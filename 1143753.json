{"id":"1143753","title":"次韵僧自文见赠四首","dynasty":"宋末元初","author":"方回","text":"去思无德政，岂有吏民碑。家乏千头橘，官羞七尺蓍。樵蹊谈野史，茗榻和僧诗。是事山中好，归来始得知。浪说扬州鹤，居多荐福碑。听师无孔笛，弃我不灵蓍。冷阅人间事，閒题物外诗。修行真有力，肯被鬼神知。空庭风捲叶，坏庑雨淋碑。起废须成厦，占孚预击蓍。红楼追曩集，碧落待谁诗。非有钩牵□，□□亦未知。莫诧横磨剑，宁为没字碑。问花惊兔麦，赋药护羊蓍。今我都无事，非公不作诗。夜窗各坚坐，两地月明知。"}