{"id":"849748","title":"饶娥庙祀神歌 其三","dynasty":"宋","author":"马廷鸾","text":"自我天覆，云之油油。大田多稼兮，屯膏是忧。雄虹朝隮兮，雌霓夕虬。触石兮通气，雷车兮电帜。雨甚至兮，神哉沛农。有成功兮，怀鸡黍之招邀。士未失职兮，冀鹏鲲之扶摇。锡之丰岁兮，俾尔馀饶。报以修程兮，匪我宣骄。扬桴兮拊鼓，饯飙游兮远渚。欲少留此灵琐兮，日忽忽其将暮。祝娥之来下兮，慰我士民于终古。"}