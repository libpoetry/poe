{"id":"695078","title":"后五草堂 南纪草堂","dynasty":"明","author":"林大春","text":"凤野分南纪，龙飞属上游。洲联二水合，景似百泉幽。碧沼金鳞出，芳畦玉粒浮。时闻解珠佩，不为狎沙鸥。去家才咫尺，回首隔城阴。径绕花台古，堂连太白深。新篁生凤彩，老柏作龙吟。直北知何处，风云满上林。世业方城里，先人有敝庐。一从出郭去，遂与市尘疏。牧笛楼台外，渔歌烟雨馀。何须向岩谷，此地即仙居。本为春先茁，多因雪后花。青齐传素节，紫阁绚仙葩。比玉神偏瘦，凌霜影未斜。清标名汉代，疑是太丘家。胜迹倚空门，寒光涌玉坤。依稀白作社，宛转兔为园。锡杖高僧过，金经静夜翻。峨山峰顶月，何意照湘沅。"}