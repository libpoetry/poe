{"id":"1091685","title":"墨梅","dynasty":"宋","author":"王质","text":"贵简不贵繁，妙在有无间。满眼寻不见，约略见纤纤。贵老不贵稚，妙在荣枯际。芳态减初年，其中寓幽意。贵瘠不贵肥，愈瘦愈清奇。瘦到无何有，政好玩空枝。贵含不贵开，风度韬胚胎。游蜂啅不得，乃始抱全才。宜在幽且邃，终日无人至。水绕山重重，隔树令人嚏。宜在平且阔，大江惊涛泼。泼上稍连颠，半蓦忽冲脱。宜夜不宜昼，更宜月波溜。崖净涧淙淙，渔子推篷嗅。宜阴不宜晴，更宜雪花凝。五七点未足，封枝要全扃。宜与竹相邻，白白参青青。所恨花无音，间借竹为声。宜与松相伴，扶疏交凌乱。松香粗则粗，亦能佐一半。其鸟宜翠羽，否则碧蒿侣。山雀仍山鸦，速去切勿驻。其人宜野僧，否则閒道民。宜疏绮纨客，公子共王孙。吾非僧，又非道。两眼贮五湖，两肩负三岛。相烦健笔凌风扫，梅子王子成二老。"}