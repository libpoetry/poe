{"id":"975798","title":"呈陈正己十四韵","dynasty":"宋","author":"项安世","text":"相识十五年，未有今日谈。沉沉千丈绠，窈窈太古潭。灵关乍掣锁，宝藏初抽函。为于万亿秭，出此一二三。戢戢骑无数，津津饴正甘。天驱远色冥，日堕西晖酣。言归浣垢泽，少俟收炎惔。凉风转右桷，好月来东庵。听君十日语，饫我平生贪。毫釐得细数，窾隙容周谙。万象斗维北，八方车指南。明明绳尺陈，皎皎星月参。外物复何有，此欢诚可耽。愿推轻财心，慷慨倾籯甔。"}