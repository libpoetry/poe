{"id":"1058992","title":"送楼谦中赴江州德化主簿","dynasty":"宋","author":"邹浩","text":"忆昨随侍游鄞川，穷探欲上苍崖颠。峥嵘古寺忽邂逅，眸子顾我惊瞭然。子时苫块惨无意，挥麈岂暇论幽玄。星离雨散已五载，谁谓此地方周旋。胸中突兀富经史，欬唾落纸珠玑圆。明明君王正侧席，何事版籍从拘挛。匡庐胜槩半境内，足以寄傲追前贤。穿云漱涧遍所历，妙句流落人间传。却来隐几北窗下，博山深炷沉香烟。细观身世究竟处，何者当好何当捐。纷纷万事付一笑，聊复尔耳姑随缘。吁嗟二轮挽莫住，愿子于此同勉旃。"}