{"id":"483617","title":"穆陵行","dynasty":"明","author":"贝琼","text":"六陵草没迷东西，冬青花落陵上泥。黑龙断首作饮器，风雨空山魂夜啼。当时直恐金棺腐，凿石通泉下深固。一声白雁度江来，宝气竟逐妖僧去。金屋犹思宫女侍，玉衣无复祠官护。可怜持比月氏王，宁饲乌鸢及狐兔。真人歘见起江东，铁马九月踰崆峒。百年枯骨却南返，雨花台下开幽宫。流萤夜飞石虎殿，江头白塔今不见。人间万事安可知，杜宇声中泪如霰。"}