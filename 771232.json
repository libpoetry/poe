{"id":"771232","title":"内家娇•怀次公大梁","dynasty":"清","author":"陈匪石","text":"冉冉斜晖，滔滔逝水，花影雾中重看。书城坐拥，人海深藏，未觉年芳催换。旧顿劫尘渐冷，樊楼夜灯仍烂。问阵鸿、为底凌云作势，频写离怨。放眼。乾坤游子倦。料买醉，河桥畔。有春星零乱。照马上单衣，镜中皱面。缥缈高丘途回，凄凉暮笳声变。定赢得、一曲迷阳，凤兮独自长叹。"}