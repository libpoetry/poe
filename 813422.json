{"id":"813422","title":"题泊处江山二首","dynasty":"清","author":"李宪噩","text":"碧峰列似屏，澄江渟如镜。镜心入屏影，华缛隐空净。当此系我舟，自然惬幽性。散步聊俯仰，移情始讴咏。静夜已堪怜，圆辉矧方盛。远流极地尽，绝顶造天杳。寒月天中生，峰势杳边小。淩淩照浤澈，层层辨回绕。孤舫悄无声，时一喧水鸟。对此岂能卧？独赏亦达晓。"}