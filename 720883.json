{"id":"720883","title":"海棠春 晚妆和阮亭韵","dynasty":"明末清初","author":"尤侗","text":"更衣斗帐流苏响。拂舞镜、垂垂丝网。一片美人云，弄影秋波漾。小鬟帮衬新兴样。梳掠罢、口脂相赏。飞鬓恼春风，莫放罘罳敞。氤氲绣幕香生足。欹山枕、弓腰低曲。一搦藕肢柔，刚贴芙蓉褥。梦中辅体靡红肉。蓦惊起、坠钗寒玉。笑看抱谁眠，却是夫人竹。画帘双燕争花影。睡未足、海棠惊醒。玉骨六铢轻，心怯温泉冷。起来弄色芙蓉镜。分外好、髻松鬟整。无力倚薰笼，呼点龙团饼。井梧叶落声如雨。又风送、小楼砧杵。淡月隐屏山，花底闻私语。空床好梦抛人去。厮守尽、更更更鼓。不见谢郎归，烛影摇松尘。沙星畔扶风马。看绿鬓、白眉相亚。月里嫁吴刚，桂殿鸳鸯瓦。娇儿玉雪妆台下。自句读、焉哉乎也。生日在豳风，君子歌需雅。"}