{"id":"675822","title":"竹轩歌","dynasty":"明","author":"徐威","text":"桃花烂烂铺春色，绿柳江头总堪折。回看庭下青筼筜，谁与穷年伴霜雪。万竿直拂青云端，翛翛凤尾凌轻寒。六月五月不知暑，来此枕簟宜盘桓。忽然梦到湘江上，湘妃掩袂啼相向。东游晋室访清谈，嵇康盥栉留轮两。自觉红尘不入我帘栊，茅草不入我心胸。一尊常啸清风中，惟有此君臭味同。"}