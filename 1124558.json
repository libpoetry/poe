{"id":"1124558","title":"次韵赠高致虚四首","dynasty":"宋","author":"饶节","text":"向来桃李恰随流，策策风枝又作秋。但得相如完璧去，何妨季子敝貂游。意君剑履上青云，岂谓相逢犹问津。柱后惠文如束湿，何妨且作自由人。闻君小隐近山溪，野水平桥竹绕篱。名利区中无此妙，不须辛苦问蓍龟。灵隐冷泉天下奇，与君同俯碧琉璃。更寻天竺上下寺，休问荀杨大小疵。"}