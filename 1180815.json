{"id":"1180815","title":"上孙使君","dynasty":"唐","author":"贯休","text":"圣主得贤臣，天地方交泰。恭惟岳精粹，多出于昭代。君侯握文镜，独立尘埃外。王演俗容仪，崔陵小风概。馨香拥兰雪，峻秀高嵩岱。嵇松领岁寒，庄剑无砻淬。威棱玉霜直，匠石金槌大。诗穿明月珠，道拍安期背。中兴鸾凤集，直道风云会。万卷似无书，三山如历块。德乎天所纵，清矣谁堪对。有法在朝端，无尘到冠盖。具瞻从密勿，旦夕调鼎鼐。为君整衢尊，为君戢蕃塞。岂知吾后意，忧此毗陵最。亲手赐彤弓，苍生是繄赖。下车邻寇散，是物冰壶内。龚遂爱廉平，次公太繁碎。裤襦砧动地，父母歌阛阓。□雪锁戈鋋，非烟绕旌旆。宁思子产冰，肯羡任棠薤。忽如春再来，不独天重戴。昂藏海峤鹤，冷碧仙庭桧。物物动和气，家家有新态。芙蓉开帟幕，锦帐无纤壒。鼓角穿冻云，恩波动耕耒。奸回改精魄，礼教书绅带。必于尧舜日，还似房杜辈。野人有章句，格力亦慷慨。若不入丘门，世间更谁爱。"}