{"id":"704320","title":"题玉屏墨庄","dynasty":"明","author":"黎民表","text":"净业临丹壑，高居拥翠屏。云光过沼白，山色入池青。独鹤将人静，閒门共月扃。安知灌园客，不是少微星。兰沼碧沈沈，微风生树林。游鱼避荇叶，食鸟下蒲心。径狭牵衣袂，岩虚应足音。知君数来往，应不倦幽寻。陇蜀平分处，风烟迥不迷。斜阳褒谷口，古树汉坛西。泉石经龙卧，烟萝拂凤栖。何时纡俗驾，从尔问丹梯。"}