{"id":"770989","title":"念奴娇九首 其三","dynasty":"清","author":"蒋敦复","text":"梧宫秋矣，正西风黄菜，满城鼙鼓。小劫红羊缘底事，艳骨一堆荒土。身殉君王，恩怜夫婿，判绝从泉路。白驹凄唱，后庭肠断歌舞。可惜芳媵桃根，朱丝毕命，绮恨抛儿女。葬罢琼姬鹃血冷，不是秦楼箫侣。玉柙烟销，珠房粉碎，惨淡花无语。丽娃像里，月明环佩来去。"}