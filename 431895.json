{"id":"431895","title":"约同人游吴淞望东海登废垒而赋此（二首）","dynasty":"近现代","author":"许家惺","text":"极目沙洲动客愁，于今海水叹横流。痴云黯淡沧江暮，故垒摧残泽国秋。铸错何人沉铁锁，筹边底事缺金瓯。我来遣兴增惆怅，芦苇萧森起白鸥。一望吴淞气象开，潇潇风雨自东来。芜城日落江头路，古戍秋高海上台。设险殊违柔远术，撤防乃见御边才。英雄千古难淘恨，对此同倾浊酒杯。"}