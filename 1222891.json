{"id":"1222891","title":"哀牢夷","dynasty":"元","author":"袁桷","text":"哀牢夷，苍山叠翠云无梯。洱河西倾去无底，晴日倒射红琉璃。相传沈木儿，背坐曾遨嬉。筑城蜿蜒似龙尾，千古髯君乃其始。缚绳驾长桥，皮船中荡摇。危巅石楼高百尺，子孙生长今渔樵。空林明月手可拾，仰饮飞流须发湿。寒藤罥径侧足行，饥猿儿啼鼠人立。惨澹虚无间，鸟道开人寰。峨眉东望止一发，参旗玉井闪闪上下随跻攀。君不闻木皮冈前九折坂，客行胡为车欲返。又不闻青溪关上三碉城，累累战骨耕未平。轻家许国要有道，矍铄是翁誇不老。张公子，当有行。绣衣青春照琼英，笑誇紫燕辞天京。朝餐五粒之松子，暮食侧生红入齿。从来蛮客尊汉官，但饮亡何端有理。南飞雁足何憧憧，不能与日随西东。相思望君日西下，去天一握疑有云气时相通。"}