{"id":"39896","title":"长歌行·静夜在能寐","dynasty":"魏晋","author":"曹睿","text":"静夜在能寐。耳听众禽鸣。大城育狐兔。高墉多鸟声。坏宇何寥廓。宿屋邪草生。中心感时物。抚剑下前庭。翔佯于阶际。景星一何明。仰首观灵宿。北辰奋休荣。哀彼失羣燕。丧偶独茕茕。单心谁与侣。造房孰与成。徒然喟有和。悲惨伤人情。余情偏易感。怀往增愤盈。吐吟音不彻。泣涕沾罗缨。"}