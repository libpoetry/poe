{"id":"1241563","title":"题群龙图","dynasty":"元末明初","author":"刘基","text":"世间万类皆可睹，茫昧独有鬼与龙。此图画龙二十四，状貌诡谲各不同。得非物产有异种，或曰神变无常踪。一龙揵尾欲上木，足爪犹在奫沄中。一龙出穴饮涧底，头上飞瀑泻白虹。前有一龙巳在云，顾视厥子扬双瞳。浪波鱼鳞沓谾豅，日车坱圠天无风。中庭两龙忽相逢，须眉葩髿如老翁，便欲角抵争雌雄。西望积石接崆峒，白龙擘石窥流潨。河伯远遁虚其宫，屈蟠睡者何龙钟，老物用亢时当终。峡外六龙狞以凶，矜牙舞爪起战攻。咬鳞嚼甲含剑锋，陷胸折尾波血红，之死弗悟人谁恫？一龙引吭将欲从，回环睢盱未敢通。最后一龙藏于埪，睥睨胜败非愚蒙，无乃有意收全功。云中弄珠劳尔躬，不如卧沙之从容。龙子学飞力未充，母在下视心憧憧。何物一角额准隆，觓然出洞若蛇虫。有龙接之自巃嵷，恐是巩穴王鲔公，皮骨始蜕形犹蒙。两龙归来倦不翀，痴龙攀石身巳癃。蚴蚪偃蹇歘腾冲，蜿蟺攫跃鬐发茸，呿呀奔拿曲如弓。百态并作何纷庞，是耶非耶孰能穷。画师昔有僧繇工，能令真龙下虚空。安得伶伦截竹筒，吹之呼龙出石谼，使我一见开昏瞢。"}