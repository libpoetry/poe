{"id":"53725","title":"湘阴叹寄次回","dynasty":"明代","author":"王跂","text":"衰龄薄俗交相厌，裹足终朝守荜门。远出不过三里路，卜居常访独家村。溪梅手剪捎云秀，窗纸亲糊贮日温。只拟三冬安偃曝，谁教百舍历崩奔。长沙卑湿灾殃窟，湘岸芳菲涕泪源。骇电愁霖怜我老，握兰怀芷与谁言。乌衣自昔专篇翰，南巷由来共酒尊。急草移文招隐看，不然便欲费招魂。"}