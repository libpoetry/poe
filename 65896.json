{"id":"65896","title":"谢临川游山","dynasty":"明代","author":"张之象","text":"客行旷登览，羁心展游陟。裹粮度瑶岑，振衣寻石室。源深洞屡迷，径险岩逾密。重林散轻雾，绝壁映初日。鸟鸣识节变，草绿知春及。夭桃始发溪，猗兰渐盈泽。采药遵灵丘，援萝入幽谷。缅邈隐士居，想像仙人宅。朝窥鸾鹤逝，夜听猩猿泣。水镜含清晖，松门带暝色。近涧虹文丹，远峰岚气黑。云归影难留，泉飞响易急。观奇道转远，探异情未毕。候月弄澄鲜，飡霞羡高逸。适己物自忘，达生赏无极。终然得所遣，傥值同怀客。"}