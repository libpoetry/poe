{"id":"564514","title":"送少傅刘老先生展墓归","dynasty":"明","author":"孙承恩","text":"元老扶三圣，台衡领百司。山川钟秀气，宇宙际昌期。率土瞻神观，中朝肃令仪。文章呈黼黻，藻鉴炳蓍龟。任栋材偏称，为圭玉不疵。匡时心独赤，忧国鬓成丝。一代经纶著，千年德业垂。九重资说砺，百辟守萧规。地望方隆重，松楸切孝私。恳陈披悃愫，归去荷恩慈。诰锡明廷命，黄焚秘阁辞。光荣覃梓里，传颂遍耄倪。谢事应多暇，怀高谅未宜。乾坤双眼阔，出处寸心知。霖雨苍生望，盐梅圣主思。商山与洛水，莫久滞旌麾。"}