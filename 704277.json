{"id":"704277","title":"赠仲仁兄次韩曹二长官韵二首","dynasty":"明","author":"潘希曾","text":"忆弟看云劳读杜，识人今日喜逢韩。高歌白雪千金赠，增重青毡十载官。祖道夕阳催别斝，滁南山色拥征鞍。遥知泮水从容地，几度赓酬兴未阑。流水何如别意长，送君西涧感年光。偶同风雨连宵话，竟负茱萸九日香。未老生涯期后乐，相随归梦苦难忘。醉翁亭子琅琊景，他日聊誇此愿偿。"}