{"id":"856344","title":"和董令升喜雨用前韵","dynasty":"宋","author":"王之道","text":"夜听檐声翻急雨，想见膏润均率土。先生休戚共斯民，忧在惔焚非惮暑。人情类被饥所移，我尔相忘自甘苦。宁从祷旱身暴日，肯对驱蝗歌侑俎。用心何独追老杜，大庇寒儒欢广宇。要令匹夫被惠泽，上致吾君尧舜数。嗟予粪朽伏丘壑，尺短寸长无足取。荐蒙珠玉过称扬，丈夫殆以气相许。"}