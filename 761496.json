{"id":"761496","title":"沁园春 绿樱花第三咏","dynasty":"清","author":"况周颐","text":"日本樱花，繁而不实，倾国倾城。恁宜笑宜颦，盈盈晚翠，如烟如梦，冉冉春青。妒煞鹦哥，误它凤子，照影前池澹不胜。芳菲节，倩碧云捧出，天外飞琼。多情更惜残英。只点上、苍苔辨未曾。算何必成阴，总然葱茜，忍教结子，如此娉婷。浅晕乡愁，浓分海色，回首东风第几町。花知否，念荷衣惭绿，似我飘零。"}