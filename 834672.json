{"id":"834672","title":"迷神引 过露筋祠，丛树荒烟，怆然成弄","dynasty":"清末民国初","author":"冯煦","text":"水佩风裳寒未剪，门外嫩阴笼碧。扬灵何处，湖上烟如织。柳濛濛，斜阳卷，画旂湿。一匊蘋香采，春渡寂。废殿薜萝丛，暮云入。太息湘灵，莫鼓钱郎瑟。灌木凄迷，残鸦泣。怒潮流恨，算千古，空午夜。更菰芦中，疏星晚，起鱼笛。缺月堕无痕，归怨魄。曲曲奏神弦，近寒食。"}