{"id":"960419","title":"瑞鹤仙 其一 寿南康钱守正月初六","dynasty":"宋","author":"哀长吉","text":"天基佳节后。又诗咏嵩生，贤歌天佑。千龄运非偶。庆一堂风虎，云龙感召，相门华胄。盛少屈、一钱太守。听吏歌、一径棠阴，民颂两岐麦秀。知否。海峰天柱，道骨仙风，总天所授。席虚机右。金瓯下，署名久。伫泥封飞下，沙堤归去，指日家声复旧。年年献、金鉴千秋，玉卮万寿。"}