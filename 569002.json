{"id":"569002","title":"先师移龛日忽已三周晨兴作供感叹有述","dynasty":"明","author":"王世贞","text":"昔在岁庚辰，仲冬月二吉。于时自徐墓，少女风转疾。冒雨扶师龛，仓皇以身衵。密羃无际云，熹微露隙日。倏尔四垂净，荧然一星出。千旌斗缤沓，万户奏芬苾。师龛既已奠，余亦宁耳室。虽谢衾枕殢，而多笔研役。厌事事转多，问心心或轶。良友多中溃，竖子时见嫉。三载俄已周，所得无一实。夜雪射晶荧，晨霞吐鲜霱。彷佛灵驾过，能无内惭怵。更矢蹈海言，仰希出世术。将从咫尺地，泛扫万缘毕。"}