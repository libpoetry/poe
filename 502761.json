{"id":"502761","title":"瓢所应召指所居喧中寂索诗为别","dynasty":"明","author":"王恭","text":"博陵有道者，生事唯一瓢。触目尽扰扰，冥栖独寥寥。傍人笑问何能尔，云是灵台本如此。云海天虚夜月閒，霜林木脱秋声起。有时斋沐坐禅床，复爱真人曲密房。鼻端有白分明见，腔里无机自在忘。草玄更倚扬雄席，饮酒不愁元亮壁。吟思千重境又玄，凡情一洗心皆寂。旧隐东林野水边，暂辞猿鹤谢兰荃。玉堂冠盖思同调，沧海渔樵写赠言。仙舟腊月闽川道，大雪飞花遍江岛。稽首喧中别故人，他年来访商山皓。"}