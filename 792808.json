{"id":"792808","title":"暨阳怀古二十三首 其五 道成墩","dynasty":"清","author":"缪徵甲","text":"呜呼，许公仁者非神仙。代民纳税法外意，后之继者难为贤。瘗金偿赋讳施与，诧为黄白毋乃颠。医师之外设方相，周礼广立仁政篇。张鲁世传斗米术，驱疫乃以符水专。公能纳民跻寿寓，岂藉符水为和扁。禹役庚辰益掌火，为民除害神圣传。斩蛇赤帝行大泽，搏蛟孝侯入深渊。事本寻常不足怪，要皆一念为民坚。后堂拜母重母孝，大孝必得寿百年。先生应笑栾大辈，妄希白日能升天。世儒自是眼孔小，故神其说何责焉。呜呼，许公仁者非神仙。"}