{"id":"1103934","title":"仲退对月有怀芳洲景文至不忘仆为古诗三首语意浓至次韵以谢并寄芳洲景文 其二","dynasty":"宋","author":"徐瑞","text":"景文大兄行，世念如浮云。自读仲退诗，夜夜梦见君。忆昨初识君，所见溢所闻。促席倾底里，谈谐意弥勤。尚论三汤公，剪烛夜达分。共悲风流远，累累北邙坟。今年芝山聚，有感兰亭文。醉墨出三昧，逸气凌鹅群。兹闻赋远游，应接当纷纭。中洲盛吟事，群公气如焚。勖哉争长难，吾衰不能军。"}