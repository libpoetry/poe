{"id":"94041","title":"题望韶亭·新隆寺後看韶石","dynasty":"宋代","author":"杨万里","text":"新隆寺後看韶石，三三两两略依稀。金坑违头看韶石，十十五五不整齐。一来望韶亭上看，九韶八音堆一案。金锺大镛浮水涯，王瑟瑶琴倚天半。尧时文物也粗疏，礼乐犹带鸿荒余。茅茨殿上槌土鼓，苇龠声外无笙竽。黄能郎君走川岳，领取后夔搜礼乐。峄山桐树半夜鸣，泗水石头清昼跃。山只川后争献珍，姚家制作初一新。帝思南岳来时巡，宫琛庙宝皆骏奔。曲江清澈碧琼软，海山孤尖翠屏展。天颜有喜后夔知，一奏云韶供亚饭。帝登九疑忘却归，不知斑尽湘笛枝。后夔一胫跛莫随，坐委众乐江之湄。仪凤舞兽扫无迹，独留一狻守其侧。至今唤作狮子石，雨淋日炙烂不得。洞庭张乐已莓苔，犍为获磬亦尘埃。不如九韶故无恙，戛击尚可冬起雷。何时九秋霜月里，来听湘妃瑟声美。曲终道是不见人，江上数峰是谁子。"}