{"id":"638904","title":"石鼓歌","dynasty":"明","author":"林光","text":"石鼓石鼓是伊么，元和曾发昌黎歌。籀文每于纸上见，未睹遗迹真如何。郊斋整步入孔庙，仪门俨肃森戟戈。门开拭目快一睹，古哉不省谁镌磨。虫纹鸟迹尚可读，刻画宛转周列罗。往昔谁挥霹雳手，山骨斲削穷嵯峨。磨砻样制朴且古，牵挽知在何山阿。扪摩尽日不能去，冻手伸缩袖且呵。茫然少遂好古愿，未暇较检传缪讹。俗碑岂复堪着目，粉饰富贵堪殊科。翔云千仞思凤鸟，平地恍惚惊鼋鼍。大篆小篆变秦汉，有如木植分枝柯。苍颉去我几千载，日月抛掷忙如梭。惜哉石鼓辞匪陋，收拾不得联委蛇。传闻或谓文王鼓，甲子失纪亡羲娥。挂一漏万人恒尔，退之何苦泪滂沱。又闻周室陵夷后，宣王振起臣工和。大开明堂敷政治，急于惠泽宽徵科。扬兵大蒐肄武艺，诛获论功惩寡多。桓桓将卒似彪虎，大车乘载驱马驼。论功颂德镵猎碣，誇骋未见言辞过。选撰应知非一手，词臣才士相切磋。奇哉史籀字画古，三折未论作一波。元和好古韩博士，请置孔庙安不颇。五季之乱十亡二，此物难保况其他。信知物聚终散弃，风灯泡沫徒媕娿。民间穴孔作舂白，皇祐向子重摩挲。金元迁燕置孔庙，于今尚幸供吟哦。我来官踵韩子后，赓歌不博羲之鹅。太上立德乃不朽，有形终怀理则那。古来烜赫照后世，身前晦屈多坎轲。我因石鼓重增感，丹衷耿耿明星河。愿言努力各鞭策，圣途万里休蹉跎。"}