{"id":"1069632","title":"魏先生下火","dynasty":"宋","author":"释怀深","text":"呜呼魏大和，为人性纯厚。虽居陋巷中，箪瓢甘自守。聚学训童蒙，束脩粗糊口。岁晚好吾宗，悟世非长久。临行嘱妻子，叮咛诫诸后。不学老庄周，说葬成虚谬。不学襄阳翁，与女争先后。先生之意不如斯，欲效禅家破诸有。四众云臻，柴薪已就。虽然父子至亲，到此如何可救。不须救，生前已付山僧手。一枝红燄赠君行，看取神龟火里走。"}