{"id":"703043","title":"和陈德孚见怀绝句五首","dynasty":"明","author":"谢迁","text":"北窗人静日从容，卧看轻阴落涧松。剩欲与君同采药，万山深处白云重。拟凭大药驻衰容，蚤向山南植万松。未问茯苓今几许，眼前嬴得昼阴重。平生不耐抗尘容，兴在清溪石上松。却喜年来人事少，衡门昼掩底须重。数亩山居膝可容，老龙鳞甲手栽松。茅亭正在云深处，长夏阴阴紫翠重。面面溪山列秀容，鹿眠芳草鹤巢松。登临不倦时乘兴，直上云峰十二重。"}