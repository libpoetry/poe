{"id":"180496","title":"居夷行·遭乱始知承平乐","dynasty":"宋代","author":"陈与义","text":"遭乱始知承平乐，居夷更觉中原好。巴陵十月江不平，万里北风吹客倒。洞庭叶稀秋声歇，黄帝乐罢川杲杲。君山偃蹇横岁暮，天映湖南白如扫。人世多违壮士悲，干戈未定书生老。扬州云气郁不动，白首频回费私祷。后胜误齐已莫追，范蠡图越当若为。皇天岂无悔祸意，君子慎惜经纶时。愿闻群公张王室，臣也安眠送余日。"}