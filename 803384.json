{"id":"803384","title":"阅兴济减水闸议改为坝，命侍郎郎裘曰修至其地与总督杨廷璋、藩司周元理会堪集议，诗以示意","dynasty":"清","author":"弘历","text":"青县兴济闸，缘减运河水。中流行御舻，高出见闸底。去岁夏霖盛，率已泄由此。其奈至津城，犹余二百里。更无杀涨处，潦行乃所以。因之图再减，芥园请示指。意欲稍移南，回跸当细揣。而此底实高，闸墙亦壅蔽。况兹足浮送，无虑转漕滞。拟易闸为坝，更低尺以几。减之以其渐，缓急庶可恃。然未能自信，博议命详视。"}