{"id":"272420","title":"百字令·似曾探到","dynasty":"清代","author":"吴藻","text":"似曾探到，者骊珠、颗颗光辉不灭。妙手都从天际得，果是裁云缝月。半面缘悭，千回梦想，一瓣名香爇。惊才觉艳，玉台无此人物。闻道近日宣文，绛纱帷里，弟子红妆列。别有伤心圆缺感，渐渐鬓发如雪。日暮天寒，卖珠补屋，此境和谁说。读君诗罢，为君宛转愁绝。"}