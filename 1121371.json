{"id":"1121371","title":"重辟西湖","dynasty":"宋","author":"林㟽","text":"镜奁平处小桥西，桥外轻鸥掠镜飞。凿破青云放山出，拨开碧藓引湖归。带烟插柳阴虽瘦，趁雨栽荷绿已肥。欲借禽鱼祝君寿，君恩宽大此情微。新堤喜绕几纡萦，挈榼携壶出满城。萍破烟纹容棹过，石开云罅看人行。亭浮横照波中影，僧拾残霞树杪声。不必凤凰山上问，此山东向面湖平。"}