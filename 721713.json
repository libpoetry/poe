{"id":"721713","title":"初冬盐步江上作","dynasty":"明末清初","author":"屈大均","text":"日暮水逾冷，微风吹有霜。白鸥飞不去，心似爱斜阳。木叶有时落，鲈鱼何处香。隔林柑子熟，乞与老亲尝。海色长如暮，阴阴雨气过。白鸥双影少，渔父一人多。蟹味寒逾美，莺声暖始和。菰蒋吾老矣，无恨与沧波。人家全不见，总在荔枝洲。蟋蟀那知暮，芙蓉自作秋。山随苍树出，水逐白云流。渔父无心者，芦花使白头。"}