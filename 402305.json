{"id":"402305","title":"书斋三咏 其一","dynasty":"近现代末当代初","author":"田遨","text":"我有数幅画，差可光蓬荜。宋明及近贤，写意兼工笔。或写十二楼，仙山迎海日。或写采芝翁，春风吐茧栗。数画自珍藏，重如金千镒。偶有佳客来，始出封题密。有客指数画，赝者三之一。有客不谓然，说赝殊难必。而我却澹然，不以患得失。赝古亦何妨，虽赝存古质。所恨是赝今，弄假乱名实。安得有慧眼，一望辨凫乙。"}