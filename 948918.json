{"id":"948918","title":"明堂庆成二十韵","dynasty":"宋","author":"周必大","text":"亲飨严三岁，邦彝重九筵。祖宗垂统大，天地著功全。惟睿崇昭报，于时展吉蠲。发挥皇祐日，润色绍兴年。稽古千龄契，斋心十日专。揭名新扁榜，书册屏荤膻。假庙阴云剥，升禋皓月团。无风摇烛影，有瑞灿星躔。不值连宵雨，那彰倏霁天。贰觞犹翼翼，百拜愈乾乾。归次徒劳奏，回班特许朘。贺仪随仗入，霈泽御楼宣。献胙金丝合，簪花锦绣鲜。慈皇颜有喜，圣孝古无前。和气腾都邑，欢声遍海壖。祺祥应曼羡，寿禄自绵延。臣也刍荛贱，恩斯雨露偏。执绥华盖里，草赦玉堂边。第颂甘居后，逢辰幸独先。四方今日靖，申诵我将篇。"}