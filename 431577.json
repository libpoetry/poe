{"id":"431577","title":"悼念陈紫伦太史四首","dynasty":"近现代","author":"叶云峰","text":"名句高吟气如虹，金声玉振缀词工。江东才士尽倾倒，冀北群空应属公。何幸三生附玉堂，停车问字胜门墙。抱残守缺弄班斧，有负龙门国士望。一篇传记出孙公，翰墨姻缘结海东。金榜题名流庆誉，巍科连捷出南宫。望断烟云落月思，笛声午夜涨愁时。西台一自骑箕后，玉露雕伤霜满枝。"}