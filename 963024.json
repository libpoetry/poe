{"id":"963024","title":"再和溪南梅花柬首座","dynasty":"宋","author":"朱松","text":"道人昔曳匡庐筇，五老负雪湓江东。犯寒贪觅玉梅句，虽有衲被何曾蒙。归来苦雨熟梅子，卷裓深卧蛮烟中。诗传绝境忽入手，置我乡国情何穷。十年不踏江上路，漠漠海气昏貂茸。异乡岁晚慰流落，一笑赖此冰雪容。峤南绝唱谁敢和，骑鲸人去尘寰空。昆墟下视堪笑闵，雕琢肝肾愁匆匆。那知幽子云雨上，风斤玉斧修朣胧。读诗令我一回首，杳若目送孤飞鸿。何时晤语折铛侧，坐听万籁号天风。拈花特地两颜解，他时与子真参同。"}