{"id":"692778","title":"鹧鸪天 棋姬","dynasty":"明","author":"杨慎","text":"红袖乌丝罢写诗。翠娥银烛笑谭棋。雁行布阵穿花垒，虎穴临冲拔绣旗。烽火劫，羽书持。东山樽俎卷淮淝，紫囊儿辈元能办，况有婵娟出六奇。篱下黄花早已彫。镜中华发不相饶。清霜白露烟光晚，去雁来鸿客路遥。香篆冷，烛花消。佳宾同醉可怜宵。都将璧月琼枝句，付与樽前薛小桃。仙梵潮音水月堂。昙花犹映墨花香。旧围红袖题诗处，曾指银瓶索酒尝。追幻梦，忆疏狂。春风宿草满平冈。浮山夜壑藏舟夜，槛外长江自渺茫。"}