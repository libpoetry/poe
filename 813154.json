{"id":"813154","title":"纳凉三首","dynasty":"清","author":"张珊英","text":"画槛晶帘捲，流萤绕翠桐。蜘蛛临螟织，菡萏映堤红。花影留池水，钟声带晚风。倚栏吹玉笛，月上小桥东。何处砧声急，遥林杜宇呼。笑持垂柳带，争钓碧池鱼。竹影飞蝙蝠，桐阴唱蟪蛄。凉风吹白露，点点湿轻裾。明月清如水，苍筤疏影横。夕花香鬓薄，玉露葛衣轻。网草盈阶嫩，流萤点水明。小窗帘半捲，风急咽蝉声。"}