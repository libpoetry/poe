{"id":"800979","title":"锦江观涨","dynasty":"清","author":"沈廉","text":"桃花落尽春水生，锦江忽作辊雷鸣。奔流欲转草堂去，大声撼动芙蓉城。两岸回旋如走马，飞腾上下驰流星。浪花排空百丈立，银河倒泻天为倾。一气浑噩渺无尽，乾坤不觉如浮萍。忆昔长江破巨浪，风帆乘我空中行。身如沧海渺一粟，性命直与蛟龙争。今日江城看春涨，披襟想像神犹王。安得呼起浣花翁，相与乘舟坐天上。"}