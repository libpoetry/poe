{"id":"118283","title":"次韵子瞻广陵会三同舍各以其字为韵其一刘贡","dynasty":"宋代","author":"苏辙","text":"贡甫少多才，交游一何众。谈词坐倾倒，玉尘日挥弄。逡巡不为虐，巧捷有微中。群情忌超迈，微过出嘲讽。南迁时已久，未见肯力贡。舌在终自奇，髀满安足痛。人生百年内，仅比一朝梦。駸駸就消涸，斗水倾漏瓮。江淮未可嫌，迟晚聊自送。试观终日闲，何似两耳哄。"}