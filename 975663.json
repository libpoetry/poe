{"id":"975663","title":"二十六日下山观胜业寺禹柏偃卧地上分为九枝","dynasty":"宋","author":"项安世","text":"人言禹时柏，是否何必研。要知是古物，少亦逾千年。盘盘九龙子，脊尾何蜿蜒。疏髯挟雷雨，瘦骨含风烟。居然负世望，淡苦依老禅。纷披苔藓中，偃息鱼鼓边。不知亿万人，饥饿长呼天。我欲笺上帝，六丁呼使前。九龙分九州，各值所治田。膏泽皆要足，阴晴无敢愆。如此岂不善，天心应谓然。"}