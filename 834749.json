{"id":"834749","title":"西河 题建侯江上春归图，用美成韵","dynasty":"清末民国初","author":"冯煦","text":"游历地。年年燕子能记。废池乔木厌言兵，角声又起。谁挝马策过西州，青芜回首无际。暮帆影，愁更倚。乡心一缕初系。杂花生后乱莺飞，夕阳倦垒。虫编蠹简渺秋烟，争奈清泪如水。与君执手醉旧市。浣尘襟、长干南里。共话沧桑身世。算庾郎归也，断肠词赋，都付潇潇吴船里。"}