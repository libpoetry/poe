{"id":"1142236","title":"同杨明府华父夜宿鸬鹚源","dynasty":"宋末元初","author":"方回","text":"桐庐杨明府，高谊有缓急。凌江每见访，烂醉必旬日。知我欲东游，相拉过其宅。城南登小舟，仅阔六七尺。岸人观不退，莫知孰主客。西风篙工喜，布被当帆席。青蔬煮豆乳，滩转灶釜仄。更觉气象古，酌酒瓷盏碧。千山霜叶红，绵绮天组织。郊坰有此奇，阛阓苦未识。明府眼力高，心赏寄绝壁。指似挂篰岩，茅屋拟便葺。老夫今十年，往来钓台侧。汗颜不敢登，人品霄壤隔。夜宿鸬鹚源，荦确陟危石。吾家三拜公，晚唐老诗伯。衣冠世不坠，奕叶绍桂籍。避地馆者谁，一僧年八十。呜呼穷谷中，亦复有马迹。纪事聊此吟，续烛借纸笔。"}