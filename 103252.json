{"id":"103252","title":"和谢希深会圣宫","dynasty":"宋代","author":"梅尧臣","text":"三后威灵远，层峦栋宇兴。衣冠汉原庙，歌舞魏西陵。日月融光盛，山河王气增。丛楹琢文石，连网络朱绳。碧瓦寒铺玉，重栏莹镂冰。粹仪神雾拥，法衮绣龙升。星斗罗容卫，轩墀侍股肱。宸踪耀璇牓，瑞羽集觚棱。閟殿深珠箔，雕垣界绮縢。笙从缑岭咽，云傍帝乡凝。龟组恭来诣，貂璫肃奉承。欲知归厚意，孝德自烝烝。"}