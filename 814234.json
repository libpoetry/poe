{"id":"814234","title":"奄旦处也时朔雪被野人马衣裘满目寒色怅然兴感作怀古四篇 其二","dynasty":"清","author":"周天度","text":"榆木龙举罢远行，天教此地作长城。百年草草筹边策，烈戍荒荒按伏兵。北去黄云垂大漠，南来白日澹神京。平生不信东杨略，阳武谋成劝息征。蒲坂经营迹已陈，诏恩三锡见何频。四楼高下同瓯脱，六厩腾骧尽护真。纵使红颜驻青鬓，难将白水誓黄巾。定陵往事销沈久，誉毁无端一怆神。宁城川出旧兴和，冻合浑流水不波。禾黍被郊前代仅，旃裘入塞近来多。名王自醉留犁酒，大将休夸《敕勒歌》。独上高台重回首，兴亡无际奈愁何。"}