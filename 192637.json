{"id":"192637","title":"偶兴·芳兰滋九畹","dynasty":"宋代","author":"杨亿","text":"芳兰滋九畹，萧蒿亦旁植。威凤翔丹山，鸱枭犹接翼。雅琴歌南风，蛙鸣不容息。骊珠媚清川，鱼目光激射。薰蕕岂同器，云壤自悬隔。咄咄来逼人，薨薨止于棘。发迹由屠沽，操心希桀跖。天形固残毁，吏曹嘗摈斥。狠羊远刀杌，黠马委衔策。心同溪壑险，恶比邱山积。天听本聪明，神道忧正直。当用禦魑魅，岂令为鬼蜮。春喉鲁陽戈，鉤颈子云戟。肉委饿虎蹊，尸投穷发北。饥鹰砺吻啄，猰貐磨牙食。魂气絷酆都，膏血涂荒碛。去草绝本根，决疽恣鍼石。所居必污潴，遗种尽刳剔。渠魁已殲殄，非类弥怵惕。稂莠既芟夷，善苗渐滋殖。君子益知命，视履如平昔。小人竞革音，灭身在漏刻。尧民率可封，湯網從此释。永跻仁寿期，共造华胥域。"}