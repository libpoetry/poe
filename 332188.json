{"id":"332188","title":"摸鱼子·答沈融谷","dynasty":"清代","author":"曹贞吉","text":"坐江楼、冰瓯涤笔，新翻水调南浦。瑶华飞落长安市，红豆谱来非误。良夜聚。有多少、乌衣白帢同樽俎。悠然怀古。甚兰畹金荃，尊前复雅，未抵玉田句。深卮劝，从事青州太苦。匆匆鲑菜无序。虎房桥畔霜花冷，扑上征衫如雾。君且住。君不见、团圞好月参旗度。高斋归去，想凤咮嶙峋，龙宾磊落，又写丽情赋。"}