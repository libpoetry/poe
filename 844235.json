{"id":"844235","title":"送家叔回台","dynasty":"清末民国初","author":"林朝崧","text":"客中聚首慰蹉跎，饯别匆匆唤奈何。第一伤心歌黍麦，再三致意慎风波。中年陶写宜丝竹，遗老栖迟合涧阿。莫向黄公垆畔过，旧时朋辈已无多。故乡回首白云飞，同逐飘蓬君独归。在昔庭阶多玉树，祗今门巷少乌衣。赋成思旧宵闻笛，歌就登山晓采薇。他日重来华表鹤，人民城郭是耶非？归家若遇旧姻亲，小阮情怀请代陈。笔墨疏来羞说学，田园抛尽讳言贫。了无长策求名利，剩有哀歌泣鬼神。未满百年终望返，会看沧海再扬尘。"}