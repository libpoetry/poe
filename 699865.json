{"id":"699865","title":"送姜彦英还钱塘二首","dynasty":"明","author":"郭奎","text":"浮云敛沉晦，白日扬光晖。条风扇首岁，念子行将归。山水淡馀霭，草木含清晖。谁谓道路远，去矣趋庭闱。伯氏既吹埙，仲氏和以篪。譬彼棠棣花，枝叶相因依。愿言崇孝友，百岁恒不违。安得黄鹤羽，及尔俱南飞。东南有高楼，华月照绮楹。琼筵列海错，杂以弦歌声。疏帘捲晨夕，回瞰苍江清。君今利攸往，我独怀鹿鸣。执手望长路，驾言出东城。嘉会常不足，何况临当行。晴郊芳树碧，绿渚春兰生。持觞意难尽，相思空复情。"}