{"id":"812852","title":"甲子秋中过祁阳与谭大尹筤圃同年订浯溪之游今来不值作诗寄怀","dynasty":"清","author":"吴鼒","text":"忆我初过君，趋公罢寻幽。君为夸浯溪，邀我重来游。川途谢炎景，毕役已深秋。礼佛登湘山，买棹乘湘流。风雨靳奇趣，六日及永州。兰桡又百里，夹岸径未搜。诘旦笑口开，冷翠窗间浮。舣船陟层坂，石梁通蟠蟉。仰视不见顶，坠石欲打头。中读中兴碑，卒篇风飕飕。作者与书者，其人名山侔。匪独文字雄，忠孝沧桑留。颂始励图终，镌之告用休。山林廑庙谟，两公非巢由。行登亭与台，高旷不可收。九嶷何茫茫，俾我思悠悠。遥知两公心，升高增百忧。君门隔浮云，西望穷双眸。昨来犯余暑，兹行及深秋。既感日月徂，复此山川悠。王事昔方殷，归程今稍留。湿雾晻远峦，回风偎近洲。遂沿层磴折，直挹孤顶修。漫叟旧台上，古今如在眸。微雨不能霿，况濯湘江流。惟有九嶷山，惝恍不可收。似我素心人，有约阻未酬。飞鸿亦何为，云中声不休。此地逾衡阳，得无远道万。感物劳我思，独往转夷犹。下山读丰碑，作者久山丘。忠孝耿余慕，匪贵林壑幽。寄言崇令名，伐柯则可求。"}