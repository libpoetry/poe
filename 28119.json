{"id":"28119","title":"孤雁·我生天地间","dynasty":"唐代","author":"陆龟蒙","text":"我生天地间，独作南宾雁。哀鸣慕前侣，不免饮啄晏。虽蒙小雅咏，未脱鱼网患。况是婚礼须，忧为弋者篡。晴鸢争上下，意气苦凌慢。吾常吓鸳雏，尔辈安足讪。回头语晴鸢，汝食腐鼠惯。无异驽骀群，恋短豆皂栈。岂知潇湘岸，葭菼苹萍间。有石形状奇，寒流古来湾。闲看麋鹿志，了不忧刍豢。世所重巾冠，何妨野夫丱。骚人夸蕙芷，易象取陆苋。漆园逍遥篇，中亦载斥鷃。汝惟材性下，嗜好不可谏。身虽慕高翔，粪壤是盻盼。或闻通鬼魅，怪祟立可辩。硩蔟书尚存，宁容恣妖幻。"}