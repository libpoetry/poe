{"id":"1105655","title":"次韵李怀安赠何宪五绝","dynasty":"宋","author":"王十朋","text":"元老登朝首剡章，危言凛凛动明光。掉头却向江湖去，不肯伊优上北堂。伊洛横渠造道深，谁传衣钵见贞心。儒宗赖有金华子，后学宁忧不嗣音。梦魂闻说到无何，曾共神官壮者哦。妙墨雄文满天下，士衡应亦患才多。炙手权门尽好官，云山高卧老江干。相期晚景全名节，富贵何须著眼看。元白诗筒数往还，小生阁笔愧言艰。异时应起鄱江念，公在金华我雁山。"}