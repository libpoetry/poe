{"id":"702932","title":"戊子二月六日郭正夫先辈招同陶社和韵二律","dynasty":"明","author":"谢元汴","text":"阳阿晞发漫称民，洒泪新亭己愧臣。劫火不烧商士蕨，桃花可识秦时人。以吾孤咏浊音鼻，遇子同舟垫角巾。埋照名山总市誉，笑随荷锸睨天真。焚兰灼艾勿嗟时，揽茝纫芳幸及兹。惜逝畏居日月后，蹇修渺与水山期。惭从地下逢弘演，浪向人间诵楚辞。泉石自敦閒姓字，首山离冢岂余欺。"}