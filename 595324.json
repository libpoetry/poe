{"id":"595324","title":"赠栖霞山人歌","dynasty":"明","author":"陈绍文","text":"君不见黄河急绕昆仑逝，蓦地空腾赤水气。白日欲出蒸成霞，万里山川尽明霁。又不见圆峤乃在渤澥中，鲸鲵喷激凌苍穹。春晴转变霞细丽，片片照耀金银宫。中有仙人识天趣，一生好入飞霞住。卧处光从蕙帐含，饮时滟向莲觞注。成绮能吟谢客诗，舒丹解作公孙赋。合散终然无定踪，世人安得知其故。无乃天孙发巧思，织成五色光陆离。越江愁杀浣纱女，蜀峡惊回濯锦姬。紫殿珠帏穿彩凤，华楼藻井蟠青螭。始觉化机妙如此，顷刻万象何参差。仙人本自非凡质，岁久餐霞成痼疾。胸中万丈吐虹蜺，倚马文章皆俊逸。金帔缥缈乘风轻，朝游碧落暮赤城。回首滚滚黄尘客，何以超然出世情。"}