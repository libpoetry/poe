{"id":"761300","title":"木兰花慢  江行晚过北固山","dynasty":"清","author":"蒋春霖","text":"泊秦淮雨霁，又灯火、送归船。正树拥云昏，星垂野阔，暝色浮天。芦边夜潮骤起，晕波心、月影荡江圆。梦醒谁歌楚些，泠泠霜激哀弦。婵娟。不语对愁眠。往事恨难捐。看莽莽南徐，苍苍北固，如此山川。钩连。更无铁锁。任排空、樯橹自回旋。寂寞鱼龙睡稳，伤心付与愁烟。"}