{"id":"1106373","title":"王氏碧鸡园六咏 露香亭","dynasty":"宋","author":"王灼","text":"北渚一帝子，洛川一宓妃。池有十种莲，平生所见稀。纤秾各态度，红白争光辉。我来亭上饮，夜久未忍归。翁家采香人，但爱香满衣。岂知清露湿，圆荷泻珠玑。俗子如锥利，达士如椎钝。乘除付造物，多智反自困。君看庵中翁，漫浪出方寸。卧听松声老，行触兰芳嫩。谋身固未快，事过了无恨。今人岂办此，劝翁慎勿论。碧鸡古名坊，奔腾车马尘。那知小洞天，清绝欲无邻。一室对林樾，四时禽语新。焚香读周易，意得气自伸。明月落杯酒，冷风弄衣巾。寄言朝市客，声利恐污人。分来何处泉，注此团栾池。有如大圆鉴，玉匣初开时。瑩然绝纤埃，万象见毫氂。主人湖海士，曳杖日娱嬉。应照两侍女，新妆弄妍姿。亦复照主人，鬓发白丝丝。窈窈林影深，澹澹波光冷。异哉浊恶世，有此清凉境。侧身朱栏上，风烟得几顷。啸声出奇响，疑在苏门岭。荷气递遥馥，如窥太华井。要须从翁游，岸巾闲日永。仙翁有兰癖，肆意搜林坰。负墙累为台，移此万紫青。九畹与九层，异世皆可铭。收拾众妙香，逍遥醉魄醒。隐几光风度，开帘皎月停。门前勿通客，翁续离骚经。"}