{"id":"766287","title":"望海潮 韩信岭","dynasty":"清","author":"周之琦","text":"行山回合，汾河萦带，遗基尚说韩侯。衰柳将坛，闲花战垒，千年姓字长留。阳夏事悠然，叹黥彭一例，钟室埋愁。震主功高，鼎分空忆蒯通谋。征途访古停辀，望灵风天半，英气凌秋。传檄片言，藏弓末路，荣枯总付东流。祠宇倚津楼，想巫弦社鼓，夜夜神游。看取长陵断褐，谁与酹荒丘。"}