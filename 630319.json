{"id":"630319","title":"杂诗七首 其五","dynasty":"明","author":"释函是","text":"少年慕勋名，挟策向京都。朝辞莱子衣，日暮登公车。万里谒君门，所志在攘除。朱户尽金张，许史无空庐。鼓鼙遍原野，北郭皆丘墟。文臣死疆场，游说多穰苴。九重日焦劳，闾左夜笙竽。贡公不可学，胡为滞通衢。寸阴讵勿惜，缮性吾有馀。徘徊去长安，浮游归蓬居。岂不怀匡济，天运当何如。汉兴擢良何，隋衰生世虞。何山无良材，拳曲顾盼纡。此理良固然，志士徒欷歔。贫贱安足骄，将以返生初。偃息川岳间，真乐非禽鱼。"}