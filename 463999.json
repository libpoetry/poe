{"id":"463999","title":"酬惠州李东园见寄","dynasty":"当代","author":"杨雪窗","text":"我生长慕葛稚川，胜游迹灭罗浮烟。公诗雅爱苏夫子，鹅城弄棹西湖船。美人化冢九百载，孤山一吊一怆然。偃仰烟霞供啸咏，万象成宾向尔妍。快意何人堪扺掌，蓦然思我望江天。我亦登临望南国，化翼骞云安可得。万楼撑拄彼苍高，峨如块垒生胸臆。君不见黄浦滩头风用壮，夜月同君一倚栏。霓灯涨岸映沧波，剧谈把酒语翻澜。翁源嘉会足清欢，溧阳山水暂盘桓。君堕林泉何减嵇生傲，我堕风尘愧杀东野寒。寓世飘忽易成别，肝胆何尝异楚越。夜阑南斗郁峥嵘，感君落笔生风霆。但看流辈横白眼，交期至老为君青。"}