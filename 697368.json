{"id":"697368","title":"灵洞山房杂咏为赵太史题五首 古洞栖霞","dynasty":"明","author":"胡应麟","text":"石磴岧峣挂紫烟，芙蓉万朵石羊眠。寻仙不用卢敖杖，双跨虬龙入洞天。鸟道千盘压翠微，中峰突兀锁烟霏。天风两袖扪萝上，不道金丹白日飞。十尺幽轩锁碧桃，三山罗列画屏高。登临忽忆吾家近，万仞扶桑压巨鳌。萧然行橐赋归农，琴鹤斋前但故踪。莫道岭南无长物，罗浮携得最高峰。万籁无声昼寂寥，小亭徐坐看花飘。前山何处来人语，一片归云下晚樵。"}