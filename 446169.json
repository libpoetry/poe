{"id":"446169","title":"台城路 读老辈劫中诸作，纵笔书感，未能幽婉，不足言词也","dynasty":"当代","author":"刘梦芙","text":"一编青史斑斑血，书生竟成牛鬼。赤焰烧空，玄冠压顶，微命刀环牢系。兰枯蕙死。甚犹抱焦桐，素心无悔。午夜悲鸣，数声迸裂墨云里。残阳终见化碧，长安棋局换，今又何世。妙术营金，新妆傅粉，同乐承平歌吹。骚魂唤起。听鸾背箫音，昆仑高倚。那得河清，雪莲开万蕊。"}