{"id":"881022","title":"和谭学士见寄","dynasty":"宋","author":"刘黻","text":"大道久磔裂，啾啾夸毗子。彷佛皮毛鲜，孰探古人髓。我亦坐兹疾，默阒照非是。束身云瘴乡，凡论悉掩耳。梦不到伊傅，志惟高角绮。人生驹过隙，鹿鹿何时已。耽书夜不睡，省事日高起。疏苧寒亦燠，硬菜苦犹美。非忘漆室忧，莫救沙界痏。生死不可料，何哉为泰否。佛祖显云封，道源开岭趾。谁云筑底邦，亶为通德里。庐陵有可人，访梅一至此。扣我理义关，无言但心只。新篇发天趣，步骤古诗史。穷通从所择，柔舌与刚齿。"}