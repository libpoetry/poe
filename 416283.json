{"id":"416283","title":"寿楼春 观演《湘真阁》南剧，仲清、九珠叔各赋此解，余亦继声","dynasty":"近现代","author":"吴梅","text":"过春风旗亭，记长干系马，消受閒情。此际南州留滞，怨歌重听。身未老，心先惊，动乱愁梅花江城。纵茂苑人归，青溪梦好，枯树伴兰成。云屏外，霜猿鸣。指斜阳霸国，金粉飘零。漫向琼楼怀旧，板桥寻盟。淮水碧，钟山青，恨隔江无多商声。剩词客哀时，萧萧鬓星，弹广陵。"}