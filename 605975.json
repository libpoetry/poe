{"id":"605975","title":"送陈仲子赴春官兼呈王明府","dynasty":"明","author":"卢龙云","text":"城南有名族，韦杜不专美。厥族本太丘，犹称聚德里。昔时兄弟止两方，世推二难声俱扬。今日诸孙纷嗣业，人言旧里胜高阳。家学渊源相师友，博古探奇穷二酉。文章独步应魁元，科名接武辉前后。仲子才雄海内知，韬光韫璞已多时。一朝薛卞与长价，四海珍琛共斗奇。王家仙令飞双舄，增秩行看嘉乃绩。计偕挟策对临轩，踵接鸣珂趋左掖。凤毛苞彩映天颜，翕赫簪裾玉笋班。次第生平摅积抱，大业同看伯仲间。"}