{"id":"813919","title":"重阅王卫辉诗有感","dynasty":"清","author":"陆继辂","text":"漫说书生文福齐，岂知仍是忆云泥。欢筵泪洒弹筝后，病榻心飞落日西。楚帐何人当侧盾，吴江快意试然犀。由来枕上游仙近，悔共刘郎听晓鸡。愈湜题门三度看，从知在郡重孤寒。戴头太尉锄强易，露齿欧阳息谤难。此日尚惊诗胆放，急装谁信宦情阑。因君并忆吹香阁，折到花南第几栏。"}