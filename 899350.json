{"id":"899350","title":"赠刘吉","dynasty":"宋","author":"张咏","text":"天地有至私，刘生与英气。学必摘其真，文能取诸类。叫回尧舜天，聒破周孔耳。通塞不我知，要在欢生意。居危不苟全，凭艰立忠义。归国有贤名，天子闻之喜。倒海塞横流，掀天建高议。冒死雪忠臣，谠言警贵侍。四海多壮夫，望风毛骨起。如今竟陵城，榷司茶菽利。鹤情终是孤，仁性困亦至。劳劳忧众民，咄咄骂贪吏。方期与叫阍，此实不可弃。如何不自持，稍负纤人累。酣歌引酒徒，乱入垂杨市。狂来拔剑舞，踏破青苔地。群口咤若奇，我心忧尔碎。请料高阳徒，何如东山器。请料酒仙人，何如留侯志。去矣刘跋江，深心自为计。"}