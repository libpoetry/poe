{"id":"766055","title":"金缕曲 丁卯春日初游西湖","dynasty":"清","author":"邓瑜","text":"第五桥边去。绕横堤、残山剩水，柳髡如许。我与西湖初识面，风景凄清细数。有几带、望中烟树。岳鄂王坟苏小墓，信英雄儿女分千古。移画舫，向何所。水天别映孤山路。放中流、斜阳影淡，一枝柔橹。乍听钟声风外落，知在云深深处。又背转、苹洲菱渚。留得残荷依弱盖，可怜红、犹作凌波步。闲意态，问鸥鹭。"}