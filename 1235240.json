{"id":"1235240","title":"谒先主庙二首","dynasty":"元","author":"元明善","text":"合散扶倾老益坚，荒祠重过为悽然。君臣洒落知无恨，庸蜀崎岖亦可怜。一县山阳尧故事，三年章武魏长编。锦官羽葆今何处？半夜楼桑叫杜鹃。一军南北几扶伤，长坂安行气已王。豪杰尽思为汉用，江山初不假吴强。两朝元老心虽壮，再世中兴事可常。寂寞永安宫畔土，争教安乐似山阳。"}