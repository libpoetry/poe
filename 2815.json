{"id":"2815","title":"与胡居士皆病寄此诗兼示学人二首其一","dynasty":"唐代","author":"王维","text":"一兴微尘念，横有朝露身。如是睹阴界，何方置我人。碍有固为主，趣空宁舍宾。洗心讵悬解，悟道正迷津。因爱果生病，从贪始觉贫。色声非彼妄，浮幻即吾真。四达竟何遣，万殊安可尘。胡生但高枕，寂寞与谁邻。战胜不谋食，理齐甘负薪。予若未始异，讵论疏与亲。"}