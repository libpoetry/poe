{"id":"722058","title":"赋答楚人陈子山","dynasty":"明末清初","author":"屈大均","text":"白鹇生长二禺中，雄白雌朱与众同。芝朮那能如一老，鸡豚未肯易三公。文章知己欢南楚，烟雨开帆恨大通。寄语武昌城畔柳，相思长系鹤楼东。兄弟君家不可当，长公人羡白眉长。三珠树作题诗笔，八桂花为奏事香。相父天南多教育，留家湖北待回翔。炎天六月难言别，相照冰心一片光。"}