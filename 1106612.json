{"id":"1106612","title":"和李巽伯少卿新年忆行在二首","dynasty":"宋","author":"王庭圭","text":"解赋新篇忆帝台，行宫楼殿亦巍哉。应曾身作壶中客，记得春从天上来。雉扇齐开香雾绕，龙墀暖赴晓班催。君王神武多馀暇，綵胜金花似旧裁。去国东风又一回，江村度岁亦悠哉。偶逢花向山间发，更喜人从日下来。破敌屡闻胡骑走，急贤当有鹤书催。内中谁进春词帖，西掖须凭大手裁。"}