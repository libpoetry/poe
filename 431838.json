{"id":"431838","title":"过石柱县憩玉音楼谒秦良玉遗像题壁四首","dynasty":"近现代","author":"朱子镛","text":"勤王从古尽须眉，只有将军是女儿。廿载沙场鸣鼓角，一腔心血洒胭脂。秋风夜月鹤声冷，春雨桃花马足知。石柱荒凉遗像在，恍如赴诏平台时。几曾箕帚扫妖魔，群丑年年落胆多。竟把江山撑半壁，不教脂粉污双娥。宝刀磨尽悲夫泪，刁斗催成斫地歌。一代英雄出嫠妇，忠肝烈气两如何。娉婷女子亦封侯，愧死当年壮士俦。底事烽烟消粉黛，何妨巾帼统貔貅。红颜竟剪边关乱，白杆能分上国忧。无怪夫人称太保，春风长在玉音楼。不是朱家王气衰，燕都一去肯归来。朝廷未预筹边策，巾帼先宏守土才。兵是云山看渐阔，寇如钗股剪常开。乡关脱尽红羊劫，千古英风老将台。"}