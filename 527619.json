{"id":"527619","title":"醉歌行赠柴逸士","dynasty":"明","author":"何景明","text":"今年中秋与君共，举觞待月城西宅。良夜清尊逢故人，空堂明烛留远客。山城暮云黯未收，流烟何时散高楼。清风徐来劝我饮，明月不至令人愁。君是长安旧相识，坐论旧事还相忆。金市豪华如梦寐，玉京仙侣无消息。人生去住安有同，有如长风吹断蓬。得随江湖扁舟外，不恨关山横笛中。酒中云散天如洗，月明忽堕金樽里。起看皓彩发青峦，坐见流光盈绿水。阔舞高歌夜未央，揽衣击节为君起。"}