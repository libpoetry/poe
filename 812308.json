{"id":"812308","title":"寄中峰诸弟","dynasty":"清","author":"百保","text":"依然多病心情懒，远盼鳞鸿问讯勤。千里关山愁入梦，三更镫火叹离群。终年独玩梁园月，何日同看冀北云。官漏沈沈春夜永，无眠意绪总纷纭。小立花间草似茵，天涯极目可怜身。家园又是三年隔，物候仍看几度新。聊藉诗书消永昼，直将得失等浮尘。举头红雨纷纷坠，强染霜毫赋送春。"}