{"id":"795403","title":"春风袅娜 咏门神","dynasty":"清","author":"叶辰","text":"羡耻图鳷鹊，懒绘麒麟。随北富，任南贫。总相亲、解惜香封粉裹，窥园忘禁，窃药随人。月黑齐肩，日高对面，赏遍檐花不欠伸。衫薄怕沾梅后雨，命轻难看隔年春。颇怪天公懞懂，雌雄未配，两相看、俱是孤身。支薄俸，有椒尊。犬同值夜，鸡伴司晨。尽一样身材，难兄难弟，两般性格，宜喜宜嗔。借问当年，记题门旧字，至今寂寞，可剩馀痕。"}