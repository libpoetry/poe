{"id":"1109039","title":"秋旱继以大风即事十首","dynasty":"宋","author":"刘克庄","text":"虽作尧时击壤民，田家忧乐尚关身。抱珠难起龙公睡，走石谁撩飓毋嗔。蘋末萧萧忽怒飞，松公欲仆竹君攲。无人委曲镌风伯，晚稻方花最怕吹。作苦三时逸在冬，安知一篑尚亏功。愁闻地籁吹羊角，不见天瓢滴马鬃。曾立龙墀忝近臣，深知玉座最忧民。近传奎画蠲租赋，稽首觚棱祝圣人。吴中见说亦枯焦，勺水如金汲路遥。但有清尘无洒道，不能破块止鸣条。抱瓮区区溉旱苗，忍饥终胜似操瓢。饮尧井水耕尧野，偶作樵歌亦誉尧。古人一念感而通，不待焚巫祭雨工。汤反诸身防六事，汉移其咎责三公。老农相戒早输官，何日爰书得少宽。明府安知帘外事，路人却见水中瘢。禹功远矣世犹思，谁谷吾州赖两陂。待与閟宫碑岁月，并为神作送迎诗。少耽章句老明农，无意为文忽自工。戏作小诗说场圃，细看似可续豳风。"}