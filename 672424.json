{"id":"672424","title":"昭君怨","dynasty":"明","author":"王弼","text":"明妃掩袂辞青锁，雨泪盈盈向空洒。生来不省出罗帏，万里谁教学骑马。待罪长门岁已深，朱颜绿鬓坐销沈。君王对面尚如此，安有异域能知心。一死可办不足惜，但念无名死何益。未说黄云出塞愁，妾有甚难长在臆。琵琶曲谱君勿传，薄命流落空自怜。汉宫若奏房中乐，自有关雎樛木篇。"}