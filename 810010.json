{"id":"810010","title":"扫花游 江上早春短篷听雪悄然感赋","dynasty":"清","author":"郑文焯","text":"年涯草草，又绿到江梅，暗吹残雪。冻枝自折。正风镫历乱，酒醒时节。涴地芳华，倦客伤春更切。笛边月。唤一片梦云，都被愁叠。幽事今杳绝。记醉玉西湖，踏歌双楫。乱花散叶。作荒波皱翠，替人呜咽。有限柔魂，曲里能销几别。艳欢歇。问吴鸥、旧情谁说。"}