{"id":"623356","title":"十可畏","dynasty":"明","author":"郭之奇","text":"日月真可畏，乌兔翻空猬。春秋真可畏，龙虎食时蜚。山河真可畏，失险无尊贵。时心真可畏，覆手分千罻。杀机真可畏，野血流腥味。虚名真可畏，实祸从中沸。崇高真可畏，釜满招人溉。丹青真可畏，梼杌浮霜气。尔室真可畏，漏影难私讳。立身真可畏，失足多逢腓。八者在天人，二者当前暨。乾坤为斧锧，胎卵同歔欷。夷险非一涂，燥湿终殊汇。在天我何忧，在人我何忾。在我宜独求，生安死亦慰。虽畏君勿畏，古哲遥相谓。"}