{"id":"696299","title":"涂德公疏救黄幼元廷杖寻奉诏释于其归也作此以赠","dynasty":"明","author":"范景文","text":"未回天怒雪霜纷，洒血陈词叫帝阍。任戆久能容汲黯，免冠故敢救朱云。风传太学幡犹立，名动宸旒草莫焚。盛代即今宽党禁，好将厨俊报明君。曾闻逢比犯婴鳞，今日天留不死身。哕凤欣看来草野，寒蝉足可愧簪绅。千秋义激关师友，五夜铭心泣鬼神。持此孤忠知不变，登朝只愿作良臣。"}