{"id":"1117260","title":"张孺人九十六岁签判求眉寿堂诗二首","dynasty":"宋","author":"苏籀","text":"鹊巢流庆嗣如参，鹤发人间仰达尊。经眼尽知三世事，含饴已看几重孙。承颜捧诏疏封邑，扇枕温床不倚门。取数西方无量佛，满堂氛馥贝多翻。萧同叔子无令笑，绵上之推乃弃官。咸羡此堂称圣善，累从治剧劝平反。晨昏不怠谆谆诲，僮使皆沾泄泄欢。紫诏又当称大国，安舆五马叠荣观。"}