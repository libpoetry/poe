{"id":"945876","title":"摸鱼儿 随湖南安抚赵德修自长沙回至澛鲁港，值其生日","dynasty":"宋","author":"陈著","text":"碧油幢、一开藩后，便思量早归去。工夫著紧新城好，风月万家笙鼓。游宴处。要管领春光，补种花无数。何须更驻。只画了潇湘，扁舟径发，挥手谢南楚。江帆卸、撑入清溪绿树。家山三两程路。安排小马随猿鹤，勾引诗朋酒侣。潇洒处。是则是初心，只恐难留驻。忙须著句。把泉石烟霞，平章一遍，回首凤纶舞。"}