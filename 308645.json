{"id":"308645","title":"沁园春·武乡寄贺经桴迁居","dynasty":"现代","author":"陈祖绶","text":"莫上冈头，斗大城楼，吾颇乐之。每讼庭云散，仇书遣吏，寒斋月晃，洗斝呼儿。山倚北原，波环南郭，远眺沈吟也有时。恩君甚，把平安信报，邮递何迟。徒居闻傍岩池。因蓦忆、垂髫侍塾师。有参天老桂，拾花槎粟，拂云修竹，缘蹬攀枝。墨易磨人，年催到老，髭染成霜鬓似丝。迁莺喜，愿林中草木，岁晚培滋。"}