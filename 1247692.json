{"id":"1247692","title":"次韵张判邑留别","dynasty":"元末明初","author":"蓝智","text":"欢会苦短浅，离别何苍茫。驱车向旧国，万里川途长。十年三调官，周流半南方。骥足未及展，故山梦中苍。诏许返林壑，垂白慰所望。白鹤偶开笼，层云自回翔。以我文字交，与我论行藏。年深觉昔非，倦逐雁鹜行。他夕一扁舟，月明歌沧浪。加餐各努力，久远无相忘。"}