{"id":"829691","title":"答樊云门冬雨剧谈之作","dynasty":"清末近现代初","author":"郑孝胥","text":"久于南皮坐，习闻樊山名。老矣始一见，赵璧真连城。落笔必典赡，中年越峥嵘。才人无不可，皎若日月明。春华终不谢，一洗穷愁声。南皮宿自负，通显足胜情。达官兼名士，此秘谁敢轻。晚节殊可哀，祈死如孤；其诗始抑郁，反似忧生平。吾疑卒不释，敢请樊山评。尝序伯严诗，持论辟清切。自嫌误后生，流浪或失实。君诗妙易解，经史气四溢。诗中见其人，风趣乃隽绝。浅语莫非深，天壤在毫末。何须填难字，苦作酸生活。会心可忘言，即此意已达。穷愁良易工，忧患宁爱好。奋飞抉世网，结习犹烦恼。午怡论诗骨，见谓饥不饱。心知小潺湲，河海愧浩渺。何期樊山老，闽荔喻益巧。荔甘而诗涩，唐突天下姣。庶几比谏果，回味得稍稍。嗜涩转弃甘，攒眉应绝倒。"}