{"id":"269275","title":"望海潮·沈寐叟海日楼图，次秦淮海韵","dynasty":"现代","author":"吴湖帆","text":"大江东去，高城北望，愁萦旧梦宣华。魂断夜潮，神游故国，那堪满目尘沙。禁骑逐羊车。对青镫无语，霜鬓寻加。怕问中原，不知今日是谁家。还听隐隐悲笳。念离宫淡月，上苑凄花。一片素怀，千行别泪，伤心只自堪嗟。山外夕阳斜。想茂陵烟树，空老啼鸦。叶乱长安，凤楼何处恨无涯。"}