{"id":"691824","title":"离愤五首正德戊辰年五月作是时阉瑾知劾章出我手矫旨收诣诏狱","dynasty":"明","author":"李梦阳","text":"采采河边兰，鲤鱼何盘盘。念我同胞人，诀绝摧心肝。事变在须臾，浮云逝无端。临发路踟躇，谁敢前为言。原鸰杭高声，我行何时还。十步九回头，泪下如流泉。练练晨明月，郁郁风中柳。苍茫遮我车，识是平生友。感君故意勤，赠我双琼玖。虎狼夹衡轭，狐狸草间走。东方渐发白，聊归勿为久。天威煽方处，君子毖其口。北风号外野，五月知天寒。海水昼夜翻，南山石烂烂。丈夫轻赴死，妇女多忧患。中言吐不易，拊膺但长叹。永夜步中庭，北斗何阑干。裂我红罗裙，为君备晨餐。车动不可留，伫立泪汍澜。愿为云中翼，阻绝伤肺肝。驱车重行行，前上西山陲。白日忽已冥，归鸟来何迟。飘风吹征衣，北逝方自兹。行路见我行，不行为嗟咨。苦称途路涩，君子莫何之。欲诉难竟陈，天命自有期。结发事君子，缔结固不解。青蝇玷白璧，馨香逐时改。恩阻爱不周，弃掷良在此。红尘何冥冥，白日沦西海。对面有诀绝，何况万馀里。得宠各自媚，谁为展情理。讹言方猬兴，君子慎其始。"}