{"id":"564777","title":"双柏行","dynasty":"明","author":"孙承恩","text":"玉堂双柏摇清秋，高标夭矫枝相纠。常疑风雨昼冥晦，平地堕下双蛟虬。灵根自是来新甫，尚觉徂徕差媚妩。气接中天云雾深，节经朔地冰霜苦。阅世不知今几时，前人遗植后人思。雨淋日炙苍藓合，扶持定想烦灵祇。附日贞心应自重，长材欲效明时用。只今未必凌云霄，正直终看作梁栋。蜀相祠前空郁蟠，巴东县里亦曾看。何如此树植此地，饱滋雨露栖凤鸾。地隔尘凡自孤凛，仰止吾来常敛衽。莫嗟匠石迟斧斤，赢得骚人费题品。吁嗟此柏亦遇时，蟠踞落落真瑰奇。君看山中岂无大木倚绝壁，槁死蒿莱谁得知。"}