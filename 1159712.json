{"id":"1159712","title":"和仆射牛相公追感韦裴六相登庸皆四十馀未五十薨殁岂早荣枯之义今年将六十犹粗强健因亲故劝酒率然成篇并见寄之作","dynasty":"唐","author":"刘禹锡","text":"坐镇清朝独殷然，闲徵故事数前贤。用才同践钧衡地，禀气终分大小年。威凤本池思泛泳，仙查旧路望回旋。犹怜绮季深山里，唯有松风与石田。"}