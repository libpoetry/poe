{"id":"1126546","title":"依韵和长文紫微春雨二首","dynasty":"宋","author":"梅尧臣","text":"年年泼火雨，苦作清明寒。梨花犹半绽，塘水已迷漫。愁看日更永，冷漏夜未阑。酒沫起玉盏，烛泪生铜盘。春衣向来脱，带眼斗觉宽。试问彼侠少，何处跨金鞍。春雨固多喜，虽多安得愁。既能勒花苞，又解滋耕畴。池添痕痕涨，渠有细细流。不同离妇怨，一落不可收。定知矜有年，岂似斗粟赒。西掖吴夫子，吟观意迟留。正声隮雅颂，高论等阳秋。我惭才甚薄，难继东山讴。"}