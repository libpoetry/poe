{"id":"536583","title":"奉释典诸部经于小祗园藏经阁中有述","dynasty":"明","author":"王世贞","text":"方广宣妙觉，总持谛真乘。白马叶休期，金人肇奇祯。伤哉末教日，圣泽渐以凌。冥迹蹈恒河，狂飙吹慧灯。我友条净业，慷慨惠函经。奚必具羯磨，居然一摩腾。小果固有漏，法施良足凭。虽靡布金田，幸依化人城。苍松云瀰滃，脩竹风琮琤。层阁临广除，回流激清泠。闼婆陈天乐，龙藏郁飞腾。中有慈悲相，恍发妙音声。玉笈启缃缥，流纨染翰青。彷佛贝叶端，自然莲花生。如日悬中天，万象借光明。稽首两足尊，发此希有诚。破除诸疑网，摧伏群魔兵。前因获心通，后果希胜增。愿以一切智，回施一切情。巀嵲西逝梁，金篦导前行。凡圣同超解，怨亲归合并。执离文字间，犹为道所憎。曹溪倘吾许，筌蹄讵堪徵。"}