{"id":"911747","title":"聚星堂咏雪赠欧公","dynasty":"宋","author":"杜衍","text":"尝闻作者善评议，咏雪言白匪精思。及窥古人今人诗，未能一一去其类。不将柳絮比轻扬，即把梅花作形似。或誇琼树斗玲珑，或取瑶台造嘉致。散盐舞鹤实有徒，吮墨含毫不能既。深悼无人可践言，一旦见君何卓异。万状驱从物外来，终篇不涉题中意。宜乎众目诗之豪，便合登坛推作帅。回头且报郢中人，从此阳春不为贵。"}