{"id":"665311","title":"秋夜迟王员外时行","dynasty":"明","author":"郑善夫","text":"凉风升寒节，切切充重帏。坚冰戒时至，鸿雁明其几。春滋净不处，秋隼方高飞。鉴物沈幽志，谁能不怀归。素月临丘榛，灼灼澄圆晖。圆晖岂不爱，零露沾我衣。迟我同怀子，濡滞尚安之。呼琴为子鸣，调苦使心违。不恨岁载徂，但恨知音稀。盈缩本恒理，伤哉生别离。"}