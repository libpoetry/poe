{"id":"1131770","title":"玉楼春","dynasty":"宋","author":"蔡伸","text":"碧桃溪上蓝桥路。寂寞朱门闲院宇。粉墙疏竹弄清蟾，玉砌红蕉宜夜雨。个中人是吹箫侣。花底深盟曾共语。人生乐在两知心，此意此生君记取。星河风露经年别。月照离亭花似雪。宝钗鸾镜会重逢，花里同眠今夜月。月华依旧当时节。细把离肠和泪说。人生只合镇长圆，休似月圆圆又缺。"}