{"id":"692926","title":"七歌","dynasty":"明","author":"杨爵","text":"有手有手手叚拙，弄得人世纷如雪。未宜醒执名利板，但可醉捞秋江月。忽忽百年成甚事，微微一息久将绝。呜呼一歌兮为尔怜，要拨云雾转晴天。有脚有脚脚步错，错走当年尘世道。崎岖多是倒人坑，一蹶反为魑魅笑。未死还余忧世梦，有生堪类霜前草。呜呼再歌兮歌正壮，蹈入冥海千层浪。有耳从来亶不聪，人说宜西我却东。万方愁苦声堪痛，收入无底双窍中。迅雷不顾额前震，身祸飘如轮后风。呜呼三歌兮歌愈悲，倾听莫为利口移。有目闲将一世愁，聚来都放在眉头。肉眶不见羊肠险，血泪可增江海流。我思哲人瞻万里，乾坤顾眄在双眸。呜呼四歌兮歌意频，要识人间假与真。有身形弗七尺长，地维天柱要担当。几年饿成空皮骨，扶杖出门欲仆僵。外混尘埃罹罗网，内抱赤心与忠肠。呜呼五歌兮歌迫切，酒尽天涯一腔血。有子有侄未成立，音书问我我恻戚。跋涉往来六七年，千山万山日洒泣。读书耕稼总难为，思量到此喘嘘吸。呜呼六歌兮歌未阑，父死谁怜汝饥寒。有甥生年为我劳，往时见我便长号。汝母今年将半百，骨肉属我父母毛。兄弟往来无了日，令我忧中思尔曹。呜呼七歌兮心未已，收我残骸归故里。"}