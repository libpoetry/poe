{"id":"740662","title":"游白雀寺登弁山","dynasty":"清","author":"王鸣盛","text":"吴兴清远富山水，昔游所到惟城南。平生赋命纵穷薄，尚爱秀嶂搜名蓝。清苕入手又苍弁，志在尽取夫何贫。凌晨出郭路诘曲，古松乔立泉成瀸。丹梯翠磴寺门内，入寺始得寻峰尖。圣师谈经雀绕座，千年大厦仍耽耽。香厨竹笕引远水，金函藤笈开圆龛。居僧栽田免话堕，久废椎拂无人拈。参禅未能且选胜，振衣步步凌崭岩。望湖亭子一放眼，具区万顷寒磨奁。兹山形模肖冠弁，峰少斗削多包含。竹光照地作绀碧，禽语唤客何詀諵。一峰突如乃弁顶，蹑峤径上攀云岚。泠泠御风洵可乐，尽洗芥带胸无嫌。侧闻黄龙洞奇绝，道远未得穷幽探。何当里粮住一月，还乞佳处留团庵。黄精有力扫白发，芒鞋便拟携长镵。"}