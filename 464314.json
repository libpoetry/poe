{"id":"464314","title":"洞庭春色 遣累","dynasty":"当代","author":"魏元旷","text":"千古茫茫，这重圈子，跳出谁来。便九还鼎畔，养成火候，四禅天上，免却风灾。忧乐总归相替换，眼看去、人天一例乖。真如那、波纹细蹙，雷电惊飞。百年一弹过去，早则是、壮志沈埋。任松坚柏挺，不欺霜雪，女萝偏施，山水巅涯。搔尽白头还作计，再休问、儿孙才不才。也知得、前贤遗训，道莫安排。"}