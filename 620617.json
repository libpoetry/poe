{"id":"620617","title":"寄宗伯李伯襄先生 其二","dynasty":"明","author":"区怀瑞","text":"直庐俨北扉，绯烟朝霮䨴。籞秀搴夕阊，金膏流沆瀣。顾问切皇居，领袖趋飙队。乔林嘤鸟歌，素节羔羊在。清晖石室中，逸响神霄外。想见日月光，作睹风云会。谟谋汉帝师，梦寐殷王赉。封留感往遇，命说新昭代。国芬十四叶，佐命仍滋大。藉此仙李阴，千秋知未艾。"}