{"id":"738876","title":"晓次越州用青丘登蓬莱阁望云门秦望诸山韵","dynasty":"清","author":"桑调元","text":"春山未肯晴，湿烟飏树杪。船头散疏雨，江城初破晓。层空坏重云，兀立塔势矫。草芳雊雉多，水满浮鹥小。东风气力劲，帆疾过飞鸟。朝色暧千岩，奇秀当门绕。镜光溢百里，一片青未了。禊亭人语空，樵径仙踪杳。在处作清游，孤鸿漾天表。"}