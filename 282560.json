{"id":"282560","title":"金缕曲·寒鸦，和章式之原均","dynasty":"现代","author":"俞陛云","text":"遗构何王殿。舞东风、龙池烟柳，春华瞥箭。午夜延秋门上唤，废宅更谁依恋。倘尚有、谢家堂燕。泊凤飘鸾成一慨，共摧颓、那复雌雄辨。青鸟信，渺无便。天涯羁托年时惯。尽回旋、毕逋身世，呼晨噪晚。浩莽秋原无宿处，落木荒城一片。只岁晚、饥鸥相伴。守定残枝甘瑟缩，任长空、苍狗云衣变。丈人屋，付虚愿。"}