{"id":"816208","title":"冬夜八首","dynasty":"清","author":"黄文仪","text":"风起寒涛响，霞拖远岫明。暮烟埋野树，夜月照山城。酒后诗情在，花前道气清。石床趺坐久，掩卷听钟声。一池新水碧，万点夜星明。境静风敲竹，檐虚月照楹。牢牢花犬吠，唧唧草虫鸣。宝鸭频添炷，铜壶漏二更。嚼雪题新句，焚香净客心。天寒烟较重，云暗夜来深。天冷茶声歇，衣单露气侵。孤灯人寂寂，聊写静观吟。清磬一声外，频敲数韵诗。雪香梅暗吐，山回月来迟。风起帘波动，更深露气滋。检书烧短烛，红影照离离。月暗山无影，叶垂露有光。墙边梅吐白，篱下菊开黄。斗酒娱寒夜，疏帘怯晚霜。挑灯红落烬，趺坐看金刚。铜漏频推箭，银缸落尽煤。寒侵三径雪，烟重一技梅。酒酌卜萄绿，茶烹瑞草魁。晨鸡三叠唱，晓色向东开。江星云外落，海日地中来。水碧浮天镜，霞红照玉台。几株枫树雪，数朵陇头梅。报晓钟初击，霜寒落叶豗。雪黏千树白，霜染一林红。星落花垂露，更残雾捲风。板桥苔路滑，海屿日华融。世界劳生事，乾坤任转蓬。"}