{"id":"1075170","title":"沈元用太守和具茨诗张元明两用其韵见邀同赋","dynasty":"宋","author":"周紫芝","text":"汉阳胡骑嘶秦川，六龙御日升中天。翠銮亲巡耀宝鞭，神武自作诸将先。子阳盗据众万千，井中蛙腹不受鋋。虎头谁敢当文渊，一洗万古空英躔。风威巳落诸蕃传，上兵伐谋军贵全。固应玉陛当周旋，朱幡犹此阅望弦。安危以身谁肯前，愿扶国步整播迁。劲兵出塞鏖祁连，长缨曳首来翩联。尽驱酋长朝甘泉，未惭骠骑羞戈船。先声旋下齐与燕，称觞拜舞呼万年。黄童佩犊无征廛，农桑万里通人烟。蓬头舞剑空腰缠，要分颇牧来藩宣。古来千里制一贤，长城未必能防边。"}