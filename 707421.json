{"id":"707421","title":"念奴娇 云影","dynasty":"明末清初","author":"王夫之","text":"层峦飞映，似缥渺神山，因风离合。簇簇青莲轻度过，却绕孤峰三匝。极目空明，遥天无际，瑶镜微笼匣。平沈远树，翠光略吐尖甲。曳仗閒倚亭皋，微飙下拂，便凉生一霎。荷芰半塘新绿暗，忽染素罗轻袷。回首吾庐，午烟遥接，一幅青绡裛。数竿修竹，凤梢还与低压。"}