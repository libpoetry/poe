{"id":"576458","title":"梅花道人歌","dynasty":"明","author":"黎光","text":"梅花道人操行坚，萧萧白发今盈巅。开圃种梅常万树，对酒看花今几年。冬来花开雪满川，景致好似孤山前。疏影横斜月有色，暗香浮动春无边。花间读书事幽致，牙签玉轴联青编。岂知一室大如斗，能蕴春意涵全天。我昔闻梅花，元是姑射仙。人间尘垢岂能染，冰肌玉质恒瑩然。夭桃谩粗俗，艳杏徒嫣妍。孤标挺然出寒谷，百卉不敢司春权。吁嗟道人清且贤，生前结得梅花缘。寸心既会物外趣，高兴已在诸人先。豪吟绝类灞桥客，清梦夜落西湖船。有时静坐梅花下，胸中皎皎冰壶悬。我生酷爱梅，见花喜欲颠。浩然可同调，林逋堪并肩。何当坐我梅屋下，弹琴酌酒同周旋。醉呼山童供纸笔，挥毫为赋梅花篇。"}