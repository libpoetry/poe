{"id":"1117228","title":"见儿侄唱酬次韵五首","dynasty":"宋","author":"苏辙","text":"芝兰生吾庐，一雨一增茜。本亦何预人，怀抱终眷眷。老傅时已迫，尘垢日须浣。永惭旧文书，展读不终卷。读书虽不恶，不读亦自好。根牙就区别，花实随时老。耘锄不可无，雨露勿忧少。我钓不在鱼，一竿寄洲岛。宇宙非不宽，闭门自为阻。心知外尘恶，且忍闲居苦。跏趺默非睡，龛灯翳复吐。道士为我言，婴儿出歌舞。身病要须闲，闲极自成趣。空虚虽近道，懒拙初非悟。偶将今生脚，还着古人屦。大小适相同，本来无别处。西湖虽不到，甘井窃馀凉。三伏罢饮酒，桂浆携一觞。冠者五六人，起舞互低昂。人生有离合，此欢未易忘。"}