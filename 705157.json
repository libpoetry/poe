{"id":"705157","title":"沁园春 其一 村居","dynasty":"明末清初","author":"徐石麒","text":"此地吾庐，坐对青山，朝云暮霞。更纡回流水，随缘种竹，高低?石，任意栽花。绀菊宜篱，碧梧须井，自是山人布置佳。还堪喜，有东邻酒旆，西舍渔槎。春来纯是豪华。但醉舞狂歌忘日斜。笑花巢杜宇，何须怀土，草堂飞燕，不用思家。世事琴声，人情酒味，眼孔而今看破些。南窗卧，甚秋风觱栗，暮雨琵琶。"}