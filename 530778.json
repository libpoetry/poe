{"id":"530778","title":"燕歌行柬程以道","dynasty":"明","author":"杨慎","text":"玄羌白狄起边埃，翠眊朱綅选将才。玉弩惊天连马邑，金精埽旦过龙堆。甘泉宫里兜零举，疏勒城边汲绠摧。射虎瞑中闻暗吼，落雕云外坠清哀。五千深入冲寒雪，十万横行殷霁雷。杨柳先春旗叶展，芙蓉不夜剑花开。锦车持节夫人至，贝带韬弓骄子回。逐北朝移行幕府，受降秋上古轮台。青楼月对庚方出，紫塞风从丑角耒。拟缚名王歌杕杜，肯思中妇咏条枚。"}