{"id":"66964","title":"木绵词·江南木绵色逾白","dynasty":"明代","author":"成侃","text":"江南木绵色逾白，晴雪纷纷铺簟席。小机摇作鸦橹声，软弧弹罢秋云积。殷勤少妇坐夜阑，风吹纷絮萦乌鬟。丝僵水涩机杼促，轧轧轻梭玉指寒。肝肠欲绝愁难绝，孤灯闪闪光明灭。半将裁剪小儿衣，半将裁剪寄金微。铜壶催晓眠不得，泪冰点点明罗帏。"}