{"id":"978564","title":"读林罕小说","dynasty":"宋","author":"晁公武","text":"仓颉鹳鸟迹，于是创文字。原其制作心，本以便记事。呼读犹强名，况乃论位置。周人建小学，六书分义类。特令授童蒙，庶几别同异。奈何中古后，穿凿失伦次。虫皿晋医言，止戈楚人志。宋更?作騧，秦易罪为罪。三刀自梦徵，两日因谶记。山丝已怪妄，门草更茫昧。白水及绯衣，皆是表符瑞。解槐与说枣，抑又出讥戏。形声罕复论，一切归会义。咄哉许祭酒，著论穷巧慧。流俗喜不根，传授满当世。廷尉议三章，诸生谈六艺。往往授其言，大抵皆附会。林生最晚出，纷乱尤自恣。何言斯亭上，刻石高赑屃。却思荆舒祸，对此频雪涕。凭谁掩其恶，水火为焚弃。"}