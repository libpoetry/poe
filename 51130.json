{"id":"51130","title":"枣·荒园乏佳果","dynasty":"明代","author":"吴宽","text":"荒园乏佳果，枣树八九株。纂纂争结实，大率如琲珠。此种味甘脆，南方之所无。日炙色渐赤，儿童已窥觎。剥击盈数斗，邻舍或求须。早知实可食，何须种柽榆。此木颇耐旱，地宜土不濡。所以齐鲁间，斩伐充薪刍。近复得异种，挛拳类人痀。曲木未可恶，惟天付形躯。良材却矫揉，不见笏与弧。"}