{"id":"1038865","title":"高山别邻几","dynasty":"宋","author":"苏舜钦","text":"高山扶层巅，下与地盘结。气贯不变移，泽枯乃朽裂。有如善人交，生死两固节。语默无异方，黯沮在为别。世风随日俭，俗态逐势热。负予好古心，嘘叹星斗灭。近得邻几生，胸怀贮霜雪。饥渴入诗书，趣向著羁绁。又与斯人离，先日心破折。古也当贻言，在子可扪舌。奈何区区诚，敢以御者说。器成必刓琢，德润资澡刷。安文谩徽墨，古训乃佩玦。帝门急豪英，济物无自孑。"}