{"id":"281724","title":"怀雕遁庵·东风江上吹","dynasty":"现代","author":"林散之","text":"东风江上吹，吹我松柏堂。中有孤愤人，心与江风长。连日沉于饮，非醉亦非狂。有怀历阳翁，迢迢天一方。陈迹万里游，回顾正茫茫。江海何处流，东影来扶桑。大野斗龙蛇，洒血成玄黄。未能效国殇，争此日月光。挥涕三太息，中心耿不忘。思君苦无语，知共此心伤。诗成不可寄，江水遥相望。"}