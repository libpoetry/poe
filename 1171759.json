{"id":"1171759","title":"送魏圭觐省","dynasty":"唐","author":"李群玉","text":"木落楚色深，风高浪花白。送君飞一叶，鸟逝入空碧。猗欤白华秀，伤心倚门夕。不知云涨遥，万里看咫尺。萧萧青枫岸，去掩江山宅。离觞有黄花，节物助凄戚。潇湘入?桂，一路萦水石。烟萝拂行舟，玉濑锵枕席。多君林泉趣，耽玩日成癖。长啸凌清晖，襟情当雪涤。登龙屈指内，飞誉甚籍籍。未折月中枝，宁随宋都鹢。曰余吞声地，举足伤瓦砾。见尔一开颜，温明乃珠璧。春风到云峤，把酒时相忆。豆蔻花入船，鹧鸪啼送客。飏天与瘴海，此去备沿历。珍重春官英，加餐数刀帛。"}