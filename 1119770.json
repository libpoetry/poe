{"id":"1119770","title":"题盖竹庙六绝","dynasty":"宋","author":"陈淳","text":"人心污物本来灵，动静那分晦与明。昼接事为思有主，夜思无主梦因成。梦生于想本来非，一自魂交百感随。漠漠茫茫无定准，若何据此卜前逵。世人莫悟此端原，兆自心机辟阖间。却向妖祠求證应，妖祠于我固何关。至人神定气常清，夜息虚明一若醒。假使妖祠能献兆，如何窥得此门庭。大都流俗急荣名，切切于中梦自形。附会便为神所告，神明虚得号通灵。升沉大分系于天，决匪人谋所必然。告尔往来通达者，不须赘赘鬼神前。"}