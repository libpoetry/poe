{"id":"595283","title":"荆轲","dynasty":"明","author":"陈绍文","text":"六国互合从，强秦屹虎视。南襟泾渭流，北控甘谷峙。蕞尔一燕壤，曷厌贪饕志。田光构奇谋，幸鼓荆卿气。殒身明勿疑，直走咸阳市。左授于期函，右献督亢志。断袖环柱馀，秦鼎一丝繫。吁嗟高渐离，尚置筑中器。为术良已疏，秉节终弗易。壮士贵丧元，成偾非所计。逆命帝函歼，于昭秦二世。千秋易水歌，慷慨满天地。"}