{"id":"720605","title":"玉女摇仙佩  白鹦鹉","dynasty":"明末清初","author":"屈大均","text":"西洋巨舶，蚝镜蛮奴，带得双双纯白。腻粉粘身，金丝生顶，惯自开花娱客。不用春织拍。喜番言汉语，诸音都习。教儿女、珠钗买取，好把馀甘，绿豆相识。雕龙恐天寒，覆被薰香，殷勤旦夕。东屋漫夸五色，黄里红衣，争似冰翎霜翮。却笑越鹇，长矜琼尾，尚有丝丝烟墨。未尽瑶妃质，恨天与慧性，年年添得。只自记、华擎旧事，宫人教谢，至尊怜惜。无消息。襟前但有泪痕渍。"}