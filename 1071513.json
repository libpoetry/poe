{"id":"1071513","title":"上蔡太师生辰二首 其一","dynasty":"宋","author":"汪藻","text":"万古储英气，生贤镇庙祧。方春回暖律，随帝下神霄。早岁陪兴运，清忠服迩僚。三篇俱命说，两纪独承尧。为国隆堂陛，中天斡斗杓。光华归使牒，宁谧载民谣。九牧金成鼎，三山石峙桥。元圭来旧锡，神宝献新雕。堂起房心次，音谐角徵韶。车书人一统，符瑞岁千条。璧海材逾盛，沙场虏不骄。献琛皆累译，入彀有垂髫。郭解双封国，班超五日朝。嘉谋从昔合，奕业更谁昭。眷礼群臣异，恩光此日饶。授图开地壮，傍阙筑堤遥。供帐移金屋，歌钟实绮寮。名园藏茂密，华阁耸岧峣。诏跸纡临幸，宸毫纪宴招。弟兄联衮绣，孙子列蝉貂。印琢金为彩，鱼悬玉在腰。中姻连筑沁，外族缀涂椒。帝子传杯勺，宫墙有鼓箫。果新无独享，羹美或亲调。"}