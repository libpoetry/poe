{"id":"91119","title":"净土寺·令君督来期","dynasty":"宋代","author":"杨栋","text":"令君督来期，书邮日旁午。世事不足论，清游乃先务。朝朝叩禅关，复此得净字。浅斜琥珀浓，细嚼银丝缕。味隽问牛酥，轩高来燕乳。曲折溪屡横，尖圆峰可数。万顷喧桑田，一簇静松坞。由来镜中人，不殊草头露。越主朝汴宫，蜀客尽吴语。剥蚀净土碑，荒殊峡山路。桑梓如之何，谁能忘一顾。日询锦桥新，三叹清流俯。"}