{"id":"589363","title":"公出驻节陶太守池馆踰宿徙居行台 其二","dynasty":"明","author":"区元晋","text":"圣世锡云厚，遐邦望正频。尚祈一掬蕴，化作万家春。薄暮轩前酌，清歌还几巡。微酣问胥史，共称使君仁。荒城能驱虎，云阁定图麟。闻斯舆论美，已领居停恩。所交在雅谊，市道安足云。努力崇令绩，声光遍四垠。明发别兹境，良觏知何辰。"}