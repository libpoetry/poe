{"id":"604464","title":"泰和萧君还拙以青乌氏客端州十六寒暑矣馆于余者甫三年乡思忽动孤舟遄发既惜其别复望其来乃留其家还拙以古人行谈古人术往往能取今人信第今人得还拙曰地师余得之曰人师也故于其言别也既为之治装复为之赋诗 其一","dynasty":"明","author":"张萱","text":"强年方入粤，晏岁暂还家。数口我堪托，孤帆路不赊。乡音殊未改，容鬓觉初华。此别无他赠，清尊对菊花。"}