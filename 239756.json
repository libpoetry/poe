{"id":"239756","title":"古砚歌·神娲蹭云补天去","dynasty":"宋代","author":"宋无名","text":"神娲蹭云补天去，遗下一圃苍黑天。千年万年乾不得，长逞盘古青紫烟。玉不剖天天化石，石内星精有馀魄。琱光发炯成禹壁，海王川后轮玄液。帝青呵雾坤低湿，匣月不开太阴泣。破天残缺无人补，一穴丝丝漏春雨。空藏老石磨今古，补天何时与天语。"}