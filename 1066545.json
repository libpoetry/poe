{"id":"1066545","title":"柏悦堂宴集晚移望岳亭德升有诗复次韵","dynasty":"宋","author":"葛胜仲","text":"阴森美章园，爽垲背尘陌。纷纷辟疆家，胜处此其伯。登危览幽奇，宽敞荡喧窄。层层绿阴暗，中有孤花拆。三品玩伏虎，两部当鸣蝈。主人延客眼，清映壶觞碧。茂宰工拨烦，恢恢奏刀騞。议郎兼语掾，阖府畏局蹐。仇梅诸钜公，燕笑欢一席。蹇予但空餐，营职无半策。文墨彊抽身，林池同息迹。金火争伏见，执热如焚炙。颇愿百斛船，浮浮两头拍。岳云插晴空，移尊及未夕。清飙起四座，肃肃生羽翮。人生不谋欢，带眼计月瘠。谁能较荣槁，琐尾论干泽。相从饮文字，一笑百忧释。歌呼到尔汝，坐待霜月白。归轩踏清影，光谢纱笼赫。"}