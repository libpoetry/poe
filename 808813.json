{"id":"808813","title":"播州秧马歌并序","dynasty":"清","author":"郑珍","text":"谷雨方来雨如丝，春声布谷还驾犁。斩青杀绿粪秧畦，芜菁荏菽铺高低。层层密密若卧梯，外人顾此颇见疑。足舂手筑无乃疲，我有二马君未知。无腹无尾无扼题，广背方坦健骨支。四蹄锐削啎齿齐，踏背立乘稳不危。双缰在手左右持，马首北向人首西。横行有如蟹爬泥，前马住足后马提。后马方到前又移，前不举后后不蹄。转头前者复后驰，人在马上摇摇而。蹊田远过牵牛蹊，绝似软屐行蒺藜。柳阴馈馌媚且依，木騠对卧不解饥。晚风摇波蹙水脐，居然刷洗临清溪。他日更借人乘之，踏花小郎黄骢嘶。下鞍两髀红胭脂，□知老子粪种时。一足各有一马骑，终身脚板无瘢胝。"}