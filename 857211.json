{"id":"857211","title":"原蝗","dynasty":"宋","author":"王令","text":"蝗生于野谁所为，秋一母死遗百儿。埋藏地下不腐烂，疑有鬼党相收持。寒禽冬饥啄地食，拾掇谷种无馀遗。吻惟掠卵不加破，意似留与人为饥。去年冬温腊雪少，土脉不冻无冰凘。春气蒸炊出地面，戢戢密若在釜糜。老农顽愚不识事，小不扑灭大莫追。遂令相聚成气势，来若大水无垠涯。蓬蒿满眼幸无用，尔纵嚼尽谁尔讥。而何存留不咀嚼，反向禾黍加伤夷。鸱鸦啄衔各取饱，充实肠腹如撑支。儿童跳跃仰面笑，却爱甚密嫌疏稀。吾思万物造作始，一一尽可天理推。四其行蹄翼不假，上既载角齿乃亏。夫何此独出群类，既使跃跳仍令飞。麒麟千载或一见，仁足不忍踏草萎。凤凰偶出即为瑞，亦曰竹食梧桐栖。彼何甚少此何众，况又口腹害不訾。遂令思虑不可及，万目仰面号天私。天公被诬莫自辨，惨惨白日阴无辉。而余昏狂不自度，欲尽物理穷毫丝。要袪众惑运独见，中夜力为穷研思。如知在人不在天，譬之蚤虱生裳衣。扪搜剔拨要归尽，是岂人者尚好之。然而身尚不绝种，岂复垢旧招致斯。鱼朽生虫肉腐蠹，理有常尔无何疑。谁为忧国太息者，应喜我有原蝗诗。"}