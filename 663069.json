{"id":"663069","title":"剪韭轩即事","dynasty":"明","author":"孙绪","text":"五侯盘馔罗烹燔，丽歌偏称如飞轩。儒宫一亩足风雨，垣颓屋漏谁篱籓。顽阴良夜来佳友，斗室罄悬百未有。呼僮汲水溉釜鬵，自涉东园剪新韭。大韭数寸方吐花，小韭出土才新芽。一剪一握意未厌，笠蓑任逐飘风斜。潇潇彻夜雨未歇，明朝肥嫩犹堪誇。火活羹调清可掬，饫肠满碗甘于肉。人生有食饱即休，五鼎何为日仆仆。书生口腹真草草，膏梁毕世迹如扫。借问轩中尚友谁，见说东京郭有道。"}