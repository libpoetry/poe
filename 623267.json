{"id":"623267","title":"读南华杂篇述以五言十一章 其一 庚桑楚","dynasty":"明","author":"郭之奇","text":"兵莫憯于志，镆铘为下利。寇莫大阴阳，心则使之至。畏垒祝庚桑，庚桑宜远避。亲誉及畏侮，其来必以次。简发而为栉，数米而为饵。使民相盗轧，岂不由贤智。贤者建人杓，犹令人交刺。是以南荣趎，蹙然悲生寄。七日裸粮求，三言求一义。此义终抱一，卫生宁可二。侗然儿子初，安得人鬼忮。宇宙出天门，有无分两位。自无之有难，自有归无易。名实介眉閒，死生失交臂。天和既可同，人好安足累。无为无不为，万物无不治。"}