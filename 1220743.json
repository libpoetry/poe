{"id":"1220743","title":"断臂吟","dynasty":"元","author":"周霆震","text":"黄埃儿啼夫死官，倦游逆旅心骨酸。深闺玉臂辱污贱，引斧落之身始安。纷纷五季穷争战，迎送君臣如驿传。天将人纪付女英，贞节特从仓卒见。伤哉残形忍顾雏，饮血仰天吊影孤。间关痛绝妾薄命，行止随地哀征夫。征衣屡浣忧泥污，招魂不来迫曛暮。妾心自割臂可捐，肠断从夫去时路。残云低空没栖乌，落月不照秋桑枯。泉流出山誓终始，取义宁顾千金躯。妾悲望乡泪频滴，儿恋母怀啼绕膝。一心抱恨向青天，他日山头愿为石。"}