{"id":"557834","title":"云山图","dynasty":"明","author":"张弼","text":"楚人谈匡庐，越人谈天姥。何如对此云山图，为我胸中洗尘土。山青青兮云英英，树苍苍兮泉泠泠。小桥曲径数十转，百亩石田如掌平。茆屋参差出林罅，鸡犬声中杂人籁。鸭舌沙头竹叶舟，紫蟹银鲈不论价。何人拖屐吟松风，应是劳劳办诗债。我惭诗债百不酬，久无清兴笔亦羞。看此图中堪避俗，可能借我三间楼。有楼可借不数住，微名羁绊何时休。固不学东山之安石，亦不敢望南阳之武侯。钻研章句咀陈腐，独慕万古情悠悠。行当了此念，拂袖寻浮丘。青鸾白鹤许我驾，飘然径入云山游。匡庐天姥有佳处，处处小住三千秋。"}