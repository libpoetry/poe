{"id":"179561","title":"过马肝峡石形与色皆如马肝迸出峭壁之上予观","dynasty":"宋代","author":"袁说友","text":"巉岩复巉岩，昨日通灵滩。通灵二十里，有峡名马肝。一山削壁立万仞，中有突兀如芝蟠。轮囷累片叶，盘结分枝栾。宛然老枝菌，如出枯树端。大窠数尺迸崖缝，小者四五高低攒。往来竞称马肝石，不悟石芝为异观。朝廷日清明，郡国无旷官。钟此温厚气，瑞划凝巑岏。不见为羊又为马，石芝灵异元非难。此芝瑞峡中，一一行人看。何人果妙丹青手，便可图上归长安。"}