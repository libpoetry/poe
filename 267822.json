{"id":"267822","title":"齐天乐·刘体乾奉所藏蜀石经残拓","dynasty":"现代","author":"朱祖谋","text":"西川残霸鹃啼歇，江山未销文藻。正始青珉，开成翠墨，毡蜡流馨多少。遗经独抱。对厨几虹辉，楬橥鸿宝。善本摩挲，大峨一片绛云绕。天章休气倬汉，是鸾回凤舞，飞下蓬岛。秘笈镌华，奇觚悟诀，家法珠林能绍。微臣颂祷。念游艺冲龄，中兴祯兆。十碣摹刊，右文看再造。"}