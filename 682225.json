{"id":"682225","title":"塞下曲八首为蓟门大夫赋","dynasty":"明","author":"于慎行","text":"渔阳九月海风秋，汉使行边雪满裘。一拍胡笳双鬓改，应怜飞将不封侯。落日黄云古戍平，铙歌千骑远横行。江南剑客多年少，笛里初闻塞上声。材官角射技争施，十石轻开未是奇。虚发自矜能下雁，阴山愁杀射雕儿。铁骑翩翩塞草平，诏书十道大徵兵。弓悬明月秋常满，剑倚青天夜自鸣。蓟门迢递雁门东，百二河山紫气中。一自单于称保塞，边城弦管识春风。西山重叠护燕台，凤舞龙飞势自回。鸟道千寻天上落，孤城一片日边开。万里呼韩款塞年，君王大发水衡钱。从教白璧挥如土，只看龙堆一缕烟。城下骖驔铁骑飞，名王尽著汉臣衣。少年笑解茱萸带，换得胡姬善马归。"}