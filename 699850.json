{"id":"699850","title":"游三门山","dynasty":"明","author":"郭奎","text":"黄茅盖屋石为门，路转溪回更有村。果树连园收芋栗，豆花满地散鸡豚。云深易就渔樵隐，山远全忘市井喧。何独武陵堪避世，此中佳处亦难言。苍山夹水洞阴阴，溪上人家竹十寻。田土未饶盘谷好，云霞全似鹿门深。半檐松月斜连榻，万壑风泉响出林。我亦乘舟追李白，故人幽赏在鸣琴。"}