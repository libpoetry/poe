{"id":"47998","title":"踏莎行·闺情","dynasty":"明代","author":"唐寅","text":"可怪春光，今年偏早，闺中冷落如何好。因他一去不归来，愁时只是吟芳草。奈尔双姑，随行随到，其间况味予知道。寻花趁蝶好光阴，何须步步回头笑。--(春)日色初骄，何妨逃暑，绿阴庭院荷香渚。冰壶玉斝足追欢，还应少个文章侣。已是无聊，不如归去，赏心乐事常难济。且将杯酒送愁魂，明朝再去寻佳处。--(夏)八月中秋，凉飙微逗，芙蓉却是花时侯。谁家姊妹斗新妆，园林散步频携手。折得花枝，宝瓶随得，归来赏玩全凭酒。三杯酩酊破愁城，醒时愁绪应还又。--(秋)寒气萧条，刚风凛烈，薄情何事轻离别。经时不去看梅花，窗前一树通开彻。急唤双鬞，为侬攀折。南枝欲寄凭谁达。时花无语不胜情，天边雁叫添愁绝。--(冬)"}