{"id":"1107242","title":"观物","dynasty":"宋","author":"丘葵","text":"太虚寂无朕，妙感何絪缊。清浊一浮沈，二仪奠乾坤。客形与客感，万变日纷纷。形感本来无，志诚谅斯存。气聚则明施，气散则明匿。孰能知其妙，聚散乃为客。法象乃糟糠，真机乃虚寂。大哉无方体，是谓神与易。万物即一物，一物即一身。妙合气与灵，知觉日以新。物物为过化，性性为存神。践形者惟肖，其斯之谓人。春蒲发华滋，潮涨失沙嘴。好风自西来，吹皱一江水。何人掉孤舟，撑入春浦里。不见舟中人，一阵鸥飞起。"}