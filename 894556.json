{"id":"894556","title":"留别知郡职方杨员外","dynasty":"宋","author":"宋庠","text":"予本草茅士，世无钟鼎荣。在昔未胜冠，先畴弓冶倾。茹荼滨十死，属纩存微生。分遂宁牛饭，谁希庄雁鸣。龙具泣妻子，练裙悲弟兄。慈诲断轲织，遗书开晏楹。感激侏儒饱，呻吟裘氏声。下武纂丕构，协风翔四瀛。纷驰贲丘帛，高竖当衢旌。鸾翮不暇戢，骥材方自呈。车徒首燕路，冠盖溢秦京。文章赵元叔，唇舌娄君卿。列邸曳裙入，群公交币迎。仆尝不自料，奋迹希时英。弟子许都养，词人嗤老伧。一旦褐衣召，千惭昆玉名。安知轼蛙贱，但觉轩鸿轻。初命六百石，关掌列侯城。居然懵操决，无术裨澄清。天炎屡来集，冤狱纷以盈。诮让使台檄，流离民屋征。结课谅无最，黜幽兹有萌。晚遘金闺彦，传瑞提千兵。为僚笃古义，赏善多新评。坐则席函丈，出则车连衡。高论天人际，细略米盐争。愚虑或窥管，嘉言兹报琼。赏音非易遇，旷古难为并。严惠不世出，萧朱犹害成。何言末路日，独契后凋情。累洽帝图盛，思皇贤路平。愿言寄君子，始终同所营。"}