{"id":"584498","title":"矩洲篇","dynasty":"明","author":"黄衷","text":"早岁艳时誉，镂悰铁砚规。春风辞绛帐，夜月映书帷。长啸闻苍昊，清吟动碧漪。碧漪浩浩接南溟，几欲乘涛淩太清。豪鲸妖蜃肆光怪，皓兔朱乌失晦明。敛柁回樯厌渺漫，重崖复巘寻真伴。橘中壶里各乾坤，麟脯龙根充列馔。上界真人开玉宇，运斗调元临下土。巨川名岳召仙才，驱摄雷霆簸云雨。玄功洽九垓，涓滴沦枯莽。驾凤骖鸾附壮游，谁知蒲柳暗惊秋。霞裾雾縠馀光彩，野性终教恋矩洲。矩洲之上一亩宫，蒋生三径偶然同。匏悬未见来双燕，离立还堪荫四松。随山馆弄水轩情，知不及辟疆园宁。须更置平泉，石但拟人称。角里村沙际，春归望帝悲。夏阴时爱啭黄鹂，留人短柮煨山芋，祛暑双鬟剥水芝。御柳亭亭摇翠葆，海棠蕊吐缠丝瑙。移科旋觉蜡梅生，照影将期苍桧老。薜茑敷岩疑叆叇，杜蘅芳结幽贞佩。扶桑素艳斗红妆，斑蠡游苗如列队。榴缀霜房锦贝披，杨梅小绀杏酸时。伤霖恨褪绯樱实，妨帽先删刺柘枝。荔熟繁星森赤赪，芭蕉倚日青罗扇。篱收薏苡琲筐盈，架绾蒲萄珠几丳。雄李肤腴绿蕴丹，密云羊枣弄金丸。柑垂佛手虫丝罥，罗望来禽茧粒残。枸杞子，决明花，露葵香菌旧浑家。瓷瓶净注黄梨液，石火新烹苦茗芽。拂袂清风不可攀，衡门昼倩白云关。潆泂练带寒江外，缥缈芙蓉夕照间。鹤莎足认溪边路，草艇横桥烟火暮。粉绘徒传处士居，郊墟谩揭高人步。五经掩壁空便腹，战蚁虚床罢蕉鹿。远梦游吴访石头，因之适越登天目。天目峥嵘惬大观，循溪曲曲发荃兰。烟岚足底从生没，丘壑胸中自屈蟠。桃叶舞，竹枝歌，矩洲之上乐如何。卷舒无亦閒踪迹，鹏翼蝇须若个多。"}