{"id":"816780","title":"青玉案 滕王阁","dynasty":"清","author":"董俞","text":"萍踪又踏章门路。正高阁、斜阳暮。寂寞一尊空吊古。秋水长天，落霞孤鹜，端的才人句。云帆极目纷来去。槛外江流自吞吐。试问昔人高会处。渔歌四起，藕花萧瑟，依旧西山雨。东风吹绽丁香树。又陌上、飘残絮。肠断画桥门掩处。莺啼蝶舞。小楼曲榭，记是秋娘住。而今楚峡行云去。目断鸿笺春又暮。寂寞西陵松柏路。桃花旧院，春风如笑，悔把佳期误。"}