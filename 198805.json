{"id":"198805","title":"降龙·降龙左右施襟裾","dynasty":"宋代","author":"曾巩","text":"降龙左右施襟裾，两廊夹庙深渠渠。礼下天子一等尔，衣服居处何其殊。文旛列戟照私第，青紫若若官其孥。先后荧煌首珠翠，侍者百十颜温瑜。凝寒堕指热侵骨，一宴百盏倾金壶。穷民疾首望雨露，太上欲倚攀姚虞。君胡为乎目时病，橐针补艾恬以愉。生前赫赫浪自重，身后没没宁非愚。"}