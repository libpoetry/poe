{"id":"500429","title":"病体","dynasty":"明","author":"陶安","text":"病体异彊年，微凉即敛簟。丹心虽故吾，奈此老冉冉。血气盛必衰，节行宁或歉。爱彼古松柏，不事柔荏染。卒吏意未谙，笑视太清俭。举按疏酒肴，汲井煮菱芡。持守固一定，所处随夷险。思昔军旅中，联篇飞文检。将相相后先，旌旗互明闪。万马被精铠，猎车载骄猃。执弓陪射耦，发矢注剡剡。近岁违康宁，伏枕谢丹脸。臞勚渐可憎，眷顾难久忝。惜无智勇资，俊功奋光燄。又无康济才，事业垂琬琰。恐与秋草零，行路得讥贬。尚觊素志豁，一勺助潋滟。"}