{"id":"1122294","title":"代谒张别驾","dynasty":"宋","author":"姚勉","text":"入境欢声听野农，题舆今有曲江公。官居寒露清冰里，人在光风霁月中。席有新诗吟客满，案无滞牍讼庭空。只愁骥足难淹久，行捧丝纶入汉宫。放浪江湖已几年，袖携长剑倚天边。草庐不见蜀诸葛，采石谩思唐谪仙。虎穴未能酬素志，龙门端合谒时贤。乡邦幸有乖崖在，庶许诸生学李畋。"}