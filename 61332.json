{"id":"61332","title":"送贵草堂之武林千佛讲寺","dynasty":"明代","author":"溥洽法师","text":"道公法中龙，高风凛僧史。当年旧招提，颓落红尘里。千佛久沉辉，数间犹共峙。寒灯耿纱笼，雨藓蚀华戺。传之岂无人，往者竟谁似。兹焉得良才，扶植将有以。钱塘十万家，青樾接城市。善导应往谐，讲花喜新委。尝闻神宵游，子夜何足齿。妖术苟内讧，正涂嗟壅底。鼋鼍浮汴宫，龙马渡江水。道州复生还，栖迟亦聊尔。青松入湖滨，焦叶散荆杞。烟朝见渔樵，月夕来鹿豕。吾侪遭盛明，恩渥愧无比。乞身傥东归，幽寻从此始。"}