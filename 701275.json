{"id":"701275","title":"瑞州分司次璧间诸公留题韵二首","dynasty":"明","author":"黄仲昭","text":"星轺又是瑞阳城，终岁奔驰笑此生。山崦孤村藏竹暝，野塘流水入田平。桑榆晓日千门影，弦诵春风几处声。俯仰乾坤惊白发，百年心事竟何成。历遍西江列郡城，口宣天语示诸生。词章直欲回纯雅，学术深期辅治平。富贵片时真是梦，圣贤千古尚垂声。斯文揣分非模范，大器还应自铸成。"}