{"id":"508972","title":"昼锦堂 送都宪高公致仕","dynasty":"明","author":"倪谦","text":"黄甲高登，乌台峻擢，其奈亲老谁将。几载白云入望，搅乱柔肠。一杯菽水怀桑梓，两封章奏达岩廊。吾皇道，争似此人，忠孝暂许还乡。欢声。心事遂，便卸却，朝簪整顿归航。一水家山咫尺，况遇秋凉。都门出祖离觞滟，画堂献寿舞衣长。兹归也，好看椿萱并茂，乔梓同芳。"}