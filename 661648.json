{"id":"661648","title":"和姚公绶宴浦氏写山楼韵","dynasty":"明","author":"史鉴","text":"地据东南胜，楼居缥缈中。使君持节过，朋从盍簪同。感旧咸来雨，凭高欲御风。琐窗窥皓月，复道驾晴虹。隐几皆天籁，抡才尽国工。寻盟山在近，逝景水流东。写画成三绝，操文送五穷。报签惊漏永，下箸觉盘空。久住忘为客，相看半是翁。酒酣挥剡楮，句隽压吴枫。捷似奔泉骥，飘如戏海鸿。花枝赢鬓白，帘幕障尘红。咏雅思求友，歌风念在公。流苏垂娿娜，嘉树映玲珑。共讶才无敌，还闻剑有雄。抠衣争厕坐，闭户自编蓬。已分鸠飞莽，遥怜凤宿桐。睹明惭爝火，效响类鸣虫。爱士怀徐庶，传经陋马融。未能跻雁荡，徒欲倚崆峒。俗美便肥遁，时平不尚功。且拚陶令醉，莫问许丞聋。技痒聊赓韵，暌违阻发蒙。学书期捧砚，侍射愿持丰。望望淮南远，驰情古桂丛。"}