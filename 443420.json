{"id":"443420","title":"曲江秋　次蛰师曲江雅集均","dynasty":"当代","author":"魏新河","text":"芳筵几日。对虚阁通凉，矮窗分碧。平岸浅莎，新蒲细柳，曾见微波屐。长记月下笛。惘然处，成追忆。小雨半天，遥山一痕，旧情重湿。寻觅。盈盈过客。怎忘了，题香彩笔。银杯邀锦瑟，中年哀乐，丝竹同岑寂。第一是今生，明眸中有昆明劫。待唤起，纤纤短箫，为我细吹心迹。"}