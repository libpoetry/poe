{"id":"1235948","title":"古意四首","dynasty":"元","author":"岑安卿","text":"亭亭千岁松，起自一寸植。苟无斤斧患，寿可比金石。青青园中草，一雨回故色。清霜忽飘零，彫悴在顷刻。宝刀不断水，线溜可穿石。君看城门轨，要非两马力。为学不苦心，虚谈政何益。伟哉大禹功，犹思寸阴惜。浚冲执牙算，武子蓄金埒。积镪不能施，名秽身亦灭。富贵何足云，道义自可悦。偃蹇彭泽腰，不为五斗折。江河东入海，天汉恒西流。感此不息机，宴安匪良谋。农夫务耘植，为学奥义求。青春厌老大，还可回施不？"}