{"id":"464288","title":"水龙吟 丁巳秋月居退庐作","dynasty":"当代","author":"魏元旷","text":"一回梦境惺忪，几多身后身前事。此庐终退，天末怀人，中心如醉。高树争巢，去年水鸟，不闻宵际。怪春秋犹是，院中花树，也一一，伤憔悴。漫倚楼头哨遍，望长安、旧欢都坠。穷边车骑，长江潮汐，新亭涕泪。牛斗横空，更无余子，同看剑气。莫伤悲、容易西风，且领略，新秋味。"}