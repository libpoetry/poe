{"id":"1124244","title":"十一月二十三夜通夕不寐为赋梅诗且怀斯远成父友弟及五首而晓书呈在伯","dynasty":"宋","author":"赵蕃","text":"年年赋梅诗，不赋如有阙。于梅亦何事，我好自渠结。昔人思故人，往往托风月。我今故人思，因梅念高节。我欲赋梅诗，诗故未易作。劲质攘冰霜，高情傲丘壑。褒如应时清，殿若羞世浊。阴伏阳乃升，此物方濯濯。我欲赋梅诗，佳处不自呈。老树赏空旷，长条贵疏明。既如幽人幽，又似贞女贞。可闻不可见，可见不可名。婆娑风月隅，窈窕溪山宅。林园故幽幽，鸥鹭空脉脉。虽云有逢迎，未易相主客。桃李自成蹊，岁寒知松柏。名园多攀折，野树多零落。零落夫何恨，攀折适为虐。山居老莓苔，竹径无锁钥。何当归去来，有弟同斟酌。"}