{"id":"747247","title":"闻岱峰将至以诗迎之用东坡喜刘景文至韵","dynasty":"清","author":"钱泰吉","text":"十年晨夕相招呼，五年相望天一隅。离情欲写不可写，往往匝月一字无。君诗数寄未属和，闻敌而退惭非夫。不虞君将涉我地，旗帜欲竖无人扶。急修壁垒待强敌，挑战岂敢捋虎须。去年病中君访我，观潮后时自笑迂。吾侪谋事百未遂，敢云磨蝎如韩苏。惟余狂熊老不改，嫫母自诧倾城妹。当时同好各星散，握手犹得君与吾。与君准备十日饮，我梦已落鸳鸯湖。"}