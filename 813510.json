{"id":"813510","title":"田伏侯太守招同诸君崇效寺看牡丹衰病到迟主客尽去独坐成咏忆光绪丁酉偕王幼霞侍御看花此寺恰此日故卒章及之","dynasty":"清","author":"李葆恂","text":"客去亦已久，独游谁与同。相看如胜侣，小立逆香风。色岂依僧浅，娇疑向日融。无嫌煞风景，啜茗夕阳中。记与半塘叟，同游恰此晨。几丛仍故种，何处复斯人。得句留花片，题名拂壁尘。芳菲看欲歇，凄恻并沾巾。"}