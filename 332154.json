{"id":"332154","title":"水龙吟·咏蜡梅","dynasty":"清代","author":"曹贞吉","text":"岭头异种谁留，檀心初晕犹含冻。轻黄试着，歌翻金缕，晓风吹送。剪蜡王郎，等闲妆点，珠珠成凤。想寿阳阁下，飞来一片，远山际、蜂黄拥。记否师雄曾梦，月朦胧、拂衣寒重。飒然惊觉，天空云净，翠禽微哢。乳色侵鹅，流光照夜，暗香浮动。愿明年更缀，如来金粟，淡烟低拢。"}