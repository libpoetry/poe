{"id":"188926","title":"考亭陈国器以家醉饷吾友人卓民表民表以饮予","dynasty":"宋代","author":"洪迈","text":"二年饮水闽中村，忽见玉醴倾蛮尊。涓涓醍醐灌热脑，耿耿沆瀣明朝暾。旱尘久涨尘市暗，渴梦欲挽江湖吞。何人远致双鲤信，知我来扣罗雀门。不须邀月已清绝，尚恐熨齿当微温。要从华池吸真液，岂独玄鬓薅愁根。微茫已识投辖客，娬眉似返当垆魂。奇功谁续伯伦颂，妙意要与渊明论。胸中我自有泾渭，笔下君已倾昆仑。诗成寄与约他日，饮君与我空瓶盆。"}