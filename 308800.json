{"id":"308800","title":"三姝媚·闻乔损丈卒法源寺","dynasty":"现代","author":"赵熙","text":"幽州天外远。望魂兮归来，武担山畔。古佛同居，总平生英气，法华千转。柳色依然，春未了、台城先换。第一伤心，泉路交期，十三峰馆。三度同经兵乱。记旧国黄尘，夜深长叹。小阁延秋，有相公来去，履痕都满。是色是空，全付与、钟声肠断。岁岁寻碑唐寺，丁香泪点。"}