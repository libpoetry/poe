{"id":"496304","title":"风流子 用顾东桥韵，寄史恭甫","dynasty":"明","author":"夏言","text":"阳羡溪山好，吾将老、曾见昔贤心。念此语空留，买田未遂，桃源一别，旧路难寻。叹人生，几回王子棹，徒付伯牙琴。争似山人，烟霞占断，洞天深隐，高卧长吟。向仙台佛窟，看紫烟敛散，白日升沉。时听端流激玉，岩溜淙金。更健步堪游，底须策杖，直钩可钓，不用敲针。何日扁舟滆水，独访云林。"}