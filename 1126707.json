{"id":"1126707","title":"挽新市张监酒三首","dynasty":"宋","author":"黄干","text":"曲江人已矣，风采独依然。薄宦何曾显，英名到处传。诸公交荐士，造物竟遗贤。穷达君应悟，怡神向九泉。捧檄来新市，逢人说旧官。腊残千盏熟，春到万家欢。不见文移急，惟闻酒禁宽。摩挲石梁柱，俛仰叹才难。淡薄心无累，行藏惠及人。诗书长孙子，雍睦化比邻。我亦尘中客，来司瓮底春。从公得遗范，惆怅重书绅。"}