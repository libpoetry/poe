{"id":"406752","title":"叙父招同栖霞雅集分音得界字","dynasty":"近现代","author":"林庚白","text":"危巢处吾曹，选胜聊自快。古亦有偏安，豪语乃所怪。南都何代土，非以黄河界。今犹拥中原，大事殊未败。主人吾畏友，用武到书画。落纸若有逃，知杂千涕噫。栖霞盛朋樽，招邀凡几派。艰贞冬青树，能下游人拜。岂若数红叶，供眼但情话。我歌郁深哀，闻者庸足戒。"}