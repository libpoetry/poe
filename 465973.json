{"id":"465973","title":"年末香港六题 新年夜景","dynasty":"当代","author":"添雪斋","text":"十万沉星缀市街，刹那秾艳与人偕。流金琼厦水晶壁，欲界叠连狮象骸。鲛人串下御风珠，映日晶蓝透影姝。拂袂于今观浩浩，毗岚携我碧空趋。墨色长廊蜿绕深，忽蒙七彩电光参。十方花散琉璃影，软锦千丝衣缕金。碧渊滂沲过千寻，中有鱼龙作潜吟。四垒高垂缚龙网，观之我亦失其心。软玉一湾呼浅水，青崖半壁白茶花。海风梦影绚明日，著尽繁华是落霞。廿八经年竹影暝，依稀乡语不曾听。我非此地孤囚者，檐角土花寥寞青。"}