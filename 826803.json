{"id":"826803","title":"百字令·春雨托兴","dynasty":"清末近现代初","author":"陈训正","text":"冻花才破，又霏霏草背，千丝参直。做了春阴曾未足，竟被余寒罗织。水眼回青，山颜翠转，望里都无极。风低烟重，料难一霎收息。似向绮陌芳塍，团团密密，刺出伤心色。薄霁霤声还断续，寒翳怎能消得。不是牵愁，都应洗恨，日夜劳人侧。半胧枝影，故园几处香迹。"}