{"id":"1030984","title":"石排山渡行","dynasty":"宋","author":"蔡肇","text":"中泠之西古石排，狂波悍浪何能摧。颠崖骨立不受土，草木坚瘦知谁栽。长蛇怒结花磥磈，苍隼饥啸寒毰毸。舟师雨汗渡洑水，捩舵失手遭旋雷。我行十月潮如落，百仞屹立青琼瑰。天吴白鲸隐映没，贝阙珠宫空洞开。沉沉窟宅閟奇鬼，赤衣驾马胡为哉。群珠可燬不可照，扶桑羡门归去来。"}