{"id":"1247966","title":"湘阴舜妃庙","dynasty":"元末明初","author":"蓝智","text":"虞帝南巡日，英皇北望时。翠华春不返，碧草暮相思。万里重湖水，空山二女祠。沉珠真自惜，埋玉竟谁知。斑竹留双泪，苍梧隔九疑。天涯龙驭远，镜里凤情悲。巫雨凄残梦，湘云蔼暝姿。渚芳迎杂佩，波影动灵旗。惨淡思韶舞，凄凉咏楚辞。空馀清夜瑟，幽怨托哀丝。"}