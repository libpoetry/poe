{"id":"852328","title":"再和","dynasty":"宋","author":"文同","text":"问子瞻，何江湖，乃心魏阙君岂无。胡为放浪检束外，日与隐者相招呼。篮舆往往从以孥，灵运石壁无此娱。穷深极险兴未已，岂复更惮梯登纡。过客休誇衡与庐，天下此景君勿孤。欲将文字写物象，当截无限春江蒲。登高能赋属大夫，游览未厌嗟已晡。安得世上有绝笔，尽取君诗妆在图。此身之外何赢馀，成然而寐其觉蘧。请看湖上人名逋，此子形相谁解摹。"}