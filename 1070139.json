{"id":"1070139","title":"陈君学正草堂成提点大夫梅十五丈有诗且蒙借示见邀同作谨次原韵因以叙怀","dynasty":"宋","author":"程俱","text":"行藏固殊涂，臭味非一族。或峨冠攫金，或被褐怀玉。持身凛冰渊，或洞洞属属。和光略畦町，或落落碌碌。或来仪帝庭，或去隐王屋。堆豗肉生髀，驰骛趼重足。或委馀膏粱，或不厌杞菊。或翚飞千柱，采错煖金绿。或蜗盘四壁，分光待邻烛。要之皆幻寄，眇矣太仓粟。明冥默乘除，塞马更祸福。陈公作茅斋，足以媚幽独。苟全真易成，知足定不辱。有门昼常关，何必在岩谷。向来万金堂，奔走九州牧。一朝巢自焚，始悔突不曲。何如东郭舍，椽柱随把束。翛然已忘世，肯叹硕人轴。我今客吴门，饥卧谢仆仆。年来寄蓬茨，慕此高让俗。室中了无藏，鼠窃屡驱逐。衰怀百念冷，对境无可欲。穷通如四序，损益正三复。衡门可栖迟，薄酒等醽醁。吾闻老聃言，为腹不为目。"}