{"id":"682939","title":"癸亥之夏过休宁同宗川令尹程吴二友生游白岳二首","dynasty":"明","author":"尹台","text":"万丈丹梯转碧霄，上清楼阁俯岧峣。閒将令尹青牛驾，共赴仙人白鹤招。兴结烟萝成绮搆，思传云鸟变箫韶。平生奇览无兹境，肯厌千峰杖舄遥。芙蓉玉削袅葱菁，锦磴千盘入窈冥。帝敕三姑辞宝辇，仙招五老戏瑶屏。中林谁指无媒径，上界元遗不死庭。欲向黄冠借幽榻，焚香趺坐了丹经。"}