{"id":"536058","title":"箕山行","dynasty":"明","author":"王世贞","text":"唐尧厌九有，授舜中复疑。顾谓许武仲，为我一代治。对坐平阳宫，北风吹茅茨。武仲仰天笑，咄嗟长眉儿。吾宁箕山饿，如此天下安用之。富贵日以浓，志意日以移。老聃长守藏，仲尼但栖栖。前人自尊，后人愈卑。大鹏横空，鹪鹩一枝。鹓雏徘徊，误嚇老鸱。所怜寂寂挂瓢意，犹有千秋清颍知。"}