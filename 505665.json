{"id":"505665","title":"冰山行","dynasty":"明","author":"李昱","text":"玄冥之域穷阴乡，冰山屹立遥相望。盘根下令厚地裂，上令旭日无精光。雕琼镂玉千万状，阴机煜煜孰敢当。冰蚕五色不补衮，冰柱百尺撑明堂。大峰小峰亦旁出，争挟气势相轩昂。公然列镇冲要地，或为推裂乌台纲。东方苍龙爪欲堕，南方赤鸟口尽僵。北方乌龟寒缩颈，于菟敛尾蹲西方。独操巨柄凛难触，众人仰视心彷徨。白水真人凝不流，桂薪粒玉吁可伤。九州封豕食人肉，旌旗遍野尘沙黄。金城汤池尽瓦砾，往往白骨堆秋霜。新魂旧鬼相间哭，哭声落日连穹苍。赤者为狐黑者乌，北风其凉雨雪雱。凤凰高飞避矰缴，梧桐不复生朝阳。天威凭凭上帝怒，赫日回照天中央。冰山倾刻付流水，百丑显露那能藏。乃知真龙合变化，捲舒雷电功微茫。崔嵬巀嶭今安在，徒逞凶恶干天常。昆崙自高太华峻，齐天作镇垂无疆。君不见万岁山前春色里，红云紫雾朝东皇。"}