{"id":"1056645","title":"麻姑山诗 读李邕天师碣文","dynasty":"宋","author":"吕南公","text":"腾腾六尺碣，标置羽客坟。龟螭尚坚完，字画稍破分。道士惜故物，编扶使长存。前已三百年，后当几何春。昔诵八哀咏，颇推李邕文。披襟喜此逢，再读目愈昏。道固难洞达，辞犹不雄浑。岂殊沸鸣蛙，见谓鼓吹繁。惜哉开元盛，乃乏史笔人。复疑少陵翁，赏识或失真。凡例竟何有，占招仅成言。当时干谒儿，误听一走门。富贵世所擅，文章我知论。忼慨韩柳思，不返撰述魂。"}