{"id":"1044181","title":"醉眠亭","dynasty":"宋","author":"李常","text":"陶公醉眠野中石，君醉辄眠舍后亭。人知醉眠尽以酒，不知身醉心常醒。众人清晨未尝饮，已若醉梦心冥冥。淫名嗜利到穷老，有耳亦不闻雷霆。醉石虽顽委山侧，苔昏日剥谁与扃。牧童樵叟亦能指，卒以陶令垂千龄。危檐弱栋倚荒渚，海雾江雨穿疏棂。勿谓幽亭易摧折，勉事伟节同明星。"}