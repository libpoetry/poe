{"id":"699646","title":"季春十日姚永言招同黄可远宋九青夜集谈诗微商同异三首","dynasty":"明","author":"郭之奇","text":"谬附东南美，君前见古今。连杯存酒意，聚首出文心。交岂声坛重，时当宦海深。试将清夜语，还赋白头吟。惊坐初雷殷，虚怀永夜怡。同声堪异响，故友合新知。泣鬼千年后，风人百代移。多言妨古秘，三口借君卮。春夜融如水，因人共与清。波澜从酒动，原委向诗明。河汉虽无极，山泉各自生。繇今看末砥，何似一杯平。"}