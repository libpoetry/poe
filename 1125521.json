{"id":"1125521","title":"诚斋指檐头雪为诗材二首","dynasty":"宋","author":"袁说友","text":"春风著意向春宵，巧作冰澌细细飘。正好千门竞灯火，故添万瓦灿琼瑶。谁怜梅蕊犹含玉，大遣杨花为夺标。一段风光付诗手，物华正恐为君撩。使旌猎猎昼连宵，剩说吟边涌思飘。晓枕已哦千树雪，夜船更踏一溪瑶。谁将春霰天然巧，来伴寒梅别样标。赢得袁家僵卧者，开门今为好诗撩。"}