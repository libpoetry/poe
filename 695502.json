{"id":"695502","title":"和少陵六绝","dynasty":"明","author":"林俊","text":"画虎心多愧未成，老来空有气从衡。松根一枕羲皇梦，如盖山云石上生。四愁汉调犹平子，嗣响郦炎格已休。阅尽盆渠都是水，何曾日夜大江流。虞歌有派传风雅，汉选何名续楚骚。嵇阮嗣音副人意，也难蓦地拜刘曹。汉魏名家几世人，调孤无力附芳邻。残编断楮谁收拾，已化荒荒架上尘。九首枚生信复疑，格中何必问吾谁。正声变尽愁无拙，前辈终为后辈师。陶谢风流秪两公，后来韦柳亦相雄。极知作者关名教，不混王杨谫薄中。"}