{"id":"272472","title":"金缕曲·生本青莲界","dynasty":"清代","author":"吴藻","text":"生本青莲界。自翻来、几重愁案，替谁交代。愿掬银河三千丈，一洗女儿故态。收拾起、断脂零黛。莫学兰台愁秋语，但大言、打破乾坤隘。拔长剑，倚天外。人间不少莺花海。尽饶它旗亭画壁，双鬟低拜。酒散歌阑仍撒手，万事总归无奈。问昔日、劫灰安在。识得无无真道理，便神仙、也被虚空碍。尘世事，复何怪。"}