{"id":"1215594","title":"送监郡库克楚通议公致仕归维扬一十二韵","dynasty":"元","author":"黄镇成","text":"近郡称良牧，如公实罕伦。处家原俭朴，施政本宽仁。不扰心如水，无私化若神。镇浮安属吏，持重协同寅。忆昨虞汀寇，烦公抚邵民。孤城存保障，列壁静风尘。课最逾三载，生灵煦一春。村村田悉垦，户户粟皆陈。大府方交剡，高情自乞身。攀辕徒拥霸，遮道莫留恂。淮海通诸夏，溪山望七闽。作诗无溢美，端不愧风人。"}