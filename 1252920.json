{"id":"1252920","title":"雪夜杂诗","dynasty":"元末明初","author":"王翰","text":"闭门吟咏学饥鸢，孤兴高情自一天。清景惟诗收拾得，党家粗俗亦徒然。不熏被煖知风定，未晓窗明觉雪深。一夜小斋清不寐，诗成旋教小童唫。满天星斗晓来收，万丈瑶台梦里游。物到岁寒偏耐看，一轩松竹不胜幽。明河清浅护溪沙，白鹤归来处士家。雪与寒梅有成约，夜来才放两三花。诗翁老去不禁寒，日在柴门已返关。清晓家僮呼我起，墙头惊失夜来山。"}