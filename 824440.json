{"id":"824440","title":"贺新郎 赠虬公、愚庵重行东渡","dynasty":"清末近现代初","author":"高旭","text":"肯傍人篱下。恐怕这、双双飞燕，情怀难写。海上浮萍原有聚，一片苍凉原野。诉万种、牢愁灯灺。正喜逢君今又别，只暂时、把臂何为也。骊歌唱，泪如泻。几回遭此消魂者。最恨是、碧云红树，梦魂萦惹。分手征程千里外，去后谁谭风雅。伤眼底、交情都假。滚滚胡尘天醉死，抱一腔、热血从何洒。聊复尔，装聋哑。"}