{"id":"696862","title":"浮邱社怀赵太史","dynasty":"明","author":"姚光泮","text":"倚郭仙邱一石悬，苔封云锁几何年。不因岭徼迎霜节，谁为清都辟洞天。星汉已回金马使，楼台犹拥玉堂烟。山前况有棠千树，赢得春风海上先。晚沐堂依水竹开，飘飘风景即蓬莱。江山重睹千年胜，台斗翘瞻万里嵬。苍节寒仍亭外柏，瑶华光薄洞中梅。旧游仙客芳踪在，怅忆江城日几回。"}