{"id":"266481","title":"念奴娇·为白孟新仲调母夫人寿","dynasty":"清代","author":"毛奇龄","text":"囗囗白下，叹何人、不识白家兄弟。长者贤良方就辟，仲学孝廉相继。有母年高，北堂娱养，萱树长芬斐。及时捧檄，如君孝弟能几。幸遇八十华辰，称觞远近，各具登堂礼。曾读前朝党锢传，二白齐名杜李。滂母贤哉，从容告诫，籍籍盈人耳。风流无恙，百年今且伊始。"}