{"id":"302676","title":"夜半乐·暮春华楼宫题壁","dynasty":"现代","author":"黄公渚","text":"暖风养麦天气，萋萋芳草，一碧连平楚。耸黛髻烟鬟，白云深处。巘危壑陡，桃花夹道，山灵天外相招，轩轩霞举。曳竹杖、来寻旧游路。望中紫府绛阙，鸠唤芳林，燕衔飞絮。高架崮、沈沈半隐烟雾。翠屏一逻，丹崖万仞，妆楼片片花飞，落红无主。叫蜀魄、匆匆送春去。对此枨触。稚竹成林，胜游非故。碧落扃、泉声咽如诉。望云门，群岫列戟青无数。林壑晦、羲驭归何遽。断虹黯澹南天暮。"}