{"id":"587568","title":"大司马桐溪钱公总制两广","dynasty":"明","author":"霍韬","text":"粤峤带鲸海，万里瞻长安。百年豢太平，氓民家安完。迩来厄会并，言之心悽酸。茅闾室磬悬，野聚冤骨乾。农夫春耕牛，卖钱输县官。弟兄饥流离，应门存丁单。稔秋犹不食，何以度冬寒。县官匪不仁，谁教胥饕飧。居复罟贼巢，妻孥全更难。桐溪借点润，全粤网民宽。春雨枯株林，霜飞柏台端。敝民涤百忧，而无昔年叹。粤人见桐溪，朝阳孤凤丹。虑惟枢轴臣，难期长盘桓。"}