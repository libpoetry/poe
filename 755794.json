{"id":"755794","title":"送六陔弟之黔","dynasty":"清","author":"葛远","text":"年少初为客，焉知行路难。黔山二千里，湘水万重澜。且听骊歌悄，翻怜雁影单。家书宜早付，长铗莫轻弹。志大须鹏展，枝栖愿莺安。前途殷御李，名士喜瞻韩。笔札从容出，诗书蕴藉看。寓公防落魄，游子恐孤寒。堂上缝衣密，闺中织锦宽。得如青眼愿，毋遣白头叹。恋栈犹凡马，抟空要健翰。田园未荒芜，知倦及时还。"}