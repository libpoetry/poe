{"id":"619507","title":"寿","dynasty":"明","author":"伍瑞隆","text":"罗浮蜿蜒一万折，缥缈飞云隔天日。西望三茅东二室，真气灵风莽相发。中有紫髯白晰之神仙，黄麟玉麈秋金鞭。朅来日夜游其巅，霓裳鹤氅何翩翩。自言生年几千亿，往往相逢人不识。反骨洗髓不可知，但是鸿濛有真迹。日饮金茎露千石，醉来长啸山云白。怀中一匕大飞丸，坐弄朱明日初出。或时江上弹琅璈，手持龙角如持螯。高歌忽入白云去，五岳不动青天高。我闻其先有聃有白还有翱，万古仙灵钟彩毫。精华忽复孕其子，错落霞光片片掌中紫。只今少年文藻绝代无，会须一举淩风九万里。古云徐卿百不忧，公亦滚滚生公侯。他时更祝南山为君颂，可但是来往乾坤在十洲。"}