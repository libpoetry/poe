{"id":"684072","title":"弇园杂题八绝 西归津","dynasty":"明","author":"王世贞","text":"佛日瞻依咫尺，其奈波罗乏船。藉令折芦北渡，何似只履西还。寻源渺渺无际，击石泠泠异音。病夫世念灰尽，未许荷蒉知心。紫阳一壁乍开，千迭磊砢崔巍。不是祖龙鞭就，却疑灵鹫飞来。小立中弇鳌背，俯看䆗窱巑岏。东涧藤缘西涧，下盘花接上盘。一峰面孔螬食，文以碧皱嘉名。从此卢家老婢，醉倒七碗先生。岭头顶立青松，往往人呼九龙。但作华阳好友，不忘秦世崇封。莫欺方池一畹，对尔胸中廓然。平吞云梦八九，别有世界三千。薰风广池佳丽，白露一岸清华。唤作玉儿俱得，元家难比萧家。"}