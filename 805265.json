{"id":"805265","title":"台城路四首 其一","dynasty":"清","author":"史承谦","text":"江南五月寒如许，惊心又移芳序。梅子初黄，冰荷渐展，倦客谁题纨素。薰笼频贮。但镇日、惟消水沉烟缕。重试春衣，如今那是旧情绪。莺声尚留深树。笑耽诗殢酒，懒寻青羽。润遍红绢，香消珠络，转忆萧娘眉妩。层楼凝伫。挨不到黄昏，便添凄楚。暮霭沉沉，远天都是雨。"}