{"id":"689535","title":"峡口晚泊四首","dynasty":"明","author":"吴肜","text":"川路渺无际，扬帆溯流波。征人叹迟暮，舟子方笑歌。去去日将夕，维舟松上萝。坐啸微雨歇，洲渚落花多。翠壁隐残照，沧洲生夕阴。鸥鸟忽飞去，幽幽春水深。涉险念先训，观风推圣心。功名觉迟暮，萧飒二毛侵。江烟敛初夕，华月入我舟。坐久风露集，微寒侵敝裘。戍鼓动边思，棹歌萦客愁。渐闻湍响急，度峡是归州。"}