{"id":"621687","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其四 孤松","dynasty":"明","author":"郭之奇","text":"我徂及隆冬，挺矗一孤松。今归春晼晚，百卉竞芳容。断肠桃李花，处处伤心逢。缤菲宁不艳，零落早相从。凯风催菡萏，秋水欲芙蓉。时物纷相逼，驰莽竟何终。悠悠来永叹，含情向谁封。终羡后凋质，偃蜷出寒峰。"}