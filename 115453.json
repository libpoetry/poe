{"id":"115453","title":"送吕安礼·吕子有奇气","dynasty":"宋代","author":"张耒","text":"吕子有奇气，少年事诗书。不肯衣逢掖，而随市井儒。白纻霜雪袍，朱缨贯金殳。大醉必走马，长呼挽雕弧。兴罢有余欢，清歌倚箫竽。春风动狂思，夜席拥妖姝。群儿傍笑之，谓子脱捡拘。而我独知子，壮兹真丈夫。屑屑五斗米，其重无锱铢。何为爱琐屑，妄自苦其躯。子亦爱我拙，相逢每踌躇。论诗夜斋静，秀气出璠玙。远官无与欢，见君心独娱。如何忽告别，决去如惊凫。矫矫黄鹄姿，枳棘非所居。清明择士日，子岂久泥涂。送别动苦怀，乖离感羁孤。搔首岁暮天，诗成悲有余。"}