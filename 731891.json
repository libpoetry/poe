{"id":"731891","title":"己亥秋仲送魏和公","dynasty":"清","author":"彭士望","text":"世人坐老忧妻子，贱隶高官皆尔尔。门外陆沉曾不知，一室安全辄私喜。此习难返垂百年，异变方从甲申起。天怒芟夷事屡经，以死惧民民弗止。吾子易堂最少年，耻为独善称闾里。急病让夷心所欢，竟忘身已是贫士。闻乱辞家更远游，去千仞峰如脱屣。一揖飘然兄友前，白足麻鞋不回视。临发诵子《吴越歌》，秋风击动大江水。古之策杖相追人，意气淋漓定如此。"}