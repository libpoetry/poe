{"id":"553176","title":"寄陈县尹可斋","dynasty":"明","author":"郑真","text":"烂柯仙客思翩翩，献赋曾闻近御筵。鸾诰香浮朱印湿，鹓班光映赭袍鲜。生逢明圣焦劳日，寿介慈亲喜惧年。色养望遥千里道，忠心誓答九重天。化覃海邑声威肃，名动枢廷礼貌专。山市春深闻促仗，官衙昼静听鸣弦。东风柳影青丝扬，长日萱花锦绣妍。潘岳岂能长作县，陶潜未可赋归田。囊中诗帙寻常看，肘后医方次第编。尚想轩居新画幛，依依情动白云篇。"}