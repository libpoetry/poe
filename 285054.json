{"id":"285054","title":"六州歌头·湘帆卸后","dynasty":"现代","author":"胡薇元","text":"湘帆卸后，来寓古渝州。琴和砚，书和剑，枕和瓯。暂勾留。万古三巴路，宕渠水，涪陵岸，明月峡，香炉岭，少年游。远眺江天夕照，沙横雁，雁更横秋。甚琵琶商妇，沦落也知愁。客思悠悠。上高楼。昔题襟处，拂云树，黄陵渡，渺扁舟。儿女怨，英雄泪，不监州。不封侯。酒债寻常有，新抛却，鹔鹴裘。陶处士，浑难耐，斗升谋。苦忆当时京洛，曹邱客，旧日朋俦。看无边波涌，孤艇去如鸥。烟锁芳洲。"}