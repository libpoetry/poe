{"id":"1056684","title":"初游投子山","dynasty":"宋","author":"吕南公","text":"东山未尝到，兴言往游观。寻幽味已淡，全胜交凡官。扬鞭遂出郭，樵路行萦弯。遇险辄舍马，听松频侧冠。霜天正枵寥，野吹何萧酸。强步且数里，犹在荒林间。峰回得古寺，一叩云中关。高僧夺睡出，迎对如嗔烦。解榻迸伏鼠，煮茶爆新泉。东亭一何高，岌若崖临渊。西庵更爽亢，基与堂甍班。延缘遍登坐，共羡閒人閒。同游二三子，取酒醺吾颜。约略脩市果，横斜列山盘。饮语快不彻，望睫张无端。曦光忽衔西，归思攻馀欢。撩樵洒醉毫，拂壁罗矛干。调笑下前坂，暮色凄漫漫。行矣重回首，林凹数声猿。"}