{"id":"105278","title":"王屋高送王屋知县孙秘丞","dynasty":"宋代","author":"梅尧臣","text":"王屋山高无猿猱，下有黄河水滔滔。天坛半夜见海白，光动古邑鸡先嗥。鸡先嗥，绝吠獒，岩居林栖吏莫搔。山肤有时得虞猎，不比彘肉烹连毛。闻君今去将效陶，县前种柳芟蓬蒿。不问公田问民俗，民安事简教儿曹。河南太守喜恺悌，如此可以无厌劳。"}