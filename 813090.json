{"id":"813090","title":"续伤春词六首","dynasty":"清","author":"张洵佳","text":"新诗赋罢意犹赊，欲遣愁肠泪转加。早识昙云能幻影，不如苌楚乐无家。黑霜乱扑宜男草，红雨横吹侍女花。叹我恩情同纸薄，一春辜负好韶华。杨家有女似杨花，十七飘零至我家。小字最宜呼碧玉，清歌曾教拍红牙。丝抽藕孔丝旋断，月印波心月遽斜。知是轮回今已脱，他生弗再侍乌纱。曾吟阴雨感飘蓬，顾我瞢腾在梦中。小院空馀芳草碧，落花犹恋夕阳红。丛丛斑竹湘君泪，拂拂灵芝少女风。自是今生缘孽定，莫将沦落怨天公。四十光阴去似驰，玉箫再出待何时。香山有女呱呱泣，伯道无儿故故迟。萧寺梅花迎旅殡，华年锦瑟托微辞。江南红豆相思子，今日初开第一枝。丝竹清宵月二更，无端羌笛作哀声。青衫红袖生前梦，黄土斜阳死后情。未免因缘成错误，本来恩怨太分明。白头相送曾相约，洒涕今先送汝行。留春无计恋春长，春自飘零我自伤。愤欲驱涛乘白马，忍教历劫比红羊。落花黯黯遭风妒，飞絮蓬蓬着雨僵。此是青天留缺陷，难将公案判情场。"}