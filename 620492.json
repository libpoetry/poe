{"id":"620492","title":"双烈诗 其二","dynasty":"明","author":"李觉斯","text":"愿作山前松柏枝，双双墓道长相守。郎如逝水去不回，妾似落花再难开。华山矶里有肠断，燕子楼头无梦回。且教一死酬君爱，犹恐君情不相待。故将千载绿珠愁，忙解湘灵二妃佩。当时歌发孟才人，一声红粉委黄尘。如君慷慨英雄志，比翼连枝亦报恩。莫言艳骨沉荒土，烈烈芳魂自千古。相期生死不相离，离恨天应君独补。地久天长日月孤，人间能几女专诸。只愁文伯宫中伴，亦有扁舟入五湖。"}