{"id":"1234761","title":"思远楼","dynasty":"元","author":"许谦","text":"玄楼矗城端，檐影堕水涯。凭阑对堤草，鸣橹飞浪花。旧闻会昌湖，一望十里赊。藩篱孰定地，相入如犬牙。河间寻丈波，仅可通行艖。芙蕖已销落，寒水浮枯葭。佳景不及远，兴思重咨嗟。夫人各有思，所异正与邪。潮汐荡漓薄，郑卫生淫哇。君子善发虑，身通心则遐。徘徊兴未已，古木啼昏鸦。"}