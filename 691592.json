{"id":"691592","title":"送徐陵如朱尔凝北上","dynasty":"明","author":"李流芳","text":"黄河木落见征帆，莫道风寒去路难。一曲琵琶刁酒辣，西山迎马雪中看。献岁趋朝玉殿开，垂裳亲见圣人来。怀中三策无因献，直待临轩对御裁。相如词赋自凌云，狗监谁言可致身。圣世只今无忌讳，上书流涕是何人。江左才人冀北群，一朝顾盼重风云。知君别欲传衣钵，聊借光辉烛我军。二月风光在柳条，高梁流水石栏桥。杏园宴罢春游遍，叱拨银鞍一路骄。随地流泉万斛多，棘围春暖墨生波。会须力挽江河势，莫负飞龙第一科。胪传唱彻九霄清，三殿云高五色明。此日承恩多气象，玉阶先曳锦袍行。每将龌龊陋前人，得意休誇浩荡春。期子功名上钟鼎，看余丘壑亦天真。"}