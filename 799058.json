{"id":"799058","title":"一寸金 和六禾书感，用梦窗韵","dynasty":"清","author":"杨玉衔","text":"哨骑无才，敌人偏传赵王猎。忽毒鲸波撼，关沦碣石，洪蛟潦发，灶沈都邑。徵调纷符牒，狼烟里、鹤猿并泣。长江域、天堑填平，似水银倾孔都入。踞地开场，喽啰呐喊，陈书发苏箧。幸上攀星斗，云生秋驾，湛沾雨露，门标春帖。风阻瀛洲楫，西江水、倒流建业。君知否、傍树狐狸，落防霜后叶。"}