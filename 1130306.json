{"id":"1130306","title":"白日有閒吏青原无惰民为韵奉寄李成德十首","dynasty":"宋","author":"释德洪","text":"李侯端自重，不肯下南璧。君看英特气，自可凌太白。小邑试牛刀，乃有政和色。举笔濡大千，挥斤隘八极。置之卧病轩，翻身触破壁。起来一调笑，庭树挂斜日。地生金色光，女作师子吼。此轩初不然，风日穿窗牖。莫作两头看，空花竟何有。客来清对榻，客去闭深关。聊为文字饮，酬唱相往还。朝来公事少，白日吏长閒。少年韵如春，才可供十吏。故人半青云，隐几肘门寐。行看登玉堂，清坐追陆贽。朅来民讼少，槐影覆閒庭。看山久成癖，诗眼耐空青。长怜谢安石，个中著娉婷。花光浮县郭，麦浪涨郊原。吏散僧投谒，诗成月上轩。何妨横麈尾，相对两忘言。密室调弦索，晴轩较画图。捡书凭锦瑟，背句遣奚奴。一欢同煮茗，此兴不能无。深原晓犁耕，隔溪夜舂簸。竹间伊余行，童稚供日课。入境观化风，亲视民勤惰。单衣试嫩寒，花下爱清晨。不恨簿书恶，何妨閒岸巾。定应悬睿想，忧乐自同民。"}