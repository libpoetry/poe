{"id":"574275","title":"天趣园十景歌","dynasty":"明","author":"邵宝","text":"石壁巉岩天斲成，一屏万古长青青。萧园卜邻得正直，谁谓与立天无情。磐石坦然在平地，四望烟霞以为际。数人共坐尚有馀，下布莓苔作文罽。原泉混混何处来，白虹委地声鸣雷。水哉有本故如是，清泠未受人间埃。曲水流随石渠曲，曲曲春风动新渌，觞泛兰亭客如玉。方池水亦潴为方，汪洋数顷涵天光。昔人曾赋半亩塘，今也有客歌沧浪。水碓有机非作巧，终古周旋曾未了。寻常成物不言劳，更复何心较多少。钓矶垂钓者何人，千秋再睹磻溪春。水清见石鱼可数，旁有閒地堪经纶。丹穴于今亦何有，有窟如屋大于斗。垆鼎已亡存杵臼，应是山灵为诃守。漱清轩外水涟漪，仰高亭前山崛奇。丹青尽物不尽意，意在地官南望时。"}