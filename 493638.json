{"id":"493638","title":"纪别五章","dynasty":"明","author":"庞嵩","text":"煦煦者和，维时之春。物胥以育，于胥海滨。胥斯海滨，荣斯欣欣。物斯欣斯，矧伊人斯。浩浩者流，曰维珠江。萃彼百川，其沛滂滂。可以济桴，可以载航。无曰德则小，谁哉子量。丽彼春江，朝阳孔熙。彼山则翠，于江之湄。中有行舟，其鸣咿咿。维鸥鶒则飞，维鸳鹭则飞。鸟之扬矣，江之长矣。鸟之悦矣，江之阔矣。壮哉子观，目云豁矣。莫予物违，形之脱矣。既载我酒，亦将我殽。酌别春江，其情交交。其情交交，其行逼逼。水岐路分，维子之适。作此好歌，以慰戚戚。"}