{"id":"578953","title":"吴江雪舟三山进士林谨夫父子微时所作图也","dynasty":"明","author":"王佐（汝学","text":"冻云阁空寒滴滴，玉龙阴受玄冥檄。天门剪水散六花，点缀山河作琼碧。随风片片大如掌，飞入林稍窣窣响。饥鸟冻鹊蹲不飞，江天短日黄滉漭。吴侬牵舟絙綷绝，天寒指直不得结。乾坤惨淡风凄凄，此时愁心千万折。三山客子将雏远，日恒苦寒衣带缓。雏年十三解父意，强作欢娱诉情款。所诉夫何如，若云此景那可无。人披王恭鹤羽氅，天开滕王蝴蝶图。乘兴泛剡溪，寻梅游西湖。海岛饥牧羊，灞桥寒骑驴。谁知白屋有隐士，闭门僵卧饥欲死，守宰不呼终不起。此时饥寒且莫忧，古来贫贱皆如此。纥千山头岂生处，冻雀忍死不飞去。将降大任先苦之，此时舜说初基绪。父闻此语翻然起，击节叹赏三不已。"}