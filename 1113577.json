{"id":"1113577","title":"伯镇客居伤春佳句辄赋元韵二首","dynasty":"宋","author":"李之仪","text":"休论莫莫与休休，老眼逢春且暂留。未必馀寒更能久，祇因残蕊易为揉。及时行乐何妨剩，感物兴怀漫自愁。南北生涯等羁旅，定应无着是清流。纷纷到底不如休，空把閒心见便留。昨日白消行处去，今朝绿遍定谁揉。且从寂灭翻千偈，安用深湛咏四愁。我坐言多欲无语，每惭佳思枉诗流。"}