{"id":"1110555","title":"三衢教授陈德召宠贶新篇兼辱寄惠古史赋三小诗为谢","dynasty":"宋","author":"孙觌","text":"伐树已扫迹，种花今问津。一筇随卧起，四壁空无邻。有怀平生游，老手妙斲轮。去搴柯山秀，尽作泮水芹。裁诗问无恙，寄此岭头云。世人识真少，耳剽得惊坐。安知百尺楼，上有元龙卧。儒官为官曹，学子书吏课。长谣振商音，丽藻发楚些。独有白雪章，妙绝无人和。太史命世豪，始作表传记。著书自一家，亦足见奇伟。寥寥千载向，笔削号古史。排斥已甚哉，不学而见诋。孰云争名者，区区在朝市。"}