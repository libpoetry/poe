{"id":"1054494","title":"萧器之小饮诵王舒公药名诗因效其体","dynasty":"宋","author":"孔平仲","text":"萧郎嘉客近远志，把酒劝宾郎半醉。自然同类易相投，官守从容况无事。清晨曲糵寒有力，倒洒金钟乳花滴。十分蘸甲香且醇，不觉昏黄连夜色。雀噪乌栖奈晚何，匆匆白日若飞梭。青青百草霜已歇，墙阴浅白微轻雪。庭梅香腻粉苞解，岁律将旋复花发。铜壶泣水银箭短，漏声断续随风远。起视天南星斗稀，蟾蜍已黑牵牛低。知子多情惜分散，山公酩酊自当归。"}