{"id":"566489","title":"题画为陈太守本深","dynasty":"明","author":"谢一夔","text":"青山一带云漠漠，天外峥嵘耸崖崿。平坡漂渺接郊原，远树阴森倚林壑。诛茅结屋两三间，翠屏相对心长闲。疏篱曲径颇幽辟，小桥流水鸣潺湲。神仙地位何萧爽，玉笋瑶琴露仙掌。骚人闭户恣哦吟，野客携筇自来往。乃知画者天机精，经营位置须臾成。飞湍怪石胸次出，孤峰绝岸毫端生。恍如匡庐连五老，又似清原白鹭好。人间此景如可求，吾将解绶归来早。"}