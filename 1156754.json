{"id":"1156754","title":"仆射来示有三春向晚四者难并之说诚哉是言辄引起题重为联句疲兵再战勍敌难降下笔之时冁然自哂走呈仆射兼简尚书","dynasty":"唐","author":"白居易","text":"三春今向晚，四者昔难并。借问低眉坐，何如携手行。旧游多过隙，新宴且寻盟。鹦鹉林须乐，麒麟阁未成。分阴当爱惜，迟景好逢迎。林野熏风起，楼台谷雨晴。墙低山半出，池广水初平。桥转长虹曲，舟回小鹢轻。残花犹布绣，密竹自闻笙。欲过芳菲节，难忘宴慰情。月轮行似箭，时物始如倾。见雁随兄去，听莺求友声。蕙长书带展，菰嫩剪刀生。坐密衣裳暖，堂虚丝管清。峰峦侵碧落，草木近朱明。与点非沂水，陪膺是洛城。拨醅争绿醑，卧酪待朱樱。几处能留客，何人唤解酲。旧仪尊右揆，新命宠春卿。有喜鹊频语，无机鸥不惊。青林思小隐，白雪仰芳名。访旧殊千里，登高赖九城。酂侯司管钥，疏傅傲簪缨。纶綍曾同掌，烟霄即上征。册庭尝接武，书殿忝连衡。兰室春弥馥，松心晚更贞。琴招翠羽下，钩掣紫鳞呈。只愿回乌景，谁能避兕觥。方知醉兀兀，应是走营营。凤阁鸾台路，从他年少争。"}