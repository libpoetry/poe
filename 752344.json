{"id":"752344","title":"甲辰仲冬赋呈葵园师 其一","dynasty":"清","author":"吴庆坻","text":"大道委榛莽，率土无夷庚。群邪狎白日，中馗沸鼯鼪。天步丁艰难，干国求良桢。外咨吾洲俗，上契三代程。讲舍盛兴作，条教一再更。堂堂大国楚，匪独文儒鸣。缅维咸同间，龛难多书生。流风笃忠悱，馀芳扇湘蘅。如何兰渐滫，异说恣纵横。乱苗必恶莠，谁为折其萌。贱子忝持节，擿埴嗟冥行。握枢在宗圣，致用先穷经。畔道文必黜，析疑经始明。但严泾渭别，无召水火争。钱朱企曩轨，历久垂芳声。材薄愧弗任，持禄常屏营。"}