{"id":"451709","title":"齐天乐 奉题空山琴雅图","dynasty":"当代","author":"江南雨","text":"碧峰幽渺松溪静，依稀似闻疏磬。叶底霜桥，鸥边桂棹，想见当时情境。鬘天幻景。纵环佩声遥，绮缣能證。谱入丝桐，翠樽摇碎万花影。无端又还醉醒。篆烟消尽后，凉月初暝。岁老空山，尘封旧迹，便续韶歌谁听。春风漫省。叹零落秋心，画图难凭。玉魄凝寒，一帘清梦冷。"}