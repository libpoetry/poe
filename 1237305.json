{"id":"1237305","title":"题淮安王氏小楼","dynasty":"元","author":"萨都剌","text":"江水粼粼鸭绿新，江头日日送行人。南来北去年年事，岸草汀花自在春。拂晓楼窗一半开，楼前昨夜浪如雷。满江梅雨风吹散，无数青山渡水来。江月满楼江水澄，胡床据坐忆吾曾。解吟如练澄江句，未信玄晖独擅能。雪满寒江压酒旗，江南无处不堪题。小舟载得梅花去，渡领春风过水西。"}