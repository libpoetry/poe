{"id":"1049836","title":"和懒散赠葫公","dynasty":"宋","author":"郭祥正","text":"葫公家在东园隅，世族蕃衍今仍孤。平生嗜酒少知者，请说懒散提携初。杖头世界迷日月，豁然心地无榛芜。人人未饮公辄醉，坐卧只与樽罍俱。章华开口泄上旨，毛颖秃发非中书。贪官虽得后乃辱，智虑可惜于身疏。岂如葫公泛沧海，不用鼓枻并乘桴。蓬莱顶上受玉液，酣酣至乐忘荣枯。劫火任灭公未醒，不复愿进承明庐。承明侍宴尽金玉，君岂有意来相呼。"}