{"id":"766973","title":"玉女摇仙佩","dynasty":"清","author":"俞士彪","text":"寒霞点鹜，冷雨啼蝉，砌下秋棠未落。纨扇初捐，罗衣乍怯，早晚凉生池阁。幽怨谁堪托。渐裙罗过摺，鬓云慵掠。漫惆怅、故人倖薄，朱户青楼，音信辽廓。三更梦天涯，湘水吴云，端然迷着。拟倩征鸿寄问，翠管花笺，争奈字儿频错。一自别来，玉琴珠箔，都被暗尘封却。秋意增萧索。叹依旧负我，花前深约。向此夜、枕边帐底，泪珠流尽，灯昏漏永，闻寒角。好风明月空如昨。"}