{"id":"827989","title":"哭刘松庵 其三","dynasty":"清末近现代初","author":"陈曾寿","text":"劳生共行役，邂逅岂偶然。畴昔同江舟，佳处多流连。初秋白下柳，落日莫愁烟。秦淮值髯叟，一笑红灯前。焦山匝旬宿，魂梦清欲仙。爱髯夜语长，恨子贪早眠。旋去客姑苏，逃寂沧浪园。树石郁深深，并影栖一椽。微雪映窗光，纪游写长笺。我时不自揆，一一媵诗篇。前年走兵间，渡海随播迁。草草历下游，湖楼爱鱼鲜。京国许子庐，对榻双眉关。朗哦遗山诗，晓梦入凄酸。事迕或变色，意迷迫忧煎。当时咤怪迂，回思尽成妍。逝者不可作，谁听谁为传。"}