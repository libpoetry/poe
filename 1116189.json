{"id":"1116189","title":"子虚航重湖之险远过山中辄次维心韵以谢","dynasty":"宋","author":"沈与求","text":"客里伤为别，相望岁一周。冕旒存异顾，丘壑老英游。忧国心长折，惊人语太遒。年来有公事，合眼注春秋。小窗眼蠍虎，败壁上蜗牛。老树阴垂合，前山翠欲流。狂言违世用，彊饭了身谋。不谓轻千里，能迂访戴舟。此客今那有，迎门喜气浮。心闲清似鹄，眼净凛如鹙。尘榻开蓬室，风帆卷橘洲。襟期适相契，一笑发群忧。宝历方重启，英才必尽搜。题舆偶淹泊，榜道会营求。浪漫贫逾适，经纶老未酬。云林得携手，切勿志穷愁。暮云凝远碧，觅句拟汤休。不分千山隔，才为十日留。高风谁继者，清梦自惊不。闻说星躔动，何人识太丘。"}