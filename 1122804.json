{"id":"1122804","title":"魏彦诚挽诗三首","dynasty":"宋","author":"洪适","text":"星文推独步，风采偃先声。沉虑千人废，高谈一坐倾。苏枯崇治效，去草折奸萌。春雾新阡暗，裁诗泪睫横。偃月欺天日，淫刑及反唇。程论传学者，粤岭作流人。贻后端无憾，瞻前讵有邻。太刚终龃龉，袖手老江滨。昔年同揽辔，累日到门阑。题竹飞松管，观鱼走玉槃。著鞭颜有愧，推毂力何难。翻坐葭莩累，尘凝贡氏冠。"}