{"id":"477990","title":"山晚忆陆子远沈明卿十二韵","dynasty":"明","author":"蔡羽","text":"初冬天未寒，雨过林光接。丹柽拥青厓，重重间云叶。古木猿垂条，山城鸟归堞。阡陌俱悬黄，凫葵已落荚。鸿雁护水田，霜皋喜初涉。拟过孙登巢，将询谢公屟。沙明月欲生，酒清未同歃。安得二三子，松下听缓颊。金阙烟际来，蓬莱镜中叠。暝钟逾岭长，岚阴向晚怯。行曳碧涧端，眠与白云贴。山空瑟不鸣，涧下谷风猎。"}