{"id":"210921","title":"题朱之纯谷阳园","dynasty":"宋代","author":"蔡肇","text":"陆机异时宅，故物无复迹。悠悠谷水阳，野水凄余碧。我观豪士赋，文字岂不白。一为功名误，末路真可惜。至今赐雨夜，哀鹤鸣不息。千秋得吾人，净眼照阡陌。结茅风烟际，一悟世网窄。古今一丘貉，贵贱百年客。闭门橙橘香，隐几冰冻释。我惭升斗禄，矫首望八极。人生劳佚间，此殆天所檄。鹏翔赤霄动，鲸喷碧海坼。为尔具扁舟，送此齿发迫。"}