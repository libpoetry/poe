{"id":"305817","title":"浣溪纱慢·霜腴以此解见示，丹阳车次，春雨乍霁，新月掩映云外，客心怅然","dynasty":"现代","author":"黄浚","text":"暮色赴近堞，云气沈遥嶂。素眉歛怨，不似初三样。江驿雨歇，短闸沿溪放。行子休嗟赏。应念梦回时，几吟怀、销沈桂酿。最萦想。有玉佩无双。尽扶头拥髻，倚竹摘花，辟世成孤往。自理乱妆，谁惜岁华长。欲试尊前量。千百遍呼觞，又关心、句伊怅惘。"}