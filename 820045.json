{"id":"820045","title":"蔻山Caux赏雪歌","dynasty":"清末近现代初","author":"吕碧城","text":"豆蔻山，在何处。阿尔伯脉云中路。阴霾寒锁春未来，忽放琪花千万树。不辨南枝与北枝，乱射珠光颇银雾。有客浑如鹤，无春亦见梅。天机寸织悉缟素，仙山片砾皆琼瑰。我御飞车印鸿雪，搴裳欲行雪没膝。且作炉边煨芋谈，同怜海上飘萍迹。清游似此能有几，玄都重到亦可喜。知在华严第几天，侧身四顾心茫然。光迷银海通三界，须弥浩渺吾微芥。散乱天花著我身，霏琼滴粉将同化。愿化姑射仙姿瑩，遗世辟谷圣之清。或化玉井之莲开太华，众芳俱属郐以下。或化龙女入道坐跏趺，缟衣素帔庄而姝。嗟我凡骨那能修到此，但作冰砂玉屑培护琪花此山里。更祝乾坤长此存虚白，倘教染色莫染赤。在天只许见珠霞，在地惟应见红萼。如为春色到人间，莫教染作苌弘血。五千盛会毗耶城，尽咳飞霙落瑶席。吁嗟乎！东瞻华夏西欧美，劫馀未见天心悔。龙蛇起陆遍中原，舻轴横空穷四海。瑞雪由来祓不祥，排云我欲呼真宰。"}