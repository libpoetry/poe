{"id":"703893","title":"孝兼兄水亭夜酌四首用马时良扇头韵","dynasty":"明","author":"韩日缵","text":"诛茆新辟境，折简促鸣驺。依水真成胜，凭轩即当游。榕阴移短榻，莲渚系轻舟。一室堪遐眺，岚光傍席浮。庭芳交晚色，池草媚春容。烟羃应迷竹，涛来欲听松。溪云深此夕，水榭飒如冬。杯酒宁嫌数，乘閒即过从。雁行时逐队，鸥社喜相亲。瓶荐榴花剧，樽开竹叶新。百年同逆旅，数日迭为宾。愁见三春莫，觥筹莫厌频。林木居然异，琴尊复此游。月华临近沼，天翠隔前丘。胜会凭诗畅，良宵拚醉酬。新荷才贴水，蔟蔟复悠悠。"}