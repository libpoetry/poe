{"id":"1125648","title":"次韵杜安行见寄六首","dynasty":"宋","author":"郭印","text":"世事惊迁改，人生苦别离。一年仍异地，千里共劳思。雁足传来信，蝇头写到诗。丁宁林下意，端不负心期。佳人秋水远，思忆破晨昏。酒尚无同把，文谁与细论。心交神自契，目击道先存。他日如寻访，柴扉水竹村。拟作渊明去，宁为祖逖先。筑庐须近水，卖剑且求田。短烛窥今古，清樽乐圣贤。卜邻真有意，相与庆馀年。华颠何见逼，强半百年身。眼瞀文书过，心闲药物亲。卫生元有术，却老未逢人。此道须君至，寒灯子细陈。蜗居营盖了，一色草茅新。庭砌才容马，斋房可授宾。竹轩聊寄傲，蔬圃未全贫。邻舍逢知己，过从岂厌频。我爱使君直，使君怜我真。短长才自异，劳逸事还均。意在形骸外，人疑手足亲。共嗟征赋急，无术济斯民。"}