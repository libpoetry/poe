{"id":"1120041","title":"和赵帅寿张漕韵二首","dynasty":"宋","author":"陈傅良","text":"但得桑麻遍楚间，此心不在大夫环。落花流水深春好，画戟清香永日閒。英簜偶来成胜赏，萱庭孰与奉慈颜。正应得句尤奇杰，可继淮南大小山。使者耕时出省春，联翩珠玉又前陈。先声所暨摇山岳，落笔相豪泣鬼神。嘉与九城俱晏粲，讫无一事尚棼泯。独惭衰惰归何晚，亦著中间作廪人。"}