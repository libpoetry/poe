{"id":"1123905","title":"途中杂题六首","dynasty":"宋","author":"赵蕃","text":"人疲故思息，马倦亦成嘘。彼政嗟吾役，吾宁陋彼居。石有千年藓，崖悬百尺藤。祗疑云尚合，忽见日初升。山果秋皆实，山花晚更馨。鸟飞时暗落，风静或微听。下壑疑无地，高崖恐接天。端殊益州驭，敢尽祖生鞭。树合猿啼远，崖荒虎迹新。寻常惯居者，辛苦恐行人。异俗吁成怕，吾身行若何。略人仍负担，祭鬼更鸣锣。"}