{"id":"1089832","title":"代上皇太子寿二十韵","dynasty":"宋","author":"许及之","text":"阖辟乾坤迥，胚腪历数长。较论今鲜俪，诣绝古非常。八帙尊尧典，千龄格舜裳。孙枝绵奕叶，国本系元良。南极昭穹覆，东储应寿昌。九秋开令节，五日届重阳。照曜辰仪肃，氤氲甲观祥。玉卮传锡嘏，瑶乐奏称觞。茅土仙潢润，芝兰宝砌芳。元勋来阀阅，嘉耦奉尊章。庆事川方至，欢呼殿未央。恭惟天继体，仰止日重光。拟把涓埃报，难将算数量。皇图恢远驭，寿域振遐荒。寝事龙楼问，班陪虎胄行。神明推大尹，惠养式群方。朝夕渊冲地，窥瞻简乐堂。不能鞭朽钝，何物介陵冈。再拜占霄象，千门祝夜香。两宫千万岁，三圣共无疆。"}