{"id":"68492","title":"梅花·江南十月天雨霜","dynasty":"元代","author":"王冕","text":"江南十月天雨霜，人间草木不敢芳。独有溪头老梅树，面皮如夷生光芒。朔风吹寒珠蕾裂，千花万花开白雪。仿佛瑶台群玉妃，夜深下踏罗浮月。银铛泠然动清韵，海烟不隔罗浮信。相逢漫说岁寒盟，笑我飘流霜满□。君家白露秋满缸，放怀饮我千百觞。气酣脱颖恣盘礴，拍手大叫梅花王。五更窗前博山冷，么凤飞鸣酒初醒。起来笑揖石丈人，门外白云三万顷。"}