{"id":"1242339","title":"花心动 其二 赠散妓蟾宫秀","dynasty":"元末明初","author":"邵亨贞","text":"尘满人闲，有谁能、分得广寒风度。谩道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。缥缈琼楼玉宇。奈雾鬓烟鬟，不胜风露。小试茜妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。"}