{"id":"1053696","title":"余比见管勾太平观刘朝奉见嫌太盛教以一食之法自用有效因以告子由且进先耆后欲之说蒙示长篇窃服高致谨再用元韵和寄","dynasty":"宋","author":"孔平仲","text":"庐山九江南，胜隐类王屋。中有刘先生，逃荣弃朱毂。我尝问持养，次第蒙摄伏。操心要常存，尤戒忌追逐。教人啖火枣，喻世指风烛。一从屏晚膳，已觉失颐肉。谅能早如此，盎自有馀粟。寝甘无复梦，行健不须竹。华池涌清波，漱饮每充足。当使百灵朝，如闻九虫哭。欲尘亦遂扫，由味方有触。甘肥自煎熬，其毒甚回禄。愿公亦澹薄，同享秀眉福。丈夫贵决烈，安得犹碌碌。淘沙始见金，椎石方逢玉。所以老氏言，为腹不为目。未能便仙去，轻举随白鹄。且保临老年，眼明腰不曲。"}