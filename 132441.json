{"id":"132441","title":"次韵鄂州吴少保南楼","dynasty":"宋代","author":"项安世","text":"武昌城头起高阁，下见二江争一壑。滔滔还作一江流，底用相遭苦相恶。庾公当日此登临，拊髀北风思远略。檐开历历汉阳树，多少雄心入开拓。暮年出手竟抢攘，千丈涛头空寂寞。何如乘月坐胡床，且共诸人跨鸾鹤。平生枉恨王公弱，要是王公高一著。古来经济有包荒，愦愦故应强凿凿。只今遗址向千年，又见神州□□索。凭栏堪赏亦堪嗟，长使游人望关洛。"}