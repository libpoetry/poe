{"id":"829635","title":"旅顺杂诗","dynasty":"清末近现代初","author":"郑孝胥","text":"天戴空桐海度辽，高原无际见盘雕。廿年热血心头贮，犹向寒宵作怒潮。冬暖通宵雨似绳，回风忍作雪飞腾。人閒遇事憎迟钝，造化雕镵恐不胜。弥天四海尽虚名，西抹东涂让后生。七十老翁閒抱膝，思量次弟便收京。繁霜减觉鬓毛侵，揭日移山尚有心。狂煞拿翁自天纵，字书难字不曾寻。地辟天开待钜观，争教理会到儒酸。莫从鼠窟营生活，敢请诸贤放眼看。"}