{"id":"512715","title":"莫砟铜雀砚歌","dynasty":"明","author":"沈周","text":"拔剑砟瓦，瓦碎何用，砟碎于瞒，莫为轻重。不如掣取太史笔，青竹中间削其统。老瞒自欲瞒春秋，公议所在人焉廋。瓦痕虽留汉正朔，心实无汉虚尊周。愿存此瓦长作砚，犹因子墨黥瞒面。汉贼明将汉法诛，千载烟华渍深谴。古云不以人废言，言如可存瓦可存。识贼鉴乱于人群，瓦无可恶恶在人。呜呼莫将人瓦并案罪，我为题诗救其碎。"}