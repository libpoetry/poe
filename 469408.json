{"id":"469408","title":"游五泄六首（各有序） 其四 第一泄","dynasty":"明","author":"陶望龄","text":"山雨无崇朝，青苔助岩险。四泄安可求，山僧只指点。兴来身命微，危磴几欲犯。童仆进苦规，同游亦讥贬。虑深胆易慑，计阻心竟歉。胜事忽若吞，清眠梦如魇。辰餐动归策，临瞰势已俨。萝葛疲攀缘，荆榛费诛斩。蹠石愁足跌，蹲泥任衣染。下望五白龙，遥遥竞腾闪。"}