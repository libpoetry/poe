{"id":"449207","title":"水龙吟  春游道中","dynasty":"当代","author":"陈永正","text":"冲寒剪碧双桡，野原草草探芳讯。去秋犹记，荒郊一宿，战云成阵。路窜修鳞，门封坏棘，夜深游磷。料如今重到，伊怀可畏，离乱意，何能问。却向中流自哂。惹依然、伤春幽恨。凭谁更管，龙蛇日斗，东风渐紧。怅望閒花，一时无赖，向人开近。望平沙渺渺，欲归无地，又哀笳引。"}