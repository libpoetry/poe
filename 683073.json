{"id":"683073","title":"题画二首","dynasty":"明","author":"文徵明","text":"东风吹春著幽谷，宿雨浮烟树新沐。斜桥曲径带流水，白日疏篱荫浓绿。晴江隔世不隔山，百叠苍螺堕茆屋。输却长唫抱膝人，镇日临矶弄晴渌。千岩拔地排青苍，古松谡谡连重冈。冈回岭复得奇绝，瀑流千丈垂银潢。盘盘细路入云长，两涯对起悬飞梁。云重路僻不知处，应有仙家在深坞。夕阳变灭晚山寒，无限风烟属倚阑。"}