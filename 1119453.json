{"id":"1119453","title":"正月十六夜大雪次张守诸公韵二首","dynasty":"宋","author":"陈造","text":"阳阖阴开意莫穷，东君衒巧似良工。红莲熄燄人收市，丹杏开时雪滚风。韵语真宜咏飞絮，短歌当有颂元丰。一番壮观俄漂忽，已落诗人卷轴中。诗款铃斋到即通，细工时肯博粗工。政声已独当时步，人士饫观前辈风。未分清新命开府，可能简远尽安丰。谭间和气熏人醉，不觉栖栖客路中。"}