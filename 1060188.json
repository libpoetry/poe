{"id":"1060188","title":"次韵张才叔蔡天复詹持国二月一日同步城南","dynasty":"宋","author":"周行己","text":"人生本自得，苦为百虑疚。穷年灯火窗，郁没令人瘦。方春万物作，欣欣共晴昼。步履聊出郭，疏散忘隘陋。当时二三子，来往心疏透。欢然共携手，住处同一簉。弱柳分已绿，小桃红欲溜。细草软宜籍，急流清可漱。杯倾野桥边，酒从村店售。脱帽看晴云，击木杂鸣咮。或静欲寂默，或狂忽腾蹂。野老愕僵仆，村童怪惊走。恐是天上仙，无乃人间秀。潇洒羲皇上，磊落汉庭右。日暮欲返步，已行更引脰。此会得真率，他时涣邂逅。"}