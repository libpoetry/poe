{"id":"431821","title":"蜷公以癸丑岁除都门感事二首见示依韵奉和二首","dynasty":"近现代","author":"孙保圻","text":"飘泊天涯岁又除，此生无分得安居。市声百閧趋残夜，世事千般付太虚。红烛犹酬司命酒，黄金难觅计然书。钟鸣漏尽诗谁祭，词客高怀愧不如。岁时风土感沧桑，未买痴呆鬓已苍。坐阅风云余扰扰，忽惊岁月去堂堂。江东兵气忧青犊，河北音书断白狼。一棹五湖归未得，姑将镜听卜行藏。"}