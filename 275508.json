{"id":"275508","title":"贺新郎·观新疆维吾尔族歌舞团演奏，为赋此曲","dynasty":"现代","author":"汪东","text":"暖候明镫夜。聚千人、不分宾主，坐围深厦。弦索新翻回纥奏，绣幕徐徐先下。听幕外、流莺声姹。报导刚终轩幕起，骤珠环、翠额光交射。歌一曲，定场乍。深耕冠盖农劳大。又全民、为钢而战，自成良冶。体势如真描划尽，忽变绣衣弓架。斜趁步、红巾飘洒。刚健之中含婀娜，似游龙、还似飞天者。欢震屋，舞初罢。"}