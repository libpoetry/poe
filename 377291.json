{"id":"377291","title":"玉京秋·秋江晚泊，用草窗韵","dynasty":"清代","author":"蒋春霖","text":"江影阔。孤帆卸天际，倦怀凄切。晴树生秋，岸风送响，篷敲残叶。山勒寒潮怒起，涌波心、千万堆雪。者离别、一程程恨，去鸿愁说。日落征衫寒怯。数归期、冰轮又缺。渍酒罗襟，缄诗瑶轴，馀香都歇。瘦菊霜橙，怕客里、偏过登临佳节。暮笳咽。沙影沈沈动月。"}