{"id":"285132","title":"莺啼序·秋感和梦窗","dynasty":"现代","author":"胡士莹","text":"烽烟莽然四起，黯千门万户。岁华晚，兰泽行吟，楚客空感迟暮。画楼外、长风雁急，骚魂暗绕天涯树。怪秋来离绪，纷纷竟成春絮。独立苍茫，酒醒梦冷，奈愁浓似雾。剑花冻吹裂霜袍，壮怀消尽平素。悄登临、云横塞北，指一发、江南如缕。问沧波，多少闲盟，漫猜鸥鹭。当时紫燕，此日黄花，寂寥伴倦旅。且俯仰百年身世，事往肠断，画角荒鸡，晦明风雨。沧洲旧恨，关河残霸，承平箫鼓浑无赖，甚扁舟、短楫秦淮渡。旗亭败壁，伤心故国斜阳，岁月总是尘土。哀歌自拍，怨曲重招，早泪凝白苧。但听遍、笳声一概，海水群飞，到处江山，怕闻歌舞。回头一笑，人间何世，鱼龙风恶波浪浊，望神州、谁作中流柱？刀光旗影萧萧，时哭魂归，杜鹃化否。"}