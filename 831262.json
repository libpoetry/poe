{"id":"831262","title":"买陂塘 其三","dynasty":"清末民国初","author":"程颂万","text":"两三花、一般娇姹，惹他风雨无赖。梦回只在红楼角，一片冷云低碍。春似海。却不道春边，总是愁先在。相逢定悔。便神女生涯，非关梦里，梦也可能再。春宵短，一点一更偿债。千金寸烛难买。相思别后知何益，枉自手搓裙带。春缆解。怕回首阑干，已隔湘云外。苍波杳霭。任老尽芙蓉，搴芳人去，谁共涉江采。"}