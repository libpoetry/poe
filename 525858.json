{"id":"525858","title":"桂洲诗代夏公谨给事述","dynasty":"明","author":"顾璘","text":"夏子情悠悠，遮我赋桂洲。桂洲亦有始，请从先世起。双溪何滔滔，中洲坦如砥。群峰互环带，错落奠屏几。琵琶特奇峭，西回䠞高趾。其阴倚灵象，儒先托仁里。其阳抱龙虎，仙真夙攸止。桂树纷笼葱，盘据固根柢。华叶扬芳馨，林壑被馀美。吾宗聚庐居，瓜瓞既多祀。滋洲昔知名，爰且因夏氏。家运值陵歇，洪涛忽沦汜。皇曾仅一线，伶仃迫它徙。延绵桑梓区，颠倒鸠鹊垒。孤坟没寒莽，吊望增颡泚。皇考役四方，归榇获所委。桐槚渐可材，町疃日荒圮。贾宅空废井，孔壁漫残史。凄凉首邱念，蹉跎岁华靡。顾攀桂树荣，沉忧卒难理。傥云返柴荆，永怀钓溪水。"}