{"id":"365925","title":"念奴娇·新店见亡友许金桥题壁诗","dynasty":"清代","author":"黄燮清","text":"晓星疏朗，送荒寒行色，五更羁旅。野店啼鸦如唤我，留看故人诗句。茧剩零丝，蠹馀残墨，浪说纱笼护。旗亭冷落，翠鬟尊酒谁赌。堪叹逝水流年，浮云小劫，容易芳华暮。赢得天涯知己泪，痛哭招魂何处。已矣功名，悲哉身世，弹指成今古。星星文采，一般都化尘土。"}