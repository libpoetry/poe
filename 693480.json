{"id":"693480","title":"又叠前韵荅邃翁先生二首","dynasty":"明","author":"邵宝","text":"谁寄江南第一枝，岁寒如有物司之。天于北道留馀地，人为东君惜后时。太素风流难入画，半酣颜色最禁诗。平生鼎鼐心知在，且共西堂雪夜卮。金鼍山畔洞庭涯，咫尺寒香道路赊。雪夜不回仙客棹，春风元在相君家。地应有律能生黍，天亦多情为雨花。投我琼瑶何以报，拟将归向北堂誇。"}