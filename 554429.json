{"id":"554429","title":"题王晋卿江山归棹图","dynasty":"明","author":"胡俨","text":"都尉平生志高洁，书画流传两清绝。此图点染出天机，万壑千峰生夕霏。秋江浪白秋风急，碧树依微空翠湿。北渚沙寒霜雁稀，西岩烟暝归舟集。山人何如栗里翁，松间石上晚相从。悠然笑别东林去，溪外犹闻精舍钟。看图不觉幽兴发，满眼秋光动林樾。会须努力尽王事，他年归泛东湖月。"}