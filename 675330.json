{"id":"675330","title":"舟泊大伊遂登岭眺望二首 其二","dynasty":"明","author":"王廷相","text":"周雅述淮夷，汉服分楚甸。长江带南纪，王图此雄冠。职事有行役，超旷任眺玩。览古情讵释，望阙泪已泫。缅哉天路长，倏尔岁华晏。侧身蹈穷海，縻廪依下县。积愠将奚尤，素履竟谁辩。虽恊康乐情，终切子牟恋。效志谅有激，陈辞忽纂纂。即非周南史，留滞有馀叹。"}