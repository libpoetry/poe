{"id":"591793","title":"十五夜迟元白惟敬玩月","dynasty":"明","author":"欧大任","text":"昨游有馀兴，今赏不可忘。况当圆景丽，秋中气清凉。池沼浩澄澄，城阙郁苍苍。披衣坐前楹，瑶空已飞光。凝华映连观，流辉明洞房。周除觉冰净，达道弥天长。步檐几延伫，呼童扫中堂。石几拂琴瑟，邻家谋酒浆。夫君幸伊迩，策马非异乡。怀贤切饥渴，皎皎恒相望。愿从聆徽音，示我于周行。"}