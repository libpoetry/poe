{"id":"1079512","title":"观宁子仪所蓄维摩寒山拾得唐画歌","dynasty":"宋","author":"吕本中","text":"君不见寒山子，垢面蓬头何所似。戏拈拄杖唤拾公，似是同游国清寺。又不见维摩老，结习已空无可道。床头谁是散花人，堕地纷纷不须扫。呜呼妙处虽在不得言，尚有丹青传百年。请公着眼落笔前，令我琢句逃幽禅。异时净社看白莲，莫忘只今香火缘。"}