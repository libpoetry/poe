{"id":"506934","title":"送建阳何贰尹景春复任","dynasty":"明","author":"杨荣","text":"建溪佳致著南土，文物衣冠近邹鲁。考亭夫子接洙源，道德辉煌照千古。哲人一去三百年，流风馀韵今依然。桑麻蔽野蔼春昼，弦歌比屋声相连。贤丞自是俊髦士，佐政琴堂勤抚字。令克同心足有为，女织农耕日无事。朅来考绩上帝京，铨曹书最扬芳声。晓辞双阙瞻龙衮，晚唱骊驹伤别情。南风吹雨洒行路，酌酒都亭话心素。隐隐征轮日下归，潇潇匹马河桥度。勖君此去休迟迟，到官正值新秋时。道傍棠树多翠色，堂下双松森四围。更从父老询民瘼，抚慰贞淳袪诈恶。公庭事简讼不闻，犬卧绿茵花满郭。方今圣主旌循良，屏除贪墨投远方。好坚清操保终始，他日行看膺显扬。"}