{"id":"768654","title":"水龙吟 白莲","dynasty":"清","author":"沈皞日","text":"薰风庭院吹凉，南塘雨过初生绿。珠房紫莳，田田叶暗，赤阑桥曲。凝露交光，纤阿未睡，抽簪堕玉。想银河碧月，帘波微动，人不辨，银屏烛。曾是龙池纹蹙。剪文瑶、枝枝重复。翠禽迷路，红鱼唼影，花须一簇。坛侧初仙，亭边解语，水云笼束。待浮蘋开处，青铜无腻，伴鸳鸯浴。"}