{"id":"1235718","title":"秋怀二首","dynasty":"元","author":"吴师道","text":"江南木叶飞，江北百草黄。风烟澹莽苍，怅望川途长。寒鱼聚其群，鸿雁忽成行。俯仰念时物，索居耿凄凉。昔我二三子，敦好攻文章。漂零时相失，尺素不得将。人生四方志，企尔扬声光。登山岂无车，涉水亦有航。真诚谅不隔，离别庸何伤。忽忽意不怿，独步登高丘。群山纷纠蟠，前当大河流。八月草木凋，万里风云愁。寒晶荡白日，孤鸿去悠悠。鸿飞不可极，其下禹九州。古来英雄士，百战横戈矛。念我当壮年，弗获兹地游。岂无干时略，欲往谁见收。君看天马驹，失足羞氂牛。"}