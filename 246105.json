{"id":"246105","title":"潭柘寺·哀乐成诗诗成痞","dynasty":"现代","author":"王引","text":"哀乐成诗诗成痞，圣贤浇不下块垒。朅来爽气望西山，如肤垢腻思水洗。潭柘寺古大有名，城未形时庵已起。一囊一瓶背朝暾，车行看花五十里。眼中草木共悠悠，况复游人粲桃李。老僧坏塔管送迎，桑柘潭泉留清泚。摩挲龙象帝王树，商略梵经贝叶纸。黄竹有韵听琅玕，白石无朋排杯子。回首长安真蜗角，梦寐蛮触何日止。却怪身属红尘客，翻觑红尘如隐几。我闻造物齐妍丑，十步芝兰必邻比。乃知京畿非偶然，暂栖贤愚默乎此。青谷翠岚连紫陌，阴阳乘除相表里。又恐厚味满乾坤，徒泻银潢空见底。吐诗坐和松风哀，何当倾侧天下耳。"}