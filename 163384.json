{"id":"163384","title":"入辅·奫沦兮泽有水","dynasty":"宋代","author":"程公许","text":"奫沦兮泽有水，渺莫窥兮涯涘。鼓之雷兮嘘之风，沛万里兮流莫止。潏涛澜兮泛东洋，张乾纳兮翕坤纪。小观兮古今，贤运兮齐轨。狼跋兮其胡，赤舄兮几几。东征兮迟迟，滔滔兮不归。归来兮何时，绣裳兮衮衣。美人兮嫮好，思不见兮令人老。昔与余兮成言，忍弃之兮异道。九疑兮缅哉，重华兮宴娭。苍龙兮峙阙，岧峣兮帝台。蕙裯兮芷幄，从之兮九垓。麾青虬兮以粱，骖孔莺兮以驾。霭云旃兮缤纷，恍松乔兮来御。步咫尺兮帝轩，帝一笑兮何言。恍流盼兮下土，扫埃氛兮九埏。余左兮汝右，余先兮汝后。汝作朕兮股肱，拜稽首兮皇万寿。"}