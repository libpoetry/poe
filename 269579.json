{"id":"269579","title":"高阳台·庭有白海棠一株，花时甚芳，忽经夜雨摧残，触绪感怀，偶填一阕志之","dynasty":"清代","author":"吕采芝","text":"月被云迷，花逢雨折，古今缺事难全。一夜江风，无端吹坠尘寰。芳心枉自如霜洁，怎禁它、一例摧残。證前生、欲诉梅花，梦断孤山。含葩自是侬于画，到飘零狼藉，同此凄然。绿章谁奏，柔魂莫问青天。斜阳依旧迷蝴蝶，妒双飞、怕卷帘看。任东风、收拾春光，莫惜华年。"}