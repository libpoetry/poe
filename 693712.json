{"id":"693712","title":"秋日鹤溪明府过山居见和玉舜七首再叠三首为答","dynasty":"明","author":"陆深","text":"门外频劳长者车，山中风物过繁华。未成雪卧袁高士，已见仙才蔡少霞。一任登临留胜槩，虚烦拂拭到泥沙。欲将花比河阳县，花似潘郎恨有瑕。羊裘曾起赴安车，恨杀当年宠丽华。木槿篱间好风露，芙蓉江上共烟霞。移将一树浑如玉，老去閒居却枕沙。陶令閒情空有赋，从来白璧忌微瑕。缘江路僻不容车，开过芙蕖又舜华。澹泊看花宜待月，风云映水尽为霞。正堪结社三江口，何似封侯万里沙。试把一杯重酹汝，不须自献玉无瑕。"}