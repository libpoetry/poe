{"id":"313358","title":"孤鸾·佩兰琴，红芳馆挂壁物也。数月不抚，飞尘满弦，对之伤怀，为拈此解","dynasty":"现代","author":"潘飞声","text":"珠丝瑶轸。叹无端摧断，鸾孤雁陨。几度花前，弹落碧桃香粉。芳名爱伊暗合，唤同心、曲终相认。蓦地啼乌夜半，变七弦凄紧。任西风、吹老相如鬓。便胶柱重修，韦郎谁信。挂壁秋声，又为别情传恨。行囊拟携旧谱，拣文奁、此情难忍。待借海天灵瑟，写湘娥眉晕。"}