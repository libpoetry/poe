{"id":"424202","title":"高阳台·咏逃寇粮","dynasty":"近现代","author":"朱荫龙","text":"迹老山中，名沈岭外，生来不受栽培。多谢东君，任他桃李芳菲。轩然冷蔓荒榛里，傲新霜、乌实累累。慰苍生、俭岁凶年，绝胜鲜肥。升平粉饰由来久，笑痴儿騃女，那识寒饥。旧恨门前，掷来贱等沙泥。一番寇火茫茫劫，遁穷荒、却最关渠。漫消凝、铁铸坚根，刬尽寒威。"}