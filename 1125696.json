{"id":"1125696","title":"再和前韵","dynasty":"宋","author":"郭印","text":"阴阳升降定沉浮，九候之前大火流。人远祗同千里月，天高谁放一轮秋。飞萤眇眇何时见，惊鹊纷纷特地愁。陋屋穷檐无不照，清光岂独射高楼。淅淅乾坤灏气盈，多情明月共秋清。且将照席银缸背，自有窥檐宝鉴明。但喜人心都爱好，谁知天度不留行。反身一视真奇特，夜夜神光莫与京。"}