{"id":"559736","title":"题鄞江送别卷","dynasty":"明","author":"曹义","text":"鄞江雨过鄞水碧，疋马骄嘶送行客。客程迢递竟何之，万里观光上京国。东风荡煖花草香，征帆晴逐云飞扬。沙头酒尽人缱绻，夕阳度鸟山苍苍。曾生久负干将器，灯窗栽展平生志。今朝云路适亨通，海阔天高健鹏翅。伫看较艺冠群英，玉阶指日承恩荣。丈夫读书志远大，还期竹帛垂芳名。"}