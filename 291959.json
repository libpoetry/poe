{"id":"291959","title":"西子妆·殊庵属题津门百美图","dynasty":"现代","author":"寇梦碧","text":"颓墨栖香，古尘蠹梦，春与行云俱远。涂妆晕色总牵情，认愁痕、黛蛾深浅。迷巢旧燕。怪花底、流光悄转。惹低回，是未秋芳鬓，崔徽娇面。津桥畔，酒酽歌浓，浪掷韶华贱。青山黄土几沧桑，算春人、故怀都换。芙蓉谢晚。又争忍、带霜重看。理新愁，残稿偷和泪卷。"}