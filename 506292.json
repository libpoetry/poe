{"id":"506292","title":"访皇甫廷玉不遇","dynasty":"明","author":"刘璟","text":"相遇仍论不相识，知心只在心相得。白鸥浩荡谁能驯，达生不羁忘要津。应龙天飞，威凤霄翔。犗饵不能致，罻罗讵能张。拂我梧桐，调我冰丝。与君歌作阳春曲，孤云为我徘徊飞。湖波不惊澹寒日，时闻妙香满虚室。乔松积翠老贞姿，芳兰含情媚幽质。心怀君兮君不归，君出门，理棹摇斜晖。明朝倘遂相思意，迟君只在华溪湄。"}