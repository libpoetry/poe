{"id":"781326","title":"放歌，赠吴鉴在","dynasty":"清","author":"钱澄之","text":"吴生，尔是州来季子裔，我为吴越钱王孙。我父少年负豪气，尔祖髫龀称弟昆。尔能下笔风雨惊，我亦有文金石声。上媲枚、马下李、杜，乡人笑骂两狂生。狂生挟策天下走，卖赋时人人不受。武水公子横才名，一听黄钟碎瓦缶。场前惯赌凉州词，座下频使周颙酒。诗成笑傲如牛吼，吴侬满前谁开口！我遭网罗君在疚，海内气数逢阳九。奸雄坏国国祚移，江南风尘戎马嘶。子已弃家长千里，我犹浮宅浙水西。公子倾家建义旗，磨盾草檄鬼神啼。博浪一椎竟何用，使我妻子并鲸鲵！鸟惊鱼骇东西逝，我独何辜困吴市！蒺藜两脚望星奔，子犹待诏金马门。厨烟萧条雪拥户，相逢一恸怪我存。以手拭泪泪不止，问我南来何所恃？赋就难遇狗监荐，粒绝莫送胡奴米。踉跄导我谒贵人，贵人高卧朝不起。出门赠我一缗钱，愧彼黔娄反袂死！吴生、吴生何数奇，我不学入关上书市井儿。古来圣贤几得志，我死子殡铭我碑！铭曰「龙眠酒徒湖海士，有才无命如赵岐」。"}