{"id":"702362","title":"与闵口临溪汊川三族人同登东密岩观远祖中丞公起兵拒黄巢处晚宿岩下方兴寺与汊川宗人逸民用光联句二首","dynasty":"明","author":"程敏政","text":"家山乘兴一来游，万仞峰颠日未收。疑帜久空唐将壁，残钟时起梵王楼。穿云石磴萝阴合，过雨林峦黛色流。吟屐忽随归马散，天风吹袂晚飕飕。东岩岩下古招提，四面阴森竹树齐。山翠入帘朝过雨，炊烟拖巷午闻鸡。老僧延坐劳清供，词客留诗续旧题。话久不知鸣晚鼓，暂分禅榻伴幽栖。"}