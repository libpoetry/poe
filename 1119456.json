{"id":"1119456","title":"次韵张守劝农二首","dynasty":"宋","author":"陈造","text":"传闻载酒西郊晓，迎候前旌拥老农。贤守承宣先劝课，太平风俗见声容。官堤烟树纡红缬，沙岸风蒲袅紫茸。想憩凝香倒囊锦，银钩侧理叠千重。竞簉行轩亲色笑，教条初不作风霜。为公醉德仍醇酎，惠我温言亦报章。重见桐乡敬朱邑，不须畏垒诧庚桑。受廛定许休吾老，已戒诸雏计裹粮。"}