{"id":"1144572","title":"拟古四首","dynasty":"宋末元初","author":"陈普","text":"秋声金气流，天空露瀼瀼。素波合流月，淫淫满庭霜。遥夜一美人，寒闺自徬徨。暗尘集淩波，轻飙感鸣珰。天性赋贞清，动止中矩方。世无夔夔子，窈窕空英皇。抱璞如临渊，日入不下堂。时操弄玉箫，空中来凤凰。岁月如流星，发变面欲黄。服玉固雪肤，绝意百两将。秋夜永如年，四壁号寒蛩。明月照树叶，白露啼青桐。寒窗紫玉琴，时变羽凌宫。三弹不成调，百忧郁攻中。东方有乐国，开辟先柏皇。鸾凤为鸡鹜，麒麟为犬羊。晨霞作朝食，太和为酒浆。土无干戈祸，人各千年长。下视禹九州，有土皆战场。白日虎狼行，青天蛟龙翔。我欲为远游，沧海渺无梁。何年夸娥氏，移置天中央。同根一味草，时命嗟异遇。风月芳香合，两地隔周楚。尔生麟趾家，朝夕沐玉露。我在云梦林，百草相蒙妒。白璧终不缁，茕茕亦良苦。"}