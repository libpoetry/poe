{"id":"813524","title":"浣溪沙十首","dynasty":"清","author":"李慈铭","text":"睡燕炉香袅午丝，碾茶声里卷帘迟。等闲又过日长时。棋局间寻飞絮点，风筝兜折小桃枝。当年何事解相思。罥户蛛罗镂细尘，红栏到处近流莺。丝丝暮雨玉箫声。柳絮惯飞连日暖，桃花娇助一分晴。闲调鹦鹉过清明。凤尾香罗薄几重。柳绵一搭绣床东。并肩人语玉钗风。粉指印匀笙叶碧，口脂吹上笛衣红。一年春过梦游中。睡起慵教贴翠钿，日长啼鸟奈何天。客中花落又今年。眉语金尊新烛底，鬓香团扇小风前。薄情赢得暂时怜。侧侧轻寒搞臂纱，梳妆才妥上香车。小红帘外即天涯。憔悴一春常惜别，归来燕赖问桃花。日长何况更思家。手叠红笺报玉郎，日长无那理残妆。恹恹瘦损过时光。镜槛花沾螺篆重，绣帘风逗燕泥香。干卿甚事费思量。画格屏山六扇齐，妆成凝坐只弹棋。绣檀熏罢又添衣。蝴蝶自来还自去，蔷薇架上日频移。一春长是翠眉低。暖日纱窗倦绣天，绣床闲伴玉狸眠。鬟欹一面卸花钿。睡起无人春更寂，沉沉帘影阁炉烟。忽看斗鹊堕帘前。斜插犀翘凤尾钗，衣香暗度玉窗来。生憎一桁画帘垂。漠漠树阴铺小院。愔愔栏曲上苍苔。斜阳立尽又徘徊。陌上归来坐钿车，游蜂争绕鬓边花。兜鞋生怕画裙遮。珊槛绣苔圆印钏，钿窗晴絮细分茶。绿阴门巷是儿家。"}