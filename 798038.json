{"id":"798038","title":"倦寻芳  早春偶过农部伯父废园感赋","dynasty":"清","author":"陈维崧","text":"败屋东头，偶然行散，十分情重。满地苔钱，雨榭烟廊都空。蘸水燕雏晴故掠，荫街丝柳风偏弄。伤情处，是旧家年少，登山一恸。记当日、孝标姊妹，僧绰儿郎，嬉游曾共。多少春衫，斜著金鞭閒控。一自攀髯人去早，江南莺燕成何用。拚此生，绣户珠帘，付之一梦。"}