{"id":"725927","title":"长安有狭斜行","dynasty":"南北朝","author":"庾肩吾","text":"长安有曲陌，曲陌不容幰。路逢双绮襦，问君居近远。我居临御沟，可识不可求。长子登麟阁，次子侍龙楼。少子无高位，聊从金马游。三子俱来下，左右若川流。三子俱来人，高轩映彩旒。三子俱来宴，玉柱击清瓯。大妇襞云裘，中妇卷罗帱。少妇多妖艳，花钿系石榴。夫君且安坐，欢娱方未周。"}