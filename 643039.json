{"id":"643039","title":"闰月九日拟邀秫庄清友","dynasty":"明","author":"胡奎","text":"今年九日两登高，小雨生寒著苧袍。拟约故人将进酒，空怀吏部左持螯。治安有策长沙贾，投老无钱处士陶。万顷沧波鸥在渚，九天清露鹤鸣皋。安排节物饶佳况，断送生涯藉浊醪。心悦故交真有托，足闻空谷可能逃。多才岂愧凌云赋，清论须焚继晷膏。朝日团团行苜蓿，秋花采采胜绯桃。盘餐未必兼熊掌，文采于今见凤毛。奇绝千年金莫铸，歌长一曲茧频缫。鹧鸪香暖炉堪爇，鹦鹉杯深手共操。漫道太行多覆辙，从教沧海足惊涛。萧萧短发惭乌帽，秩秩初筵叙燕毛。学圃一经甘寂寂，词源三峡任滔滔。可容行李催归棹，须看真珠压小槽。古往今来同酩酊，风流端合属吾曹。"}