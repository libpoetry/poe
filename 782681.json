{"id":"782681","title":"题滇藩宫怡云七柏图","dynasty":"清","author":"戴亨","text":"大璞不畏戕，遂尔成奇珍。男儿顺逆不中变，始能涉世称完人。山左孝廉宫怡云，挟策万里官南滇。循声屡著屡迁擢，天家重赖为屏藩。钧陶万姓甫三载，颂声尸祝将千年。那知泸水出妖蜮，能使阴晴变朝夕。含沙吐气生毒霪，潜身射人人不测。炎天呼吸成严冬，当之草木凋青葱。我公植身如古柏，根蟠厚地枝撑空。独能历险不受剥，长留黛色参苍穹。归来对镜须眉白，荏苒行年已七十。回首荣枯境屡更，持身终始无改易。黄生为写七柏图，状君坚节生年符。丹穴鸳雏受密荫，老干中有神灵扶。从兹日月任流转，亭亭屹立高山隅。"}