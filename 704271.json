{"id":"704271","title":"八月十四夜西涯阁老园亭看月奉次限韵二首","dynasty":"明","author":"潘希曾","text":"此月难同恨往年，树头今夕喜将圆。风流不是寻常地，露坐分明尺五天。共爱蟾光浮酒斝，还教鹤影舞花筵。夜阑更觉明宵近，秋色催人醉帽偏。此回情景胜常年，树杪清光望欲圆。风掠暮云沉碧海，露含凉气洗青天。共求妙句传他日，还许高歌彻四筵。夜漏未央狂未己，秋来幽事我能偏。"}