{"id":"1116339","title":"次韵任况之见赠","dynasty":"宋","author":"苏过","text":"强辞南亩服儒冠，敢意青云便可干。似是马曹宜懒病，却惭鸡肋眷微官。眼前簿领成何用，梦里云山得暂欢。为问崎岖缘底事，鬓毛萧飒带围宽。知君幼好切云冠，肯为浮名俛首干。应笑严徐吐唇吻，欲呼屈宋作衙官。地偏心远人知少，酒熟诗成我自欢。诗诵髯刘枯槁句，秕糠万事百忧宽。"}