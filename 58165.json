{"id":"58165","title":"南归诗·北固行坦迤","dynasty":"明代","author":"李流芳","text":"北固行坦迤，平冈若修塍。江山出两腋，群物无遁形。顾盼收金焦，迢遥控层城。城中起炊烟，山气相与凝。日色射远江，跃冶光晶荧。天水上下同，微波不能兴。翻思弄舟好，失我向所惊。下山寻花溪，落日喷朱樱。花亦爱晚妆，高低众态生。穿花藉草坐，归路香冥冥。"}