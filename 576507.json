{"id":"576507","title":"拟古","dynasty":"明","author":"黄哲","text":"鲁连天下士，夙蕴匡世才。却敌愧论赏，英声腾九垓。燕昭市骏骨，乐毅趋风来。虎战跃中野，名成真壮哉。仆本江海人，西登凤凰台。感此千古意，长吟屡兴哀。朝经夷门市，夕醉高阳杯。挥戈拂倒影，羲轮为之回。宝匣绚青莲，龙文拭轻埃。神光夜挥霍，按舞何嫌猜。腾骧为君举，愿扫浮云开。"}