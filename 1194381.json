{"id":"1194381","title":"寒食二首","dynasty":"唐","author":"李山甫","text":"柳带东风一向斜，春阴澹澹蔽人家。有时三点两点雨，到处十枝五枝花。万井楼台疑绣画，九原珠翠似烟霞。年年今日谁相问，独卧长安泣岁华。风烟放荡花披猖，鞦韆女儿飞短墙。绣袍驰马拾遗翠，锦袖斗鸡喧广场。天地气和融霁色，池台日暖烧春光。自怜尘土无他事，空脱荷衣泥醉乡。"}