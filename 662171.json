{"id":"662171","title":"过沛望歌风台","dynasty":"明","author":"石宝","text":"三王久不作，淳风变纵横。兵戈入战国，耆宿填秦坑。天赐赤帝子，龙泉定升平。岂独体貌异，圣度畴与京。功成归故里，慷慨道平生。意气自雄俊，歌词亦峥嵘。至今千载下，闻者心胆明。是宜冠庶物，直与商周并。帝子乘龙升，故台未全平。台下春草绿，时鸟间关鸣。猛士安在哉，四海复永清。仰见云飞扬，溯风有馀情。"}