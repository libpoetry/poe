{"id":"413845","title":"拔可年丈命题还栝轩图","dynasty":"近现代","author":"冒效鲁","text":"高楼藏海峙人世，双栝拿空泼苍翠。想得颀颀一老翁，摩挲百遍弹衰泪。唤起胸中千屈蟠，自写沉忧挟奇气。草书夭矫走龙蛇，落笔飒惊风雨至。萧萧槭槭散林莽，似伴微哦发清吹。当时赠栝事虽微，取予之间存道义。诗翁逝矣今几霜？还栝题词徵百辈。嗟哉双栝先后枯，竟与斯人同况瘁。图中墨巢貌仿佛，抱膝无言伤气类。丹青那解写精神？生死交情聊托寄。"}