{"id":"853962","title":"再用韵酬朱行甫","dynasty":"宋","author":"方岳","text":"梦中翠凤飞来双，驾言后土逊名邦。手持玉简判红紫，敛袂欲以诗城降。粹容喜动日月角，揖我入对玲珑窗。为言琼花返蓬阆，下界久矣无根桩。乃今存者赝本耳，补亡以绐青油幢。人间识真盖亦寡，载酒嘉宾宁论缸。黄冠诞谲谨勿信，传讹听舛其言哤。为花作辨谁氏子，谬妄补入黄钟腔。耳庸目陋惑世俗，其罪不能三赦憃。朱云之孙亦奇士，文有气骨丰而厖。谓琼赤玉匪为白，不比俗论纷茸尨。诗筒往来捷于响，夜发严鼓声逢逢。咨尔岳为谢此老，壮哉寸管飞涛江。"}