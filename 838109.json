{"id":"838109","title":"夏口行","dynasty":"清末民国初","author":"章炳麟","text":"夏口何迢迢，南国之纪纲。中有二猛士，威棱瞻殊荒。力能斩地脉，智能分天章。不念同胞苦，好自相扶将。斗鸡一寻衅，骨肉还相戕。称兵犯莫府，五战皆夷伤。行行各分陌，千里不相望。远视尚角目，焉知弟与兄。朔风忽陵厉，白露能为霜。赤松既云远，谁能无他肠。良言不见听，思之泪沾裳。"}