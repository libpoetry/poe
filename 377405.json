{"id":"377405","title":"声声慢·鬟丝飏碧","dynasty":"清代","author":"蒋敦复","text":"鬟丝飏碧，枕印黏红，日高才起梳妆。溜也无心，绣床贪看鸳鸯。朝来泥人情恼，打鹦哥、休唤檀郎。佯笑掷，怪绿云松了，谁许疏狂。莫又教人孤月，但敲残银烛，莲漏犹长。庭院深深，记曾画月斜廊。可怜小家儿女，稳双栖、兰楛何妨。抛未得，忆上头时节，玳瑁新梁。"}