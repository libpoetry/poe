{"id":"696371","title":"夏日园亭七首","dynasty":"明","author":"郑学醇","text":"琅玕百尺漫摇风，石榻闲吟日可中。黄鸟自来还自转，绿阴谁惜又谁同。溶溶新绿满池塘，红藕花深属玉藏。蓦地赤游忽惊散，空馀烟水半斜阳。金鸭香销午梦馀，数声啼鸟竹窗虚。箕山去后无高士，玄晏何劳更著书。莫买黄金铸子期，素琴三尺久无丝。静观物理成幽趣，嘒嘒玄蝉绿树枝。日永庭阴荫转迟，坐调元气学希夷。谁人解得还丹意，大乙关元只自知。山桃花落叶青青，掩户时看大洞经。扫却竹床无所事，松风偏喜卧来听。自有灵根自不知，浮生何苦事支离。内庭销尽元精秘，欲养纯阳觉已迟。"}