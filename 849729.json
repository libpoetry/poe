{"id":"849729","title":"余氏心晖堂","dynasty":"宋","author":"马廷鸾","text":"客从银山来，遗我骊龙珠。高文伟大册，至宝耀室隅。一读心为眩，再读目为盱。夫记者为谁，颍封人之徒。人生天地间，母怀靡知愚。至恩嗟莫报，大节尤可吁。柏舟谅人只，蓼莪生子劬。所以茅季伟，鸡半馔设腴。所以王休證，鱼双甘旨需。此理有俱有，此心无息无。儿寒衣芦花，母在足欣娱。儿罪履中野，母怜自噫呜。高高心晖堂，申旦所依于。俨然其若存，何可离须臾。我吟方区区，我步方于于。起看物所性，因悟理不诬。怀哉反哺者，城头尾毕逋。"}