{"id":"466376","title":"风入松三首","dynasty":"当代","author":"卢青山","text":"长春日日伴藤筇，短褂碧如风。湖光泛泛轻鸥起，飞不过、小舸轻红。谁使南来微雨，为予补足孤盅。犹然记得小桥东，人在杜鹃丛。花枝撚著呼人看，倩谁解、此刻微衷。剩下流波不尽，年年流去颜容。飘飖萤火小林间，时去复时还。林边谁在微声语，正和著、淡月清蝉。只自遥遥飘过，留它夜色阑珊。年年春草长还残，萤火与谁关。呢喃又有青春伴，厮磨尽、鬓影衣环。依旧遥遥飘过，遥遥飘堕秋阑。山涂荦确复欹斜，路转没溪涯。沿溪尽处有人家，被明月、照著篱笆。小犬最先人醒，相迎吠过悬崖。岂须追忆始怜它，当日已咨嗟。人间能忆真何物？左不过、大浪淘沙。想见长篱废尽，一枝斜出秋花。"}