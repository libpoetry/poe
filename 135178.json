{"id":"135178","title":"送何道夫秘监守潼川","dynasty":"宋代","author":"楼钥","text":"妙龄冠蜀士，名声振王畿。晚随召节来，天朝增羽仪。我昔倅丹丘，鹿侯挂冠归。群公俱祖送，见公四三诗。颇恨著鞭先，自言乞身迟。拳拳慕下风，直欲梦见之。还朝挹高致，气宇清且夷。称者不容口，往往同一词。始见荷倾倒，笑谈欲忘疲。况当秋风高，滥吹参试闱。鼎脔得一尝，豹斑容管窥。叔度真似道，庄生信忘机。私谓如此人，定应备论思。胡为归兴勇，抗章气不衰。鼓盆万晨外，抱孙更成悲。拥麾东川去，无人留孔戣。别怀不自胜，别酒听淋漓。他时念老成，追锋且复西。公能重来否，此意非吾私。"}