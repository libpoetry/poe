{"id":"496130","title":"凤凰台上忆吹箫 送江阴高少参舜穆","dynasty":"明","author":"夏言","text":"天末凉风，蒹葭秋水，归人独上兰舟。正长空雨霁，残暑全收。遥想澄江如练，碧山堂、水竹深幽。堪乘兴，观澜小阁，曲枕书楼。难留。冥鸿天远，厌长安尘土，不似沧洲。有大观亭子，海阔云浮。惟念故人千里，同明月、相望夷犹。知音少，如公有几，大雅风流。"}