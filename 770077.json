{"id":"770077","title":"满江红•乙巳述哀十二首 其六 午日","dynasty":"清","author":"董以宁","text":"素鞸栾栾，早映却、一庭榴火。无奈是、萱枝新萎，北堂尘锁。续命色丝空欲系，招魂角黍频教裹。问茫茫天地独何之，归来些。蹒跚苦，应坚坐。劬劳久，应高卧。愿魂无去此，还防跌蹉。只听彩船喧竞渡，锦标未夺终怜我。便奠来、桂酒与椒浆，最难妥。"}