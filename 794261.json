{"id":"794261","title":"一萼红 碧栖词丈归自沪江，为寄江南梅，迟延未到，作此以速之","dynasty":"清","author":"李慎溶","text":"步空陂。正凝思望远，无语忆幽姿。津国清霜，柴门流水，关河魂梦参差。待料理、江南旧怨，甚东风、犹滞在横枝。浮海春回，吟芳人老，馀想惊非。迢递平烟千驿，更平波千顷，冷浸冰肌。岁晏情怀，天涯滋味，寒边事事轻违。渺何处、吴船载雨，较花候、却比故山迟。长为婵娟瘦损，此意谁知。"}