{"id":"1110629","title":"送刘道醇归乌石","dynasty":"宋","author":"朱松","text":"一廛避地本依刘，闻得更书始欲愁。旧德镌碑在人口，归装载石压溪舟。寄书莫忘青泥信，把酒谁同黄菊秋。新阁诗增风月价，自应神物护银钩。胸中一壑故超然，耿耿羞争倚市妍。万事一尊陶令酒，群儿满世祖生鞭。欲投乌石农桑社，尚有灵山香火缘。持节重来慰父老，蹊头相送各携钱。"}