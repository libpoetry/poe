{"id":"1223597","title":"閒居纪事二首 其二","dynasty":"元","author":"蒲道源","text":"古人制昏礼，所贵在人伦。冠笄年既迈，受币方交亲。后世虽偷薄，十中五犹遵。如何至今日？彝典俱湮沦。男痴已合配，女幼皆成姻。安知虑夭寿，奚暇占吉辰。媒妁走市井，鼓吹喧城闉。百年祗仓卒，大事为因循。问之何遽然，诏云选佳人。传闻至太甚，意失非本真。正道难化俗，讹言易惑民。于初苟不慎，其末弊将臻。寄声秉钧者，风俗何时淳。"}