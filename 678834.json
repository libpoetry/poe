{"id":"678834","title":"题徐孺子墓","dynasty":"明","author":"陈炜","text":"行藏原有道，出处须见机。忍耻谷危邦，岂若丼蕨薇。汉道昔云季，桓灵拥虚器。西日走崦嵫，寸绳岂能系。济川非无情，中有波涛惊。不见陈与窦，杀身竟何成。南州坦平地，高遂夷齐志。有齿宁食力，不挂安危事。党锢任纷纭，安能麋鹿群。束刍千里道，惟哭故人坟。我遭明盛时，引身非所宜。虽无仲举榻，爱树九龄碑。宰木扬清风，东湖酿美酒。再拜奠芳樽，閒庭自花柳。"}