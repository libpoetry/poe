{"id":"695383","title":"东鲁门","dynasty":"明","author":"林光","text":"贪拜贫官不疗贫，脚根还踏鲁东门。题诗试问门前客，鲁叟何缘也在陈。东鲁东周迹已陈，古人风致又今人。绕城桑柘苍烟外，依旧青山问白云。曲曲河流远远山，参差台殿百花间。天机满眼谁收拾，太极圈中着语难。沂泗交流一派斜，轻烟笼罩万人家。灵光古殿无寻处，惟见黄槐几树花。"}