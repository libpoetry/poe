{"id":"229069","title":"送松上人西归兼呈去佞隐君子及其家贤子侄致","dynasty":"宋代","author":"释宝昙","text":"白云二十七，倒跨杨岐驴。相当子岁年，力挽千乘车。佛法全盛日，南方即吾庐。后来凿空辈，一一人为徒。诚负子远游，芒鞋费无馀。百饥仅一饱，抱病几亡躯。是病何所起，为药当何须。不如速归休，问津於故吾。方舟有家学，放光照西都。寄声为多谢，勿谓今无书。峨嵋旧时月，夜夜来东吴。"}