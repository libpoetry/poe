{"id":"296188","title":"蒯若木属题其故妻龚圆常写经现瑞图","dynasty":"现代","author":"梁鸿志","text":"蒯君儒家流，胸不一尘杂。逃禅弄狡狯，薰染及闺閤。细君真法喜，妙悟證迦叶。世缘昔未满，佛地已能接。写经出腕血，持偈据禅榻。金光忽示现，非梦亦非魇。家人走相告，顶礼到仆妾。岂知理则然，未用疑且慑。色空皆假设，真妄无二法。从来赵州牛，不异庄生蝶。写经泥文字，画象争毫颊。纷纷执著观，宁与真谛合。经虽出寸管，佛久在双睫。本来无隐现，世眼自不眨。当时写经人，变灭馀新塔。灵光化华鬘，浊世犹弃屧。余衰久捐书，万事等嚼蜡。皱面匪自今，霜鬓已难镊。围炉烧木佛，所见异凡衲。因诗喻蒯君，饶舌非口业。"}