{"id":"694385","title":"武进八景为徐岭南纮作 龙山春雨","dynasty":"明","author":"陈献章","text":"长夏龙山晓，人间望忽开。长风捲雨去，复送云归来。何处烟波好，公乘笠泽槎。我泛江门月，乾坤共一家。夜半龟山月，能开万顷秋。试从开处望，照公湖上楼。丹青工写似，陈湾叠嶂新。我诗君莫笑，还属姓陈人。薛堰归何处，披图想具区。古来探本论，无欠也无馀。亭山不可喻，华顶凌天台。卑高本自形，夕照从西来。救溺如救火，造次遂捐生。金陵人去远，拗鬼不来争。板桥蔼吾伊，名称已盖世。谁云龟山月，不照新堂睡。"}