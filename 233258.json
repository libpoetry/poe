{"id":"233258","title":"余少日不能持养志气所暴多矣迩来方喜问学之","dynasty":"宋代","author":"刘学箕","text":"吾非北宫黝，挫名挞诸市。吾非孟施舍，量虑三军畏。一堕剌客流，一入力战士。知一不知二，遂与圣贤异。周孔得其傅，伟哉孟轲氏。讲明不动心，因问发奇秘。气台则动志，志一则动气。浩然得所寄，知言有深味。嗟予笃学心，一暴十寒废。立志苦不早，少岂达兹义。所适昧善恶，几溺彼功利。事情更历多，晚乃能自砺。日用根本源，至大至刚意。馁然行有慊，何谓塞天地。服膺先格言，造次颠沛是。"}