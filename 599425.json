{"id":"599425","title":"龙江野酌和秋字胡内翰见示之作","dynasty":"明","author":"霍与瑕","text":"几日追趋文桂桡，龙江江上避烦嚣。忽然惠我龙江曲，露华风韵一何高。寒梅岭外飘丹蕊，细柳营中夺锦袍。雄似彩虹横碧落，壮如孤鹤唳清皋。一声铁篴穹崖裂，乱舞青萍山鬼号。狂夫胆气素不俗，不觉承之敛且肃。一翻击楫歌一曲，三回倚槛连三复。粤山环峙几般青，楚江遥下无穷绿。肯信删馀别有诗，人情物态各欢悲。樵歌牧唱皆真性，光风皓月古如斯。易象无边山更山，国风盈耳乌啼间。亥子之中无妙处，剥极阳回是大还。年去年来祇如此，看来造物亦劳耳。为而不宰乃神工，太上无为自兹始。纷纷浅薄多忖料，此事堪成一大笑。孤舟两夜傍清溪，徽声幸领参同调。冬仲初惊塞雁过，月轮推出东山阿。白云吹尽碧空净，黄叶萧萧脱绿柯。气候清和秋始半，物华佳丽风回波。好景良时无限趣，有酒不斟岁将暮。隔船呼取青蔬素，莫遣醒客怯衣露。疏星远落寒山戍，看看银河斜欲度。画角声中转五更，天明又是梧州路。"}