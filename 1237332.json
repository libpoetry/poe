{"id":"1237332","title":"常山纪行","dynasty":"元","author":"萨都剌","text":"绿阴门巷掩柴扉，五月江南笋蕨肥。何处清香来马上，满山开遍野蔷薇。山溜涓涓山雨晴，村南村北鹁鸠鸣。行人五月不知倦，喜听农家打麦声。石羊华表草离离，古木残阳立断碑。马上不知何代冢，鹧鸪飞上野棠枝。石壁飞泉作雨声，野花满路酒初醒。吾侬何事不归去，一带长山马上青。蚕妇携筐入桑柘，野猿抱子挂松萝。绿阴门巷客呼酒，黄犊山村人唱歌。"}