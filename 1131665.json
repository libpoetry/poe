{"id":"1131665","title":"挽武宣教徯四首","dynasty":"宋","author":"廖行之","text":"南楚东吴万里长，几年来往共资装。公方著脚功名路，我办卜邻文物乡。雅意嘉招言在耳，赠行新句墨犹香。追思气概生涯语，诚意谆谆总括囊。生平耿耿不忘君，位下才高气不群。手取科名如拾芥，眼高富贵等浮云。祇知世可行吾道，其奈天将丧此文。知遇莫酬今已矣，篇诗聊寓一哀云。呜咽钟悲子夜昏，灵椿摧折重销魂。数丝白雪遗慈母，一寸青松括耳孙。返哺声乾那可及，挽须情在不堪论。桂枝皎皎攲寒玉，伫看扬名振礼门。哭公无计挽公留，痛写哀衷佐绋讴。丹旐姓名何所益，青编事业等闲休。长江百里浮清恨，明月孤峰起些愁。底事波神均此怨，白头寒浪拍空流。"}