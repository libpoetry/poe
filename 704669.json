{"id":"704669","title":"春城","dynasty":"明","author":"薛始亨","text":"边马闲嘶九陌晴，朱门垂柳啭初莺。深宫曲宴先调酪，别院随班预炙笙。灯玩鳌山宵入市，经谈鹿苑昼空营。十年梦断梅花国，百戏低迷雁翅城。近郭吹笳远戍烟，荒郊草色远连天。半空彩旆新楼橹，四望黄埃旧市廛。柳荫高舂归牧马，花飞寒食对啼鹃。销魂不待重回首，谁念飘零十九年。谢客当年游宴地，重寻芳草步高衢。墙头瓦落残烟湿，门外桥欹积水枯。蠹粉画梁飞蝙蝠，蛛丝尘壁咒蒲芦。一从江左风流尽，憔悴春山旧酒徒。"}