{"id":"1231314","title":"虎丘燕集送□□□之秣陵分赋吴王城","dynasty":"元","author":"文质","text":"吴王城据东南雄，夫椒一战成厥功。钃镂夜泣伍员死，黄池之会城池空。城池空，越师袭，宫前草露沾衣湿。烟花遗堞黯离愁，三江潮来若山立。君不见城上蒿，碧如染，兔穴狐踪遍荒甸。渔歌落日破湖烟，鸱夷荡舟迷潋滟。前年送客阊门西，杨柳青青官马嘶。今年送子出城去，接天芳树春迷迷。霜台故人俱豸首，尺简谁能问山薮。簿书丛里看峥嵘，归来共醉吴中酒。"}