{"id":"1104643","title":"祭九鼎十二首 帝鼐降神用《景安》。","dynasty":"宋","author":"郊庙朝会歌辞","text":"日号丙丁，方号中央。德惟其时，蠲吉是将。夫何饮之，黄流玉瓒。夫何食之，有陈伊馔。粢盛既丰，牲牢既充。展兹熙事，温温其恭。惟明欣欣，燔炙芬芬。保乎天子，繁祉荐臻。工祝致辞，黄流协鬯。爰登清歌，载期神享。噫予诚心，精禋是虔。嘉予陈祀，丰盈豆笾。法乾刚兮，铸鼎奠方。涓嘉旦兮，齐明迎祥。胡为持币，维箱及筥。胡为和羹，有锜维釜。我方东南，我日朱明。爰因其时，鼎以冈名。粢盛既馨，牲牷既盈。佑我皇家，巽令风行。黄流在中，惟馨香祀。于荐于神，爰祗厥事。礼从多仪，以进为文。尊斝三献，昭示孔勤。牺尊将将，徂基自堂。牲牷肥腯，鼓钟喤喤。肆予醴齐，椒馨飶香。聿来歆顾，天祚永昌。明德崇享，磬筦锵锵。铿兮佩举，峨冠齐庄。肆陈有序，承箱是将。其牲伊何，笾豆大房。神宫巍巍，庭燎有辉。声谐备乐，物陈丰仪。清酤既载，酌言献之。惟神醉止，聿来蕃釐。时运而冬，乃神玄冥。阴阳相推，丰年以成。越陈嘉肃，牲牢粢盛。来享来依，监于明诚。罍之初登，其仪昭陈。罍之既祼，其香升闻。神心嘉止，于焉欣欣。贻我有年，穰穰其仁。秉心齐明，奉牲博硕。匏丝铿陈，冠佩俨饰。其肆其将，明神来格。执奠维何，猗欤币帛。"}