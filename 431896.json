{"id":"431896","title":"芦花（二首）","dynasty":"近现代","author":"许家惺","text":"空濛晴雪卷汀洲，红蓼丹枫次第秋。空溯伊人愁不见，出栖穷士志难酬。晓风弄笛声微咽，宵露蜚珠泪暗投。倩女离魂悲白发，水云乡里證仙游。飘然世外一身轻，飞絮浮萍订夙盟。玄鬓易凋空自赏，白头吟罢不胜情。生涯黯淡秋将老，泽国栖迟浪得名。江上渔樵好伴侣，暮年烈士话平生。"}