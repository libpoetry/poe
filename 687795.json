{"id":"687795","title":"耒阳吊工部祠墓","dynasty":"明","author":"庄昶","text":"不遇龙蛇有屈伸，悲秋可忍更伤春。唐虞回首封比屋，孔孟乐天非旅人。清世独来真自笑，黑头何处不堪贫。靴洲五百年来水，谁照逍遥七尺身。应葬不葬等是休，有生无生情肯留。寿迟殇子千年在，诗与江河万古流。天借人心都日月，山藏庙貌自春秋。拾遗苦被苍生累，嬴得乾坤不尽愁。"}