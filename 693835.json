{"id":"693835","title":"谒李忠简公祠","dynasty":"明","author":"陈大猷","text":"扁舟遥泛宝珠圆，柱砥中流别有天。万顷琉璃涵日月，千秋祠宇肃忠贤。先朝正气孤风凛，昭代崇恩奕世绵。赊望地围东去尽，日随征雁破苍烟。垂绅端笏伟人哉，瞻拜人依钓艇来。千仞羽仪翔百粤，万年英气烛三台。酣听榜枻歌渔父，醒续离骚劣楚才。阅世瞰流心百折，沧桑何处不堪哀。"}