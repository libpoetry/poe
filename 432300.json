{"id":"432300","title":"重检辽友先后来书综所述近事诗以记之得二十绝（选五）","dynasty":"近现代","author":"李超琼","text":"牙山草木误重围，胆落诸梁免胄归。诏下万方齐感泣，岂知血战事全非。平壤忠魂骨未收，花门战血在兜鍪。伤心一死酬恩日，已报降幡立戍楼。预走曾闻上计推，竟无一士断头回。飞章正报臧洪死，又见辕门请谒来。已枯万骨未成功，颇牧空传出禁中。毕竟勋名归宰相，上公父子远和戎。边城废将意骚牢，闭户终年看宝刀。闻道死绥翻一笑，报恩心事付儿曹。"}