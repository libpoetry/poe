{"id":"1120213","title":"自合浦还清湘寄虚中弟","dynasty":"宋","author":"陈瓘","text":"三年已绝生还望，一日天恩到海涯。路过清湘犹间阔，当时何不住长沙。行彻天涯万里山，月明方照海珠还。瘴乡来往浑閒事，聊为清湘一破颜。曾近沧溟看飓风，波涛有尽海无穷。四年陈迹今何在，坐对湘云豁晚空。瘴海只将梅作雪，湘山今见麦为春。晴空有月当如旧，岭北山南总照人。"}