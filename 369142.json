{"id":"369142","title":"大江东去·二乔观兵图","dynasty":"清代","author":"杨芸","text":"英风侠气，笑蛾眉也似，江南人物。妆罢韬钤书对展，绿字香生椒壁。手握灵珠，胸藏慧剑，俊眼光如雪。同心借箸，奇哉儿女人杰。难得姊妹齐肩，环姿相照，并蒂双花发。一缕炉烟喷鹊尾，仿佛阵云明灭。人已飞仙，事经尘劫，凋尽姮娥发。抽觞吊古，吴宫何处新月。"}