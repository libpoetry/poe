{"id":"491380","title":"赠萧自愚炼师","dynasty":"明","author":"刘崧","text":"填海衔木石，移山开路衢。既怜精卫苦，复笑愚公愚。扰扰六合间，机械纷奔趋。岂知大智者，敛之寂若无。缅彼白鹤仙，昂藏一丈夫。冲抱龙虎气，清含山泽癯。炼药入紫霞，吹笙上玄都。逍遥青天中，湛寂以自娱。我欲蹑其躅，飘然安可呼。永怀伯阳翁，握此玄化枢。毋为事辩巧，取愧斯人徒。"}