{"id":"810714","title":"喜迁莺","dynasty":"清","author":"毛奇龄","text":"荷风乍暖。恰红版桥头，骊驹唱缓。待诏公孙，弹琴司马，挟策争游上苑。万里鹏飞在望，看翠幕传金盏。况前路，有漳台花柳，郦亭丝管。迤逦揽辔处，大道秋光，不觉长安远。丞相延来，通侯载去，户外车尝满。他日玉堂堪继，喜大小皆贤阮。装衣待，来年红杏，为君裁剪。隔江人远。一别几何年，鬓毛都换。但十柴桑，难寻句曲，到处堪留堪恋。衣上黄尘不落，望垄首浮云变。犹相忆，在庐江旧第，芹泥桥畔。可念书画室，半榻琴箫，几树花零乱。人寄南窗，诗传北郭，莫道未还东苑。我亦西泠借住，须有日、烟霞结伴。邻居好，看墙头过酒，那时相见。"}