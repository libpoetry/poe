{"id":"120218","title":"送羊侯因简崔帅","dynasty":"宋代","author":"陈造","text":"殿庐护严外蕃宣，崔侯文武能兼全。石城之政列城先，迄今遗爱春与妍。尔来淮上提帅权，淮民歌舞且晏眠。术业可但朝路传，异域南首争骈肩。旧故顾念无愚贤，如我衰病霜满颠。眷眷未肯即弃捐，一纸缄春飞堕前。懶拙双足如绕缠，欲往谢之寻回船。每独念之几针毡，叔子北归气翩翩。棋酒办与君周旋，未醉定复谭臞仙。知我抱犊方中田，黄堂名酒压香泉。淮白不下槎头鳊，叔子小驻当还辕。有人北望心拳拳，无使渴德垂馋涎。"}