{"id":"694718","title":"感怀三首","dynasty":"明","author":"周是修","text":"芳桃笑春风，秾李耀晴日。偶蒙化工荣，光彩不可敌。盛时能几许，零落各相失。讵知寒松心，凌霜如铁石。周旦匡王室，而罹管蔡谤。不资穹鉴明，圣德几沦丧。二年罪斯得，雷风感天象。怀哉时世远，光泽不可望。皇天泬以穹，后土漠以广。善恶虽万殊，报施终不爽。大人知至道，日鉴于既往。嗟彼盲瞆徒，逐物空鞅掌。"}