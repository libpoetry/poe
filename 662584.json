{"id":"662584","title":"南溪雨归","dynasty":"明","author":"石宝","text":"南溪岂不佳，碧沚漾轻舸。柔弦日凄清，花树何娿娜。境胜簪易集，适到意多可。苦为急雨催，未得长坐我。仓皇出篱落，万弩纵银笴。飞鞚捷涧猱，复惴道相左。冠裳信滂沱，蓑笠悔失荷。望中冈与陵，所遇乃坎坷。振策行复呼，饥僮踣而跛。潨流横奔壑，角触浪交瑳。疾雷跃我前，避电惊蹈火。平生嗜临眺，有约屡未果。奚为奉遗躯，小视类蜾蠃。玩物几丧真，怀土信多祸。下马结沉思，从兹戒游惰。"}