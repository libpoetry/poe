{"id":"1065788","title":"叔父生日 其三","dynasty":"宋","author":"苏过","text":"郁郁涧底松，千年养奇干。盘根入窈窕，翠盖摩霄汉。岩深饱霜雪，路绝窥轮奂。空回牛刀手，屡发匠石叹。物生非不逢，得天地所赞。虽微栋梁求，幸免斤斧难。我公庙堂人，端委四夷惮。岂惟福苍生，高风激贪懦。云何卧箕颍，当宁方宵旰。吾道久寂寥，贤愚良未判。汗颜与血指，袖手宁坐看。卷怀霖雨心，警策露电观。形神妙自契，眉目光璀璨。长松信可倚，柯叶四时贯。东风漫滋荣，寒雨徒零乱。何异楚灵椿，春秋安可算。"}