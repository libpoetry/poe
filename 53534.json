{"id":"53534","title":"园中·居贫不学俭","dynasty":"明代","author":"唐时升","text":"居贫不学俭，居卑不学恭。末流多忧患，如在枳棘丛。我生何不辰，少小遘闵凶。家贫自力作，岁入方下农。岂无当世志，凤鸟不可逢。沟壑常在念，自比冶家佣。里中诸故旧，不厌相过从。朝欢或列鼎，夕宴时鸣钟。心知非其分，临乐独冲冲。常恐诸子辈，耳目艳纤醲。忘其贫且贱，放志以雍容。勉思庶人职，聊用蔽寒宗。"}