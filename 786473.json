{"id":"786473","title":"次林十韵，吊梁钝庵","dynasty":"清","author":"洪繻","text":"地棘天荆蜀道难，归来鱼铗竟谁弹！三生庾信埋吟骨，千里秦观梦殡棺！碧海有鲸空鼓柁，蓬山无雁少书翰。只馀朋辈闽南路，酾酒招魂泪不乾！诗人自古逢衰世，沦落东南失放翁！蓬岛巢痕千亩竹，扶桑游迹一帆风。半生吏隐漫聱叟，百粤坛场亡是公。今日宦途成散手，未须地下痛途穷！"}