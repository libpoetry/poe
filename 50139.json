{"id":"50139","title":"题平章公所藏天马图","dynasty":"元代","author":"戴良","text":"君不见余吾水中天马出，赤鬛缟身朱两翼。割玉为鞍甿不得，锦衣使者捷若飞，紫缰金勒看君骑。却忆拂林初献时，凤城五门平旦启。驰道行骄辔耳耳，路旁见者谁不喜。众中牵出朝未央，挥雾流沫满道香，毛带恩波眩日光。龙眠老子识马意，行过天闲重回视，白笔描成落人世。我公购之滦水滨，百金市画冀得真，奔霄追电何足云。从今吹笛大军起，料知一日行千里。"}