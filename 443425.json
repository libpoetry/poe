{"id":"443425","title":"眉妩  题唤梦词集图用碧山新月韵","dynasty":"当代","author":"魏新河","text":"叹留痕山色，记谱溪声，何事堕昏暝。试把残花扫，还重觅、烟霞深处荒径。结庐乍稳。借水云、来漱幽恨。共相守、寂寂银湾侧，七星耐微冷。终古天心难问。甚枉怀赵璧，空对秦镜。约我琴箫伴，从今后、年年休负芳景。画图意永。看一帆、潮起风正。听云外宾鸿，同唤碧天梦影。"}