{"id":"502601","title":"陈思孝石田山房","dynasty":"明","author":"王恭","text":"阿谁书室山阴墅，旧是郎官栖隐处。山头先雪剪茅茨，石上开云种禾黍。禾黍秋香酒满杯，绿萝花发映莓苔。龙龛树底钟初断，金漆湖边月又来。柴门尽日人稀到，山叶无风自飞堕。阶下红泉鸟饮残，谷口青泥鹿行破。忆昨郎官未仕时，石田茅舍此栖迟。青山醉逐渔樵伴，白眼羞逢杜宛儿。金陵大道青天上，别后丘园也惆怅。四壁寒蛩夜夜声，一帘草蔓青青长。往事浮云共渺然，风流嘉政殁仍传。旧箧愁看书尚在，开门时见揭犹悬。看君亦是青云器，野性还应爱山水。高卧山中绝世尘，萧萧风木更悲辛。男儿达节有如此，未必寻常畎亩人。"}