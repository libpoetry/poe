{"id":"690817","title":"诸菊咏十二首 金莲菊","dynasty":"明","author":"张黼","text":"洛浦歌残不见人，秋风三径露香新。天然富贵无雕饰，羞逐齐宫锦袜尘。独对霜篱坐日曛，秋风三径思缤纷。琼楼十二天何处，欲寄瑶华隔暮云。艳质新移自苧罗，独留亡国恨偏多。秋来何处看遗迹，寂寂无言敛翠蛾。秋园晞露月将高，被面馀酣尚未消。无复三郎重顾笑，艳妆空似海棠娇。千载嵬坡起断魂，黄冠犹带土尘痕。篱边笑领金钱赐，正是新承雨露恩。宝脸初匀腻粉轻，含娇倚态漫多情。相逢一笑西风里，犹自能倾下蔡城。登高才罢重徘徊，为爱深红绕径开。落日馀酣迷处所，祇疑误入武陵来。玉露凝辉粉艳新，芳魂无意近阳春。只愁野鹿重衔去，零落秋香逐路尘。甘谷仙归阿母家，夜开聊简试丹砂。芳唇丽脸争春态，不用东风驻岁华。幕幕团阴采采花，秋深空倚曲栏斜。若为借得东风便，飘逐春云拥翠华。六宫欢笑破春颜，正是君王赐阿环。惆怅龙文千载后，却随秋卉落人间。作茧抽香半未齐，秋来不上玉人机。露寒三径西风?，留得团花待白衣。"}