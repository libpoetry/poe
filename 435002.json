{"id":"435002","title":"樊氏昆仲懒窠","dynasty":"金末元初","author":"李俊民","text":"君不见读书边，孝先谓。师可嘲，何典记。又不见梁州阴子春，足不肯洗恐败事。何须向人说道理，养得疏慵性如此。摆手便行谁家子，嵩洛之间两居士。未尝点检形骸外，挂角羚羊心已死。问之非渔亦非樵，人言似痴还似高。叔夜自知不堪七，以书遂绝平生交。一官从此束高阁，赖是天教闲处著。时人争赋懒窠诗，我羡懒窠诗不作。"}