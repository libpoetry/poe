{"id":"697004","title":"句曲道中奉怀王司马先生寄讯八首","dynasty":"明","author":"胡应麟","text":"帝梦思良弼，天书问老臣。彤弓分雨露，赤舄上星辰。虎豹千营合，熊罴百卫陈。何妨文武略，第一画麒麟。夙世元戎业，明时上将材。大开貔虎幕，长啸凤凰台。记室班扬聚，胡床陆谢陪。昨宵江上笛，飞尽帝城梅。凤德元千仞，熊飞自一时。河山分玉帐，日月绕牙旗。错落霜毫动，荧煌露布驰。共知莘野出，宁畏草堂移。暂辞三教主，聊作万夫雄。横槊长江上，挥毫大海东。阴徐非赋侣，鲍庾岂文工。晋宋齐梁业，何人不下风。谭天曾帝问，缩地旧仙才。未论青牛出，真成彩凤来。毫端穷宇宙，匣底閟风雷。戏作梁陈句，犹堪长玉台。寂寞千秋事，踟蹰六代间。新亭新日月，旧馆旧河山。柳色停车骑，花香杂佩环。吴姬年尚少，劝客亦酡颜。豪华非昔日，罗绮尚前朝。侠少黄金勒，名姝赤玉箫。花明新院髻，柳学故宫腰。今夜扬州月，平分十二桥。石头城外路，光色度青骢。说法寻支遁，参禅叩懒融。塔花晴日映，潭影暮天空。拟逐三车去，西方问大雄。"}