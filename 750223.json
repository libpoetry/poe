{"id":"750223","title":"王伯潜水东寺院斋居","dynasty":"清","author":"陈展云","text":"一水划山入，万树围如屏。树杪露佛屋，倒影临波清。栖霞山畔草，直到门前青。不信岩花发，六月犹啼莺。山深无夏春，日夕凉风生。野花烟外飘，随风落檐楹。闲鸟学书声，遥答流泉鸣。天香何处来，寻之了无形。时有樵夫至，带雨叩柴荆。坐久客亦返，携得秋光行。"}