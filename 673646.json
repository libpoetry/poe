{"id":"673646","title":"崇明踏灾行","dynasty":"明","author":"李廷美","text":"东明海外崇明沙，天造地设诚堪誇。由唐武德及昭代，星罗棋布俱人家。膏腴万顷平如掌，菽麦禾麻任生长。农夫四序庆有秋，戍卒频年乐无恙。客船渔舫千百艘，波涛出没如游鳌。乡氓喜有鱼盐利，县令浑无案牍劳。春风一动阴云扫，桃李村村照人好。帅阃供储不后期，京师贡赋常输早。民安物阜九百年，天意胡为忽变迁。龙争鲸斗西湾外，螭舞蛟潜北渚边。长堤巨堑环阡陌，日就崩颓漫通塞。咸潮几度到城壕，怪物鲜生食禾麦。以兹年岁屡不丰，十室比连九室空。渔郎罢网悲残月，估客停帆怨逆风。征徭逋负相追逐，穷乡遍是逃亡屋。逃亡自弃还自伤，半在江南半江北。萧萧故垒荻芦秋，萋萋荒冢蒿莱稠。大家门外埋青草，古寺基前泛白鸥。我来观风长太息，历向人间访陈迹。携锄荷筱行且惊，戴白垂髫走且泣。肩舆逡巡三日程，满目凄凉不断情。庸医莫疗膏肓疾，拙妇难调藜蕨羹。暮归默默无奇策，孤烛荧荧带愁色。湘灵饮恨金徽绝，羽客怀仙洞箫歇。狂来击碎珊瑚枝，陈怀欲欣天翁知。女娲头颅可汗血，神禹手足须胼胝。乃知造化有常理，阴阳消长旋终始。山川流峙性本然，沧海桑田戏人耳。"}