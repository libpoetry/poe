{"id":"595167","title":"夏日宴集沈氏庄次王遵严韵","dynasty":"明","author":"饶相","text":"昔读古人书，夙抱先忧志。心源未澄彻，每为外物累。因循度岁时，龌龊牵俗事。迩来反诸身，颇觉有真意。吾气大且刚，浩然塞天地。一为物所役，四海无容袂。鬼神启我衷，吾道今有契。鸿雁落河皋，远自天边致。踪迹风尘内，议论云霄际。启心输忠赤，瞩目览苍翠。天阔云烟敛，波光鱼鸟戏。观物悟道机，触景发人思。浮生惜寸阴，饮食须知味。误几三十载，不饮长如醉。"}