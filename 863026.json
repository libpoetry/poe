{"id":"863026","title":"方春时群兔食麦先生置罝焉终无所获今者原头草枯无所隐遁乃得以投汤饼是兔得所嗜以死而先生之愤亦快也既感斯语因继前韵","dynasty":"宋","author":"王洋","text":"吴山积雪不润麦，客子思乡疑卜宅。先生好客如聚书，岂料向来遭五厄。㕙㕙自是安无虞，尔身那计归庖厨。遐方自此欲同轨，书文正合求长须。当时咀食应矜狡，汤饼于今得称巧。幸因所嗜同一烹，吾鼎饶伊送肝脑。"}