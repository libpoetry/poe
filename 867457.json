{"id":"867457","title":"贺新郎 其四 六月十五日夜西湖月下","dynasty":"宋","author":"史达祖","text":"同住西山下。是天地中间，爱酒能诗之社。船向少陵佳处放，尘世必无知者。暑不到、云宫风榭。楚竹忽然呼月上，被东西，几叶云萦惹。云散去，笑声罢。清尊莫为婵娟泻。为狂吟醉舞，毋失晋人风雅。踏碎桥边杨柳影，不听渔樵闲话。更欲举、空杯相谢。北斗以南如此几，想吾曹、便是神仙也，问今夜，是何夜。"}