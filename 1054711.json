{"id":"1054711","title":"卜居潮山","dynasty":"宋","author":"黄裳","text":"胜致久不示，幽居今已该。盖待出尘子，将作还玄斋。升高独南望，大巧安用裁。天目形势落，秋空屏障开。吴境岸边断，越峰天际回。双臂龙虎揖，两潮风雨来。直视江渚印，蛟蜃遗灵胎。旁闻海门出，波浪生春雷。平生乐山水，邂逅奚所猜。秋老竹林冷，攀竹趋岩隈。得石喜奇怪，且席青钱苔。泉甘地脉正，吸泉如传杯。人静道始集，境幽心易灰。老圃听吾语，勿以慵相推。勤将日力进，速副韶光催。长生且有道，当悟接与栽。务使翠华远，长大如婴孩。琼蕊覆青径，木香兼荼梅。疏凿取清浅，结甃移碑材。飞桥渡流水，俯仰无纤埃。虽谓夕阳好，见月还徘徊。卜筑非偶尔，供吟何快哉。栖养此固足，会晤谁可偕。"}