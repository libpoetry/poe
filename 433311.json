{"id":"433311","title":"雨僧兄五十生日，献诗两首，藉表祝寿二首","dynasty":"近现代","author":"萧公权","text":"鬓霜剑外乍添丝，守道身严似旧时。移座倾谈心曲语，启囊亲检别来诗。尘劳愧我真无状，天命知君已不疑。杜陆遐踪今有继，风流儒雅亦吾师。孤怀卓荦任斯文，笔振寒辉破俗氛。诗健别从新境辟，道高犹许后生闻。人居槛外清于水，女出门东乱似云。莫恨空轩归不去，梦中梅影自缤纷。"}