{"id":"57767","title":"郊游与诸公作","dynasty":"明代","author":"王宠","text":"洛中曲水宴，西京玄灞游。由来盛簪黻，兰藻丽皇州。紫掖鸣珂散，青郊结伴投。三三胼玉勒，两两方华旂。地拟河阳谷，池穿太液流。金张云母幰，许史凤凰楼。细柳全遮埒，新荷欲碍舟。厌逐丰貂饮，还从卓锡游。云峰犹辨夏，铃语似鸣秋。梵乐红楼奏，天香绀殿浮。宾疑驭风至，思以采珠求。名理山阳胜，谈天稷下遒。所嗟江海客，踯躅且淹留。"}