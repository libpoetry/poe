{"id":"491506","title":"闻山西杨使君孟载作霁雪轩于公署之东慨想高致兼怀旧别因风叙情有作奉寄","dynasty":"明","author":"刘崧","text":"使君清严重风纪，名是东吴旧才子。前年持节太行西，霆激霜飞二千里。忆昔京阙初相逢，承诏作乐调笙镛。彤闱椿树集鸾凤，画省秋水开芙蓉。江西徵还入司马，天上兵曹动声价。明光晓入奏封章，日射金茎露如泻。是时我从燕蓟来，下马重逢心眼开。龙江风雨催去棹，不得倾倒黄金罍。驱车复渡黄河北，故旧飘零悲恻恻。知君十月向并州，长日看云望山色。陈昂作者来汾河，锦轴远传佳制多。横江醉骑白鹤下，爱尔黄鹤楼前歌。古来富贵同湮没，老去才华眼中尽。当家词翰真不群，风雅孤鶱见秋隼。北平九月霜草黄，大风吹沙人马僵。台前古柏八九树，乌鸟日夕争喧翔。闻君官居最清绝，扫地开轩题霁雪。一帘芳草凝清香，四座光辉揽明月。六出花开应复春，何因对酒咏清新。山阴夜半遥相忆，愁绝扁舟乘兴人。"}