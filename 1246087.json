{"id":"1246087","title":"九日舟行至桐庐","dynasty":"元末明初","author":"刘基","text":"杪秋天气佳，九日更可喜。众人竞登山，而我独泛水。江明野色来，风淡汲鳞起。苍翠观远峰，泬寥度清沚。沙禽泛悠飏，岸竹摇萝靡。溯湍怀谢公，临濑思严子。紫萸空俗佩，黄菊漫妖蕊。落帽非我远，虚垒非我耻。扣舷月娟娟，濯足石齿齿。澄心以逍遥，坻流任行止。"}