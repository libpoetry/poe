{"id":"699820","title":"初春即事二首","dynasty":"明","author":"郭之奇","text":"窗前晓日化寒轻，天上人间取次荣。铺设风光凭点缀，安排物意俟勾萌。山才转翠看难厌，林竞飞烟望欲平。眼外春容随地入，倚栏有个客关情。晓意初融桂岭霜，重门难锁旧烟光。阶前草动空庭色，墙外花飞别院香。当路游丝萦我住，隔林啼鸟任他忙。乍寒乍煖春犹浅，閒赋閒吟日正长。"}