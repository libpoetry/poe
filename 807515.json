{"id":"807515","title":"念奴娇  纬云弟八载京华昨始旋里尚憩西村未遑握手先寄此词用东坡赤壁词韵","dynasty":"清","author":"陈维崧","text":"湖帆浦笛，是吾家远阁，阑干间物。下嵌老梅铺铁藓，点缀池塘峭壁。八载难归，百端横集，往事成鸿雪。长安辇上，知他若个豪杰。喜汝径办归装，买扬州小妇，趁春潮发。夜火羌村宵梦稳，笑问烛因谁灭。我在街南，何时相对，诉盈颠华发。更阑吟罢，明明此意如月。"}