{"id":"604860","title":"黄含光参知奏最承恩思归移疾数损书问归志浩然不肖萱念切依刘窃效古人称药量水之谊两干谒者更欲治装岁暮言别黯尔归途瞻恋弥亟诗以申臆笔掷魂销 其二","dynasty":"明","author":"张萱","text":"何事因人复远游，芦花枫叶水悠悠。归帆破浪船为马，戍角吹霜月似钩。断木已甘沟壑辱，冥鸿犹恋稻梁谋。自怜卖药韩康伯，亦向新丰学马周。"}