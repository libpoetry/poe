{"id":"508552","title":"为易太守题日本僧所作田庐图","dynasty":"明","author":"倪谦","text":"在昔寻仙闻祖龙，欲度弱水求瀛蓬。徐生楼船载男女，沧溟远汎将焉穷。海洲驻节不复返，至今有国扶桑东。君民举国奉夷教，诗书亦沾邹鲁风。圣人在御重柔远，梯航万里车书通。来宾重译贡方物，授馆致饩恩优隆。史臣笔底晓词翰，丹青绘事兼能工。始知文化洽殊俗，意匠彷佛荆关踪。礼曹郎官青琐客，溪藤数幅陈南宫。召之放笔恣挥洒，风景写出江南同。野桥百尺跨溪水，旗亭一簇依林丛。长途策蹇过行旅，隔岸骑牛来牧童。居民比屋事耕稼，郊原禾黍方芃芃。岂其经行写所见，家山想是劳形容。郎官出守分虎铜，携图谒我幽轩中。为言此画非所重，以出远人聊见崇。为君乘兴写长句，日华正照东窗红。"}