{"id":"423527","title":"惜红衣·丙午八月叔问营樵风别墅成，与沤尹造访，徘徊庭间，新月晚烟，光景可念。今年丛桂再华，昌绶方感秋卧病，沤尹独游吴中，因话鄙生，海滨索居无憀状，各赋佳什见寄。会有都门之行，不获面别，辄依韵奉和，为异日相思之资。凭楮依黯，不可为怀","dynasty":"近现代","author":"吴昌绶","text":"掩冉芳时，侵寻去日，病慵无力。梦恋乡程，湖波酽秋碧。鸥眠未稳，还又逐、天涯征客。萧瑟。愁赋庾郎，共吟湘累息。鸣镳绮陌。唤酒铜街，惊烽黯尘藉。觚棱侧望旧国。雁绳北。便欲泛槎星汉，略记昔游重历。更翠微无恙，凝盼隔城山色。"}