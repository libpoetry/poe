{"id":"521177","title":"琅琊书屋为石秀才赋","dynasty":"明","author":"顾清","text":"醉翁去来三百年，琅琊山水仍依然。林芳谷秀谁管领，石家书屋僧庐偏。主人读书少谐俗，文章往往追古贤。山中风月足吟弄，世上富贵从推迁。连连冈阜拥檐牖，郁郁竹树留风烟。晴猿昼啼白云下，独鹤夜叫长松巅。冥搜得意或拊几，感慨双涕时沦涟。悠悠宁逐蠹鱼尽，兀兀已觉筌蹄捐。君不见玉屏峰南瑁湖上，我家旧屋临清涓。绿萝摇春拂窗户，纸屏竹几清且便。十年栖迟不谓好，一日怅望空云天。终南少室非我有，东华尘土劳鞍鞯。劝君及时须行乐，豪杰未有终林泉。"}