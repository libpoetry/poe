{"id":"671659","title":"会稽宣绣方之上海顾绣适堪姨姒友人见贻分丝观音一幅针锋细贴殆类白描女工之佳者也赞之以歌","dynasty":"明","author":"凌义渠","text":"心准手停不得语，始见吴娘今越女。天人冥接裁半方，晴摇香络风轻举。避风亦复畏日色，待倚绣床徐拂拭。大士幻身藏指尖，一丝飘断一丝黏。小声低咒灵未答，敛容内向愁纤纤。缘兹一意催成幅，秽不能留香并触。何如静女自收藏，结取慈情照眉绿。"}