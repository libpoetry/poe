{"id":"559747","title":"灵山书屋为赵先生老师赋","dynasty":"明","author":"曹义","text":"先生家住灵山下，为爱灵山卜书舍。穷崖阴壑吼飞泉，六月寒生不知夏。八窗弘敞昼日长，紫檀烟袅狻猊香。牙签插架书万轴，锦囊横几琴一张。先生乐此兴悠然，焚膏继晷恒穷年。六经心学力自勉，百年清白家相传。有时适兴鼓焦桐，雅音古调谁能同。风高疏林落残叶，秋清远汉鸣孤鸿。捲帘烟树迎朝旭，枕屋溪流漱寒玉。鸟啼花落自青春，竹户芸窗断尘俗。先生货利不关心，琴书有暇多清吟。苍松影落砚池静，白云昼锁紫门深。醉来浪迹步林壑，独引山童携白鹤。划然仰天发长啸，万虑消融境寥廓。朅来游宦天涯久，啧啧能声脍人口。公馀犹自忆灵山，几度徘徊重翘首。"}