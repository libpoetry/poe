{"id":"1216330","title":"游龙纪寺和朱原道都事壁间韵","dynasty":"元","author":"卢琦","text":"朱侯人物何奇哉，想君豪气凌紫崖。当年同游龙纪寺，为爱叠嶂青崔嵬。骚坛贾勇树旗帜，锋刃凛凛谁能摧。花骢不来岁月晏，落华几度委苍苔。人间万事总非昨，江南江北多尘埃。客若远公流，我非渊明才。相逢底用结莲社，握手一笑倾瑶杯。平山有雅怀，访我向岩隈。龙王祠前白波吼，真人阁外红蕖开。彩云翩翩在足底，岂若海上寻蓬莱。人生出处莫浪计，世路咫尺生烟霾。拔剑忽起舞，长风天上来。吁嗟壮士焉可得，题诗欲寄歌风台。"}