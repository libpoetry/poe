{"id":"1106532","title":"用元韵答清老","dynasty":"宋","author":"王炎","text":"巧匠胸中有全室，能文纸上无脱稿。老禅善画亦如是，毛锥未出意先到。解衣盘薄小经营，蓦然挥洒笔如扫。我思诗画本一律，众作徒多等蝉噪。画手无如王右丞，一似诗中杜陵老。正缘此老襟韵高，工拙奇常无不好。斲轮妙处不可传，此事难从笔端讨。由来万法生一心，贯彻精粗无二道。篆车创始自稚轮，筦簟从初但蒲稿。诗到晚唐非不佳，少似国风能理到。嗟予耄矣弃颖泓，卧病终年长却扫。客无脱屦一榻悬，人不到门群雀噪。敢意支郎念岑寂，时将妙语起衰老。若人搜句乃馀事，虽不雕镌自精好。况于佛祖可呵骂，岂无魔外宜攻讨。早办山居一把茅，为我长歌歌證道。平生言语苦不工，甲乙未能成类稿。曩时陶谢以诗鸣，竭力追随终莫到。上人词锋极痛快，睥睨千人军可扫。长须惊喜见此客，无怪绕枝鳱鹊噪。师言能诗且工画，笔仗须先知嫩老。复言能画亦饱参，亹亹玄谈听更好。吾闻法海深又深，性珠可得不可讨。若除诗画与谈禅，未审云何真悟道。"}