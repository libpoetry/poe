{"id":"813962","title":"乙亥元日庐州作","dynasty":"清","author":"陈文騄","text":"暖入东风冻乍开，人随梅柳渡江来。郡符恰共韶光换，凯唱频烦腊鼓催。吴楚河山空故垒，赵张勋业数奇才。日边漫指长安近，昨夜觚棱有梦回。羲驭飙轮去似梭，五龙六甲眼前过。容添白发梅偷笑，官比黄州笋欠多。绕郭沟塍知土辟，沿街烟火验时和。驽骀虽老雄心在，拔剑犹能斫地歌。"}