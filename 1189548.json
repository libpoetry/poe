{"id":"1189548","title":"诗三百三首 其一六九","dynasty":"唐","author":"寒山","text":"侬家暂下山，入到城隍里。逢见一群女，端正容貌美。头戴蜀样花，燕脂涂粉腻。金钏镂银朵，罗衣绯红紫。朱颜类神仙，香带氛氲气。时人皆顾盼，痴爱染心意。谓言世无双，魂影随他去。狗咬枯骨头，虚自舐唇齿。不解返思量，与畜何曾异。今成白发婆，老陋若精魅。无始由狗心，不超解脱地。"}