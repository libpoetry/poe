{"id":"1221807","title":"金太子允恭唐人马","dynasty":"元","author":"刘因","text":"道人神骏心所怜，天人龙种画亦然。房星流光忽当眼，径欲揽辔秋风前。汉家金粟几苍烟，江都笔势犹翩翩。东丹猎骑自豪贵，风气惜有辽东偏。天人秀发长白山，画图省识开元年。金源马坊全盛日，四十万匹如秦川。天教劫火留此幅，玉花浮动青连钱。英灵无汗石马复，悲鸣真似泣金仙。只今回首望甘泉，汾水繁华雁影边。奇探竟随辙迹尽，兀坐宛在骅骝先。人间若有穆天子，我诗当作祈招篇。"}