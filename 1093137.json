{"id":"1093137","title":"严丈泰伯见贻古句次韵为答","dynasty":"宋","author":"韩淲","text":"意行无东西，偶成一段奇。寻山得幽伴，遂尔相娱嬉。水涉渔梁窄，山循鸟道危。每惭衣上尘，素染已如淄。新安山水邦，寺屋多断碑。摩挲青莓苔，往往识岁时。所贵眼界阔，岂畏足力疲。榜舟或扶舆，上下适其宜。吊古践陈迹，怀贤理前规。吕侯读书堂，遗祀留丰姿。恨生异代深，遐躅无由随。寂寥付短篇，酩酊持屈卮。是日颇款曲，有时还切偲。虽云各笑语，卒复度礼仪。英英钓濑仙，其学夙素知。譬彼巨渊薮，蟠伏豹与螭。一旦奋迅去，谁复维絷之。观乎律调雅，益悼馀子卑。示我千百年，匪特用自怡。传玩入铃斋，使君亦伸眉。由来绝俗士，定有惊人诗。激烈薄层穹，豁达开晴曦。况同陟山颠，又已还水涯。物色既甚富，身世真若遗。昨非兴寄清，曷浣穷陋悲。白雪本寡和，载赓思尤迟。"}