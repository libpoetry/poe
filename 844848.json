{"id":"844848","title":"秋柳五首","dynasty":"清末民国初","author":"曹家达","text":"长条无恙过人头，小住南沙忆旧游。山郭重来增客感，板桥虚约望归舟。新愁往恨多于絮，暗雨盲风莫上楼。早是荒寒禁不得，夕阳又见水东流。萧萧病叶半书虫，无限江南踯躅丛。酒梦几层醒晓月，芳时未忍背东风。荒凉尘影怜隋苑，澹泊情怀溯永丰。多少纤腰零落尽，不堪重问楚王宫。青天难繫日西飞，江上芦荒雁帛稀。散漫只怜收不住，登临又是送将归。十年官渡风烟改，一掬征衫雨雪霏。自是秋怀易萧瑟，未应羌笛怨金微。疏烟凉晕暗相望，长路迢迢秋未央。乌下苏台愁似织，猿鸣巫峡泪沾裳。江郎才尽风华减，陶令归来姓氏忘。分占琅琊香一瓣，白门遗恨满青箱。仲雍山下古墙头，袅袅丰姿抱素秋。暮雨黯沉茶社鼓，斜阳红到酒家楼。丝牵野渡飘还续，尘染征衫去尚留。莫向离人歌此曲，江南乌夜不胜愁。"}