{"id":"491617","title":"题幽居读书图为萧翀赋","dynasty":"明","author":"刘崧","text":"吁嗟乎中谷把吾书，以归来兮于焉以读。谷之阳兮云之麓，峰盘盘兮石如玉。我居孔幽兮翳彼嘉木，遐思古人兮言抽其椟。载咏载歌以悦我心，白云在天清风满林。世昧昧以去古兮，礼乐散而莫寻。探禹穴之窅窅兮，望龙门之高深。林有鸟兮溪有鱼，尔飞尔潜兮我读我书。以卷兮以舒，乐哉弗谖兮山中之居。"}