{"id":"309976","title":"疏影·春影，先大父有此解，依调敬填","dynasty":"现代","author":"邓嘉缜","text":"春魂醒么。镇无形有态，收了还作。几度相迎，一晌迷离，恰似云筛月破。莫遣轻阴天际隔。正飞上小桃红朵。甚阑干悄地来寻，蝴蝶双双捎过。庭院深深留住，隔墙便送到，依旧轻锁。密密疏疏，底用分明，领取眼前婀娜。痴心欲向殷勤问，算是想、非因无果。待东风、万紫千红，识面那才真个。"}