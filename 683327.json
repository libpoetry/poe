{"id":"683327","title":"子与病后见贻新诗六章次答","dynasty":"明","author":"王世贞","text":"高枕抗烟萝，春光奈病何。谁堪胍季子，我解问维摩。丈室诸天在，千秋一瞬过。加飧更有语，晚计莫蹉跎。善病胡为尔，清斋药饵催。潮怜枚叔对，露惜马卿才。湖海身偏靳，文章老自猜。还将呕心句，次第为君裁。遥怜伏枕处，咄咄向何人。春色从教负，朋情转自真。莺花若下酒，烟雨霅溪纶。不独能憎达，穷来妒汝身。病色坚高卧，生涯浅卜居。莫疑杯外影，须却枕中书。陶墅偏宜秫，潘园好艺蔬。残年幸犹在，随我狎樵渔。亦有清狂疾，饶君善酒尊。物情双药裹，吾道一衡门。伏枥人俱老，冲星剑尚存。此生终海岳，不死任乾坤。萧条一书札，新自霅中来。惫与贫争长，愁将老暗催。诗魔应稍退，酒债未全开。了却无生后，春风几百回。"}