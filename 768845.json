{"id":"768845","title":"风流子 生日作","dynasty":"清","author":"吴敬梓","text":"行年三十九，悬弧日、酌酒泪同倾。叹故国几年，草荒先垄，寄居百里，烟暗台城。空消受、徵歌招画舫，赌酒醉旗亭。壮不如人，难求富贵，老之将至，羞梦公卿。行吟憔悴久，灵氛告、须历吉日将行。拟向洞庭北渚，湘沅南征。见重华协帝，陈词敷衽，有娀佚女，弭节杨灵。恩不甚兮轻绝，休说功名。"}