{"id":"799638","title":"龙门阁","dynasty":"清","author":"王士禛","text":"众山如连鳌，突兀上龙背。鳞鬣中怒张，风雨昼晦昧。出爪作之而，神奇始何代。乱水趋嘉陵，波涛势交汇。万壑争一门，雷霆走其内。直跨背上行，四顾气什倍。夕阳下岷峨，天彭光破碎。咫尺剑门关，益州此绝塞。子阳昔跃马，妖梦成佁儗。区区王与孟，泥首终一概。李特亦雄儿，僣窃竟何在？"}