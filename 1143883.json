{"id":"1143883","title":"丁亥十一月初八日南至二首","dynasty":"宋末元初","author":"方回","text":"閒客何庸早起忙，高眠懒复问云祥。宦情不作葭灰动，吟笔宁争绣线长。逆旅四年逢此节，徒行六日可吾乡。冲风踏雪须归去，荠菜肥甜白酒香。涉险骑危一纪强，四惊阳复寓钱塘。山深黟歙生涯薄，水溢苏湖岁事荒。暂遣归宁怜小婢，尚迟绝少抚诸郎。官壶岂似无灰酒，有客携来亦尽觞。"}