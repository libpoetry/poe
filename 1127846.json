{"id":"1127846","title":"和陈晞颜春尽思归二首","dynasty":"宋","author":"曾协","text":"坐阅荣枯鸟过空，青冥谁解指行踪。柳边初见莺调舌，树底俄惊鹿养茸。称副闲身清昼永，装添静境绿阴浓。宫桃正倚东风醉，也逐回沟出九重。小白长红几番飞，清诗端为解愁围。莫贪藉草寻幽事，须念留花苦待归。杜酒政须常在手，沈腰元自不胜衣。织成春恨无穷尽，谁遣天孙不下机。"}