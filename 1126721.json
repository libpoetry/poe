{"id":"1126721","title":"答曾伯玉借长编二首","dynasty":"宋","author":"黄干","text":"白露下百草，迅商薄脩林。幽人起长怀，感此节物深。揽衣自徘徊，抚剑还悲吟。丈夫各有志，莫作儿曹心。涉远当疾趋，畏景须就阴。愿言理轻车，去上南山岑。祥麟踣鲁郊，孔袂何涟涟。伤哉经济心，付与文字传。马公述孔志，托意为编年。是非一以判，纤悉不复捐。闻君卧丘壑，茧手磨丹铅。愿言得其解，努力希圣贤。"}