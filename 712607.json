{"id":"712607","title":"次答刘沛然兼送之端州","dynasty":"明末清初","author":"陈恭尹","text":"我居天一隅，幸豁千里目。四海有同心，风期每相属。之子三吴英，轩车来问俗。旅病卧孤舟，宾至不及肃。贻赠一篇诗，恳款见衷曲。一吟五内宽，再咏双眉蹙。蹇予生不辰，水深聊自漉。不无危苦词，敢并骚些读。岂知堕泪猿，更作求声谷。义心知调古，直气识节促。悠然金石音，出自丝桐腹。为君埽蓬蒿，衔杯泛霜菊。与君涉牂牁，堆盘进黄独。旧宫禾黍地，当欢或成哭。君家太湖上，瑶圃皆积玉。联飞声满空，手著书盈屋。徒惊潘令毛，渐叹荆州肉。迟暮各有怀，古道敢不勖。传经本儒行，今晨装已俶。岩高星可占，峡暗云仍畜。善价倘有时，毋为久藏椟。"}