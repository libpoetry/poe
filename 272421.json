{"id":"272421","title":"买陂塘·放轻舟","dynasty":"清代","author":"吴藻","text":"放轻舟，短长堤畔。玉聪金勒谁跨。水痕已减三篙绿，幅幅柔蓝不泻。秋去也，只睡里、烟鬟山色仍如画。段家桥下。看枫叶霜乾，芦花雪冷，衰柳不堪把。湖光好，何必深春浅夏。四时风景都雅。飞飞鸥鹭疏疏影，难认荷湾菱汊。归未舍，但红了斜阳，是处钟初打。碧琉璃瓦。看古寺僧还，佛楼梵起，楼外暮云亚。"}