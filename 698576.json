{"id":"698576","title":"又迭二首","dynasty":"明","author":"唐顺之","text":"感时愁见海氛迷，抱拙空知卧一溪。秋尽龙蛇还起陆，月明乌鹊正惊栖。儒冠本不闲军旅，肉食谁能念藿藜。对子杞忧方一写，明朝车马又东西。樗散无能任醉昏，萧然带索掩衡门。荒庭久巳无綦履，上客何期共酒尊。筹国赖君三寸舌，著书强我五千言。拥衾相对浑忘寝，弦月微微上远村。"}