{"id":"878172","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 爱月夜眠迟","dynasty":"宋","author":"刘克庄","text":"性癖多幽事，尤于爱月偏。远从天际待，迟至夜深眠。方恨冰轮缺，俄欣玉镜圆。且哦丹桂下，未傍大槐边。快欲骑鲸去，轻如化蝶然。徘徊惜馀景，窗下映陈编。"}