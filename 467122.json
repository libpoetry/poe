{"id":"467122","title":"赤枣子  游仙","dynasty":"当代","author":"陈永正","text":"折若木，拂云輧。紫宫回驾下神京。月落星飞溟渤外，此行应见海尘生。星自烂，月无春。不应天上亦沾尘。浪说乘槎归去好，可怜无计动司阍。携采女，落瑶天。为怜云外不知年。下土红羊千劫尽，思量重设穆王筵。挥玉麈，摘春星。步虚声寂羽衣轻。閒里便淩东海去，太平风浪几多层。霜月暗，夜乌惊。谁何更与颂升平。已是重来华表鹤，累累荒冢底干卿。"}