{"id":"814468","title":"出嘉峪关感赋四首","dynasty":"清","author":"林则徐","text":"严关百尺界天西，万里征人驻马蹄。飞阁遥连秦树直，缭垣斜压陇云低。天山巉削摩肩立，瀚海苍茫入望迷。谁道崤函千古险，回看只见一丸泥。东西尉候往来通，博望星槎笑凿空。塞下传笳歌敕勒，楼头倚剑接崆峒。长城饮马寒宵月，古戍盘雕大漠风。除是卢龙山海险，东南谁比此关雄！敦煌旧塞委荒烟，今日阳关古酒泉。不比鸿沟分汉地，全收雁碛入遥天。威宣贰负陈尸后，疆拓匈奴断臂前。西域若非神武定，何时此地罢防边？一骑才过即闭关，中原回首泪痕潸。弃繻人去谁能识，投笔功成老亦还。夺得胭脂颜色淡，唱残杨柳鬓毛斑。我来别有征途感，不为衰龄盼赐环。"}