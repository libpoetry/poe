{"id":"1112163","title":"对雪二首","dynasty":"宋","author":"宋祁","text":"风过龙山万里沙，密霙疏霰渺无涯。台疑穆满都成璧，树忆黄奴并是花。曾许轻姿饶白羽，解将寒力减流霞。梁王不悦邹枚老，同坐睢园念岁华。萦丛著树半潇潇，皓气妍华混泬寥。为倚风流偏解舞，故藏朝晛未成消。玉绳四彻仙峰迥，银界三千佛国遥。向曙纷纷殊未已，九门知有谢庄朝。"}