{"id":"1194999","title":"大蜀皇帝潜龙日述圣德诗五首","dynasty":"唐","author":"贯休","text":"岳渎殊祥日月精，入尧金镜佐休明。衣严黼黻皇恩重，剑折芙蓉紫气横。玉甃金汤山岳峻，花藏台榭管弦清。已闻图上凌烟阁，宠渥穹窿玉不名。扶持社稷似齐桓，百万雄师贵可观。神智发中真莫测，贡输天下学应难。风清鼙角□□□，□肃神龙草木寒。堪羡蜀民恒有福，太平时节一般般。珠履三千侍玉除，宫花飘锦早莺初。虽然周孔心相似，其奈龚黄政不如。浩浩歌谣闻禁掖，重重襦裤满樵渔。若论朝野艰难日，第一之功美有馀。紫髯青眼代天才，韩白孙吴稍可陪。祗见赤心尧日下，岂知真气梵天来。听经瑞雪时时落，登塔天花步步开。尽祝庄椿同寿考，人间岁月岂能催。丈夫勋业正乾坤，麟凤龟龙尽在门。西伯最怜耕让畔，曹参空爱酒盈樽。心慈为受金仙嘱，发白缘酬玉砌恩。从此于门转高大，可怜子子与孙孙。"}