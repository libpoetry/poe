{"id":"1132175","title":"思归","dynasty":"宋","author":"戴复古","text":"地上皇皇虮虱臣，著衣吃饭亦君恩。不能待诏金銮殿，尝欲献诗光范门。身在草茅忧社稷，恨无毫发补乾坤。才疏命薄成何事，白首归耕东海村。躬耕海上奈无田，乍可经营买钓船。未有人供令狐米，欲从鬼借尉迟钱。回头归路三千里，藉手还乡五百篇。幸遇太平时节好，白云深处了残年。"}