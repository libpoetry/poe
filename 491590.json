{"id":"491590","title":"赋白纻词赋赠旷伯逵归豫章","dynasty":"明","author":"刘崧","text":"吴姬十五鬟初结，白纻新裁光照雪。手折芙蓉上彩舲，自唱吴歌送行客。玉盘馔列鱼与凫，美酒丝络黄金壶。江寒月出欢未极，城上霜飞啼晓乌。唱吴歌，歌白纻，拂袖当筵为君舞。井阑络纬方悲啼，还念寒机织成苦。京城锦绣段，名都金缕衣。一时服饰岂不华，岁晏漂落当何归。朔风吹尘扑人面，敛袂褰裳泪如霰。君行莫忘当别时，妾心皎皎难自持。"}