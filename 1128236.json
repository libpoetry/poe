{"id":"1128236","title":"读神仙传六首","dynasty":"宋","author":"程俱","text":"骑龙上天入太清，继世而往在我盈。握铃而呼大司命，主非使者走折胫。乃知神仙非智巧，积功累行如邠镐。专怀邪辟祈长年，谁言淮南鸡犬飞上天。安期生，赤玉舄，遗之东海滨。千年求我蓬莱下，祖龙岂是千年人。安期一量舄，葱岭一只履，茫茫九州在泥滓。至人去之如脱屣，吁嗟祖龙萧翁宁悟此。鲤鱼腹中有隐符，白鱼腹中有素书。鞭灵走石才一戏，骑麟上天亦徒耳。谁能解衣涿水中，使人呼指赤鲩公。莫作龙眉山头客，三百年不得作直。故应未办作李公，投身百斛旨酒中。鼓琴先生有怒色，有爱终当为物役。江都王勿预人事，裸虫膏血使谁从汝索。昆崙下有三顷田，赤乌玉兔蹲两边。下有乌灵木，灌以华池泉。耕之不用一寸铁，使公家富不可说。如坻如京会有尽，万物皆吾橐中物，抟泥作金何屑屑。胥门着蔡经，市门着梅福。我为松江吏，与汝相望亦相逐。高冠长剑卫士从，有口底事使蜡封。此身况不为陈尉，就公蜡封三尺喙，不能掷米作珠为狡狯。"}