{"id":"527371","title":"君子有所思行","dynasty":"明","author":"何景明","text":"猗，君子，有所思。居高无民，不如守卑。衣锦负薪，入市见?。神龙在潦淖，反为鱼鳖讥。凤凰不得地，翻身避群鸡。骐骥虽能千里，逐鼠堂上不如狸。丈夫秉性天所定，流俗是非何足移。水中马与陆地之鱼，曷谓失所置能久须。宁为地上特生之野草，不能为茂树负岩墙而居。"}