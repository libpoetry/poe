{"id":"1252725","title":"漫兴十首","dynasty":"元末明初","author":"谢应芳","text":"甫里水东头，垂萝系客舟。客心清似水，吟鬓白于鸥。词赋知无用，干戈苦未休。篷窗三日雨，农事忆西畴。五十不富贵，蹉跎又六年。新愁添鹤发，故国暗狼烟。白帽看云坐，青灯听雨眠。痴儿书懒读，翻笑腹便便。吴地方千里，齐民总荷戈。人生无可奈，天运竟如何。米市黄金贱，沙场白骨多。故山时一望，老眼泪悬河。伐木烧官炭，中林霹雳飞。穷猿无可择，飞鹊更何依。野雨生稊稗，山风长蕨薇。儿曹能采拾，犹足慰年饥。吴女何多巧，《吴趋》作楚声。市廛方易肆，朱粉复倾城。压酒桃花坞，弹筝细柳营。将军正年少，相顾若为情。阖闾城下柳，谁种绿阴成。树系浮江马，枝迁出谷莺。朝家方用武，僧寺总屯兵。犹喜湖田熟，街头米价平。田舍方东作，州家要义兵。濒湖团水寨，斸石甃山城。柳暗村烟暖，芹香润雨晴。荷锄归未得，布谷为谁鸣。尽道从军好，封侯甚不难。羽书频报捷，相府即除官。北鄙烟尘远，东风雨雪寒。腐儒人共笑，白首鹿皮冠。太湖三百里，流血水云腥。战鼓有时歇，渔歌无处听。飘零孤雁白，惨澹远山青。题橘音书断，令人忆洞庭。近闻哀痛诏，使者出江东。兵革何时息？车书四海同。落梅春雨后，芳草夕阳中。俯仰长流涕，穷涂一老翁。"}