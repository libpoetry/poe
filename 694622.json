{"id":"694622","title":"挽丘医官二首","dynasty":"明","author":"陈繗","text":"杏林春色总成非，满地飞花客到稀。医国谩劳怀远志，去家无复忆当归。火残文武时空炭，剂减君臣昼掩扉。寂寞不堪松下问，寒云深锁暮山晖。西风拂面些歌成，魂去难招易怆情。沿径落花怜往迹，满林啼鸟吊诗名。一官乌帽空留影，三尺红罗痛写旌。遂使旧游伤感处，歌传薤露泪沾缨。"}