{"id":"946858","title":"淮阴阻风谗风伯","dynasty":"宋","author":"陈舜俞","text":"滔滔淮水，溢楚之疆。原田其潴，城郭为防。浸以广兮不可涉，浩乎险兮不可航。粤有行者，欲溯其央。编莞为帆，植木为樯。幸飘风以凭乘，遂吾归而徜徉。尔风谓何，不自西北，阻我攸往。维伯是职，悠悠水滨，奚独予留。有百其役，若千其艘。粟麦兮中都之饷馈，布帛兮赤县之衣裘。府臣引领以偻指，挽夫坐粮而寝糇。伯复不知，天子圣神，以民为忧。闻此方国，常垫横流。分笔舌于严署，咨疮痏于诸侯。有淑使者，仁丰义脩。体上所嘱，同辞合谋。今此欲往，会于道周。倡和出话，下民以休。风之不遂，非伯谁尤。上帝可诉，谗言孔庶。将伯是怒，不如风兮命之去。"}