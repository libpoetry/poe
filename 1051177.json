{"id":"1051177","title":"承诸公酌别西郊分韵赋诗得戎字","dynasty":"宋","author":"范子奇","text":"西戎未解严，置帅滥及蒙。自揣非长才，尚使制羌戎。仰赖庙堂算，庶几或成功。此行春已晚，柳丝华正红。联辔向名圃，四筵皆钜公。高韵薄虹霓，笑谈生清风。顾予实何似，有愧参其中。遽然千里别，不辞一樽空。浮云聚与散，临歧西复东。无以报礼意，举目攀飞鸿。"}