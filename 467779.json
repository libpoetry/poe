{"id":"467779","title":"玉楼春 戏赠管北","dynasty":"当代","author":"章士钊","text":"千年秦塞音尘息。胜友联镳弦管急。风流谁似庾安西，伉爽尽归杨管北。不须大眼仍多力。受命兼工端木亿。铜琵微带润州腔，铁画略参张四笔。冬来何事消闲好。打马博鹅兼射鸟。可怜诸事概输他，馎饦剩容同一饱。劳君仆仆陈仓道。迎得碧鸡天定保。归来一笑把铜锤，还唱扬州新揭调。"}