{"id":"432263","title":"颙园八咏为陈协之题 风思楼","dynasty":"近现代","author":"李洸","text":"云光叠翠对冥搜，隐几还悬万斛愁。十五国风风在下，微言谁解说春秋。半山哀丽赋秋云，老去泉明绝世纷。一自神弦蜀江隔，更谁挥手睨斜曛。晓月朦胧似云侵，谁知头白旧伤心。不离眷属尤清净，好语梵天梦一寻。瀑泉照影影成双，历乱孤花动寰幢。溪畔若耶音不断，先生岁晚卧沧江。西去深村梅万树，东回海角月千盘。借将色相窥梅月，荷锄人归当雪看。清泪铅水无端如，鸾皇飞影九霄虚。袁安一卧声尘寂，绝忆闭门翻道书。一垆沈水图禅病，百感随薪入曼华。祗有閒情销未尽，断魂零梦在天涯。宫帘饮露恨何殊，依旧成都八百株。输与双鱼春比目，不知泪眼梦中枯。"}