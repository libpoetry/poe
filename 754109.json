{"id":"754109","title":"中秋待月以平分秋色一轮满分韵得色字","dynasty":"清","author":"钱孟钿","text":"重帘烛暗露华白，桂树凝寒掩瑶魄。为恐人间感别离，飙轮不转纤云织。几家弦管盼清辉，何来匹练澄空碧。影娥池冷镜奁尘，天外徒横秋一色。银汉无声不记年，琼楼有梦空成夕。回头容易参商隔，今日当筵须共惜。越鸟南飞未有期，秦山西去犹为客。愿留光景十分满，莫使深杯等閒掷。"}