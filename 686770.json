{"id":"686770","title":"别汤子五章","dynasty":"明","author":"边贡","text":"关途郁迢远，卉草青已发。骢马何駉駉，向风呜不歇。广隰流春霏，层岑翳圆月。迟回去不忍，引领望京阙。京阙邈难睹，萋萋苍树林。沈沈天宇夕，霭霭浮云阴。丈夫万里志，烈士千古心。凤鸟久不鸣，谁哉继其音。弹子匣中琴，写我心曲悲。我悲良自谙，子琴知者谁。不惜去日早，但恨来日迟。何当假羽翼，送子川之湄。驱车井陉谷，扬旆汾水流。翱翔览四极，迢遰陟崇丘。遐陬历岩巘，幽访浃原畴。勖哉利尔涉，风湍寡行舟。乔木多劲柯，直流无反波。哲人秉孤操，孰云光可和。嗟彼黄雀吟，感此卿云歌。悠悠向原隰，惋惋将如何。"}