{"id":"671972","title":"中秋夜登仲山新楼赏月","dynasty":"明","author":"吴宽","text":"天街东来喜横亘，夜静无尘断车乘。青天故遣月娱人，特为中秋月转瑩。昔人徒讶一分亏，此物始知千里径。团团饼饵家家如，矮屋仰观殊不称。望里撑空木最高，上施平板还加钉。已好楼居仍好客，主人引我凌飞磴。解衣褫带重留延，案上珍腴已先饤。须臾众客报齐来，一笑频忘腰折磬。庾公故事拟重修，亦复平生无浅兴。少焉月转檐楹间，起傍朱阑时一凭。俯观南苑白茫茫，素练平铺日难暝。中山地近兔毫分，巨海波浮蚌胎孕。举瓢便可酌河水，着屐那能绝泥泞。椽笔谁将华榜题，兹楼只合名超胜。置身如在太湖心，万斛龙骧初下碇。端愁波浪欲掀翻，为语诸公宜坐定。群童献技舞且歌，凤腹空空四弦絙。我方沾醉陶陶然，新调疑从梦中听。夜深风露忽凄凉，高处不胜寒起胫。主人欢饮意何浓，美酒如泉瓶未罄。底须隔屋问西邻，走送茶瓜劳仆媵。明年未审在谁家，乡社佳期当预订。言方脱口客已闻，吐酒閧然争出应。我家海月旧传名，庵外清光长有剩。王猷隔巷每共之，今者安知非我赠。戏言若大却非誇，薄意颇诚真不佞。小园虽说乏楼居，早向幽亭设长凳。杜老还教扫径花，范家莫道尘生甑。诸公倘许过高轩，就烦执此诗为证。"}