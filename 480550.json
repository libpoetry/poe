{"id":"480550","title":"荷鹭图为薛御史作","dynasty":"明","author":"李东阳","text":"秋山泬寥秋水阔，一夜天风起蘋末。万籁凋馀锦树空，繁花落尽红衣脱。鵁鶄鸂鶒俱无声，沙边白鹭如有情。幽禽相呼落日暝，尺鲤下避寒潭清。寒潭直下几千尺，落羽回波共萧瑟。独立遥怜海屿青，低飞不碍江云白。诗家画格还相宜，却忆江南初见时。雍陶池上风雨集，摩诘田中烟火迟。吾生颇似巢笼鸟，十年尘土长安道。万里沧浪一片秋，安得閒身此中老。"}