{"id":"743488","title":"同人集双藤书屋罗两峰曹友梅张水屋合作一图纪事","dynasty":"清","author":"何道生","text":"三人合画议谁始，两峰友梅张风子。铺将一幅溪藤纸，笔声飒飒风生耳。一气呵成十五指，烘染如以水济水。是时木脱秋气高，仿佛满屋生风涛。瀑布下注势千尺，飞流倒溅茅堂茅。一株两株树磊砢，三人五人恣游遨。顿令座客发遐想，栩栩竞欲凌云翱。呜呼两峰友梅张风子，肝胆一家乃如此。吾欲合传一篇续画史。"}