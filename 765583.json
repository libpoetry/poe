{"id":"765583","title":"满江红 其三 忆故园种竹栽篱，怅然寄内","dynasty":"清","author":"董元恺","text":"何意卿卿，常则住、白鸥溪曲。那更是、一春风雨，远山如沐。插槿新栽空谷锦，移恨远带潇湘绿。羡深闺、泉石费经营，翛然足。还须种，柴桑菊。原不慕，金门肉。任花开花落，无荣无辱。半阁遥临天似水，野航小泛人如玉。倩天边、曾向故园飞，双黄鹄。"}