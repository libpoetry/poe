{"id":"772086","title":"潜园适兴六十韵","dynasty":"清","author":"林占梅","text":"不作封侯想，潜踪已十年。屡因图画兴，辄起眺游缘。群峭嵚?度，重峦崒嵂迁。商羊聊拄杖，款段忍加鞭。出既胸襟旷，归尤景物全。灵区瞻谷口，胜处接城边。颇得渊明趣，非同仲子贤。筑园容寄傲，著屐任周旋。适意欣孤往，娱情倦忘还。崖高堪望远，地静觉居偏。评石方僧孺，移花法道筌。斑红阶藓润，茸碧屋萝牵。水阔波跳鲤，林深树曳蝉。抚松凭偃蹇，趁鹤步翩?。淡淡堤摇柳，泠泠沼泻泉。春融芬岸芷，露浥袭汀莲。舞蝶翻歌扇，浮鸥傍钓船。桥多修涧绕，路杳隔墙连。芡实鸡头剥，蕟藤鸭脚缠。门低榕并亚，篱密槿添编。引蔓葡萄架，薰芳茉莉田。果垂罗汉熟，花绽佛桑妍。泛鹢回塘曲，盘蛇造洞巅。苔滋层磴滑，岩瀑一流悬。题壁鸿留爪，窥渠鹭立拳。荷喧池过雨，竹暝径笼烟。撒网危矶上，投壶小院前。蔬浇抽甲壮，菊种课丁虔。穴土挖成室，诛茅构数椽。清宵虫语碎，晴昼鸟声穿。格磔啼秦吉，?辀叫杜鹃。百株栽绛雪，万卷录丹铅。风定云横岫，星稀月在天。楼台皆倒影，亭榭尽临渊。避暑宾摊簟，嬉春女落钿。奚奴随倜傥，侍史列婵娟。阮籍游而啸，嵇康懒与眠。茶甘烹雀舌，香霭爇龙涎。古剑求三尺，名琴操七弦。诗观辞骆什，帖检换鹅笺。妙笔挥毫素，寄书问太玄。锦贉装玳瑁，绣褫记嫏嬛。钟鼎周陶铸，圭璋汉泐镌。爱根何日了，吟债几时填。思苦陈无已，脾幽孟浩然。论文凭只眼，索句耸双肩。枕上「逍遥传」，床头「内外篇」。师坡常说鬼，学晋每逃禅。交挚相倾盖，讴和共扣舷。南皮从叶后，北面事曾先。射覆词坛立，猜枚酒令宣。笙箫分雅部，醽醁醉华筵。酿厌中山困，车乘下泽便。衷怀希魏野，气概仰张颠。性拙薄戎算，平生轻峤钱。言狂人窃笑，癖怪我难悛。默默嚣尘减，悠悠俗虑捐。有心追隐逸，无志慕腾骞。况免饥寒逼，犹兼疾痛蠲。曾闻唐白傅，閒散即神仙。"}