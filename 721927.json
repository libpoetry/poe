{"id":"721927","title":"喜徐谓六同何东滨程虞三程相音周南美枉顾沙亭之作","dynasty":"明末清初","author":"屈大均","text":"上客山阴至，穿松步屧劳。茅家蔬食薄，陶令葛巾高。海月随笭箵，山泉赴桔槔。新诗频见赠，光采满蓬蒿。坐共青苔石，棋声落一花。含冰徐孺镜，散绮谢公霞。剑拂龙精冷，屏开雀尾斜。玉台新咏序，一任阿陵誇。岂意云门客，来看石户农。不知烟管岭，可似卧龙峰。采摘惟秋菊，流连及暮钟。为予作图画，记取海山重。"}