{"id":"829113","title":"银婚纪念辞二首","dynasty":"清末近现代初","author":"吴妍因","text":"朝婚夕死亦心甘，何意人间得久耽。万日已逾九千一，百年将达十分三。谁家纸木朽犹保，到处晶磁破不堪。惟我能如银样韧，雍雍依旧两情酣。漫数云和颂瑟弦，一弦一柱总堪怜。乱离久历欢娱暂，忧患多经老病绵。镜底欲停双凤舞，人间几见百年筵。此心且幸盟金石，的皪如银质倍坚。"}