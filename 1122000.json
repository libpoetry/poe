{"id":"1122000","title":"义荣见示和禅月山居诗盥读数过六根洒然但余素不晓佛法今以受持孔子教中而见于穷居之所日用者和成七首","dynasty":"宋","author":"郑刚中","text":"世态攲危转觉难，年来宜我面西山。高情不出窗几内，至乐亦非文字间。愿得好风常款款，不妨流水自潺潺。个中有味谁同享，俗子卑陬莫强攀。不曾贪进不曾休，俯仰人间今白头。一切有为皆妄幻，十方无碍足浮游。谁言学佛须披衲，颇笑求仙唯造楼。只有随缘是真谛，稳凭舟楫济安流。陋屋三间草盖成，四时兰菊荐芳馨。但知后圃多栽橘，何必阳山独采苓。破睡雪花茶满盌，慰怀春色酒盈瓶。与人无怨亦无德，自觉长年心自宁。官不追求盗不窥，得闲终日闭荆扉。有时斸圃趁春事，几度荷锄随月归。酒里最思陶靖节，江边时忆谢玄晖。自知此外无他障，一任萧然鬓发稀。松林竹坞雨冥冥，对坐焚香一缕青。扫壁静开摩诘象，研朱闲点太玄经。愚痴我岂能无漏，警悟人皆诮不灵。允愿凉风吹酗毒，要令举世得醒醒。瓜满前畴菜满畦，赤松屋北寺居西。不村不郭常安稳，非律非禅自整齐。静见游鱼潭底乐，任从幽鸟叶间啼。此心得趣知谁解，一月寒光印碧溪。经史何须万卷开，书多方朔反诙谐。能言正恐迷难出，绝学方知进有阶。角逐英雄都扫地，留传功业谩磨崖。若无反照观心术，永堕诸尘万事乖。"}