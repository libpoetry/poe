{"id":"751554","title":"与同人游济南城西憩尚志堂归呈稚璜宫保","dynasty":"清","author":"薛福保","text":"嬴秦燔诗书，云欲愚黔首。我今抱陈籍，兀兀亦何有。坐窗欲瘦听泉流。涓涓日夜归沧洲。晴光妍暖意忽动，携手城西消百忧。城西之堂谁所考，我公造士歌芹藻。郁然揭出邹鲁心，庶与髦士相雪澡。我惭学古迷津涯，飘摇坐惜去日赊。稍欲茂厥业，故当养其芽。仁人贶我有高意，斯堂洵美其可瑕。竹林幽幽梅未花，泌流诘屈纡卧蛇。朱鱼游空斐而葩，行吟坐笑妍曦斜。一丘一壑吾意得，古意冥冥还独嗟。"}