{"id":"436187","title":"羽林行","dynasty":"金末元初","author":"杨果","text":"银鞍白马鸣玉珂，风花三月燕支坡。侍中女夫领军事，黄金买断青楼歌。少年羽林出名字，随从武皇偏得意。当时事少游幸多，御马御衣尝得赐。年年春水复秋山，风毛雨血金莲川。归来宴贺满宫醉，山呼摇动东南天。明昌太和承平久，北人岁献蒲萄酒。一声长啸四海空，繁华事往空回首。悬瓠月落城上墙，天子死不为降王。羽林零落只君在，白头辛苦趋路旁。腰无长剑手无鎗，欲语前事涕满裳。洛阳城下岁垂暮，秋风秋气伤金疮。龙门流出伊河水，北望临潢八千里。蔡州新起髑髅台，只合当年抱君死。君家父兄健如虎，一旦仓皇变为鼠。锦衣新贵见莫嗤，得时失时今又悲。"}