{"id":"811513","title":"次牧《翁六月七日迎河东君于云间喜而有述》诗四首","dynasty":"清","author":"冯班","text":"薰风长日正悠悠，兰室初开待莫愁。一尺腰犹红锦襻，万金鬟更玉搔头。已障画扇登油壁，好放偏辕促玳牛。争似秣陵桃叶渡，风波迎接隔江舟。殊翁彩翼绣鸳鸯，深下银钩隔异香。少女和风虚拂幌，姮娥映月自过墙。骊驹金络光归路，锦瑟朱弦独上堂。谢傅新来正行乐，诗人休羡嫁王昌。从来富贵似仙家，弱水蓬山恨较赊。自向湖头催画艇，全胜岭上驻金车。行云入暮方为雨，皎日凌晨莫上霞。若把千年当一夜，碧桃明早合开花。一树名花色最深，章台长带枉垂阴。红蕖直下方连藕，绛蜡才烧便见心。只取鸦雏为鬓样，闲调凤语作笙音。琉璃鸳瓦香泥地，娇屋重楼费几金。"}