{"id":"563781","title":"舟过铜陵野云县东小山有铁船因往观之果见其彷佛因题石上","dynasty":"明","author":"王守仁","text":"青山滚滚如奔涛，铁船何处来停桡？人间刳木宁有此？疑是仙人之所操。仙人一去已千载，山头日日长风号。船头出土尚彷佛，后冈有石云船稍。我行过此费忖度，昔人用心无乃忉？由来风波平地恶，纵有铁船还未牢。秦鞭驱之未能动，傲力何所施其篙。我欲乘之访蓬岛，雷师鼓舵虹为缫。弱流万里不胜芥，复恐驾此成徒劳。世路难行每如此，独立斜阳首重搔。"}