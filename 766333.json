{"id":"766333","title":"汉宫春 药洲访石图，为翁二铭学使题","dynasty":"清","author":"周之琦","text":"花药澄湖，乍英光旧迹，辉映庭隅。天教化工在手，璧合星枢。莲亭志喜，胜苏斋、残拓临摹。凭证取、题名掌上，当年陈九仙书。邂逅章门持节，几留宾下榻，访古停舆。新携换鹅妙墨，一笑披图。山阴茧纸，比炎洲、片石何如。羡使者、怜才似此，人间谁叹遗珠。"}