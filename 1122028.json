{"id":"1122028","title":"无兔而用鸡毛无直干而用粗竹坐是二者故封川难得笔近有工以羊毛易鸡以松梢当竹笔既劲利而管尤可喜为赋四绝句","dynasty":"宋","author":"郑刚中","text":"小镂松梢作管城，肉枯鳞瘦不妨轻。快随醉客翩翩处，尚带山头风雨声。老根先入远烟胶，更取纤枝束细毫。再作一家香气聚，幽人研弄亦风骚。何用生花曾入梦，岂须大笔要如椽。自应优冠湘东品，斑竹容渠作比肩。不因蒙制巧相规，柯叶风霜未改移。今抱寸心何所用，助君多写岁寒诗。"}