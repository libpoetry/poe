{"id":"75113","title":"渡江云·名园花正好","dynasty":"元代","author":"吴澄","text":"名园花正好，娇红殢白，百态竞春妆。笑痕添酒晕，丰脸凝脂，谁与试釭霜。诗朋酒伴，趁此日、流转风光。尽夜游、不妨秉烛，未觉是疏狂。茫茫。一年一度，烂熳离披，似长江去浪。但要教、啼莺语燕，不怨卢郎。问春春道何曾去，任蜂蝶、飞过东墙。君看取，年年潘令河阳。"}