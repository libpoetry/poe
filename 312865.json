{"id":"312865","title":"甘州·浣秋、浣桐归里小聚，即别识感","dynasty":"现代","author":"刘蘅","text":"念三年久别甫归来，那堪又伤离。想荒村孤驿，朱栏翠户，一样凄其。望里词人渐远，愁入暝天低。重觅盘桓处，旧迹依稀。最是黄花无赖，剩山边篱角，鸟怨蛩啼。叹轻抛秋去，甚处过佳时。这依依、为谁怅惘，总未曾、肯被等闲知。心中事、如山千叠，无限相期。"}