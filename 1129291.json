{"id":"1129291","title":"次徐相公韵十首 老将","dynasty":"宋","author":"释行海","text":"战曾无甲马无鞍，谏猎书生贱武官。每忆云中擒虏健，几番雪里枕戈寒。箙留响箭机心在，袍损团花血点乾。间拍旧弓怜臂力，更怜西北战场宽。瘦脊棱棱跨弊鞍，无骑北将服南官。衰鬉不弁青丝脆，旧铁犹衔白沫寒。料足雨催荣草长，蹄香春暾野花乾。可怜骄骏今无用，羞见新驹学步宽。满身铁甲据金鞍，百战功成始拜官。尽阵解围兵势活，分旗夺地戟光寒。并吞北虏心长勇，未捷中原泪不乾。建立太平终有日，扁舟已爱五湖宽。龙堪斗健铁为鞍，频载将军战得官。逐北蹄奔胡雪滑，嘶边鬣耸朔风寒。金镮辔上红缨乱，火印轮中白汗乾。草满沙场无暇吃，阵前缰勒不曾宽。红罗抹额坐红鞍，阵逐黄旗拨发官。秋戍卢龙番鼓哑，夜屯白马虏星寒。铁毬步帐三军合，火箭烧营万骨乾。兵器徒知是凶器，止戈为武帝心宽。血战胡儿尽堕鞍，一番奏凯一封官。兵枭铁鹞威方猛，酒赐金蕉胆不寒。雁塞月阴青燐淡，渔阳雪苦紫茸乾。胡亡未必胡无种，韬略萦心不放宽。五色戎旌百万鞍，徒誇龙虎统兵官。嚣喧闪电蕃营乱，阵算回风虏帐寒。兵法用过黄石远，血盟沥尽赤心乾。太平弟子忧成病，安得征君旧业宽。战守京河不下鞍，臣图恢复不图官。十年南渡客头白，万里北征戎胆寒。叛桧班师金诏急，留飞赤子泪嘷乾。可怜身死莫须有，从此王基未得宽。五丈高原跃战鞍，同州太守旧藩官。路挑野斗皈南急，旗猎风鸣带北寒。采石盘中兵胆涌，橘红袍上箭痕乾。鸡豚放却西元帅，只要当时国步宽。第一山东逐虏鞍，平淮命作守淮官。英雄内比黄金贵，死斗牙穿毒箭寒。雨洒红刀胡血滴，风披斑甲虎皮乾。功高孤竹今如此，旧恨茫茫沧海宽。"}