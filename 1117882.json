{"id":"1117882","title":"和范待制秋兴三首","dynasty":"宋","author":"陆游","text":"策策桐飘已半空，啼螀渐觉近房栊。一生不作牛衣泣，万事从渠马耳风。名姓已甘黄纸外，光阴全付绿尊中。门前剥啄谁相觅，贺我今年号放翁。睡脸馀痕印枕纹，秋衾微润覆炉熏。井桐摇落先霜尽，衣杵凄凉带月闻。佛屋纱灯明小像，经奁鱼蠹蚀真文。身如病骥惟思卧，谁许能空万马群。山泽沉冥气尚豪，鬓丝未遽叹萧骚。已忘海运鲲鹏化，那计风微燕雀高。万里客魂迷楚峡，五更归梦隔胥涛。故知有酒当勤醉，自古宁闻死可逃。"}