{"id":"299172","title":"紫云洞·洞天犹数武","dynasty":"清代","author":"袁景辂","text":"洞天犹数武，清风逼人冷。既进谺然开，尘烦先自屏。巅隙透天光，仰望疑坐井。旁穴穿地底，窅然落深迥。平进可深达，曲折通后岭。同行戒后怯，有志鼓前猛。中路苦偪仄，蚁进步难并。辗转又宏敞，夷险判俄顷。更深趾不受，隐隐路脩永。空响幻波涛，白画半昏冥。坐久心骨寒，复出来时境。人生烦热胸，到此须一省。六月断炎暑，重来煮新茗。"}