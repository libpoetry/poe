{"id":"47489","title":"邯郸才人嫁为厮养卒妇·邯郸有才人","dynasty":"明代","author":"刘基","text":"邯郸有才人，艳色如朝霞。嫁作厮养妇，云鬓埋泥沙。忆昔赵王全盛日，夜夜绮筵张宝瑟。中山美酒盈羽觞，一笑黄金满千镒。繁华过眼如转蓬，故宫禾黍秋芃芃。明珠白璧走函谷，坠簪遗珥空悲风。人生最苦是衰老，白首无归向谁道。荜门夜永月光寒，卧听骀驽龁枯草。"}