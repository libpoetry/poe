{"id":"704717","title":"秋日家山杂咏五首","dynasty":"明","author":"薛瑄","text":"八月家山觉早凉，登临怀古兴何长。醉乡乐土输王绩，鲁国高文老卜商。汉祀汾阴遗庙在，殷迁耿邑故城荒。楼船箫鼓空流水，一曲秋风菊又芳。孤城北望万峰高，禹凿龙门势独豪。三晋山河还表里，千年人物旧风骚。子安诗在名犹盛，太史书成志已劳。难觅醉乡王学士，秋来禾黍满东皋。萧萧林壑动秋风，独上崇冈四望同。九折河流皆禹迹，千年疆宇总尧封。龙门献策文中子，麟趾成书太史公。搔首高人今远矣，断云满目送征鸿。黯淡轻阴结远天，无边秋色正萧然。苍崖断岸西风里，古刹荒祠夕照边。黄菊已随陶令老，丹砂不信葛洪仙。豪华靡靡皆如此，惟有骚人丽句传。云山西去接昆崙，河水东来下禹门。疏凿但能留胜迹，浮沈谁复问真源。将军三箭功何似，教授千年道仅存。独立西风看秋色，几多心事向谁论。"}