{"id":"420714","title":"金缕曲 其一 赠沈用宜，倚成容若韵","dynasty":"近现代","author":"李继熙","text":"身世浮云耳。偶相逢，流连风月，夸谈门第。满腹牢骚无限事，尽入诗情酒意。依旧是半生知己。慷慨悲歌君莫笑，对娥眉肯洒穷途泪。多少恨，付流水。宽怀且自寻酣醉。尽由他鸡虫得失，易招猜忌。天下文章余几辈，耿耿此情何已。但剩得千般追悔。宿酒零香消未了，又匆匆惜别他乡里。相忆诗，从头记。"}