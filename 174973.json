{"id":"174973","title":"南岩·官曹簿领无时空","dynasty":"宋代","author":"韩元吉","text":"官曹簿领无时空，一春蹙蹙尘埃中。溪南十里岩谷好，俗驾屡整无由穷。前时相邀雨断道，今时不雨天亦风。乃知书生不解事，每以悭涩勤天公。兴来邂逅始一往，盯与纵辔随飞鸿。野棠阗子梅杏老，密叶尚带残花红。峥嵘屋宇吁可怪，无乃开辟烦丰隆。却寻危径山巉绝，俯仰旷野迷西东。涓涓寒流滴冰雪，一酌为我凉心胸。山川何曾岁月计，可怜翠阜纷磨砻。人生欢笑不易得，此会几许谁能同。春禽正喧日已暮，叹我归期还匆匆。"}