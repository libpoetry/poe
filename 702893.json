{"id":"702893","title":"送黄宁海南还四首","dynasty":"明","author":"谢与思","text":"逢君忽讶二毛多，四海孤踪万顷波。束带劳形且休矣，联床高谈如别何。乡心对尔梦疑怯，旅病得酒颜微酡。后夜空斋苦相忆，玲珑一曲不堪歌。耶溪系舸连三日，日日高谈在故山。花径可容渔更入，松林惟看鹤空还。愁边浊酒行当醉，别后新诗谁与删。愧我折腰仍五斗，路危相见弟兄难。隔岁思君木叶飞，临岐相见语依依。道逢白壁何人合，家在青山几日归。箧有参苓供伏枕，身从鸥鹭解忘机。即今出处何须计，燕市车裘有是非。四年为令兼愁病，此去愁除病也无。结侣渔樵君计得，侧身天地我形孤。丹枫寺古迷秋雨，白露城高散夜乌。预拟移家傍三径，买山何处觅青蚨。"}