{"id":"699220","title":"怀薛中离二首","dynasty":"明","author":"翁万达","text":"年来双剑别南州，跃马相逢非旧游。周道秦川皆历险，雁关高阁又经秋。鹿门尔放青山鹤，龙塞予登明月楼。异地可怜迷出处，思君一倍长离忧。幽栖今有薛夫子，时与白云相往来。春载罗浮归药笥，山依玉简起书台。海中仙侣常应聚，梦里宗溪识几回。烟水故林吾不负，拂衣他日共徘徊。"}