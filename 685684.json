{"id":"685684","title":"姑苏八景五言古有序 支硎","dynasty":"明","author":"邓云霄","text":"支公固好禅，何事偏爱马。至今饮马处，春水潺潺泻。王生立佳城，近在马涧下。因悟无生法，四大皆幻者。吴王坟踞虎，不及生公石。石悟已忘言，虎去无留迹。我来千载后，访古一叹息。山门夜寂寥，月冷剑池碧。太湖岂云阔，天地一勺水。我心无涯涘，汪汪亦如此。夜来风浪收，人坐明镜里。湖心伫彩云，缥渺思仙子。上方何处好，湖水浸长桥。月出摇波光，灵鹊若可招。醉后发清啸，空江动回潮。何须登绝顶，高险多风飙。灵岩有古寺，人道馆娃宫。不识西施貌，禅宗色是空。采香幽径没，响屧落山风。往事休回首，吴门匹练中。池边多灵草，山客和云拾。若不得惠泉，碧乳成枯涩。何如莲花石，风露寒仍吸。仙根自玉井，千年方结实。谁言城市近，别是一仙源。不用闷深洞，扁舟自到门。今时异秦世，六合共乾坤。已见吴门卒，揶抡笑绮园。六月廿四日，倾都出游戏。彼美赛洛神，空江客愁思。鸳鸯各有偶，何预傍人事。戏水溅莲花，元来不著水。"}