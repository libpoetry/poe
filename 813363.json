{"id":"813363","title":"贵阳山中杂兴","dynasty":"清","author":"李良年","text":"众峰如涌潮，城孤若小艇。客居倚青峭，佳处要须领。朝霭淡益秀，流泉响逾静，屋顶得初霁，阶前落山影。尘心夙所袪，百事浮云等。惟应读我书，销此佳日永。山阁多晚阴，断崖横瘦树。阑风江上来，泠然脆巾屦。青藤不须携，前岗延旅伫。远畴引晴绿，势与鸡山互。帕女汲泉归，墟童荷锄去。苗俗古难驯，时平亦有务。丹砂白凿间，我辙当少住。有水复有山，岂云非佳胜。昨来桥上眠，临流俯涓靓。玉峡束江腰，红栏竹间映。山矾落不扫，一夜没樵径。忽破水禽栖，僧坊数声磬。"}