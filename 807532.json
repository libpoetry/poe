{"id":"807532","title":"念奴娇  淮阴阎再彭以破环词索和为缀此章","dynasty":"清","author":"陈维崧","text":"淮王城下，有扶疏丛桂，香分蟾窟。携得团圞天上影，琢就镜奁中物。立本清高，香闺对绾，红苣同心结。紫金跳脱，让他光鉴毫发。讵料凤去鸾孤，琼枝一树，忽被罡风裂。柳絮帘栊无限好，堆作安仁鬓雪。画箧閒搜，宵来失却，一串玲珑月。半规破镜，算仍飞上瑶阙。"}