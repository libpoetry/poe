{"id":"677075","title":"友人吴瑞生尝患腹痛自言遇小不平辄发以酒浇之则止酒醒复然余闻而异之为作此歌不敢望枚生七发聊用广瑞生意耳","dynasty":"明","author":"李流芳","text":"袁生尝有言，人不可无癖。天下难医是俗病，往往奇人有奇疾。吴郎洒落风流人，何事捧腹常呻吟。自言此中多磈礧，遇事辄发谁能禁。初如车轮辘轳搅，继乃干戈剑戟扰。但得一盏春融融，无那酒醒愁渺渺。余闻此言三叹息，此症未许庸医识。余老世途屡折肱，请为放言代草檄。君不见此中空洞自本来，何处崎岖得荆棘。会当笥经卷五千，兼可容卿辈数百。有时五岳起立江河奔，有时青天万里云无迹。纷纷冰炭徒满怀，摩挲祗供一笑剧。劝君不用纯灰三斛洗，世间亦无中山千日醴。酒不为功亦非祟，但请皈心向慈氏。为君刬却人我根，到处常得轻安体。"}