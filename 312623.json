{"id":"312623","title":"雨霖铃·感事，用屯田韵","dynasty":"现代","author":"刘鹏年","text":"商凄飙绝。卷东流水，好景都歇。湖山眼底如许，刚惆怅处，楼船西发。入夜征笳戍鼓，共霜雁哀咽。更指点、铜狄荆驼，画栋灰飞血痕阔。疮痍百万无家别。抗强秦、几见相如节。惊残锦城丝管，犹梦忆、旧时风月。霸气消沉，谁信长城万里虚设。纵奋起、填海心情，剩与冤禽说。"}