{"id":"220029","title":"次韵张匡山使君郡斋对雨效韦苏州体","dynasty":"宋代","author":"李处权","text":"坐啸凝香雾，卷帘松竹青。新霜戒微寒，远日朝霞頳。过午时云族，其濛见初零。萧萧打叶响，沥沥依檐声。幽鸟故格磔，寒蜂自竛竮。棕君曲江裔，句含万古情。端知意有在，复契心所冥。至哉蒙庄言，为善无近名。天弢久已解，世网讵可撄。寄谢夸毗子，胡然事蝇营。"}