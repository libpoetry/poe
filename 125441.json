{"id":"125441","title":"擬杜工部九成宫","dynasty":"宋代","author":"宋祁","text":"云山郁嵯峨，宫户莽轇轕。摧峰隐驰道，镵岫啟肃闼。游鵾邈飞鬬，阳马恣陵突。危淙注铜池，翠潋潄崖骨。落虹拖晨轩，奔蟾守夜窟。凭高眺鸿洞，念古一超忽。咄嗟有隋后，缔構穷剞劂。徒矜昔日工，乃忘后世拙。居为唐家保，功业何汩汩。牛酒望幸民，岩廊卫守卒。残松抱空偃，卧杨委新伐。千载遍荒愁，金铺锁崷崒。"}