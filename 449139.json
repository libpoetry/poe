{"id":"449139","title":"水龙吟  游思","dynasty":"当代","author":"陈永正","text":"高台不断天风，为谁更放游思去。初离罗幕，暗摇灯焰，翩然出户。悄漾轻翻，欲连还碎，月明三鼓。指层霄何往，依依不忍，辽海上，犹眷顾。千里横排浊浪。顿搅起、冥冥烟雾。旧时心事，都迷幻景，神飞梦雨。犹恐魂归，龙愁蛟咽，扬尘无数。骤思回中夜，疏衾独拥，浑忘今古。"}