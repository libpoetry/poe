{"id":"1063293","title":"疟疾寄示圣俞","dynasty":"宋","author":"唐庚","text":"体中初微温，末势如汤镬。忽然毛发起，冷撼如振铎。良久交战罢，顶背如释缚。尚觉头涔涔，眉额如镵凿。空日一寒暑，有准如契约。伏枕两晦朔，枵然如空橐。平生十围腹，病起如饥鹤。衰发本无几，脱去如秋箨。到今仅能步，出没如尺蠖。旧闻五岭法，有此万户疟。而我自侨寓，了不蒙阔略。况子又持养，何至亦例着。此身自空虚，客疾安所托。请作如是观，无病亦无药。"}