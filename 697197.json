{"id":"697197","title":"赠幼文幼文丁氏逸季侍童也常置帐中余从诸客徂伺得之赏其丰神瑩彻为赋二首","dynasty":"明","author":"胡应麟","text":"入幕何来傅粉郎，居然容色似龙阳。书裙是日逢王令，断袖当年忆汉皇。曲里含桃歌韎韐，车前名果掷琳琅。异时开府能相过，莫遣才人坐别床。秋水为神隔绛纱，何年捧剑入王家。床头梦有金茎露，庭后春生玉树花。才比郤郎偏有意，色同弥子更无瑕。他时倩汝汾阳宅，飞挟红绡上太霞。"}