{"id":"1125682","title":"诸友和章及性宗用韵二首","dynasty":"宋","author":"郭印","text":"服田力穑是良农，卤莽耕耘报亦同。得道正从勤苦里，了心只在刹那中。六通四辟非关学，万别千差不见功。法法满前供受用，更于何处觅家风。千花百草斗青春，法界谁知本一真。生灭去来浑妙用，洪纤曲直现全身。参同聊示师资契，授受宁论父子亲。直下承当犹自错，可怜舍己更从人。"}