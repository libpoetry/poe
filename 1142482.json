{"id":"1142482","title":"次韵徐古泉雪冈见寄","dynasty":"宋末元初","author":"方一夔","text":"掬泉陟云亭，撼桐款石室。桐以药清羸，泉以洗怆恻。惟昔有二君，靳与世纷出。我来泛沧溟，幽岩傍攲侧。不如岘山去，行尽风沙碛。交君父子间，风仪宛如昔。引坐读书巢，呼酒软我膝。吟髭怒气张，笑眼寒光溢。莱编如正色，澹然离芗泽。别去不空手，怀袖粲金碧。笑我顽鲁胸，孔窍暗如漆。顺涂咏其事，搔痒发故疾。闭门课学子，风雨隔十日。苍苍乔木春，杳杳碧云夕。相思托空言，各倚天一壁。终携赤藤杖，相期访仙释。"}