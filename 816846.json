{"id":"816846","title":"浣溪纱十六首","dynasty":"清","author":"蒋敦复","text":"海月红生夜碧流，花魂扶影下西楼。笛声谁按小梁州。未入梦来先怯别，便为云去也多愁。一丝风挂翠帘钩。豆蔻芳年二八交。懒随阿母刺鸾绡。盈盈做出许多娇。写不成书嗔玉腕，吹难合调怨琼箫。凤鞋新样倩人描。宜笑宜颦浅黛横。女儿心性未分明。避人踪迹怕人轻。花气近身蜂又蝶，春愁对语燕还莺。者般时节那般情。袅娜腰身半不支。恹恹消受落红时。春风八十一胭脂。纤指怕寒收粉笔，小瓶蘸水养花枝。绿窗微雨听弹词。侥幸兰盟不自持。小名生悔被伊知。罗巾教看定情诗。一枕鸳魂嫌梦窄，双头莲蕊怕风吹。夜来珍重臂寒时。斜月西廊素影沈。花深深又柳阴阴。鞋边细认露痕侵。羞赠宜男占草梦，似防结子妒花心。些儿酸处最难禁。宽著春衫瘦可怜。香桃无奈裹红绵。玉肌羞露泥郎眠。雏婢也知调舌语，旁人猜是破瓜年。虚名担误好因缘。簇簇新妆看上头。笑拈蟢子在帘钩。嫁衣亲动剪刀愁。逃学懒归偎妾睡，迷藏偷捉教郎搜。小时提起十分羞。才著销魂已断肠。江南春尽燕辞梁。思量长是不昏黄。画里滕王新蛱蝶，机中卫女旧鸳鸯。钲声二十五声长。手卷珠帘上翠棂。凉蟾微映画罗屏。并肩私语拜双星。薄有秋痕花露白，淡无灯影药炉青。夜凉人去酒初醒。薄病尖寒拥绣衾。香桃瘦骨觉秋深。自家将息又伤心。金锁锁愁愁叠叠，玉钩钩梦梦沈沈。丝风吹冷碧弦琴。对影问声总可怜。筠栊窣地碧如烟。画罗裙子远于天。花气冥冥春寂寂，湘纹袅袅月娟娟。更无人处漾愁偏。圆月相思倚素襟。流萤低扑露华侵。西风摇出暮愁深。翠蝶梦疏描瘦粉，碧鸾天远画秋心。怕羞郎面替沈吟。活色生香未可描。撩人春梦殢人娇。枕边斜亸翠云翘。双影千秋双蛱蝶，一重帘子一声箫。海棠开也最魂销。慧语鹦哥唤画廊。松阴仙鹤下阶忙。一丝风飐绣帘傍。鬓影绿销名士气，乳花红腻女儿香。春愁低压水云凉。绮阁三层枕落霞。珧窗四面拓文纱。断烟零梦剩些些。薄晕脸花红醋醋，淡描眉叶绿茶茶。当时犹说好年华。"}