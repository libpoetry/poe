{"id":"1103906","title":"癸未三月初七日泛舟东溪寻访赵石斋于方壶山中临分留呈","dynasty":"宋","author":"徐瑞","text":"短篷载烟雨，鼓枻过东溪。盘桓万山间，乘兴信所之。桃花流水岸，缭绕路欲迷。隐隐鸡犬声，时时出翠微。支筇试幽讨，中有高人居。平湖湛寒碧，疏林擢新枝。始至俗眼明，延缘遂忘疲。方瞳绿发翁，一笑深相知。高谭漱芳润，探囊出新诗。拍手孤鸿翔，拄杖凌空飞。举酒对东风，献酬各不辞。欲去不忍去，绿树鸣催归。我欲从公住，奈此尘鞅羁。"}