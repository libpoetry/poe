{"id":"770082","title":"满江红•乙巳述哀十二首 其十一 冬至逢忌日","dynasty":"清","author":"董以宁","text":"永诀经年，浑不禁、呼天抢地。念执手、弥留嘱付，宛然昨事。尽道阳春回律口，可能吹转幽魂至。正愁添、如线引针铓，心头刺。杯棬在，空思嗜。楮币设，空流泪。羡奉觞此日，伯仁兄弟。幸似阿奴都碌碌，生前死后长相侍。奈风飘、翣铎挽歌催，行将逝。"}