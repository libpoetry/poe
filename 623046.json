{"id":"623046","title":"附汉四主赵一主后赵六主魏冉闵","dynasty":"明","author":"郭之奇","text":"五胡首难繇元海，流祸中原三百载。元海安能为祸媒，晋武贻谋自贻痗。八王相肉更相屠，五部还帅空相待。左国为都气类成，雒长已入中原改。聪曜横行孰可当，为汉为赵终为儡。青衣执盖万年羞，胡雏执曜真磊磊。本从光鹿求并驱，岂知族虎方饥馁。灭赵终归故晋人，天纵天骄天必悔。古来逆叛皆巨恶，靳冉除戎宜薄罪。长男少女刘莫留，三十八孙石堪醢。胡不乱华胡不亡，天将灭胡亦胡诒。举目山河思厉阶，渊聪勒虎今何在。"}