{"id":"1196982","title":"答吴王上将顾处微诗","dynasty":"魏晋","author":"陆云","text":"邈矣大昧，造化明明。物以曲全，人以直生。类聚百族，群分万形。员渊挺隋，方川吐琼。蔼蔼洪族，天禄攸蕃。神绥厥本，道裕其源。条有丰叶，波无辍澜。烈风时播，芳响世繁。曰繁曰赜，载德于兹。克文克敏，乃惠乃慈。遵彼洪流，薄言咏之。好是神契，聊与之期。仁勇同宅，文武相纷。王谓御事，谁抚上军。于时翻飞，虎啸江汶。式遏不虞，俾也无尘。三代既远，直道垂音。非齿焉尚，非德孰钦。赞仰自古，鲜曰在今。匪唯形交，殷荐其心。心以殷荐，分以道成。祗服惠顾，畴此深情。亦有芳讯，薄载其诚。岂无春晖，兹焉可荣。大道易闻，崇轨难袭。孰云匪衍，咎吝尤集。敢谢不佞，栖山自戢。临篇焉愧，德輶辞辑。翩彼日月，逝犹骇电。朝华未厌，夕风已扇。诗亦有悲，无几相见。怀德叹心，于焉东眷。平津晚贡，贡公后徽。陟彼玉阶，黄发来升。灵卉三秀，芳草秋兴。唯颐清神，福禄是膺。"}