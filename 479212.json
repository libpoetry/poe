{"id":"479212","title":"任月山五王醉归图","dynasty":"明","author":"程敏政","text":"何处离宫春宴罢，五马如龙自天下。锦鞯蹀躞摇东风，不用金吾候随驾。缓策乌骓衣柘黄，颜赪不奈流霞浆。手戮淫昏作天子，三郎旧是临淄王。大醉不醒危欲堕，双拥官奴却鞍座。宋王开国长且贤，谁敢尊前督觞过。申王伏马思吐茵，丝缰侧控劳奚人。可怜身与马斗力，天街一饷流香尘。岐王薛王年尚少，酒力禁持美风调。前趋后拥奉诸兄，临风彷佛闻呼召。夜漏归时严禁垣，花萼楼中金炬繁。大衾长枕已预设，帝家手足称开元。我闻逸乐关成败，狗马沉酣示明戒。二公作诰五子歌，此意当时可谁解。仙李枝空人不还，王孙一日开真颜。鸰原终古存风教，珍重丹青任月山。"}