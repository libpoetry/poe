{"id":"1111635","title":"次韵道辅丈荆州吟四首","dynasty":"宋","author":"吴则礼","text":"楚橘秋高千树黄，赤湖城畔晚烟长。风尘满地麒麟老，血汗无因污锦缰。故人高枕闭柴荆，应恨平生谩一经。下榻每怜挥白羽，挽溪仍喜得红菱。田园岁晚欲榛芜，短褐苍颜与世疏。华屋徒惊栖万卷，伤心投老已捐书。散发南风书曲肱，衰疲真自笑无能。剧谈稍负茅檐月，强赋荆州学少陵。"}