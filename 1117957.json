{"id":"1117957","title":"题斋壁二首","dynasty":"宋","author":"陆游","text":"闭门无事不胜闲，心境超然一室宽。香岫火深生细霭，砚池风过起微澜。睡馀但欲依书几，坐久还思弄钓竿。扰扰平生成底事，镜湖归隐老黄冠。手斸云根结草庐，平生心事满无馀。二升菰米晨炊饭，一碗松灯夜读书。天理直须闲处看，人谋常向巧中疏。烟波有趣君知否，裂网伸钩也得鱼。"}