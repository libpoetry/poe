{"id":"1225101","title":"上京大宴和樊时中侍御","dynasty":"元","author":"贡师泰","text":"一元开大统，四海会时髦。畿甸包幽蓟，天门启应皋。群黎皆属望，百辟尽勤劳。蕃国来琛献，边陲绝绎骚。剑韬龙尾匣，弓属虎皮櫜。列圣尊皇极，元臣异节旄。宗盟存带砺，世冑出英豪。岁驾严先跸，居人望左纛。平沙班诈马，别殿燕棕毛。凤簇珍珠帽，龙盘锦绣袍。扇分云母薄，屏晃水晶高。马湩浮犀椀，驼峰落宝刀。暖茵攒芍药，凉瓮酌葡萄。舞转星河影，歌腾陆海涛。齐声才起和，顿足复分曹。急管催瑶席，繁弦压紫槽。明良真旷遇，熙洽喜重遭。化类工成冶，声同士赴鼛。隆恩虽款洽，醉舞敢呼号。拜命荣三锡，论功耻二桃。重华跻舜禹，盛业继夔皋。燕飨存寅畏，游畋戒逸遨。乾坤春拍拍，宇宙乐陶陶。争献公车颂，光荣胜衮褒。"}