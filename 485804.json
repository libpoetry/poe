{"id":"485804","title":"送仲温先生还吴","dynasty":"明","author":"沈铉","text":"江城萧索西风起，行逢故人惊梦里。忧深自觉少容颜，食尽惟愁拙生理。看君白发何由得，白发相逢更悲喜。笔力随年老愈深，诗思逼人鸣不已。每呼石丈即低头，独宝《兰亭》夸□死。近来英气减前时，酒量仍非向来比。从渠门第沸如羹，自保情怀澹如水。城南只友高书记，谢官归来接邻里。交游散落苦无多，世事悠悠竟如此。明朝忍去别江头，枫叶苎花送行李。"}