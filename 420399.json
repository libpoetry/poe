{"id":"420399","title":"汨罗怨 忆南平旧游","dynasty":"近现代","author":"沈轶刘","text":"沸潮催暝，危榜迷阳，孤剑乱离来止。轮蹄日夜，炮火东西，高屋建瓴余此。过龙津、谁问雷华，微闻客星遥指。篷背题诗，记满沙溪山市。长念双庵两寺。花底行春，几时能至。大岩缒坎，玉秤悬滩，短棹修筇曾试。最南天、云树荒唐，输与啼鸪犹肆。休忘却、香阁重临，正须多事。"}