{"id":"942201","title":"同友人汎舟过断桥登寿星江湖伟观归舟听客讴清真词意甚适分得江字奉寄季大著乡执兼呈真静先生","dynasty":"宋","author":"陈起","text":"辛亥仲春将徂兮，有客踵门曰风日流丽，邀余共泛西湖之舽。伋南去而忽西兮，昨之折槛今复饰以成杠。背苏堤万丝之绿阴兮，望一簇孤山之青橦。层峰叠嶂巉绝露天巧，珠英琪树发越地之灵，一声何处兮钟撞。篙师告余曰，此寿星古刹。上有奇观，开宇宙于八窗。舍舟策杖，步步巍峨，谢屐殊劳双。回廊曲转忽轩豁，檐飞栋复，青绿交辉，心开目骇，而揖西子之湖，子胥之江。观者杂遝，倏去倏来，余独凭栏，境与心会，便欲驭风跨蜿虹。烟云万态，客拟状而运思，羿今老退，且逊锐逄。庄严世界，合爪赞叹，要使天下名山夸咏者，睹此奇伟而心降。风寒下山吹欲倒，连呼春酒亟开缸。箫鼓画船徒自纷耳目，何如美成清绝按新腔。诗成肯对俗子哦，驰介城南寄老庞。"}