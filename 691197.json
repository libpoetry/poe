{"id":"691197","title":"寄送周大中丞","dynasty":"明","author":"李孙宸","text":"韶山伐鼓得阗阗，郢客骊歌白雪传。九命恩光隆赐履，两都输挽重筹边。朱颜春映宫莺色，华发神淩海鹤烟。莫更扳留稽画轼，正欢霖雨起中天。望里金陵烟树微，长江中划万流依。帆随淮月春前度，人识台星斗畔辉。民力久怜皮髓竭，当途未厌茧丝非。运筹莫道偏劳瘁，汉室论功转饷稀。"}