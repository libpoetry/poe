{"id":"635494","title":"观李雪樵明府新制龙尾车图式述为长歌寄邑明府姚齐州兼广其传","dynasty":"明","author":"成鹫","text":"近水知有龙，近山知有虎。我住白鹅潭，自称老渔父。问我何所见，问我何所睹。我实无所见，我实无所睹。七月八月天暵乾，神龙致雨涳濛閒。屈伸垂尾搅云脚，天旋地转波涛翻。云中隐隐见水气，逆流喷薄疑飞湍。商量拟作激水法，心口愤悱神力殚。曾闻西洋利玛窦，师心巧过公输般。制器尚象无不有，玉衡平衡浑等閒。竹木为车效龙尾，剜转汲乾沧海水。倾湫倒峡挽天河，日浸桑田盈十里。见所未见闻所闻，想像虚无空拟议。古今作述谁后先，泷水神君绥山李。生来博学早成名，作令爱民如爱子。前年大旱草木枯，田家争水犹争珠。神君蒿目桔槔拙，县门揭出龙车图。鸠工庀材集众巧，运斤絜矩随奔趋。初为轮轴持两极，循环转毂同天枢。三围四方五斜杀，纵横不爽锱与铢。爰命筠工剖巨竹，截钉编筏旋螺腹。中分水道自逶迤，一脉泉原通九曲。松膏镕液胶漆牢，周遭肉好无盈缩。从容刳木为车墙，合体成圆用各方。精金百炼作簨簴，卧轮旁击相低昂。大器晚成姑小试，一夫抽水如抽汤。中虚外直通大道，事半功倍宁荒唐。留将榜样似同志，语大语小皆精义。同身尺寸随短长，应运风雷起平地。持来古寺逢老僧，妙用当前得未曾。四大假合幻非幻，天工人代能者能。神君大笑入帘去，为雨为霖留不住。缄书寄语姚令公，莫放龙车宿烟雾。"}