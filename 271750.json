{"id":"271750","title":"烛影摇红·辛亥十二月廿五日作","dynasty":"现代","author":"李岳瑞","text":"楼上黄昏，绣帘垂地花光乱。斜阳犹自罥危阑，天末余红恋。人世东风悄换。怅玉妃、鸾绡泪浣。暮鸦啼后凤瑟，新声谁家歌管。璧月弦沈，素娥未肯辉分半。釭花今夜冷于秋，冻折瑶簪断。陌上钿车缓缓。问何时、金迷翠暖。远书凭寄辽海，蓝霞北飞南雁。"}