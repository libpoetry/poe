{"id":"516858","title":"悦椿堂","dynasty":"明","author":"龚敩","text":"漆园有椿松，郁郁生涧阿。凤叶青参差，虬枝碧嵯峨。冰霜久凝冱，雨露频渐磨。高视天壤间，阅历年岁多。下结百亩阴，上悬千丈萝。秋天立苍镠，春风响鸣珂。中有纯孝人，筑室数仞过。滫瀡事甘旨，志养亲色和。白鱼入厨馔，黄雀在网罗。鲤庭多燕閒，怡颜盻庭柯。柏府方筮仕，庭前乌尾讹。愿推孝养心，四海沾馀波。"}