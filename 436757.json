{"id":"436757","title":"仲冬之初家弟诚之自芹溪得红梅数枝作三诗以见意夜归枕上次韵简山中二三子","dynasty":"金末元初","author":"段克己","text":"十月梅花春未知，竹閒璀璨出斜枝。耐寒巧作新妆面，绝胜含章檐下时。颜色馨香几个知，丛篁深处见横枝。孤标祇得诗人爱，花样而今不入时。梅格孤高只自知，耻随桃李斗新枝。天寒翠袖依修竹，却在橙黄橘绿时。"}