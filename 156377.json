{"id":"156377","title":"和阎帅侍郎见寄","dynasty":"宋代","author":"沈继祖","text":"继祖岁在丙午少城试闱，与宪车张大著、涪陵卢史君诸公酬唱，不谓误蒙安抚侍郎赏许。兹承宠赐汉中所和七诗，敛袵庄诵，舂容大篇，寂寥短章，皆一代之杰作，骊珠宝璐，知所守宝矣。唐人有言尝于诗集中曾相见，继祖晚出无闻，何以辱大君子见知于未尝参觌之初，是以益自奋励，不敢怠弃以负鉴裁。抑闻韩子苍谓作诗文必得印可，乃自不疑，是以前辈汲汲求知也。因尽用前韵赓赋。"}