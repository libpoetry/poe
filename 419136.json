{"id":"419136","title":"洞仙歌 癸未开岁五日，自大沙渡溪看梅，同养臞翁、声越、季思作","dynasty":"近现代","author":"夏承焘","text":"昨宵梦里，为冰姬一笑，犯雪冲寒记曾到。怎重来、多个乌帽诗翁，却不见、林下那人衣缟。茶山三百树，有约移家，长负山妻劝归早。此意只花知，客路相逢，作劫罅梦游都好。正一派哀笳酒醒时，看旧月楼头，乱山多少。"}