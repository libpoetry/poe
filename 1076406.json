{"id":"1076406","title":"秦观文生日诗三十韵","dynasty":"宋","author":"周紫芝","text":"宝祚开苍箓，炎精表赤符。乾坤归圣统，廊庙得真儒。事借帷筹定，颠从漏刻扶。兵销九节度，仪肃五单于。意与神明会，功知传记无。公师隆化道，嗣相恊神谟。世业垂馀庆，天心究永图。貂冠亲日月，玉座接都俞。自可均调鼎，犹谦谢秉枢。槐庭何日见，绣衮几时纡。大府连甍栋，翔鸾踵步趋。侏离将入贺，象寄尽交孚。光耀三台宿，喧腾百雉都。传呼凤尾诺，导从火城驱。隔坐恩由占，同朝礼固殊。位虽仍亚保，望久在中区。艺籍明经殿，文星照石渠。诸生咨典故，列辟奉规摹。往岁方平难，斯民稍避胡。大臣俱宿德，四海尽夷涂。效已知无敌，天应信不诬。他年各安堵，此日记垂弧。云篆祈千载，霞浆赐百壶。中人传诏旨，东阁拥金朱。旧物归龙榜，欢声彻海隅。一门天为喜，万里物皆苏。寒士勤推毂，和春入朽株。恩尝蒙草木，才不补唐虞。只有祈年颂，持为报德珠。第惭床下拜，云峤隔江湖。"}