{"id":"1063755","title":"怀忠子","dynasty":"宋","author":"释德洪","text":"昏花委篝灯，夜雨集梧井。空房啮饥鼠，坏壁咽寒蚓。有生独多艰，念极泪殷枕。亲朋势宜绝，丑恶讳闻听。弃遗等苦李，零落如断梗。忠也新数面，义已到刎颈。愿留广推挤，守护轻躯命。逐臭宁有理，嗜痂亦天性。人情骨肉离，道义燕秦并。相逢百忧中，如热啜甘冷。气清秋泼山，韵胜月夕镜。何时一丘壑，携子脱尘境。风林作清啸，追步千峰顶。"}