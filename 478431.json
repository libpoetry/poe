{"id":"478431","title":"平陵东行","dynasty":"明","author":"徐祯卿","text":"共工触天补女娲，后羿射之摧九乌。君不见泰山之高屹天柱，有时东崩海水枯。秦人筑长城，东笞夷貊北击胡，开阖地户天下枢。九关虎豹下食人，髑髅飞血昏风尘，四海望之威天神。亦有荆轲起报雠，裂眦向天天为愁。拔剑一呼走万乘，快哉壮士谁与俦。儒生抗眉论尧舜，敛手待烹良可羞。上卿执圭古所侈，鲁生弃之若敝屣。鸿毛轻死为二桃，笑杀田疆与冶子。龙蛇消息各有时，白石落落人岂知。季布髡为奴，范雎乃是粪下儿。一朝云雷起屯厄，挥刃脱缚扬高眉。我今伛偻困蝼蚁，吹沙吸呷若鲋鲤。牛涔蠕蠕岂足活，河伯向我誇秋水。夜梦凭云忽上天，倾山倒海作龙渊。天门中开绕赤电，霓旌雷车导我前。空山飒飒走霹雳，草木摧拉飞炎烟。丈夫未足哀困穷，仰叹白日回英风。不能鼓行青海上，亦当击剑于咸阳之市中。宁学锄麑触槐死，羞言投阁仕莽公。吾悲夫二子之死也，诚如寒蚓之与秋蓬。"}