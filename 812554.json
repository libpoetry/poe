{"id":"812554","title":"秋日杂感","dynasty":"清","author":"严绳孙","text":"润州西望大江通，正忆金焦似画中。城郭晓连瓜步雨，帆樯春满海门风。何年地坼分吴会，终古湖平见禹功。近说东南多战垒，车书回首几时同。秣陵宫阙旧神州，桃叶听歌记昔游。紫禁月沈琼树夕，沧江枫冷石城秋。天门无复交仙仗，海气真成结蜃楼。总是兴亡千古地，莫教潮汐送闲愁。春雨曾过九曲堤，雷塘官柳正萋迷。飘来画角才江北，数去青楼是竹西。极浦风惊闻马渡，重城镫暗失乌栖。试看明月三分夜，犹有箫声杂鼓鼙。五湖秋色莽丘墟，江介悲风尚羽书。解语莫同秦吉了，端忧真似鲁爰居。火旗锦缆终何事，白骨青烽一醉余。侧足横流群盗在，乾坤何处有吾庐。"}