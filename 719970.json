{"id":"719970","title":"团扇篇","dynasty":"明末清初","author":"钱谦益","text":"合欢团扇美人作，轻云如纨雪如素。裁成顾兔舒月波，画出乘鸾上天路。美人容华倾六宫，舍羞却扇妖且慵。自分团栾赛明月，岂知摇动生秋风。碧天一夜秋如水，炎凉尽在君怀里。不怨秋风坐弃捐，却愁明月常相似。秋来明月正婵娟，别殿长门是处悬。从教妾扇经秋掩，但愿君心并月圆。君心如月不可掇，妾扇团团那忍割。可怜团扇无蔽亏，不比清光有盈缺。奉君清暑为君容，莫道恩情中路空。蛛丝虫网频垂泪，还感君恩在箧中。"}