{"id":"1130597","title":"鹧鸪天","dynasty":"宋","author":"韩玉","text":"披拂芝兰便断金。顿成南北岂胜任。三年尊酒半生话，千里云山一寸心。休怅望，莫登临。梦魂何处不相寻。柔肠欲问愁多少，未比湘江烟水深。爱日烘晴旬日间。谩邀朋辈为跻攀。无穷望眼无穷恨，不尽长江不尽山。星点点，月团团。倒流河汉入杯盘。饱吟风月三千首，寄与吴姬忍泪看。"}