{"id":"74814","title":"金菊对芙蓉·寿宿腾光","dynasty":"金朝","author":"陈栎","text":"寿宿腾光，寿香袅碧，郁葱枝上梧桐。记紱麟令旦，门挂弧蓬。今年东阁郎皆侍，怀章绶、拜捧金锺。荣华富贵，眼前谁似，堪展眉峰。秋高景物俱浓。正阶前金菊，巧对芙蓉。爱菊名寿客，寿与公同。醉蓉初莹凝脂面，酣天酒、芳脸潮红。何妨判饮，与花双醉，醉似花容。"}