{"id":"1109127","title":"左目痛六言九首","dynasty":"宋","author":"刘克庄","text":"深碧非少林祖，暴赤疑归宗僧。何须近青藜杖，不愿如紫石棱。亲灯似鸱撮蚤，对卷如獭祭鱼。今已作白头观，昔曾校黄本书。诗到歌行尤妙，传与国语并行。艰辛张籍病瞎，浮誇左丘失明。昏花废干禄书，麻嗏类辟瘟符。草字见嗤醉秃，小楷难付官奴。晚岁甘为瞽史，前身不是离娄。喜梵夹书送老，恶巾箱本如雔。儒医诊肝脉去，小童负药笈从。吾宁作一目鬼，古曾有独眼龙。熏目不欺暗室，呻吟少下禅床。悟后尽除业障，定中或放毫光。早耽蔡谱华妙，晚受聃书深长。始悟擘红异味，不如守黑单方。阁上束三千卷，墙角弃二尺檠。此玉函方不载，无金篦刮亦明。"}