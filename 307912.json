{"id":"307912","title":"凤箫吟·春意模糊，寒风凄厉，伤离念远，难已于言","dynasty":"现代","author":"詹安泰","text":"正天涯、东风吹动，高楼黯黯离魂。玉凫烟静袅，一灯荧照，半被难温。花开花总落，倩何人、待扫闲门。空怅望、娇红艳粉，断送黄昏。芳尊，从今谩劝，经天泪、洒遍鹃春。浪持欢快语，蝶蜂都赚了，恩怨谁论。竛竮还自忍，向关河、万里如焚。沉恨处，寒涛夜起，月冷荒村。"}