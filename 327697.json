{"id":"327697","title":"台城路·碧荷香里无人住","dynasty":"清代","author":"张景祁","text":"碧荷香里无人住，银蟾忽穿烟暝。幔卷萤收，篷移鹭觉，渐渐青蘋涵镜。琉瓈万顷。荡四壁花光，一奁秋影。唤起琼妃，绿鬓新洗晚妆靓。楼台临水更好，露华浓似酒，扶醉犹凭。翠佩摇凉，霞绡贮艳，多少闲愁消领。流光暗省。怕几夕西风，采菱歌静。梦堕微茫，鹤笙天半冷。"}