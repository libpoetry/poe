{"id":"69111","title":"卫生画山水","dynasty":"元代","author":"王冕","text":"国朝画手不可数，神妙独数高尚书。尚书意匠悟三昧，笔力固与常人殊。林树无根云懵懵，昆仑泰华云中涌。山城野店不逢人，碧波翠嶂淋漓动。于今绝响三十年，尚书笔法谁能传？片藤尺青不易得，使我感慨心茫然。吴兴老赵蓟丘李，两地清风俱委靡。古人丹青亦消毁，后学纷纷无乃是。卫生卓荦志有余，妙龄声誉驰江湖。泛观今昔意未足，直与造化论锱铢。呜呼！安得有绢请君画竹冠？置我长松下，坐看青山白云过。"}