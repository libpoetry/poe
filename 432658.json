{"id":"432658","title":"驰思十首","dynasty":"近现代","author":"宗远崖","text":"青冥无际任翩跹，颇惜灵均苦问天。生也有涯须自适，笑论千百亿光年。银河淡淡渺无津，河外观河只细尘。空际屡传飞碟过，探天或有外星人。天穹隐隐发微波，上下周流互荡摩。河汉望来清且浅，此中暗处有深涡。蓬壶出没岂无凭，大陆漂移固有徵。磊磊岩层含古贝，雪山元自海中升。冰期更迭亦寻常，天演无心弱转强。生态何妨频易主，从来新物作新王。古今物态辄相通，一体悠悠演化中。蜥蜴守宫殊琐琐，爬行犹有恐龙风。狂犀驯鹿那同驰，朔雪炎风各异宜。冻土早闻埋猛犸，不知赤道几回移。蓝鲸露脊欲焉如，来往重洋岂避渔。海底火山时爆发，珠宫贝阙未宜居。莲心未死待抽芽，陵谷推迁敢自嗟。千载深埋终出土，清池试种尚生花。"}