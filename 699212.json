{"id":"699212","title":"平南张别驾携酒约冯次江使君同游思鹅洞舟二首","dynasty":"明","author":"翁万达","text":"今日平南异昔时，江花汀草自参差。主翁携酒能相访，病客维舟坐不辞。野老聚观喧雨霁，榜人狂报得鱼奇。倚樯日暮歌声动，灯火何妨归路迟。使君同是天涯客，别驾忽来江上春。眼界若为波浪阔，旅怀故纵酒杯频。百年会晤无多日，四海交游今几人。闻说思鹅多古迹，相期登览及芳辰。"}