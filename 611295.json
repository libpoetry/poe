{"id":"611295","title":"长安古意","dynasty":"明","author":"邓云霄","text":"燕甸风流胜洛阳，莺花三月绣成行。云迎旭日连鳷鹊，霞散长虹绕凤凰。凤凰鳷鹊临驰道，驰道杨垂玉沟草。七贵香车佳气多，五侯珠履春光早。侯门公子日联翩，白哲青丝傲少年。舞榭歌台纷扑地，哀弦急管闹喧天。一生美妾过三百，岂吝新丰斗十千。十千三百欢娱处，醉倒红妆不知曙。庭院偏栽夜合花，池塘尽种相思树。相思夜合度寒宵，百态千容各斗娇。春风飞鞚龙为马，明月横吹凤作箫。凤箫龙马势侵云，蜀锦齐纨日日新。腰间宝铗光流雪，头上犀簪气辟尘。犀簪宝铗万人誇，踏絮寻芳乐事赊。共携侠客荆高辈，遥指红楼第一家。红楼少女孰当垆，似识真娘与薛涛。一见清容心自醉，千金买笑价能高。千金买笑留连久，铜盘吐蜡明如昼。拂袖低垂弱柳腰，弹筝半出柔荑手。柔荑弱柳不胜春，对客含羞倚绣茵。生憎织女经年度，笑杀嫦娥不嫁人。嫦娥织女怜孤独，忍使巫山空六六。上客何妨脱鹔鹴，仙郎更请翻鸲鹆。鹔鹴鸲鹆醉如泥，步入天台路易迷。烟花洞口春方好，歌舞楼头月未低。春来歌舞欢无已，更怀匕首临燕市。肯拚身命若鸿毛，直把肝肠照秋水。交通戚畹与貂珰，豪横由来不可当。剧孟一身堪敌国，郭翁片语挫侯王。别有权门负天宠，左平右墄相矜重。结客批根并引绳，下交执辔兼摩踵。家藏金穴辟铜山，异宝周搜到百蛮。火浣侍儿皆曳地，摩尼诸婢动鸣环。天道由来有亏损，突兀冰山愁见睍。长信宫中斗锦鸡，咸阳市上牵黄犬。魏其池馆静无喧，夜雨狐啼霍氏门。可叹张罗无燕雀，何须沁水夺田园。长安大道平如掌，几见摧轮翻道上。贺监应思镜水波，陶君自老山中相。已矣乎归去来，书生十载困蒿莱。嘶风蹀躞至燕市，何时更筑黄金台？幽兰莫道无人赏，谷底春风亦自开。"}