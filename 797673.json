{"id":"797673","title":"庆清朝 春光明媚，抚景怀人，偶成此解","dynasty":"清","author":"袁绶","text":"新柳搓烟，暖风熨草，东皇著意安排。莺啼燕语小园，红紫催开。又是花朝近也，秋千双索影徘徊。轻尘外，谁家冶伴，戏蝶归来。惆怅琐窗朱户，自挂帆人去，蛛网尘埃。眉山一角，翠颦多少愁怀。向晚薄寒料峭，半帘疏雨润苍苔。凝情处，栏杆十二，敲遍鸾钗。"}