{"id":"549196","title":"题首善书院","dynasty":"明","author":"曹于汴","text":"维皇建有极，日月丽霄汉。借问极云何，至善谁容畔。此善来自天，大宝逾琼瓘。主之为师模，阐之为性案。为之圣者徒，积之庆可断。帝京天下首，千方支体贯。坦坦王路遵，蒸蒸登于岸。明善善以明，洵其乐且衎。先觉觉斯民，构馆敩学半。将期实行修，宁啻缛文烜。登其门崔嵬，升其堂轮奂。入其室深幽，敬止何敢玩。不学善乃湮，不善世乃乱。谁兮匪天民，勿作如是观。"}