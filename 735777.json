{"id":"735777","title":"谒嵩岳","dynasty":"清","author":"毛奇龄","text":"太室开天表，崇丘奠土中。主名高四域，受秩比三公。日月环区宅，阴阳割浑濛。歌崧扬峻极，望祀礼昭融。华盖标方顶，金壶启上宫。翕河承汉禅，卜洛载周工。别观翔修鹤，层城倚大熊。藏书凭玉女，过涧遇青童。洞闭能围雪，梯长恍御风。群山咸拱岳，万岁自呼嵩。槐弟封尧爵，菖羊采少翁。浮丘闲驾羽，子晋妙吹筒。石酒龙精白，岩花凤首红。烟霏春渺渺，水滴午漴漴。虚壑涵深矿，空梁拔断虹。天关应再辟，帝座俨相通。险塞分河内，灵祇屈岱东。神京怀旧服，终古赖攸同。"}