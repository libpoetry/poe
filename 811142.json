{"id":"811142","title":"山阴道中三首","dynasty":"清","author":"王慧","text":"出郭忘远近，十里清阴中。川陆互回没，延缘遂无穷。冈峦去殊势，竹树交成丛。安知蒙密处，下有溪流通。石桥路可寻，一转迷西东。烟空人不见，寂寂山花红。行行转深迥，所得益幽奇。万壑与千岩，今来始见之。纷纷红复碧，相引呈异姿。心目所应接，人各领其私。烟缕出丛薄，山家住茅茨。人贳杳然隔，何殊太古时。溪流绕巉岩，一苇去不息。沙濑清且浅，水底见竹色。文石无岁年，山根浸历历。谷鸟鸣转幽，溯洄安所极。水花爱明净，绝境杳难即。可有浣纱人，一笑似相识。"}