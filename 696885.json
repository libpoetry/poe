{"id":"696885","title":"归田自述二首","dynasty":"明","author":"施渐","text":"佐邑无功自劾归，尚疑趋府倒裳衣。下流应笑难为吏，僻路于今亦有机。与客解嘲前日谬，逢僧授偈一身非。卧来转觉人群远，惟有闲窗鸟雀飞。未论薄俗贱为儒，自顾无如返旧庐。瓜美宁思故侯禄，身闲遍读外家书。林逢秋日收香草，门傍寒江市白鱼。岁晚谁同濠上想，惟余惠子共踌躇。"}