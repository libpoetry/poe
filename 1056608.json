{"id":"1056608","title":"招豫亭饮","dynasty":"宋","author":"吕南公","text":"爱酒不日醉，多为病相妨。饥虚或伤脾，饮过亦腐肠。略困尚举白，既颓方卧床。沈迷剧淹旬，得疾岂可禳。呕泄憎膳食，乖慵岂冠裳。愁醒甫旦朝，衰苶还慨慷。已复念倾倒，咨呼问瓶缸。妻儿恶吾贫，诫我以死亡。载读伯伦传，懦祌更强梁。与其忧百年，孰若夭醉乡。家酿苦屡竭，市沽乏钱囊。进歌五柳陶，聊美天禄扬。幸近豫亭叟，其人固同方。有田百顷肥，秫稌岁益仓。怜我数寂寞，招邀共深觞。醒往酩酊归，不悟日月长。有或致酬酢，肴蔬杂矜张。叟来坐酣酣，肯问味恶良。我蹇嗜坟史，叟豪乐笙簧。相殊不相关，对酌即两忘。如此粗适矣，谁犹辨低昂。宁须卖菜佣，岂俟白面郎。今日又得酒，忍为独沽尝。泔鱼取芳鲜，煮狗到烂香。及我未病困，?斟足相当。亟来勿踟蹰，午影上北廊。"}