{"id":"1126280","title":"题俞㨷画八景 浙江观潮","dynasty":"宋","author":"曹勋","text":"吴越山高紫翠重，浙江东下竦双峰。峰前忽涌东西白，飞舞潮头万玉龙。千秋人去水云空，只有荷花绕岸红。寄语阿溪垂钓处，莫教闲却一丝风。萧萧木叶下西山，便觉莼鲈兴不闲。莫踏长虹千尺去，孤帆正在暮云间。兹山泉石压江西，肩衲枯禅万众栖。欲向南州理烟艇，香炉先望紫云低。秋涛初过静鱼龙，海纳斜阳万顷红。待向焦山留夕月，一帆犹记挂西风。轻舟短棹下安流，回首烟江望夕楼。却记阿瞒当日事，灰飞烟灭只供愁。上下天光一碧时，白蘋红蓼照晴晖。汉阳树远江烟起，黄鹤楼空燕子归。清湘列岫拥烟霏，不见灵均吊楚妃。一带僧园入脩绿，待看岳麓雨晴时。"}