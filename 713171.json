{"id":"713171","title":"寄陶昌化子师","dynasty":"明末清初","author":"陈恭尹","text":"五月五羊城，积阴雨如泻。陶侯之官未及境，停车问我禺山下。贫家无酒留君欢，郊外移尊劳五马。相逢半是白头人，高僧况有青莲社。红楼朱榭次第开，临高可以挥金杯。石门香浦在左右，龙川羊峡东西来。陶侯胸中富山水，郭璞郦元那足比。文章词语妙今时，稽古宁知更如此。珠崖儋耳绝方舆，胜迹中华或未如。天遣陶侯分百里，尽搜灵秘入新书。别来著作今多少，海外音书阻鱼鸟。我从一跌落苔阶，卧疾罗浮过秋杪。怀君终夕寐难成，听尽宾鸿自北声。一笑相逢定何日，因风聊以赠平生。"}