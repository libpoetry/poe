{"id":"964612","title":"题仰山二十韵","dynasty":"宋","author":"祖无择","text":"维南斗牛下，万仞耸崔嵬。日上光先占，江盘势却回。一方蒙雨露，几处对楼台。不逐秦鞭去，曾经禹载来。云生峰惨澹，冰泮谷喧豗。险外烟岚变，深中洞府开。岩花春灼烁，溪鸟暖毰毸。飞瀑含清籁，乖龙走疾雷。平川萧庙閟，半腹邓坛摧。精蕴瑶瑰宝，灵钟杞梓材。僧轩宜薜荔，樵径怯莓苔。旁睨龙州橘，前瞻庾岭梅。仙经饶地肺，赋笔让天台。神物多灵贶，农田少旱灾。隐君须独行，吟咏亦难才。何客能依止，伊予语敢哉。一麾成系滞，四友阻游陪。未脱红尘累，徒嗟白发催。梦频生枕席，赏每倒尊罍。预恐瓜时代，图归作醉媒。"}