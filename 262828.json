{"id":"262828","title":"一萼红·芦雁","dynasty":"现代","author":"丁宁","text":"渺天涯，正关河秋老，霜信到蒹葭。掠水横斜，临风断续，残梦时绕平沙。尽消受、菰青露冷，背落日、分影别昏鸦。永夜孤怀，伴砧随月，凄迸哀笳。江上偶逢边侣，问前经游处，是也非耶。迷垒云黄。垂烟黍熟，清景犹忆些些。漫惆怅、衡阳望杳，怕潇湘、归去已无家。寂寞荒江岁晚，还倚芦花。"}