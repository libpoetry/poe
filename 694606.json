{"id":"694606","title":"登太白酒楼怀袁茂文学宪","dynasty":"明","author":"陈履","text":"千载风流馀此地，十年漂泊记登楼。重来忽漫乘孤兴，一眺分明动旧愁。浮蚁几回添旅况，骑鲸何处恣仙游。凭高不尽清狂意，更欲题诗最上头。故人交谊自平生，意气翩翩北斗横。忽数当年游乐事，翻萦两地别离情。吴江日暮丹枫冷，粤峤秋高八桂荣。安得天涯重把袂，持杯问月话前盟。天畔遨游忆往年，谪仙楼上吊青莲。惊心清赏浑成梦，在耳玄谈半入禅。霜鬓萧疏空岁月，玉人迢递杳风烟。论文尊酒知何日，愁绝清霄北斗悬。"}