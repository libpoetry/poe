{"id":"647553","title":"题赤城霞气卷","dynasty":"明","author":"王汝玉","text":"赤城嵯峨倚天起，横绝海云三百里。岚霏销尽霁霞明，綵翠荡摇青镜里。绮华丹燄纷交流，五色芙蓉绿水秋。罗浮天姥何足数，气压三山十二楼。粉署仙郎赤城客，石梁华顶亲游历。几回梦入故山霞，不知身在长安陌。长安陌上早朝天，日丽觚棱曙景鲜。紫盖黄旗蔚葱茜，龙光咫尺五云边。鹓班侍立敷章奏，花露沾衣凝伫久。恍疑身上青云梯，仰手瑶光攀北斗。羡子朱颜绿鬓时，清朝际遇古来稀。早竭丹心报明主，赤城岁晚弄霞晖。"}