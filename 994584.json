{"id":"994584","title":"噫嘻示儿","dynasty":"宋","author":"黄干","text":"噫嘻！吾退不能为高蹈之靖节，吾进不能为玩世之东方。腰折亦无米五斗，饿死安得粟一囊。徒令汝曹困齑盐，对我面目青且黄。冬寒轻裘不得御，朝饥软饭不得尝。大儿知书故自忍，小儿叫怒来牵裳。老夫对此忽自悟，呼儿并集来我傍。人生穷通固有命，丈夫志气当自强。"}