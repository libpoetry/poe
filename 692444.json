{"id":"692444","title":"题江乡归趣图","dynasty":"明","author":"杨士奇","text":"手握天机丝五色，大庭补衮不辞勤。如何一夕秋风兴，忆著沧波旧钓纶。绿水青山写作图，无边逸趣在樵渔。不闻昔老渭川叟，八十初来载后车。早年八九吞云梦，老见乾坤四海心。为语江云缓飞去，从龙还用作甘霖。七十年高鬓未皤，新来归兴似江波。玉堂更住三千日，去和尧民击壤歌。一带江乡五千里，春风浩荡画图新。莘野磻溪有相似，明时耕钓岂无人。金陵南上到江陵，看画依稀感嘅生。赤壁尚馀沉戟在，黄州谁和洞箫声。巴陵西畔楚江分，曾泛湖波望岳云。借得君山小龙笛，月明吹向洞庭君。少年初赋远游篇，曾看三湘七泽连。共是玉皇香案吏，他时随去挟飞仙。鹦鹉洲前杨柳树，飞花偏著钓蓬多。何时半醉蓬窗底，卧听沧浪孺子歌。半生近侍共清班，行见天恩并赐閒。重过南楼跨黄鹤，寻君须到绣林山。"}