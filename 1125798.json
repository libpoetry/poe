{"id":"1125798","title":"次韵元舆见寄二首","dynasty":"宋","author":"郭祥正","text":"不得陪公九日行，想提椽笔瞰西城。风流自可追王粲，憔悴犹能忆祢生。万里还家唯有梦，一身投狱岂忘情。何时共掷沧溟钓，醉倚三山欲鲙鲸。霜雪萧然满鬓须，平生忧患更无如。强倾浊酒消尘事，每见荒榛忆旧居。倦鸟久摧千里翼，故人频枉数行书。城头高阁何时到，多在三春细雨馀。"}