{"id":"766356","title":"齐天乐 其三 樱桃，和张诗舲方伯","dynasty":"清","author":"周之琦","text":"珍丛分得安陵种，垂檐几丝风袅。翠褓悬馀，筠笼赠处，量取圆珠多少。羁魂暗绕。问寒食东田，甚时重到。此日尝新，转蓬空自系愁抱。柴车双洎路引，指繁星密缀，千树红小。荐笋光阴，秉蕳节物。长忆家园春好。韶华误了，但锦字书沉，玉簪人老。梦里松楸，近年谁为扫。"}