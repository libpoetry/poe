{"id":"1122603","title":"静思院上元日二首","dynasty":"宋","author":"洪炎","text":"麻姑山换越王山，忆昨下元今上元。老去休惊长客寓，春来不拟问田园。畏途豺虎中原近，挟日风云四海昏。梦绕潇湘无落处，凭谁楚些与招魂。欲趋严跸万重山，且酌清尊庆改元。穑事何时销剑戟，贤书不用到丘园。伤心华屋灯如昼，触眼荒涂犬吠昏。今日江东须管仲，可怜穷寇尚游魂。"}