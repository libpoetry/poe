{"id":"325786","title":"探春·送张荔轩之松陵","dynasty":"清代","author":"张景祁","text":"竹扈鱼寒，荻洲雁老，川途何限凄黯。暝色连江，残年催雪，听遍高城鼓紞。小住香泾好，又何事、扁舟轻泛。有人剪烛西窗，翠眉添锁离感。记我垂虹载酒，看十里晚风，秋思云澹。拂剑霜飞，停杯月落，倦了平生游览。细雨孤山路，早梦到、梅边香暗。甚日君来，烟波遥送归缆。"}