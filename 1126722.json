{"id":"1126722","title":"甲子语溪闵雨四首","dynasty":"宋","author":"黄干","text":"樯头五两摇空飞，船头百丈牵何迟。数篙塘水清可涉，故乡千里归何时。塘中龙骨高数层，龟坼田中纵复横。青裙箬笠倚车卧，但有空车无水声。牛女盈盈河汉傍，清风肃肃吹罗裳。朱门达旦听歌曲，莫遣浓阴蔽夜凉。老夫年来百不悲，夜听群儿声吾伊。呼儿握手长太息，不见侬家数口饥。"}