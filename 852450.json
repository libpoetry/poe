{"id":"852450","title":"将赴洋州书东谷旧隐","dynasty":"宋","author":"文同","text":"晚客无一来，独步入东谷。园林已成就，此景颇不俗。落落岩畔松，修修涧边竹。爽气逼襟袖，清如新出浴。寒泉激乱石，磊磊漱琼玉。荒溪渍馀润，满地苔藓绿。珍禽静相倚，毛羽华且缛。高下相和鸣，不去若驯伏。幽花杂红紫，点滴乱盈目。坐久微风来，时闻散馀馥。往年读书处，宛尔旧茅屋。虽然小破坏，修整可数木。开门拂轩窗，无限起蝙蝠。纵横列虫网，不免自扫扑。壁间细书字，多是亲写录。当时苦谋身，如此用意毒。于今三十年，才抵羊脾熟。一从入仕路，行步每踖踧。所畏惟简书，其甘者藜菽。中间何大幸，致身在天禄。无状陪俊游，俯首常自恧。连章乞外补，得郡悉乡曲。虽名二千石，敢自辞碌碌。朝廷设新法，布作天下福。或虑多垢玩，训戒稍严肃。刺史当是时，能不为驱督。行之以中道，勉副议者欲。刻薄素所憎，忍复用刑狱。进身岂不愿，实惧有阴戮。昨从汉中归，于此度炎燠。亲朋日相会，分义愈敦笃。便欲从之游，投簪解朝服。退自数年计，伏腊殊未足。还当武康去，就养若鸡鹜。贫虽士之常，于我何迫蹙。箪瓢若自具，尚可继前躅。奈何食口众，不比回也独。东方千馀骑，导从催我速。行复登长途，貌展心甚缩。渊明岂俗士，幸此有松菊。"}