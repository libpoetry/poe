{"id":"985232","title":"游大隋山","dynasty":"宋","author":"郭印","text":"我闻大隋名，梦寐犹记录。得檄天彭道，喜气和可掬。出城六十里，崎岖转江曲。山门忽斗上，危步依筇竹。崩石带烟云，异草罗涧谷。寂鸟下窥人，累猿时挂木。路穷才见寺，金碧焕双目。祖师古定光，灯冷无人续。开公生异世，大事如付嘱。僧言山长阴，朝暮云容蹙。兹辰为我晴，叠岫堆浓绿。虚阁倚秋风，一洗尘土俗。举手揖丹景，扛身跨白鹿。十年劳问讯，亲到心始足。坐久烛渐微，借榻云间宿。山寒寐不成，窗外泉鸣玉。"}