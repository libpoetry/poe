{"id":"1236972","title":"和黄景杜雪中即事","dynasty":"元","author":"赵孟頫","text":"燕雪常飞十月前，弊裘破帽过年年。拥炉自笑何为者，欲买浊醪无一钱。雪寒凄切透书帷，极目南云入望低。欲报平安无过雁，忽惊残梦有鸣鸡。君说江南苦未归，香橙新酒蟹螯肥。何当与子扁舟去，共挽清溪浣客衣。客里相从意最亲，高歌快饮见天真。明年去学潘怀县，满县栽花做好春。当年临水照春衫，浮玉山前水似蓝。归计未成羁思恶，为君飞梦到城南。"}