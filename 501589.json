{"id":"501589","title":"赠碧溪道士","dynasty":"明","author":"林弼","text":"金华洞中牧牛仙，叱石飞去三千年。却骑白鹤下人世，溪云山月相留连。青蛇三尺滑秋水，白日风雷生袖里。绿章扣额笺天公，铁檄役兵驱旱鬼。南州三月土烟生，坐见春野无馀青。都将精意干元气，要使憔悴回欣荣。我闻神仙足官府，苍生苏息无辛苦。愿师掷剑碧空中，大沛江淮洗兵雨。"}