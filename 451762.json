{"id":"451762","title":"三姝媚 沈阳初雪翌日仙子湖赏枯荷","dynasty":"当代","author":"江南雨","text":"冰胶缄梦冷。怅霜凋香红，雪封苔径。老柳斜阳，趁晚钟偷下，一池幽暝。断梗残蓬，空暗忆、烟波千顷。片霎销魂，水佩风裳，翠樽娇影。恨与闲愁俱醒。叹俊约芳盟，古欢无定。曲尽歌沉，纵袜罗重到，画图谁省。莫漫伤怀，原自爱、横塘新静。还惜吹箫人去，阑干独凭。"}