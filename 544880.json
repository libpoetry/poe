{"id":"544880","title":"不佞隶博士籍五载馀迥游京师不为当道所知今归业且谢去乃辱督学滕公物色风尘擢之异等而且脱略师生罔间形迹青衿之遇近代所无感德酬知辄复赋谢二首 其一","dynasty":"明","author":"胡应麟","text":"落魄风尘几岁年，凌云豪气自翩翩。持竿欲挂珊瑚树，挟瑟重登玳瑁筵。吏部声华唐阙里，长卿词藻茂陵前。无论国士今难遇，万古夷门白日悬。"}