{"id":"1113024","title":"用秦少游韵二首","dynasty":"宋","author":"张侃","text":"春风花草绣林皋，索莫谁怜止酒陶。晚学文章真末技，早知州县亦徒劳。年光可叹石中火，人事休磨笑里刀。分外更须贪富贵，如求兔角与龟毛。未工射雉怯如皋，欲挂衣冠慕老陶。莫为功名多戚戚，须知身世两劳劳。求鱼切戒空缘木，买犊不妨先卖刀。未有田园作归计，年来留滞感潘毛。"}