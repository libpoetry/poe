{"id":"815882","title":"南柯子","dynasty":"清","author":"顾贞观","text":"乍接分钗燕，旋邀对镜鸾。袖香馀煖共阑干。只觉被池红泪不禁寒。玉轸多时约，金泥一响欢。桂花浓露好谁看。今夜清辉还似忆长安。镜里看花发，门前听马嘶。杏梁何事有单栖。不见天涯芳信几回疑。欲剪同心带，还占薄命词。悄垂帘幕护相思。为祝东风休卷绿杨丝。"}