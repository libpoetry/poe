{"id":"774700","title":"瀛海王氏宗祠落成","dynasty":"清","author":"章甫","text":"万物本天生，人生由祖始。不有寝庙成，何以脩禋祀。我读生民诗，直溯厥初起。多君廑孝思，追远不容已。先是家闽漳，太原久受氏。壮游海之滨，居然稽山士。作庙祀其先，大义肩综理。就中卜地灵，创建于仁里。朝山面瀛东，东方来气紫。背海枕城垣，固与金汤比。构就观厥成，佥曰轮奂美。尊祖而鸠宗，昭穆洽伦纪。无忝尔所生，用进厥考妣。祭品洁而清，蘋蘩采沼沚。春露又秋霜，僾忾俨怙恃。一脉血气通，贯在筵与几。遥知水有源，衍派长如此。俎豆百世馨，匪直云礽止。"}