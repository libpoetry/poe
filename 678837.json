{"id":"678837","title":"题戴文进赤壁图","dynasty":"明","author":"陈炜","text":"元丰有案诗成狱，五载南来事迁逐。黄冈形胜无处无，赤壁矶头山水绿。古树深蟠不老根，悬崖泻下飞来瀑。白露横江风气凉，月出东山皎如烛。扁舟欸乃击空明，主宾逸兴何当足。歌声上薄斗牛寒，玉箫吹起鲛人哭。此时此景情最融，那识升沉与荣辱。旧存词赋未凄凉，千古虹光耀人目。临安画史艺无双，貌得生绡横半幅。挥毫几度不成吟，祗恐神游笑俚俗。绵邈高风何处寻，漠漠江云寄遥瞩。"}