{"id":"263921","title":"沁园春·赠董舜民","dynasty":"清代","author":"尤侗","text":"谁踞词坛，天下健者，独有董公。曾北上燕台，东游越峤，南寻隋苑，西问秦宫。慷慨悲歌，滑稽笑骂，左把刀钩右酒钟。挥毫罢，令雪儿起舞，唱彻回风。君才十倍吴蒙。更林下夫人兴致同。看绿绮低弹，风吹鬓影，青蛾淡扫，月上眉峰。放棹探梅，拥炉煨芋，乐事相于闺阁中。还索取，将红桥锦字，好配林鸿。"}