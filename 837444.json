{"id":"837444","title":"霜叶飞·戊辰重九江亭登高，归检尘箧，有数年前挈家人来游未成词稿，补完之。仍用梦窗韵","dynasty":"清末民国初","author":"夏孙桐","text":"倦游陈绪。惊衰鬓、萧辰来抚秋树。有情山色尚窥廊，遥翠晴如雨。试目极、冲寒断羽。风霜回换成今古。笑袖上黄尘，涴到酒痕深，黯淡不分缁素。僧舍半日偷閒，香残荈冷，问谁糕字同赋。每怜儿女解沧桑，事往鹃魂语。渺城角、炊烟似缕。斜阳车马荒陂去。更万芦，萧萧外，泪滴新亭，倚阑高处。"}