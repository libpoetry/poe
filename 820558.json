{"id":"820558","title":"兰陵王 秋柳","dynasty":"清末近现代初","author":"吕碧城","text":"乱鸦集，写入芜城秋色。隋堤畔，无限夕阳，红到枝头黯成碧。宵来猛郁抑，愁压眉痕更窄。怜憔悴，零落旧妆，付于西风弄梳掠。春华去谁惜。忆帘卷朱楼，处处烟羃。朦胧尽是相思缬。更茜雪相映，小桃争发，曾遮骢马踏艳屑，祗今两陈迹。凄恻，诉漂泊。又唱彻阳关，魂断桥侧。霜条待共梅枝折。望故国千里，暮云愁隔。归心何许，托笛语，问旧驿。"}