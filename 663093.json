{"id":"663093","title":"七谣赠璞冈赵明府 其二 寒冰谣","dynasty":"明","author":"孙绪","text":"中州淇水来泼泼，介鳞无数沾涓沫。流入漳河愈觉清，临流谁识源头活。化作膏池一片冰，炎威都被清风夺。冰之清，贮玉壶兮凝水精。纤尘无地可附著，瑶池月色光盈盈。冰之寒，冷风积雪山纥干。乌鸱燕雀不敢近，沟穴深处藏狸貆。乞儿一任附炎热，仙人笑抚碧琅玕。"}