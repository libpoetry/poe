{"id":"614650","title":"送妇翁车先生改保昌学职","dynasty":"明","author":"韩日缵","text":"我送舅氏去何之，吾道将南庾岭陲。傲骨宁堪羁五斗，且辞簿领为人师。一领青毡消不得，清斋苜蓿自支颐。郑虔轗轲聊复尔，塞翁倚伏谁能知。广文先生官太薄，庾岭梅花亦不恶。閒来问字吏兼儒，倦去闭门人伴鹤。匣有青萍案有书，门外青山俨如削。朝来爽气助清吟，何似折腰绶若若。"}