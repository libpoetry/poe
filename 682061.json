{"id":"682061","title":"送刘效忠巡抚延绥","dynasty":"明","author":"余继登","text":"开府须人杰，维垣属列卿。符分竹虎去，轼拥画熊行。号令严刁斗，威名变旆旌。羡君还自愧，白首竟儒生。宦是刘生拙，崇阶亦渐跻。廿年淹塞北，千骑向延西。小范谁堪并，大名君与齐。丈夫多远略，早晚破回奚。谁云边塞地，城郭近来空。闻道延州将，犹称列郡雄。此行期破敌，慎勿但和戎。好使麟台上，书君第一功。青油明虎帐，紫塞控龙庭。汉马嘶卿月，边人识将星。英雄头未白，事业简须青。莫道书生老，犹堪一勒铭。"}