{"id":"1128656","title":"春游","dynasty":"宋","author":"董嗣杲","text":"山童携竹杖，支我步城头。东风扑酒香，吹醒殊乡愁。江波荡太阳，万顷金色浮。土人不识此，我可专春游。登城最凄黯，绝殢脂粉醉。万里烟尘濛，掩此战争地。江风荡渔歌，便觉春光异。嗟我道不行，颇动乘桴志。日日步春去，偶值江色晴。杨柳翠频蹙，不管黄鹂声。归栖官屋寒，月暗灯不明。独坐想游衍，西湖无限情。买鱼缕银鲙，鲙细供春醉。醉立海棠风，看山负惭愧。万事可离踪，白发不容伪。我屋枕乾溪，日揖南峰翠。"}