{"id":"409249","title":"反蜀道难送杨昀谷太守之官四川","dynasty":"近现代","author":"黄锡朋","text":"丈夫生世不能龙睇虎啸吐我胸中奇，犹当万里乘槎穷险巇。层城华屋照锦水，坐失仙窟宁非痴。昔也蜀道之难难于上青天，今也荆梁一线鱼贯而蝉联。镌岩铲谷平若川，飙轮一发箭离弦。异哉使车如使船，竦息端坐闭两目，但闻天风海水声訇然。呜呼安得起我太白于九泉，相与拍手大笑峨嵋巅。剑阁之险复何有，峰峦倒飞石返走。惊神泣鬼天无功，咄嗟失此关山雄。君今西游快君意，云虬一蹴夔巫空。落日晖晖恣所向，鸟道千盘得夷旷。能令方寸五岳平，逸气纵横发清唱。迩来众作喧秋蜩，寻声逐响何纷嚣。相如子云同工而异曲，高名万古横云霄。蜀山青兮蜀水碧，携琴载鹤求遗宅。人去苔荒空自愁，江山摇落谁与俦。呜呼安得起我太白于九泉，论文对酒酣高楼。"}