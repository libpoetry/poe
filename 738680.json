{"id":"738680","title":"吴大椿置酒丁香花下","dynasty":"清","author":"刘大櫆","text":"江南三月江水清，风暄日暖鱼苗生。客子飘零惯车辙，辜负故园春景晴。今朝喜见草芽出，丁香枝上苍玉明。延陵公子动逸兴，安排酒盏招刘伶。平生抵死荷一锸，况闻牛与羊鱼腥。侑觞复有好弦管，《连昌宫辞》《琵琶行》。吾闻阮嗣宗，因人善酿求步兵。又闻灌仲孺，一钱不直卫尉程。我辈天涯久沦落，春光入座谁能醒。画史解衣槃礴羸，淳于失笑冠绝缨。饮者身在即不朽，何须刻作钟鼎铭。君不见此花含吐如瓶瓴，欲开不开殊有情。一夜东风起蘋末，纷纷霰雪铺檐楹。"}