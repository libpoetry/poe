{"id":"1081698","title":"绩溪寨口","dynasty":"宋","author":"沈与求","text":"青嶂插天堑，白水翻地轴。回环壮哉县，不许飞鸟触。往年羽书驰，盗发清溪曲。先声杂妖幻，馀党萃符祝。控攘最旁近，被害良惨毒。聚落烬烟空，生齿涂炭酷。岂无山川险，会有法令束。百年不用武，骈领甘此辱。至今风雨夜，犹闻鬼群哭。遗俗感旧愤，禦盗勇气足。大儿佩刀剑，小儿利锋镞。老翁筋力衰，奋挺怒张目。营寨人自戍，不待官期促。矧今杀气横，洒涕国步蹙。豺狼据道路，虎兕出林谷。傥持复雠心，公战图报国。"}