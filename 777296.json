{"id":"777296","title":"法华寺","dynasty":"清","author":"曾源昌","text":"路转幽篁里，逶迤匝浅苔。刺桐将合抱，香檨未成胎。楼耸悬钟鼓，庭荒辟草莱。烧檀飘户外，啼鸟傍林隈。离德昭金殿，禅心悟劫灰。虽多收败叶，渐欲变枯荄。观射亭犹在，息机人未回。无心溪水去，有意野云来。残蕊风轻剪，寒炉火欲煤。村烟空处渡，野色望中开。谁展挥毫手，同倾瀹茗杯。犹迟辞丈室，相顾两无猜。"}