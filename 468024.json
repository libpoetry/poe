{"id":"468024","title":"步韵奉和东遨兄","dynasty":"当代","author":"熊盛元","text":"鸡声欲破早春寒，爆竹惊心梦未安。扰扰神州千劫幻，沉沉帝座五云环。小康图画铺穷壤，大款楼台占好山。闻道仙方能换骨，祖龙一去莫重还。地底熔浆地表寒，庙堂湖海暂相安。输心已作衔冤鸟，盟誓空留约指环。柳绽鹅黄春有脚，波翻鲸黑日沉山。一襟风涤蟠胸雾，天道由来得好还。凛凛霜横剑胆寒，当年血溅古长安。漫夸龙种传三代，更竭民膏夺五环。贵胄乘槎纷泛海，腐儒遁迹已无山。风尘荏苒蒹葭白，独倚楼头羡鸟还。"}