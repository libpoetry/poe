{"id":"1198190","title":"歌","dynasty":"魏晋","author":"傅玄","text":"煌煌芙蕖。从风芬葩。照以皎日。灌以清波。阴结其实。阳发其华。金房绿叶。素株翠柯。宝剑神奇。镂象龙离。通犀文玉。明珠错地。光如电影。拟之则离。有所思兮。在天一方。何以赠之。玉佩珠璜。飞沉殊厥趣。草木以区别。鸾鹥乐山林。龙蛇安薮穴。雷师鸣钟鼓。风伯吹笙簧。西母出穴听。王父吟安厢。黄叶离高柯。丹棘坐自零。不惜棘自零。念我少弟兄。日中万影正。夕中万影倾。渡江南。采莲花。芙蓉增敷。晔若星罗。绿叶映长波。回风容与动纤柯。曲池何澹澹。芙蓉敞清源。荣华盛壮时。见者谁不赏叹。一朝光采落。故人不回颜。歌者齐弦。舞者振铎。弦铮铮。铎朗朗。所乐亦非琴。唯言琵琶与筝。能娱我心。兔捣药月间安足道。神乌戏云间安足道。青云徘徊谓我愁。我家近宫掖。易知复难忘。黄金为閤门。白玉为殿堂。"}