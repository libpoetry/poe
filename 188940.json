{"id":"188940","title":"诗约范直夫游万叶寺观瀑泉","dynasty":"宋代","author":"洪迈","text":"范侯隐下吏，夙尚本丘园。身投攫金市，聚书以自藩。炯然如孤月，不爱黄流浑。要知句律工，竞病何足论。我生群末俗，泾渭同一源。同心无楚越，倾盖如弟昆。人生各有役，不暇捧一尊。风蒲挂南浦，念欲东南奔。对床定何夕，青灯照晤言。悬知吟诗处，千尺银河翻。"}