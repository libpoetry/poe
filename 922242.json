{"id":"922242","title":"白鹤山新居，凿井四十尺，遇磐石，石尽，乃得泉","dynasty":"宋","author":"苏轼","text":"海国困蒸溽，新居利高寒。以彼陟降劳，易此寝处乾。但苦江路峻，常惭汲腰酸。矻矻烦四夫，硗硗斲层峦。弥旬得寻丈，下有青石磐。终日但迸火，何时见飞澜。丰我粲与醪，利汝椎与钻。山石有时尽，我意殊未阑。今朝僮仆喜，黄土复可抟。晨瓶得雪乳，暮瓮停冰湍。我生类如此，何适不艰难。一勺亦天赐，曲肱有馀欢。"}