{"id":"702814","title":"送冯琢庵宗伯二首","dynasty":"明","author":"董其昌","text":"帝宠端臣拜庆时，恩华舄奕照东淄。凤毛总揽双茎秀，鹏息聊为六月期。子舍舞衣朱绂贵，春宫横卷黑头师。最怜尺五云霄近，芳岁从容引寿卮。端臣将父御车年，有诏东华设醴筵。可但冯家论鲁卫，须知太史自谈迁。商山羽翼何当就，天禄图书取次编。最是中朝劳属望，都门未许大夫贤。"}