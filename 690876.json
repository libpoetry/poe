{"id":"690876","title":"何文起将营西山别业拉余往观因而有赋","dynasty":"明","author":"李之世","text":"城里住山独擅奇，买山还订住山期。白云窥户知新主，黄鸟投林借旧枝。废井觇泉荷锸往，荒阶种石带苔移。镌厓未暇穷幽胜，一为烟霞洗俗姿。缘萝折折到柴扃，林自萧森壑自冥。依隐自怜芳桂绿，卜邻偏藉古松青。溪山佳处宜层阁，登陟疲时可一亭。记取池边数片石，品泉留与续茶经。"}