{"id":"83450","title":"幽居戏赠邻曲","dynasty":"宋代","author":"陆游","text":"暮年远屏天所借，落佩倒冠如得谢。虽无壶酒助歌呼，幸有蠹书供枕藉。市声不闻耳差静，车辙扫空身转暇。雨悭葵叶未吐甲，露重榴房初坼罅，深红菱角密覆水，烂紫蒲桃重垂架。直令掩关避世俗，未害煎茶唤邻舍。萧萧鸡犬衡门晚，寂寂灯火幽窗夜。劝君切勿纵高谈，性命如丝不禁吓。"}