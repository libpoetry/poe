{"id":"502613","title":"送李浩复永宁","dynasty":"明","author":"王恭","text":"对酒击长剑，男儿重横门。行骑紫缰马，笑结曼胡缨。常思肝胆沥，竟未嫖姚识。时来激忠愤，身与鸿毛掷。尔今年少才堪数，远逐旌麾在行伍。幕下还教重阿朦，军中已见留孙楚。七闽自是古秦封，今日温陵镇尚雄。时平瘴海无边警，天尽琉球见远峰。往来射猎寒沙碛，住久翻忘异乡陌。紫荚花深骑影迷，刺桐叶暗炊烟积。昨日单车奉檄归，过门应得访庭闱。暂随旅雁云边落，又逐征帆海上飞。燕然北去南交趾，石刻铜标今尚尔。为报边头将士知，丹青好在云台里。"}