{"id":"696934","title":"次韵表弟蒋煜及门生翁敏见赠喜予归田之作四首","dynasty":"明","author":"祝允明","text":"中条不改旧王官，犹喜书淫共士安。汉女红颜非自误，阮公白眼向谁看。农人问稼教多秫，道士裁筠赠作冠。日喜车来皆长者，秪应姻旧倍添欢。荷锄欣种渊明田，坦腹还如懒孝先。登山自蜡平生屐，载酒时过远近船。焉知鱼鸟升沉性，齐得椿菌小大年。却笑人间心尚在，欲将青史订愚贤。忙是挥毫静弈棋，雕阑日转梦回迟。时从王右军临帖，戏学张京兆画眉。傍水近开三益径，停云徐咏四愁诗。新来最满平生意，楼上看山独坐时。高眠不怕唤当关，一月华胥游未还。意在可兼无可处，身居材与不材间。琼敷玉藻六七子，金雀雅头十二鬟。愧有金陵无李白，栖霞即是虎丘山。"}