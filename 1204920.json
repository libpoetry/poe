{"id":"1204920","title":"摸鱼儿 和","dynasty":"元","author":"许桢","text":"买陂塘旋栽杨柳，求田专理农务。扁舟来往烟波里，青箬绿蓑风雨。时泛渚。把远岫遥岑，收拾来孤屿。黄华解语。道凤阁鸾台，黄尘乌帽，争似醉乡趣。洹溪上，道士而今惟许。飞熊梦断姜吕。水声山色相萦绕，涌出笔端新句。斟桂醑。听万籁笙竽，一派仙家谱。休论往古。向种菊篱边，观鱼轩外，晚节有秋圃。"}