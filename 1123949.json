{"id":"1123949","title":"从李崇道觅潘衡墨四首","dynasty":"宋","author":"赵蕃","text":"人言潘谷久腾空，衡也崎岖隐墨中。谷见坡诗衡用诀，了知真是一家风。眼寒不识黟川李，相好长迷大禹圭。见说潘郎亲有女，独能传业向深闺。丈夫久弭江西节，闻道诸侯尚扫门。箧有玄圭肯分似，从今默默面称冤。识字才能项籍欺，灶煤研瓦分甘之。如何乞索忘唐突，拟赋江南鹤膝枝。"}