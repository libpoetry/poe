{"id":"547085","title":"题郑双峰先生乡贤卷册","dynasty":"明","author":"于慎行","text":"谷口有逸民，秉耒在岩穴。儒宗遁北海，牧伯钦高节。二公世所师，岂伊青紫列。谁者嗣流光，华胄栖东越。握椠谢公车，服陇耽邮畷。独行州里孚，笃谊神明彻。生不采芹游，没从舍菜醊。典礼旷无前，清芬耿不灭。神报一何延，永锡钟遗厥。亦有公衮褒，金书貤象阙。种木百年阴，种德百年烈。末俗徒皇皇，芳规胡不晰。"}