{"id":"1123050","title":"冬至前半月赴季父梅花之集与韩蒲向宪唐干诸人唱和十首","dynasty":"宋","author":"胡寅","text":"今年共叹物华迟，春信孤根独早知。未到书云十五日，已看缀雪两三枝。寒香宛是临风好，冷艳还于照水宜。莫待江头千树暗，只今携酒正当时。天寒袖薄竹光侵，溪转桥横草阁深。妃子定应来月窟，宁馨谁说是瑶林。颜开玉色春光满，香动冰姿冷不禁。漫道江南好诗句，只誇红蜡与黄金。南人惯识赏来迟，北客相逢胜旧知。何必粉图争画样，更劳饧糁乱粘枝。天饶绝品千花外，人换新妆一笑宜。佳句定非横笛比，温存疏蕊半开时。不管霜威日夜侵，肯教飞蝶到深深。六花漫尔呈三白，一萼居然映万林。软玉香冰空自恼，芳心愁思遣谁禁。市桥江路风流别，枉费千颦买笑金。追陪强韵思犹迟，寄语疏林恐未知。酒半寻香攀近蕊，夜分然烛照高枝。莫愁花浪翻天远，且看鲛鮹剪玉宜。冠冕众芳归独步，固应桃李不同时。冰围风战雪交侵，方是春工属意深。绿萼已开栽乐谷，一枝那得寄芗林。依然照水如相媚，粲者巡檐也未禁。香白檀心谁解赋，赖公戛玉更摐金。好花不恨好诗迟，国色须蒙国士知。漫比玉容歌璧月，空将鹭羽斗琼枝。旁无绰约天仙对，中有甘酸鼎味宜。闻说北枝开亦遍，一尊相属定何时。爱花从使二毛侵，叹赏孤高与靓深。调护腊前珠结蕊，荡摇年后玉成林。莫教三弄飘飘落，剩把千篇得得禁。姑射肌肤最温润，夜眠无用辟寒金。的皪凝情开自迟，风亭微馥许君知。直须藉草倾松叶，绝胜登楼唱竹枝。韩寿香囊难取似，何郎粉面且随宜。岂知万颗垂黄实，擢秀前村夜雪时。不辞开后苦寒侵，为与骚人托契深。可但风光回岁律，更分华色掞儒林。欲歌白雪词难和，试挽幽香力尚禁。等是美名无玷染，腊梅何事色如金。"}