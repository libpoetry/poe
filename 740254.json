{"id":"740254","title":"英德峡","dynasty":"清","author":"陈长镇","text":"昨日监豪泷，今日浈阳峡。鲛宫一线开，象齿千行插。山根筋骨竖，水寨旗枪挟。河走昆仑脊，剑拔茱萸匣。撩倒云气惨，威迟林影狭。蛟螭锁寒井，虎兕闭幽柙。地肤赘悬疣，天车拥大翣。野猿啼长夜，飞隼碍高硖。险疑巨灵擘，阴畏山鬼掐。白乳鸊鹈膏，碧藓蠀蛦甲。浮烟带海腥，微卵愁山压。蹉跎拟归休，凉风吹白祫。"}