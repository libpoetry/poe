{"id":"404","title":"晚年叙志示翟处士","dynasty":"唐代","author":"王绩","text":"弱龄慕奇调，无事不兼修。望气登重阁，占星上小楼。明经思待诏，学剑觅封侯。弃繻频北上，怀刺几西游。中年逢丧乱，非复昔追求。失路青门隐，藏名白社游。风云私所爱，屠博暗为俦。解纷曾霸越，释难颇存周。晚岁聊长想，生涯太若浮。归来南亩上，更坐北溪头。古岸多磐石，春泉足细流。东隅诚已谢，西景惧难收。无谓退耕近，伏念已经秋。庚桑逢处跪，陶潜见人羞。三晨宁举火，五月镇披裘。自有居常乐，谁知身世忧。"}