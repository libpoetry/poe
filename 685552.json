{"id":"685552","title":"岭海秋怀九首","dynasty":"明","author":"邓云霄","text":"萧萧短发晚风前，闲坐高楼弄紫烟。夜色正怜人静后，秋声多在雁啼边。戏调玉露添清酒，高挽银河洗碧天。已觉身轻堪跨鹤，欲从羊石觅飞仙。自笑平生感慨多，秋来怀抱近如何？山中老友招松桂，水畔新衣制芰荷。懒听侯门金缕曲，且酬渔父竹枝歌。月明不浅观涛兴，风急潮头起白波。江村返照水云黄，虾蟹莼鲈共醉乡。仕路几年惊滟滪，扁舟今日到沧浪。尊前词客皆仙侣，方外闲身有漫郎。何处横江调铁笛？数声吹落海门霜。满瓮松花酒正篘，好将沉醉度清秋。年华冉冉嗟弹指，世事纷纷总掉头。野鹤不知天地阔，冥鸿宁为稻粱谋。岩扉未了华山梦，谁信江湖有子牟。闭门人事未萧条，为有秋花慰寂寥。失学且从豚犬懒，娱亲偏喜瑟琴调。闲云粤峤宜高枕，苦海吴门想折腰。乞得长林容散木，尽收风月入诗瓢。松楸凝望肃阴阴，不是他乡亦越吟。风木缠绵千古恨，蓼莪凄断一生心。长云度雁驱寒色，夜雨啼乌送苦音。试问愁肠今几许，南溟难比九原深。朔鸿来处是燕云，粤海迢遥万里分。耕凿敢忘尧舜力，讴歌长恋圣明君。批鳞殿上心犹壮，谏草囊中久已焚。九塞烽烟传警急，那堪边报入秋闻。五年落魄叹浮湘，翘首湖南似故乡。别后音书回雁阵，向来岐路怯羊肠。芝山碑板霞千片，石鼓楼台水一方。更有巍庵临岳顶，梦魂常绕楚天长。结社曾推一字师，中原兄弟动秋思。鱼沉雁断人千里，雌伏雄飞又一时。风雅才名身后定，月梁颜色梦中疑。幽窗尚忆连床语，赠卷重披旧日诗。"}