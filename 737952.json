{"id":"737952","title":"寄酬顾大嗣宗见怀之作兼简陶柱中缪昭曦","dynasty":"清","author":"沈起元","text":"青禽下罡风，笼致湘江濆。岂不慕俦侣，空望湘山云。湘云若情人，可望不可亲。孤怀凭吊影，含意谁为申。炎方苦毒热，深甑坐蒸爇。清风忽然至，乃得故人札。缄封一斛珠，客子泪所结。回环万古心，惆怅经年别。离别庸何伤，嗟为糊口忙。风尘与霜露，盛年鬓已苍。饥鹰傍人飞，有翅讵得翔。君母八十余，我父七十强。有子各贱贫，长倚门闾望。此恨不可道，又见秋风早。团团白露零，幽兰冷衰草。朝接孤飞鸿，暮偶独语蛩。飞鸿将我心，缥缈凌长空。乱蛩织我愁，烟月俱朦胧。牢落天地间，何由托微躬。屈指故友朋，十人九浮萍。稍喜痴虎头，共此潇湘清。我为磐石止，君作车轮行。握手良不远，一水徒盈盈。羡君知己多，一室聚兰臭。陶子何岳岳，青虹落眼后。缪子复耿耿，诗与骨俱瘦。异乡得同心，新交每逾旧。未知文酒伴，时说狂生不。待报一函书，难凭双鲤鱼。夫容空采采，江水正愁予。"}