{"id":"721407","title":"答朱彦则二首","dynasty":"明末清初","author":"陈恭尹","text":"云间坛坫世同推，之子南来慰所思。白石砂床勾漏客，清秋幕府杜陵诗。句如初日斯为美，曲是阳春和自迟。咫尺端溪不谋面，与君俱有鬓边丝。民俗凋疲只愿闲，每飞符檄靖诸蛮。著书名在千秋后，借箸功存五岭间。绮里芝荣谁共采，盖公堂迥杳难攀。何时邂逅嵩台月，卮酒相从一解颜。"}