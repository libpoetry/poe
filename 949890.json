{"id":"949890","title":"水龙吟 其三 须江望九华作","dynasty":"宋","author":"周紫芝","text":"楚山木落风高，暮云黯黯孤容瘦。天晴似洗，明霞消尽，玉峦排秀。九凤飞来，五云深处，一时轻矫。恨三山不见，六鳌去后，天空远，人将老。堪笑此生如寄，信扁舟、朅来江表。望中愁眼，依稀犹认，数峰林杪。万里东南，跨江云梦，此情多少。问何时还我，千岩万壑，卧霜天晓。"}