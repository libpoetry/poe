{"id":"844762","title":"齐天乐 寿任志公用张铁光韵","dynasty":"清末民国初","author":"聂树楷","text":"匆匆腊鼓催年换。天容我公闲散。坡老生朝，刚过三日，绿野又开芳宴。不堪系念。正冰蹴黄河，烽传赤县。风鹤惊心，层云不障满山远。相期及身强健。想名山一席，定遂初愿。英猎丛残，网罗放失，凭仗一枝湘管。沧江卧晚。正大陆龙蛇，付之不见。且尽余欢，趁花堆酒面。峰回路转车初换。迎人冷香先散。十里溪塍，万株琼玉，尽许乘间游晏。行吟伫念。疑邓尉繁英，称来山县。一白迷漫，海浮香雪去尘远。寻幽腰脚尚健。奈咏花才拙，大不如愿。且让江城，谱成新引，吹入鹤楼仙馆。归途趁晚。倘劫漏乡园，明年重见。老态虽增。想花曾识面。"}