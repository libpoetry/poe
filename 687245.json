{"id":"687245","title":"喜雨应吴太参二首","dynasty":"明","author":"孙伟","text":"谁挽天河四月翻，山云晓护使君轩。蒲葵半亩青红湿，鸂鶒满塘黄浊喧。塍溜暗添秧下水，庖烟远驻竹边村。怒雷莫促乖龙急，枯槁惟宜霢霂恩。坐听檐虚泻沸涛，也知真宰养民膏。北窗梦觉增絺绤，南亩人归罢桔槔。乡赛入村喧社鼓，野塘生水受渔舠。雨师先及公田足，为报官家抚字劳。"}