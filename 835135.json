{"id":"835135","title":"金缕曲 其一","dynasty":"清末民国初","author":"冒广生","text":"半剪吴淞水。尽教人肠回魄荡，浅深同醉。认得谢家楼阁影，软煞夕阳红里。倩垂柳斑骓轻系。长记枇杷花下立，乍相逢蓦地惊回避。犹祇是，憨憨地。宵凉背坐银缸底。拨檀槽凄然为诉，杨枝身世。我亦伤心同白傅，打叠为卿憔悴。卿试看京尘衣袂。落尽樱桃春已去，算飘零一样天涯泪。歌当哭，唾壶碎。"}