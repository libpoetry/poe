{"id":"623086","title":"附西夏十主","dynasty":"明","author":"郭之奇","text":"夏于中国弹丸尔，传世十君亦有以。入朝归土繇保忠，地斤泽走诸戎迩。银州观察漫相羁，朝为赐赵暮为李。衣锦之人独厌兵，每念国恩深戒子。子图王伯祖为名，英雄之主何锦绮。环庆保安随意侵，塞门诸砦亡坚垒。银泥家鸽众盘飞，好水川兵多坠死。削官削姓岂堪惩，称帝称王终莫止。心寒胆破繇范韩，更名受册从兹始。相传累叶作咸宾，秉常为厉仍消弭。辽宋逡巡日避金，中原云扰无停晷。蕞尔西方绝塞尘，享年逾百真乔梓。声罪犹闻遵顼师，戎人反抱华人耻。灭国虽归蒙古胡，编年莫附辽金史。"}