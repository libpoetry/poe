{"id":"697196","title":"张仲立过访舟中邀集新居奉赠二律","dynasty":"明","author":"胡应麟","text":"修竹千竿蔽草庐，蓬蒿一径共踌躇。囊倾记室三都外，架插司空万卷馀。茂苑祥光回鸑鷟，吴门秋色到鲈鱼。他年孝友知侯在，底用寻源上玉除。青钱万选世谁伦，金镜千秋动紫宸。三箧当年穷宇宙，七车遥夜辨星辰。枰空淝水知无敌，剑合延津自有神。倘许孝廉船上约，浮家何惜去来频。"}