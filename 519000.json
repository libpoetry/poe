{"id":"519000","title":"题曹御史岁寒图","dynasty":"明","author":"邹智","text":"早年走马巴山曲，浅绿深红看不足。飙风夜作朝蔽江，逸兴常随酒杯覆。南来误入曹公府，白日青天开肺腑。手携十七年前图，挂在高堂令我谱。酒酣耳热乌纱偏，茫茫四壁生寒烟。山童泽涸天地槁，嗟此三杰何孤骞。郁然苍者老臣器，方履圆冠帝庭议。小人见之皆敛容，君子见之皆吐气。粹然清者大儒质，玉色金声士林式。存乎其中为静虚，见乎其外为切直。皎然洁者真仙妆，玄裳缟衣琼佩光。魄常精明而不乱，魂常安静而不扬。海眼须臾涌晴月，照见风神愈奇绝。崖前冰柱颠倒垂，势不能凌还自折。我观大化如海涛，汐者自汐潮自潮。苟非三极两间立，元会运世今已销。歌声如钟歌转烈，公去襄阳我南粤。穷岛宁无突兀枝，点缀何妨四三杰。"}