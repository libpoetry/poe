{"id":"640060","title":"大飨","dynasty":"明","author":"汪广洋","text":"诸侯谨述职，方伯敬来同。后世尚斯典，往古有遗风。维兹献岁始，大钧妙化工。川泳云飞间，罔不被薰融。至尊垂衣裳，隽髦蔚景从。土宇日已广，民物日已丰。匪文莫附远，匪武孰成功。不有劝赉美，恩意何由通。乃命行大飨，礼数极雍雍。三公相左右，百辟叙西东。祥飙临宁来，旭日当天红。佳肴荐修脯，旨酒酌春缸。舞干何孑孑，击鼓何鼕鼕。丽曲被朱弦，清磬和考钟。尊卑同一欢，遭遇靡易逢。岂惟浃和乐，厚在肃仪容。自昔周室时，君臣期令终。颂歌咏凫鹥，锡予赋彤弓。其庆何绵绵，其音何沨沨。所以亿万载，慨念思无穷。小臣奏雅章，稽首对九重。"}