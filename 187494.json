{"id":"187494","title":"送胡伯量·我本山泽人","dynasty":"宋代","author":"刘宰","text":"我本山泽人，飘然如野鹤。夫君九皋来，气类颇相若。相逢宿不再，别去天一角。君从浮丘游，度世得良药。渴饮瑶池水，饥向芝田啄。引脰试一鸣，群仙相唯诺。嗟余侣鸥鹭，回翔一丘壑。剌天见群飞，老气鼓不作。客来傅好音，重兴欣有约。追随忽几月，至哉天下乐。亦知仙凡异，所向终落落。分飞又兹始，后会杳难度。归从浮丘侣，为我试商略。虽愧毛骨凡，颇亦志念愨。愿乞刀圭剂，一洗性昏浊。从君清都游，共听钧天乐。"}