{"id":"1044239","title":"历阳彭卫字明微弃官养母筑堂名曰寿燕取寿老燕安之义得古人养志之道作诗以纪实","dynasty":"宋","author":"范纯仁","text":"养亲不择禄，昔有仕为贫。唯有席先畴，足以供昏晨。超然舍禄位，一志亲耕耘。既无王事盬，亦免贾用勤。鸡豚畜以时，粱稻盈仓囷。处身但清约，甘旨极鲜珍。堂上垂素发，含饴弄儿孙。綵服不离膝，终日常欣欣。园中复构室，花竹围四邻。窗户俨罗列，开阖随寒温。慈颜纵游适，日涉不为频。雅当寿燕名，安康保灵椿。门多长者车，间可延嘉宾。讲道资朋友，德誉日以新。孝诚动金石，岂独化乡枌。显扬久益大，圣世求忠臣。"}