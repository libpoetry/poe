{"id":"816885","title":"送朱伯韩侍御还乡","dynasty":"清","author":"蒋琦龄","text":"柏府霜寒乌夜飞，朝簪晓脱理征衣。泰山东望云犹蔽，秋色西来燕已归。出处无惭从古少，文章有用似公稀。郭门供张何须设，恐被旁观说见机。寒花背指放船时，驿路深秋景最宜。新得诗篇聊自赏，旧焚谏草有谁知。洞庭日落帆千里，易水风寒酒一卮。我是徂徕狂直讲，终逢圣德更题诗。"}