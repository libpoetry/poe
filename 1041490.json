{"id":"1041490","title":"旦日城东渡汝水与邻几饮别归作五言寄之","dynasty":"宋","author":"刘敞","text":"繁霜堕众木，朝光破初寒。游子侵旦发，隐忍行旅艰。走马东郊门，别愁莽无端。川长不可厉，泛舟触波澜。相及墟落远，解骖请盘桓。班荆道路侧，酌酒还据鞍。殊乡阅人多，浮俗见子难。结交形骸外，生计出处间。江湖天一涯，冰雪岁欲阑。昔贤往不反，子陵与伯鸾。东游信不恶，相望终永叹。"}