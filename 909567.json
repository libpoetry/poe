{"id":"909567","title":"水调歌头 其二十四 庚戌寿静斋叔","dynasty":"宋","author":"李曾伯","text":"乔木老盘谷，仙李盛峨岷。参横井转，月边犹赖有长庚。传得丹溪正派，更是平庵宅相，夷路早蜚英。十载星沙幕，一片玉壶冰。题舆了，千万里，尽云津。渚宫小驻，不妨谈笑对秋城。西去凭熊驾驷，东下握兰持橐，衮衮看峥嵘。愿借鹫峰桂，岁以寿金觥。"}