{"id":"409929","title":"行路难（十一首） 其九","dynasty":"近现代","author":"骆成骧","text":"君不见铜鞮宫，晋侯荒宴为谁雄。君不见章华台，楚王骄侈安在哉。关中郿邬生草莱，燕南易京飞尘埃。霸图雄业今若此，豪华谁能保终始。人生百年一梦耳，白须如草拔还生，红颜如花落不起。高歌金石声激扬，陋巷箪瓢何足伤。子贡连骑愧原宪，景公千驷羞首阳。楚人莫笑郦生狂，今日不乐来日短，满眼儿孙如我长。"}