{"id":"691555","title":"拟古二首","dynasty":"明","author":"李悌谦","text":"驱车送君行，送君长亭道。落日照道周，君行何草草。结交既已晚，相去一何早。世路多险巇，君身讵能保。别时春草深，于今已枯槁。思君衣带缓，忆君容易老。愿为双鸿鹄，翻飞入穹昊。盈盈楼上女，皎皎扬青眉。向天掩泪啼，恨深人莫知。我本良家子，误适商人儿。商人但趋利，不识生别离。前年贩茶去，海角复天涯。今年未有书，归期复何时。"}