{"id":"1106339","title":"寄韩涧泉三首","dynasty":"宋","author":"王汶","text":"达人贵适己，脱屣离王庭。袖此转物手，悦我违俗醒。睆彼岐山鸟，扬光来青冥。岂其览德辉，而肯啄腐腥。翻云吐嘉音，濯露洁脩翎。纷纷世网密，何由觌尔形。在困多促促，长怀特栖者。崔嵬玉山岑，今谁秣余马。朝随涧云浮，暮逐涧泉泻。光仪俨神交，晤言寄心写。食鱼不知肥，采菊不盈把。愿垂白日影，照我蔀屋下。浮荣安可搴，高蹈何恨早。处则为远志，出则为小草。脩名随风翔，嘉遁若龙矫。栖迟二十年，匣此不世宝。灏露团红兰，凉吹发清昊。因知吐芳讯，慰我夙昔抱。"}