{"id":"1198179","title":"云中白子高行","dynasty":"魏晋","author":"傅玄","text":"陵阳子。来明意。欲作天与仙人游。超登元气攀日月。遂造天门将上谒。阊阖辟。见紫微绛阙。紫宫崔嵬。高殿嵯峨。双阙万丈玉树罗。童女制电策。童男挽雷车。云汉随天流。浩浩如江河。因王长公谒上皇。钧天乐作不可详。龙仙神仙。教我灵秘。八风子仪。与游我祥。我心何戚戚。思故乡。俯看故乡。二仪设张。乐哉二仪。日月运移。地东南倾。天西北驰。鹤五气所补。鳌四足所支。齐驾飞龙骖赤螭。逍遥五岳间。东西驰。长与天地并。复何为。复何为。"}