{"id":"1237103","title":"拟古","dynasty":"元","author":"徐天倪","text":"皎皎机上丝，织为游子衣。游子荡风尘，素衣化成缁。风尘不可避，四顾将何之。岂不念洁白，徒重翟子悲。勖哉如浣濯，河水清且漪。娉娉闺中女，天质知自爱。空怀蘋藻心，日月苦行迈。蹇修意良勤，迟迟如有待。未嫁庸何伤，失良将重悔。婉娩自结发，伉俪情谊深。夫征日易久，鱼雁成消沈。自怜镜中貌，衰白将骎骎。有衣为谁薰，有花为谁簪。顾影虽无俦，秉心犹断金。青天悬明月，照影不照心。"}