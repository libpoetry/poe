{"id":"420182","title":"永遇乐 寒梅欲放，用梦窗韵","dynasty":"近现代","author":"邓嘉缜","text":"云幄围春，胆瓶欹玉，寒逗芳序。破蕾舒红，虬姿转媚，疑对幽棂语。何郎衰老，逋仙疏放，旧曲怕翻金缕。孤标映，帘栊似水，半坼画檐清露。江南过客，携来乡讯，漫说玉人归误。晴雪黏尘，横枝弄影，驴背寻诗路。经年惜别，鸥盟重订，肯放绮窗闲度。行吟罢，逡巡自赏，暗香起处。"}