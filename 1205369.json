{"id":"1205369","title":"水龙吟 咏游丝","dynasty":"元","author":"张野","text":"落花天气初晴，随风几缕来何处。飘飘冉冉，悠悠扬扬，欲留还去。雪茧新抽，青虫暗坠，檐蛛轻度。看垂虹百尺，萦回不下，似欲系，春光住。凭仗何人收取。付天孙、云霄机杼。浮踪浪迹，忍教长伴，章台飞絮。惹起闲愁，织成离恨，万头千绪。望天涯尽日，柔情不断，又闲庭暮。"}