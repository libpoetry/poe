{"id":"85954","title":"二郎神·一筇两屦","dynasty":"宋代","author":"刘克庄","text":"一筇两屦，导从比、在京差省。更不草白麻，不批黄敕，稍觉心清力省。幸有善和书堪读，何必然藜芸省。且阁起庄骚，专看老易，课程尤省。梦境。槐阴禁苑，药翻纶省。纸裹里，有青铜钱三百，送与酒家展省。吊李白坟，挂徐君剑，零落端平同省。仅留得、老子婆娑，怎不拂衣华省。"}