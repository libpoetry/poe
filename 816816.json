{"id":"816816","title":"添字渔家傲二首","dynasty":"清","author":"蒋士铨","text":"门前百顷鱼虾国。老屋三间，收取风潭色。小作栖迟非隐客。谁抛得，五湖一片扬州白。笑听渔歌纱帽侧。雨笠烟蓑，不是闲标格。赤壁襟怀风月笛。劳筋息，傍人漫认天随宅。画船萧鼓江南路。冉冉凉烟，恰引乘鸾雾。璧月琼枝聊玉树。归来去，宛央一对随鸥鹭。桑柘阴阴帘影护。画里人家，可便完婚娶。写向轻绡题好句。云水暮，花源那许渔郎误。"}