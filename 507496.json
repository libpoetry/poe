{"id":"507496","title":"送缺生还乡","dynasty":"明","author":"李昌祺","text":"羡子翩翩世莫测，三十今犹隐乡国。陈平非是困长贫，贾谊终当射奇策。于今应暂赋闲居，钓水樵山心自娱。甘旨时供二亲养，灯窗夜对一床书。昨日公车召尊府，青云有官未曾补。天涯岂但鞅掌劳，膝下惟知别离苦。岁月蹉跎会面违，回头又复念重闱。柴门落照迎归客，童稚升堂竞挽衣。有才勿向山林老，功名在人须及早。胡为寂寞环堵中，穷巷年年长秋草。"}