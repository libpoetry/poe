{"id":"691192","title":"冯茂山谒五祖","dynasty":"明","author":"李孙宸","text":"西来五叶法初南，遗蜕千秋尚在龛。心到空时真不二，教从归处更无三。山前香雾长疑雨，林里幽花并是昙。京洛悠悠成底事，何如此地一皈参。扪萝散步拾阶登，路转山庭始见僧。龙去尚留听偈石，台荒空长护经藤。雨声半入山泉泻，雾气潜消海日升。行役冲炎真火宅，登临聊此濯清冰。"}