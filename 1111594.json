{"id":"1111594","title":"诉衷情令","dynasty":"宋","author":"吴文英","text":"阴阴绿润暗啼鸦。陌上断香车。红云深处春在，飞出建章花。春此去，那天涯。几烟沙。忍教芳草，狼藉斜阳，人未归家。柳腰空舞翠裙烟。尽日不成眠。花尘浪卷清昼，渐变晚阴天。吴社水，系游船。又经年。东风不管，燕子初来，一夜春寒。片云载雨过江鸥。水色澹汀洲。小莲玉惨红怨，翠被又经秋。凉意思，到南楼。小帘钩。半窗灯晕，几叶芭蕉，客梦床头。"}