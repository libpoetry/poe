{"id":"522554","title":"君夷犹","dynasty":"明","author":"李梦阳","text":"登楼兮送君，日盈盈兮将落，暧茀郁兮带长薄。居夷犹兮吹间，作巢燕兮既辞，又鸣兮蟪蛄。纷轩盖兮总总，君胡为兮南都。若有人兮被杜衡，带薜萝兮蕙缨。中有怀兮荃不知，临修路兮怅天涯。怅天涯兮望烟渚，信予美兮谁与。龙城兮贝阙，君暮趋兮朝谒。采芳芷兮江中，寄佳人兮天北。"}