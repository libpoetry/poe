{"id":"814074","title":"次徐树人七十述原韵","dynasty":"清","author":"陈维英","text":"天护髯松不计年，杏花交荫五云边。道行也觉桴浮海，时急惟资楫济川。鲁蜀浙闽碑众口，兵刑钱谷担双肩。年当致士民忧甚，乞勿遄归栗里田。和衷平贼檄交飞，宫保奇谋小保威。大树让功韬虎剑，泮林献捷盼鸾旂。东山瓜苦天心转，南国棠甘地脉肥。况掌文衡衡赤崁，冰壶玉尺世间稀。徐孺仪型徐勉才，徐陵气肃尚书台。日惟忧国盾头墨，夜必告天炉上灰。旧伴忍抛琴鹤去，新恩将赐杖鸠来。重阳节过刚周月，羊酒欣联鹿燕开。圣朝转告以为功，获福偏归失马翁。种菜遣丁三径辟，披蒲课子五经通。不疑节钺诸候日，犹带诗书儒者风。万里海天香一瓣，陈无已祝我南丰。群贤觞咏恍兰亭，自述诗应写御屏。来日喜看重燕杏，引年何必进豨苓。汾阳福气天孙宿，扬郡祥占宰相星。开府府开莱丝戏，书香有后已衫青。"}