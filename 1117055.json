{"id":"1117055","title":"茶花二首","dynasty":"宋","author":"苏辙","text":"黄檗春芽大麦粗，倾山倒谷采无馀。久疑残蘖阳和尽，尚有幽花霰雪初。耿耿清香崖菊淡，依依秀色岭梅如。经冬结子犹堪种，一亩荒园试为锄。细嚼花须味亦长，新芽一粟叶间藏。稍经腊雪侵肌瘦，旋得春雷发地狂。开落空山谁比数，烝烹来岁最先尝。枝枯叶硬天真在，踏遍牛羊未改香。"}