{"id":"682317","title":"秦养浩隐居养母造访贻诗","dynasty":"明","author":"乌斯道","text":"闻说衡门赋考槃，故缘深径觅清欢。行厨愧不如严武，命驾徒能学吕安。大石满田春藓湿，乱藤垂屋夜云寒。茅堂为下青灯榻，千载高情未觉难。茅堂低小竹林幽，母子相看共白头。绛县又逢新甲子，老莱浑似富春秋。野田云暖黄鸡啄，山瓮春浓绿蚁浮。天上升平甘此乐，读书惟欲老林丘。"}