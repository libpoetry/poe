{"id":"647963","title":"同蔡骐尚远尤安礼文度朱智仲礼杨翥仲举蔡胄用严游东山得剪字","dynasty":"明","author":"杨士奇","text":"步出城东门，逍遥望云巘。累月怀佳游，兹晨遂登践。梵宇绕层阿，飞楼凌绝岘。方塘涵湛碧，乔林茂敷衍。繁翳幽莫通，丰茸纷不剪。攀磴穷高跻，缘径屡回转。是时微雨收，轻霞澹舒卷。睇遥素横川，俯夷绿盈畎。陟降体自便，顾睇心已缅。况接旷士言，复偶释子辩。析空理弗昩，违喧抱逾展。何因此间栖，永令浮虑遣。"}