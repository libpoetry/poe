{"id":"944135","title":"谢朱宰借船","dynasty":"宋","author":"陈造","text":"书生禄遫空自怜，三年官满囊无钱。身如绊骥心千里，安得一舸西风前。令君磊落济川手，留滞亦怜穷独叟。大舟百尺影白虹，借我搬家我何有。函牛之鼎著鸡肋，涓滴渠须瓠五石。劣留两席寘图书，辇石囊沙压摇兀。典衣买酒饷三老，槌鼓鸣锣人看好。相过重读借船帖，我自卢胡君绝倒。"}