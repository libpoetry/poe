{"id":"1140355","title":"夜台","dynasty":"宋末元初","author":"陈普","text":"角陵初为五斗盗，崔浩继作千寻宫。重黎不生大禹死，鬼魅杂出交蛇龙。妄夸夺尽离娄明，虚喝弱却楼烦弓。礼乐沉沦入九地，阴邪叫啸充虚空。人寰黯淡如夜台，百物悽怆生芒锋。虎狼四出食人肉，四溟不受黄流东。岂无健士能排遏，末俗骨醉难为功。我欲南游叫虞舜，一怒为我诛兜共。阴阳草昧风气闭，苍梧日落天鸿濛。代天去恶如拔薤，后剪枝叶先其宗。洗心学《易》见太极，百怪冰释春流通。道在不系后与前，日月东出开群蒙。更须讲究铜驼事，结正当年河上公。"}