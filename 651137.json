{"id":"651137","title":"题王司训汶阳亲舍图","dynasty":"明","author":"薛瑄","text":"先生累叶居邹鲁，礼乐诗书绍先祖。夫子遗风饱已闻，杏坛遗迹频经睹。一自宾兴上玉京，便拜除书绾丝组。官在中州千里馀，回首乡关路修阻。为因甘旨缺晨昏，故遣良工写乡土。淡霭初分岭上村，轻烟乍点天边树。洙泗微茫洄不流，龟蒙岌嶪黯将雨。凭轩忽若无丹青，汶水之阳见庭宇。花间一鸟窥帘栊，竹里儿童随杖履。静听如闻琴瑟鸣，细看似觉斑斓舞。先生乃是纯孝人，思亲对此融心神。锦衣有日遂荣养，寿觞更祝如大椿。吾闻昔日唐忠臣，大行跋马高嶙峋。白云孤飞绕亲舍，望之不觉涕零巾。至今香名满人耳，先生岂不追芳尘。愿将此图莫轻掷，子孙永作传家珍。"}