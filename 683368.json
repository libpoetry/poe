{"id":"683368","title":"大梁王君用章既去昆山为客部副郎邑人俞仲蔚集古语为八咏饯行要余与家弟和之各得四首毋论其辞之当与否而感德怀贤要自不异也 威凤栖梧桐","dynasty":"明","author":"王世贞","text":"圣时不虚瑞，有凤下高桐。含苞媚朝日，鸣律和春风。揽德辉何晚，将雏曲未空。俱言阿阁贵，非仍枳棘丛。汴水似天河，星查暂一过。鸣鼍彻遥汉，飞鹢凌清波。洛客思归引，吴侬于蔿歌。不取支机石，其如压载何。春云处处生，蔼蔼复盈盈。恍如飞盖落，忽与去帆平。泄彩迎回照，乘虚薄太清。惠休无怨别，早晚丽神京。半刺威仪重，典客声名高。徵贤下梁榻，问俗见干旄。翠舄晨双去，瑶琴夜一操。祇应今仲蔚，穷巷又蓬蒿。"}