{"id":"1002107","title":"赠江西瑞上人至南海袖诗相过","dynasty":"宋","author":"曾丰","text":"六祖求衣从岭出，六祖得衣从岭入。半夜抽身不露机，凹头解担犹留迹。上人家住江之西，仆仆而南何所觅。雅意真诚为衣求，衣已不传那可得。假令为法不为衣，江西自是大法窟。挑动上人熟机关，潮音激越箭锋疾。空还即色色即空，佛便是心心是佛。心源一了千佛空，底用区区祖衣钵。达摩大鉴无两身，震旦天竺非异国。眼高海仅小泡浮，道大岭才微沫结。往还始不计西东，入出今何问南北。要知飞舄杖筇因，直为玩山观水设。玄钥无一勘不同，观玩之中容有说。山数须弥水西江，须口能吸芥能纳。吸犹不尽纳犹馀，未足与谈上乘法。南海水况多于江，上人无口若为吸。万一犹有口可开，我先剉断上人舌。"}