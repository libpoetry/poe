{"id":"691096","title":"次王古直哭兆先韵柬方石二首","dynasty":"明","author":"李东阳","text":"刚道人琴一夜亡，故人明日报哀章。才如卞玉元居楚，业比童乌不姓杨。华表城头真浪语，干将地下有遗光。画图指点趋庭事，恨杀多情杜古狂。极知世事如春梦，不信人生是昼游。今日眼看埋玉树，当年心许撞烟楼。空烦挂剑来吴季，却悔藏书似邺侯。回首西湖湖上水，一时和泪共东流。"}