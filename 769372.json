{"id":"769372","title":"题宋女史张玉娘兰雪集  旧知鹦鹉冢故事今购得其集乃为之作此歌","dynasty":"清","author":"那逊兰保","text":"松阳山下埋香土，一枝红豆生无主。春风未许作鸳鸯，秋雨先教泣鹦鹉。鹦鹉娇藏绮阁深，玉娘生小春无心。分来翠珥教妆裹，敲断金钗学苦唫。月未全圆花未谢，碧玉盈盈犹待嫁。谁下姑家玉镜台，温郎中表才堪亚。婚期犹未指三星，偕计郎偏进上京。春暖侍儿娇有伴，天寒翠鸟噤无声。讵道相思不相见，沧桑顷刻能生变。合欢庭树未成花，连理绣丝偏绝线。飞语忽传到绣闺，金刀不惜断鸳机。百年已阅人间梦，一死何妨地下随。锦囊一卷编遗集，翠椀三旬绝玉粒。风惊桂苑青霜飞，梦断枫林红雨泣。侍儿娇小号双娥，一缕情牵誓不他。荒冢一抔添婢子，雕笼半夜殉鹦哥。千秋此是伤心事，主自死节奴死义。合窆虽教夙愿偿，旁观犹洒多情泪。自令溯宋迨千年，兰雪清唫剩一编。读罢空成鹦鹉赋，冢荒何处暮云边。"}