{"id":"1111998","title":"三用出郊韵三首","dynasty":"宋","author":"吴潜","text":"从来此地出高官，绮屋连云画里看。十里湖光多样好，百年人事几回残。菰蒲带露枝犹湿，䆉稏逢晴把便乾。乐岁何妨歌乐职，簿书缠缚敢辞难。高桥第一战功收，从此江沱岁月悠。顾我壮怀成槁木，令人老泪落荒洲。西风何处鸡豚社，东里此时鱼蟹秋。一笑回头便今古，赏心乐事可重不。金屋无人唤阿连，碧桐依旧绿阶前。境瞒眼处非关物，事换头时即是天。秋水岸边凝鹊鹭，晚风枝上沸蜩蝉。静中阅动浑如此，描画何须倩巨然。"}