{"id":"1114750","title":"送赵鼎臣赴召","dynasty":"宋","author":"李曾伯","text":"几载江湖负隽声，秋风千里起弓旌。石渠喜得今刘向，宣室应知旧贾生。台阁致身将贵显，朝廷论事且和平。更须记取申公语，不在多言在力行。师旅之馀旱继之，可为太息此何时。江头人类鱼鳞集，局面忧深虎口危。国事不应分尔汝，边防岂特固藩篱。茂弘若问金陵事，说与江东米价知。"}