{"id":"575805","title":"昭君叹","dynasty":"明","author":"孙蕡","text":"忆初少小入宫时，风鬟雾鬓绿萎蕤。自言佳色已无匹，不谓官家犹未知。十二琼楼动光彩，三千彩女妒娥眉。鸳帏不作春宵梦，红叶常题秋日诗。画工不识嫣妍趣，却遣丹青故相误。买工不是吝黄金，黄金已尽相如赋。早知容貌世稀有，临别夫君犹可顾。翻将寂寞倚门悲，啼向迢迢去乡路。穹庐雪落似梨花，五月天山草未芽。镜玉尘昏孤凤影，臂红香冷守宫砂。长门无复沾恩泽，绝域谁知有岁华。不恨胡沙埋绝色，还闻汉国选良家。人言北狩封姑衍，尽日凝妆候金辇。憔悴虽缘别恨添，娉婷尚胜良家选。五云迢迢山宛宛，日近长安一何远。新爱虽浓独自怜，旧恩未断谁能遣。琵琶一曲苦从军，调苦单于醉不闻。霜压氍毹秋欲半，月低弦索夜将分。溶溶泪湿龙香拨，冉冉愁看雁塞云。病里常思霍去病，梦中犹诅奉春君。"}