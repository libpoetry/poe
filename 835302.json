{"id":"835302","title":"塞孤 用耆卿韵和李孟符","dynasty":"清末民国初","author":"沈曾植","text":"最高楼笛里关山歇。刺眼江头花发。铅泪铜仙垂老别，春雨冷，春泥滑。燕归误觅林巢，乌夜起，啼霜月。怕屏风上画图风裂。春借腊尾支，月向圆时阙。枉著茗花香彻。影事亭亭弦切切。病过了中和节。剪不断楚江愁，消不尽嵰山雪。谢招魂閒静象设。"}