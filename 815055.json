{"id":"815055","title":"送王耔山赴疏勒二首","dynasty":"清","author":"施补华","text":"虚堂悬莫邪，六月血风冷。森然墙壁间，魑魅不留影。路人何栗栗，宁与魑魅等。平生有肝胆，爱尔寒芒炯。吾且藏吾刀，百怪已知警。春宵忽龙啸，离别在俄顷。临行期烂醉，无奈孤怀醒。庄生夸剑术，斯义推未尽。太刚诚易折，惜哉此锋颖。将为绕指柔，宛转意难忍。置君刚柔间，光敛神愈静。一试百踌躇，砉然中其肯。万里既无归，何妨更万里。西行绝太荒，犹是乾坤裹。古人驰异域，战伐功可纪。蝎来战伐余，乱丝待君理。弱肉供强食，仍岁饱封豕。昨日是前生，今日生之始。伤禽怯鸣弓，闻筝亦惊起。幽囚别太阳，对烛聊小喜。养民如养狙，宁复矜鞭棰。人狙两忘猜，宛转随所使。火云生马头，冰月出马尾。手挽昆仑波，先为洗泥滓。葱岭在天半，东望万山底。一发酒泉城，故人应在此。"}