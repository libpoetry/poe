{"id":"1107787","title":"次韵和抑之寒食","dynasty":"宋","author":"白子仪","text":"良辰今日正寒食，收拾宾槃宜再三。落笔唱酬宜不倦，把花醒醉亦何惭。客来常满眼无白，人道半痴心所甘。幸是禁烟芳节在，接䍦倒载定能堪。馀花茂草引醺酣，礼节休言爵止三。芳岁现逢虽强笑，少年相对但多惭。尚驱俗驾终何适，不辟愁门却未甘。难把长绳系春日，若非觞斝更谁堪。"}