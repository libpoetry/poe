{"id":"600360","title":"凤台图为张凤台侍御题","dynasty":"明","author":"王弘诲","text":"凤凰台，凤凰台，西粤峥嵘何壮哉。层楼杰阁势崔嵬，丹崖绿水中天开。凤凰来兮渺何许，乃在苍梧之南、桂林之浦。昔闻隋代巢其阿，琅玕错落今可睹。凤去台空兮千年，高冈梧桐兮锁烟雨。迩来此中谁为主，复有人中之凤览德辉而来仪。雍雍喈喈鸣舜禹，池上千金市毛羽。龟背龙鳞兮九苞文，鸣銮佩玉兮五德舞。主人况复耽邃古，风流似厌簿书苦。匹缣写此高堂上，潇然吏隐沧洲伍。苍松白石兮参差，瑶草芝华兮安可数。尧山舜井纷相似，八桂七星隐吾几。凤凰飞兮何时还，且留巢兮山水间。极目兮远望，见凤凰台之深山。凤凰台上凤来去，主人梦游无定处。"}