{"id":"924465","title":"次韵子瞻广陵会三同舍各以其字为韵 刘莘老","dynasty":"宋","author":"苏辙","text":"莘老奋徒步，首与观国宾。俨然自约束，被服韨与绅。黾勉丞相府，接迹舆台臣。顾嫌任安躁，未忍裂坐茵。推置冠獬豸，谓言我比邻。三晋固多士，肮脏存斯人。窜责不敢辞，狂言见天真。南方异风俗，强食鱼尾莘。应同贾太傅，抱屈耻自陈。犹有痛哭书，受釐定何辰。"}