{"id":"873775","title":"莱孙求墨并以诗与之","dynasty":"宋","author":"刘子翚","text":"何年老乌龙，排山折其角。渔人网得之，澄渊起雷雹。异物世常猜，神光夜潜觉。流传岁月深，质槁纹斑剥。漆简射晶荧，玄圭靡雕琢。孰谓乔松烟，能成此坚确。晴窗试墨池，云雾生掌握。只恐化蜿蜒，飞腾入冥邈。莱孙真可儿，句法有家学。赠汝囊中珍，惭余鼻端斲。"}