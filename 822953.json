{"id":"822953","title":"尉迟杯 以荞为千丝汤饼，成都治之最精，顾无表微者，赋之诒好事者品焉","dynasty":"清末近现代初","author":"赵熙","text":"银灰线。乍出水、一碗香云漩。条条小榨抽丝，红撒椒痕星点。春山细笋，纤玉手、并刀截千片。笑仙人、好煮青精，上清无此嘉馔。回念碎白娇红，花开候、山城四野都遍。儗学农家勤收拾，何处聘蛮姬主爨。成都市、今提酒榼，好风味，长寻福建馆。准坡仙、茗例佳人，二乔名字亲唤。"}