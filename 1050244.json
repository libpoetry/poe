{"id":"1050244","title":"宿钟山赠泉禅师","dynasty":"宋","author":"郭祥正","text":"夜半松柏响，绕岩鸾凤音。披衣送遐盼，明月方庭深。楼殿遍瑶层，宝塔楼中岑。定分付赤刀，世故仍痴淫。六朝遗破冢，四圣崇幽林。香厨饭玉粒，千岁闻于今。况逢大道师，妙传诸佛心。其徒五百人，坐忘静沈沈。宝光泳琉璃，永无尘垢侵。何以明归仰，顿首兴微吟。"}