{"id":"1076092","title":"次韵子绍九日杜门","dynasty":"宋","author":"周紫芝","text":"晚吹悲落叶，微云淡秋阳。幽花趁佳节，绿酒生寒光。秋物谁可人，木奴半青黄。想当持两螯，与客荐一觞。未须落乌纱，着屐登上方。池边木芙蓉，亦足醉流芳。醉辄遣坐客，醒复翻书囊。心远门常开，足适屦可忘。念我安得此，用卧秋日长。衰年迫蹇嵼，病力难取勷。昔与群少年，登山名跳梁。醉中看茱萸，尚忆故态狂。岁月挽不留，老大徒自伤。但念拜东野，相从日寻常。"}