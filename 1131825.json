{"id":"1131825","title":"再用前韵","dynasty":"宋","author":"蔡戡","text":"秋著寒花取次生，千丛向晓露珠盈。根灵不止芝房秀，香远仍分桂子清。弄雪飘飖疑玉女，迎风绰约认瑶英。品题自是推词伯，谁道诗中只庶兄。梅花料得是前生，楚些招魂魄已盈。却笑横枝太消瘦，不堪淡月助凄清。风流有客传花谱，火速无人集韵英。江左诗僧浑压倒，每惭得句犯师兄。"}