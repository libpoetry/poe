{"id":"722552","title":"咏怀","dynasty":"明末清初","author":"屈大均","text":"至人握大象，长为天下君。澄潭龙不见，嘘气成风云。维彼蒲衣子，渊玄莫能伦。朝隐泰山霞，暮游洪河津。仁义乃蘧庐，逍遥葆其真。春雷惊百卉，阊阖涣波鳞。时哉无与言，天倪一何神。猿猴依杞楠，后羿不能射。至人与天游，鼋鼍皆默化。利剑决浮云，玄珠烛长夜。许繇乃尧师，土苴治天下。得鱼忘敝笱，骖螭任高驾。圣智贵潜行，毋使大盗假。悬瓢松树间，风吹流泉泻。哀彼尘垢子，死生如传舍。亭亭南澥云，变化如游龙。朝冠扶桑日，暮舍阊阖风。光彩何荧荧，降我药珠宫。感子相羽翼，飘飖至崆峒。获睹轩辕帝，心华开鸿濛。万象无遁形，来朝宝镜中。双成为舞女，子晋为歌童。游戏太虚庭，谁能知所终。驷马尚可縻，去日苦难追。平生履虎尾，慷慨将何为。转蓬如车轮，随风西北吹。故乡路辽远，瞻望涕涟而。子房久辟谷，颜如朝霞披。白龙何蜿蜿，与我游天池。功业嗟未建，下民方调饥。洁身乃小节，谁能混鸱夷。蝉蜕王侯尊，聊且从吾师。庆卿为燕使，任侠不爱身。当时偕渐离，势必歼强秦。委肉饿虎蹊，为谋徒苦辛。用兵贵无形，窈冥如鬼神。风云张羽翼，龙蛇效屈伸。尚父有韬钤，变化存乎人。我昔观鱼复，八阵如星陈。江波激雄怒，巨石高嶙峋。玉女守其门，风后旋其轮。嗟哉先哲心，精微谁能臻。仲秋寒节至，游子无衣裳。憀慄此何气，中人如斧戕。阴阳日交战，龙血纷玄黄。上天徒暴怒，雷霆曾无伤。务光久沉渊，有穷登为王。予其忍玩世，君臣有大纲。宁当猛虎步，不随鸿鹄翔。勉哉疾固心，四澥聊徬徨。薛公三千客，半是剑伎人。惜无王霸略，西向终事秦。上兵贵战德，训练宜精勤。八阵本无形，混沌如天轮。苟能准河图，出没惊鬼神。离离九皇星，光悬紫薇门。阳春而肃杀，一气秉其钧。予其钦若哉，遑敢懈晨昏。仙人空桐子，变化如阴阳。朝霞一膏沐，神光流未央。忘身故委蛇，八极纷翱翔。伊予从之游，矫掌承玉浆。日月如贯珠，吐纳养其黄。庄生化蝴蝶，相遇鸿濛乡。羽翼何葳蕤，餐花临扶桑。东澥涌其波，浮云四飞扬。尧轩去已久，斯民多忧伤。苟非姑射人，谁能应帝王。薄言税吾驾，深山垂衣裳。出门操天弧，吾将射四方。豺狼日争食，旷野无人行。民生各有乐，好修予为常。桃李羞同华，日月思齐光。曜灵久翳景，丽天谁文章。晞发凭天门，北斗斟琼浆。虽非丹山鸾，愿巢阿阁旁。雌雄三十六，和呜宣祯祥。乘云何踟蹰，山中难久居。营营魂九逝，长夜怀忧虞。披衣起鸣琴，宫商惨不舒。听者非佳人，鸱鸮纷詈予。上天降霜露，岁寒谁欢娱。硕果不可食，琼华化为荼。俯仰涕沾膺，何时旋故都。遥遥望故乡，魂魄所从始。狐死必首丘，远游今安止。嵩丘春载阳，三花何旎旎。时无雒川妃，谁发予琼齿。有鸟自南来，丹翎纷不理。雄鸠虽巧言，苟合中诚耻。茕独夫何言，临流泪如水。吾剑虽短兵，其疾如电光。回旋应规矩，恍惚双龙翔。今天降丧乱，日月颠其行。重华命百神，迎我朱陵冈。林峦亘千里，沅湘流汤汤。山鬼纷媚人，前驱从两狼。忠诚夙所立，九死吾何伤。长鲸吹海波，百川皆倒流。江妃何夭矫，持我归蓬丘。昊天方降威，潜伏为良猷。舍我朱离天，来宅寒门幽。坟羊共藏井，腾蛇与相纠。君子贵知几，柔顺其无忧。萋萋女贞木，变化何葳蕤。含此少阴精，隆冬叶不萎。夫何一佳人，怀忠适见疑。神灵附太山，攀条吟以悲。天边有匏瓜，流光照我姿。笃志慕陶婴，苟合非所期。百川自东逝，北辰无转移。大块鼓噫气，众窍为怒号。予口实兴戎，纵横变离骚。顾盻无四海，遑能媚其曹。泰山郁嵯峨，黄河流滔滔。丈夫无死生，万物等鸿毛。予幼好骐骥，万里思横行。白起不辱君，忠君爱其名。弓燥而手柔，秋天猎秦城。信行直如弦，贤豪不我轻。后骑甘泉宫，前军细柳营。风飘大胡笳，呜呜如龙鸣。少年学神仙，披发罗浮戏。麻姑爱玉颜，为作芙蓉髻。簪以明月珠，拂以红罗帨。吹笛东南峰，紫鸾来嘒嘒。欢娱曾几时，人世苦流离。君为空中云，我为机上丝。将丝系浮云，缠绵安可期。悠悠望蓬山，终古长相思。"}