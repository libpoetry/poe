{"id":"811512","title":"平定州","dynasty":"清","author":"冯晟","text":"终古雄图剩劫灰，晋阳锁钥耸崔嵬。五更鼓角横秋色，四塞河山属霸才。路险直随奔马下，城高都傍乱峰开。从今袖有风云气，曾到天门顶上来。长途回首望春明，班马萧萧第几程。山雨忽来微作冷，涧花争放不知名。镫昏月黑人谈虎，酒醉诗狂客掣鲸。尽日奇峰看不足，恍疑身在岭南行。"}