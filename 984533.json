{"id":"984533","title":"韦羌山式公绿筠庵诗","dynasty":"宋","author":"郭三益","text":"道人栖碧山，云居在空曲。十年海潮音，利物缘已熟。更寻妙高顶，超然具幽筑。古木插空青，寒筠抱岩绿。时携贝叶书，步入深林读。云衣冷萧条，静对含烟玉。客来境非喧，客去境自足。宵眠护禅虎，昼引衔花鹿。庵中三昧语，药我贪瞋毒。何当脱双凫，藜杖追高躅。"}