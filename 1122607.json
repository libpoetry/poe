{"id":"1122607","title":"越王山二首","dynasty":"宋","author":"洪炎","text":"朝登万仞冈，夕宿云霞间。越王昔何时，税驾宅此山。山巅有石室，险绝未可攀。烟树相映带，尚想飙轮还。文吴二仙子，腾踔跨两斑。俯仰五百秋，下视悲人寰。王室久荡析，世路方孔艰。我寻真人居，荷锄芟蓬菅。林泉依福地，樵汲闯灵关。庶以远兵革，返兹后死颜。越王名兹山，无复车马迹。绝顶有佳处，轩然大磐石。灵洞閟其中，神池荡其侧。云气朝夕生，合散一瞬息。吾闻王子搜，隐遁辞越国。玉舆去不返，丹灶锁荆棘。二仙出季世，故老犹记识。遗踪落人间，不稽传宝墨。我睎伯夷清，愿作老聃役。脱身尘?外，救暍获三益。"}