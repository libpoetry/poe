{"id":"690632","title":"福寿图九咏代九邑令公寿鲍瞻鲁同府","dynasty":"明","author":"张萱","text":"春满罗浮四百峰，霞光长护玉芙蓉。寿星福曜中天丽，仙籍重标两鲍公。凤历初开淑气新，昌期五百岳生申。十城共效华封祝，福寿如天万井春。百福全寿正无涯，散作鹅城万树花。放鸽阶前何所献，一杯丰水九光霞。紫气嶙峋鳄渚边，况逢梅柳正争妍。延禧骈祉春长在，寿似冈陵福似川。寿从海屋更添筹，百福骈繁锡禹畴。曾是玉皇香案吏，分城聊作汎莲游。飙轮羽驾拥云璈，不数当年度索桃。福寿筵中歌一曲，天南春暖鹤飞高。黄山练水毓精灵，勋业当朝满鼎铭。最羡象贤名相国，天申福寿自千龄。春王八日集群仙，南极星明傍紫璇。百福已全仍百寿，一尊齐祝鹤峰前。中和乐职乐难支，云锦同裁百寿诗。八洞仙真齐拜手，玉书今已下瑶池。"}