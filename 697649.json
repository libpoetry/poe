{"id":"697649","title":"次韵胡学士春日陪驾游万岁山十首","dynasty":"明","author":"胡俨","text":"凤辇宸游日，祥云夹道红。香风传别殿，飞翠绕行宫。径转千岩合，波回一镜空。忽看鸾鹤起，声在半天中。涧道苍苔合，房栊绣户分。碧淙晴欲雨，锦石暖生云。嘉树千寻秀，灵蒲九节芬。广寒宫阙近，天语半空闻。山春风日丽，景物自多奇。露湿竹间草，泉侵松下岐。落红飘碎缬，空碧罥游丝。登览逢真境，都忘足力疲。古木藏幽洞，深林映好花。撷芳云欲动，涉涧路还赊。春色浮琼岛，晴光耀翠华。谁如玉堂客，八饼赐新茶。雨晴山色好，太液暖浮春。游鲤遥吹浪，飞花近着人。列筵深宠渥，载笔焕丝纶。愿继周南作，驺虞咏至仁。阁道云为幄，仙山玉作台。更无凡迹到，只有异香来。柳拂金舆度，花迎宝扇开。太平多乐事，扈从得徘徊。小山多胜槩，传敕更追游。碧霭浮空起，清风似水流。树笼香殿古，泉出画桥幽。何处闻天乐，琼林最上头。并立春风里，莺声远度篁。椀分金露碧，石载紫琼霜。灵籁生岩壑，流云出洞房。真成对图画，楼阁倚青苍。玉梁凌汉远，朱榭入云高。曲水含苍雾，孤峰耸翠鳌。路回经月殿，赋就赐春醪。盛事千年遇，登临岂惮劳。仗外香风起，飞花点绣罗。柳阴啼翠鸟，池曲泛苍鹅。归路烟霞迥，中天雨露多。晚来歌吹发，云际转纤阿。"}