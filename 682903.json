{"id":"682903","title":"伯兄以首春次文学彭君庠三诗垂示敬和志感","dynasty":"明","author":"尹台","text":"脉脉春檐细雨声，病馀何意讯椒罂。梦回池草诗先报，思入荆花眼倍明。调比古弦谐怨适，音同哀玉扣幽清。弹冠未胜吹篪乐，知耻吾能后薛彭。阊阖祥云万里开，蓬莱佳气九天回。烟花苑陌莺应至，冰雪关河雁几来。忆在汉宫陪法辇，并持春酒献天杯。沧江一卧惊多岁，怅望文昌接上台。久谢朝簪栖野径，漫携藜杖立江楼。虚无烟雨愁中合，想像湖山意外浮。幸有棣花得相媚，那无萱草为忘忧。春原痛洒松楸泪，霜发晨梳忽半头。"}