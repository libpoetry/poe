{"id":"1207924","title":"万竹亭","dynasty":"元","author":"范梈","text":"谁能买山种万竹，残年请老住巴蜀。结亭更在竹中间，四面云溪写山麓。风敲最觉夜眠清，雨洗胜延秋望绿。日吟不限三千字，日饮定须过百斛。陇西仙翁持斧客，散马凉城行新菊。为言令弟隐沧江，如此风流天下独。乃家正在蚕茨野，束束琅玕绕茅屋。方知白眼待时人，箕踞科头自为俗。是邦子云剧博雅，闭门草玄食汉禄。多缘未识此君心，往事微瑕伤白玉。使君自是廊庙具，方驾前修讵为辱。平生抱负劲直节，日暮天寒照空谷。始我瞻望望不及，终我叹嗟嗟不足。乞官傥或从西游，向子亭边祝黄鹄。"}