{"id":"1230461","title":"题黄子久为徐元度卷","dynasty":"元","author":"柯九思","text":"一峰老人嗜泉石，八尺素缣写秋色。顿使窗头开翠微，复令箧里流丹碧。翩翩逸兴殊未已，更拨苔文青可指。摆脱骊黄见神骏，洗尽铅华出西子。徐君那得不破颜，此身如坐清泠间。未损嘉宾一日橐，买尽沃州千万山。吴中好事家相属，得陇何人堪望蜀。断无明月映连城，或可昆冈矜片玉。君不见开元王右丞，南唐董北苑。丹青一片流至今，前辈风神更超远。一峰固是餐霞侣，知音未敢轻舒卷。"}