{"id":"685211","title":"七月三日大风如雷拔木飘瓦势甚可畏适太常杨邃庵诗来倚韵答之二首","dynasty":"明","author":"王缜","text":"七月三日午欲过，东风渐恶雨渐多。人正穷愁复尔耳，天还震怒物如何。金縢示变周王悟，丰沛空传汉祖歌。春秋纪异谁秉笔，频揩病眼看编摩。刚风挟雨猛于雷，地卷喧天故故豗。万骑骤驰排阵入，百川翻立拥潮回。簸扬可是箕星好，消息还从巽卦来。我欲讼之何所作，一函封事九重开。"}