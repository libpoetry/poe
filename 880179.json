{"id":"880179","title":"吴子隆兼隐斋歌","dynasty":"宋","author":"刘宰","text":"前驱十里旌旗红，后骑蹀躞如游龙。绮窗阿阁最深处，归来燕坐围香风。不如理掾吴夫子，岸帻高吟酒一中。嵩少山头渭水边，耕云钓月老林泉。巢由不生沮溺死，鱼虾麋鹿俱忘年。不如理掾吴夫子，安閒寄傲庭西偏。富贵诚可乐，幽栖端足尚。牵黄复出上蔡门，李斯悔杀为秦相。介推有母须求禄，不应决意归绵上。吴夫子，听我歌。当朝剑佩冠峨峨，趋营未免伤天和。古来隐者亦已多，洁身乱伦如彼何。君今非仕亦非隐，京尘不染白玉珂。青衫从事今十载，万事忘怀真实在。但令堂上笑平反，岂计庭前罗翠黛。是中不减山中乐，底用青鞋游物外。吴夫子，吾所敬。兼隐名斋足相称，谁其尸之勾漏令。"}