{"id":"1131296","title":"寻春次韵","dynasty":"宋","author":"楼钥","text":"一自东皇天上来，坐看芽檗起枯荄。化工潜有洪钧转，春事何劳叠鼓催。晚景鬓凋宁再绿，去年花谢又重开。赏花携酒那容缓，走遍郊原莫便回。晓来陌上雨斑斑，同社相将便出关。席地亦堪寻酒所，得园径与坐花间。从教多病须行乐，任是清贫也破悭。门外红尘深几许，谁人能得此身闲。"}