{"id":"997143","title":"寄陈适用","dynasty":"宋","author":"黄庭坚","text":"日月如惊鸿，归燕不及社。清明气妍暖，亹亹向朱夏。轻衣颇宜人，裘褐就椸架。已非红紫时，春事归桑柘。空馀车马迹，颠倒桃李下。新晴百鸟语，各自有匹亚。林中仆姑归，苦遭拙妇骂。气候使之然，光阴促晨夜。解甲号清风，即有幽虫化。朱墨本非工，王事少閒暇。幸蒙馀波及，治郡得黄霸。邑邻陈太丘，威德可资借。决事不迟疑，敏手擘太华。颇复集红衣，呼僚饮休暇。歌梁韵金石，舞地委兰麝。寄我五字诗，句法窥鲍谢。亦叹簿领劳，行欲问田舍。相期黄公垆，不异秦人炙。我初无廊庙，身愿执耕稼。今将荷锄归，区芋畦甘蔗。观君气如虹，千辈可陵跨。自当出怀璧，往取连城价。赐地买歌僮，珠翠罗广厦。富贵不相忘，寄声相慰藉。"}