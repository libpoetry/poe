{"id":"1114030","title":"次东坡韵二首","dynasty":"宋","author":"李纲","text":"地角潮来未五更，阴云解駮作霜晴。星河明润天容睟，风浪喧豗海气清。粗见鲲鹏潜化理，岂无犬马恋轩声。远游不作乘桴计，虚号男儿过此生。海上传呼夜报更，舟师欢喜得新晴。风帆擘浪去时急，海月笼云分外清。天影合中观妙色，潮波回处悟圆声。从来渤海为全体，试问一沤何处生。"}