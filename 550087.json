{"id":"550087","title":"游清凉山","dynasty":"明","author":"范景文","text":"金陵斗繁华，此地独幽胜。况际风日佳，一觞发啸咏。带酒拜佛堂，操麈击清磬。送响入山谷，山谷为之应。看额题清凉，正医烦热病。数转尽松篁，登山不得径。老僧起前行，大似饶游兴。山色乃出奇，递与人意竞。陟巅憩孤亭，俯瞰江如镜。湖芳字莫愁，井落胭脂靓。指点向予言，靡靡俱可听。典故属风流，无乃乱禅定。僧善自解嘲，强曰无垢净。彼谓予也迂，予谓僧也佞。清事资快谈，大笑山欲暝。"}