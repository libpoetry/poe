{"id":"964003","title":"送曹泸南赴阙","dynasty":"宋","author":"洪咨夔","text":"闻之善治水，不与水争势。顺流导汉漾，徐当过三澨。又闻善登山，不与山争力。缓步出朝阳，晚亦到崧极。展也曹泸南，所学见所履。致身以登山，应物以治水。几年蚕丛州，归问长安道。巴船五百料，太半外省草。白驹在彼谷，桑扈莺其领。人物方眇然，惜此尺璧景。疏梅耿绝埼，飞梦随去桨。索蓍为占之，圣功得蒙养。"}