{"id":"573899","title":"次乔考功种竹","dynasty":"明","author":"邵宝","text":"考功忆南曹，新竹旧所艺。岁寒凡两经，不见霜雪厉。虚怀效前修，浅薄谅非计。斐然淇水涯，千秋一根柢。独立良可嘉，群居亦何戾。体疑墨君诬，用笑楮生敝。城中地如金，省庭更难诣。植之固由人，长养荷天惠。醴酒散馀酣，医俗得妙剂。等閒供听观，淡中有真丽。风清玉声流，月暗金影翳。结实虽未成，凤鸟或来憩。主人道眼明，许与松齐岁。岂无一视心，馀卉直柔脆。我将节下题，相过及春霁。"}