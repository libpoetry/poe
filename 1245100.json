{"id":"1245100","title":"送奉祠王良佐奔讣还兖城","dynasty":"元末明初","author":"丁鹤年","text":"兖为礼义乡，自昔多名士。佐也游夏徒，力学能崛起。三冬文史富才华，万言入对天王家。骑蟾秋折广寒桂，走马春看长安花。承恩筮仕御史府，风生台阁膺佥举。雅知严敬授祠官，奉礼山川来大楚。祠宫清暇日有馀，焚香危坐读父书。门外犹维桓典马，釜中屡出莱芜鱼。嗟予老病衡茅下，时人弃置如土苴。多公高义数相过，茅塞心胸赖陶泻。霜风一夜吹庭闱，椿萱并瘁色养违。再拜天颜零涕出，千里看云匍匐归。佳城已卜牛眠地，屏立泰山带围泗。种松畚土展孝诚，傍水依山砺仁知。知明仁熟政乃攻，终丧还谒蓬莱宫。致君尧舜付公等，伫令四海回淳风。五风十雨年屡丰，吾何幸为田舍翁。"}