{"id":"688701","title":"赞治堂续赏荷之会有怀崔公后渠次韵二首","dynasty":"明","author":"严嵩","text":"画省新荷绿满池，露红重发最高枝。因攀上客劳轩盖，更续前题感岁时。坐近风香开翠幌，饮留霞色对琼卮。妨贤此地能无愧，回忆沧洲意转迟。地静宫城传午漏，树深斋阁引凉飔。还?剧饮追河朔，每诵高唫出凤池。瑞露乍凝金掌重，仙歌欲度綵云迟。美人南国遥难并，折赠无因寄所思。"}