{"id":"244770","title":"彭海月北游","dynasty":"宋代","author":"赵文","text":"梦跨海风出埃{左去右盍}，万顷琼瑶双履踏。四无畔岸水连天，两碗琉璃自相合。当时我外更无人，仙圣往来班杂沓。恍然梦觉失清游，正似明珠埋蚌蛤。十年对月心自拜，江南沙土老额塌。羡君持月海天淳，万里乾坤云一匝。乘槎径到斗牛间，细语星辰相问答。知君此行有奇遇，直挟星书扣阊阖。群仙若问青山人，白发秋深坐萧飒。"}