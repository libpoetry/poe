{"id":"693260","title":"山行杂咏","dynasty":"明","author":"苏升","text":"香垆峰上少香烟，鸡犬时闻村舍边。尽说群仙留药在，玉隆宫里夜灯悬。愁绝山中酒肆稀，独馀青笋路边肥。石桥鸣水孤村晚，花落春残雨气微。赤江春雨不曾收，流水涓涓度客愁。恨杀小舟无觅处，顿令飞梦碧江头。懒执归途酒一卮，马蹄忙处意偏迟。芒鞋已负西山约，何日匡庐识面时。"}