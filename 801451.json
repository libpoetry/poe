{"id":"801451","title":"澹泊居花下招同惠仲儒郑季雅沈归愚徐龙友王斗文小饮作歌即送季雅入都","dynasty":"清","author":"顾绍敏","text":"清明雨过春蒙蒙，情怀索莫如寒蛩。西河有泪久呜咽，夜半梦魇惊惺忪。古香荒土斫新冢，一杯清醑浇蒿蓬。书斋鱼尾锁寂寞，蛛丝罥席垂帘栊。谁知造物每多事，也复乱发花丛丛。鼠姑两本色欲绝，开轩一笑惊春红。家人怪我少欢绪，依然罗幕张轻风。竹萌如玉脍如雪，好友招集开醅浓。索郎快睹碧碗冻，花光酒色相曈昽。《清平》三调久称绝，元舆一赋谁争雄。诸化才思并清俊，妍雅合度吹笙镛。所疑云龙本一气，愈何轩达郊何穷？饮停郑子语刺促，忽尔言别辞江东。榆钱散打绿阴暗，黄沙扑面飞蓬松。去年作客太无赖，秋南春北随飞鸿。何如束腹卧穷巷，卷书细读听长松。郑子掉头意不尔，令我愁别悲忡忡。"}