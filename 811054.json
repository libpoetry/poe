{"id":"811054","title":"五月十日登爱菊亭谒靖节祠二首","dynasty":"清","author":"王家枢","text":"清风拂拂夕阳斜，郭外村居四五家。夹道荆篱青刺袖，沿堤瓜蔓白生花。沙平草细牛羊卧，塔古亭欹鸟雀哗。剧羡此邦留胜迹，与山并寿水无涯。高风久仰千秋后，遗址来寻五月中。晋宋雄图巢幕燕，江山胜迹雪泥鸿。四围屏障群峰矗，两股湖波一线通。怅望古今谁嗣轨，李唐末造有司空。"}