{"id":"781511","title":"虔州死节歌","dynasty":"清","author":"钱澄之","text":"虔州城破相公亡，矢石既绝参犹张。跃马夺门锋莫当，回鞭赴水何慨慷！太宰清忠海内望，投缳仓卒正冠裳！司马有志不得将，出城欲去中彷徨，翻然裹帻殉封疆。彭公靖节意久藏，匕首毒药左右防，郁孤台上此志偿。御史一死扶纲常，从容绝命圣人堂。别驾潇洒酒中狂，临危不屈项果强。虬髯铁面周职方，嚼齿骂贼肉飞扬。卢君里居须眉苍，倚杖妻儿次第僵，终焉清冷完幽芳！"}