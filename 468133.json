{"id":"468133","title":"己卯迎春曲步凡翁韵","dynasty":"当代","author":"魏新河","text":"事事难忘事事忘，犹堪觅句答春光。弃人岁月杂忧喜，多病身躯盼吉祥。草脚遥浮一分绿，柳腰匀下几丝黄。小桃无恙今重见，十二年来各健康。先花早起后花眠，不辨春来第几天。检梦全无新页码，汲心半涸旧情泉。静言悔过虔思往，长坐怀人当过年。可恨俗缘消不尽，沧浪望断五湖船。咸阳一望足堪叹，柳色蒙蒙覆水澜。与细君谋稻粱苦，为娇儿做马牛难。时因作业矫情怒，偶寡言欢作病看。久课佛前香一炷，平安祈祷履温寒。千树梨花弄雪时，春风久废故人思。还巢鸟雀为卿伴，出岫云烟是我师。万首有缘兼有份，中年无泪亦无诗。从今早作平凡计，春草萋萋负谢池。又是青春一度深，看花人独立楼阴。无穷无可留连日，曾几曾经向往忱。忽忆不全尝做梦，据怜犹有未灰心。树头也不知名鸟，漫向风前斗好音。锦绣年华一旦抛，渐从涉世解人嘲。惜阴乏术平凡过，得句无题仔细敲。愿向群山求画法，更从双燕学营巢。风云过眼春潮涌，万紫千红漫混淆。"}