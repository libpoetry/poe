{"id":"1013548","title":"伯弜出示新题乐府四十章雄深雅健有长吉之风喜而有咏","dynasty":"宋","author":"释永颐","text":"伟哉吴人周伯弜，国风雅颂今再昌。钧天洞庭不敢张，楚芈暗泣嗟穷湘。庆祚三百多祯祥，呜呼四十乐府章。春宵剪烛飞兰香，浩歌激烈声洋洋。贞魂义血流精光，奸鬼妒魄诛幽荒。土木闪怪踏雪僵，茫茫万窍塞鼓簧。再洗律吕调宫商，金玉振耀齐铿锵。一清一浊均阴阳，风霆变化始有常。咏歌唐虞及商汤，矇瞽献纳皆赞襄。煌煌天子朝明堂，永被金石无哀伤。"}