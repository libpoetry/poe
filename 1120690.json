{"id":"1120690","title":"次韵李郎中休日不出二首","dynasty":"宋","author":"周紫芝","text":"文昌不作吏曹忙，赐沐归来日更长。青士寒生庭下雨，木奴香借树头霜。唤回短梦知何事，寻得新诗又夕阳。遥想南窗卷疏箔，起看双鹭入鹓行。簿领痴儿作底忙，闲中得味独君长。登临莫负山如玉，岁月还成鬓作霜。谁把酒浇陶靖节，天将诗付沈东阳。明朝湖上看双璧，兄弟联镳作雁行。"}