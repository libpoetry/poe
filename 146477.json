{"id":"146477","title":"赠秘书王监丞","dynasty":"宋代","author":"文天祥","text":"君不见秘书外监贺放翁，镜湖一曲高清风。又不见太子师傅两疏氏，东门祖帐罗群公。人生晚节良不易，颓波下下谁障东。使人知有在我者，二三君子为有功。我公金华山下住，赤松安期白云处。风骨细瘦真神仙，急流勇退不肯顾。我昔山中想风采，几回击节归田疏。适来追陪水苍佩，亲见辞归白云路。御笔擢公领蓬山，师表玉立东宫官。两年苦口一去字，未许鸥鹭从公闲。瑶池深深锁策府，玉皇宫阙侨其间。暂分赤符管下界，半空云气常往还。多少持麾辞上国，悠悠风尘见此客。莫作寻常太守看，疏贺以来伟人物。夜瞻婺女次舍中，一点光明射南极。公归眠食重调护，世道尚凭公气力。"}