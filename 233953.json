{"id":"233953","title":"长沙赠高年陈氏母子","dynasty":"宋代","author":"真德秀","text":"陈氏春秋一百一，儿女年皆过七十。一门慈孝更雍愉，四老真堪入画图。长官申闻太守喜，召至阶庭加盛礼。老莱彩服作儿啼，今视古人更过之。老莱一身娱戏耳，况有三儿奉甘旨。人言潭俗不古如，君看此事天下无。一门高寿何由得，慈孝之人天所惜。我原湘民胥俲之，从此九州皆寿域。"}