{"id":"1062746","title":"次韵志康病起","dynasty":"宋","author":"赵鼎臣","text":"八十用鹰扬，万里封燕颔。一掷遂成卢，再索仅得坎。命也天所司，欲言吾不敢。不见孙先生，有羹长不糁。何曾少卑之，坐是得坎窞。平生读书苦，求味在橄榄。凛然刚毅姿，身大不及胆。满堂进膻荤，长跪出昌歜。嗜好苦乖殊，持此欲谁览。贻我病起诗，慨叹发悲感。君看彼棼丝，见用即衡紞。得失付天公，吾属可无憾。"}