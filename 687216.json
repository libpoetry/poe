{"id":"687216","title":"思贤书院十首 青龙桥","dynasty":"明","author":"孙一元","text":"石梁无病涉，杖屦时相逢。昔闻横空霓，今见跨水龙。长天带川原，野水映林薄。倚栏吟眺馀，江日当窗落。幽亭枕溪流，春风敞华牖。喤喤闻笙镛，礼筵陈俎豆。夕阴下松间，虚馆春风里。夜窗灯火深，儿童弦诵喜。绝代有新祠，松篁映林麓。岁时荐江蓠，遗爱动民俗。高议排山岳，典刑犹乡土。我来瞻拜馀，花竹映庭户。六经立人极，万古如星日。游居日以深，春风群芳茁。日夕独往来，花竹静相对。身在万象间，意在万象外。枕簟对青山，琴樽事幽暇。日夕宴坐馀，庭除双鸟下。芳意满幽亭，石池流水活。沙头群鸥来，槛外双峰落。"}