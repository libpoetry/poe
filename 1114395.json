{"id":"1114395","title":"北园书事三首","dynasty":"宋","author":"李昭玘","text":"葛巾茅屋自为娱，门掩槐阴长夏初。聒聒难休鸠唤妇，飞飞不定燕将雏。绕池曳策携双鹤，架水浇花课小奴。麦饭满瓯葵数箸，丁宁车马肯来无。十年萧散愈身轻，弄笔翻书亦称情。当案忽闻缘壁堕，隔池遥见啄苔行。静疑多事非求福，老觉无心胜摄生。自爱吾庐人不到，何须谷口问归耕。"}