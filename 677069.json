{"id":"677069","title":"小筑看荷花偶成","dynasty":"明","author":"李流芳","text":"白公堤畔烟湖空，四月未尽荷花红。两湖荡桨无一朵，小筑已见千花丛。昨日梅雨天多风，风翻雨打花龙钟。今朝日出方照曜，半晴半阴态愈工。君不见雷峰倚天似醉翁，雾树欲睡纷朦胧。此花嫣然向我笑，怯怯新妆出镜中。新妆美人正可喜，笑而不来情何已。且拚一斗酬醉翁，此翁情澹如烟水。"}