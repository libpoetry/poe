{"id":"736062","title":"飞来峰","dynasty":"清","author":"赵执信","text":"灵峰发远想，不傍耆阇住。万里九霄飞，回翔得佳处。群山争附从，江海亦奔注。西子解娱人，当前弄烟雨。鬼神矢典守，求索滋危惧。夜遣斧凿来，相牵就归路。徘徊恋风月，荏苒迷云树。穿胁默无言，垂头坐犹踞。我方息机心，辄欲通灵语。天时易迁流，世事足乖迕。游行本取适，胶固反失据。借曰怀此都，何嫌暂飞去。"}