{"id":"813431","title":"杂咏","dynasty":"清","author":"李重华","text":"伯鸾吟《五噫》，平子咏《四愁》。身世两辽阔，居然杞国忧。贤英美儒术，公卿富王猷。譬彼鸿鹄翔，蜩鸴岂预谋。黄钟变重阴，气到物自柔。聊当抚流运，顺化穷娱游。东坡《和陶》作，才力本富有。满抱不合时，知能似陶否。羲皇以上人，达者得尚友。净心无物役，真气托杯酒。杳杳源际花，迢迢宅边柳。云龙非我期，枝麃庶为偶。世事赌一局，扰扰惑后先。宁知袖手人，偏得其中玄。华裾徇形役，被褐遗尘缘。水静鉴犹朗，况乃全其天。尧年积余潦，岳牧纷求贤。汾阳冰雪肤，凝神何宴然。游鱼在江湖，野鸟在泱漭。浩荡迷所之，鳞翼遂而长。俄然易其性，毋乃太矫枉。煦沫岂两忘，鼓钟非惠养。徐于以寝兴，是道复马往。畴其觅遗珠，委心于象罔。行天无巽风，卉木谁敷荣。出地无奋雷，句萌谁挺生。维人有韵语，油然畅其情。入乐应群籁，天人斯合并。轩律肇元气，虞歌配元声。洋洋盈耳哉，神听其和平。闲人喜种花，劳者艺其粟。种花春已荣，艺粟晚而熟。方当游赏时，贱腹而贵目。岂知收获候，贵贱有翻覆。翩翩轻薄儿，早岁惊华毂。兀兀老著书，英名重渠禄。龙性或可拳，麟游或非时。未若九霄凤，鉴辉而下之。朝飞扶桑津，暮宿月树枝。翱翔阅千载，秉德何由衰。伦云听其鸣，夔亦致其仪。向非轩与虞，尔技将安施。"}