{"id":"62290","title":"墨窗为赵捴谦赋","dynasty":"明代","author":"管讷","text":"女娲立极断鳌足，羲画之先无刻木。始观鸟迹制文字，夜鬼哭天天雨粟。篆隶变化生八分，行草复作何纷纷。六书古制既茫昧，载籍况遭秦火焚。后之作者不可数，形声寥寥眇千古。更论得法神妙间，自信临池心独苦。君居于越文献邦，家藏金石书满窗。磨穿青州老未已，万斛巨鼎畴能扛。吴兴宗人已物故，浙河东西谁独步。君今有志继绝学，砥柱中流见孤注。剡溪百番冰雪光，玄霜一斗松煤香。满堂宾客看挥洒，风雨飒飒龙鸾翔。我嗜涂鸦手如棘，屡欲从君问奇画。君还许我载酒来，我捧千钟劳君笔。"}