{"id":"1249638","title":"耕隐为萧徵士作","dynasty":"元末明初","author":"谢应芳","text":"兰陵溪上梅花村，世居齐梁之子孙。濒溪沃壤足禾黍，教子读书深闭门。时人笑渠生理拙，渠亦笑人多覆辙。春来乌犍一犁雨，岁晚黄精三尺雪。有时独速舞短蓑，饭牛别作耕田歌。长安车马自尘土，奈尔濯足沧浪何。君不见苏秦为无田负郭，平生不识耕田乐。奴颜婢膝谒诸侯，黄金载多祸随作。君今有田兼有书，夜亲灯火朝犁锄。只恐一朝富贵逼人去，猿鹤笑人留不住。"}