{"id":"741100","title":"姑射山访神居洞","dynasty":"清","author":"秦知域","text":"秀气结壶口，姑射辟仙境。著屐访神居，络绎延清景。雨后岚欲滴，积翠撩人冷。松荫接藤缠，飞泉散碧岭。仙禽时一声，寂寂四山静。半日幽间趣，顿觉浮生永。鹿女还金阙，莲花开玉井。澄潭水一泓，上下光耿耿。杖策寻南洞，肃将衣裳整。拟拜绰约子，不见冰雪影。斫芝更斸苓，云深隔几顷。憩诵《南华》篇，肩吾笑夙秉。萧萧满林秋，日暮风涛警。恐是御龙归，悠然长引领。"}