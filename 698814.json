{"id":"698814","title":"公馀八景 一庭草色","dynasty":"明","author":"徐庸","text":"茸茸生意悦春华，绿藻闲庭衬落花。几度生金风偃处，官居浑似隐人家。三径莓苔雨后青，制来双屐不曾经。寻常只许胎仙踏，□迹俱成隶篆形。荷叶满池鸣夏雨，珠玑乱撒翠槃中。郎官侧耳成清听，声比芭蕉竟不同。广寒畴昔扳丹桂，茂苑于今种翠筠。长日清风能解愠，新凉分及往来人。秋风袅袅露漙漙，月在疏林影在阑。我玩清光坐良夜，嫦娥应恐不禁寒。黄花菊放晚香幽，万朵金钱买断秋。留取落英供服饵，不教白发上人头。两株黄柏种庭前，六叶离离照简编。任使□天霜与雪，岁寒颜色自怡然。绛苇青枝□倚墙，六花□□早封香。共知结就累累实，鼎鼐调羹入庙廊。"}