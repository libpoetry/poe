{"id":"1126535","title":"咏怀","dynasty":"宋","author":"梅尧臣","text":"一身头面间，所用盖有长。两耳主于聪，两目主于光。维鼻主于嗅，维舌主于尝。以耳辨黑白，以目分宫商。以鼻识酸咸，以舌闻嗅香。各各反尔用，安得无悲伤。此能而兼彼，自劳由不量。寄言世上人，欣欣蹈其常。东方有野父，禳田一豚蹄。复操一盂酒，祝谷满吾栖。百金请救兵，所欲奢所赍。彼何滑稽生，仰天独笑齐。自余居田里，未免病与贫。常把神农书，每以药物亲。处方犹持法，义比君使臣。但恨无馀资，岂及疗我邻。笔头不中书，聊可备急人。昨日除吏来，吾邦为长民。欲溺复燃灰，败笔前已陈。风驱暴雨来，雷声出云背。若决千仞溪，追奔下天铠。堂堂亚夫军，吴楚不足碎。旱气沃原田，烦蒸洗阛阓。深料生注射，聚沫犹壅碍。青葱草树鲜，断殁虹霓在。向晚留霁晖，天容染新黛。"}