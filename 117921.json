{"id":"117921","title":"题南都留守妙峰亭","dynasty":"宋代","author":"苏辙","text":"我登妙峰亭，欲访德云师。春阳被原野，濉涣含流澌。未复桃李色，稍增松桂姿。孑孑东来樯，冉冉将安之。万物委天运，此身免奔驰。怅然怀旧游，一丘覆茅茨。清冷久沮洳，文雅空颓隳。提携二三子，醉倒春风吹。不见妙峰处，安知德云期。南迁久忘反，有获空白知。归来览新构，恍然发深思。远行极南海，此地初不移。酌我一斗酒，尽公终日嬉。德云非公欤，相对欲无词。"}