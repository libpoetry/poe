{"id":"764646","title":"喜迁莺 其二 寄赠陶燕公移居，奉和何毅庵、张迩可原唱韵","dynasty":"清","author":"毛奇龄","text":"隔江人远。一别几何年，鬓毛都换。但十柴桑，难寻句曲，到处堪留堪恋。衣上黄尘不落，望垄首浮云变。犹相忆，在庐江旧第，芹泥桥畔。可念书画室，半榻琴箫，几树花零乱。人寄南窗，诗传北郭，莫道未还东苑。我亦西泠借住，须有日、烟霞结伴。邻居好，看墙头过酒，那时相见。"}