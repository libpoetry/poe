{"id":"538935","title":"大宗伯董丈用均用前押韵三章见贻惜别陈怀徵之梦寐至云遥想六桥冠盖集知无一日酒杯閒又云水国共怜门似水山神应望屐登山其托羡湖山寄好风雅真无匹矣复以三章追挽先君子奏之松柏之间霜飙骤零真足肠断不揣辄复和谢依来数其乱篇专志哀感知鉴泣乌之私不以续貂为诮也 其三","dynasty":"明","author":"王世贞","text":"词客兰台旧姓班，些成松柏恸堪攀。非熊自枉车中载，汗马那容牖下閒。人向九京回白日，天留三管施青山。痛来南北风尘思，不入麒麟将相颜。"}