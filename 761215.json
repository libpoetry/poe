{"id":"761215","title":"金缕曲","dynasty":"清","author":"谭献","text":"离思无昏晓。不分明、东风吹断，旧时颦笑。疏雨重帘烟漠漠，花色雨中新好。又只怕、人随花老。珍重乍来双燕子，问玉骢，何处嘶芳草。腰带减，更多少。春衫裁剪浑抛了。盼长亭、行人不见，飞云缥缈。一纸音书和泪读，却恨眼昏字小。见说是、天涯春到。梦倚房栊通一顾，奈醒来，各自闲烦恼。知两地，怨啼鸟。"}