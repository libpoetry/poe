{"id":"1247662","title":"题汪思原耕读轩","dynasty":"元末明初","author":"蓝智","text":"南山多白云，中有幽人庐。稽古志高尚，治生遂閒居。晨耕陇上田，夕咏窗间书。筋力岂不疲，性情聊自舒。嘉苗雨露深，蠹简尘埃馀。耒耜慕伊稷，弦琴诵唐虞。鸟鸣布谷晚，萤聚下帷初。播殖乃有穫，研覃谅非迂。三冬编屡绝，卒岁瓶可储。乐哉耦耕人，允矣君子儒。"}