{"id":"691843","title":"屯田二首","dynasty":"明","author":"李梦阳","text":"叶落归故根，孤云有时还。凶年闾里尽，谁门今幸全。全者自何归，皮肤半不完。百租丛其身，欲诉谁见怜。吾家十八军，独我犹从战。昨当战交河，左髀贯双箭。本不识犁锄，况复千亩租。三诉吏不语，锁颈投囹圄。日落苍天昏，奔驰吏下屯。扬言科打使，论丁不论门。老军出听卯，老妇吞声言。边城寡机杼，耕种育儿孙。诛求馀粒尽，竭力豢孤豚。昨当总管来，宰剥充盘餐。言既复长号，吏去收他村。"}