{"id":"1125239","title":"虞美人","dynasty":"宋","author":"晁端礼","text":"木兰舟稳桃花浪。重到清溪上。刘郎惆怅武陵迷。无限落英飞絮、水东西。玉觞潋滟谁相送。一觉扬州梦。不知何物最多情。惟有南山不改、旧时青。短亭过尽长亭到。未忍过征棹。天涯自是别离身。更折一枝杨柳、赠行人。淮阴堤上残阳里，暮草连空翠。一樽别酒苦匆匆。还似陇头流水、各西东。"}