{"id":"943710","title":"再次韵答节推司理","dynasty":"宋","author":"陈造","text":"人生行乐当及时，底用耽古仍癖诗。老子平日汗牛载，五穷追逐不得辞。罗帏围香击鼍鼓，食填巨壑酒如雨。君看白面纨裤郎，不知经史何等语。笑我蠹鱼尘简中，口角儒墨纷异同。腹雷昼隐吟仰屋，诧向子墨收新功。雪毛眵眼不自恤，讥诃抵触取憎疾。几人插羽上金銮，漫云九事八为律。不如醇朴还吾天，抉肠剔肾谁汝怜。且从酒徒趁落托，向来失计今差乐。"}