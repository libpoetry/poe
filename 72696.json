{"id":"72696","title":"谢从义参军自京还言危中书见问且讶无书因寄","dynasty":"元代","author":"陈基","text":"参军过我夷白庵，为言廊庙高岩岩。故人谁为国柱石，临川先生危大参。猥蒙问及且见讶，十载尺书无一缄。忆昔相从客燕赵，削去崖岸无猜嫌。辱陪五更佐三老，劝讲《六经》陈二南。御史不容丞相忌，司隶侧目宫臣谗。脱身党籍走吴楚，托迹丘园求孔聃。孰令展禽三见黜，自分嵇康七不堪。平生不解带刀剑，晚岁强使闲韬钤。髀消怕骑将军马，面皱羞着从事袒。折冲师旅非夙习，奔走戎行真可惭。危言重畏速官谤，微禄不逮供亲甘。慰情屡抱鞶丝女，与国未办添丁男。胡为长年在道路，席不暇暖突不黔。几回乞身向藩省，未许曝背归茅檐。终当投核谢寮友，径去结屋依山岚。鄙夫出处盖如此，为报先生聊口占。先生事业则异是，论道经邦民具瞻。早令四海偃兵甲，尽遣百姓趋农蚕。时和岁丰我所愿，功成身退公当谙。它年若访赤松子，一笑相逢掀紫髯。"}