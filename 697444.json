{"id":"697444","title":"永叔挟小友郑生入都生年甫十六美秀工奕酒中持素册进余乞诗戏成四绝","dynasty":"明","author":"胡应麟","text":"石梁天际梦魂劳，双别仙姝渡海涛。绮阁纱厨春昼永，一枰閒对郑樱桃。清簟疏帘奕未停，楚江云雨正冥冥。莫教夜半成虚约，辜负灯花落小亭。绿发朱颜羡子都，楸枰拂拭倩华襦。摧锋谩自誇年少，一著还须让老夫。长铗翩翩海上游，明光谒帝暂依刘。无劳更赌宣城郡，一局龙阳已拜侯。"}