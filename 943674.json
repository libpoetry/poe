{"id":"943674","title":"再次陆子高韵奉寄","dynasty":"宋","author":"陈造","text":"孰能下书帷，潜心如仲舒。没没视息间，饱食仍怀居。纷华或交战，进修顾趑趄。屹立视侪辈，未脱同队鱼。欲耕我无由，生计付束书。推卷了无得，每嗟吾负渠。日月驹隙过，抚事犹姑徐。衰晚时用少，倖直女骂予。拙怜官路涩，贫觉交情疏。沈沈王侯宅，进步终踟蹰。所悲名不称，暇计家无储。一官劣自庇，晋如复摧如。犁头足膏泽，良田本榛墟。洪钟忍不扣，妙意谁为纾。纤缺间众美，狐裘羔为裾。而我空无有，一馈九叹馀。眼中今士龙，才业世舍诸。椽笔将精骑，诗来真捣虚。陈前眩锦绣，论报乏瑶琚。应以巴人歌，局蹐疑见祛。逝将卖书去，近君营田闾。更仆怀韦编，课儿肩竹舆。有志竟未酬，南睇几欷歔。爱我宁恶石，非子而谁与。江山怅路长，冰雪迫岁除。临风歌归去，平日赋遂初。块处念离索，文会思乐胥。寄语识自警，仆夫行膏车。"}