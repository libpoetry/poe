{"id":"754305","title":"忆远吟","dynasty":"清","author":"史筠","text":"车马行时春之初，梧桐叶落秋何如。凄凉憔悴空闺里，珠箔垂垂独自居。忽逢云外秋归雁，一纸家书如觌面。感君念妾意缠绵，濯指开针肠欲断。问君毕竟几时还，妾已愁消红粉颜。几回梦绕关山道，相思不断如连环。相思相思无处说，卷帘诉与天边月。明月已圆人未圆，素辉偏照孤帷前。商飙萧瑟寒机动，蟋蟀声中愁不眠。小鬟梦呓呼不醒，起来自拨残镫影。窗前恨煞长鸣鸡，一声啼起霜天冷。"}