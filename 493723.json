{"id":"493723","title":"望海","dynasty":"明","author":"庞嵩","text":"太一判元始，百川汇鸿濛。淼淼甲子门，吞吐骊龙宫。鼓入珠江潮，堑隔陀城东。纳污本无意，洗日谁言功。凭高寄遐瞩，爽豁夷心胸。愿言驾一苇，直探瀛与蓬。翻然越长思，感尔良冲冲。昔焉济商舶，百货殷成丰。今乃集夷丑，群妖煽其凶。水角天且遥，驱民以从戎。海若固有灵，海滨馘蜺虹。再见波不扬，皞皞成周风。"}