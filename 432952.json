{"id":"432952","title":"时事杂咏（五首）","dynasty":"近现代","author":"洪存恕","text":"国策备荒兼备战，群供驱使日无宁。筑城举锸创犹裹，习战冲锋喘不停。黎庶真难知死所，元戎尚肯惜生灵。莫言足食足兵日，便可扬威讨不庭。力田犹未免寒饥，天下为公安可期。年阅五千王霸夥，人逾六亿舜尧谁。蔬畦嫌仄频争界，稗贩求赢各济私。鸣铎朝朝宣大道，穷黎只当耳边飔。举国才难多废锢，邻邦交断尽成仇。兵权独揽夸神武，羽檄纷驰讨帝修。一掷真成孤注险，三边未了百年忧。英雄独许共工氏，怒触山崩身碎不？改制称尊据旧都，强邻劲敌视如无。乐中日日歌尧舜，纸上篇篇讨美苏。鲁莽居然成国策，苍黄何以保皇图。漫誇装点江山好，荆棘行看生广衢。老革休矜盖世功，恶氛未靖九边同。擅权自以为神圣，好战谁甘作鬼雄。六合谅难称霸主，一生端可谥愚公。折冲自古凭樽俎，几见强梁得善终。"}