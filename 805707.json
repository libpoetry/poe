{"id":"805707","title":"摸鱼儿","dynasty":"清","author":"史承谦","text":"耿清宵、芳尊愁浅，月华已上残柳。飘萧落叶窗纱外，只有短檠相守。欹枕后。听一派哀鸿，嘹唳声来又。心期回首。恨剪烛难同，清游未返，独醉冶城酒。凄然处，最忆平生知己，云龙上下难偶。鬓丝十载添多少，世事浮云苍狗。伤心否？笑冷淡生涯，尔我相怜久。茫茫宇宙。任落魄江湖，上清沦谪，怀抱忍轻负。"}