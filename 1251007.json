{"id":"1251007","title":"联芳词三首 其三 解花语","dynasty":"元末明初","author":"王行","text":"寒消雪点，暖弄烟丝，又去年时候。蕙芽初透。轻澌尽、蹙蹙翠波风皱。浅黄晕柳。微隐映、琼芳孤秀。最爱他、纤指轻轻，折暗香盈袖。艳质固应低首。却休惭秾丽，不似清瘦。也还知否。可人处、飞燕玉环都有。罗浮梦后。更莫问、前村沽酒。但好教、腻白娇红，镇年年如旧。"}