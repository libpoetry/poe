{"id":"584672","title":"镇海楼歌","dynasty":"明","author":"黄衷","text":"江南江北多高楼，鹳雀黄鹤专名州。兹楼自古壮南服，五层檐栋中天浮。祝融忌忲火龙走，一夜炎风化乌有。满城冠盖晤吁嗟，攀陟无由空引首。封疆大夫济胜才，粪除煨烬繁芜开。星流州檄集精艺，规模视昔加宏恢。材徵铁力西藩下，牖布铜铺东日射。直从碧落敞飞甍，肯谓苍生思广厦。诸公多暇亦登临，妙竹哀丝破水云。舞蛟腾蜃赴高会，乌艚白舰随蛮琛。层层面面阴晴别，万象低昂夐参列。请梯绝顶望神州，极北关河是天阙。初名镇海我则疑，长城锁钥策勋谁。貔貅万灶岂不振，安用底物高嵾嵯。岳阳忆昨聊孤赏，楚尾吴头归指掌。凭虚朗诵范公碑，七泽君山竞森爽。"}