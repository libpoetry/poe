{"id":"1110153","title":"和陈图南安昌岩避暑诗二首","dynasty":"宋","author":"吕陶","text":"石穴虚深宛似房，石形方稳亦如床。千年知是谁人隐，一郡除非此地凉。山外雨来烟色暝，林间风过药苗香。尘埃已断尤清寂，今日禅僧不上堂。岩前数步到幽房，岩里聊安息偃床。已得清风极潇洒，休弹白雪恐凄凉。平时地籁乘空发，何日天花坠雨香。三伏屡来君莫厌，流年背我去堂堂。"}