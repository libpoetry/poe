{"id":"786533","title":"书次儿槱十四岁所作史论后","dynasty":"清","author":"洪繻","text":"时势变迁一至此，读书今已无种子。仁义道德等籧篨，粪土「五经」、「廿四史」。吾儿闭门读典坟，吾与汝作羲皇人。世风不染欧、非、美，时事遑知魏、晋、秦！姑从故纸讨生活，三国、六朝最樛葛。英雄竖子一刹那，氐、羯、匈奴况豪末！汝幼读书慧眼悬，他时见异勿思迁！经济吁谟获机括，新法西学皆蹄筌。此间教人限等级，有如蛣蜣宝丸粒。吾家幸不随步趋，汝辈惟当安诵习！闻道中原大改更，用夷入夏日勾萌。不信秦嬴遗祸火，至今商、洛发儒坑。我自不求同时世，授汝一经为一艺。仕夷早已鄙刘殷，猾夏今更轻后羿。屈指于今十八秋，阅人阅世真蜉蝣。河山百战蛮蜗角，寰海千邦楚沐猴。人才今生殊抑塞，有如黄杨当闰厄。苏轼愿儿为八慈，陶潜训子望三益！海外方今禁读书，乃公将史作菑畬。治身、治世知治乱，一编何止伴閒居！"}