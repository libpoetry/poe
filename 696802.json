{"id":"696802","title":"写怀十首录寄诸兄弟","dynasty":"明","author":"金幼孜","text":"忽忽离家十五年，每怀桑梓独潸然。东风寒食南源路，洒饭空令忆墓田。南北驱驰鬓已皤，西江万里隔烟波。池头旧种黄柑树，结实秋来有几多。慈亲日夜系深思，梦里常怀见面迟。近得好音相慰藉，为言强健胜前时。先公遗德在江乡，死后人传姓字香。圣主恩深推锡命，千年黄壤有煇光。伯氏行年五十强，年年旅食客他乡。别来十载知无恙，姜被何时共客床。诸弟持家力有馀，田园生计未应疏。堂中奉母多馀暇，好共诸郎更读书。忆昨穷经慕昔贤，岁寒冰雪伴青毡。一从天上登科后，无复篝灯事简编。绕屋青山绿树稠，春来啼鸟自啁啾。回来登览知何似，几度临风慨昔游。久别亲朋觉已疏，频年不得半行书。平生经术惭无补，空有虚名在石渠。老我于今幸有孙，前人积德至今存。馀生倘遂归田计，教育犹思淑后昆。"}