{"id":"661787","title":"与刘佥宪珏沈启南周沈继南召紫阳庵联句","dynasty":"明","author":"史鉴","text":"山为春城媚，鳌峰更可观。便当轻五老，何待觅三韩。灵气知深郁，奇形惜太剜。俯身穿石罅，侧足上厓端。岚重行衣湿，苔深步屧乾。小庵幽处缚，重殿卸边攒。日近关常暖，霞封洞不寒。梦龛仙骨蜕，木象古真刊。声宿鸣琴室，香馀拜斗坛。把芝呼白鹿，种竹引青鸾。屡憩纯阳子，时游靖长官。曲阑凭玛瑙，横管执琅玕。沆瀣非凡食，芙蓉是道冠。龙犹围故鼎，鸟解啄遗丹。逸迹追何及，长生学不难。挥杯送双目，随鹤过江干。"}