{"id":"845294","title":"玉楼春","dynasty":"清末民国初","author":"樊增祥","text":"堕鬟不耐胶青刷。珠粉细调云母滑。两弯生翠小眉山，一寸深红长指甲。欲眠又起添香鸭。风竹敲寒檐玉戛。闲愁和雨上心来，味比凤州新酒辣。米家墨翠浓如刷。绿蜡捶笺麦光滑。晚筠已卧绿沈枪，早菊未开金锁甲。葫芦蒸烂甘如鸭。饭软蔬香银箸戛。诗脾多为井茶清，烹点休搀姜豉辣。秋来枕被新梳刷。腻玉一盘蕲簟滑。牵牛花下算归期，袖底十葱轮癸甲。莲塘莫打能言鸭。鸳梦可禁兰桨戛。蝶衣花虱不相饶，始信小鸾纤手辣。垂杨涴地西方刷。鬓亸云松钗燕滑。红蚕久写损香毫，金雁慵调抛义甲。纸屏谁画春江鸭。修竹桃花两摩戛。芳兰气息自甜和，不似姮娥红桂辣。瓠犀晓蘸晶盐刷。姑射仙肌凉玉滑。轻红花碗泛茶丁，小翠筠篮挑药甲。薰衣自炙黄金鸭。锁骨珊珊葱佩戛。玉京人爱笋梨酥，不识吴酸并蜀辣。荔根自缚红床刷。花底闲关莺语滑。舞时金凤绣成丛，醉里红螺香蘸甲。唐风读罢嘲荀鸭。碎佩兰铃花外戛。聪明解效玉台诗，但有温柔无苦辣。文房珍玩麟毫刷。茧纸兰亭冰样滑。雁来之子报双南，蚕熟女郎登一甲。小屏闲看徐熙鸭。一院竹梧风自戛。行行春蚓出姜芽，溪砚应名鸲鹆辣。紫骝晓唤奚官刷。欲采秋英香径滑。西风催雨战青荷，鱼戴兜鍪螺被甲。绿池水满浮双鸭。对啑芦根鸣戛戛。闲拈桂子佐槟榔，举主性情终是辣。南飞一雁霜翎刷。苦忆莼羹青玉滑。绿枨树底纳鱼租，粉菊篱边堆蟹甲。陆郎自饭松陵鸭。邻寺趁斋清磬戛。终然服食爱江南，笋苦蕨甜花芥辣。掌冰闸吏勤秋刷。露冷莲房新藕滑。银鱼紫蜐海东来，香巘玉泉天下甲。仙人饭玉羹瑶鸭。自琢新词自敲戛。齑辛风味俊如何，生啖幽州青撇辣。花阶雨过青笤刷。油醋点汤两饼滑。鹭窥荷捧一珠盘，鹤问松周几花甲。独行怕见双黄鸭。风动帘犀珠串戛。绣衣使者说相思，红豆莫如椒样辣。"}