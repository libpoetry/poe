{"id":"707925","title":"凤凰台上忆吹箫 其二 悼亡","dynasty":"明末清初","author":"梁清标","text":"衣冷筠笼，尘封瑶瑟，顿教白了人头。叹镜奁虚掩，风动帘钩。比翼生生世世，灯背处、私语都休。燕台月，新添憔悴，恰是中秋。休休。同林宿鸟，缘底事分飞，一霎难留。剩寒檠独照，露下妆楼。想像珊珊环佩，频怅望、几断双眸。空消受，江淹有恨，宋玉多愁。"}