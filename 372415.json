{"id":"372415","title":"齐天乐·嫩晴天色秋容靓","dynasty":"清代","author":"端木埰","text":"嫩晴天色秋容靓，清光最宜晨起。露宿滋苔，朝阳映树，空外蔚蓝无际。疏林带水。爱收潦涵青，远烟凝紫。画里溪山，数峰相对转苍翠。潇斋时更静坐，有帘栊纳爽，图史祛睡。老圃松凉，疏篱竹掩，人在黄华香里。商猋到耳，又衣想装棉，扇悲藏笥。珍重分阴，漫将春共拟。"}