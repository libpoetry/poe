{"id":"73130","title":"木兰花慢·爱吴山佳处","dynasty":"元代","author":"张野","text":"爱吴山佳处，凝望际，眼增明。正帘卷江涛，屏开罨画，境接蓬瀛。中朝相君宽厚，领太平、歌吹宴簪缨。巧啭雏莺锦字，哀弹小雁银筝。人生乐事古难并。清兴卷沧溟。恨老矣刘郎，病馀司马，慵举瑶觥。登临不留一语，怕风烟、笑我太无情。收拾新诗未了，钱塘落日潮生。"}