{"id":"687518","title":"送张复庵大谏使韩藩四首","dynasty":"明","author":"孙承恩","text":"长安城下征马嘶，终南太乙闪旌旗。天府新颁周典礼，藩封再睹汉官仪。青琐仙僚侍从臣，玉堂原是旧儒绅。飞章日下声名重，奉敕天门气色新。百二山河重古今，前人往迹尚堪寻。览观形胜四方志，开拓乾坤万古心。通驷桥边驷马飞，羡君此去有光辉。宗藩快睹儒臣近，父老争看衣锦归。"}