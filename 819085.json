{"id":"819085","title":"送柽弟入都","dynasty":"清末近现代初","author":"郑孝胥","text":"与子同出都，十六年于兹。子今复入都，良甚喜以悲。两兄虽未老，皆异年少时。事业那可说，所忧寒与饥。我如风中船，奔涛猛相持。不怨漂流苦，但恨常乖离。何时得停泊，甘心趋路岐。向来盛负气，不自谓我非。进士弃不求，从人诟狂痴。念子行入世，科第政所期。闽士多褊狭，此语古已讥。器闳乃受大，要须力戒之。何物益神智，读书乌可迟。吾今之所行，世人讵见知。似傲非慢侮，似倦非摧颓。寸心虹贯月，子胡愁我为？"}