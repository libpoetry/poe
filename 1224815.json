{"id":"1224815","title":"为萧元泰题龙虎山岩图","dynasty":"元","author":"陈旅","text":"龙虎之山仙所寰，我昔梦寐游其间。乾坤风气结冲秀，中有正一玄都坛。羽人授我九节杖，林磴窈窕穷幽攀。金宫药殿起寥廓，翠崖丹巘深回环。峰头时飘白菡萏，石上尽种青琅玕。诸岩一览二十四，总似瀛渚蓬莱山。清溪浮空引雪练，远岫隔水来烟鬟。就中仙岩更奇绝，上有玉树皆檀栾。虹光半夜出林杪，云是石室韬神丹。欲求刀圭已衰疾，羽人去我如飞翰。褰裳涧曲采芳草，断猿疏雨春山寒。觉来俗事日满眼，岁月冉冉随惊湍。会稽萧氏忽相访，笑以此图令我看。梦中羽人貌真似，而我别后鬓毛斑。题诗聊复纪畴昔，愿拂尘服齐骖鸾。"}