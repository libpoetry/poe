{"id":"1220080","title":"题梅正傅学正思原图","dynasty":"元","author":"朱晞颜","text":"江汉可游河可泳，涉卬已入诗人咏。何人绘此思原图，直欲源流接清近。嗟哉宗法久已湮，服属终缌亲已尽。礼亡世远情益疏，骨肉沦胥相诟病。吾身而上幸可推，百世犹能系其胤。昔人敦义致所思，岂但拘拘传谱引。是图命意良有然，一览令人发深省。名门德业世所钦，圭组蝉联互辉映。都官清节死不渝，祀事孔时官守谨。舒王虽贵魄已沉，卮酒无人酹松影。我诗浅陋不成章，要与水山相久永。"}