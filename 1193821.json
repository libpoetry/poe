{"id":"1193821","title":"携仙箓九首","dynasty":"唐","author":"司空图","text":"岳北秋空渭北川，晴云渐薄薄如烟。坐来还见微风起，吹散残阳一片蝉。一半晴空一半云，远笼仙掌日初曛。洞天有路不知处，绝顶异香难更闻。决事还须更事酬，清谭妙理一时休。渔翁亦被机心误，眼暗汀边结钓钩。迹不趋时分不侯，功名身外最悠悠。听君总画麒麟阁，还我闲眠舴艋舟。仙凡路阻两难留，烟树人间一片秋。若道阴功能济活，且将方寸自焚修。若有阴功救未然，玉皇品籍亦搜贤。应知谭笑还高谢，别就沧洲赞上仙。英名何用苦搜奇，不朽才销一句诗。却赖风波阻三岛，老臣犹得恋明时。剪取红云剩写诗，年年高会趁花时。水精楼阁分明见，只欠霞浆别着旗。此生得作太平人，只向尘中便出尘。移取碧桃花万树，年年自乐故乡春。"}