{"id":"1128368","title":"十虫吟","dynasty":"宋","author":"舒岳祥","text":"虫有促织儿，忧人不忧己。华身有龙鸾，不出工女指。瓦砾为堂奥，青莎作衣被。一身可自了，剌剌不能已。白露夜庭空，凄其行去矣。金屋白玉床，贵人呼不起。虫有织绢娘，轧轧鸣窗纸。山翁卧中闻，谓是机上婢。瓠花日萧疏，豆叶行披靡。青灯照夜阑，胡为苦如此。虫有络纬婆，如缫复如纺。豆篱秋雨馀，秉烛不须网。置之银丝笼，因而入罗幌。偏资儿女玩，终夜奏繁响。虫有捣米叔，善跳如舂谷。偶与屋上尘，堕地岂好触。儿童仰置之，反弓奋腰腹。欲行复遭抑，屡作不能伏。非汝懒于舂，其力有不足。虫有卖油公，什伍处阴湿。长脚如蟏蛸，胫细走不及。儿童反接之，邀其吐微汁。所挟虽不多，坐此遭捃拾。倾资仅有此，微生何以给。虫有避债夫，缉茧枝间缀。窃食柽松毛，负之以为盖。首鼠开两端，见人深拒闭。想汝作债初，已作逃匿计。小儿不汝赦，推寻见根柢。计穷挺身走，终日失其竁。虫有转丸蜣，双角牛怒张。生子牛矢中，转圜技所长。两两如推车，千百满路旁。弹丸有不若，累累圆且光。污秽不自羞，敢比苏合香。惜哉尔之智，不善择其良。虫有蛀地牛，曲吻利如钩。趯取尾作首，倒行腹为头。燥土作陷沙，露喙伺其幽。小虫误过之，一入出无由。小儿嫉其然，取彼众中酋。缚置它穴口，其类亦相仇。一引两得之，尽置清溪流。虫有撺梭子，头腹俱锐长。绿衣而绛里，飞跃低踉蹡。名我固甚善，所愧无筐箱。维天有南箕，不可以簸扬。微虫人强名，此岂彼窃攘。秋田蚱蜢横，暗野如飞蝗。索索浅草中，不倚两股强。类中最善类，霜露死其常。虫有蠹书鱼，白腻铅粉如。岐尾细而长，所嗜惟食书。我老书久废，儿曹复相疏。经年不启椟，宜尔穴以居。蚀纸兼齧字，古篆成纡馀。腹中有经传，顾我何空虚。"}