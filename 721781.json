{"id":"721781","title":"幺凤还","dynasty":"明末清初","author":"屈大均","text":"七夕今何夕，穿针笑未閒。画楼兼有喜，幺凤得生还。影挂红帘外，香收绿翅间。美人依旧主，得意任回环。两日辞仙掌，含愁似忆家。珠应归石氏，凤本出桐华。绿衬千重萼，丹凝一片砂。儿童怜爱甚，只恐损纷葩。三寸罗浮凤，仙灵一化身。细微丹穴族，娇小绿衣人。昔在梅花国，今为绣阁珍。复归纤手上，香稻使情新。婆娑长膝下，君正弄雏时。毛羽非黄里，衣裳岂绿丝。少供红豆子，多挂白华枝。忍夺香闺好，教他忆别离。"}