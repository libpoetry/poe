{"id":"845666","title":"庄献明肃皇后恭谢太庙 其二 六州","dynasty":"宋","author":"无名氏","text":"炎灵永。长乐助文明。居靖懿，敷皇化，四海升平。慈是宝、万物怀生。耀德不观兵。大治欢声。金辂饬、藻卫天行。春色满皇京。登歌清庙，神祗顾飨，瑄玉纯精。亿万载持盈。膺天贶。尤祥纷委来呈。木连芝三秀，玉烛协和平。仲春月、万杏初荣。整羽卫葱衡。亲款神明。九韶叠奏罄箫笙。上以继咸英。黄流玉瓒，殊庭肸蚃，宸仪回复，景祐遍寰瀛。"}