{"id":"1068873","title":"次韵大年见贻长篇","dynasty":"宋","author":"张扩","text":"莫誇儿啼赏英物，莫振豺声露蜂目。一朝官府生平地，即是高明鬼瞰屋。夜郎穷囚罪濒死，颇费故人解官赎。世间万事真戏耳，变化何殊臂伸缩。漫郎纷华老不入，坐扫降魔如破竹。曾从处士学砺齿，安用贵人强推毂。夜蒙衲被生春温，午馔伊蒲饱园蔌。绮罗曳地初不知，海陆穷珍定何族。自云百念已灰冷，栩栩胡为昼摇腹。似闻蚁穴得侯封，不借波臣讥斗粟。何妨枯骨话王乐，政恐三彭加谴督。梦回敢起寻鹿想，谢去已深防虿毒。危几何处烹五鼎，佳传谁人米千斛。朱轩虽享眼界荣，青史那逃身后戮。聊陪洗马痼烟霞，自逐天随甘枸菊。虽然丈夫有出处，尺蠖之伸未为曲。他年弓旌恐不免，钓渭筑岩终梦卜。会看鹏翼击天池，更想于菟啸风谷。此时愿君益机警，堕甑欣然了荣辱。脱身蝉冕归去来，吴市空关隐梅福。却伴山中赤松游，傥见海上蟠桃熟。吾言有徵勿浪云，龟筮亦从神所告。"}