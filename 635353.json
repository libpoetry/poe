{"id":"635353","title":"夜半飓风歌","dynasty":"明","author":"成鹫","text":"天地巨，若何许，我生其中如秬黍。天地窄，胡偪侧，今宵无地安床席。大风如椎椎大屋，小风如镵镵破壁。壁间有人抱膝坐，两眼荧荧四窗黑。床头雨声灌双耳，床脚水深盈百甓。生衣湿透坐到乾，眠且不能行岂得。须臾水怪纷跳踉，拥出潮头高八尺。居人火黑鬼火青，前有长蛇后短蜮。长蛇俟人人岂知，短蜮吹沙去无迹。山僧老眼不忍见，仰首高天空默默。千家夜哭鸡犬静，满地湿云钟磬寂。钟磬钟磬如有灵，愿教打到上方日出下方晴。"}