{"id":"185302","title":"题登瀛图·世傅阎公学士图","dynasty":"宋代","author":"陆文圭","text":"世傅阎公学士图，意象旷雅难形模。山僧临本持索句，展卷复掩空长吁。秦王功高塞宇宙，搜揽豪伉供驰驱。内怀矛甲伺同气，外示间暇耽文儒。临城开馆构杰阁，坐见瀛海移西都。分番夕宿无厌倦，珍膳日给何岂腴。天光下照天策府，煌煌星象经天衢。房乔夜半进危计，平明一矢惊临湖。群贤崛起辅贞观，亦有淹滞如颜苏。惜哉燕翼谋未善，祥计接武客妖狐。殿陛置笏怒未解，田舍收麦言可唐。策名书府真有观，空与老姥扶天枢。贵人一代骨已朽，史笔千载心独诛。阎公绝艺今无亦，长安落日明榛芜。"}