{"id":"1065823","title":"次韵承之紫岩长句","dynasty":"宋","author":"苏过","text":"乱山穷处闻鱼鼓，梵宇潭潭不知暑。当时麻衣此卜居，自启山林著蓝缕。飞空楼观惊造化，缥缈云间如帝所。道人疑是有道者，己不求人人自许。富儿争致千金多，贫者不辞筋力苦。若非足指按大地，荒山坐变琉璃宇。南阳持节奉诏归，夜上峥嵘携幕府。是时六月火令炽，千骑解鞍人按堵。登临岂为谢公赏，七子赋诗歌赵武。长廊月出清风生，古殿无人铃独语。公留三日看溪涨，白昼鱼虾落飞雨。我昔千里上太行，身世飘零悲逆旅。莫投紫岩稍自慰，欲扣僧房无可侣。有来野饷苜蓿饭，主人对客羞贫窭。何似元戎从掾吏，落日红旗照洲渚。椎牛酾酒劳还役，号令三更传部伍。君能笔力记其事，句法更如山峻阻。一时豪放岂易得，况有幻怪供诗取。归来尚可诧朋友，云梦青丘俱不数。山川虽是风物殊，乐哉信美非吾土。"}