{"id":"58448","title":"观选淑女","dynasty":"明代","author":"沈一贯","text":"长安女儿巧伺人，手持纨扇窥芳尘。姊妹相私择佳丽，无过愿得金吾婿。如何天阙觅好逑，翻成凌乱奔榛丘。吏符登门如索仇，斧柱破壁怒不休。父母长跪兄嫂哭，愿奉千金从吏赎。纷纷宝马与香车，道旁洒泪成长渠。人间天上隔星汉，天上岂是神仙居。吁嗟！天上岂是神仙居。"}