{"id":"694713","title":"古从军行五首","dynasty":"明","author":"周是修","text":"金鼓龙城出，旗旄虎卫分。筑坛新拜将，飞简急行军。关路晴和雪，边烽夜照云。楼兰今未斩，何以报明君。三十未成名，从戎一片心。车轮装白玉，马勒铸黄金。报主时何晚，安边计始深。辕门风雪夜，抚剑一沈沈。万马不闻嘶，天山雨雪时。旌旗寒色惨，鼓角夜声悲。汉将雄韬出，戎王败垒移。捷书星火急，应到凤凰池。转战桑乾夜，匈奴半遁逃。边烽随鼓歇，海月傍营高。总笑探囊易，谁言破竹劳。指时龙阙下，朝服换新袍。宝马流星剑，金戈明月弓。千旗分别将，万骑拱元戎。玉帐兵符袐，辕门杀气雄。长驱沙漠外，谁数卫青功。"}