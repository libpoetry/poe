{"id":"1131508","title":"数日官兵来拣军轿直拘还殆尽一出不可欲往见鲍倅汤倅如隔千里因以四绝叙情","dynasty":"宋","author":"虞俦","text":"官拣羸兵教控弦，出门寸步即拘缠。蚤知行路难如此，游宦当初不著鞭。天寒东郭犹穿履，路涩西家不借驴。近日外间风色恶，不如闭户且观书。在陈晚矣叹归欤，似觉年来气味疏。有饭不嫌长脱粟，无车那说更求鱼。不惜顽躯走路尘，祇愁徒步长官嗔。何时竹杖芒鞋去，还我江山自在身。"}