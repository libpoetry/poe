{"id":"1253224","title":"代送汪彦文幛语二首","dynasty":"元末明初","author":"唐桂芳","text":"新安本是神明乡，黄山万仞摩天苍。溪流浅碧鱼可数，巨石赑屃横为梁。纸光漆液砚比玉，春风吹出金芽香。曾闻庙食封忠烈，千年英气悬秋月。又闻词翰属龙溪，半夜校书照青藜。遥遥华胄稽谱牒，知君云仍是几叶。於焉姽婳琴堂中，意气凛凛多高风。愿如黄鹄奋千里，不比燕雀栖蒿蓬。夫君早岁游采石，醉吸玻瓈弄明月。有时单舸访谪仙，青山无言怒涛发。蛟龙捷出如人长，悲风萧萧吹短发。贤明贾侯欣识之，胸中抱负如此奇。金科玉律亦烂熟，毫端烟雨常淋漓。嗟哉巡吏虮虱小，有才磊砢不一施。朅来乔迁紫阳里，白云古县风俗美。几回封印待长官，瘦马凌兢踏寒雨。而翁积德在后人，诸弟俊气郁眉宇。只今翁调向东阳，令弟荐剡飞秋霜。文也细满膺府檄，声华千里相辉光。共说汪家兄弟好，明年荣书上上考。"}