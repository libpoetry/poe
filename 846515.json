{"id":"846515","title":"桂枝香 寿赵运管","dynasty":"宋","author":"无名氏","text":"武夷九曲。甚乐响云韶，旆走星纛。更捧琼浆九酝，蟠桃初熟。元来崧岳生申旦，会群仙、献长生箓。岁寒堂上，冰壶影里，长跨青鹿。记往日、堤沙旧筑。有书龠金腾，勋写歌鹄。更化和朝，半是世臣乔木。明年瑞庆才经月，侍重瞳、应奉卮玉。此时奋建联班，却将万年齐祝。"}