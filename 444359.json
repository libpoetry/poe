{"id":"444359","title":"水龙吟 丙寅上巳李园海棠吟集","dynasty":"当代","author":"王蛰堪","text":"锦窠旧梦荒丛，新阴又曳游人步。残寒天气，东风栏外，几番疏雨。春睡方醒，醉颜未掩，晓妆都误。纵隔帘香少，天然仙格，无心问，群芳谱。不羡陌头丝柳，漫回风、乱吹狂絮。蜂忙蝶浪，雾环烟锁，嫩红谁主。浅淡偏宜，孤标自赏，三春未许。恁含情脉脉，风流应似，向骚人语。"}