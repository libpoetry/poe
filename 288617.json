{"id":"288617","title":"烛影摇红·题无爱居士填词图","dynasty":"现代","author":"袁思亮","text":"蠹纸魂痕，楚兰一掬伤心泪。故家乔木莽风烟，忍唾行吟地。付与回肠荡气。尽消磨、偷声减字。莺天雁夜，蝶外蛩边，清愁自理。影倩花扶，翩翩玉貌佳公子。山阳笛语剩凄清，梦冷湘波逝。我亦能歌变徵。有斜阳、危栏怕倚。荒原白草，尘海红桑，人间何世。"}