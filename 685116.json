{"id":"685116","title":"山中奉怀诸君十一首 区令尹白斋","dynasty":"明","author":"王渐逵","text":"连江禀萧旷，久抱柴桑志。酒酣诗调新，月朗琴声异。负郭无二顷，饮水蔑千驷。我欲思古人，于君慰深意。象山百鍊钢，忤世卧林野。逍遥湖南情，脱略云谷社。文簪绍累叶，越士避三舍。金石明尔心，卓哉古狷者。李侯寡言笑，灵度缅虚敞。字意溯秦先，诗嗣陈黄响。飘飘文溪裔，霜竹恣游往。舞雩咏归来，高朗冒神赏。梁伯有醇质，标格称大雅。白鹿恣遨游，五老对潇洒。阳春变高调，顿觉知者寡。云衢切天阍，羡尔行空马。藩伯秉懿睿，慧性昭以灵。澡德既瑩彻，游艺亦光精。遗我紫玉佩，报之双翠琼。鹍鹏徒冥漠，莺斯岂能并。银台挺间气，豪达任天真。暂作右溪主，终非凫鹄群。云谷想高度，樾楼觇清芬。爱君灵性资，契我参同文。将军起勋胄，恂恂若儒生。虎帐弃玄略，词林抗英名。天威付神武，浪迹歌太平。羌胡方桀骜，迟尔嫖姚兵。黄门清庙器，秀朗见丰度。圭璋重特达，馨蔼起神慕。驰情向丘园，偶尔狎鸥鹭。光风不可掬，神物终难捕。春曹富酝籍，端居事幽讨。岭表流清标，海内挹文藻。示朴非良工，韫遗岂珍宝。拟泛凌霄槎，宁恋栖霞岛。柱史凝道器，早龄顿超释。峨冠挹圣贤，闭户谢宾客。古道期相敦，薄俗倏以革。焚香盥商盘，歛衽启羲画。公子出名望，才华丽群从。矫矫荀氏龙，翩翩谢家凤。鳞羽自珍饬，圭角喜磨砻。每诵琼瑶篇，醒我烟霞梦。"}