{"id":"1216360","title":"梅山行","dynasty":"元","author":"卢琦","text":"赤旗落色汉火微，端门日日腥风吹。咸阳秋色压官树，金人夜泣铜驼悲。先生袖疏探虎窟，汉鼎犹堪支一足。九重烟雾如海深，门外何人知痛哭。贼莽白日升郊台，玉玺堕地声如雷。周公揖让孺子戏，绛袍将军何日来。尘飞沧海风掷瓦，白鹤身轻快如马。一声铁笛度闽关，山月溪风共潇洒。龙争虎斗耳不闻，长啸袖拂松枝云。夜铛白石煮秋雨，风佩赤锦飘霞裙。先生一去已千载，尚有当时遗迹在。题诗绝壁寄先生，顿使孤峰颜色改。药炉寂寞秋草深，丹井水落莓苔侵。汉家瓦崩灰化土，犹有丹光穿树林。"}