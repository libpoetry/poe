{"id":"587352","title":"立鹤篇","dynasty":"明","author":"林士元","text":"西台岁云徂，独立抚孤松。仰盼丹关回，情眷玄鹤恫。玄鹤如诉言，感之恻余衷。冥鸿遵北渚，振鹭集西雍。飞扬各乘运，翩翩厉高空。洁身岂离群，澹素乃无庸。留踪破苔绿，露滴悬朱红。永唳奋清夜，朗月何虚融。照此哀怨深，耿耿殊未穷。亨嘉多夙遘，屯溺鲜英雄。形以落魄臞，长鸣向苍穹。愿祈圆景光，恒与今日同。月不去天上，鹤不老樊中。"}