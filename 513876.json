{"id":"513876","title":"次荆门管河杨郎中求题水墨葡萄","dynasty":"明","author":"程敏政","text":"空中忽散摩尼珠，一一牵动骊龙须。鲛人泪莫尽升斗，贾胡价可论锱铢。居然月上蜿蜒架，真宰有心愁幻化。玄香隐隐凝不飞，瘦影离离巧相亚。良工近来人未知，日观不来还数谁。乳酒年来熟银瓮，客星终夜窥端池。关西夫子行河使，宝绘堂中了公事。底须满摘水晶盘，眼饱令人发诗思。"}