{"id":"1224572","title":"僧传古踊雾出波龙图歌","dynasty":"元","author":"柳贯","text":"叶公好龙致真龙，精气所感无不通。僧中刘累有传古，夜梦捷入骊龙宫。阳晖焰焰阴魄动，左右给侍皆鱼虫。探珠不得逢彼怒，轰然鼓鬣兴雷风。潜窥窃识领其妙，写之万楮将无同。目睛数月才一点，波浪咫尺如层空。乘云执镜麾电母，跨海献宝招河宗。刘尝善豢古善画，得意忘象象乃工。为龙为画了不识，有顷噀水投长虹。龙乎龙乎德正中，超忽变化天为功。绛宫帝子秉节从，九渊唤起赤鲩公，永奠鳌极开鸿濛。"}