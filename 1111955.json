{"id":"1111955","title":"浪淘沙令","dynasty":"宋","author":"吴琚","text":"云叶弄轻阴。屋角鸠鸣。青梅著子欲生仁。冷落江天寒食雨，花事关情。池馆昼盈盈。人醉寒轻。一川芳草只销凝。时有入帘新燕子，明日清明。岸柳可藏鸦。路转溪斜。忘机鸥鹭立汀沙。咫尺钟山迷望眼，一半云遮。临水整乌纱。两鬓苍华。故乡心事在天涯。几日不来春便老，开尽桃花。"}