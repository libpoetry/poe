{"id":"691220","title":"无题和李烟客韵","dynasty":"明","author":"李孙宸","text":"夜长愁听子规啼，谢得黎明又听鸡。懒采芙蓉羞并蒂，怕惊鸀鳿爱双栖。柳绿飘絮怜沾雨，花纵辞枝肯堕坭。得似天台山下水，逐郎重到种桃蹊。虚传雪棹到山阴，未有相思命驾寻。兰佩尚留芗泽汗，松笺难写岁寒心。春风吹面欺愁脸，夜月穿帏怯素衾。不信侯门深似海，向来鱼雁怪消沈。"}