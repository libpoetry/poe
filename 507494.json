{"id":"507494","title":"湖山佳趣歌","dynasty":"明","author":"李昌祺","text":"半生甘作隐者流，两屐不到侯门游。老去高情付林壑，闲来乐事只渔舟。春水泛花漾孤屿，杜衡蘼芜满脩渚。晴树远连江上村，晚云忽作溪南雨。自怜身世两悠悠，濯缨濯足忘吾忧。万钟悬爵本非志，一竿在手何所求。门前学种五株柳，逸兴雅怀到处有。对客石床抚古琴，留客山瓢斟浊酒。年年岁岁适闲情，皞皞熙熙度此生。已无天上鹓鸾梦，且结湖边鸥鹭盟。"}