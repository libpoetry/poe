{"id":"433122","title":"滇南怀古六首选三 宁州李刺史毅","dynasty":"近现代","author":"袁嘉谷","text":"统兵持节镇南中，典午河山道不通。万里孤臣挥血泪，一军娘子扇雄风。岘山惠泽思羊祜，越隽声威服马忠。天女城边馀战迹，荒原秋草夕阳红。兵渡金沙跨革囊，天南重镇赖平章。才高张辅绥交址，勋迈唐蒙诏夜郎。盛代君臣同骨肉，世家父子耀旂常。桃花春涨六河水，遗泽年年卜岁穰。残元正朔拥边城，上将貔貅万里征。白石奇功成背水，苍山险道袭阴平。世家结局金蝉寺，异姓封王白马盟。莫叹付蓝功狗死，开滇三杰是人英。"}