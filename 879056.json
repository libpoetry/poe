{"id":"879056","title":"水调歌头 其四 八月上浣解印别同官席上赋","dynasty":"宋","author":"刘克庄","text":"半世惯歧路，不怕唱阳关。朝来印绶解去，今夕枕初安。莫是散场优孟，又似下棚傀儡，脱了戏衫还。老去事多忘，公莫笑师丹。笔端花，胸中锦，两消残。江湖水草空旷，何必养天闲。久苦诸君共事，更尽一杯别酒，风露夜深寒。回首行乐地，明日隔云山。"}