{"id":"1123385","title":"寄酬致政赵少师五首","dynasty":"宋","author":"赵抃","text":"夙荷公知独久要，政堂平日幸为僚。新篇屡拜金琼赐，千里同风不为遥。明月惊人为暗投，珍函开发晓光浮。五章丽句真高唱，所得过于万户侯。云涛朝暮湖山胜，曾伴仙翁烂漫游。别后瞻思閒屈指，岁华如箭已三秋。短书临发意徘徊，寒夜霜晴上月台。濉水瀫江天共远，举头惟见雁南来。天台雁荡去寻真，往复秋冬过七旬。不是君恩山岳重，肯教归作自由身。"}