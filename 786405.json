{"id":"786405","title":"答林幼春并怀林十及梁钝庵","dynasty":"清","author":"洪繻","text":"燄峰崔嵬天一尺，峰下诗人林君宅。来诗遥遥怀鹿渠，鹿渠流水冬寒碧。前日送钝翁，共迟鸿泥迹。钝翁归去不可追，广州山与海天隔。复有松江食鲈鱼，君家十叔殊难得。寥寥人散天一方，我与君居亦并僻。安得君向鹿溪游，我向燄峰亦作客。题诗名山祷山灵，回天转海洗尘积！"}