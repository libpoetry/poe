{"id":"1109259","title":"题陕西图三首","dynasty":"宋","author":"刘攽","text":"干戈今日事，关塞此图看。白日长安近，苍山垄坂寒。由来名百二，自古有艰难。指以安西道，凝情意据鞍。万里灵州地，他年汉朔方。山河从割弃，关辅急堤防。转益豺狼窟，堪嗟礼义乡。拔胡须壮士，看画意苍茫。河源来积石，天马涉流沙。耳目成千古，丹青在一涯。荒凉都护府，断绝使臣槎。安得山河将，收功似汉家。"}