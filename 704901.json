{"id":"704901","title":"楼台送暑之句再三歌讽浑欲伤秋再用韵纪兴","dynasty":"明","author":"霍与瑕","text":"楼台将送暑，江海欲涵秋。目断孤帆迥，神伤远霭浮。白驹怜古调，鸿雁起新讴。百粤升平日，谁先倾否忧。楼台将送暑，零露已飘秋。绿树流芳润，横塘积翠浮。旧传双鲤信，谁唱跃鱼讴。泳藻熙然在，人间空百忧。楼台将送暑，风日正争秋。大火宵犹午，微凉朝渐浮。红莲新度曲，乌桕旧传讴。忽忆天涯路，鹡鸰生远忧。楼台将送暑，花草半含秋。三径绿云合，一天清露浮。星河空有恨，月殿是谁讴。牛女年年隔，不知曾颇忧。"}