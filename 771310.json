{"id":"771310","title":"高山流水•苦热，和梦窗","dynasty":"清","author":"陈匪石","text":"噪蝉日日引炎风。徙高槐、藏影茏葱。江上四天垂，涵秋望绝来鸿。荷擎盖、似惜衣红。清凉境、何处昏黄院落，澹碧帘栊。写浮瓜韵事，邺客最情浓。槃中。空闻小垂手，随拍舞、妙解旋宫。延露起商歌，蔓葛转怨蒙茸。赏心人、几见良工。墨缘重、还问诗愁遣未，劝酌金钟。拟羲皇有，分窗北、尽忺慵。"}