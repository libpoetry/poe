{"id":"1128938","title":"颂古六首 即心即佛。","dynasty":"宋","author":"释元静","text":"即心即佛，铁牛无骨。戏海狞龙，摩天俊鹘。西江吸尽未为奇，火里生莲香拂拂。赵州狗子无佛性，七佛如来合掌听。须弥岋崿舞三台，海水腾波行正令。长蛇偃月，铁旗铁鼓。坐断乾坤，辉腾今古。曾骑铁马入重城，手握金鞭贺太平。怀藏日月，八面玲珑。袖里金锤，鲜血通红。香风拂拂，华雨濛濛。兵随印转处，万里长虹。将逐符行时，些子神通。清净本然云何，忽生山河大地。大小琅琊禅师，借人鼻孔出气。出得气，有巴鼻，昨夜那吒生八臂。皎洁天心月，朦胧遍九垓。三秋黄叶落，二月牡丹开。每睹南来雁，常询北方五台。均提童子报，拾得在天台。"}