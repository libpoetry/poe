{"id":"1127657","title":"八月十五夜月二首","dynasty":"宋","author":"曾几","text":"玉露金波不可孤，相瞻今夕定何如。氛埃未净雨湔洗，阴翳小留风扫除。丹桂看来元了了，白榆种得许疏疏。一杯浊酒非难事，未有新诗报答渠。云日晶荧固自佳，幽人有待至昏鸦。远分岩际松枫树，复乱洲前芦荻花。曳履商声怜此老，倚楼长笛问谁家。霜螯玉柱姚江上，作意三年醉月华。"}