{"id":"1116289","title":"五言过江邻几官舍","dynasty":"宋","author":"沈遘","text":"君舍城之背，萧然十亩馀。四垣通野墅，一舸泛官渠。夏木阴成后，凉天雨歇初。公门日无事，觞咏莫容疏。埼岸浅可弄，平流清且漪。葭蒲乱垂影，鱼鸟悉浮嬉。浩荡江湖思，差池林壑期。谁能共兹语，终约不吾欺。愿见岂辞远，况从吾友行。清谈开愤懑，高咏听铿鍧。赤日烦暑却，晚风凉气生。归鞍任倾倒，莫惜釂馀觥。"}