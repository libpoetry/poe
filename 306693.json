{"id":"306693","title":"满庭芳·和纫诗南楼惜别均","dynasty":"现代","author":"黄松鹤","text":"樽酒南楼，黯然词客，浅笑人语疏灯。暮云朝雨，骊曲不堪听。屏上天香醉蝶，还厮守、惜别无声。轻衣去，画楼依旧，帘外月空明。青青。垂柳岸，游丝不系，枉说多情。看燕归深巷，人滞孤城。念有天涯是处，春且住、休趁回程。闲窗下，冰心一片，吟望到残更。"}