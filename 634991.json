{"id":"634991","title":"与石鉴大师夜话书呈二十二韵","dynasty":"明","author":"释今帾","text":"堂虚寒月斜，禅静孤灯趣。与尔共经行，话余归得路。砚田怀旧春，竹榻依迟暮。非具三生缘，宁邀五浊度。初生尚无为，百忧旋相遇。玉塞限冥鸿，金姑危宿鹜。离骚不可消，痛饮亡所惧。击筑和悲歌，吹箫入市聚。猖狂弗顾人，涕泣频因兔。屠狗屡追游，咀茹废诗赋。讵知伯玉非，但使灌夫酗。风雅且云亡，死生胡解怖。毒龙瞋咒声，醉象恣狂步。衣纵有神珠，剑几非武库。云迷剧可怜，月爱恒多护。鲍叔知夷吾，刘公容狄傅。未足踰高深，为是拔沦痼。浣彼瓦缶陋，登诸瑚琏富。还拈柏子提，希见桃花悟。污染出玄泥，钤锤求密布。饥施玉髓丸，渴待金茎露。击竹会有期，良宵永无负。"}