{"id":"1126224","title":"和苏养直见贻二首","dynasty":"宋","author":"曹勋","text":"投闲久去大明宫，钟鼎山林兴已同。但得眠云仍钓水，不妨抹月与批风。颇能植杖闲为圃，尚欲临文学送穷。烦子远来忘趼足，问言今作白头翁。罗浮真隐下珠宫，一粒丹砂魏武同。岂但脩龄还稚齿，因知韵语尽仙风。潜真已信人非远，拔宅悬知理可穷。分我刀圭他日事，红尘先拜紫髯翁。"}