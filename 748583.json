{"id":"748583","title":"答七弟问作诗之旨","dynasty":"清","author":"张金镛","text":"少年作诗花作骨，辞尚葩华韵清越。最宜雪蕊艳春风，亦似冰箸击寒月。中年作诗先读书，书味日积成膏腴。贞柯内荣郁茂实，秀颖外竖蕃蕤敷。诗人之心亦如面，弗论同异要归鍊。鍊辞鍊意惟鍊真，一真所存极千变。不然摇笔万语来，长波一泻何能回。腾驹纵使骋捷足，逸馵毕竟非良材。亦有愁思戛孤唱，想入幽微转生障。或恐尖纤类女郎，还虞刿鉥疲心匠。笑我学诗三十春，书无半豹言不根。康庄未敢越涂辙，细路正苦迷梁津。虚者难传实求是，我言诗法非诗旨。自有端倪不可寻，遥遥山水琴弦指。"}