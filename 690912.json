{"id":"690912","title":"寄陈熙父","dynasty":"明","author":"李之世","text":"芹芳池畔足幽栖，春日春花鸟乱啼。涧户无人昼寂寂，东风閒杀画桥西。城边十步一亭台，个个朱甍压面开。不是人间常得住，陈琳原是谪仙才。璧水澄澄玉作钩，黄云冉冉映朱楼。悬知多暇聊攀陟，到有新诗在上头。白龙池上白龙湫，分作清溪洗砚流。昨夜黑云将雨过，祇惊溪畔墨花浮。谯楼钟动夜初分，半度虚空半入云。曾是十年灯火地，那能同听不思君。东来紫水碧湾环，百折斜穿竹洞关。但得买船兼买酒，不妨同去又同还。"}