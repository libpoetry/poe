{"id":"680080","title":"吟舫为陈太常赋","dynasty":"明","author":"朱纯","text":"先生不作苏门啸，曾向皇家颂清庙。一叶仙舟天上归，白首沧浪伴渔钓。家住林逋旧宅东，閒身逸迹寄孤篷。临流自得渊明赋，忧国还存杜老风。长歌一曲声激烈，行云为迟山石裂。敲舷击榜送悠扬，水底鱼龙识音节。月思风情奈尔何，鹤汀凫渚遍经过。锦囊不用奚奴抱，载得珠玑百斛多。江南野客才萧索，自愧耽诗久成癖。巴歌岂敢和阳春，夜夜虹光望中隔。"}