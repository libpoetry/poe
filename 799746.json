{"id":"799746","title":"平滇雅三篇 其二 湘东","dynasty":"清","author":"陈廷敬","text":"师渝于江，于湘之东。师如雷冯震，衡岳以攻。一夫为逆，多方则病。播虐抗有德，我人斯奋，卒归厥命。归命伊何，衡人之灾，衡盗所家。追奔逐北，犀甲雕戈。虎旂龙节，天威所加。帝臣如虎，帝师貙武。烈烈旓旌，渊渊金鼓。嶷嶷绥章，啴啴戎路，莫我敢拒。右刈武陵，左扫星沙。磨崖岣嵝，我功孔嘉。戎马晨服，候烽夕遮。剿绝恶本，敢遗萌芽。其恃枫木，其恃辰龙。震之拔之，自西自东。陟岭逾徼，于山于川。远招迩归，囚豪解颜。东西合师，进次于沅。孽童日蹙，怙凶忍顽。左捣其虚，右攻其坚。载辟载韨，会于中权。既克于沅，沅人。如日之升，如霖遇晞。以肉其枯，以勍其羸。式歌且舞，以乐我师。南讫罗施，来迎壶浆。鸣鞞铜鼓，洗兵盘江。彼寇舆尸，昼匿宵奔。滇人荒荼，待我于门。凡此滇功，惟天子乃成。古者推毂，梱外以行。今者决胜，一秉庙廷。孰是遗孽，而廑睿明。师徒浑浑，渐集于滇，惟天威式监。官臣恪守，乃获其丑。保大定功，流声焉穷。"}