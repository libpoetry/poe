{"id":"549226","title":"感事一首","dynasty":"明","author":"曹于汴","text":"外吏五十三，内吏二十一。一朝下徵书，趋蹡依红日。朝绅为结绶，勖哉勉为臣。年馀综核审，试罢官僚分。浃岁忽喧动，部曹奉俞纶。皇恩自浩荡，忘久秪成忻。余犹在寥廓，应非终沉沦。羁栖二三载，胡不事明君。胡不环膝下，以奉暮年亲。亲年日以迈，臣力日以迍。力为君王惜，年为老亲珍。年力如可驻，疾徐何足论。"}