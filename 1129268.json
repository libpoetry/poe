{"id":"1129268","title":"破庵赞","dynasty":"宋","author":"释师范","text":"噫嚱吁，何人欤。无德可敬，无言可书。非横灭族，是真瞎驴。有口不能骂得，捲而分付云居。生平萧散，浑无羁绊。奋恶拳头，打会禅汉。我尝一见，口似匾檐。凡侍之者，莫知其几，往往瞠乎其后，终莫得其畔岸。是故不可毁，不可赞，至于不可奈何。但如今必要知其所窃之羊，谩去西边屋角头蜂桶里寻看。"}