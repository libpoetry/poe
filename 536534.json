{"id":"536534","title":"秋日与诸大夫登后湖阁宴眺有述","dynasty":"明","author":"王世贞","text":"崇丽多挛局，置远足徜徉。岂若登兹阁，二美适有当。高栋切天居，华燕冠文昌。凉飔躏嘉荫，落日暴崇冈。千甍波鳞踊，双阙风翼张。驰道东西直，轮鞅正纵横。俯瞰澄湖波，皎若明镜光。凫鹥下游鬣，菰稗出收潢。虽无方舟具，兴至欲褰裳。望舒随阳没，银灯嬉未央。上客袭主权，行筹浩无方。徒御私相谪，毋乃沦太康。"}