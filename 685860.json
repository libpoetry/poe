{"id":"685860","title":"次韵答伦右溪银台赠行诗二首","dynasty":"明","author":"卢宁","text":"诏从海上访安期，君在沧洲世自知。柏府有人曾避马，松门无寺不题诗。丹山碧水江声暮，花落云流鸟哢迟。未许便随坡老逸，心灰黄纸与红旗。罗浮清梦惬襟期，每到梅花忆故知。烛剪西窗增客思，月明南国咏君诗。艰难蜀道分符晚，寂寞冯唐入署迟。争说右溪经略手，待平番舶建牙旗。"}