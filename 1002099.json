{"id":"1002099","title":"题通州通判陈日华二友斋","dynasty":"宋","author":"曾丰","text":"吾初丞小邑，誓与松竹为胶漆。今公丞大藩，誓与松竹为金兰。维松若竹有何德，和公玉立成三益。矫矫摩云性天高，亭亭傲雪心地直。风月外吾吾强哦，其如松竹偃蹇何。横江太守风月主，公与平分无乃多。况胸有眼笔有口，大与松竹相谐偶。张陈漫浪耳热初，管鲍绸缪岁寒后。三友莫逆俱岁寒，犹遗其一非简驩。四科参偶不与班，孔子无容心其间。爱参初不异颜闵，寄与梅仙勿衔冤。"}