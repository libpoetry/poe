{"id":"252428","title":"自葫芦河至居庸关","dynasty":"金朝","author":"元吉","text":"男儿不成名，命也负羁绁。投袂出门去，浩荡破边色。飞沙白荡胸，落叶黄没膝。微阳割层暝，山骨紧格格。抉眼已峥嵘，置身何突兀。健雕势欲落，老马智亦屈。气岸勇枝梧，脉络大包括。物候秋冬交，土风夷夏隔。怀归畏简书，欲往投鬼蜮。无言答酸楚，有血洒寥阒。古来丧乱中，天地坐局蹐。形骸尽则已，烈士裹马革。"}