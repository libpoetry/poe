{"id":"780141","title":"金缕曲 前题 再叠前韵","dynasty":"清","author":"叶绍本","text":"搓就鹅儿酒。问筵前、小蛮舞罢，笑初回否。春水盈盈横波岸，晓月才倾银斗。看过了、春光八九。肠断武昌城畔路，送征鞍、只向妆台守。隋堤侧、好姿首。飞花莫便因风走。有几许、殢人娇态，休攀凡手。一顾宜春依依影，东面轻风任受。好索取、梅花笑口。杏靥桃鬟争掩映，料群芳、尽作无监丑。洛社咏、忆吟牖。"}