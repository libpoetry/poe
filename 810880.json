{"id":"810880","title":"五君咏","dynasty":"清","author":"王东槐","text":"水部雄且杰，目摄诸曹郎。京华二十载，郁郁气不扬。酣饮纵谈辨，泼墨肆颠狂。黄鹄群雁鹜，大笑傀儡场。仪曹性孤迥，守拙得所适。闭门风雨深，巷绝车马迹。有时率意游，散发脱巾帻。丝竹惬清听，归路夕阳碧。海曲老经师，儒林郑孔派。著述盈尺强，积卷腹宜晒。我视殊妩媚，世目多駴怪。永叔曾有言，古器今难卖。比部千里足，低首受羁控。才高心能下，神敛鉴益洞。泾渭自清浊，蕉鹿何梦梦。闲归看竹轩，独对月吟弄。屯田物无竞，不见嗔喜颜。汪汪千顷波，流注胸臆间。情矜有窘步，意旷得境间。何如通与介，惟取性所安。"}