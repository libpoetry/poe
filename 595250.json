{"id":"595250","title":"邑中自壬戌七月朔至癸亥三月之望亢旸不雨民咸忧惧赖邑侯张潮山先生积诚虔祷遂获灵应连雨三日众心感悦谨赋五言排律一首用纪盛美且代述邑民歌颂之意云","dynasty":"明","author":"饶相","text":"南州师旅后，复值亢阳天。恒霁将期月，屯膏已隔年。深林无润泽，平地欲生烟。东作皆停罢，祈求众望悬。雷车浑寂寞，风伯苦萦牵。明府恩如海，丹心彻上玄。积诚堪对越，斋戒绝腥膻。瑞气由人感，灵云应毕躔。悠悠离远岫，漠漠蔽前川。霢霂初沾土，滂沱布满田。连宵声不断，三日势延绵。枯槁回生意，迂儒得稳眠。园林增胜概，阡陌表春妍。天意旌仁政，农歌载道传。为霖真慰望，布泽颂侯贤。安得坡翁笔，重裁喜雨篇。"}