{"id":"1183580","title":"奉和御制春台望","dynasty":"唐","author":"贺知章","text":"青阳布王道，玄览陶真性。欣若天下春，高逾域中圣。神皋类观赏，帝里如悬镜。缭绕八川浮，岧峣双阙映。晓色遍昭阳，晴云卷建章。华滋的皪丹青树，颢气氤氲金玉堂。尚有灵蛇下鄜畤，还徵瑞宝入陈仓。自昔秦奢汉穷武，后庭万馀宫百数。旗回五丈殿千门，连绵南隥出西垣。广画螓蛾誇窈窕，罗生玳瑁象昆崙。乃眷天晴兴隐恤，古来土木良非一。荆临章观赵丛台，何如尧阶将禹室。层栏䆗窱下龙舆，清管逶迤半绮疏。一听南风引鸾舞，长谣北极仰鹑居。"}