{"id":"502381","title":"河中之水歌寄刘子雍程伯羽同赋","dynasty":"明","author":"刘炳","text":"河之水，向东北，洛阳女儿好颜色。八岁画娥眉，九岁自裁衣。十岁学识字，十一抛梭攀锦机。十二刺绣纹，十三能赌棋。十四弹箜篌，十五才上头。鬓偏斜戴金团凤，臂弱不胜珠络韝。罗帏睡起伤春瘦，画阁妆成对日羞。十六妖娆解歌舞，容色比花花不语。含愁生怕下阶行，三寸春娇云一缕。行媒将聘嫁周郎，桂柱兰台锦作房。比翼镜奁妆玳瑁，合欢裙带绣鸳鸯。茱萸露湿珊瑚枕，苏合香熏翡翠床。生憎飞絮催春去，不分啼乌怨夜长。枝成连理生何幸，钗合同心死不忘。眼前节物年年度，只恐芳华不相顾。南陌芙蓉午夜霜，东园桃李三春雨。君当为妾秉烛游，东海为缸糟作丘。妾当为君金缕讴，春风莫遣人间愁。"}