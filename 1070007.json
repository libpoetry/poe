{"id":"1070007","title":"游华藏此君亭","dynasty":"宋","author":"程俱","text":"山空木叶脱，霜露日已寒。萧萧岁寒子，劲气不可干。下庇秋草根，上栖众鸟安。烟梢掠云汉，过者仰首观。云何九衢罅，有此五亩宽。况当祇洹舍，永谢剪伐叹。高人名此君，千载莫敢刊。岂同渭川封，肯污秦氏官。鹓雏未来食，螟螣或见残。终然保常操，特立良独难。我疑卞忠贞，铁石琐肺肝。遗骸寄此地，藏碧留馀丹。精诚入毛发，化此千琅玕。见之发三叹，临风肃衣冠。"}