{"id":"685053","title":"寿伦右溪诗三首","dynasty":"明","author":"王渐逵","text":"海内才名是大家，任閒知尔寿无涯。径通宾客常留鹤，地有池园不种瓜。脱尽华簪便舒服，旋篘春酒荐黄花。遥知炼就刀圭诀，解组归来鬓尚鸦。逍遥高枕越山扃，云谷看云远避名。懒去经年回勘合，悟来深夜读黄庭。床头酿黍惟真诀，世上观棋亦浪评。沧海白云谁作主，知公元是太微星。右溪道人初度日，桃花满逐小阳开。携壶社老扫坛去，爱客山灵送月来。笑我欲为勾漏令，知公真抱谪仙才。还期共驻飞云顶，羽驭星轮遍九垓。"}