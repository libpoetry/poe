{"id":"471015","title":"和牧斋题沈石田奚川八景图歌","dynasty":"明","author":"程嘉燧","text":"侍郎载歌奚川图，后人讽歌如按图。诗成相示劝之和，才尽气索其如吾。枯肠无沈难饮墨，但恣夕歠还朝裤。迫来长句谁子敌，况当述祖诗格殊。世家文彩剩粉绘，列圣德泽余张铺。侯王忠孝遗第宅，江海硕大田泥涂。明堂梓材老勿剪，连城宝玉韫莫沽。身当承平俗殷富，弦歌耕凿游康衢。一川东下百谷应，伟哉二惠钟菰芦。风流冠盖四走集，渊深木茂相招呼。柳森溪堂读书处，种竹万个中盘纡。摩挲商周出彝鼎，啸咏日夕倾觞壶。是时景泰富才子，画师剑客兼博徒。为梁置驿动成市，百货集杭与苏。茅茨晓驱推书犊，瓜锄晚带巢冠乌。清门孙枝见隆楝，白云宰树皆连趺。画走那知六丁索，图出定有神明扶。石田先生上仙久，飘然八景来坐隅。焚香盥手再拂拭，袭以锦段红氍毹。荐陈家庙侑盏斝，夸燕宗尚㵲笙竽。传家信有万金产，识字不独分之无。他年会是大手笔，簪橐侍从仍操觚。抱看睨视细指点，对客问事时挽须。蝇头卷尾复书罢，举手向我重嗟吁。天吴耐可补褐缀，宝绘忍复残膏污。强歌形秽恍自失，何当白璧邻珷玞。咄哉无盐漫刻画，人言东里颦女恐尔愚，胡然东里颦女恐尔愚。"}