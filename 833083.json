{"id":"833083","title":"水调歌头 其一 题冯君木逃空图","dynasty":"清末民国初","author":"朱祖谋","text":"逼塞人间世，何处足音跫。逍遥云将东指，一笑谢鸿濛。多少寿陵学步，却曲楚狂迷路，不出雉樊中。颠倒百年事，坐误主人翁。拍洪厓，招若士，枵猿公。不如打扫心地，坐断四山空。一任虚舟流止，芟尽诸方藤葛，末后句参通。送者自厓返，谁蹑白云踪。"}