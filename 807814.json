{"id":"807814","title":"丹凤吟  送别越生和云臣韵","dynasty":"清","author":"陈维崧","text":"细数频年游处，舞榭莺梳，歌筵燕掠。垫巾侧帽，双倚东风院落。簟纹新染，水烟小定，更忆溪边，画桡斜阁。似梦如尘情绪，事去凝思，花影还簸墙角。今夜阳关怕唱，玉樽潋滟持旋却。若到无诸国，有连天嘶马，匝树飞鹊。轻红荔子，笼遍戈船绡幕。我在江南残照里，只行踪落拓。武夷回首，倘依然念著。"}