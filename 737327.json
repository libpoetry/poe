{"id":"737327","title":"观潮","dynasty":"清","author":"吴廷桢","text":"阊阖长风吹海立，冯夷怒挟天吴入。层层驾浪薄秋旻，凉波如沸鱼龙泣。海门匹练遥飞来，龛山赭山青崔嵬。罔象横冲两崖束，巨灵直擘中流开。划然分奔吼馀怒，霆击雷轰碎天鼓。日车倾昃羲和愁，疾掩阳乌避吞吐。倏忽奔腾万马狞，鸱夷蹴踏来窈冥。雪山摧翻鳌脊瘦，冰柱迸裂蛟涎腥。俄闻舂岸喧云碓，旋见跳波散珠佩。惊涛荡潏天低昂，乱石匉訇山破碎。潮头一落百丈强，迎潮之子凌苍茫。千桅乍隐鸥起没，一叶忽浮凫拍张。目精眩转毛洒淅，我生江乡懵未识。吁嗟向若恤然惊，倒泻长江荡胸臆。水犀强弩千雕翎，欲寻断镞扬遗灵。钓台西峙滩涨急，海天澒洞孤烟青。"}