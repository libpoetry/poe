{"id":"1161868","title":"奉和鄜州刘大夫麦秋出师遮虏有怀中朝亲故","dynasty":"唐","author":"权德舆","text":"天子爱全才，故人雄外台。绿油登上将，青绶亚中台。亭障鸣笳入，风云转旆来。兰坊分杳杳，麦垄望莓莓。月向雕弓满，莲依宝剑开。行师齐鹤列，锡马尽龙媒。壮志徵梁甫，嘉招萃楚材。千寻推直干，百鍊去纤埃。间阔劳相望，欢言幸早陪。每联花下骑，几泛竹间杯。芳讯双鱼远，流年两鬓催。何时介圭觐，携手咏康哉。"}