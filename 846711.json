{"id":"846711","title":"念奴娇 满江红 其一 寿宪幕","dynasty":"宋","author":"无名氏","text":"长风送月，近中秋、更无一点尘俗。绛阙真仙来瑞世，昨夜翔鸾飞鹄。奕世登科，诸昆竞秀，名盖天南北。持心恬退，更能韫椟藏玉。须信宪幕平反，据经议狱，全活阴功足。川泳云飞宾主意，荐剡新翻浓墨。一路欢声，几多和气，吹作长生曲。赐环促召，清班两鬓长绿。"}