{"id":"756024","title":"苏州七夕同子馥泛湖","dynasty":"清","author":"曾彦","text":"客情眷佳节，理棹泛江阴。遥波澄夕霁，霞彩媚枫林。城阙霭暮光，长烟引岖嵚。芳甸散兰息，高树噪栖禽。皦皦河汉辉，脉脉双星临。眷恋隔年思，嬿婉今夕心。泠泠仙风过，时闻清吹音。曾楼设华宴，皎月堕芳斟。明镫粲飞阁，列坐理瑶琴。纤纤素手弹，凄凄《白头吟》。繁华当此夜，欢乐轻千金。如何穷达士，独抱忧思深。即事感我怀，慨然念古今。悟彼山阿人，玄默诚可钦。"}