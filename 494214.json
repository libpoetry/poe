{"id":"494214","title":"送陈静斋少宰考满","dynasty":"明","author":"湛若水","text":"皇穹尚不宰，阴阳运时功。所以乾坤尊，六子代有终。蔼蔼贤少宰，庐山起高踪。昔为翰苑秀，于今代天工。词华照青阳，玉色倾群公。扬历遍台省，文武兼折冲。报政趍当宁，新春向和融。留都盛冠盖，出饯江之东。江花发文藻，江水鉴清容。行矣无迟迟，宵旰正重瞳。"}