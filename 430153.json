{"id":"430153","title":"重阳前一日莼鸥招同石遗先生醇士释戡游牛首因登祖堂山 其一","dynasty":"近现代","author":"黄浚","text":"晋人侈天阙，君特相其背。向非酬佳辰，审曲迷所对。丛松引秋光，缭磴郁清暧。一幽掩栖霞，片语领胜概。官塘试回首，真面愈堪爱。双峰褰碧裾，塔影滃在内。亭亭逼象纬，隐隐出台埭。是时四山阴，澄映此孤黛。心怜小峥嵘，曾脱万劫喙。南朝山无多，且莫惋细碎。"}