{"id":"1224404","title":"送凌吉叟之杭州教授","dynasty":"元","author":"黄溍","text":"浙水西八州，维杭实名都。古来万人海，逐逐无贤愚。以兹百年后，淳朴古不如。翩翩谁家儿，白马骄路隅。春风樊楼醉，一笑百斛珠。亦有朱门家，齐讴间吴歈。绡绮散烟雾，缤纷被僮奴。可怜彼蚩蚩，久为红尘驱。颓俗如波澜，孰障群流趋。又如败屋壁，风雨须人扶。博士非冗官，岂即无良图。当令歌舞场，化作弦诵区。行矣循所务，辞章信其馀。春风掺别衣，晴沙秀寒芦。何以赠子行，白云不可呼。聊持狂者言，用比貂襜褕。"}