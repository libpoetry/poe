{"id":"1072234","title":"酬王元渤舍人方智善学士求余作墨竹一首","dynasty":"宋","author":"刘一止","text":"堂名似贤人似竹，瘦节孤高照崖谷。百年人与竹俱化，尚有诸孙来借宿。家风爱竹馀底事，至今十饭九不肉。惟应说食诳枯肠，更写寒梢媚幽独。王郎散带谈清虚，为竹造门颜不忸。方英炯炯貌臞甚，门倚江干千个绿。两家人物总风流，石壁山前烟雨秋。岂惟千首轻万户，胸中世袭潇洒侯。我乃痴绝非画绝，怜此霜根贯金铁。短绡淡墨持似公，更听哦诗声激烈。"}