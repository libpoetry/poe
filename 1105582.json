{"id":"1105582","title":"予还自武林葺先人弊庐净扫一室晨起焚香读书于其间兴至赋诗客来饮酒啜茶或弈棋为戏藏书数百卷手自暴之有小园时策杖以游，时遇秋旱驱家僮浚井汲水浇花良天佳月与兄弟邻里把酒杯同赏过重九方见菊以泛觞有足乐者每览镜见苍颜白发亦聊自叹也作小诗十五首 扫室","dynasty":"宋","author":"王十朋","text":"洒扫学者事，陈蕃胡不然。要令天下净，端自室中先。扫地眼尘净，焚香心境清。案头时一炷，邪虑不应生。入政惭无学，还家更读书。翻同小儿辈，相共惜居诸。秋兴最难遣，诗怀如乱云。虽无少陵笔，一饭不忘君。我意岂在酒，衔杯聊乐天。客来同一醉，客去独高眠。滥与金华讲，赐沾龙凤团。却归林下饮，更愧是粗官。光景老尤惜，忍销枰弈间。娱宾欠丝竹，一局战清闲。秋日更可畏，所宜惟暴书。反身还自笑，均是蠹书鱼。园小日思涉，山高时欲登。老来疲脚力，兴至策枯藤。山中久不雨，汲水欲何从。一夜井泉达，灵鳗恐是龙。花木正憔悴，秋阳那更骄。驱童绠深井，聊助化工浇。还舍八十日，三逢明月圆。停杯试一问，归去定何年。既晚开何益，采之聊泛觞。书生自头白，奚用泣馨香。可正宜频览，无尘亦自磨。少陵今老矣，功业欲如何。旱久井垂涸，汲多泉更浑。浚教泥净尽，何患不逢原。"}