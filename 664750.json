{"id":"664750","title":"寄滕子冲","dynasty":"明","author":"康海","text":"戊辰与子别京国，一别十年如顷刻。野人心性百事慵，尺书未入扬雄宅。丈夫豪气九鼎轻，六品微官有何得。吾子风流近代稀，新诗首首追曹植。鹏飞凤翥变化殊，龙舞蛟腾果安极。有怀欲语谁可知，寻常思汝心如塞。山东李梦弼，河间李宗易。人来往往寄我书，兼有篇诗如络绎。民怀昨日信亦至，独怪尔锡非曩昔。直卿山西消息无，粹夫河内声尤赫。数君才名先后无，义气上与云霄浮。愧我龌龊只饮酒，未能彷佛身后图。前日客从浒西过，历诵诸君有程课。此意萧条久不闻，私心岂但同年贺。廊庙山林各有怀，好景不常时易蹉。愿君努力思古人，人生当作万年身。有才上可报明主，坐令四海承经纶。浒西山水亦非恶，断壁悬崖何磊落。终南太白走其下，清渭汧湋面相错。秋来朝夕云气横，乔木森森鸣鸟雀。中情泮奂何所撄，旧日粗豪心渐薄。或向西河学钓鱼，或向东原访隐居。割鸡饮如壑，跣足蓬头奚愧怍。譬如野鹜山鸡被樊絷。一朝脱翅向空山，玉柱金甍肯轻集。达亦无所欢，穷亦无所苦。我曹心事久不白，秃颖安能为君数。去年二月经紫阁，怪石惊湍陋天姥。其下一里秦草堂，古人题咏横如堵。此时思欲与君游，击筑徜徉歌石鼓。或时策杖瀑布间，或时坐远临高岵。此意寥寥不复同，因君叹息泪如雨。"}