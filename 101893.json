{"id":"101893","title":"视涝·暨阳古泽中","dynasty":"宋代","author":"陈刚中","text":"暨阳古泽中，今岁仍大水。舟行民田中，一浪四十里。农夫相对泣，父子饥欲死。酷吏亦何主，诛求殊未已。岂繄竭膏血，直欲剥肤髓。哀此无告民，有生皆赤子。天灾自流行，助虐亦何理。我愧才术疎，陆陆佐小垒。熟视不能救，有泪空如洒。皇心念下民，恻怛形诏旨。丁宁既谆複，象魏几黄纸。要须尽蠲除，仰称德意美。人微言或弃，归休从此始。"}