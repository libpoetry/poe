{"id":"757900","title":"春云怨 题“梨花白燕图”，为柔吉夫人作。","dynasty":"清","author":"苏穆","text":"韶华暗换。见数枝冰艳，盈盈深院。瘦骨偏宜妆淡，万叶暮云春思远。暖日生香，轻阴送影，半掩离愁半清怨。帘外从它，无言桃李，闲立画廊遍。斜阳一抹空遗叹。写生绡素幅，幽怀难浣。永夜姮娥易魂断。输与梁间，对语呢喃，旧巢依恋。动是天涯，惜春人老，柳絮乘风弄晚。"}