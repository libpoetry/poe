{"id":"1053895","title":"闻砧作","dynasty":"宋","author":"孔平仲","text":"见蚕成茧能几日，缯帛输官千万疋。丁丁砧杵相和鸣，半夜霜风入秋律。一年寒事从今始，四序流光如羽疾。昨朝尚喜迎凉坐，闭户羃窗嫌不密。人生天地随气转，此身犹复非吾物。痴儿干世孰自量，欲与造化争飘忽。功名富贵固有时，进退屈信何可必。匏羹菽饭幸粗饱，何用操瓢向人乞。"}