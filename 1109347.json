{"id":"1109347","title":"杂诗","dynasty":"宋","author":"刘攽","text":"重生世所同，徇利良独愚。嗟彼纬萧子，安事千金珠。沈身九重渊，脱死骊龙胡。得失觉寐间，危哉悲矣夫。九方焉知祥，梱也终奚如。虽同国君仓，乃在渠公衢。馁也命使然，颜原亦多娱。荆山有奇璞，贵乃和氏俦。连城讵云多，一视以为优。携挈向都市，光彩倾天球。虽无指瑕累，顾得千金售。惊诧遽自反，闭匿成千秋。岂忘待时意，欲往仍迟留。凡目陋至宝，后生异前修。苍蝇矧多变，珉石仍先收。万一人我欺，永为神物羞。樊迟请学稼，尼父已深愠。安知连城守，榷酤殿最问。周公无彝酒，用是垂大训。愿得烹弘羊，耕织始安分。龙伯钓鳌时，连六方自快。事缘贪饵起，上帝独何罪。土疆日侵削，形躯仍眚杀。才馀数十丈，尚足令人骇。寄言诤毕人，努力事机械。何当大荒野，与尔竞行迈。齐有梁丘据，晋有乐王鲋。据能爱晏婴，鲋欲残叔誉。二臣嬖两朝，事君为悦豫。景有尚贤志，据逆以为助。平失宥善心，鲋乃速其去。毋以据为贤，易地则同趣。丈夫处世间，必有遇不遇。岂无觉者乎，正色君亦悟。区区嬖幸徒，何忍就朋附。伯夷饿首阳，太公封营丘。同时海滨人，将老归西周。世故莽难量，后王异前修。徒让千乘邦，不如畜阴谋。良知命分然，何怨复何尤。尘埃采薇诗，益使夸者羞。自兹奸雄人，日日希公侯。虚舟适谁迕，飘瓦殊暂然。忮心自无怨，岂必绝世贤。握火欲提人，唾空不至天。一心抱区区，万事长可怜。佚女处瑶台，丰肌艳皎皎。端令鸩为媒，告我以不好。犹豫令人悲，自悔辩不早。如何问雄鸠，佻巧岂可道。野人构茅茨，栎柱樗作栋。不意豫章材，一时同见送。拓手百尺长，连轸万钧重。斤斧欲安施，弃置因无用。本是绝世姿，胡为与众共。臧孙被恶名，鲁侯失其位。轩冕非不尊，家富马千驷。不用子家羁，而弃柳下惠。末仪谅何为，矧论仁与智。窃位良足羞，乃复为君谥。"}