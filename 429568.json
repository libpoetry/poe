{"id":"429568","title":"云水洞二首 其二","dynasty":"近现代","author":"黄浚","text":"郦经夸石穴，隋志称玉堂。天馀千年幽，使我穷青苍。灵峰吐谽谺，其藏备万方。爇炬逐前导，蛇进十步强。稍得办璀璨，窅窊疑芝房。又疑丁东院，触处皆铿锵。昏井下匍匐，溜壁扪徬徨。雄龙既已驱，仙鼠复已亡。石尽意必水，孰能赍一杭。琐琐记乳状，吾宁摹石仓。"}