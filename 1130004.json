{"id":"1130004","title":"颂古十六首","dynasty":"宋","author":"释道宁","text":"前箭犹轻后箭深，行人何事苦沉吟。翻身若解看方便，始信真鍮不博金。抹粉涂坯恰似呆，神头鬼面舞三台。千千万万人窥看，子细不知谁见来。一片虚空亘古今，鳞龙头角竞疏亲。坐亡立脱知多少，铁树花开别是春。春去复春来，桃花依旧开。东风浩浩曾无间，刚地灵云道不猜。百炼精金大冶中，任他腾焰亘大红。须臾拈出教人看，添得行家价转丰。游山玩水事寻常，早晚归来鬓欲霜。踏破草鞋回首看，数声猿叫白云乡。风头坐断进还难，衲子相将不易看。不到潼关天已晓，不堪回首望长安。丛林乍入问来由，吃粥无过洗钵休。有意气时添意气，不风流处也风流。非风幡动唯心动，犹涉廉纤强指陈。大地未曾添寸土，不知谁是点头人。火号更深喝道来，普门关棙一时开。圆通大师呵呵笑，不是峨嵋与五台。妙体本如如，无劳待卷舒。直饶恁么去，未免草庵居。思量有个悟因由，万叠云山障路头。更话煎茶并扫地，泥中洗土转添愁。煎茶扫地事如麻，若了如麻理不差。打破画瓶归去后，始知凡圣眼中花。工巧诸伎艺，头头迸出真祥瑞。瞥然端坐到家乡，堪笑维摩谈不二。尽现行此事，一段光明照天地。体用从来非自他，何须更觅锥头利。诸佛非道父非亲，格外殷勤强指陈。朕兆未分全体露，不知谁识个中人。法王严父是真依，二臂三头转背伊。要会祖师端的旨，不劳瞬目又扬眉。"}