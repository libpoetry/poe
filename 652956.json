{"id":"652956","title":"冬夜","dynasty":"明","author":"谢晋","text":"落日下平原，幽斋向昏黑。朔风四座来，寒月澹无色。青灯辉耿耿，形影在空壁。时方畏严凝，兀坐起未得。家僮侍其傍，为我长太息。入厨具杯酒，园蔬夜挑摘。殷勤置几前，相劝饮涓滴。徘徊酌且尽，尘虑俱荡涤。长吟复高歌，时将唾壶击。焉知醉渐醒，转复动愁戚。念彼故园中，儿女在家室。寒更拥地炉，斯时正岑寂。相思不相见，今夕复何夕。起望牛女星，迢迢河汉隔。"}