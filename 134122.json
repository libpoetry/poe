{"id":"134122","title":"旬虑十七韵呈同舍","dynasty":"宋代","author":"司马光","text":"府官无旬休，虑问乃游息。诏书禁从诣，不舍始朝食。缓带对藜羹，下箸免促迫。门前吏卒散，却扫谢来客。北轩有藤床，今晨始拂拭。蓬发乱宜梳，霜髭间可摘。开囊晒药物，发笥出书册。菊畦亲灌浸，茶器自涓涤。於时孟秋末，天晴色绀碧。林叶虽未零，风声已淅沥。神明还九藏，清气袭百脉。征夫解甲胄，疲马脱羁鞫。蜚鸟开樊笼，跳鱼出鼎鬲。形骸尽我有，不复为物役。中非久安逸，幸得少顷适。讼庭止敲扑，咫尺异喧寂。明朝不能然，危盼愁月夕。"}