{"id":"887263","title":"送张无梦归天台山 其二","dynasty":"宋","author":"初炜","text":"紫皇宫阙罗高清，花虬玉凤围墉城。长生曲奏升天行，神仙缥缈喧相迎。栖真何必抛尘网，飙轮万里时来往。张公结庐天台山，赤城霞起三千丈。天子好道思崆峒，欲使亿兆归庬鸿。凤台峨峨十二重，先生忽造明光宫。无为清净化可守，能助羲轩致仁寿。共羡乘蹻归洞宫，他日骑龙却来否。"}