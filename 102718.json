{"id":"102718","title":"和犹子迟赠孙志举","dynasty":"宋代","author":"苏轼","text":"轩裳大炉鞲，陶冶一世人。従衡落模范，谁复甘饥贫。可怜方回痴，初不疑嘉宾。颇念怀祖黠，瞋儿与兵姻。失身堕浩渺，投老无涯垠。回看十年旧，谁似数子真。孙郎表独立，霜戟交重闉。深居不汝觌，岂问亲与邻。连枝皆秀杰，英气推伯仁。我従海外归，喜及崆峒春。新年得异书，西郭有逸民。阳行先以《登真隐诀》见借。小孙又过我，欢若平生亲。清诗五百言，句句皆绝伦。养火虽未伏，要是丹砂银。我家六男子，朴学非时新。诗词各璀璨，老语徒周谆。愿言敦夙好，永与竹林均。六子岂可忘，従我屡厄陈。"}