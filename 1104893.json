{"id":"1104893","title":"兄长寄五诗依韵和寄诗各有所怀","dynasty":"宋","author":"孔平仲","text":"忆昔西寻山下园，芙蓉香里醉颓然。幽篁迸笋无馀地，老木交阴不计年。彻幕旋迎秦望雨，汎杯旁引鉴湖泉。旧游寂寞今谁到，应有秋苔长绿钱。昔同访客到山阴，马上相随不废吟。平视溪流绿烟远，回看府宅白云深。纷纷落麈陪高论，艳艳浮蛆劝满斟。宾主如今各分散，诗成长咏作吴音。蓬莱彼此一閒身，把酒临风送晚春。城邑万家供气象，湖山千里助精神。深林鸟语留连客，野径花香著莫人。今日天涯共怊怅，归心夜夜转车轮。忆昔幽寻到井仪，繁花落尽绿阴时。云迷步武多相失，风入襟怀只自知。金斗倒垂交劝饮，玉蟾分面各题诗。淋浪醉墨留西壁，好事于今刻作碑。昔寻小隐到王家，早出归时逼晚衙。胜奕高亭弄纹局，撷芳深径采新茶。竹边云过阴相得，莲外风来气益嘉。夜坐西堂有馀兴，解酲更进一银瓜。"}