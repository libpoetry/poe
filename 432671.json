{"id":"432671","title":"和香宋先生韵三首（录二）","dynasty":"近现代","author":"庞俊","text":"手障街尘响钿车，争如醉耳万松哗。春愁已困扶头酒，恶谶方忧照鬓花。陶令柳才忘魏晋，杜陵诗每简咸华。时危苦念田居好，梦到青山郭外斜。投老生涯薄笨车，山深差避羽书哗。一牛鸣地游藜杖，百舌声中过柳花。偶写田园怀祖企，未应儿女废张华。欲愁三月胡沙满，梦绕天街上下斜。"}