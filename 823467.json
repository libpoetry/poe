{"id":"823467","title":"浪淘沙慢 次周清真韵二首 其一","dynasty":"清末近现代初","author":"吴湖帆","text":"可人意、精填恨海，远履危堞。群玉徐吟又发。歌珠慢撚半阕。正欲系、同心罗带结。赚芳讯、莫逞偷折。待梦醒瑶台怅何许，相怜寸肠绝。悽切。断鸿信杳情阔。听暗里、丝丝琴心碎，隐隐声似咽。思旧梦难凭，流水无别。泪绡溅竭。还念伊、消受谁家明月。愁绪重重千层叠。金徽绕、凤弦未歇。镜华采、时移圆易缺。怕憔悴、玉损梨花，便落得。红颜粉褪回如雪。"}