{"id":"484101","title":"癸夘闰三月十九日奉旨代祠宝公遇环中子于山中送余出寺余止之环中子曰不出圆悟关因续为句","dynasty":"明","author":"陶安","text":"不出圆悟关，已入清净境。长松闭虚岩，阒坐吊孤影。我行宝珠林，闻君万缘屏。意将叩玄奥，未敢辄呼警。童子倚马睡，侍卒息驰骋。飞亭揽空翠，木末潮万顷。茕然忽我即，握手语高岭。脱屣人世外，豁若春梦醒。遐霏栖沈寥，幽云荫苍冷。万叶发远香，半天觉清迥。山水多胜事，兴到暂同领。嘉君匪逃儒，默几聊习静。形迹若异涂，一理内自省。楼閤起太空，先见常炯炯。沸海指龙涛，神光破溟涬。惜无浮生闲，共此白昼永。下阶踏重藓，倚栏瞰方井。天地一逆旅，谁宜叹萍梗。送客临虎溪，馀情咏佳景。何当从之游，慰此心耿耿。"}