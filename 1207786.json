{"id":"1207786","title":"赠安西王提举别","dynasty":"元","author":"范梈","text":"车声何轧轧，去我亦翩翩。借问车中人，几时到秦川。秦疆数千里，西与云栈连。行人秣马过，猿啼上青天。长安古帝州，宅土腴不偏。闻君答平昔，宦游祇晏眠。十龄涉文史，十五怀家毡。二十学壮游，五十缀朝联。奉常老掌故，今已二十年。功业晚何就，萧萧发垂肩。天子念逢掖，锡官颇静便。紫衣绾墨绶，此是车中缘。飘飖上都门，白马锦连乾。举案招青山，孟光老犹贤。大儿坐车轩，小儿调马鞭。中儿又绝好，国语荷珠圆。旦夕俟君至，买舍清渭壖。此皆足慰意，日食官俸钱。俸钱足养亲，亲自有圭田。人生慕富贵，富贵翻受怜。不有钟鼎食，亦无膏火煎。前日三市事，目击心凛然。当时气凌人，不得呵乌鸢。观君浩荡去，万事当弃捐。孔子不西行，及河轨再旋。今君涉河流，西路方绵绵。终南与嵩华，是中多神仙。仙掌出浮云，上有三峰莲。真人玉拄杖，挂在明月弦。便当往从之，吸月升太玄。金鼎交龙虎，使我神貌坚。奈何二三月，百忧集离筵。空花如锦机，野色相交鲜。杨花乱愁思，万条散青烟。我不酌美酒，敬让故人先。搥碎琥珀杯，独洒春风前。春风澹无言，徒以别虑牵。别亦无所虑，所虑应当宣。愿及相思时，中肠郁纠缠。为吹双紫燕，衔书到君边。矫矫萧徵君，珠贝藏龙渊。一别如列星，随天夜移躔。凤有五色瑞，时下岐山巅。请君问起居，归来定何年。"}