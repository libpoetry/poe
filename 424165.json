{"id":"424165","title":"水龙吟·庚辰二月，瓯社诸君集东山永嘉词人祠堂，公祭前瓯海道印林铁尊先生，招与会奠，敬献此词","dynasty":"近现代","author":"刘景晨","text":"倚栏王谢斜阳，好官旷代还追惜。如碑万口，今之循吏，去思何极。丹荔黄蕉，此时筵几，士林沾臆。念江山文藻，凭谁振起，知仍展，浦江席。容易海田过眼，耐低徊、廿年踪迹。沪西闻道，劫余栖寄，■然双屐。鸳水颓流，凤台衰草，昔游休忆。倘重来梦里，醉歌无恙，旧云根石。"}