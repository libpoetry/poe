{"id":"563997","title":"苦热","dynasty":"明","author":"孙承恩","text":"今日不可出，畏景蒸炎熇。崔巍火云行，势欲焚层霄。乾坤一炉冶，天地同煎熬。初疑河海竭，又讶山岳焦。生人蚁虱然，众口均嗷嗷。而我坐斗室，局促增烦劳。对案不能餐，尚暇笔砚操。冯陵发大叫，欲去不可逃。安得呼风姨，捲地驱长飙。徒怀杜陵句，赤脚凌琼瑶。烦纡漫自苦，澄凝觉逍遥。造化生万物，意匪殃吾曹。轻箑聊自挥，渐喜风萧萧。俛仰神内融，散适形俱超。我热良可舒，感事增郁陶。忽忆山之东，寇盗方驿骚。哀哉六月师，卓午腰弓櫜。济时愧无术，抚已徒忉忉。"}