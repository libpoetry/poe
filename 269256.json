{"id":"269256","title":"绛都春·上元后日逢抱真生日，次吴梦窗韵","dynasty":"现代","author":"吴湖帆","text":"香温翠暖。问谁处、锦幄华镫庭院。丽日上元，佳节春回，梅花苑。琼枝吹月飞红片。缀点额、新妆人面。宝钗楼上，金簧并奏，玉徽徐按。休管。天街共戏，任蛾闹舞，著冠儿颠转。破泪笑声，携手狂歌，情何限。倾杯欢喜团圞宴。散焰火、凭高遥看。夜阑银烛摇梁，影红乳燕。"}