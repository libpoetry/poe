{"id":"1118835","title":"连雨书事四首","dynasty":"宋","author":"陈与义","text":"九月逢连雨，萧萧稳送秋。龙公无乃倦，客子不胜愁。云气昏城壁，钟声咽寺楼。年年授衣节，牢落向他州。风伯方安卧，云师亦少饕。气连河汉润，声到竹松高。老雁犹贪去，寒蝉遂不号。相悲更相识，满眼楚人骚。寒入薪刍价，连天两眼愁。生涯赤藤杖，契分黑貂裘。乌鹊无言暮，蓬蒿满意秋。同时不同味，世事剧悠悠。白菊生新紫，黄芜失旧青。俱含岁晚恨，并入夜深听。梦寐连萧瑟，更筹乱晦冥。云移过吴越，应为洗馀腥。"}