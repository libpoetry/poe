{"id":"1063783","title":"送稀上人还石门","dynasty":"宋","author":"释德洪","text":"海昏石门在深谷，排闼千峰如触鹿。崛然独秀一峰高，自与千山作眉目。曾学关西一味禅，众中杂遝多豪贤。如今此老成新塔，但有楼阁如当年。道人今作石门客，须眉尚带芳鲜色。冷斋说我旧游处，梦魂夜渡脩江碧。朝来秋声发舟树，羡君先我山中去。故人问我归何时，试令哦我送行诗。"}