{"id":"1157808","title":"酬令狐留守尚书见赠十韵","dynasty":"唐","author":"白居易","text":"长庆清风在，夔龙燮理馀。太和膏雨降，周邵保釐初。嵩少当宫署，伊瀍入禁渠。晓关开玉兔，夕钥纳银鱼。旧眷怜移疾，新吟念索居。离声双白鹂，行色一篮舆。罢免无馀俸，休闲有敝庐。慵于嵇叔夜，渴似马相如。酒每蒙酤我，诗尝许起予。洛中归计定，一半为尚书。"}