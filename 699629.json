{"id":"699629","title":"山海关送季弟南还二首","dynasty":"明","author":"袁崇焕","text":"公车犹记昔年情，万里从戎塞上征。牧圉此时犹捍御，驰驱何日慰升平。由来友爱钟吾辈，肯把须眉负此生。去住安危俱莫问，燕然曾勒古人名。弟兄于汝倍关情，此日临歧感慨生。磊落丈夫谁好剑，牢骚男子尔能兵。才堪逐电三驱捷，身上飞鹏一羽轻。行负乡邦重努力，莫耽疏懒堕时名。"}