{"id":"693591","title":"惠山杂歌","dynasty":"明","author":"邵宝","text":"踏踏儿郎从老翁，惠山寺里看新钟。问道新钟几时撞，九秋霜落树头红。箫鼓迎神神下山，香烟满路送神还。安得村村无病苦，灵泉不动庙门閒。听松庵里双古松，松下石床苍藓封。洗却苔痕看古刻，志书传是米南宫。漪澜堂下水长流，暮暮朝朝客未休。纵有《茶经》无陆羽，空教煎白老僧头。登登山路转山阿，须向仙人洞口过。涧水满时青草短，岩花深处白云多。南祠忠定北文襄，千古青山两瓣香。莫问前朝松柏树，祗今何处有甘棠。"}