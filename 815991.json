{"id":"815991","title":"忆秦娥   戏和","dynasty":"清","author":"曹尔堪","text":"垂珠幕，罗裙怕引狂风恶。狂风恶。画楼深处，是谁轻薄。帐儿偎倚星儿落。莫惊犬吠金铃索。金铃索。饶他夜静，有人知觉。残霞没。隃糜冻黑西风突。西风突。怪鸱悲啸，一天霜月。衔杯慷慨冠冲发。古今人物都消歇。都消歇。阴房鬼火，战场枯骨。东君恶。好花未足风先落。风先落。啼猿两岸，峡云飘泊。问天搔首天疑错。无端玉树尘埋却。尘埋却。诸公皆在，斯人不作。"}