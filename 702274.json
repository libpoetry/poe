{"id":"702274","title":"早行忽数人被甲持弩至道左俟土酋及见余或揖或跪译者曰此倚石村部民也期此地迎酋而归既而上马从行至晚同宿山中赋此","dynasty":"明","author":"程本立","text":"部落皆亭障，民氓尽卒徒。甲兵无外侮，弩矢有前驱。擒贼非难事，安边是远图。君恩同雨露，何地不沾濡。杂种诸蛮部，深山一野人。树枝低作屋，松叶厚成茵。自祝身无恙，谁知句有神。生还见妻子，话此益酸辛。"}