{"id":"1123022","title":"兵部尚书赠司空侍中晏元献公挽词三首","dynasty":"宋","author":"胡宿","text":"俊老三阶后，高华四纪中。朝廷用文治，廊庙得才雄。鸡树前阴改，鳣庭旧迹空。生存华屋处，零落恨无穷。川岳沦精气，风华丧杰才。典刑留大雅，文象坼中台。聚窟香难破，钧天梦不回。只应之帝所，鸣玉侍丹台。储极元寮宠，公貂盛策班。宁神依大騩，结冢近陉山。鼓吹春风里，麒麟夕照间。寄言川上水，何事不西还。"}