{"id":"1240406","title":"赠镌碑王生歌","dynasty":"元末明初","author":"张宪","text":"太湖之水通吴淞，绿波冷浸青芙蓉。巨灵神斧斫不去，帝命留与历代贤圣镌奇功。奇功旷世信希有，至德乃可齐不朽。嗟哉王生习此艺，功德不逢长袖手。虞黄欧揭牛毛多，笔端佞语如悬河。银钩铁画衒奇丽，天下匠石劳砻磨。王生手握三寸钢，肥深瘦浅能自量。神椎轻重心应手，白蠹食铁森成行。词严笔劲逼晋汉，学士何人美词翰。窅亭五彩护龟趺，峙立通衢人不看。人不看，恐泪垂，晋朝羊公今为谁？高山深水苦自置，后世谁人想见之。王生王生女当知，功德岂在多文辞？君不见延陵季子碑上仅十字，千载万载生光辉。"}