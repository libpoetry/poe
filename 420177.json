{"id":"420177","title":"金缕曲 秋柳","dynasty":"近现代","author":"邓嘉缜","text":"羌笛传凄韵。盼征騑、玉门秋色，西风渐紧。记否画楼人扫黛，尽力替催芳讯。争一霎、翠眉轻褪。激笴流光谁与约，报霜天、更比飞鸿准。金井畔，桐阴损。未央图画留金粉。尽缠绵、露晨烟夕，莺耽燕趁。风采灵和曾领略，欲挽长条相问。问今日、比人谁俊。笼马章台青常在，糁飞花、甘逐香尘溷。斜照里，余烟晕。"}