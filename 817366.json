{"id":"817366","title":"题画册十七首","dynasty":"清","author":"戴亨","text":"溪流淰淰清，山色鳞鳞碧。空亭云气深，何处幽人迹。野老不入城，家在云深处。山径结危桥，看云日来去。茅屋隐山坳，石磴崟崎上。时复掉船归，空江孤月朗。树里人家屋，柴荆傍水隈。江空天一色，帆影日边来。顿僻数间屋，扶疏几株树。野老坐垂纶，日送浮云去。山绕鹿门青，庞公旧隐形。欲空天地眼，峰顶结孤亭。携杖石桥东，松风起幽听。白云满空山，谁识幽人径。浩雪盈空山，天地还淳朴。欲识造化心，寒梅发深谷。群峰云上立，乱石风前走。荡胸岚气生，看山背两手。访衲登危巘，听泉倚卧松。回看山下路，已有白云封。厓石森精灵，长松碍云日。科头何处翁，摊书坐蓬室。鹿门空有约，林虑旧山孤。何处寻真隐，人间见画图。漠漠洞壑云，萧萧芦荻岸。月明天宇空，孤鹤横霄汉。怪石立山鬼，狰狞古渡头。涛声催贾客，风雨急归舟。云起群峰动，溪流众壑喧。荒村枯木外，踪迹老衡门。流水绕重山，茅茨隔烟雾。借问捕鱼翁，莫是桃源路。蹊柳初垂绿，平桥接水田。荷锄新雨足，沽酒话丰年。"}