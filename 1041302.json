{"id":"1041302","title":"将入京得淮南王工部书及遣寿州官船以来五言寄之","dynasty":"宋","author":"刘敞","text":"生理厌漂荡，三年若栖苴。春深感松柏，流涕望京华。谁言数舍近，局滞成天涯。鬓色新二毛，怅然空复嗟。明侯平生意，虽远不云遐。叩君金玉音，眷我需于沙。旭日明清川，扁舟问贫家。虽非方外游，此亦海上槎。尽日庇短篷，不惭负舍蜗。愧君济川才，引领隔云霞。何由一乘兴，世累纷如麻。"}