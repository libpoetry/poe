{"id":"695298","title":"迁居四首","dynasty":"明","author":"林光","text":"拈弄天机几句诗，抛梁那更用新辞。庭供午枕花饶笑，门换春风燕未知。香袅篆烟帘捲后，白生虚室坐忘时。藩篱撤尽无遮碍，乐地何须羡鲁沂。一度花开一度诗，青毡虽冷亦何辞。门庭洁处人心别，世味尝来鬓脚知。纳尽帘风炎暑日，步低檐月醉醒时。宫墙数仞无由入，魂梦年年绕泗沂。佳境才拈便有诗，六经何用赘浮辞。重门昼掩真长策，白月宵临即故知。居偶宽凉容展步，事无牵强但随时。明朝策马都城北，吟弄西湖当浴沂。浣花溪里草堂诗，山水空怀子美辞。庭户偶堪供起倒，市廛那惜断闻知。磁瓯酒泻歌吟里，柳笔风生酩酊时。谁道文房关闭密，也容归梦过淮沂。"}