{"id":"626981","title":"赠周灿子之苍梧","dynasty":"明","author":"梁宪","text":"苍梧旧游地，回首三十年。山川今如何，世事几变迁。世事变迁元有数，治乱循环若寒暑。人生遇合亦有时，乘时各自成千古。携手送子上河梁，登舟西顾何茫茫。水有鳄兮山有狼，群狐白昼恣鸱张。临流大呼拔剑舞，剑花闪闪生寒光。解剑赠子扫搀枪，我欲还山聊徜徉。子既际时复遇主，他日功名安可量。"}