{"id":"231513","title":"木兰花慢·六桥春浪暖","dynasty":"宋代","author":"周密","text":"六桥春浪暖，涨桃雨、鳜初肥。正短棹轻蓑，牵筒荇带，萦网莼丝。依稀。岸红溯远，漾仙舟、误入武陵溪。何处金刀脍玉，画船傍柳频催。芳堤。渐满斜晖。舟叶乱、浪花飞。听暮榔声合，鸥沈暗渚，鹭起烟矶。忘机。夜深浪静，任烟寒、自载月明归。三十六鳞过却，素笺不寄相思。"}