{"id":"1245095","title":"书揭秘监所撰李处士墓铭后","dynasty":"元末明初","author":"丁鹤年","text":"亭亭高冈松，上有双栖乌。朝出营其巢，暮归哺其雏。雌雄和鸣尾毕逋，巢成雏长乌双殂。月明夜静雏影孤，南飞绕树声号呼。西溪之浒，南山之隅，衔土为墓口卒瘏。蓬莱老仙，悯其慈孝俱。锡以五彩凤凰羽，径寸骊龙珠。光芒昼夜烛墓庐，哀哀既慰情始舒。振迅羽翮思天衢，故巢岁晚牖户虚。飘飖风雨无时无，缠绵补葺良艰劬。君不见秦家桂树空扶疏，高枝却使䲭枭居。"}