{"id":"1107476","title":"童丱须知 膳羞八篇","dynasty":"宋","author":"史浩","text":"圣主勤勤欲措刑，何尝黩武爱兴兵。四方罢贡伤生物，愈见仁恩浃有情。设牧端因飨鬼神，大亨亦为养贤人。抡材祈福缘何事，只为苍生不为身。滹沱麦饭出匆匆，禁脔天厨未必丰。若使平安能念此，铏羹土塯古人同。嗟见时人大侈生，八珍同聚一杯羹。若知过口成污秽，何用留心事割烹。物因相胜还相啖，弱者多为强者亨。勿谓天教充食类，斯人岂为虎狼生。二膳朝朝饱即休，何须嗜杀苦营求。鱼虾蟹蛤皆微细，数百方能满一瓯。飞潜蠕动尽贪生，就死无辜或自鸣。只可为亲甘旨具，自家口腹莫频亨。戒杀当知有数端，闻声见死敢加餐。居家自作专因我，虽美还应下箸难。"}