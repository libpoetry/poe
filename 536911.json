{"id":"536911","title":"寿申封君歌题青鸟图","dynasty":"明","author":"王世贞","text":"君不见申公七尺虬髯苍，双目棱棱紫石光。赋成不肯献天子，大笑拂衣归故乡。生驹挽弓三石强，妙舞剑器黄金装。解言报恩公子里，亦曾结客少年场。怀中蓝田双白璧，但令心知轻一掷。归来叩床忽绝倒，绿酒新熟琥珀色。何言中路多龃龉，闭户谈玄学冲举。石室时窥龙虎文，洪崖亦送烟霞醑。邺河之旁春卜居，三花琪树郁庭闾。忽闻青鸟瑶池使，衔得长安天子书。囊中岂无羽化药，相期且尽人间乐。玳筵急管醉莫辞，迟尔三山驾鸾鹤。"}