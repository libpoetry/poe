{"id":"747828","title":"长毋相忘汉瓦歌","dynasty":"清","author":"蒋湘南","text":"沈初明死天已老，零落通天台下表。汉宫片瓦留人间，犹带铜人泪痕小。泪痕绿涴苔钱细，回文如唤奈何帝。帝恩如海无时休，廷尉先传下酂侯。未央酒热枭后怒，又看烹狗如烹兔。君臣富贵已相忘，夫妇恩爱何能长。尽羡瑶官栖翡翠，谁怜梦雨飘鸳鸯。鸳鸯密密银云敛，相思魂绕麒麟殿。金镮有诏索前鱼，凤辇无声求故剑。别有柔情袅碧丝，笙歌隔院梦醒时。春雨黄金私买赋，秋风白扇自吟诗。此际轻抛如瓦砾，此时清泪如珠滴。董侯玉印邓家铜，反盟鼎券同休戚。岁星笑杀博士愁，兰茳密织鱼鳞稠。功臣美人俱已矣，凉风只住殿西头。"}