{"id":"864357","title":"寄题真州扃岫寺","dynasty":"宋","author":"王铚","text":"一峰秀色何高寒，更以木杪横飞栏。荆吴形胜妙天下，閒锁云锦光斓斑。山从千古混沌始，江自万里岷峨还。江山无际真赏远，人境未如心境宽。乃知万象自变灭，我与天地俱清閒。时来登览健意气，兴落烟霭空濛间。宛如列岫在扃鐍，何待谢守窗中看。仙壶日月悟世换，蚁穴富贵羁梦残。易中求象山有天，须弥纳芥曾何难。乾坤橐籥一气内，钜细两不离区寰。径呼飞仙来取醉，笙箫彷佛锵佩环。已鞭鸾凤到三境，何待虎豹号九关。只今朱甍半落日，谁系画舸临苍湾。何当脱身戎马际，共契妙旨相追攀。怀哉欲往波浪阔，回首江南江北山。"}