{"id":"468288","title":"太行山五十韵","dynasty":"明","author":"谢肃","text":"宇宙寻陈迹，山川考夏书。遂浮天堑筏，来驾太行车。脩坂云端走，连峰石上驱。岧峣赴脩武，绵亘达幽都。既接常山峻，仍临碣石孤。大河三面带，沧海一浮盂。大井关雄壮，羊肠路郁纡。八陉天设险，九塞地呈图。河翔元为脊，星躔恰应枢。阴阳钟秀异，土壤剧膏腴。五谷资民食，群材副国储。萧森罗杞梓，卓落挺杉槠。桧柏参天直，槐榆向日敷。隰原纷黍稷，畎亩杂粳稌。牟麦先秋刈，蔓菁冒雨锄。翠丛分韭薤，碧蔓引瓜壶。岂但群蔬囿，由来众药区。人参供土贡，国老应时需。苓产松根美，脂生石里濡。眚应蕤核疗，嗽必款冬除。参错梅桃树，峥嵘橡栗株。霜梨包水碧，露枣濯珊瑚。百谷喧啾鸟，重渊拨刺鱼。磨牙冲猰㺄，过迹看於菟。木客频来往，清猿或啸呼。阳坡奔鹿豕，丛薄隐熊貙。动植皆云遂，跻攀敢惮劬。哦诗泣山鬼，岸帻似仙儒。流水鸣焦尾，晴虹拂湛卢。蒲萄微醉了，杞菊饱餐诸。芊茂眠欹藉，泉香渴屡郑。白云生绝壁，古雪积深渠。环坞疑城郭，回崖失道涂。炕烟多燠寝，陶穴尽安居。生齿何其众，淳风慎莫渝。观游吾岂倦，行迈仆将痡。谩尔穷朝夕，悠然念古初。怀襄存禹绩，左右奠尧墟。周猎登千骑，秦徭塞万夫。萧王踰射犬，汉祖距飞狐。魏武摧轮恐，文皇扼窦谟。陉兵楚王信，晋甲李司徒。出垒曾戡史，临坻更斩馀。飞扬皆自此，形胜定何如。圣主家天下，苍生率海隅。兹山镇中域，为国壮方舆。偶踏烟霞表，聊将意气舒。挥毫余解赋，好事孰言迂。始怪夸蛾负，终寻李愿庐。乌巾白羽扇，放鹤向天衢。"}