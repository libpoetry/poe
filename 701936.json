{"id":"701936","title":"刘方伯邀游风洞二首","dynasty":"明","author":"黄镐","text":"石磴跻攀势自尊，腾身举足到山门。诸天清净无过佛，三伏炎蒸不近人。宋相文词存简古，唐贤诗句爱清醇。开颜览胜须倾倒，方伯交情孰与伦。朝宴虚堂晚未休，满前风景快双眸。好山万叠浓如黛，新水一湾清似油。奉使情怀输旷达，校文诗句费啁啾。兴阑不记人扶醉，犹自题诗纪胜游。"}