{"id":"786374","title":"怀蓝襄毅","dynasty":"清","author":"洪繻","text":"海疆起戎马，七日陷全台。争望王师至，慷慨蓝侯来。舟楫上鲲身，风利布帆开。指挥悉如意，澄清见将才。小丑不足数，大敌何有哉！海岱千里间，事后薙蒿莱。最难戎幕里，帷幄储真材。鹿洲蓝先生，文治佐鸿裁。至今海山际，文章达上台。谁知陵谷事，扫地如尘埃！怀古心滋戚，感时心愈哀。当初凭眺地，处处生莓苔。三年兵燹内，楼舍为煤炱。礼乐亦已废，坛庙况又灾。鲁国有诸生，抱器耻徘徊。招魂望漳浦，酌酒祭一杯。"}