{"id":"142179","title":"赠浮屠勤上人","dynasty":"宋代","author":"王之道","text":"隔宿不问道，此语幼所闻。汩没尘土中，岁晚方得君。学道戒怠情，成功在精勤。勤哉勤道者，取名不徒云。别来十二秋，东游遍温鄞。持呪动至暮，坐禅常达昕。寸阴古所惜，君今惜余分。兢兢穷昼夜，直欲忘斋薰。轩昂冲天鹤，那容混难群。我老懒成癖，见君但欢欣。茅斋无一物，坐对柏子焚。忽然舍我去，翩若风中云。"}