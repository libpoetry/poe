{"id":"518472","title":"黄山谣","dynasty":"明","author":"唐文凤","text":"黄山之高高倚天，三十六峰含紫烟。秋空浸月开金莲，浮邱容成久飞仙。至今尚涌朱砂泉，二仙一笑三千年。海枯石烂陵谷迁，蓬瀛嬉戏何时还。丹室空閟青瑶编，猿吟啾啾鹤翩翩。山灵谁主空凄然，句曲有客抛尘缘。卧云岁久志益坚，御风复返三茅巅，下视齐州九点烟。"}