{"id":"507576","title":"题吴山书舍","dynasty":"明","author":"李昌祺","text":"虎林胜槩闻天下，城外城中总堪画。一峰最近是吴山，传道渠家好台榭。其间非藏玉与珠，剩有万卷牙签储。短檠静夜乐讽咏，小轩永日忘饥劬。寸阴那肯轻抛掷，及此少年勤致力。无暇岂窥董子园，不贫宁凿匡衡壁。逢疑必辨理必穷，务使曲畅仍旁通。知行兼该造成德，到此始克收全功。古杭人物冠江浙，况乃才华迈同列。五策风檐历历陈，一枝月桂高高折。守令为坊立宅边，新题钜扁笔如椽。比邻多少连居者，若个生男似尔贤。"}