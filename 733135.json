{"id":"733135","title":"泊舟夷陵作","dynasty":"清","author":"宋琬","text":"百丈挽孤舟，譬诸御劲敌。黄头运长篙，森然列矛戟。伐鼓以为节，进止有成画。喧呼殷雷霆，鱼龙应辟易。草间觅微路，蜿蜒入山脊。蜀儿夸身手，攀缘类蜥蜴。乘风张素帆，眩目失青壁。蒙茸岩际花，斑驳沙边石。小市闻鱼腥，近郊留虎迹。夷陵楚西门，历年困兵革。黄牛未百里，江流疾如射。云岑莽亏蔽，波涛相委积。芜没明妃村，苍凉屈原宅。景物足留连，畏此简书迫。浩歌对鸥鸟，俯仰悲行役。"}