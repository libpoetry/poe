{"id":"1105801","title":"次韵陈勉仲二首","dynasty":"宋","author":"王之道","text":"蜂喜春晴竞出笼，雪明篱脚眼看融。柳条借日还金色，梅萼因风动玉容。窥牖数声禽度曲，过庭千字雁书空。青毡笑指吾家物，芳草无边一望中。十载穷愁鸟出笼，春来天意似通融。得书故旧颇相悯，上疏朝廷应见容。开府莫辞金帛尽，犁庭当冀祲氛空。庙堂素定平戎策，不待文渊在目中。"}