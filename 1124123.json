{"id":"1124123","title":"孙季章无愧郑季奕徐斯远以仆留智门载酒见过坐中雪作三诗","dynasty":"宋","author":"赵蕃","text":"出山已与晓寒冲，下马频欣束缊逢。已见南山行更钝，到时山寺已昏钟。明知喜我出山来，占此僧窗共酒杯。重愧子云孤好事，绝胜安道不空回。黄公亭上雪飞时，去岁相同此赋诗。邂逅出山还雪作，端如来赴去年期。"}