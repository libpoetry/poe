{"id":"1137387","title":"次韵程晋辅","dynasty":"宋末元初","author":"牟巘","text":"一宿蘧庐托，百事弁髦弃。平生意何如，犹动沾沾喜。我喜在丘壑，富贵非所睨。况子好山居，泉甘野芳媚。鹿门时上冢，了不慕城市。或嫌人村远，知一未知二。试看近市者，事夺纷梦寐。正堕胶网中，辗转误身世。举手谢逋客，士固各有志。结习奈已深，坐上漫同异。山空阴绿净，长日惟宜睡。夜半呼僮奴，发火燃枯蒂。满纸诗已成，文采一何丽。墨池涨玄云，晴窗蔼微霨。自子来此山，与山相昆弟。又将三昧手，于焉小游戏。向来蜀之日，往往召狺吠。逌尔付一噱，千载息攘袂。变灭今安在，但有山绕翠。可怜七十翁，嬉遨尚童稚。坐闻酒如川，留客烂漫醉。亦思翩然去，芒屩踏初霁。就林煨短茁，带泥落花蕊。清绝恐无分，得已吾欲已。那堪迫暮末，来日能馀几。城外土馒头，区区诚过计。卓哉荷插翁，旷达未可毁。"}