{"id":"704800","title":"黔阳春日杂咏六首","dynasty":"明","author":"薛瑄","text":"满庭落叶似深秋，好鸟鸣时地转幽。坐对青山才咫尺，会登绝顶望中州。风起杨花满院飞，翠屏门外送清辉。蛮中好景非吾土，春燕来时客未归。两年三度客黔滨，前是秋冬后是春。新绿满庭清昼永，好风时复送香尘。弱柳新梅荫户庭，好山门外列青屏。间关幽鸟鸣春昼，宛似家山把酒听。睡起霜台似水清，晚春风日弄新晴。笑看蟢子频频集，却忆人家望客情。驻节黔中改岁华，四山重叠绕天涯。空庭独坐听鸣鸟，拂面春风吹柳花。"}