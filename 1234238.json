{"id":"1234238","title":"送高郎仲德往汝州迎母","dynasty":"元","author":"赵孟頫","text":"高郎八岁失其母，每一言之泪如雨。忽然有信自北来，知道慈亲在临汝。艰难一别四十年，惊喜失声浑欲舞。水行有舟陆有车，襆被即行身欲羽。遥想团栾再拜时，膝下抱持喧笑语。人生天地谁无母，此别真如隔今古。焉知孝感动神明，万里言归复相睹。吴兴山水清且远，指日安舆还乐土。我当理舟楫迎汝，买红缠酒刲肥羜。斑衣喜色映庭萱，白发从教老农圃。"}