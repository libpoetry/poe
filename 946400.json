{"id":"946400","title":"寄题陈同甫抱膝亭","dynasty":"宋","author":"陈傅良","text":"稻粱不难谋，轩冕亦易得。胡为抱膝翁，恻恻复恻恻。秋风堕碧梧，凤鸟去无迹。愁吟草际蛩，儿女泪盈臆。忽然一长啸，孤响起空寂。令人识雅颂，一唱三叹息。室庐在路傍，耕凿在民籍。行人听笑语，稚子共眠食。读书果何罪，须发又半白。此意太劳劳，此身长抑抑。抱膝且不可，出门更何适。但勿问门外，蓬蒿若干尺。"}