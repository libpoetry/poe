{"id":"755139","title":"庞书君女史惠赠纨扇诗以谢之","dynasty":"清","author":"宗粲","text":"桐阴如水环阶清，秋云压住帘波平。碧空飞下一轮月，虚堂飒飒凉风生。是谁剪出齐纨洁，素影团圞傲霜雪。半施彩笔半金针，烘出婵娟真丽绝。扇中美人好容华，赠扇人亦娇如花。海棠姿态梅风格，压倒群芳绝代夸。感君宛转云情重，未曾识面先承宠。一握绸缪寄合欢，携来直当瑶华奉。招凉徙倚绿窗前，望断银河渺渺天。寄语西风休报冷，秋凉忍向箧中捐。"}