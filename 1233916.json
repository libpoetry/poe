{"id":"1233916","title":"挽蒋步陶","dynasty":"元","author":"元亮","text":"昔日子过我，欢笑无与伦。今日我过子，气结不得伸。生死既异趣，人鬼亦殊因。谁能无怛化，宅心栖元神。功名尽黄土，富贵同飙尘。所以旷达流，行乐须及春。已往不可作，来者将代新。怜子更无嗣，兼少骨肉亲。遗稿渐零落，心血谁为珍。弱弟未成立，一棺徒逡巡。嗒焉丧厥偶，登堂念德邻。音容邈何许，对面如越秦。曷不忍须臾，竟尔反其真。倏忽遗世想，先我成古人。我来岁云暮，吁嗟骨已陈。前路正茫黑，况于忧患频。旦夕岂自保，日月驰两轮。毋为形所役，悠哉谢劳薪。"}