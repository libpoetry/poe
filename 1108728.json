{"id":"1108728","title":"次竹溪韵跋志仁工部柞木诗","dynasty":"宋","author":"刘克庄","text":"冥搜险韵搅枯肠，音义时乎取断章。吾窭仅能茅破屋，君材真可栋明堂。居然挺挺过苍柏，胜似萧萧种白杨。识草木名须博览，夜窗灯火恰新凉。白也诗高有别肠，弃馀分与老知章。邓林木大堪支厦，谢砌兰佳况肯堂。何必三年犹刻楮，便教百步亦穿杨。咸淳天子开文治，定起君赓殿阁凉。"}