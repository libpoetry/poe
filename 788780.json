{"id":"788780","title":"西湖月 中秋岳阳楼望月","dynasty":"清","author":"周祖同","text":"纤阿步上遥空，照一色湖天，素轮端正。露横宵霁，云沉夜气，碧波千顷。乘槎休恨远，定别有、琼宫仙路径。便欲问、今夕何年，咫尺桂华秋影。依稀木叶微飘，又白雁声来，倚楼孤听。羽衣歌倦，玉绳斜转，四更风定。阑干人正倚，莫此际、云鬟憔悴损。且珍惜、后日流光，片帆归近。"}