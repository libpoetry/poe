{"id":"592319","title":"广陵行","dynasty":"明","author":"欧大任","text":"赤日沦金镜，黄枢闇璿图。兹邦据海甸，自昔繁丽区。邗沟过山阳，夫差以驰驱。九鼎未入泗，祭胙归勾吴。汉宗有刘濞，拒谏干天诛。非也治宫馆，思霸蔑硕儒。枚生宅空岿，董相井亦芜。迹往伤荆杞，时来念屠沽。隋家代云季，南巡握灵符。持楫下汴水，开门朝江都。龙旗逼象纬，凤扆临星湖。奏乐九曲池，飞萤满山隅。儿童歌李花，高台夕欢娱。当时堕簪珥，今人拾玑珠。宝帐荒月观，锦帆散秋菰。我行一洒泪，悲歌杂啼蛄。翩翩游侠子，粲粲倾城姝。借问东陵贵，何如青门夫。"}