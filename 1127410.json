{"id":"1127410","title":"哭王仲密四首","dynasty":"宋","author":"强至","text":"相逢初北阙，并试复南宫。失意春风里，谋归汴水东。行藏他日异，笑语此生空。不挂青云籍，声名野史中。群居三益友，再拜十年兄。一别长南北，相逢遂死生。泪流添渭水，心折注江城。闻讣悲尤剧，书成仆未行。场屋行迟暮，田庐卧寂寥。壮图藏翰墨，高行落渔樵。会哭诸朋盛，衔哀一奠遥。系舟江岸绝，愁望定山潮。多金空旧产，短褐尽平生。蒿里閟春色，桐江流哭声。人怜天不与，妇少子犹婴。如有山涛在，应忘顾后情。"}