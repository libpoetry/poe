{"id":"1119722","title":"次韵杨宰二首","dynasty":"宋","author":"陈造","text":"早缘官事坐儿痴，晚悟骚人赋汩泥。耐病久闲金騕袅，扶衰时近玉东西。词场尚友心终在，诗力逢君价自低。欲试成风须妙质，莫怀章甫问雕题。五斗宁辞小折腰，簿书那久困才豪。得无狸豹惊雕虎，妙有钩丝掣巨鳌。诗就鼎来宫锦肠，闲中眼与楚云高。横陈景物无央数，付子秋崖万窍号。"}