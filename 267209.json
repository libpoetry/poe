{"id":"267209","title":"高阳台·过苍虬湖舍","dynasty":"现代","author":"朱祖谋","text":"吹剑驱愁，挥杯劝影，湖上重与温存。一弄荒波，客来犹道閒身。隔年缥缈钧天梦，傍清钟、忍断知闻。袖香熏，携向虚堂，还熨诗痕。遮门不是閒烟水，洗秋心最苦，更托鹃春。小阁通明，夜深孤月寻人。褰裳手把芙蓉朵，问目成、可记灵均。便从君，把臂黄华，相守孤根。"}