{"id":"1192798","title":"牡丹四首 其一","dynasty":"唐","author":"薛能","text":"异色禀陶甄，常疑主者偏。众芳殊不类，一笑独奢妍。颗折羞含懒，丛虚隐陷圆。亚心堆胜被，美色艳于莲。品格如寒食，精光似少年。种堪收子子，价合易贤贤。迥秀应无妒，奇香称有仙。深阴宜映幕，富贵助开筵。蜀水争能染，巫山未可怜。数难忘次第，立困恋傍边。逐日愁风雨，和星祝夜天。且从留尽赏，离此便归田。"}