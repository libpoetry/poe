{"id":"795961","title":"一萼红 秋海棠","dynasty":"清","author":"戴珊","text":"怪啼痕。甚无端幻出，寒绿闲晴红。艳影迷离，仙姿绰约，西风认做东风。斜阳外、翩然漫舞，渐轻盈、欲睡眼朦胧。杨柳烟残，梧桐叶落，蟋蟀堂空。暗把曲栏倚遍，看檀痕脂晕，无限惺忪。怕染新霜，爱依凉月，愔愔静掩帘栊。休更说、春前断梦，问何人、银烛夜高笼。且与黄花同醉，莫管征鸿。"}