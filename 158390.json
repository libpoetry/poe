{"id":"158390","title":"壬子岁旱·熙宁岁壬子","dynasty":"宋代","author":"强至","text":"熙宁岁壬子，春旱初可怪。不雨讫夏尾，天地一炉鞴。赤日裂厚土，黄埃没经界。农夫望云霓，脰折意未懈。侍中守北门，抚俗先罢瘵。闵雨忧更深，遍祷剧斋戒。老宫与佛庙，三日一往拜。冠者厌於呪，褐者劳於呗。雨应绝不闻，烦郁何由快。凭谁诉天公，请执乖龙械。"}