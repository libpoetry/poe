{"id":"265518","title":"至韶州忆途中所见山水甚奇漫赋","dynasty":"清代","author":"方浚师","text":"葡萄绿酿春江潮，烟波浩渺山周遭。峰峦无数列篷底，卧看船与山争高。长河太华在何许，足所未蹈心空劳。眼前好景莫虚过，不吟毋乃山灵嘲。千变万化各有致，丹青妙手终难描。鹰起鹘落连复断，虚蹲狮伏雄而豪。天门詄荡悬日月，石友拱揖陈冠袍。自从入峡至中宿，置身福地真逍遥。琵琶形势实险要，芙蓉颜色疑镌雕。归猿尚留古洞邃，杀鸡殊觉荒坑遥。洭斟涟湟界南北，九疑直上偏岧峣。参天竹树碧阴合，沁人心目红尘消。嵌空玲珑台槛巧，观音岩下滩声骄。龙头猪婆间鳖背，旺水册里还高桥。曹溪法乳贯白土，孟洲筑坝通黄茅。呼童且觅蒙里李，得仙那乞绥山桃。天遣吾侪富游迹，十年不调奚牢骚。兹行真足夸同僚，买鱼沽酒停双桡。微醺倚枕梦鹿蕉，塔铃惊醒来南皋。"}