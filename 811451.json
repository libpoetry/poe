{"id":"811451","title":"滋膺同年以吟草偶存及四楼吟集见示，题此归之","dynasty":"清","author":"丘逢甲","text":"奏罢升平雅颂声，书生四十出专城。讼庭花落钞吟卷，宦况诗心一样清。玉滘潮生画舫迟，河阳花好种连枝。春江打桨迎桃叶，韵绝风流大令诗。平生言语爱风华，烟月文章愧作家。自捧瑶篇诵佳句，满帘香雪落梅花。击钵曾催诗百篇，春风送暖又新年。觞花待醉金城月，更比西楼雅集圆。"}