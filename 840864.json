{"id":"840864","title":"悼子四首 其二","dynasty":"清末民国初","author":"金武祥","text":"忆儿堕地时，雷雨当初生。骨格自岸异，岂独徵啼声。口授五言诗，牙牙记诵清。三岁绕地走，不假扶持行。肃客知拱揖，辄复问姓名。崭然露头角，见者誉聪明。蠢婢惯提抱，相依尤有情。泥中偶遭挞，趋救不顾身。平时琐屑事，一一难缕陈。岂其具夙慧，来去自有因。只益父母悲，痛惜相交并。"}