{"id":"697176","title":"寄怀方伯滕师二首","dynasty":"明","author":"胡应麟","text":"万山何处粤王台，半榻寒空寄草莱。白社定偕高士卧，青门聊学故侯开。风尘西北悬车净，宇宙东南曳杖回。愧杀草玄亭下客，攀云无路到崔嵬。十载频含帝命驰，挂冠偏称黑头时。风云一代归文苑，日月千秋弄武夷。白傅诗情囊草在，谢公幽兴杖藜知。扁舟九曲谁言远，极目桃花遍路岐。"}