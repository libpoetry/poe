{"id":"586695","title":"松壑为范邦秀作","dynasty":"明","author":"钟芳","text":"希宝不市售，美材恒在幽。潇潇万壑间，纡辟无回辀。长松庇茅茨，枝柯郁相樛。萦牵远藤蔓，永谢依附柔。灵液渗九泉，化为琳与球。实蕃声乃宏，十里风飕飕。时当春华敷，侪与凡木侔。霜零众芳萎，勃勃淩高秋。凉燠靡常期，坚脆亦异流。范子冰蘖姿，自况信有由。于中有深契，此意非外求。愿言永盟好，相依作良逑。"}