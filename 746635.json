{"id":"746635","title":"光孝寺新建虞仲翔祠为曾宾谷方伯赋","dynasty":"清","author":"彭泰来","text":"菩提身高烟雨碧，诃子林空访遗宅。说偈犹传五叶禅，谈经谁梦三爻易。文章方伯曾南城，祠堂肇祀虞先生。海外韩苏能爱士，眼前屈贾有深情。天发神谶碑久倾，千五百载新宫铭。于禁昔归虚座设，孔融未死瘴乡行。盗蹠余财岂足道，可惜吴侬厌家宝。辽海空思周舍言，会稽不许萧何老。呜呼论世足感慨，噂沓同时几倾倒。吊客从今祠下多，心交自古生前少。古今何代无贤才，南州桂树初谁栽。凭将荐荔传芭意，一洗江鱼野鹏哀。"}