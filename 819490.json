{"id":"819490","title":"朋食退公家戏纪","dynasty":"清末近现代初","author":"赵熙","text":"游山有秘诀，窍在觅施主。慨自温塘归，饥肠响雷鼓。雅人坐一船，雅极愁不语。望中得磁溪，壮气生脾土。明知岁不恶，破例吃大户。访旧巧立名，佯佯吾甚武。退公惠然来，酒馔温尊俎。劝我尽量去，特地赈饿虎。一饱百虑静，诗作蚕丝吐。船头指尖峰，火苗辨前古。我戏叩我腹，吾何负于汝。"}