{"id":"733750","title":"登烂柯山坐青霞洞天半日","dynasty":"清","author":"邹祗谟","text":"清溪隔荒畬，螺翠峥嵘起。白塔与红亭，明灭苍松里。石路足盘纡，涧流自瀰瀰。拾级得间道，恍闻洞天咫。旷然通虚明，辽廓信可喜。若无众山横，坐瞩见千里。御风朝玉京，浩浩却炎晷。欲携楸枰来，缥缈问仙子。便得青鸾乘，但恐白驹驶。王质诚何人，到今犹不死。流传好神怪，此言无乃诡。不忍独长生，崎岖寻石髓。但当笑题诗，再看碧桃蕊。"}