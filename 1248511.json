{"id":"1248511","title":"元日晓祀","dynasty":"元末明初","author":"张羽","text":"皇明严祀典，大孝极尊亲。太室躬临祼，先陵复遣臣。九重颁命晓，一节渡江春。丰沛真王地，枌榆旧社民。骏奔祗事早，斋宿省躬频。殿阙风云盛，楸梧雨露新。陈兵森虎豹，清道表麒麟。列岫天垂障，长淮地涌绅。潜光腾白璧，盛德琢苍珉。闭匠嗟秦侈，除瘐识汉仁。玄堂存秘器，玉座仰清尘。亿载灵如在，元正礼再申。加笾时物备，奉俎大牲陈。祝嘏传多祚，余膰及众宾。献酬神惠浃，醉饱圣恩均。风雪催归盖，江湖恋帝宸。大郊期不远，言迈敢逡巡。"}