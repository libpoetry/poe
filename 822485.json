{"id":"822485","title":"月边娇 秋夕津门，酒边感旧，和草窗","dynasty":"清末近现代初","author":"周岸登","text":"津鼓催更，正老桂香残，痴蟾啼醒。琐窗碧浸，银河练转，月午宝镫无影。瘦袜红凝。步底见、尘轻风俊。鬘云回首，醉不管、浮花融粉。廿年酒国欢丛，絮萍离合，杜兰心性。惯经沧海，重寻紫竹，端的旧愁新引。前游怕省。更忍对、梨涡珠鬓。夷歌警梦，伴素娥秋冷。"}