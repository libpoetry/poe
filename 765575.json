{"id":"765575","title":"满江红 其五 赠潘原白兼题新居，五叠前韵","dynasty":"清","author":"董元恺","text":"烂漫才华，惊人句、潘江涌出。尽少年、狂歌作达，外疏中密。红粉一生三妇艳，黄庭五色千枝笔。更清泉、白石寓经纶，谁堪匹。楹与桷，施丹漆。亭与阁，凌云日。恰满樽桑落，堆盘芋栗。招隐小山俱是桂，高吟药圃宁须术。人诸君、击剑复弹棋，纵横术。"}