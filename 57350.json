{"id":"57350","title":"感古·楚庄入陈","dynasty":"明代","author":"陈第","text":"楚庄入陈，为灵讨贼。戎首孔仪，云胡弗殛。子蛮之妹，尤物善惑。施于通衢，孽妖斯息。留贻巫臣，窃逃异域。竟通勾吴，奔命日逼。越及昭王，遂大丧国。蚡冒若敖，几馁弗食。哀哉祸水，流殃靡极。谁谓妇柔，纠如徽纆。察若日星，可使昏黑。蛊厥心志，剪厥羽翼。溺堕深渊，拯之罔得。我思成汤，弗迩声色。"}