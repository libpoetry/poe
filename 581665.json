{"id":"581665","title":"过惶恐滩","dynasty":"明","author":"苏葵","text":"惶恐滩高浪花白，舳舻移傍滩头石。石牙欲齿著足难，进寸惟愁还退尺。樯危欲折百丈牵，背后巉岩如剑戟。虫缘蚁走较后先，行人虽忙忙不得。莫惶恐，惶恐将何为，人间道路恒岖崎。龙门三峡甚于此，善鼓柁者持其危。人生虑患固欲深，我恐过虑翻成痴。莫将卮酒向滩酬，山神岂为行人私。平生颇负儒者勇，每过滩头不惶恐。时从篷底守心斋，閒向船头张眼孔。水禽沙鸟并撩诗，乘醉狂吟两肩耸。忽然一山江水平，滩北滩南息汹涌。"}