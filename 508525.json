{"id":"508525","title":"商山四皓图","dynasty":"明","author":"倪谦","text":"商山郁嵯峨，中有三秀芝。四皓此避秦，采撷充其饥。清泉白石境幽旷，长日消尽松阴棋。嬴网高张正流毒，冥鸿矫翼安能羁。一朝轵道口衔璧，万方耿耿炎精赤。据床嫚骂溺儒冠，岩穴深藏甘敛迹。谁知衽席间，以爱迷至公。国本将遂移，母后计亦穷。伟哉留侯建奇策，礼币直走商山中。翩翩乃偕来，愿为太子死。赤帝见之惊，公胡至于此。把酒相看意惨悽，黄鹄歌残泪如水。一出重九鼎，汉业安如山。拂衣不受万钟禄，为乐孰似商山间。高风杳邈仰图画，名与兹山同不刊。"}