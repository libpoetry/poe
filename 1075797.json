{"id":"1075797","title":"次韵庭藻再赋天申节锡燕书事","dynasty":"宋","author":"周紫芝","text":"蓬莱殿角薰风凉，法宫无事垂衣裳。人间乐奏万斯曲，枝上日转咸池桑。天皇初开紫府燕，御前催赐黄金觞。谁乘风云依日月，臣有力牧君轩黄。望云仰见天不远，簪花莫厌鬓如霜。五风十雨自中国，语从重译传名王。年年五月熟荔子，又见北使朝连昌。圣君当宁占宝历，太史执笔书殊祥。云间双阙日五色，下被四表同尧光。风姿矫矫华省郎，珩璜结佩鸣水苍。但将两耳听韶濩，付与孺子歌沧浪。传杯遥想水殿冷，画鼓咽咽清昼长。"}