{"id":"530014","title":"山中石菖蒲雨过忽开九花喜而尽采食之","dynasty":"明","author":"孙一元","text":"山中一雨凉，窗前晓气清。菖歜忽开花，一叶冒九英。文石带浅碧，照我几簟明。尝读古仙传，此草天之精。出有灵物护，时见云气成。上帝怜我苦，服之令长生。玉杯收玄露，采花浮轻盈。但觉五情好，旋茹毛骨轻。便当谢人世，去去东蓬瀛。"}