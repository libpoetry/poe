{"id":"685355","title":"二月真适园梅花盛开四首","dynasty":"明","author":"王鏊","text":"万株香雪立东风，背倚斜阳晕酒红。把酒花间花莫笑，风光还属白头翁。花间小坐夕阳迟，香雪千枝与万枝。自入春来无好句，杖藜到此忽成诗。香雪千山煖不消，我行处处踏琼瑶。绝胜破帽骑驴客，风雪寻诗过灞桥。春来何处能奇绝，金谷梁园俱漫说。谁信吾家五亩园，解贮千株万株雪。"}