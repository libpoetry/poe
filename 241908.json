{"id":"241908","title":"晓起·危柯早得秋","dynasty":"宋代","author":"罗公升","text":"危柯早得秋，羁鹤易知晓。幽人带星起，古木叫孤鸟。帘影一丈高，曙色万里杳。人衡苍茫内，树立浩荡表。安知南征云，不自厌纷扰。秋光接岩气，终觉风味少。红矜古蓉丽，白惜渚莲夭。观妄眼已空，触物思还悄。贺公岂真狂，有激或成矫。归登神圣台，一笑万缘了。"}