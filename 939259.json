{"id":"939259","title":"读张文潜黄鲁直中兴颂有作","dynasty":"宋","author":"陈长方","text":"文皇光明大式围，招来群策常低眉。恩流动植到肌骨，民心与作邦家基。岁月日逝阅天宝，桩撞家居恣纤儿。妇后一日投三子，内间更纳寿王妃。三纲俱紊今若此，渔阳叛将来犹迟。骑骡入蜀事惨恻，灵武即位尤堪悲。五郎父子较名义，直与安史分毫釐。若非贞观基局牢，分披已作周东西。临淮电击亦漫尔，汾阳韬略将何为。后来更出颜元辈，深词大刻中兴碑。艰难不少念厥祖，坐蒙前福仍夸毗。鉴观陈迹动叹息，愿上文王圣德诗。"}