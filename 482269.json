{"id":"482269","title":"和徐高尚同陈胡二文学虎丘游集","dynasty":"明","author":"王汝玉","text":"中吴饶佳游，兹山极殊观。磅礴踞皋陆，㠝岏轶霄汉。灵岩南蔽亏，震泽西衍漫。岧峣见城堞，参差曕里闬。飞甍凌巘出，绀宇横林奂。馀霞皎夕阴，初旭缛晴旦。宗周昔无象，四国争发难。阖闾绍遗业，傲倪霸东翰。雄图未终毕，宫车忽云晏。年遥代祀忽，世变物情换。深藏閟雨花，曲池幕烟蔓。崖崩留凿纹，石驳馀剑断。诸君美无度，假日穷幽玩。凭峭信多览，吊古亦增叹。伊子旅江壖，接武嗟阻限。聆风仰清穆，披藻羡芬烂。重寻倘能卜，偕行愿相赞。"}