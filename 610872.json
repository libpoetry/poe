{"id":"610872","title":"琵琶亭歌","dynasty":"明","author":"邓云霄","text":"九江之下通杨子，九江上接潇湘水。湛湛青枫江上愁，春心极目伤千里。湘北朝霏巫峡云，湘南秋色洞庭分。白蘋暗结三闾骨，班竹轻摇帝女裙。湘波迢递长沙眇，逐客千年几相吊。漫道怀王恶直臣，宁知汉主轻年少。骚人遗泪落浔阳，司马琵琶更断肠。哀音似倩江流咽，彩笔长悬日月光。有客扁舟楚水湄，琵琶亭下重相思。荻花枫叶长如旧，红袖朱颜又一时。渡江北望长安路，逐客江南近无数。零落天涯杳不闻，摧残何异商人妇。古往今来共寂寥，感时怀古旅魂销。便欲吹笙骑皓鹤，匡庐五老坐相招。"}