{"id":"841510","title":"月蚀篇","dynasty":"清末民国初","author":"曹家达","text":"癸卯中秋月既望，欲雨不雨天洸洸。陡然九道错黑白，煤炱一搭天中央。星河石气撒沙出，昏灯爝火森光芒。我闻太阴之弓救月矢，神夭夜遁无何乡。周官废弛管子出，掌阴乃及修刑章。霸王同迹不同意，滴水辨味知滇沧。匪必先民尽愚鲁，隐寓忠孝维乾纲。使民爱日并爱月，妇孺敌忾建厥良。怒蛙螳臂岂足用，聊以推戴知勤王。中朝天算自古有，神道设教非诪张。不见淮南一家子，阳乌同轨陵宵光。后人推步胜古昔，彼月而蚀维其常。翻笑周官设庭氏，天行谬假神谋匡。我为月蚀重太息，掷杯起问天苍茫。"}