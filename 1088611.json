{"id":"1088611","title":"伏承示及毛公平仲墓铭且索挽诗熹不及识毛公而爱重其文旧矣义不可辞顾已不及其虞殡姑以数句题于墓铭后幸辱裁订或转而致之其家幸甚","dynasty":"宋","author":"朱熹","text":"毛公神仙骨，误落世网中。髫龀出奇语，砉然惊乃翁。弱龄翰墨场，不言已收功。亭亭绝世姿，皎皎冰雪容。顾步一长啸，笙鹤翔秋空。调高听者稀，老去竟不逢。一朝谢尘浊，泠然跨刚风。回头叫安期，举手邀韩终。千秋有遗想，一往无留踪。平生故人心，洒涕铭幽宫。斯人不可见，斯文鬼神通。"}