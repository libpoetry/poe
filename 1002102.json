{"id":"1002102","title":"题曾见卓此君轩","dynasty":"宋","author":"曾丰","text":"衣冠济济友若昆，诗书纚纚子若孙。容有玉立人照门，得无玉立物照轩。轩外清凉别乾坤，一点尘俗不得干。其间盖有此君存，此君根性抱岁寒。初交可作久要看，主人对之忘朝昏。茶鼎烟中炉薰燔，酒尊阴里书帙翻。坐探物初穷道原，中有所得不自尊。与此君结终身欢，莫逆之意寓不言。行藏相约无背辕，数犹未偶姑屈蟠。峻节孤标老丘园，天假其时忽腾掀，凤鸣龙化骇听观。功成不受声利吞，白云深处同归根。"}