{"id":"519394","title":"子贡访原宪画为康文渊都阃题","dynasty":"明","author":"朱诚泳","text":"世道不再古，浇漓凿其淳。交朋多以面，畴能践其伦。恒人无足让，贤者宜自亲。云胡端木赐，坐观原宪贫。而惟营货殖，千金贸奇珍。焉知固穷士，衣有百结鹑。吁嗟端木心，见道亦已真。同侪苟云乏，分财非所嗔。宪乎实自守，躬耕甘苦辛。不义富且贵，视之若飘尘。仁义自充足，道德堪润身。相寻谈一贯，冻馁安足陈。二贤去已远，友道犹如新。披图三太息，聊示今之人。"}