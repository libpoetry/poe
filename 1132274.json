{"id":"1132274","title":"题袁追远亭","dynasty":"宋","author":"魏了翁","text":"朱枣离离实已稀，白云閒傍陇头飞。囝思郎罢那得见，父曰子行胡不归。树静风号终莫待，桂芳椿老苦相违。舍南舍北寻遗响，衰草寒烟夕照晞。宝剑初期多击鲜，嗟嗟何及泪阑干。美官孰与承颜乐，丰祀何如啜菽欢。已矣亲容生死阔，要知好道始终难。共惟出自期无忝，留作松楸久远看。"}