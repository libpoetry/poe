{"id":"739441","title":"忠天庙画壁歌陆筱饮孝廉索题","dynasty":"清","author":"汪沆","text":"我生未谒忠天庙，陆子示我画壁诗。画笔峥嵘出乃祖，清芬述德播诵之。前有作歌钝丁老，和者长篇墨沈随。穷形极态恣刻画，读诗如见画壁奇。中祀社神越公像，庙创何代传异词。溯昔阿?大业末，群雄扰攘干戈驰。我祖一剑起黟县，六州保障无疮痍。窦融抒忠洵不忝，钱俶效顺嫌犹迟。日月出矣爝火熄，功在社稷铭鼎彝。能捍大灾与大患，祭法协礼佥曰宜。急当买棹北郭去，撷蘩采藻陈清醨。惟闻榜额半漫漶，陈丹暗粉壁亦欹。画壁有孙善表襮，庙貌如故畴匡持。揭虔妥灵后嗣责，卷还诗卷歌忸怩。"}