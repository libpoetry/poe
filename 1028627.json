{"id":"1028627","title":"醉歌","dynasty":"宋","author":"蒲寿宬","text":"有人八百岁，作鬼三千年。如此岂不夭，或者称其绵。大椿一春秋，为岁各八千。久矣摧为尘，朝菌犹目前。燕坐一息顷，直到羲农边。谁谓未来事如漆，未来龟镜已在先。天地一指掌，日月双跳丸。抟沙小儿戏，沧海为桑田。南华达生亦已死，伯伦半醉不是颠。读书堂上眼如月，轮扁释凿乃冁然。高车本桎梏，更被绳墨牵。利泽苟未谐，仁义空自煎。有客区区老山泽，不鸣不食称神仙。呼来饮酒不肯饮，月明骑鹤游青天。举杯邀明月，舞影各自怜。必求至乐何者为至乐，今也不乐何用空拳拳。"}