{"id":"947679","title":"接花","dynasty":"宋","author":"陈瓘","text":"色红可使紫，叶单可使千。花小可使大，子少可使繁。天赋有定质，我力能使迁。自矜接花手，可夺造化权。众闻悉惊诧，遣我屡叹吁。用智固巧矣，天时可易欤。我欲春采菊，我欲冬赏桃。汝不能栽接，汝巧亦徒劳。雨露草必生，雪霜松不死。不死有本性，必生亦时尔。汝之所变易，是亦时所为。时乎不可违，何物不随时。"}