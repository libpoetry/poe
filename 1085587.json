{"id":"1085587","title":"买鱼行","dynasty":"宋","author":"王十朋","text":"风伯一怒声如雷，排空浊浪山崔嵬。江湖千里人影绝，一叶小舟何处来。芦荻花中有渔者，蓑笠为衣楫为马。止将烟水作生涯，红曲盐鱼荷裹鲊。舟人争买不论钱，我亦聊将荐杯斝。烹庖入坐气微腥，饤饾登盘色如赭。但能得趣酒杯中，也胜弹铗人门下。君不见仲尼鱼馁则不食，陈蔡面犹含菜色。又不见退之欲饱东海鲸，焉知家有啼饥声。我居江乡厌海味，今日鱼虾八珍贵。朱门日兴费万钱，未必一生常适意。尔曹异日宦西东，一饭安得如今同。寄鲊不须劳孟宗，但愿清白传家风。我将归结鸡豚社，不用击鲜如陆贾。但愿年丰鱼米贱，欣然醉饱同天下。"}