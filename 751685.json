{"id":"751685","title":"园居早春寄山中客","dynasty":"清","author":"郑文焯","text":"林鸟春多声，池花落还见。连情美瞻听，逐物矜芳衍。盛往识来希，娱新增旧眷。佳人处帷屏，高制绝雕绚。碧云殊未期，瑶华独谁荐。欢怨隔岁年，宿心违缱绻。载枉《黄鹄》篇，感音发哀断。夕思初月盈，晨忧繁星散。良游信乖绝，念子长粲粲。鸣弹答幽素，撷馨托柔翰。及时徵昔言，山阿遂嘉践。"}