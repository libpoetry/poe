{"id":"814940","title":"拟古","dynasty":"清","author":"奕询","text":"青青榆柳阴，上有千叶垂。千叶何蒙密，长养薰风吹。商飙䬃已至，未改旧时姿。岂是能耐寒，摇落未及时。素女报寒信，万叶俄枯萎。徒抱荟蔚姿，独乏傲霜枝。何如松柏坚，三冬冰雪支。幽鸟不择枝，幽花不择地。随处泄天机，自得萧间致。嘹喨偏足听，芬芳不须植。清声尽盈耳，天香正浮鼻。俯仰聊自吟，活泼助诗思。物理贵自然，人为乃其次。策杖入深山，纡迂蹊径窄。越洞复攀岩，副此探幽癖。忽见鹤发人，相窥自林隙。兀坐木石间，手画先天易。举步欲相就，荆榛碍行屐。迂回路几条，相距已咫尺。丘壑犹宛然，其人乃白石。仙踪何杳矣，对此空怅惜。回首暮烟凝，林深日已昃。晴日众卉鲜，芬芳满庭院。秾艳夺天工，枝枝竞葱茜。暇日偶游观，吟时每忘倦。看罢坐幽斋，惜芳心尚恋。移根植盆盎，原期凭揽便。孰意几案间，风露难周遍。灌注恃汲泉，憔悴可立见。殷勤费栽培，人意岂非善。百卉恶咈情，读读《郭驼传》。"}