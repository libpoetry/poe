{"id":"811446","title":"答王贡南同年","dynasty":"清","author":"丘逢甲","text":"浩浩天风入素琴，刺船人去有遗音。不须更恨神山远，留取相思海样深。弱水三神仙有劫，灵山一会佛无缘。何当再结人天果，铜狄摩挲五百年？杨柳鹃声荡古愁，陆沈无力挽神州。不如同学希夷蛰，梦醒梁唐晋汉周。十载空随侠客装，扶馀何处有真王？火龙天遁真吾法，万里西风曳剑光。"}