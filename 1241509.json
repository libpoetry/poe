{"id":"1241509","title":"四月二十二日郊外游得水字","dynasty":"元末明初","author":"刘基","text":"草根蝼蝈鸣，湖上蒹葭靡。繁林袅深绿，清池散圆紫。离居昧节序，陶情赖佳士。泛舟出郊甸，缓涉信所履。壶觞展倡酬，及此晴日美。啸歌望山川，慷慨集悲喜。豺狼未鼎镬，郊野尚多垒。铁衣挂儒冠，好爵建麻屣。吾侪幸味苦，得似道傍李。无思身外忧，适意聊复尔。归云入禹穴，返照射宛委。鸟蹄树有风，帆过烟生水。兴尽各言还，月明城角起。"}