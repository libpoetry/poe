{"id":"1152196","title":"闻韦驸马使君迁拜台州","dynasty":"唐","author":"长孙佐辅","text":"溟藩轸帝忧，见说初鸣驺。德胜祸先戢，情闲思自流。蚕殷桑柘空，廪实雀鼠稠。谏虎昔赐骏，安人将问牛。曾陪后乘光，共逐平津游。旌旆拥追赏，歌钟催献酬。音徽一寂寥，贵贱双沈浮。北郭乏中崖，东方称上头。跻山望百城，目尽增遐愁。海逼日月近，天高星汉秋。无阶异渐鸿，有志惭驯鸥。终期促孤棹，暂访天台幽。"}