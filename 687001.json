{"id":"687001","title":"感怀四首寄呈李子翀邓子益","dynasty":"明","author":"刘崧","text":"异县南归忆旧年，潇潇风雨楚江船。相看一别成愁绝，可待相逢已惘然。巴蜀偶依严武去，成都未报长卿还。川途日有经行便，何事音书不漫传。邓郎心性蚤聪明，李子才华更老成。应着綵衣奉慈母，还看鸿雁忆难兄。遗书独抱谁相问，佳句新题人尽惊。自合鶱腾齐远举，敢将憔悴托高情。将军屯戍落秋风，客子离思逐暮鸿。书剑远投烟瘴外，鼓笳凄断月明中。野猿引子溪藤绿，山麝眠香石竹红。凉气萧森盘两峡，直愁华露陨高枫。绣谷峰前濯冷泉，金精洞口望飞仙。东南奔走祗自厌，岁月飘零谁与怜。风细柳营秋瑟瑟，日高花馆露娟娟。短衣荷锸应吾事，欲向邻村种石田。"}