{"id":"512415","title":"题桃花斑猫二首 其一","dynasty":"明","author":"徐溥","text":"碧桃花下春风暖，绿草铺茵芳径软。乌员引儿群狎游，深院无人恣消遣。蹲窥仰瞰或俯临，纵横上下相追寻。晓日床头殊可爱，溪鱼岂惜囊中金。此种从来岂易得，彪炳文章绚奇色。衔蝉搏鼠何足论，遗类应知自殊域。画工手妙不可当，模逼造化真行藏。披图展玩漫题品，满庭生意呈休祥。"}