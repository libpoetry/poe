{"id":"80272","title":"梦范参政","dynasty":"宋代","author":"陆游","text":"梦中不知何岁月，长亭惨淡天飞雪。酒肉如山鼓吹喧，车马结束有行色。我起持公不得语，但道不料今遽别。平生故人端有几？长号顿足泪迸血。生存相别尚如此，何况一旦泉壤隔。欲怀鸡黍病为重，千里关河阻临穴。速死从公尚何撼，眼中宁复见此杰？青灯耿耿山雨寒，援笔诗成心欲裂。"}