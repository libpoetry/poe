{"id":"1070300","title":"生第三儿","dynasty":"宋","author":"程俱","text":"生儿如班伯，绝业出金华。恼人如添丁，索抱声哑哑。人生各有分，豪末不可加。丹山无凡鷇，寒根无早芽。如公翔千仞，众鸟不敢哗。将雏一来仪，美瑞世所夸。嗟我困冰谷，霜枝郁盘拿。华颠有二女，尔尔聊自佳。今年熊罴梦，亦复来贫家。平生坐著书，每笑括与奢。篮舆一幅巾，缓步可当车。傥学长史掾，修真凌景霞。"}