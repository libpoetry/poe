{"id":"662236","title":"留赠翟克徵","dynasty":"明","author":"石宝","text":"海鱼移来海边住，照耀海水生紫雾。凤皇亦绕丹山飞，采霞光属青桐树。丈夫远志千万里，幽冀朝游青兖暮。浩浩长风振佩环，悠悠芳草迷归路。逢人尽与道寒暄，论心何必分新故。相期巨擘俱抟云，不学寒蝉空饮露。君家善庆闻有馀，大鸿胪卿亦新除。攀龙不独一身贵，挂角况有当时书。我行共北拭双眼，青云有意君何如。"}