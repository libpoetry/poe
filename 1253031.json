{"id":"1253031","title":"旅夜","dynasty":"元末明初","author":"刘基","text":"月光天上来，入户清如水。游子忽思家，披衣中夜起。徙倚步回廊，乌啼夜未央。欲飞无羽翼，零泪湿衣裳。昨夜起观星，月在杨板上。今宵不见月，星影空摇漾。羽虫飞拂户，灯吐孤火壮。伫立掩衡门，愁来独惆怅。客愁常突兀，今夜灯花生。虽知无喜报，愁亦暂时平。解襟成独寝，留灯待天明。喜固不可求，客心恒畏愁。六街马憧憧，钟响声暂歇。两星光灼烁，中有如眉月。既见月如眉，还看月如镜。月光自有恒，人心长不定。"}