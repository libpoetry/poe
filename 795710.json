{"id":"795710","title":"水龙吟 怀雪香季妹","dynasty":"清","author":"顾信芳","text":"瘦红庭院销魂，离心恰比梅心苦。无穷山色，无情杜宇，催人归去。前度分携，今番别恨。鬓霜千缕。更那堪、一抹裙腰芳草，又还认，来时路。依稀雁行联袂，忆曾向，啸台同步。篱外吹香，帘边伴影，素蟾初吐。何事多情，和天也妒，竟成睽阻。这相思、何日重来花底，对伊家诉。"}