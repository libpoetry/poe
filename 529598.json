{"id":"529598","title":"风木图为长沙施可大题","dynasty":"明","author":"陆深","text":"母生儿，儿啼饥。母乳儿，儿未知。儿今有知母何之。悲号形影觅不得，却写风木凭嵚巇。画图意有尽，孝子心无涯。时复一转辗，聊以慰所思。山头风微日抱珥，栖乌无声待哺子。落叶深深井径埋，萱花魂销招不起。高台鸾去秋复春，寒食新烟蝶飞纸。孝子引领情内伤，辛勤只望扬姓氏。乡书甲榜次第来，提携此图悲不止。生绡半是血泪痕，不是丹青点山水。"}