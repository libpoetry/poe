{"id":"70608","title":"摸鱼子·自箫韶九成来后","dynasty":"元代","author":"许有壬","text":"自箫韶九成来后，岐山犹是隆古。嬴颠刘蹶相枕藉，几度狸号＊舞。堪笑处。又蕞尔钟山，一霎神光吐。鹤汀凫渚。问吴德何徵，紫霄轻下，天意竟谁许。江山好，老子狂今箕踞。千年考信无据。多情只有秦淮月，还照故宫焦土。昏复曙。漫寒暑悠悠，老尽梧桐树。从今记取。看阿阁成巢，朝阳应瑞，椽笔为君赋。"}