{"id":"122825","title":"次温伯用林公正刘庆充倡和韵","dynasty":"宋代","author":"范成大","text":"前山後山梅子雨，屯云日夜相吞吐。长林绝壑望不到，时有樵归说逢虎。奔溪朝来忽怒涨，夹岸柳梢余尺许。屋头未放浓岚散，苦忆清风泛琼宇。客行落此乱山中，但欲寻人诉羁旅。比邻邂逅得清士，眉宇津津佳笑语。杯行起舞出新句，我气已衰聊复鼓。明年与君杭太湖，扁舟踏浪不踏土。沉沉玉柱閟仙扃，矫矫虹梁浮水府。目力无穷天不尽，却笑向来谁缚汝？"}