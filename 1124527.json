{"id":"1124527","title":"阆人蒲君锡提举参老师悟道唱和四首","dynasty":"宋","author":"饶节","text":"一喏推翻十二峰，三乘四库当时通。自闻百丈下堂句，已破提婆外道宗。画角晓吹深径雪，寒梅晴放小塘风。孤峰顶上他年事，又是筹盈石室中。魔法年来逞独雄，不令人说悟圆通。傥无上士已亲證，争识吾家是正宗。饱腹岂因餐画饼，开花须是得春风。从今同道方相委，九尾乌龟啸月中。东西南北本来同，自有时人碍不通。了后何妨三藏教，悟来那有五家宗。学飞雕鹗雄吞野，出腹麒麟要弄风。到底输他真鼻孔，痴人空坐黑山中。老胡入草太无穷，直指仙人那一通。今日大颠回吏部，他年李勃嗣归宗。华夷元共一轮月，今古曾无两样风。从此牧牛真石巩，肯令信脚犯苗中。"}