{"id":"586809","title":"学独乐园为马都督题","dynasty":"明","author":"钟芳","text":"独乐园，岂堪学。乐者惟自知，学之非直乐。玉堂先生用意深，惜此名将守空漠。昔年幽蓟控边陲，诘戎养士多雄略。碧草频蒐虎豹闲，雕弧仰射鹙鸧落。士知颇牧堪倚仗，赤心誓死吞胡貉。自从抗疏逆天听，秋影寒江吊孤鹤。主客俱忘竹有阴，卷舒无意云依壑。生平义气舆论归，剡荐几番腾隼鹗。东南名胜帝业基，分典兵枢副攸托。况今虏情日叵测，籍名贡献恣侵掠。狼红暂熄未足恃，所贵良猷得英霍。拊髀方廑旰食忧，殊才那得甘藜藿。玉符临塞策奇勋，奴虏怛威长远却。长远却，壮士歌，金城千里高嵯峨。世恩图报死不恨，岂学寒士耽丘阿。独乐园，重回首，瓮头已酿长春酒。"}