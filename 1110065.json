{"id":"1110065","title":"九锁山十咏 大涤洞","dynasty":"宋","author":"吕同老","text":"巍巍元盖天，岩穴閟仙宅。别户穿虚明，层辉荡空碧。神鼓振玉音，丹崖落琼液。深通潜龙井，外障隔凡石。缅怀元同翁，于焉此栖息。华阳与林屋，隧道从所适。我来兹山中，偶值肥遁迹。灵草未易逢，翩翩飞鼠白。殊庭天柱西，微径罗荆榛。驱车谷口亭，清气已迫人。元锁为我开，灵关岂无津。棋枰俨遗局，乳盖垂空轮。侧闻千载前，住此多隐沦。冥翳不可识，抱朴终成真。仙凡自有分，喧寂难并陈。叹息取归路，吾犹湿嚣尘。连峰路塸堮，幽洞摩苍穹。石门松萝隘，伛偻趋儿童。泠泠太古泉，环佩声丁东。相传吴越年，威凤翔其中。后来山中人，盛事誇无穷。我疑王者瑞，岂预霸业雄。元化有沦忽，世道多污隆。何时鸣朝阳，遥问山上桐。苍山下孱颜，中有神龙栖。神龙眇何许，一水涵清溪。深藏岩壑古，迥破风烟低。当其未蜕时，幽隐漫尘泥。既蜕头角成，霄汉参云霓。回顾昔所蟠，陈迹亦已迷。况我后来人，危磴重攀跻。四顾但绝壁，丛筱风凄凄。昔贤所游地，道路行逶迤。中分山腰半，倒插石脚危。公生元祐时，名与日月垂。至今草木间，英气光离离。我行得遗迹，酾酒兴遐思。天风豁然至，吹落琼琚辞。不惜古人远，但嗟我生迟。安得五云表，一假黄鹤骑。嬴秦乱天纲，猛志凌海水。长驱万山石，鞭策无远迩。馀威及兹地，夜半走百鬼。仙人惜灵宫，一怒俱披靡。巉然断崖上，遗迹俯清泚。溪声助叱咤，野藓避冠履。兹事三千年，孰决非与是。摩挲苍玉纹，俛仰求至理。洄洑古涧深，蜿蜒层湍壮。长年蓄飞泉，一决起豪宕。高有百尺松，蓊郁蔽青障。下有荇与萍，翠色映空旷。恍如千丈虬，穷壑潜异状。忽乘风云会，奋迅九天上。尚想玉堂仙，妙思发雄放。醉持白芙蕖，乘流动清唱。觱沸槛外泉，远出天柱阳。清音映空谷，潜波涣寒塘。昔人养灵芝，长年此山旁。金骨换玉髓，素虬朝紫皇。尚馀浴丹池，神光透扶桑。蓬莱几扬尘，兹泉日泱泱。我愿涤世纷，朗咏三元章。手持北斗杓，下酌流霞浆。清飙吹衣裳，缥缈淩层巅。玲珑峭壁下，杖策穷回旋。名图谢模写，大巧无雕镌。窅如晴云影，霭霭行青天。飘如水风会，微澜起平川。石崖前蔽亏，胜事惜未全。吾将运真宰，疏凿成坦然。结茅此山阿，长吟伴飞仙。吾闻泰山云，触石无不至。如何兹山中，有石象云气。仙人事狡狯，幻化翻手易。鳞鳞作荟蔚，冉冉涌苍翠。清分涧水流，幽映林木邃。已逃苍狗变，长见玉芝瑞。"}