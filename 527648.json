{"id":"527648","title":"九川行","dynasty":"明","author":"何景明","text":"君不见自从天地开，天下之水皆西来。黄河昆崙一线出，下转秦甸轰奔雷。长江广汉两荡潏，浊泾清渭中萦回。帝遣九龙下治此，江汉安流泾渭理。华岳中断仙掌高，却放黄河行万里。九龙蜿蜒上天去，至今犹馀九川水。秦中云雨四时遍，北地尘沙几回徙。我来长安不见九，川水得见九川子。九川子是非常人，朝辞川上麋鹿群，夕盒青琐为帝臣。已从华衮补日月，况执彤管排风云。长风西来吹北极，西望川流渺何极。野岸空悬舟楫心，塞林暮绕波涛色。吁嗟江汉犹阻兵，中原不见黄河清。虺蛇豺虎满道路，黄埃浊浪无人行。九川子，何不更鞭九龙起，坐视天下横流水。"}