{"id":"1252547","title":"客中风雨述怀","dynasty":"元末明初","author":"金涓","text":"溪南连日雨昏昏，客况难禁不出门。山岳阴风灵气伏，江湖秋水怒涛奔。乘槎久待无边使，忧国徒怀奉至尊。自起高歌看宝剑，大哉吾道许谁论。谋生自叹一何愚，弹铗高歌志强舒。江海故人杨得意，风尘多病马相如。买山何处堪归隐，为客经年废读书。溪上晓晴新雨后，且须沽酒慰踌蹰。"}