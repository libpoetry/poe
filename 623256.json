{"id":"623256","title":"读南华外篇述以四言十五章 其五 天地","dynasty":"明","author":"郭之奇","text":"人法地天，道法自然。黄帝遗玄，象罔得焉。如髣如髴，行于万物。刳心以乞，虚而不屈。漻乎其清，金石考鸣。冥我独情，世耳群惊。为众父父，忘其族祖。为三祝主，未闻多苦。子高就耕，丈人依圃。兄尧未甘，况复侯禹。嗟彼全人，体性抱神。标枝野鹿，为浑沌邻。愧尔波民，道谀终身。尊严世俗，逾于君亲。合譬辞饰，以天下惑。厉夜生子，取火宜亟。谁为尔贼，臭味声色。内盈栅柴，外重缴纆。交臂历指，安可为得。苟非天德，休言帝则。"}