{"id":"765180","title":"读《史记》四十首 其二 鹿为马","dynasty":"清","author":"张晋","text":"鹿为马，献天子，言马生，言鹿死，是非黑白可知矣。关东盗，何能为？钜鹿战，章邯摧，长史欣，几不归，司马门下空徘徊。秦政失，秦鹿去。逐者谁？汉与楚。乌骓一陷重瞳迷，隆准龙颜终得之。望宫，独斋宿。祠泾神，思祈福。福未来，祸已伏，阎乐弯弓射上幄。吁嗟白虎啮左骖，妖梦真同蕉下鹿。"}