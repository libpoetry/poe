{"id":"1175996","title":"陈仓别陇州司户李维深","dynasty":"唐","author":"苏颋","text":"京国自携手，同途欣解颐。情言正的的，春物宛迟迟。忽背雕戎役，旋瞻获宝祠。蜀城余出守，吴岳尔归思。欢惬更伤此，眷殷殊念兹。扬麾北林径，跂石南涧湄。中作壶觞饯，回添道路悲。数花临磴日，百草覆田时。有美同人意，无为行子辞。酣歌拔剑起，毋是答恩私。"}