{"id":"729770","title":"贺新郎  赠黄公度观察","dynasty":"清","author":"文廷式","text":"辽东归来鹤。翔千仞、徘徊欲下，故乡城郭。旷览山川方圆势，不道人民非昨。便海水、尽成枯涸。留取荆轲心一片，化虫沙、不羡钧天乐。九州铁，铸今错。平生尽有青松约。好布被、横担楖栗，万山行脚。阊阖无端长风起，吹老芳洲杜若。抚剑脊、苔花漠漠。吾与重华游玄圃，邅回车、日色崦嵫薄。歌慷慨，南飞鹊。"}