{"id":"1120967","title":"参政大资毗陵张公挽诗十首","dynasty":"宋","author":"周麟之","text":"淝上英游远，江南庆系长。二卿双戟贵，七叶一门光。早负鹏天阔，先分桂籍香。中兴谁第一，勋烈在旂常。德望三朝老，才华一代宗。伟名高附凤，馀事富雕龙。异刻惊黄玉，仙游问赤松。忽骑箕尾去，云路杳无踪。一马龙骧后，中朝草创初。秉枢登政路，扈跸拥宸裾。像入云台画，名标玉府书。太平资旧德，不及驾安车。出入纡宸眷，龙光溢帝阍。赐书奎画烂，分剂宝奁存。尚拟陪三接，俄悲筑九原。遗忠当厚报，岂但辍瓜恩。自领一麾出，旋更五镇雄。政追栖凤迹，民戢带牛风。鉴水恩波外，西山爽气中。棠阴随处是，绕屋自茏葱。晚岁游真馆，分符莅别京。九关留管钥，千骑按屯营。天上金瓯覆，江边玉节明。伤心游宴地，怅望北山横。四老延清会，连年乐故乡。誉腾花萼集，光动德星堂。今独三荆茂，居然一鉴亡。庆流知有在，兰玉蔼遗芳。绿野裴公趣，东山谢傅心。林泉幽梦断，花柳旧溪深。瀹茗风生腋，飞觞月满襟。向来亲几杖，犹想听高吟。久玷平津馆，叨陪北海尊。轩腾期远到，刻苦记前言。稚榻恩难报，韦经业自存。孤踪初筮仕，此志与谁论。忆昔春官试，唯公季子俱。别来成永诀，返哭恸诸孤。忍预吹箫列，空怀解剑趋。新阡閟长夜，雪涕堕平芜。"}