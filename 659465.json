{"id":"659465","title":"题严陵送别卷","dynasty":"明","author":"蔡清","text":"我未识江生，而知生之名。生年始十六，文采动群英。乃父严州守，其学见之行。承家今有子，贤路拟相仍。吾友阮君浩，杨钦及其兄。与生同笔砚，临别莫为情。千里驰书来，祈我赠诗声。诗以道情志，不以供人事。矧我非善鸣，何以塞君意。虽然仁者赠言古有之，要之其言不必寄。尝闻君子学为己，请赠此语当篇诗。"}