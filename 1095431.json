{"id":"1095431","title":"酬晦斋谢司直和子寿宫使赋归来望思之台","dynasty":"宋","author":"释居简","text":"推恩保四海，寡恩徒自戕。父兮不念子，悠悠我心伤。父子至情天性也，戾岂自经沟渎者。回天无药愈狂酲，朽索胡为羁六马。邪心不作天不疑，皇恤江充刘屈氂。灵脩一悟倘可冀，抑免杀身伤父慈。千秋一言机发弩，堕甑已非何所补。归来望思兮胡不归，千古万古一抔土。"}