{"id":"420659","title":"扬州慢 丛碧得杜牧之书张好好诗卷，征题，牧之不以书名，此卷点画之工，裁成之妙，纯传山阴法乳，奇迹也","dynasty":"近现代","author":"许宝蘅","text":"凤翥龙翔，烟霏雾结，教人披卷惊嗟。溯天府珍藏，伴灿烂云霞。似诗里那人身世，忽惊流落，几委尘沙。喜千年神物，因缘属在君家。风流故事，记当初豆蔻年华。叹三度相逢，双鬟枉聘，同是天涯。遮莫江州司马，青衫泪尽湿琵琶。尽伤春伤别，漫将薄幸名夸。"}