{"id":"968620","title":"满江红 其二 辛丑赴信丰，舟行赣石中","dynasty":"宋","author":"赵师侠","text":"烟浪连天，寒尚峭、空濛细雨。春去也、红销芳径，绿肥江树。山色云笼迷远近，滩声水满忘艰阻。挂片帆、掠岸晚风轻，停烟渚。浮世事，皆如许。名利役，惊时序。叹清明寒食，小舟为旅。露宿风餐安所赋，石泉榴火知何处。动归心、犹赖翠烟中，无杜宇。"}