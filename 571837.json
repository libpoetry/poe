{"id":"571837","title":"大人寿日戏作","dynasty":"明","author":"袁宏道","text":"堂前冬青树，霜至叶婆娑。鸡鸣起衣冠，儿郎盛绮罗。八十两大家，鬓发如鹭蓑。微笑动赪颊，鸠秋手摩挲。平明启扉闼，戚党相经过。白马系垂杨，云冠高峨峨。或呈履与襦，或盛练与䋪。纷纷贫族子，趋走供鹭鹅。门下诸术人，谀口若悬河。命宫直田宅，晚子更高科。东邻老书塾，儒衫衣败荷。方丈诗一篇，高声自吟哦。社中诸法友，勉力事禅那。光阴如电掣，温言相切磋。二婿白湖来，青衫夹两骡。入门疾奔趋，不顾坎与坡。庖丁脍鱼肉，蛮奴治酒醝。瓮开一径香，决口溜江波。金绿灿俳优，艳绮列青娥。开场演蟠桃，牙板随高歌。袖钱出龚李，浓酒唾曹何。兰膏尽一斛，上马五更多。京华宦游子，朝夕思旧窠。梦中听笑声，一寤出云萝。"}