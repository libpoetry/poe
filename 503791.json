{"id":"503791","title":"题彭克让心远亭","dynasty":"明","author":"郭奎","text":"彭城有遗则，轩冕皆泥涂。谁能继清躅，伊人常晏如。夙好在文籍，少壮从戎车。功成不受赏，弃官归田庐。已就市廛隐，但忘形势趋。出郭视阡陌，翳翳多桑榆。逍遥度前溪，爱此濠梁鱼。飞云日夕还，青山当户隅。左招沧江月，右集图与书。宾至引觞豆，时复艺园蔬。意惬澹无虑，心远聊自娱。寄言陶徵君，吾愿为尔徒。"}