{"id":"484704","title":"送贡士会试京师","dynasty":"明","author":"高启","text":"国家文治今百年，多士孰赉皆知天。南宫坐试二三策，能使海内无遗贤。院门晨开官烛烂，白袍鹄立人五千。上谈礼乐祖姬孔，下议制度轻雠玄。临轩曾看宰相贺，云间尽见当胪传。看花或骑太仆马，锡宴每给司农钱。登朝出牧知几辈，冠佩剑纷相联。迩来国运属中圯，争慕死节羞生全。浔阳老守血洒地，甬东大将魂沉渊。乃知儒术王政本，至此正赖扶倾颠。诸生区区抱遗籍，草莱窜亡亦可怜。南方上公境独治，鹿鸣更欲兴宾筵。张君几年客夜雨，古檠空案亲韦编。逢时颇欲见行事，岂但持作求鱼筌。入场叉手万言毕，众目一叶惊先穿。辞家又随计吏发，京城远瞻北斗连。秋风吹衣别酒冷，枯杨浅水阊门边。君行勿亟我有语，落日尚在车衡悬。窃闻天子正侧席，此去为拜彤庭前。挥毫休奏醴泉颂，给札莫赋凌云篇。但当开口论世事，号令次第宜何先。坐令王纲复大正，乾枢共仰天中璇。我今有志未能往，矫首万里空茫然。"}