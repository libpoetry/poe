{"id":"815915","title":"里人来言学使张公重葺二泉书院感赋四首","dynasty":"清","author":"顾镛","text":"使者端风教，猗欤彰往心。应从泗水远，一溯二泉深。草没尚书宅，风清修竹林。超然遗像肃，苍翠玉森森。有生竟何事，忠孝固其端。社稷匡君易，晨昏别母难。常将先哲范，留与后人看。山斗今非远，寥寥碧落寒。点易台边客，海天亭外云。行行自舒卷，从此启人文。廊庙虚前席，诗书集大勋。茫茫后来者，孰与诵清芬。少小追前辈，空山碧涧留。诸贤竟安往，多士复来游。解带松间石，弹琴竹外楼。固知兴废运，公自有千秋。"}