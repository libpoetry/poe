{"id":"1156844","title":"河阳石尚书破回鹘迎贵主过上党射鹭?绘画为图猥蒙见示称叹不足以诗美之","dynasty":"唐","author":"白居易","text":"塞北虏郊随手破，山东贼垒掉鞭收。乌孙公主归秦地，白马将军入潞州。剑拔青鳞蛇尾活，弦抨赤羽火星流。须知鸟目犹难漏，纵有天狼岂足忧。画角三声刁斗晓，清商一部管弦秋。他时麟阁图勋业，更合何人居上头。"}