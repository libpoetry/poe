{"id":"527682","title":"吴伟江山图歌","dynasty":"明","author":"何景明","text":"吴伟老死不可见，人间画史空嗟羡。吾观此卷江山图，飘然意象临虚无。想彼濡毫拂绢素，酒酣落笔神骨露。万里青天动海岳，空堂白日流云雾。洲倾岸侧波岭衔，岛屿倒影翻源潭。江边万舸一时发，中流飒飒开风帆。崩涛涌浪势难久，渔子舟人各回首。去雁遥知七泽中，落花误认桃源口。烟峰苍茫貌二叟，面发衣冠颇粗丑。石林沙草恣点染，舒卷沧洲在吾手。忆昨弘治间，伟艺实绝伦。供奉曾逢万乘主。召邀数过诸侯门。京师豪贵竞迎致，失意往往遭呵嗔。由来能事负性气，轗轲贫贱终其身。呜呼吴生岂复作，身后丹青转零落。残山剩水片纸贵。百金购之不一得。此卷流传天地间，我即见汝真颜色。"}