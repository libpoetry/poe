{"id":"745161","title":"偶作","dynasty":"清","author":"李兆洛","text":"神者生于无，以气相撑支。当其互回薄，至声发空虚。风出土囊口，披林入嵚?。喁于递响答，高下相参差。悠然自鸣戛，亦复不自知。委已适所值，无为问妍媸。绘响效厥情，因神而存之。断竹均以窍，斲木縆以丝。长短刻分杪，清浊研渑淄。揉弄日渐熟，造作日益滋。情性有远近，僧爱随纷歧。借气喉吭间，寻声神已非。筝琵杂前陈，自谓古所无。岂知爰居鸟，颇乏钟鼓思。壶公一瓠中，日月与世殊。时时出游戏，每令见者嗤。"}