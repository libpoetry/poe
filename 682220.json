{"id":"682220","title":"题忠顺夫人画像四首","dynasty":"明","author":"于慎行","text":"燕支山色点平芜，染出春愁上画图。一曲胡笳明月夜，边声又度小单于。边城新舞《柘枝》辞，降得浑邪罢汉师。不道长安春色少，甘泉宫里画阏氏。天山猎罢雪漫漫，绣袜斜偎七宝鞍。半醉屠苏双颊冷，桃花一片殢春寒。莲花宝铗绿云鬟，不脱襜褕款汉关。枉杀白登城下画，虏中原自有红颜。"}