{"id":"212575","title":"送熊退斋归武夷","dynasty":"宋代","author":"丘葵","text":"穆穆朱夫子，於道集大成。嗟予亦私淑，奥义终难明。退翁独何幸，而乃同乡生。虽后百余载，玄机若亲承。斯人幸未坠，载道来桐城。平生疑惑处，喜得相考评。秋风吹庭树，忽然作离声。吾侪各衰老，何时重合并。愿言且少住，勿充斯文盟。圣贤千万语，只在知与行。前修倘可企，勗哉共修程。"}