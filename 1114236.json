{"id":"1114236","title":"门下大资颜公挽诗","dynasty":"宋","author":"李弥逊","text":"洙泗流风远，仪型世有人。一经窥圣域，三返得贤臣。勋业艰难际，声名寂寞滨。赤松归有伴，此道独知津。不作鸾台梦，来寻凤沼春。劬劳知永慕，寿考见深仁。示疾元非病，离人已反真。生绡写遗恨，犹露衮衣身。东郡连墙日，行藏二纪馀。空留冢上剑，不见枕中书。山黑佳城閟，堂阴旦宅虚。悲心寄松槚，哀韵拥輀车。"}