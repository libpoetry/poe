{"id":"720632","title":"买陂塘  奉陪王太守、俞别驾、佟大令雨泛西湖作，起句同用张翥","dynasty":"明末清初","author":"屈大均","text":"涨西湖、半篙新雨，画船初试烟水。知君虽作湖山主，心与海鸥相似。秋欲至，荷叶外、微茫渐识芦花起。溪头洞尾。向山影沉浮，泉花喷薄，频得白鱼喜。长桥畔，灯火渔村尚未。疏钟微出苍翠。兰桡荡漾无人见，教驻数声歌吹。觞并止。堤上步、沿洄稍近黄塘寺。林枫乍坠。正宿鸟巢边，凉风萧飒，心动欲归矣。"}