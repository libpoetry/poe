{"id":"1049987","title":"逍遥园","dynasty":"宋","author":"郭祥正","text":"逍遥有水一溪，有竹三亩。兰芬菊芳，松老石瘦。堂居其中，亭列左右。菲菲兮春荣，阴阴兮夏茂。孤猿啸兮秋夜长，空桑嗥兮冬雪昼。山之名兮人莫知，公为主兮天所授。其或要佳宾，酌醇酎。清吟得韵兮，非人世之丝篁。属笔成篇兮，发天机之锦绣。方且登高台，挹远岫。俯仰群仙，咨询遐寿。脱轮蹄之萦，服烟霞之秀。于斯时也，一举九万兮，吾不知其为用。嗒焉自丧兮，吾不知其为偶。翛兮窅兮，非无之无。寂兮息兮，非有之有。无何亦何得而名，有窍则窍遽能久。至若听出于垣，观入于牖。此鄙士之常习，又安得与夫逍遥主人而为之友也哉。"}