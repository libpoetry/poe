{"id":"1104899","title":"曾子固令咏齐州景物作二十一诗以献 阅武堂","dynasty":"宋","author":"孔平仲","text":"开拓乾坤远，欢娱岁序深。堂前犹阅武，自是太平心。东来细溜长，西去馀波涨。能收四海心，乐此一渠上。东郡经年久，西斋一事无。萧然静相对，惟有博山炉。芍药花初发，牵公诗思浓。露红烟紫句，全胜绿盘龙。太守政何如，兹焉名可见。齐州一万家，挥以袁宏扇。淅淅风敲韵，亭亭日转阴。公应喜来此，相得岁寒心。龙头落潺湲，雁齿驾清浅。夜阑气益佳，雨霁香尤远。芙蓉近可攀，香草供幽赋。公才如命骚，此是冥搜处。四境静山川，一枕閒风月。野水抱城幽，青天垂木末。老杜诗犹在，重华事已无。千秋陵谷变，尘起鹊山湖。出城跨岧峣，惊目见花艳。飞盖每来游，佳境此其渐。漾舟入芙蓉，花乱舟攲侧。安稳此凭栏，清香生履舄。潇洒尘埃外，崔嵬清浅中。四轩春水阔，两岸画桥通。景物此清淡，幽亭独细论。恐人容易过，常锁水西门。河流春已深，野色晚更静。生计慕园畦，归心付渔艇。芙渠十顷阔，藻荇一篙深。晚日江乡景，秋风泽国心。花满红桥外，寻芳未渡桥。春风相调引，已有异香飘。尘污远已留，渌净此不杂。僻招水鸟栖，清数游鱼鬣。南瞻复北顾，春水绿漫漫。此地寻花柳，全胜别处看。花发红云合，公来醉玉颓。傍城行怯远，却泛小舟回。高深极前临，苍莽接回眺。齐州景物多，于此领其要。"}