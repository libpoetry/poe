{"id":"654510","title":"集句送罗上舍","dynasty":"明","author":"何乔新","text":"驱车上东门，游子暮何之。亲昵并集送，恨恨不能辞。丈夫志四海，不得中顾私。及时当勉励，濯翼凌高梯。惟念当离别，思心常依依。仰观南雁翔，音响一何哀。起坐弹鸣琴，中心怆以摧。嘉会不可常，执手将何时。抚心长太息，泫然沾我衣。愿言崇令德，以副饥渴怀。安得凌风翰，送子俱远飞。"}