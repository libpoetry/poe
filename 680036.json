{"id":"680036","title":"百骏图题杨大参轴","dynasty":"明","author":"王阜","text":"昔闻天宝沙苑阳，牧养千马皆乘黄。霜蹄汗血欲超忽，龙鬐凤臆思腾骧。青骊紫燕高突兀，兰筋虎纹皆灭没。白鱼弄影天上来，玄兔生花月中出。渴乌合踏森队行，雪鬃雾鬣仍低昂。祥云满身五花烂，长庚陆地双瞳光。将军当年妙无敌，曾向龙池挥霹雳。飞出天街十二閒，洗空騋牝三千匹。恍疑太宗拳毛騧，又讶汾阳狮子花。同经百战托生死，一敌万马开风沙。丹青流传六百载，美誉芳声满江海。乾坤不废少陵诗，秋月华星吐光彩。我公何年得此图，应知意匠绝代无。群龙恍惚骇人目，可与八骏合驰驱。太平海宇无征战，百万龙媒满淮甸。会见王良驾驭时，春风立仗明光殿。"}