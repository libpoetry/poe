{"id":"564793","title":"荆阳草堂歌","dynasty":"明","author":"孙承恩","text":"荆山矗矗山之阳，层峦复岭云锦张。左拱右揖如腾骧，面势轩豁非寻常。枕麓缘冈若屏椅，地脉蜿蜒萃灵气。陇西之裔今闻人，选奇卜胜来居此。甍连栋接如云屯，鸣鸡吠犬声相闻。岂惟世德称诗礼，更喜民俗还熙淳。柳院槐庭地深迥，日月回环自朝暝。药栏曲曲春风香，草堂幽幽白昼静。棐几蠲洁纷图书，鸣琴鼓瑟摇琼琚。鸿生隽士来杂遝，敷陈礼乐歌唐虞。主人今为明时需，焯炜声价同璠玙。钟鼎勋庸会有待，猿鹤山中莫怨吁。"}