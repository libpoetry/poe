{"id":"737583","title":"慕仙","dynasty":"清","author":"李予望","text":"双丸跳昼夜，四序判春秋。屈指百年内，寄迹同蜉蝣。胡为撄世网，役役多所谋。白日凋朱颜，衰老归一丘。形器委寒灰，芜秽不可收。伤哉醯鸡人，谁识梅生俦。中山卫叔卿，期我于瀛洲。云车白羽驾，蓬壶恣遨游。金膏为我餐，玉液为我馐。愿言出锦囊，开笈十二楼。息心入冥默，毋为害马蹂。道深虽难几，精微庶可求。脱屣谢时辈，世事空悠悠。"}