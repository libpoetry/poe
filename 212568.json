{"id":"212568","title":"赵延俊毁淫祠诗以美之","dynasty":"宋代","author":"丘葵","text":"风霆妙流行，日月互出没。鬼神本良能，一气自伸屈。南方有妖魂，缁衣而血食。因讼默祈呼，桎梏脱顷刻。逆迪曾靡分，唯事是凶谲。吏有廷俊者，谓此非正直。宜加以鈇钺，而焚其宫室。予闻而壮之，作诗纪其实。自从政教驰，刑祸众所怵。凭依以为奸，白日成异物。廷俊慎旃哉，刚方乃终吉。"}