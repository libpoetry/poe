{"id":"984100","title":"再游云居","dynasty":"宋","author":"袁陟","text":"风吹岭头树，似欲招行客。缘云过绝顶，复见紫霄宅。平观三百里，下视八千尺。隼击九秋严，鹏展万里翮。五老镇相望，西岫天与敌。可笑培塿群，亦自矜寸碧。氛埃卷宇宙，雁鹜下川泽。既谐慧智心，若蹈圣贤域。危亭据中峰，回抱竦天壁。沈沈古帝坐，左右列夔稷。举头河汉通，直欲攀南极。合奏天地籁，两耳清历历。吁嗟万类微，胡为竞朝夕。安知太清上，我方适所适。尚思西巘路，去冬蹑双屐。高兴挹洪厓，大句鼓天力。到今岩壑间，浩浩起金石。安得少陵翁，物外讲新格。重来羁绁在，欲隐世累迫。多谢受命松，长存岁寒色。"}