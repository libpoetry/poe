{"id":"499964","title":"梅花图为严宪副题","dynasty":"明","author":"于谦","text":"我家住在西湖曲，种得梅花绕茅屋。雪消风暖花正开，千树珑璁缀香玉。有时抱琴花下弹，有时展易花前读。浩然清气满乾坤，坐觉心胸绝尘俗。一从游宦来京师，几度梅花入梦思。为君展卷题诗处，还忆开窗对月时。醉墨淋漓染毫素，笔底生春若神助。调羹鼎鼐愧无功，何时却踏西湖路。"}