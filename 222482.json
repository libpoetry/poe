{"id":"222482","title":"石潭道中追赋大江","dynasty":"宋代","author":"陈文蔚","text":"我生大江东，与江不相识。一日作远游，江头因目极。桃花春未涨，水落略见石。望断淮山青，隔岸才咫尺。恃此一苇航，焉能恨南极。云屯十万众，守卫以人力。无御有良将，成城众心得。江淮唇齿势，如家护墙壁。守淮好守江，淮民须爱惜。我朝圣泽深，不在险在德。慈俭今天子，迩遐无间事。大臣百执事，根本共培植。"}