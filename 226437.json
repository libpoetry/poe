{"id":"226437","title":"永遇乐·薰风解愠","dynasty":"宋代","author":"柳永","text":"薰风解愠，画景清和，新霁时候。火德流光，萝图荐祉，累庆金枝秀。璇枢绕电，华渚流虹，是日挺生元後。缵唐虞垂拱，千载应期，万灵敷佑。殊方异域，争贡琛赆，架［山献］航波奔凑。三殿称觞，九仪就列，韶护锵金奏。藩侯瞻望彤庭，亲携僚吏，竞歌元首。祝尧龄、北极齐尊，南山共久。"}