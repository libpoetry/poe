{"id":"884658","title":"韩干二马图","dynasty":"宋","author":"朱翌","text":"飞龙翔麟夜不关，房星之精下人间。一鸣堕地势千里，四十万匹中如山。皇天生此意何在，天意有在平百蛮。百蛮款塞皆稽首，干戈包尽于菟斑。剪成三鬃代官字，濯之太液登王闲。紫坛谒天五使出，玉辂扶日双轮还。宝鞭不用绣鞯稳，扇筤前开曲盖弯。方知徐行备天仗，绝胜疾走周人寰。开元距今四百载，人物风流无一在。如何两骥今尚存，好手传神能不坏。请从此画究规模，便见当时似三代。"}