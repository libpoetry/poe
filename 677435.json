{"id":"677435","title":"上寿词奉寿宋母太夫人 其一","dynasty":"明","author":"胡直","text":"奉母七宝玻瓈盏，盛以赤瑛之雕盘。兰浆桂液浮朱丹，中厨馔出玄豹肝。紫驼赤兕间熊蹯，河伯神鱼鳞斑斑。左右侍列皆靡颜，子夜歌声缭云端。再拜献寿为乐欢，母不可兮安素澹。有子食禄足时甘，穷滋极欲非所耽。猗与母德世鲜班，愿母千龄淳风还。"}