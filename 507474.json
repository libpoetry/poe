{"id":"507474","title":"题翎毛画赠叶太守","dynasty":"明","author":"李昌祺","text":"名郡太行北，水陆当要冲。舟车日旁午，来往无停踪。民贫困迎送，矧值岁罕丰。褴缕衣百结，藜藿恒弗充。前年太守来，遴选出圣衷。下车亟摩抚，昕夕劳其躬。还珠及渡虎，有待臻全功。我昔因入觐，道经淇水东。解鞍憩驿舍，桂树空庭中。有鸟鸣树间，其雌和其雄。物既适至性，人犹含苦悰。尚期尽生遂，和辑比鸟同。庶令盛明代，再见黄与龚。托画表深意，宁论描写工。"}