{"id":"564738","title":"孤鹤行","dynasty":"明","author":"孙承恩","text":"沈子赠我此孤鹤，长颈翛翛瘦躯阁。羽翼摧伤色惨阻，野性似不堪羁缚。向人惊掷犹未驯，掩抑知渠意非乐。时窥只影立清沼，应有遐心思碧落。整翼欲舞还复休，引颈将鸣更中却。竹下羞同燕雀群，日长独向莓苔啄。老夫平生甚爱此，顾玩时时不嫌数。焚香鼓琴日与俦，主如老夫亦不恶。我家园亭白日静，水石幽森俨林壑。尘嚣纷华不汝干，似此岂不堪栖托。老夫惜汝亦良至，汝独漠然无领略。罗罼悬空万里悲，鸾凤似有三山约。风尘扰扰羽毛短，云霄阴阴天路邈。迟尔三年长养成，任子去去翔寥廓。"}