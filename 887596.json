{"id":"887596","title":"洞仙歌 方庵春日花胜宴客，为得雏庆。花翁赋词，俾属韵末","dynasty":"宋","author":"吴文英","text":"芳辰良宴，人日春朝并。细缕青丝裹银饼。更玉犀金犀，沾座分簪，歌围暖，梅靥桃唇斗胜。露房花曲折，莺入新年，添个宜男小山枕。待枝上，饱东风，结子成阴，蓝桥去、还觅琼浆一饮。料别馆、西湖最情浓，烂画舫月明，醉宫袍锦。"}