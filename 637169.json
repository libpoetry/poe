{"id":"637169","title":"试院中读黄鲁直和冕仲考进士之作依韵赋之","dynasty":"明","author":"祁顺","text":"国家构明堂，匠士贮群木。而况求贤才，所重在科目。南宫集多士，文字数千束。儒臣明藻鉴，奉诏司校读。十人共昨夕，接座联灯烛。淘沙拣精金，剖石搜美玉。心思无怠遑，目力费重复。满场耀兵甲，战胜如剖竹。盈箱积缣练，轻素窘边幅。我本甲科人，弱矢挂正鹄。身逢明盛时，大雅歌棫朴。一官愧无补，徒食太仓粟。兹来获同事，有幸蒙齿录。初心期不负，古道岂难复。勉哉持寸公，庶以竭庸碌。"}