{"id":"1110435","title":"签书胡公挽词三首","dynasty":"宋","author":"孙觌","text":"润色文章手，论材政事科。补天娲后石，却日鲁侯戈。已郁苍生望，那闻挽者歌。堂堂无复有，寂寞閟山阿。虎穴连三辅，狼烟暗百蛮。边风摇马鬣，朔雪点袍斑。委命轻于缟，收名重若山。遗忠应未泯，结草在兵间。名字标仙籍，真游返帝闉。一尊无复日，百卉自争春。井废无沈辖，车悬有吐茵。空馀岘山刻，千载尚光新。"}