{"id":"244346","title":"瑞鹤仙·气佳哉寿域","dynasty":"宋代","author":"赵彦端","text":"气佳哉寿域。正晓松呈翠，早梅施白。良辰值良月。看景星朝睹，洗空霜洁。珍图瑞牒。仰天心、锺在俊杰。向人间，化作如膏甘雨，莫放春歇。堪忆。三吴乐事，画戟凝香，舞衣回雪。风流胜绝。尊中酒，坐中客。问今年何事，骑鲸南去，久矣湘枫下叶。早归来，应取千龄，凤池旧列。"}