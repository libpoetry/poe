{"id":"1115235","title":"送吉州太守朱子渊造朝二首","dynasty":"宋","author":"杨万里","text":"庐陵难做定何如，请看黟川朱大夫。秋月满怀春满面，视民如子吏如奴。万艘白粲何曾欠，百雉金城旧更无。归侍玉皇香案了，甘棠便是瑞莲图。公在乡邦我在京，百书终不慰生平。西归一见还倾盖，夜坐相看话短檠。老去可堪频送客，古来作恶是离情。云泥隔断从今始，肯倩征鸿访死生。"}