{"id":"722748","title":"凤凰台上忆吹箫 镜中美人","dynasty":"明末清初","author":"徐石麒","text":"白玉台前，珊瑚枝上，风流谁道无双。任偏髾倒晕，一样新妆。恰似嫦娥十五，月殿里、满面端相。娇无语，为颦为笑，猜断人肠。行行。比肩虽好，却不是苏娘，并炤鸾皇。但回眸内顾，不漏纱窗。应是多情珍重，未肯教、轻盼才郎。梳妆了，罗巾乍掩，莫倩蜂狂。灯落花时，枕横山处，蓦然有径寻春。见妖姿恰可，好语宜人。自念佳缘如此，不负我、半世情真。轻挑逗，羞还掩笑，娇不胜嗔。殷勤。此时意好，第一个知心，更复谁论。正消磨旧恨，款曲新恩。可奈灵心如刺，收拾了、一段行云。朦腾里，莫教眼醒，犹抱衾温。招取芳魂，约来新样，一时扶上轻绡，似纱棂隔影，罗帐藏娇。也自轻胭嫩粉，揉撋得、不避人嘲。凝神久，眼波欲动，脸晕疑潮。朝朝。闲相望也，不信道人间，有此丰标。将莲腮暖熨，兰气微调。待把真娘旧事，重说与、今日儿曹。还须怕，蛾眉生妒，未许人瞧。一点常凝，频年不遇，依稀有个卿卿。要兼花比色，选玉评声。那更温柔心性，挑剔尽、词赋丹青。堪怜是，高怀独绝，于我多情。盈盈。时来醉眼，自不屑凡媛，舞榭歌亭。有风流万种，拟向他倾。待阙鸳鸯社里，消受我、雾帐云屏。何时幸，销魂真个，笑眼双青。"}