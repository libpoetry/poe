{"id":"721339","title":"游尹澜柱铨部园林十首","dynasty":"明末清初","author":"陈恭尹","text":"屡有名园约，初寻洞口来。长桥行旷莽，积水接楼台。入座诸峰见，凭高远郭开。怪君辞凤阙，家自有蓬莱。向暖蕉全坼，新晴柳自低。闻棋知阁近，寻路到花迷。玉马摇风数，朱棂射日齐。楼头人出迓，一似隔虹蜺。布势因林木，周池见竹苞。琐窗文各变，重阁路相交。廉静团花气，波明落鸟巢。飞尘全不到，谁信近东郊。绮丽无馀巧，幽奇复可誇。苍茫洲渚外，篱落野人家。归鹤明深竹，行鱼聚浅沙。水西云几片，飞作日边霞。翼沼阑干曲，依沙石几丛。新荷分水碧，初叶拟花红。最爱古榕下，萧条寒食风。晓来加敝缊，吟尽画桥中。曲渚平无浪，扁舟晚不归。如何垂绶客，亦有钓鱼矶。天月欲随我，水云微上衣。小童轻把棹，莫使白鸥飞。萧瑟北林声，云如万马行。坐中高阁雨，天外几峰晴。向浦帆光湿，依人燕羽轻。罗浮开一面，悽切未归情。半月为孤客，流连为好朋。不眠将尽夜，频剔欲残灯。酒助长谈力，诗矜一字能。云霞多变态，高阁更晨兴。近宅偏饶水，跨江复有湖。磬声僧院小，山影草亭孤。万卷名书簏，千株号橘奴。寻常侍家宴，一月几登舻。白日开名饮，青镫尚此堂。节歌檀板细，凝手玉箫长。立史传觞政，飞花佐酒香。山公性多可，都任嗣宗狂。"}