{"id":"536928","title":"淮阴侯庙歌","dynasty":"明","author":"王世贞","text":"咸阳倾城葬祖龙，嫔嫱掩泣千花红。十二金人销不尽，揭竿斩木飘于风。是时韩生业钓者，其志固已无山东。辕门执戟重瞳子，巴蜀为坛隆准公。白帝雄图久成灭，乌江独马非为功。归来故乡高筑宫，黄金如山一日空。齐赵诸侯在指掌，俛仰宇内无英雄。三夺军权再被缚，束手不待如发蒙。乃知天授岂人力，代相之约何匆匆，当时幸不烹蒯通。呜呼馀子焉足数，往往铁劵埋膏斧。骊山刑客布乎王，长安彻侯哙等伍。微时犹营万家墓，贵日翻悭一抔土。尚令黄河羞汉带，日夜崩涛夺钲鼓。乍可吾徒设瓣香，莫令儿辈陈牲酤。荒阶突兀见老桧，乾坤荧荧日渐吐。五陵王气横亘天，亦复寂寞成今古。"}