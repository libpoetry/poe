{"id":"735606","title":"归太仆祠堂歌","dynasty":"清","author":"徐釚","text":"千古文章叹薪积，腐迁班掾争辟易。倔强简傲岂无才，欧柳曾王中绳尺。百馀年来归震川，遗经自抱荒江边。琅琊济南互支拄，馀子碌碌纷眼前。甫里先生是吾师，论文得失寸心知。披榛逆旅扪遗迹，瓣香遥掷傍人嗤。此事微茫已十载，瓦砾霜浓犹不改。黄州学士今最贤，建植华堂发深慨。雪滩钓叟持相闻，意气难随宿草堙。请看奇士侯芭识，那可悠悠与俗论。太息风烟回钜鹿，绝巘茅斋蔽荒竹。寂寞娄江一片云，年年飞傍太行麓。"}