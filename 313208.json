{"id":"313208","title":"水龙吟·和樊山 易顺鼎","dynasty":"现代","author":"潘飞声","text":"任添万札千珰，总传不尽相思意。偏偏又是，中秋到也，月华如水。玉笛谁家，数声吹得，行云都滞。堪碧空洗净，人间天上，全进在，冰壶里。要睡怎生能睡。且徘徊、伴他幽桂。今夜鄜州，定应念我，杜陵身世。虚幌清辉，泪乾鬟湿，甚时双倚。怕此情说与，素娥知道，也堪憔悴。"}