{"id":"826390","title":"摸鱼儿·庚寅重阳后二日同何一山、冯遂知放舟瑶溪，访杨椒叟半园、居古泉啸月琴馆，席上作","dynasty":"清末近现代初","author":"潘飞声","text":"载归人、扁舟容与，果然鸥约重赴。他乡无此溪山好，回首西溟尘土。联旧侣。话海外云萍，一霎游踪聚。飘零漫数。看腰笛横秋，楼台似梦，画出水天句。垂杨岸，记得蘋汀沙渚。园亭认我游处。故人一笑倾青兕，忘了别愁悽楚。堪起舞。试极目天涯，满地怜羁旅。栖迟未误。待村屋裁松，江田种水，商略买山住。"}