{"id":"653599","title":"画登高望远图送郑世昌赴广州提举八韵","dynasty":"明","author":"张宁","text":"少长同游事业俱，中年去住忽殊途。白云门下春风歇，赤壁江头夜月孤。早拟骅骝空冀北，晚惊鸑鷟振东湖。连城已剖辉山玉，按剑犹疑照乘珠。廊庙地高行易远，田园岁尽去应芜。病怜送客思留客，閒觉今吾是故吾。海市风波无旧侣，江村烟雨有莼鲈。欲知别后怀君意，尽在登高望远图。"}