{"id":"1130196","title":"吾山风物如故园而甚僻余居月馀爱之将此卜居二首","dynasty":"宋","author":"释德洪","text":"此生于世已无求，况有村原事事幽。乞谷住山真素志，栽田博饭是良谋。别坡笋蕨春兼采，绕舍桑麻岁倍收。强健自能营饱暖，尘埃回首谩悠悠。风物淳真似故丘，茅茨结处自深幽。竹西邻舍颇相近，客至须供良甚谋。灯火夜窗衣自补，丰登秋亩稻重收。安閒有此支馀岁，更欲驱驰亦谬悠。"}