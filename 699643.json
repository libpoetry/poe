{"id":"699643","title":"饱食卒岁因之自警四首","dynasty":"明","author":"郭之奇","text":"匡居能竟日，今始识閒曹。静觉餐仍素，谁云酒目劳。殷忧多若醉，嗛食少为膏。手口徒相息，心颜几忸陶。职思方岁莫，饮食视云需。怀肉曾誇剑，分羊复耻钩。饥犹存季女，饱欲死侏儒。簌簌何人者，还誇谷有无。日月将穷节，民神合聚时。鱼冰坚泽腹，蚕火照田丝。观蜡因人乐，退公或自私。作糜名口教，授粲岂徒期。谋食非君子，观颐及万民。尝思分社肉，每叹治齐醇。微术经天下，有孚视一身。饔餐馀妙理，况可付昏晨。"}