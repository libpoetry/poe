{"id":"432348","title":"送汪赞卿入蜀二首","dynasty":"近现代","author":"杨寿杓","text":"东归海客又西征，景倩登仙是此行。暮雨啼猿夔子国，清霜落木锦官城。山川雄丽还怀古，财赋充余可计赢。莫漫临岐挥别泪，河梁携手感苏卿。蓟门云物郁清秋，衣上京尘记小留。西溯长江方客路，南浮沧海是归舟。遥知风义高严武，可有诗情动陆游。听说薛涛笺似锦，数行为寄浣溪头。"}