{"id":"1122191","title":"贻溪怀古十篇 濯缨亭","dynasty":"宋","author":"俞充","text":"皎皎居士缨，岂有尘可濯。爱兹沧浪清，偶以斯名记。转谷群鸽归，衢岸游鱼跃。檐头碧梧枝，秋来垂影薄。杖藜高山头，历览众景会。泰摹屹若屏，黄河泻如带。幽怀逐冥鸿，万事寄天籁。不见玉京春，荒烟起萧艾。猛虎正横行，孤猿发长啸。名高世人间，三枉鹤书诏。借笏趋朝参，天意独难料。咫尺首阳山，清光静相照。妖氛满世间，瑩心兹得地。瀑布岩前飞，势猛鸥乌避。洗涤无纤尘，澄虚全浩气。清风林表来，千载有馀意。仙术秘丹经，昔人藏九籥。幽栖白云根，保此一炉药。吟残深雨来，梦断岩花落。万虑正坐忘，未能看舞鹤。吁哉土德衰，群奸恣蟊贼。欲加萧斧诛，修史乃其职。谁知深山中，法若春秋直。俄惊济阴变，绝笔幽岩侧。大厦不可扶，诰命已云绝。老臣坐深林，有泪化为血。拟成丝纶言，救世心独切。溪流今尚清，夜夜澄孤月。污俗正朋亡，归来卧空谷。养鹤不成双，相从守幽独。素羽信非群，孤唳杳无续。高台委荒榛，追想人如玉。天寒松柏青，厩闲骥骥老。潇洒竹窗前，超然鸣以道。惟有岩上月，时来伴幽讨。兹意不可忘，还将拾残稿。二渠日夜流，利厚争所起。先生坐东亭，立法书在纸。老农到今守，后来谁敢毁。斯人不可见，空听竹间水。"}