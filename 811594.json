{"id":"811594","title":"玉楼春二首","dynasty":"清","author":"史承谦","text":"年来不觉欢情减，太息韶华真荏苒。凄迷只似雨余花，凉冷略如秋后簟。酒醒多分愁依黯，那得芳尊时潋滟。萧萧瑟瑟到三更，蟋蟀声中灯一点。秋来怕看隋堤柳，眉已全低腰欲瘦。树犹如此我何堪，不觉感怀中岁后。登临直欲携红袖，山色隔江来坐右。人生何事滞天涯，零落栖迟一杯酒。"}