{"id":"815931","title":"客子吟","dynasty":"清","author":"高心夔","text":"客子对客凄无语，有身还乡状羁旅。颇供赋役颂泰平，却退消摇避宫府。县门填填伐大鼓，扬旗市卒号似怒。不能菁茅荫寒谷，夜常佳眠书拒户，飘飒枯桑湿风雨。古人弃我如坠叶，摇荡秋光不相接。石堂藟木浏青烟，短锉疏檠映开箧。反复千行愁尤叠，西笑欲观辕邱猎。羽林子侯车府儿，宏罗顿掩翚鸟慑，矜色嫣红潋双颊。射蛟浦前天暮云，元封采仗过纷纷。轮台一诏侈心死，与今高揖英雄君。运殊事极江蒲新，决河不塞海拥尘。前朝涕唾未沾处，此日戈戟生秋榛，却令蝼蚁东南人。火轮何来骇我目，翻倒龙堂歙原陆。宛马徘徊天堑东，秦人只备榆关北。铜斗无声浪潮浊，霜月芦笳咽相续。咸池老乌宿何处，鬼车旋户狸登屋，独抱空弧仰树哭。长星出地光丈余，睒睒似值三垣居。宫中尧舜方宵衣，袄象何意干衡枢。百年不修王会图，大秦空产径寸珠。原祝治如康熙时，卷环之君来拂庐，稽首承御臣前驱。湘衡猛士何桓桓，将有江罗军如山。吴头楚尾陈云黑，远见群真朝帝冠。皖公青青青复殷，轰沙爆石奔虫猿。但闻虎伥啸天柱，李侯昨出今不远，泪溢灊水何能乾。奋飞不到华盖傍，解渴亟思琼蕊浆。喁喁赤子尽菜色，司命觏此应烦伤。青蛉引骖龙上骧，径欲因之叫紫皇。小臣劳瘁无所求，甘澍一尺生春阳，安得发声为汝长。山中亲情未宜薄，斗酒掎裳劝斟酌。焉知被褐天地间，忽漫英风起岩壑。瑶圃玉多徒抵鹊，仙居苦閒戏六博。吾人瓠落理则同，不尔贩缯走京索，不尔三山自行乐。羲轩岂爱悲歌士，百倒雷尊醉欲死。韶箾御化武总干，绵蕝朝仪鲁儒耻。搜贤令下沛流水，嗟君心惮悬金市。苎萝有薪渭有璜，匡床无梦态不喜，佻佻谁家报恩子。"}