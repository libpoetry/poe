{"id":"765780","title":"莺啼序","dynasty":"清","author":"殷秉玑","text":"馀寒正深料峭，喜春风透户。预分付、留住韶华。恐被芳草催暮。系兰棹、花深柳密，重来认得三桥树。嘱东皇休放，杨花漫天飞絮。十丈芳尘，陌上走马，衬花开软露。看花外、先系柔条，它时堪寄鱼素。怕柔条、相思可寄，寄不尽、相思千缕。未相离，且把相思，暂交鸥鹭。携鸥浮白，揖鹭题红，此间共啸旅。怎摒挡、志和家具，载了诗酒，一任逍遥，尚湖烟雨。波流眼细，峰含眉瘦，有人不为寻芳出。试湔裙、棹楫斜阳渡。蘼芜绣遍，访它拂水荒庄，有酒且酹香土。吟怀正畅，共拍清歌，案醉边白苧。曲岸畔、垂杨凝睇，倒影窥窗，引客偷攀，对人酣舞。清欢未已，新词才阕，题鹃莫诉伤春事。倩双鬟、吹入瑶筝柱。销魂春去江南，燕燕莺莺，旧游记否。"}