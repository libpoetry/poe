{"id":"285908","title":"望海潮·凉风移暑","dynasty":"清代","author":"李慈铭","text":"凉风移暑，微云催夕，篮舆小驻江程。斜日画船，开窗并处，蘋丝乱点蜻蜓。临水晚妆明，正茜衫小扇，相斗轻盈。笑约青山，桂花香里待潮生。当筵夜按秦筝。又金尊款月，银烛摇星。襟上泪痕，钗边鬓影。年来受尽飘零。戌鼓已三更。听隔江吹笛，烟柳冥冥。酒醒香残，为谁扶梦到重城。"}