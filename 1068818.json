{"id":"1068818","title":"腊前五日立春天气极暄妍今复雨雹凛凛不休所居梅花方盛开一雨零落殆尽怅然为赋此诗","dynasty":"宋","author":"张扩","text":"东风破残腊，吹尽五日寒。晴光下杨柳，美影斗鸭栏。锦鳞触轻冰，碎玉已珊珊。日夜望鲜荣，发我砌下兰。寒去仍复来，崛强作跳丸。烂漫江梅花，孤芳忽飘残。落跗不可缀，香雪空阑干。赖有青春心，养此商羹酸。"}