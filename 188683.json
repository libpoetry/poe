{"id":"188683","title":"芝堂·弘度负土忘晨夕","dynasty":"宋代","author":"傅察","text":"弘度负土忘晨夕，空肠未忍进一溢。伯会隆冬不衣帛，野火燎原天雨泽。当时庐侧产灵芝，盛事至今光史册。王家兄弟皆英豪，藉藉声华若连璧。高文奥学仍馀事，一门躬行如万石。孝思他日彻苍旻，血泪垂颐洒枯柏。谁云草木但有生，始信幽明本无隔。煌煌三秀发坤祥，大小高低紫与白。缙绅骇叹绝前闻，老稚提携溢阡陌。争言图写献修门，坐见恩荣来路绎。公独掩耳更悲啼，吾忍货名於窀穸。岂如采摘付儿童，大胜籯金满千镒。方当孝治轶唐虞，八行求贤常侧席。公虽韫匵畏人知，定有新诗振寄迹。"}