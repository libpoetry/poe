{"id":"1125032","title":"次韵刘安收惠诗二首","dynasty":"宋","author":"晁公溯","text":"此地冠盖国，古来翰墨场。夜看蟆颐山，上干牛斗光。试酌老翁井，尚馀书传香。想其居清华，汉阁千步廊。大字写汗青，小楷书硬黄。仙去不可追，里人祀烝尝。神兮肯下来，冠剑在帝傍。作诗遗里人，闻者当感伤。耳悦齐王竽，莫听蒉桴声。口甘秦人炙，莫采首阳苓。沈酣自壮岁，昏塞况暮龄。谁能悟此理，知几如穆生。何须著胸中，云梦一芥蒂。要当空所有，为彼亦过计。惟思半岭云，野老肯分似。"}