{"id":"693077","title":"黄岩怀古二首 古城","dynasty":"明","author":"沈守正","text":"漠漠孤烟江上横，行人说是偃王城。当年仁义将何用，地下疮痍恨未平。故垒几朝看鹿走，荒基无岁不牛耕。徐山石室今何似，旧楚依然春草生。此地不闻如巨鹿，何缘白骨似长平。古壕三尺冤难涤，亡镞千年魄尚惊。风雨丹枫标汉帜，兵戈旧垒筑新城。英雄多少埋黄土，屠钓偏流竹帛名。"}