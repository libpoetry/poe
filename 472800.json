{"id":"472800","title":"胡马来","dynasty":"明","author":"王叔承","text":"胡马来，我马回，胡马何骄我马颓。我弓不及弦，我衣不皇甲。白梃足挞汝，何用兵与铩。不战屈人理或有，血光夜照居庸口。朝廷旰食天子忧，漫谓将军屯细柳。不愿交河冰，胡马不得行。但愿阴山雪，胡马不得越。沧浪之天宁可知，胡歌满地胡儿归。得胡一首金五十，得胡十首官三秩。民间哗言功未真，死者既死谁为惜。封侯在命不在勋，卫青李广皆徒云。君不见尹吉甫、仲山甫，尔外门，我内户。魏相任何人，而师而田不足武。胡马来，勿复啼，沙黄草白江日西。"}