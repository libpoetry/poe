{"id":"467340","title":"鹧鸪天四首","dynasty":"当代","author":"周燕婷","text":"不怨东风损柳眉，十年欢梦却成悲。落花如泪催人瘦，微雨成帘碍燕归。情未淡，意先迷，迢迢春路草萋萋。相逢莫作重逢计，怕有相思无尽时。刻意相忘已不能，西窗独坐对银灯。蛮笺小幅行行字，宝篆残灰寸寸冰。红瘦减，绿飘零，东风不管负多情。当时纵得浮丘石，却怕天高有九层。拾得蓝田玉一方，阑干曲处细思量。奈何人意随天老，怎得情缘似恨长。惊好梦，断柔肠，一番思忆一回徨。堪怜最是灯前影，夜夜陪人对绿窗。每被相思苦费情，渡江桃叶自飘零。灯前相对无新语，墙角斜凭一旧筝。低劝酒，细调冰，拼将醉眼共花明。谁知明日人何处，南北东西长短亭。"}