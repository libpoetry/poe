{"id":"283201","title":"武夷吟酬别彭尔仁入山","dynasty":"清代","author":"李绳远","text":"武夷之山周百里，三十六峰云外起。九曲洄潆水浸山，洞天虽众应难比。汉祀秦坛共杳冥，升真历历有仙灵。珠裾戏水澄空镜，玉袖回峰转画屏。吾闻篯铿在初古，尧封彭城号彭祖。兹山坐隐七百春，次子篯夷长篯武。以此山名万古尊，彭城遗裔传清门。侯官彭郎好骨相，此中疑是真曾孙。当年彩屋空梁宴，笙管凄哀偶然恋。世人不记幔亭歌，何由得与真仙见。彭郎结交天下希，武夷同好旧相依。高吟一曲河梁别，往日歌师今是非。邀余并访真人阙，可怜归客鸣榔发。醉里遥寻玉女花，梦中解看天壶月。信是名才不可求，天宫咫尺汝应留。寒梅仙掌春堪折，远寄西陵雪夜舟。"}