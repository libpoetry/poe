{"id":"813668","title":"金缕曲 黄药林自兴安军营寄梅花小幅因题四阕于左方","dynasty":"清","author":"杨芳灿","text":"廿载辞江国。记寻春、氁衫茸帽，岁寒泉石。抛却家园三百树，漂泊天涯为客。听吹彻、玉龙凄咽。缟鹤青猿劳怅望，绕寒溪、几度飘香雪。江天远，梦难觅。故人知我心相忆。砑生绡、一枝疏瘦，剪来烟驿。海月流光明似镜，冷挂珊瑚七尺。徬佛见、旧时颜色。不分何郎吟兴减，索枯肠、试点春风笔。镫欲灺，砚刚炙。尺幅传心素。傍南枝、淋漓题遍，相思新句。慷慨短衣随玉帐，不道此行良苦。看挥洒、尽饶风趣。只我沈吟添别恨，黯销魂、细雨关山路。佳人远，碧云暮。飘零总怨前尘误。漫裁诗、嘲桃谑柳，赏心难遇。记否巡檐同索笑，雪北香南俊侣。空回首、旧游何处。甚日相携官阁畔，对疏花、重把凄凉诉。展瑶席，酌兰醑。薄醉吟肩耸。正边城、酽寒三九，敝裘孤拥。竹外横斜看最好，恰伴小斋清供。须省识、寄时珍重。手炷水沈烟一缕，拂琴丝、谱出江南弄。冬心抱，有谁共。四檐晴雪悬冰冻。照文窗、凌竞蛟背，墨波浮动。十二屏山围屈曲，似有暗香偷送。赚两两、翠禽幽哢。独夜兰釭明似豆，拥青绫、定作罗浮梦。寒月影，逗帘缝。弹指华年过。掩重关、鬓丝禅榻，六时清课。知己关情千里别，貌出寒花似我。有多少、冰霜摧挫。客到任嘲玄尚白，只素衣、空惹缁尘涴。名山约，几时果。怀人远道情无那。划炉灰、唤添商陆，彻宵痴坐。一派角声边月晓，冷艳盈盈欲堕。更玉齿、粲然微瑳。姑射仙姝天际想，笑骚人、有句吟难妥。凭驿使，寄君和。"}