{"id":"1074668","title":"木芙蓉歌","dynasty":"宋","author":"周紫芝","text":"吴江十月霜华浅，秋空无云霜日暖。芭蕉树暗帘幕垂，木芙蓉开红婉婉。银床露重梧叶飞，金钱扫地秋兰萎。无人自对秋风笑，黄菊葵花不同调。慢绿妖红解醉人，徐娘未老秋娘少。少年时节欢乐多，红莲影落秋江波。若耶女儿白如玉，夜半采莲闻棹歌。惊风吹浪鸳鸯起，回头日月飞梭里。对花不饮今蹉跎，泪湿秋风当奈何。"}