{"id":"1194056","title":"怀妓","dynasty":"唐","author":"刘禹锡","text":"玉钗重合两无缘，鱼在深潭鹤在天。得意紫鸾休舞镜，能言青鸟罢衔笺。金盆已覆难收水，玉轸长抛不续弦。若向蘼芜山下过，遥将红泪洒穷泉。鸾飞远树栖何处，凤得新巢想称心。红壁尚留香漠漠，碧云初断信沈沈。情知点污投泥玉，犹自经营买笑金。从此山头似人石，丈夫形状泪痕深。但曾行处遍寻看，虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须乾。三山不见海沈沈，岂有仙踪更可寻。青鸟去时云路断，姮娥归处月宫深。纱窗遥想春相忆，书幌谁怜夜独吟。料得夜来天上镜，只应偏照两人心。"}