{"id":"1116639","title":"监洞霄宫俞康直郎中所居四咏 退圃","dynasty":"宋","author":"苏轼","text":"百丈休牵上濑船，一钩归钓缩头鳊。园中草木春无数，只有黄杨厄闰年。新第谁来作并邻，旧官宁复忆星辰。请君置酒吾当贺，知向江湖拜散人。冠盖相望起隐沦，先生那得老江村。古来真遁何曾遁，笑杀踰垣与闭门。西山烟雨捲疏帘，北户星河落短檐。不独江天解空阔，地偏心远似陶潜。"}