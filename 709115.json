{"id":"709115","title":"采茶歌","dynasty":"明末清初","author":"王邦畿","text":"南山有田不种桑，南山有地不种羊，南山有女不缝裳。女儿七岁学采茶，采茶换得金虾蟆。虾蟆趯趯背光湿，飞作金钗鬓边立。大姑小姑相欢呼，提筐戴笠日未晡。春风冉冉吹百草，今朝不采明朝老。蚕女贤，茶女贤，火云生火烧目前。解得目前渴，南山山雨来屋角。"}