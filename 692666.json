{"id":"692666","title":"寓江宁村居病起写怀十首","dynasty":"明","author":"杨基","text":"落梅风急晚萧萧，病起愁惊雪尽消。卮酒不添前日量，带围初减旧时腰。高楼锦瑟花连屋，深巷珠帘柳映桥。准拟青鞋踏春草，看他翡翠戏兰苕。病体支离倦裹巾，偶因行乐见阳春。梅缘无恨寻常瘦，柳故多愁日夜颦。梦里笙歌随蒐袅，画中罗绮绣麒麟。相期欲就吴姬饮，却恐江花笑客贫。性懒逢春睡转昏，晓莺多在梦中闻。故人锦字凭谁寄，学士银鱼每自焚。布谷雨晴宜种药，葡蒲水暖欲生芹。相思未信蓬山远，只隔江东一片云。望尽吴山是楚峰，一缄芳信托归鸿。丁香暗结盈盈露，豆蔻微含细细风。春水染衣鹦鹉绿，江花落酒杜鹃红。此身曾是登瀛客，未信扶桑弱水东。不知残雪是春光，起见轻云覆野塘。春草春江相妒绿，新莺新柳斗争黄。囊无太史新颁历，衣有容台旧赐香。但使清尊花底醉，任教白发镜中长。东风拂柳软婆娑，野鸟啼春听未和。世事不随人意好，雨声偏为客愁多。回文篆小香如蚁，凹面杯深酒胜鹅。一带春江皆碧草，却愁无地着渔蓑。醉舞狂歌四十年，老来参得一乘禅。东风未湿墙腰雪，细雨微添石眼泉。无数白鸥闲似我，一江春水碧于天。莫言笠泽非彭泽，定拟金川是辋川。坐对青山觉眼明，山应怜我眼偏青。一官不博三竿日，万事无过两鬓星。花底蛛丝迷蛱蝶，草根虾族变蜻蜓。文章无预封侯相，莫向人夸识一丁。门外春泥一尺深，窗间云气十分阴。寒毡溜雨衾如铁，湿灶凝烟火似金。酒解驱愁时强饮，诗多感旧懒长吟。贫家不愿千金粟，但得阳乌照晚林。"}