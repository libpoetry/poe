{"id":"1060350","title":"偈五十三首 其三十七","dynasty":"宋","author":"释克勤","text":"门外青山泼黛，途中细雨如膏。灵云陌上桃花，处处芳菲溢目。香严岩畔翠竹，时时撼影摇风。直得一击忘所知，一见绝疑惑。不免尚留观听，未透声色。若能见无见之色，闻无闻之声。拨转路头，踏翻关捩。句句越佛越祖，尘尘耀古腾今。处处离色离名，个个斩钉截铁。心外无法，法外无心。用王库刀，发千钧弩。壁立万仞，坐断十方。可以入大解脱门，传正法眼藏。向尧时舜日，共乐升平。鼓腹讴歌，归家稳坐。但愿春风齐著力，一时吹入我门来。"}