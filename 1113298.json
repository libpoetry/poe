{"id":"1113298","title":"刘忠显挽词","dynasty":"宋","author":"张嵲","text":"黄屋辞丹阙，贞臣赴敌营。解言终不反，先面竟如生。谁并当时节，独流千祀名。承家有贤嗣，谅不愧西平。抗节群公愧，摅忠异国尊。威棱千古在，奸佞百年存。盛德源流远，公朝礼物敦。丰碑昭令德，荣耀及来昆。天运丁阳九，蒙尘事可伤。群寮徒陷敌，贼子更臣张。自古宁无死，惟公独有光。向来从伪者，生意日荒凉。视死如归士，捐躯徇国臣。杀身虽一概，为义岂无因。孔墨休相并，张南仅比伦。微公今史上，死节定何人。临难不忘死，为忠已足多。全生犹有路，仗节竟如何。可验平生志，宜令后世歌。诸儒主褒贬，毫发未容讹。"}