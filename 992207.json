{"id":"992207","title":"拟韩吏部射训狐","dynasty":"宋","author":"梅尧臣","text":"黄昏月暗妖鸟鸣，尨然钝质粗豪声。凭凶自异立屋角，潜事觜吻欲我惊。岂知惯闻此丑狡，呼集鬼物夸阴狞。夕盗鸡雏无畏避，曾遭弹射沉泥坑。汝今病翼未甚愈，还作旧态侵平明。阳乌曈曈出东海，照汝宜丧胆与精。何为世人苦憎汝，汝常盗物资已荣。傥有弓矢勿污辱，杀此非得去恶名。养雏四三已相似，眼脑实异鸾皇生。一朝车轮翅堕地，狐鼠入穴枭党烹。"}