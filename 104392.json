{"id":"104392","title":"雷逸老以仿石鼓文见遗因呈祭酒吴公","dynasty":"宋代","author":"梅尧臣","text":"石鼓作自周宣王，宣王发愤搜岐阳。我车我马攻既良，射夫其同弓矢张。舫舟又渔缚鱮鲂，何以贯之维柳杨。从官执笔言成辛，书在鼓腰镌刻臧。历秦汉魏下及唐，无人著眼来形相。村童戏坐老死丧，世复一世如鸟翔。唯闻元和韩侍郎，始得纸本歌且详。欲以毡苞归上庠，大官媕阿驰肯将。传至我朝一鼓亡，九鼓缺剥文失行。近人遇见安碓床，亡鼓作臼刳中央。心喜遗篆犹在傍，以臼易臼庸何伤。以石补空恐舂梁，神物会合居一方。雷氏有子胡而长，日模月仿志暮强。聚完辨舛经星霜，四百四十飞凤皇。书成大轴绿锦装，偏斜曲直筋骨藏。携之谒我巧趋跄，我无别识心旁徨。虽与乃父非故乡，少与乃父同杯觞。老向太学鬓已苍，乐子好古亲缣箱。谁能千载师史仓，勤此冷淡何肝肠。而今祭酒裨圣皇，五经新石立两廊。我欲效韩非痴狂，载致出关无所障。至宝宜列孔子堂，固胜朽版堆屋墙。然须雷生往度量，登车裹护今相当。诚非急务烦纪纲，太平得有朝廷光。山水大字辇已尝，於此岂不同粃糠。海隅异兽乘舟航，连日道路费刍粮。又与兹器殊柔刚，感慨作诗聊激昂。愿因谏疏投皂囊，夜观奎壁正吐芒。天有河鼓亦焜煌，持比负鼎干成汤。"}