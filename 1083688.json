{"id":"1083688","title":"送王时亨舍人帅蜀二十韵","dynasty":"宋","author":"史浩","text":"文翁上岷江，风化亟飞扬。峨峨当代间，辈出王马扬。挽彼石室流，濯此锦绣肠。遂令蜀士夫，至今能文章。武侯隐偏地，云龙适相值。纯诚革斯俗，三代可立致。千载凛如生，老柏犹英气。遂令蜀士夫，至今抱忠义。乖崖一专城，四海喧嘉名。发奸照幽伏，世仰如神明。蠹弊迹已去，灵祠俎犹腥。遂令蜀士夫，至今有能声。清献镇南峤，馀风弭贪暴。琴鹤适自随，薏苡雅非好。熙朝庆登崇，深仁格穹焘。遂令蜀士夫，至今秉清操。英英王紫微，横金拥旌麾。五十四州地，和气濛烟霏。兼美数君子，士夫得其依。行行报政成，天子伫公归。"}