{"id":"1087793","title":"巢居之集以中有学仙侣吹箫弄明月为韵探策赋之而熹得中字遂误为诸君所推高俾专主约既而赋诗者颇失期于是令最后者具主礼以当罚乃稍集独敦夫圭甫违令后至众白罚如约饮罢以苍茫云海路岁晚将无获分韵熹得将字而子衡兄得苍字实代熹出令","dynasty":"宋","author":"朱熹","text":"一昨楼上饮，所欢不可忘。群公各赋诗，佩玉何锵锵。二子朱丝弦，掩抑独叵量。经营久不作，一奏声满堂。巧迟未足多，谴负先取偿。主盟谬夙推，否德愧莫当。兹焉不举法，何以存令章。刘子具盘食，魏子输壶浆。悠然复一醉，归路相扶将。"}