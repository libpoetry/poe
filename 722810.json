{"id":"722810","title":"花发沁园春 赠徐方虎编修归德清","dynasty":"明末清初","author":"梁清标","text":"屈宋衙官，曹刘驱马，文坛手辟荆棘。才江学海，剩馥残膏，沾溉人间词客。相如病渴。归梦绕、乡关秋色。早谢却儤直承明，经营登山双屐。怅别河梁萧瑟。有青门供帐，红亭风笛。霜零葭菼，枫冷江楼，尽入涛笺湘笔。军船战鼓，浑不碍、霅溪泉石。还朝日铙吹篇成，伫看灯撤莲碧。冰砌闲门，梅呈新萼，又逢一度驹隙。故园人到，京洛樽开，举酒共浇寒夕。愁将鬓织，惊过眼、都成陈迹。笑尘梦未醒邯郸，衰迟犹是羁客。十载韶华轻掷。看平生须眉，顿减畴昔。人移物换，燕去梁空，翻觉欢场萧瑟。春风将扇，奈往事、转萦胸臆。提旧恨暗迸珍珠，蜡盘红泪同滴。"}