{"id":"721141","title":"重游小岭","dynasty":"明末清初","author":"何巩道","text":"閒身故得访云林，泉石依稀尚可寻。落木如今寒路色，苍山终古野人心。松风曳磬飞霜瀑，草露留花上苇襟。每到便生岩谷志，冷梅香彻石床阴。半日浮生恋翠微，祇于触目可忘机。凌空鹤去僧无友，渡海云归石有衣。刍狗烧残泉气热，木稚香阔悟心微。重来此地频增感，流水声声解讽讥。"}