{"id":"1075432","title":"题彦恢家草堂","dynasty":"宋","author":"周紫芝","text":"昭陵厚德如乾坤，廊庙补衮多公言。徂徕官在百寮底，有时论事惊天阍。皂囊欲上谤已满，霜台不到名空尊。李侯自是千载士，人说赞皇今有孙。长安御史一骢马，人物眼高争荐论。南床小忍便可得，直气肯受高官吞。青云垂上却回首，得州如斗车朱轓。两公相望空落落，当年风采今仍存。古来名节与富贵，轻重略等常平分。天公相爱似有意，黄鹄欲举方腾鶱。未开青琐霄汉上，故著草堂烟雨闲。人生穷达固难料，时来鹤亦能高轩。愿公努力善自爱，更进药石禆华勋。"}