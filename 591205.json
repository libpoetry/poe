{"id":"591205","title":"户部黄公祠","dynasty":"明","author":"欧大任","text":"沧溟汇东流，五岭雄南纪。斗牛光曜祥，秦汉人文起。黄公绝代贤，磅礴钟灵委。权奇产骥材，仁厚歌麟趾。弱冠腾声华，颖脱从此始。熙熙孝宗朝，赐第金门里。抟风薄层霄，逐电绝九轨。文章足润身，黔黎正资理。试吏更海邑，搉商届江汜。飘飘江汉谣，蔼蔼闾阎喜。尸祀畏垒民，吏隐漆园子。风云会紫庭，日月开朱邸。郎署密含香，使辀远传棨。武宗肃南巡，督饷先驱使。方纾扈跸劳，遽达悬车旨。明农即故山，齐物吟秋水。中兴论旧功，上德尊耆齿。赐金贲衡门，扶杖瞻宸扆。诗成寄幽怀，酒进介繁祉。徵车道尚迟，撤瑟事长已。慇勤有道碑，悽楚延陵诔。乡人吊墓钦，过客式闾企。阖棺评月旦，祭社列簠簋。景行仰俊民，弦匏播休美。回首于氏门，应名郑公里。家传小戴经，世秉曲台礼。煌煌光我明，芳猷自天启。西望龙山云，临风荐兰芷。"}