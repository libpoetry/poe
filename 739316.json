{"id":"739316","title":"将登华岳","dynasty":"清","author":"胡天游","text":"州九岳登四，时落古人后。奔迫尘埃际，举动碍樊囿。放意知何投，万仞俯遥宙。心胸称豁达，蛙黾失战斗。忆昨龙为年，日月会龙?。屐凌泰山顶，回瞰浩难究。海日积微金，冻瀑点清漏。置身鸿濛前。真气入肤腠。问天嫩搔头，唯有青贸贸。客途时方穷，忘顾饥饿救。痛哭时一发，狂疾如愈炙。风吹马耳疾，久换面目瘦。翔翔二十载，尽计祇成谬。鬼神多绊搅，世事靳相授。岂无登临富，奇伟足自僦。华山此家也，功德终古奏。三峰不到地，引手入吾彀。思从造其巅，毕览著怀袖。乾坤白颢颢，一世藏隘陋。整身理筋骨，悬铁引可揉。捷想下上间，轻于挂猿狖。"}