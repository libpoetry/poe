{"id":"512847","title":"喜苏文辉见过","dynasty":"明","author":"沈周","text":"杪岁风日寒，临门讶高驾。晦迹久不出，诣舍此云乍。棱层见诗骨，孤瘦立秋华。筋力驾年纪，手策不少借。升堂载拜健，欢觏饶言话。性真具淳朴，虑静得閒暇。安然丘壑姿，可使观者化。杯酒亦略饮，深坐且清夜。人生属长离，大半付悲诧。虽获少聚首，未足为慰藉。我生尚碌碌，世谛未由谢。何能传隐诀，低头事耕稼。"}