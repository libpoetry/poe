{"id":"944071","title":"寄冯尉","dynasty":"宋","author":"陈造","text":"我遵兔径西山麓，荆棘钩衣尘眯目。怜渠此地费流光，君亦风餐并露宿。遗蝗蹢躅无地皮，田禾蚕食犹孑遗。荐饥可念劳可忍，君自坦坦人怜之。繁昌乱山仅容鏬，一一到我马蹄下。南村吃饭宿北村，罢极凭诗写悲唶。即今不作劳者歌，器识视我几倍过。脱身箠楚吾已多，简书趋走子如何。皇家猎隽张云罗，长安知己肩相摩。五云深深护台阁，缥缈群仙依碧落。即看郭振起通泉，应笑卑陬郡文学。"}