{"id":"1105941","title":"江上四首","dynasty":"宋","author":"王令","text":"风吹平江起长澜，野客坐啸酒在颜。兴来就上南山观。固应散发游更好，何用美质加弊冠。梦载十舟胜一钩，曳缗万里悬十牛。饱食身至东海投。还踞秦山待鱼食，所得果可餔九州。山头斫竹下作竿，系钩沉水坐岸观。饵微水浊鱼不干。栖迟终日或有得，归去犹可妻子欢。江头风平可照水，衣冠面目略相似。与我同笑固相喜。何用妄携客子来，不可与语祗相视。"}