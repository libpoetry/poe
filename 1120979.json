{"id":"1120979","title":"端午贴子词 皇帝阁六首","dynasty":"宋","author":"周麟之","text":"赤伏题皇运，朱明敞帝宸。休符知有相，此月是天申。祝网汤仁布，垂裳舜德敷。五兵浑不用，安事赤灵符。日永三星正，风薰万宇凉。要知垂艾意，期与庶民康。槐绿乍迷青羽盖，樱红已荐赤瑛盘。太平节物年年好，又见浮菖与浴兰。西湖雨歇鉴奁开，江面银涛一线来。自有云山供四座，圣君元不事池台。碧琳宫殿昼翻书，时见龙鸾落宝跗。一念清非能却暑，不须更展北风图。"}