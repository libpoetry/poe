{"id":"1232745","title":"则天陵","dynasty":"元","author":"李齐贤","text":"久客万事慵，好古意未歇。停骖问遗民，枉道寻断碣。关辅古帝畿，壮观不湮没。千年阿婆陵，百里见城阙。根连陇坂长，气压秦川阔。麒麟与狮子，左右势驰突。侍臣罗簪缨，左右列鈇钺。当时竭财力，虑欲锢扃钥。兴废理难逃，久为狐兔窟。忆昔阴乘阳，四海忧祸烈。牝鸣殷家索，燕啄汉嗣绝。文皇顺天心，百战启王室。居然攘神器，肯念黄裳吉。丁宁双陆梦，黯惨虞渊日。尚赖得忠贤，尚能返故物。欧公信名儒，笔削未免失。那将周馀分，续于唐日月。区区女娲石，岂补青天缺！拟作擿瑕编，才疏愧王勃。"}