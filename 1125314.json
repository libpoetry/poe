{"id":"1125314","title":"望仙门","dynasty":"宋","author":"晏殊","text":"紫薇枝上露华浓。起秋风。管弦声细出帘栊。象筵中。仙酒斟云液，仙歌转绕梁虹。此时佳会庆相逢。庆相逢。欢醉且从容。玉壶清漏起微凉。好秋光。金杯重叠满琼浆。会仙乡。新曲调丝管，新声更飐霓裳。博山炉暖泛浓香。泛浓香。为寿百千长。玉池波浪碧如鳞。露莲新。清歌一曲翠眉嚬。舞华茵。满酌兰英酒，须知献寿千春。太平无事荷君恩。荷君恩。齐唱望仙门。"}