{"id":"433112","title":"石灰桥暮春杂咏十首选六","dynasty":"近现代","author":"涂世恩","text":"经年聊避地，借宅未须占。在客无多取，于诗似不廉。荒村谁与语，老树自生髯。料是宵来雨，流泉百道添。滚滚禾川水，绵绵义岭岚。风雷鸣古涧，花竹媚新庵。妆借鱼池镜，丝抽野树蚕。无端生白发，谁唱望江南。山势波澜阔，乾坤蔚至文。冈峦开日月，草木郁风云。客燕将安托，哀笳不忍闻。中宵空起舞，满目尚妖氛。出门酬一笑，倦读卷随抛。水净风梳发，沙虚鸟布爻。幽花红未落，古蔓翠相交。得句何嫌晚，归灯手自抄。故乡无此景，烟雨数归樵。荒厕多于屋，新苔长过桥。莺花疑梦寐，儿女擅歌谣。何限登楼感，孤愁不可浇。小市集蔬米，初惊活计艰。深耕杂健妇，力作半娇鬟。青簇包头布，银摇坠耳环。古风流不尽，浒水自弯弯。"}