{"id":"969011","title":"乙卯仲春丁奠毕作素王颂一首呈承祭之士颂曰","dynasty":"宋","author":"赵汝腾","text":"于穆素王，天纵将圣。小用于鲁，振挈纲领。莱兵面却，齐人退听。三都隳奸，两观锄佞。市无饰贾，朝无乱政。少壮悉逊，道涂不竞。曲阜大治，诸侯交儆。女乐间之，可以出迸。俟膰不至，于卫之境。留不暖席，去复俄顷。几围于匡，幸释以宁。归主蘧瑗，耻居次乘。彷徨过宋，流离在郑。魋恶习礼，木不留影。立郭东门，累然谁省。在陈徘徊，弗授寸柄。河水洋洋，不渡者命。蒲盟止兵，蔡惧设阱。楚尼书社，彼哉谗胜。辙环靡归，不容何病。十有四年，鲁复来聘。亦莫果用，六经是订。易系礼编，诗删书定。私淑三千，弦歌雩咏。维持太极，与天地并。贤于尧舜，功用之盛。专飨南面，此感彼应。笾豆牲牢，庭燎辉映。万有千载，垂于祀令。承祭儒绅，孰敢不敬。何以事之，存心养性。"}