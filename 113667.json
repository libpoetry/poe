{"id":"113667","title":"同吉老饮清平戏作集句","dynasty":"宋代","author":"黄庭坚","text":"飞盖相追随，携手共行乐。我有一樽酒，聊厚不为薄。珍木郁苍苍，众鸟欣有托。密竹使迳迷，初篁包绿箨。有渰兴南岑，森森散雨足。万物生光辉，夕阳暧平陆。蚕月观时暇，振衣聊踯躅。沈迷簿领书，未尝废邱壑。王度日清夷，镇俗在简约。人生非金石，亲友多零落。漆园有傲吏，君平独寂寞。所愿从之游，逝者如可作。"}