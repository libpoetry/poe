{"id":"815437","title":"偶成","dynasty":"清","author":"夏伊兰","text":"人生德与才，兼备方为善。独至评闺材，持论恒相反。有德才可赅，有才德反损。无非亦无仪，动摇古训典。我意颇不然，此论殊褊浅。不见《三百篇》，妇作传匪鲜。《葛覃》念父母，旋归忘路远。《柏舟》矢靡他，之死心不转。自来篇什中，何非节孝选。妇言与妇功，德亦藉兹阐。勿谓好名心，名媛亦不免。女子在室时，承欢职难谢。及长事舅姑，或难依亲舍。孩提至及笄，廿年时颇暇。行宜奉杖屦，食宜罗酒炙。有女即当儿，服劳亲所藉。此时不努力，终身责难卸。他年纵思亲，往来联姻娅。顾此转失彼，孝思终假借。膝下乐融融，一刻千金价。纵言至于斯，慄慄心胆怕。所以北宫女，懿行昭华夏。环瑱都屏撤，老死誓不嫁。才子泣穷途，佳人苦薄命。不料此定例，千年难改政。谓系如分傥，殊难一例评。庄姜赋《绿衣》，《终风》暴自迅。昭君嫁沙漠，琵琶寄哀咏。彼独非贞淑，何都罹强横。昭昭祸福门，颠倒胡无定。空空轮回理，渺茫难凭信。十二万年前，偶然分逆顺。化工草创成，铁案堪援证。夭寿贞不贰，古训式贤圣。趋避徒烦劳，但当受其正。"}