{"id":"781653","title":"沮封篇","dynasty":"清","author":"钱澄之","text":"去夏遣使册封滇，贼臣矫诏封使还。滇人请命求国号，廷议可否将一年。国号拟上上未允，郧国将军来朝天。将军入朝沮封议，旧主封者谁敢异！坐召滇使谒楼船，词严义正色凛然。自陈己罪「犯京阙」，汝曹徒扰西南偏！圣恩赦我宁有汝？与我同心报明主！本朝异姓无王爵，上违祖制谁敢许！鞭弭櫜鞬足周旋，汝曹勿欺天子孱！滇使叩头唯唯退，举朝争叹将军贤！将军此议真不朽，滇人闻言能信否？为语使者复命归，勿谓议出廷臣口！"}