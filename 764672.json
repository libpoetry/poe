{"id":"764672","title":"西河 答和王西园送别","dynasty":"清","author":"毛奇龄","text":"春去久，怕逢客馆长昼。寄君书到正街头，濯枝雨后。那堪黄浦晚潮生，一帆吹下如溜。忆当日，方邂逅。按歌新记红豆。酒间移烛和予词，霎时草就。匆匆散去镇蹉跎，蜀葵花发时候。骊驹唱罢频把袖。看江流、如许颦皱。遥指垂杨渡口。更短亭、东上酒家，依旧欲放歌，何时还又。"}