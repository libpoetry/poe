{"id":"466725","title":"鹧鸪天","dynasty":"当代","author":"吴金水","text":"虫语凄清夜色寒，寂无人处遣忧端。天边尚有纤纤月，楼外犹存曲曲栏。花露重，酒杯宽，更邀素影降尘寰。相携莫问何年夕，酒不醒时梦不阑。怅望蟾宫感不禁，鹊乌不肯下云浔。难将紫陌荒唐泪，来润青天寂寞心。庭叶落，砌虫吟，人间况味是秋深。知君更在高寒里，一样清尊两处斟。"}