{"id":"506178","title":"白杨花","dynasty":"明","author":"周是修","text":"白杨花，何纷纷，是谁种汝当墓门？墓经盗发无所有，但有朽骨犹纵横。昔为将相公侯贵，今成无主同孤魂。万家第宅人如雾，尽如他茔之子孙。断碑芳草何年代，寒鸦流水几黄昏。君不见百川沸腾山冢崩，高岸为谷谷为陵。又不见五陵松柏无馀根，玉鱼金盌人间行。古墓适存何足恨，犹胜平除作地耕。"}