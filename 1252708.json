{"id":"1252708","title":"西湖歌五首","dynasty":"元末明初","author":"梁寅","text":"美人玉钗燕翩翩，白日照耀黄金蝉。柳丝绿让云鬟亸，荷花红妒茜裙鲜。鹅黄满壶载船头，酒能解愁人自愁。长堤车马如流水，朝来莫去几时休。艳妆缓歌金缕衣，舞腰学得雁儿飞。湖西日落月东出，歌舞留人且莫归。青山入湖湖水青，菱花白白照船棂。山头急雨船须住，水面凉风酒易醒。钱塘城中十万家，碧瓦龙鳞户绮霞。楼头卖酒船中饮，不如湖上最繁华。"}