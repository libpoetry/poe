{"id":"1252210","title":"辛酉杂题二首","dynasty":"元末明初","author":"王逢","text":"遗经姑置楚包茅，新笔恭书《蛊》上爻。利尽岛溟珠象郡，道湮邹鲁凤麟郊。看云暮影齐巾角，滴露春声落枕凹。自判优游不堪事，鷾鸸添室翠分巢。槿篱莎径入林堂，春作无牵午漏长。音歇野莺新绿浅，影浮潭鲫小红香。谁家数应中和节，十亩寒轻二月霜。忍贳缊袍偿酒债，时人将谓独醒狂。"}