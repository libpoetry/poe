{"id":"751158","title":"后嚄唶吟","dynasty":"清","author":"刘大受","text":"生不必荆吴九州陌，华驺横路交霜戟。亦不必河阳十里园，珠帘锦障围春暄。胡为狶膏棘轴走四海，乃不抗首归柴门。浮云万变渺难执，但见日月催晨昏。故乡亦未归，旧事不可论。忆我未坠地，大父已作吏。作吏三十年，还家旧物惟青毡。吁嗟先君我未面，北堂有母传遗编。寒宵篝火课我读，有时泪下如迸泉。大父归来时，我年已长成。我母望我长，我长乃复远徂征。栖迟两射金门策，飘零更作梁园客。梁园日晚西风急，沙尘蹴天窗牖黑。九衢车马去如织，觌面相逢不相识。黄河之水滚滚东南流，客子有家归不得。中夜孤吟起太息，家贫洁养干微禄。何曾盗得太仓五斗粟，半管毛锥残欲秃。匆匆走路歧，恻恻身上衣。重闱念我心伤悲，目断直北征鸿飞。腐儒刺促天所嗤，明年更索长安米。呜呼！苍天何不且使朔饱侏儒饥。"}