{"id":"1245824","title":"秋山图歌","dynasty":"元末明初","author":"刘基","text":"秋风起兮萧萧。望青山兮寂寥。水泠泠兮出石，叶槭槭兮辞条。气悽悽兮就寒，夜耿耿兮不朝。凤凰兮安之，梧桐兮早凋。思美人兮隔江河，玄云冥兮天路遥。托宵梦兮远狙征，款扶桑兮倚消遥。盼青鵻兮不来，怆恍悢兮魂屡飘。愿乘风兮绝浮云，要洪崖兮访子乔。高无梯兮深无航，鼋鼍陆梁兮虎豹骄。归来兮归来，紫芝有荑兮黄精有苗。"}