{"id":"1237159","title":"沙亭杂咏","dynasty":"元","author":"袁德裕","text":"白沙翠树绕江村，曲水湾湾绿到门。我已廿年耽小隐，避秦何必武陵源。好雨初晴两岸风，一溪春涨泛桃红。夕阳欲坠江亭晚，卧看渔师拾钓筒。江南江北绿成烟，野水分秧上暮田。频报芷溪春雨足，荷蓑人竞策乌犍。黄鹂才唤午眠醒，閒检茶经户半扃。好是昼长天气困，朦胧烟雨暗沙亭。薰风骀荡景悠悠，几树鸣蝉白雨收。夹岸红云舟一叶，有人啖荔到湾头。菰蒲黯淡水云居，又是凉风白露馀。红树半江人晚渡，上滩齐唤买鲈鱼。江田千顷晒黄云，共说今年稔十分。合煮长鎗酿春酒，古松林下醉斜曛。著书年月等闲过，弹指光阴奈老何。水竹幽居无历日，梅花空记岁寒多。"}