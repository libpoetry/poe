{"id":"663430","title":"两节妇为毛给事用成作","dynasty":"明","author":"边贡","text":"姑曰妇，嗟尔芳龄始二九，绿发红颜何可守。妇曰姑，上有姑，下有雏。姑不舅负，吾宁忍负夫。妇姑相向中庭立，抱雏爇芗吁天泣。天乎不剪毛氏宗，臼甘自舂井自汲。雏生三雏宗日彊，更有小雏如凤凰。苞羽翩翩被五采，远簪白笔登岩廊。登岩廊，心独苦，回望滇南两丘土。君不见贞女墓，上木青青高入云，路人竞指毛家坟。"}