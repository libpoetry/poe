{"id":"1112823","title":"即事二首","dynasty":"宋","author":"张耒","text":"大明海底生，先警我东牖。老人虽未起，晓境默相授。山前群动寂，暗树语鸦舅。昏昏横水雾，落落攲晓斗。厨人已束蕴，汲井鸣盎缶。沽酒走家奴，理食咨灶妇。悠悠春复冬，冉冉昏还昼。通塞付大钧，聊安此微陋。嚣尘屏繁务，幽独会夙心。惟时孟春月，微禄归园林。下有采微径，上有知时禽。终日自啸歌，寂无邻里音。冉冉溪日下，悠悠山霭阴。兴阑下绝巘，新月出遥岑。"}