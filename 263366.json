{"id":"263366","title":"冬日至绳侯家，谒完白先生墓，沿溪登山，候月而归","dynasty":"现代","author":"方守敦","text":"高人有清裔，十载情相委。昨来高人乡，怀古穿云履。残冬天日暖，龙山与凤水。灵鹤不归来，风流旷年纪。高松万壑回，马鬣一邱美。明德宜馨香，千春长兰芷。贱子江头人，文翰羞罗绮。仰止顾何能，徜徉聊可喜。登高啸寒空，饮涧掬芳旨。月出对苍苍，山中云雾起。"}