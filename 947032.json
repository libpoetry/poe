{"id":"947032","title":"水调歌头 其四 咏弄花香满衣","dynasty":"宋","author":"陈德武","text":"梦足芙蓉曙，步入牡丹丛。试将枝叶枚数，宠紫与娇红。如诉如歌体态，轻暖轻寒天气，春色把人烘。百斛沈檀味，两腋麝兰风。春衫透，罗袜沁，暗回中。芳心能有多少，一点束千重。只恐游丝行露，漫惹狂蜂轻蝶，珍重惜仪容。兰蕙修芳佩，苹藻荐公宫。"}