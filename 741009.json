{"id":"741009","title":"黄山登光明顶","dynasty":"清","author":"程之鵔","text":"山心高望四无极，回合烟岚恣登陟。六六峰推一一奇，到此输灵咸效职。莲花如幕列侍臣，洞中待漏光常黑。老人天外进朱砂，多自轩辕台畔得。翔舞青鸾报喜音，歌为上寿丹书勒。西走狮子东飞龙，吼号夭矫凭封敕。惟有天都稍与齐，九百仞余通气息。他如罗列实附庸，北把云门对南直。我欲长呼绝顶间，摩挲颈项天风拭。惆怅真仙招不来，容成陈迹浮丘匿。昂藏磊落丈夫身，何用吞霞饮瀣力。掉头返照迫苍黄，巑岏倏变金翠色。朝天万笏晚朝开，此即中天一海国。"}