{"id":"218217","title":"太白远游·人间不可以托兮","dynasty":"宋代","author":"崔敦礼","text":"人间不可以托兮，信长风而云行。浩漫其将何之兮，怅飘忽而徂征。天生材以有用兮，思逢时而经纶。苦恩疏而媒劳兮，坐长叹以抚膺。鸡聚族以争食兮，凤孤飞而无隣。璚草隐於深谷兮，层丘蔽以苍榛。骅骝拳跼而不得食兮，蹇驴得志以鸣春。蝘蜓嘲龙兮鱼目混珍，嫫母衣锦兮西施负薪。世道有此翻覆兮，谁察余之坚贞。块独处此幽默兮，乃龟息而虬蟠。不旷荡以纵适兮，何拘挛以守常。将倚剑乎天外兮，欲挂弓於扶桑。以倥偬而为巢兮，以虚无而为场。运以大风之举兮，假以摩天之翔。前期浩乎漫漫兮，浮四海而横八荒。赤玉舄以东上兮，烟苍苍其逢山。逢羽人於天门兮，方瞳好其容颜。遗我书以鸟迹兮，读不閒而三叹。偶然值乎青童兮，绿发双双其云鬟。笑我学仙之晚兮，蹉跎凋乎朱颜。玉女飘飘而下兮，遗我以流霞之杯。稽首拜而自笑兮，问南登之路岐。采姹女於江华兮，收河车於清溪。卧香炉以餐霞兮，窥石镜而心清。遥见仙人於彩云兮，把芙蓉於京。期汗漫於九垓兮，接卢敖於太清。乘兴任夫所适兮，鸣驺忽其西驰。栽若木於西海兮，采琼蕊乎昆山。揖叔卿於云台兮，恍惚凌乎紫冥。饮玉浆於丹丘兮，备洒扫以明星。赤松借予以白鹿兮，挟两龙以相从。传秘廖於韩众兮，精诚与夫天通。西上既穷其登攀兮，云飘然而无心。八极可以神游兮，赋大鹏於北溟。激三千以崛起兮，向九万而迅征。访广成於至道兮，闻大块之幽居。掇玄珠於赤水兮，天下不知其所如。凌云霄以直上兮，入无穷而遗形。骑日月而羽化兮，翼鸳鸾而云行。出宇宙之寥廓兮，羾阊阖之峥嵘。载长云之河车兮，十二楼与五城。登真朝於玉皇兮，赐琼浆以玉杯。听天语之察察兮，廓如云而天开。天地同乎枯槁兮，生世如乎转蓬。君子化为猿鹤兮，小人或为沙虫。营营为何所求兮，鸡鸣趋乎四关。十步而九太行兮，世路多乎险艰。传其语以铭骨兮，永愿辞於人间。忽魂悸以魄动兮，即归路而长叹。转天车於六龙兮，云骈下而飘翩。风为马兮霓为裳，靡星旃兮回鸾车。烛龙衔光以照物兮，列缺挥鞭而启途。欻翳景以横翥兮，逆高天以下垂。望四海兮何漫漫，长相思兮在长安。复长剑而归来兮，谒九重之天门。白日照吾之精诚兮，效剖胆而输肝。吐峥嵘之高论兮，开浩荡之奇言。所谓代马不思乎越兮，越禽不恋乎燕。"}