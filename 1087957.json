{"id":"1087957","title":"次季通韵赠范康侯","dynasty":"宋","author":"朱熹","text":"朝霜逼凋梅，夕露忽团菊。百年风雨过，宜笑不宜哭。口川失自防，心兵几回触。年来身老大，甘此胯下辱。永谢五鼎烹，聊寄一瓢足。虽惭龙蟠泥，肯羡莺出谷。适意超混茫，放情遗结束。俯仰天壤间，静胜惟我独。苍苍有心柏，落落无瑕玉。年纪尚无闻，头颅岂须卜。"}