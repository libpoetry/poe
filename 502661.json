{"id":"502661","title":"许宗显椰子杯歌","dynasty":"明","author":"王恭","text":"君家一双椰子杯，远从交广带将回。剖开瘴水蛮烟腹，割断玄霜玉露胎。乌梨木柄银錂口，若比匏尊应更厚。莲房半侧碧筒深，中有黄流汎郁金。最怜竹里泉中洗，不厌松边石上斟。人言此杯能辟蛊，倾银注玉空论富。少陵未许称木瓢，谪仙且莫誇鹦鹉。山人心爱口不言，肯遗还山酌白云。君不见丰城双宝剑，当年知己亦平分。"}