{"id":"1115273","title":"同王见可刘子年循南溪度西桥登天柱冈望东山二首","dynasty":"宋","author":"杨万里","text":"亲交久别忽相从，饭罢相将拄瘦筇。深涧小桥聊驻步，胡床羽扇对西风。水声流入肝脾里，日影轻遮云气中。玉润即看朝玉阙，山居独自卧山翁。偶因闲步散顽麻，倦唤胡床小歇些。飞上山头人似鹤，回看溪畔路如蛇。云烟极目知何处，松竹为门是我家。下得山来饥更渴，也无麦饭也无茶。"}