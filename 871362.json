{"id":"871362","title":"木郎祈雨咒","dynasty":"宋","author":"白玉蟾","text":"乾晶瑶辉玉池东，盟威圣者命青童。掷火万里坎震宫，雨骑迅发来太濛。木郎太乙三山雄，霹雳破石泉源通。神震巽土皓灵翁，猛马四张叻火冲。流精郁光奔祝融，巨神泰华登云中。墨幡皂纛扬虚空，掩曦蒸雨屯云浓。阏伯撼动昆崙峰，幽灵翻海玄溟同。冯夷鼓舞长呼风，蓬莱弱水兴都功。龙鹰捷疾先禦凶，朱发巨翅双目彤。雷电吐毒驱五龙，四溟叆叇罗阴容。一声四海改昏蒙，雨阵所至川流洪。金光流精斩旱虹，洞阳幽灵召丰隆。玉雷浩师变崆峒，虚皇泰华扫妖爞。群梁玄黄号前锋，祠泉恣蜃威天公。叻火律令翻穹窿，鞭击妖魅驱蛇虫。勾娄吉利炎赫踪，登僧泽颐悉听从。织女四哥心公忠，辅我救旱助勋隆。赤鸡紫鹅飞无穷，摄虐缚祟送北酆。敕紫虚元君降摄，急急如火铃大帅律令。"}