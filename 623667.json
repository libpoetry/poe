{"id":"623667","title":"将进酒效鲍明远十首 其五","dynasty":"明","author":"欧必元","text":"对箸不能餐，对酒不能饮。丈夫生世复几时，安得虚名长泯泯。低首芸窗事昔贤，报书东阁三年寝。不能奔走效时人，底事青云虚荐引。朝游已有方，夕还父母旁。愿将儿膝下，看妇事糟糠。自知甘寂寞，何用借辉光。古今贤圣皆如此，我辈宁能独苦伤。"}