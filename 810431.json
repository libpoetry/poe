{"id":"810431","title":"园景十二咏 深柳读书堂","dynasty":"清","author":"胤禛","text":"郁郁千株柳，阴阴覆草堂。飘丝拂砚石，飞絮点琴床。莺啭春枝暖，蝉鸣秋叶凉。夜来窗月影，掩映简编香。深院溪流转，回廊竹径通。珊珊鸣碎玉，袅袅弄清风。香气侵书帙，凉阴护绮栊。便娟苍秀色，偏茂岁寒中。棹泛湾湾水，桥通院院门。吟风过翠屋，待月坐桐轩。秋叶催诗落，春花应节繁。只应金井畔，好借凤凰鶱。纡回深树里，一水暗通舟。乳汁香兼润，冰丸滑欲流。阴铺青叶护，架络翠藤稠。西域传奇种，园丁献早秋。水南通曲港，水北入回溪。绛雪侵衣艳，赪霞绕屋低。影迷栖栋燕，声杳隔林鸡。槛外风微起，飘零锦堕泥。轩亭开面面，原隰对畇畇。禾稼迎窗绿，桑麻窸地新。檐星窥织火，渠水界田畛。辛苦农蚕事，歌诗可系豳。凿地新开圃，因川曲引泉。碧畦一雨过，青壤百蔬妍。洁爱沾晨露，鲜宜润晚烟。倚亭闲伫览，生意用忻然。叠云层石秀，曲水绕台斜。天下无双品，人间第一花。艳宜金谷赏，名重洛阳夸。国色谁堪并，仙裳锦作霞。甃地成卐字，注水蓄文鱼。藻映十分翠，栏围四面虚。泳游溪涨后，泼剌月明初。物性悠然适，临观意亦舒。峰峻疑无路，云深却有扉。鹤闲时独唳，花静不轻飞。洞里春长驻，壶中月更辉。一潭空似镜，碧色动帘衣。平桥依麓转，一带接垂杨。阁峻横云影，栏虚漾水光。度香花外厦，挹翠树西廊。倚槛看飞鸟，披襟引兴长。云锦漙新露，纷披映柳塘。浅深分照水，馥郁共飘香。姿美天然洁，波清分外凉。折花休采叶，留使荫鸳鸯。"}