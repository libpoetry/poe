{"id":"698727","title":"挽故文渊阁大学士胡公光大二首","dynasty":"明","author":"夏原吉","text":"黑头染翰侍宸旒，煜煜才华眷顾优。岂谓藏舟移夜壑，遽令行辙避西州。人间名著黄金榜，天上文悬白玉楼。此日临风歌楚些，不堪呜咽泪横流。候直曾占日影塼，骑鲸今作月台仙。阁中遗像神如在，案上馀文墨尚鲜。终始哀荣遭圣主，迩遐吊酹走群贤。诸郎更喜多英俊，肯坠箕裘不世传。"}