{"id":"835675","title":"白苧 怀何种芗丈","dynasty":"清末民国初","author":"胡薇元","text":"过眉山，驻鞭弭，怅怀遗老。嶙嶙洒脱，尚忆高贤清貌。记当筵、一篇镫赋赏音蚤。对客彊挥毫，看下笔行行称好。金华殿中，许著词人温峤。不数佗、旧家王谢诸年少。谁料。韶光转眴，杖履萧条。琴樽寂寞，残墨零缣都杳。有玉树三株，父书能校。烂羊都尉，说牧豕公卿，盈盈休道。倘使先生，化鹤归来，相逢应笑。贫贱依然，涉历风霜饱。"}