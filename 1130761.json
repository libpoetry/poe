{"id":"1130761","title":"次韵次公","dynasty":"宋","author":"韩淲","text":"涨云吹雨转轻雷，香草沿阶芍药开。正好青春乃奔走，只宜白日且徘徊。离怀未说人千里，抚事浑如水一杯。酒到多时诗定少，渭城绝唱复谁哉。山人常抱白云眠，梦想云林竹树边。恨不一杯同卜夜，情知七字独吟天。由来里社无非旧，细数交游有是贤。茗事肯随人共煮，樵渔真足豁忧煎。"}