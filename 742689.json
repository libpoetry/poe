{"id":"742689","title":"顾州司马招游蟠龙洞","dynasty":"清","author":"邵墩","text":"众峰环一峰，地轴高屹?。古洞豁云根，深邃凹无凸。洞门荫老松，惜哉一已缺。拈花微笑人，妙相左右列。正中钟乳悬，有若广长舌。神仙龛尚存，于兹传丹诀。少进径盘纡，前途黑于铁。旷如复奥如，何年鬼工设。我相与人相，浑不辨一切。投炬照光明，多取防扑灭。著脚滑滑泥，彳亍行不辍。石骨冰人寒，顿消五情热。终古閟日光，两柱相蟠结。众濑束盈坎，神瀵喷如雪。渟作万丈湫，蛟龙以为穴。祷雨雨即施，吾闻诸乡耋。逦迤出幽崖，碑苔频剔抉。司马诗法严，赋景叹超绝。一一鹤声飞，句好我未窃。"}