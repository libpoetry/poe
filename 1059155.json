{"id":"1059155","title":"送李师聃祖道长官赴衡州耒阳令","dynasty":"宋","author":"邹浩","text":"视国如视家，爱民如爱子。秉心金石坚，古人概如此。今人亦古人，但患物转徙。遑遑声利间，自不明本已。安能使元元，一以父母比。问其所居位，广分国百里。问其所食禄，尽出民骨髓。奈何莫之思，颠倒以为是。祖道于今古，问学妙穷理。内重外物轻，识者久叹美。宰制得耒阳，何啻牛刀委。导达圣主恩，千仞决溪水。雨旸随指呼，丝谷饫邻鄙。明神实听之，日夜介福祉。君虽不求通，轩冕自难已。工部有英灵，吾知为君喜。"}