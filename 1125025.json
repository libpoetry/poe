{"id":"1125025","title":"恭州报恩长老宣公以四偈见别用韵为谢","dynasty":"宋","author":"晁公溯","text":"再到丛林得我惊，斩新花果自然成。种田更有僧祇户，乞食何如舍卫城。甑中炊米釜烹鲜，莫道巴儿不解禅。日日扣门来乞火，个中已有一灯传。大地八风初不动，老夫自驾铁船行。莫忧船上不知晓，元有木鸡来报更。海头已白藏头黑，老去心情总不堪。请唱德山歌一曲，却能打鼓似关南。"}