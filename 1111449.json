{"id":"1111449","title":"鹧鸪天 其六 闺情","dynasty":"宋","author":"严仁","text":"高杏酣酣出短墙。垂杨袅袅蘸池塘。文鸳藉草眠春昼，金鲫吹波弄夕阳。闲倚镜，理明妆。自翻银叶炷衙香。鸣鞭已过青楼曲，不是刘郎定阮郎。公子诗成著锦袍。王家桃叶旧妖娆。檀槽摐急斜金雁，彩袖翩跹亸翠翘。沈水过，懒重烧。十分浓醉十分娇。复罗帐里春寒少，只恐香酥拍渐消。"}