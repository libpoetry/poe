{"id":"556263","title":"有相士谓余四十六岁且死者诗以自笑古人云死生亦大矣此谓趁日力以进道者言之也苟不进道总是虚生修短何辨焉苟干道有见处夕死可矣然则死生讵足为大哉 其一","dynasty":"明","author":"唐顺之","text":"本是癯然山泽士，衰年况自不胜衣。色常带墨缘辞肉，形或如灰似杜机。睢于久谢偕来众，蹇拙何心知我希。世人莫诧方皋眼，相马由来失瘦肥。"}