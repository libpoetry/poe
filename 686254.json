{"id":"686254","title":"酬谢逸人四溟三首","dynasty":"明","author":"卢楠","text":"曹思弄文翰，歌咏邺中诗。招游七才子，俱好相如词。君随凫雁圃，应教凤凰池。聊拂清霞赏，慰兹琼树枝。胡为泛沧海，令我长相思。谢客恣霞想，挥手绝人群。朝辞北燕里，暮宿大梁云。海月照舞席，澄江泻清濆。远游憩灵境，奇节冠秋雯。黄鹄思烟侣，长鸣向夕曛。李白谪仙才，祢衡赋鹦鹉。缄愁投夜郎，掩泪赴黄祖。杀身扬绮芬，高名播千古。天摧白龙鳞，云断黄鹤羽。感此远谢君，沉吟望梁父。"}