{"id":"111436","title":"鳖山·天柱不可折","dynasty":"宋代","author":"王应麟","text":"天柱不可折，柱折不可撑。九鼎不可覆，鼎覆人莫扛。袁公烈丈夫，独立东南方。欲以一己力，代国相颉颃。适遭宋祚移，耻为不义戕。奋然抱志起，誓欲扫搀枪。拔剑突前麾，手回日月光。敌势愈猖獗，山摧失忠良。鸣呼绝伦志，不得骋才长。妻孥悉从溺，枯骨夜为襄。忠烈动天地，游魂为国殇。山水倍堪悲，抱恨彻穷苍。穹苍幸一息，庶几纪星霜。西风白杨路，哀猿号崇冈。解剑挂墓柏，泣下沾衣裳。惜哉时不利，抽毫述悲伤。"}