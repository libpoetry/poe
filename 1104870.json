{"id":"1104870","title":"送文甫兄归番阳二首","dynasty":"宋","author":"马廷鸾","text":"白发苍颜老弟兄，累年隔阔话情亲。杭京一访且千里，盘祖诸孙才九人。扫榻少留深雨夜，著鞭又趁早霜晨。曾门有衍诗书泽，为计维垣蜜印新。少小追随子佩青，如今相视鬓丝横。式相好矣天伦重，归去来兮世念轻。目送飞鸿云缥缈，身怜病鹤影伶仃。圣恩若许还农亩，依旧山窗共短檠。"}