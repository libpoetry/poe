{"id":"1053591","title":"送处度赴试","dynasty":"宋","author":"释道潜","text":"异哉曲阜几世孙，白玉受性良且温。诗书礼义祖家学，扰扰自馀何足论。良辰往往专吟讽，远压曹刘攀屈宋。肯与齐梁作后尘，秋月春花恣嘲弄。我方杖策过西州，指点云山结胜游。已有诏书催去兴，岂宜泉石更淹留。征车晓送登长陌，月没参横河汉白。期君安稳上龙门，不怕临流遭点额。"}