{"id":"1154199","title":"怀仙引","dynasty":"唐","author":"卢照邻","text":"若有人兮山之曲，驾青虬兮乘白鹿。往从之游愿心足，披涧户，访岩轩。石濑潺湲横石径，松萝幂䍥掩松门。下空濛而无鸟，上巉岩而有猿。怀飞阁，度飞梁。休余马于幽谷，挂余冠于夕阳。曲复曲兮烟庄邃，行复行兮天路长。修途杳其未半，飞雨忽以茫茫。山坱轧，磴连褰。攀石壁而无据，溯泥溪而不前。向无情之白日，窃有恨于皇天。回行遵故道，通川遍流潦。回首望群峰，白云正溶溶。珠为阙兮玉为楼，青云盖兮紫霜裘。天长地久时相忆，千龄万代一来游。"}