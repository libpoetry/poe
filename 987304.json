{"id":"987304","title":"刘友鹤以诗赠别次韵送之","dynasty":"宋","author":"高斯得","text":"昔披朝霞寻洞天，五峰矗汉高巑岏。灵君营魄去千岁，秋桂春萝空锁寒。古心未死不忍去，摇摇风纛空中悬。五年失脚堕时网，梦思重到无由缘。朅来出守山水郡，公馀颇得穷幽偏。丹丘仙客旧心赏，骑鹤过之同晤言。诗妍青林华煜煜，气老幽涧松桓桓。问余君土信奇绝，孰与吾山多紫烟。桐江缗鱼炯志节，缑山笙鹤誇神仙。能衡铁炭识轻重，众山部娄真如拳。羽人闻此深领会，笑指双台催棹船。题诗莫作世间语，会有剜剔青苔看。"}