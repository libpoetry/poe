{"id":"1124809","title":"望淮亭和君锡并简敦复","dynasty":"宋","author":"徐积","text":"泽国茫茫似十洲，有情空上夕阳楼。可凭流水传人意，莫望远山添客愁。南浦雪思乘棹往，北轩春负插花游。若论仕宦何非义，二子无容说愧羞。烟波何处是汀洲，白鸟归来且下楼。木落更随寒雨尽，山空仍带夕阳愁。诗筒去是兰亭事，客棹来非剡水游。我问两人同榜彦，仕方行义若为羞。"}