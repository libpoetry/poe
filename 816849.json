{"id":"816849","title":"红情三首","dynasty":"清","author":"蒋敦复","text":"淡妆浓抹。甚瘦琼尚带，一痕残雪。浅薄东风，却恐铅华易衰歇。珍重芳心未变，千里梦、故人轻别。看冻雨、洒遍胭脂，清韵更愁绝。炉爇。火初活。荡玉女酒魂，沁入花骨，海珊夜折。笑嚼流霞弄明月。歌罢双声绛树，骑紫凤归来瑶阙。漫寂寞、空自赋、广平冷铁。自君之出，便海棠嫁了，都无人惜。低罨画阑，一角斜阳半明灭。剩有芳心未死，啼残泪、鹃痕空湿。看日暮、绮散余霞，催送晚潮急。萧瑟。古墙侧。付几点冷烟，土花凄碧。玉人叹息。寂莫朱颜也非昔。难写愁香二月。蕉萃甚胭脂狼藉。化蝶梦、空自怨、宝裙坏色。梦为蛱蝶。尽此生消受，名花怜惜。一点红情，除是文鸳许相识。絮尽春愁燕子，待忘了、都还成忆。怕凉雨、飞上冰弦，波际碧云湿。小立。画屏侧。想罗帕旧题，肠断词客。莲房露滴。翠盖亭亭覆双翼。多少瑶京清怨，算只有、桃鬟知得。记昨夜、帘幕静，玉人擪笛。"}