{"id":"1214201","title":"谪仙楼","dynasty":"元","author":"周权","text":"大罗仙人李太白，秋水疏莲浮玉色。一来金马玉堂中，诗酒猖狂天子客。飘飘豪气秋风起，登楼曾醉山东市。放浪形骸宫锦袍，荣华富贵东流水。酒酣挥洒翻河笔，险语能令神鬼泣。至今光焰照尘寰，一字堪偿双白璧。我来怀古空悽怆，风月千年尚无恙。何时相见昆崙丘，汗漫从游九天上。"}