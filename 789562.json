{"id":"789562","title":"寿楼春  钱武肃王祠下作","dynasty":"清","author":"张景祁","text":"惟王真英雄。忆钱湖饮马，天目飞龙。掌握神州十四，剑光流虹。凭画槛弯强弓。讶霎时、江潮为东。有勒券金书，还乡锦节，凛冽表孤忠。丛祠启，苔衣封。恍楼开叠雪，幢倚晴空。莫问青山石镜，冕旒真容。沧海碧，灵旗红。看五朝、为沙为虫。只依约前身，莲花半塘临晓风。"}