{"id":"780198","title":"十二郎 秋水时至，泛舟通惠河即事","dynasty":"清","author":"叶绍本","text":"百川灌海，浪蹴踏、绛河欲泻。看急溜喷银，回澜漱玉，淼淼素波天罅。两岸苹花香全浸，又涨到、青枫根下。羡浴鹭争飞，眠鸥无数，傲人闲暇。潇洒。恰如身在，江亭烟榭。乍桂楫轻移，兰桡徐动，风景依稀图画。柳外鱼罾，苇间蟹簖，不羡馀不溪也。听欸乃、声遏行云万里，东吴帆卸。"}