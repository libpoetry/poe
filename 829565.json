{"id":"829565","title":"红梅","dynasty":"清末近现代初","author":"郑孝胥","text":"岁阑人意苦难春，春入枝头最动人。已借风霜成烂漫，那教桃杏比精神。檐前索笑寒侵手，楼角寻诗雪满身。欲识吴姬须秉烛，摇红影里定谁真。浓香竟日绕房栊，绝爱横斜几簇红。疏干自生画本外，真花宜著镜屏中。春回小阁诗初就，暖入朱唇笛未终。却恐先开还易落，从渠带醉倚霜风。冷落诗人瘦不辞，风怀销尽费维持。断桥流水相逢地，绝代朱颜一笑时。梦到江南花艳艳，书来乡国树垂垂。眼明正觉吴妆好，莫为微赪讶玉肌。一段幽光初破冷，数枝奇色已含胎。正教雪重终难压，猛觉春酣祇半开。酒醒乍惊翠羽坠，词成便换小红回。谁怜省识东皇后，耿耿丹心独未灰。"}