{"id":"238437","title":"桂花上侯使君","dynasty":"宋代","author":"袁燮","text":"秋雨洗残暑，秋空渺寥廓。秋清入花骨，风致殊洒落。何人剪瑠璃，被以宝璎络。英英妙点缀，细细疑纷错。谁知一粟中，十里香喷礴。自便金气爽，不赴东皇约。黄裳得中正，无心羡丹镬。我欲纵幽赏，村醪不堪酌。攀折不辞劳，相对空索寞。负流贤使君，襟怀富丘壑。敬为使君寿，芳菲两相若。"}