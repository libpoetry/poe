{"id":"1053782","title":"太守视新堂","dynasty":"宋","author":"孔平仲","text":"遥遥元崇胄，蔼蔼东州守。留心学校事，遇我在僚友。蔽空起新堂，鼛鼓百夫走。枉驾亲视之，丁宁到榱枓。北风沙眯眼，伫立相与久。宴我登哦亭，推我居席首。初尝百花酿，肴蔌无不有。是日十月中，新霜脱人肘。醺酣一消铄，和气回物朽。昔人歌鲁侯，在泮尝饮酒。我今作此诗，亦以缀厥后。美哉姚侯政，岂弟民父母。此诗所不歌，先已载民口。"}