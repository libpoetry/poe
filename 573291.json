{"id":"573291","title":"白燕篇为元驭阁老赋","dynasty":"明","author":"袁宗道","text":"我闻玄乌产句曲，数千年来化为白。素质本孕瑶光星，玉姿岂比零陵石。云波日影泛参差，酒泉事远见应稀。不向乌衣国里来，偏宜白玉堂中栖。荆花烂烂荫修庑，藜火娟娟映双羽。轻沾弱絮迎柳风，闲趁粉蝶度花雨。柳风花雨春未央，雕梁网户任飞翔。影写瑶池宁异色，泥衔珠箔但闻香。人间粉黛谁堪匹，雅黄翡翠无颜色。帘前拂羽讵相见，幕中巧语暂相识。朝朝翻玉砌，暮暮度水涯。暮度浑如侵月色，朝翻疑是带霜华。霜华月色相凌乱，游丝冉冉迷归翰。岂逐流莺媚绮罗，宜随野鹤凌霄汉。君不见啁啾丛棘纷无数，惟有皓质称天女。高阁曾闻集上真，仙禽自合来县圃。又不见道康堂上唤景怡，感卿盛德来相依。古来良禽多择主，肯傍寻常庭户飞？不信主人清比玉，请看双燕玉为衣。"}