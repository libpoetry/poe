{"id":"1115832","title":"延陵怀古三首 延陵季子","dynasty":"宋","author":"杨万里","text":"荆之溪兮澹以幽，惠之山兮云侔。思君子兮不见，莽草树兮脩脩。面句吴兮东而坐，背朱方兮北卧。齐楚岂不强而大兮吾王以妥。贤于国其无裨兮，不曰季子存而吴贺。彼懵者之躗言兮，谓兆亡于让王。弗丕承于考心兮，用永五湖之与三江。祀太伯其忽诸兮，顾袭誉于子臧。曾不知民无让而不立兮，自古皆有亡。诹屺岵与锄箕兮，畴莫知其重轻。若千乘暨箪豆兮，絜丰约而则明。迨躬逢而利怵兮，亦几何而靡争。谓吾札之不懿兮，札亦恬受而茹声。思复思兮君子，乾坤毁而日月息兮，则君子之亦死。密云兮终风，健顺闭兮罔寸蹊之通。喟葵丘践土而迹熄兮，矧冀方岐山之与逢。单棠溪以铸兵兮，靡遗蒲于董泽。燕簴无趾而造齐庙兮，楚氓而秦其魄。斗六王于一说兮，微仪衍之舌而不国。嗟若先生兮，鸡知时之不如。储唐虞之故冕兮，鬻洙泗之敝裾。乘方轮与折轴兮，欲先鞭而疾驱。岂不家捐而人弃兮，载之万世之亨衢。繄素王兮中都，若兰陵兮圣之徒。征九伯而佩六印兮，晞二邑宰而不得俱。傥不欲以天球玉磬而贸康瓠兮，嗟尔后死者其舍诸。吹赤壁之月笛兮，瞻黄州之雪堂。弹湘妃之玉瑟兮，织天孙之锦裳。招先生其来归兮，何必怀眉山之故乡。历九州而犹隘兮，诞寘之祝融之汪。酌乳泉以当醴兮，餐荔子以为粮。葺榕叶以作屋兮，托桄榔之荫以为堂。驱海涛以入砚滴兮，挽南斗文星于笔铓。昌黎兮欧阳，视先生兮雁行。韫不泄兮忠愤，炯不掩兮文章。乞镜湖兮九关，营菟裘兮是邦。予之来兮云暮，与先生兮相望。视履迹兮焉在，问故宫兮就荒。俯仰兮永怀，渺山川兮苍苍。"}