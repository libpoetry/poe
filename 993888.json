{"id":"993888","title":"督祖显和章","dynasty":"宋","author":"章甫","text":"孙侯二尺短檠前，何啻颂诗三百篇。金銮玉堂未归去，聊结江湖山水缘。官闲不复弄朱墨，胜日过门无恶客。春风快马紫游缰，花底黄鹂尽相识。酒酬谈辩翻波澜，得句全胜得好官。我亦从来有诗癖，撚髭一字吟难安。不知辛苦竟何益，闻道何妨死今夕。他年傥使无知音，盈编不作一钱直。日来颇怪诗筒迟，恐君豫办磨崖诗。中原窟穴尚狐兔，未应便草閒居赋。"}