{"id":"945838","title":"念奴娇 其二 次韵弟茝","dynasty":"宋","author":"陈著","text":"百年光景，算山中、多占人间分数。一片清风梅是主，弹压粗花俗树。小小鱼池，深深莺谷，曲曲香云路。堪诗堪画，是天分付闲处。闻要跨鹤西游，家林自好，且何妨留驻。趁取酴醾新煮酒，烧笋煎花为具。万事皆空，千金一刻，底用闲愁苦。无情杜宇，笑他催我归去。"}