{"id":"835404","title":"高阳台 悼亡，室人李慧，字淑芳，殁于光绪丁未十二月二十四日","dynasty":"清末民国初","author":"张慎仪","text":"枯柿翻风，残梅溅雨，黄昏不住啼鸮。问卜琼茅，酸辛知是今朝。卅年欢戚皆成幻，细思量、怎不魂销。甚潘郎，皤然老矣，有涕如潮。逢逢腊鼓催年亟，正鸾离珠镜，凤惨玉箫。杳杳泉台，酒从何处来浇。痴情欲把哀弦诉，算哀弦、诉也无聊。尽灯前，四卷楞伽，诵到深宵。"}