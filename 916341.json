{"id":"916341","title":"次韵和十六兄先辈见寄","dynasty":"宋","author":"杨亿","text":"秋风苦忆鲙霜鳞，暂剖铜符出紫宸。一路雪寒多挟纩，几程山险欲摧轮。清香扑鼻梅林近，秀色凝眸麦垄新。闭阁草玄终寂寞，下车为政尚因循。寻僧不厌携筇远，爱客宁辞举白频。簿领孜孜防黠吏，丘园矻矻访通民。鱼盐自与沧溟接，鸡犬仍将白社邻。官满会须抛印绶，武夷归去作闲人。"}