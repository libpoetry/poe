{"id":"789942","title":"汪大买舟载酒，约为承墩之游，遇雨不果","dynasty":"清","author":"何栻","text":"桃花一笑春风颠，花中疑有天台仙。天台仙子旧相识，契阔红尘二十年。红尘夙负看花债，见花时下元章拜。平生手蜡屐一双，踏破三千花世界。汪伦情比花潭深，沽春不惜双南金。清溪曲曲通香国，桂楫兰桡约放吟。一春三月半风雨，风风雨雨春无主。鸠啼鹧唤不可听，有情终觉天难补。补天何术驻春光，迎春送春飞燕忙。重帘不隔燕来去，胭脂湿染乌衣香。香风吹断香溪路，诗狂久受东皇妒。南阳高士仙缘悭，不敌溪头老渔住。渔舟欸乃自声声，花落如何载酒行。忆花空有寻花梦，终负汪伦一往情。情深聊向诗中说，诗成却奉花神阅。花神寄语劝诸君，相思莫呕奚囊血。"}