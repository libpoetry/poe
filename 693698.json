{"id":"693698","title":"秋兴二首","dynasty":"明","author":"陆深","text":"细雨兼风若有情，树边楼里伴秋清。候虫灯火黄昏永，客子衣裳白苧轻。魂梦几番偏故国，襟期何处慰平生。壁间更与悲团扇，卧听梧桐落叶声。怅望西山宿雨晴，新凉高阁梦魂清。秋于景物三分变，老觉功名一念轻。日课就荒诗草少，月支无补俸钱赢。长安岁岁逢摇落，宋玉情多鬓易星。"}