{"id":"233277","title":"度侄从事行亲迎之礼于傅氏朋旧各赋诗赠别老","dynasty":"宋代","author":"刘学箕","text":"晓露沁桃脸，东风摇柳丝。小雨斂香尘，山川发华滋。今晨天气新，满路春融怡。祖饯宾从欢，喧哗车马驰。问云何为者，吾子有所之。所之道匪遥，求友贵及时。婚姻古则然，制礼今或夸。琴瑟因好合，蘋繁尤谨持。择藕得贤柔，令淑全妇仪。岂但荣已身，实将慰母慈。冰翁君子儒，材术世吏师。听讼鉴烛物，明尤差毫釐。子既获晤承，朝夕广见知。士生三日别，犹以刮目为。此行谅经月，归计春仲期。非吴下阿蒙，行可验措施。心广体自拜，勿溺小智私。门户要人兴，责望夙所蕲。庙见事唯谨，遄迈毋或迟。语直殆逆耳，愿当深致思。"}