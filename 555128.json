{"id":"555128","title":"宾竹歌","dynasty":"明","author":"黄仲昭","text":"君不见坡仙讥俗士，无竹不可医。又不见卫风美进德，菉竹歌猗猗。天生嘉植异凡卉，狷士品题号君子。凌霄高节挺琅玕，扑地清阴绝尘滓。曾君种竹绕庭宇，谓竹为宾我为主。医俗岂独怀坡仙，进德直期追卫武。古人取物修其身，知仁山水垂法程。竹之直兮可以励吾节，竹之虚兮可以广吾心。直节虚心贯始终，高标与竹将无同。天上清风一挥洒，人间酷暑何所容。功成三径重归日，宾主相看无愧色。"}