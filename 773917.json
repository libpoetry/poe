{"id":"773917","title":"入山歌 其四","dynasty":"清","author":"吴性诚","text":"朅来搆隙失邻好，水社杀机藏已早。谍谋暗引贪利徒，灭虢还从虞假道。伪呼庚癸乏军粮，欲向山中乞鹿场。矫称官长张红盖，袭取其社不可当。壮者仅免幼者死，老妇饮刃屠稚子。开廪运粟万斛多，其馀一炬屋同燬。野掠牛羊室括财，弓刀布釜尽搜来。可怜更有伤心处，掘遍冢墓抛残骸。兔脱纷纷窜岩曲，祗解哀号不解哭。愁云白日惨昏沉，峰罅偷窥仇起屋。筑土星罗十二城，蜂屯蚁聚极纵横。分犁划亩争肥瘠，不管蚩蚩者死生。"}