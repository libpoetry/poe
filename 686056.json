{"id":"686056","title":"起复北上答友人寄赠二首","dynasty":"明","author":"卢龙云","text":"柳色青青似渭城，翩翩文藻出西京。閒居水石心难系，前路莺花春始明。寸禄祗应随世用，尺书无奈别君情。秋怀万里风云壮，彩笔还看起大名。几载鱼鸿已杳然，椷书犹喜及行鞭。碧云久自三城隔，玉树长从一水悬。客舍偏能追往事，尘途应为感流年。阶前六翮今何似，日向层霄拟共翩。"}