{"id":"183893","title":"次韵三弟学士题七宝英师壁","dynasty":"宋代","author":"苏颂","text":"岩居得幽胜，俗累无忧伤。占彼凤山腋，建兹法云堂。宵眠一毡蒲，昼食几稻粱。净众集善缘，勇猛能自强。瑞相严中楹，梵夹罗四旁，轩窗据苍崖，松竹围重冈。不杂人世喧，更觉禅味长。我尝命宾友，间或携肴觞。中休憩丈室，远览登上方。念昔保城堑，屹然壮金汤。列刹以百数，息民殄千殃。爰居尽乐土，利用无缺{左爿右斤}。遂使吴会俗，长为礼义乡。何独竺乾域，宝山亦清凉。"}