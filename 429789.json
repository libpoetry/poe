{"id":"429789","title":"乙丑除夕 其二","dynasty":"近现代","author":"黄浚","text":"七十行强半，后山言可思。人生虽苦相，肯为长年悲。饯腊旧有例，西山办一诗。去岁忽墐户，今晨意尤奇。嵚崎数州间，绝海居江湄。高楼若蜂房，自笑裹妍皮。那知独往人，百忧归怒嬉。鸾肠费万回，巾车来何迟。胸中屴崱峰，云衣方四垂。真当赋梅花，一舸呼姜夔。椒花不登盘，我自忘为谁。"}