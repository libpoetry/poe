{"id":"415264","title":"赠内","dynasty":"近现代","author":"单人耘","text":"我有无弦琴，繁音迄未弄。自与子结缡，私诩偕桐凤。栖迟十五年，好鸟时成哢。去岁忽病耳，滞结忧思重。子从江北来，我倦江南送。嗟嗟满腹诗，贻子百无用。背人怜迂阔，寸灵遂失控。耳鸣头复晕，坐糜真可恸。吟咏失所乐，愁患惭与共。挈我作远游，笑谈强从众。东湖波浩荡，长桥虹飞动。旭日照中州，苗圃解晴冻。感子回春手，使我豪情纵。归来发生机，重赓幸福颂。"}