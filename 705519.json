{"id":"705519","title":"小楼连苑 食新栗作","dynasty":"明末清初","author":"彭孙贻","text":"秋园白露初肥，家家拾紫登山麓。金风小罅，吴霜乍点，嫩黄才足。未出瑶房，暗惊纤手，颦眉刺触。喜合欢腰细，于中微束，称鸳鸯比肩名目。作意春尖笑剥，褪中衣、软温涩缩。漫投欢袖，可堪君口，情甜意熟。度脆饴唇，回甘犀齿，秋魁冠玉。耻雕盘荐饰，红笺私裹，寄缄重复。"}