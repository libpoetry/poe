{"id":"57237","title":"题赵原临高尚书山水小帧","dynasty":"明代","author":"张掞","text":"有元画山谁第一？燕都数独高尚书。盛名不在吴兴下，米虎用墨浑无殊。江南赵原最晚出，蓄得高宰留真迹。行披坐阅无暂停，肯綮皆将饱胸臆。貌此小帧云山图，万里不尽墨模糊。绿树人家春昼晚，当门缥缈风烟湖。俨与前朝合作符，何啻禊帖唐钩摸。黄庭画赞虽小字，位置舂容大无异。平原一变为穹碑，任笔纵横亦适意。赵卿得此变化笔，知尔当今尽无敌。酒酣试倒金壶汁，元气淋漓鬼神泣。赵卿赵卿诚莫当，我有古纸久矣藏。几时邀君吸百觞，为我乘兴挥毫芒。使人复睹尚书郎，高堂素壁生辉光。"}