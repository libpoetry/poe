{"id":"221918","title":"广安朱义从为渝上霜台之客母夫人年八十余极","dynasty":"宋代","author":"冯时行","text":"振振鹭，鹭于飞。白华遗音咏洁白，故此翔鹭呈鲜仪。萱堂八十癯仙姿，无心更出风絮词。夜入佛观灯耿耿，晨翻贝叶多发丝。郎君风档晋人上，芙蕖照映清涟漪。晨昏定省履声细，鹭兮飞跃随彩衣。吾闻击石百兽舞，又闻上世巢可窥。余生眼明见异事，感今怀昔为此诗。"}