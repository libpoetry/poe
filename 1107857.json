{"id":"1107857","title":"对月","dynasty":"宋","author":"白玉蟾","text":"深秋荷败柳枯时，霜蟹香枨副所思。月要人窥娇不上，风知我醉放多吹。醉袖舞低千嶂月，清歌遏住九天云。鸿归燕去伤秋老，鹤唳猿啼觉夜分。烟颦雨蹙到今朝，嫩火温香破寂寥。月下饮残千日酒，云间吹断一声箫。水澄熊白成壶酒，枫染猩红满路旗。坐待西风迎素月，青天笑我独诗痴。早已棋中悟死生，不须须上看勋名。风吹酒面秋情眇，月透诗肠夜未清。山似愁眉烟画翠，月如醉眼晕生红。鹤雏踏碎芙蓉影，酒思诗情渺碧空。"}