{"id":"946268","title":"次沈俭夫求花木韵","dynasty":"宋","author":"陈傅良","text":"我意何不乐，我颜复何㥏。止斋有新畬，耕犊角已茧。止斋有溪水，钓席随所展。两山夹精舍，佳处迫庐岘。朋来尽名流，燕坐皆胜践。颓然止斋翁，心故不可转。厌书或窥园，乘兴时陟巘。日月之蔽亏，木阴自幽显。雨露之密疏，草色自深浅。翁子一觞咏，初不著姝娈。易老探醇驳，风骚较宽褊。眠食虽甚佳，病患盍加勉。谤箧况所招，讼缿那能辨。于焉更悟入，岂但苟排遣。寄言子沈子，所欲果何件。葭豕来春田，冥鸿脱秋狝。谷兰犹见纫，月桂不可搴。慕远失之近，求多得常鲜。请以壮县才，从兹益怀卷。深居勿近市，隘巷莫容辇。有花门拥彗，无花地生藓。尝试玩喧寂，何者是真舛。旧学枉初心，新功费重研。何如过止斋，我亦精文选。"}