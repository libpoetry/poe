{"id":"843934","title":"梁州令 仲达招集意秋园看牡丹，即用其雨香庵赏花调韵","dynasty":"清末民国初","author":"沙元炳","text":"径小随花曲。招我来停吟躅。碧油帏幕不成遮，四围添种阴阴木。评香品艳闲情足。诗懒将新词续。凭栏细对花读。问花可是修来福。香妙和兰馥。桃逗棱棱新竹。春风作意让花尊，彩轮擎出弥天绿。云霞满地黄泥麓。迟日清游能续。今宵酒醒风熟。忆花自剪疏篷烛。"}