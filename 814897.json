{"id":"814897","title":"柳枝词","dynasty":"清","author":"俞玫","text":"处士高风恋五株，清溪吾亦爱吾庐。苔矶软覆渔人钓，贯得江鱼上市初。宫样眉痕占早春，伤心南内更无人。灵和最是新栽种，只解风流不解颦。湖山风雨系归心，新绿帘栊画阁阴。此日苏堤重倚棹，酒痕未抵别愁深。春色平分百卉先，黏天又见絮飞烟。凭谁画出娉婷影，数笔晴江夕照边。"}