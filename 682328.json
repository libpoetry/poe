{"id":"682328","title":"和刘彦高倪氏园亭即事七首","dynasty":"明","author":"乌斯道","text":"最爱倪家水竹居，地偏人静石窗疏。去年捲地西风起，不废东斋满架书。接得刘公一纸书，从容邺瓦滴蟾蜍。锦葵碧筱閒云底，小几疏帘暮雨馀。池无鹅鸭恼菱荷，岛屿春来竹树多。只许幽禽啼户外，醉眠长日到无何。水中荷叶捧青蛙，沙际凫雏咂蒋芽。蛱蝶也应忧未解，故依谖草伴閒花。雪纸乱山春蔼蔼，冰弦流水夜溅溅。胡床燕坐沈烟起，写入天台骨也仙。诸公相引入西京，谁似高哉鲁两生。满榻清风同笑语，閒居相去一牛鸣。蜻蜓上下波光静，戴胜飞鸣桑叶疏。金琐乍开笼惯鸟，瓷盆欲放钓来鱼。"}