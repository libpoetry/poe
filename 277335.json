{"id":"277335","title":"久雨中秋见月饯周韬甫","dynasty":"现代","author":"汪荣宝","text":"烦暑乍退愁霖成，九衢泥潦妨车行。闭门偃卧数历日，疾急常使羁心惊。一年容易又此夕，人言万里同阴晴。灵台豫报来日雨，夜阑髣髴闻檐声。乾愁徒尔负佳节，虽有樽酒谁为倾。梦回曙彩深入隙，熨眼未信晨霞赪。揽衣登阁试极目，远近草树何晶莹。天心似亦厌久郁，净埽纤繄还光明。午风扇赫返炎夏，政恐须臾苍狗生。深堂向晚气转肃，披拂顿废蒲葵轻。玉盘徐起蜃窟底，照见天海皆澄清。楼西万室动灯火，流焰空与寒萤争。周侯远来有逸兴，微言往往能析酲。我今宾佐日寥落，无复高会罗簪缨。蔬果淡泊不足尝，一杯聊记当时情。明朝挂帆走沧海，试乘残醉鞭长鲸。"}