{"id":"742512","title":"修堠谣","dynasty":"清","author":"李宪乔","text":"始安江岸侧，有妇行随夫。担持畚与锸，一身多泥涂。我行时借问，夫言妇已叹。烽堠设何为，使我连村困。前夜吏到舍，叱喝府帖下。一丁出百砖，十户供万瓦。典尽儿女衣，稍具砖瓦资。更驱自转运，营造不待时。嗟我生为农，舍业从墁工。田秧虽得插，废弃如枯葑。秧枯即绝食，饿死行可必。谁言兵卫民，我死彼却逸。瘦妻何挛挛，甘与同罹患。犹胜有独在，忍饿为寡鳏。此邦虽边鄙，同是天赤子。乐岁有灾凶，皇天那知此。国家久承平，军剧岂宜轻。愿告守土吏，勿使民恨兵。"}