{"id":"356749","title":"垂杨·汉南道上，烟水凄绝，寒柳萧萧，似闵人摇落者","dynasty":"清代","author":"冯煦","text":"西风野水。剩几株暝柳，牵人羁思。惨绿无多，笛声吹向空烟里。天涯何限伤心地。画疏影、残阳颓寺。悔年年、轻暖轻阴，负晚春游骑。憔悴孤帆自倚。渐霜落汉南，冷峰无际。断送秋魂，一丸斜月惊鸦起。荒荒津堠人千里。叹双鬓、飘萧如此。相思甚处微黄，栖暗苇。"}