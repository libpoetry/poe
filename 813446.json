{"id":"813446","title":"美人十八首 塞上","dynasty":"清","author":"李振钧","text":"燕支山下月轮昏，忍弃红颜出玉门。笳拍难论胡妇怨，画图枉受汉家恩。秋高漠北空环佩，春暮江南有梦魂。纵使黄金能赎妾，单于久已笑中原。登临遥指画堂西，深锁浓春烟雨迷。燕子有情归旧垒，柳条无恨长新荑。低窥半面疏棂透，难露全身曲槛齐。却笑凝妆太娇惯，倩人扶下小红梯。花骢金勒绿云鬟，疑是夫人破敌还。就镫尖翘莲步窄，扬鞭柔折柳腰弯。蛾眉淡埽朝天阙，画角频催出汉关。欲下几回愁不稳，吟肩何惜玉纤攀。瓜皮艇子木兰桡，生小吴侬惯自摇。四壁芙蓉歌缓缓，五湖烟水载迢迢。春波浦口离情系，秋月江心宿恨撩。打桨且迎桃叶去，衣香人影过红桥。钗堕香云委一盘，红蕤软贴媚霞丹。为羞谑浪头难起，忽梦欢场泪暗弹。熏麝拥眠窥月到，啼莺唤觉惜春残。由来留与才人共，只恋双栖不耐单。妆成未肯下楼台，阿母催将冉冉来。觞政严操咍客醉，箫声徐度报花开。惊回红粉狂言发，湿尽青衫老泪摧。却怪眼波通密意，一尊偏属谪仙才。若个风姿可肖卿，曾于纸上唤真真。天生媚妩宜留影，宫样梳装更出尘。难使有情空色相，偏从无语著精神。愿为周昉纤纤笔，粉泽脂香得一亲。千古蛾眉寄此声，细翻歌谱与闲评。白头慷慨谈兴废，红粉飘零半死生。残月晓风留绮语，幽窗冷雨动痴情。若教词出吴娘口，唱到多情泪更倾。晓起犹馀醉脸丹，绮疏羞对玉台端。描成两道春山远，照彻一泓秋水寒。不信如花光灼灼，果然似月影团团。待郎拂拭芙蓉日，笑挽香肩并立看。不堪更进合欢杯，温软难扶玉一堆。粉腻晕生横靥去，潮红香涴上眉来。柔因熨体腰偏曲，佯欲窥人眼半抬。疑是玉床西子睡，错呼步辇太真回。何曾有约与双文，素昧平生恍遇君。花使易迷同是蝶，山精不散亦为云。相思相见终无语，倾国倾城似所闻。幻境依稀犹惜别，若教真个更难分。慵整花冠怯下床，腰围瘦削困幽房。早知命薄丝难续，转悔情多药备尝。芳草天涯人去久，落花时节燕归忙。剧怜憔悴容光减，翻道侬原不为郎。开帘暼见边城月，顾影同怜步悄停。漳水云寒飞一叶，驴山秋早拜双星。年年初照人应老，夜夜常圆药始灵。忽悟前身嗟小谪，眠迟心事诉谁听。浓艳娉婷映丽华，婵娟绰约妒仙葩。何因独赏犹酣酒，转是相逢不看花。去后衣香空物色，从前门巷已天涯。怪他带笑阑干倚，沉醉东风鼓自挝。深夜支机锦字斜，短檠题曲墨痕加。剔开红燄钗初拔，埽罢青蛾镜半遮。照别慵垂双箸泪，合欢喜结并头花。佯羞却把银缸背，报道金莲散晚衙。碧阑干外绿杨阴，珠箔低垂金屋深。划破波纹花浸水，卷开雾縠月窥林。数残玉露闻刀尺，盼近银河忆藁砧。除却化为瑩巧入，料应难买隔帘心。曾闻教战说吴宫，桴鼓亲操赋小戎。不是将军偏重色，直教娘子亦称雄。挥戈笑怯柔腰颤，擐甲妆严汗粉红。兵气难扬歌欲阕，空怜垓下大王风。本来体态是天然，缟素衣裳倍觉妍。不与闺房斗脂粉，祗堪诗酒伴神仙。笑拈芝草和云采，梦入梅花抱月眠。任尔昭阳人第一，在山清似出山泉。"}