{"id":"159032","title":"孔明·汉家乱无象","dynasty":"宋代","author":"宋庠","text":"汉家乱无象，贤才戢鳞翼。武侯霸王器，隆中事耕殖。堂堂刘豫州，介绍徐元直。一闻卧龙誉，三驾荒庐侧。士为知己用，陈辞薄霄极。说吴若转丸，抗魏犹卷席。谈笑驭关张，从容羁梁益。持邦二纪馀，君臣绝织隙。浮埃蔽穹壤，大节沦金石。梁甫不复闻，怀贤涕沾臆。"}