{"id":"571830","title":"出城观柰子花遇大风至韦公寺而还同游为顾升伯李酉卿家伯修","dynasty":"明","author":"袁宏道","text":"终日惜奈花，一身苦牵羁。半月始得行，垂老玩姜姬。飞鞭出重城，修途会封姨。扑面吹砂砾，熟马昏路岐。白日恣狂霾，弥空塞琉璃。举头触横柳，乌纱罥高枝。一步一摧折，歇马憩仁祠。山僧出慰劳，白水泛枪旗。诸馀小比丘，目腓心刺讥。未闻看花人，罩眠对春姿。马疲人亦困，酌酒却宽脾。不独负花约，兼亦怖天威。自我入京来，无日不沙飞。四月双重绵，立夏无春时。司尹省惟日，愚贱安敢知。长歌击流水，惊起双鸬鹚。"}