{"id":"1130435","title":"素上人为普贤办供过溪上需偈予曰与普贤有素不可无词乃作五偈遗之归山呈似道人一笑","dynasty":"宋","author":"释慧空","text":"普贤愿海君能续，火聚刀山勿厌登。更入人间烦恼海，自然触处妙相应。素公初住峨眉寺，遣化人间要话行。借问话头何自得，大都来处要分明。鸡寒上树鸭下水，举著今人长努嘴。众生不明颠倒机，祖教从来同一轨。保寿当年作街坊，街头撞著自家底。而今岂是有遮藏，撩起清风殊未已。千邪堆里容开手，万毒丛中许夺标。不堕功勋夷险外，前头宝所即非遥。"}