{"id":"690797","title":"墙角红梅，九月发花一朵，偶成四绝；时羁狱舍，用「盐」字","dynasty":"明","author":"张煌言","text":"秋严霜气薄于盐，谁道官梅早放尖；一点寿阳丹的笑，不须□额卧春檐。奇葩香韵自廉纤，不压冰霜瘦转添；只恐枝头滋味贵，他年调得许多盐。何用高吟昔昔盐，也应索笑到巡檐；独惊梅菊争先吐，东阁东篱韵两拈。寒枝堆尽水精盐，欲捲孤山雪一帘；何事西风能点缀，先吹霞片到花尖！"}