{"id":"844309","title":"旗后作","dynasty":"清末民国初","author":"林朝崧","text":"小小旗山对鼓山，夜潮来往两崖间。月斜人语菰蒲岸，知是渔舟港口还。渫港机关响海边，如闻龙骨转秋田。君看细草淤泥地，明岁能容万斛船。埠头经始未成功，估客帆樯泊港中。自与葫芦通铁道，米糖输出胜基隆。灯台设处路岧峣，晓起登高补昨朝。望美人兮秋水隔，西风吹帽鬓飘萧。"}