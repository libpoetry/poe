{"id":"869978","title":"同舍会饮金明沼上书事","dynasty":"宋","author":"司马光","text":"日华骀荡金明春，波光净绿生鱼鳞。烟深草青游人少，道路苦无车马尘。石渠诸君职事简，载酒撷花畏花晚。浮舟逐胜任所之，箕踞狂歌叩舷板。眼花耳热气愈豪，掷杯击案声嗷嗷。惊沙飒飒绕洲渚，鱼龙迁去避我曹。人生大料无百岁，贵贱贤愚同一致。在家殽蓛馀几何，一日风光不宜弃。"}