{"id":"1252855","title":"临清阻雪二首","dynasty":"元末明初","author":"王冕","text":"海气排空云塞山，北来飞雪苦多寒。柳条捶雪枝枝重，衣带缘愁故故宽。客路何时无跋涉？世情随处有艰难。濮州城外临清县，今夜留船得梦安。一片雪飞寒较多，即看漫地却如何？竞传暖体须燕玉，谁肯停杯慰楚娥？直北大风山欲倒，江南无冻水生罗。临清不是长安道，时听凌空响王轲。"}