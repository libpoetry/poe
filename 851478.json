{"id":"851478","title":"生日谢朱约山和来韵","dynasty":"宋","author":"文天祥","text":"元丰五年正月日，洛中耆英佳话出。当时韩公七十九，欢噱赓酬老吟笔。伟然冠剑照孔鸾，鲐背鸠杖蒲轮安。韩公而下文宽夫，相高以寿不以官。洛尘已随流水急，云仍相逢松下石。顾我行辈真我来，兼谟故事强安排。约对青山共长久，醉歌要赛滁州守。愿随后社著深衣，阑风伏雨从是非。便令携樽西墅去，山花山鸟为歌舞。招招瑶母来庭闱，拍手共笑偷桃儿。吾山陂陀白云满，猿鹤司我北门管。紫霞隔断鸡犬声，下有琥珀滋长龄。向来福地七十二，此亦清高仙地位。朝游昆崙暮崆峒，驾风鞭霆迎我公。丹崖翠壁千万丈，与公上上上上上。"}