{"id":"685605","title":"挽故山东大方伯刘萝径先生四律","dynasty":"明","author":"邓云霄","text":"壮岁交君到白头，燕都秦塞忆同游。早知遽化辽城鹤，却悔轻回剡曲舟。聚散临歧心已折，死生隔世涕难收。金风最是无情物，吹老琪花不耐秋。燃藜阁上老人星，一夜光销陨渤溟。过眼功名蕉覆鹿，浮沤身世海漂萍。官高方岳薇还紫，魂敛荒原草渐青。莫问籯金馀几许，遗孤徒抱数函经。郊居恨报讣音迟，正值秋风夜雨时。蛩语暗催双袖泪，蕉声如和七哀诗。冥途谁指生天路？世事惟残竞动棋。扰扰尘寰君自厌，且鞭黄鹤访安期。封禅书成草未焚，岂无汉使索遗文。一抔已瘗生花笔，五色还留护垄云。赋就大招空吊影，眠归长夜竟沉醺。休言地下词坛寂，才鬼诗仙总属君。"}