{"id":"1071333","title":"同张昌时宿高明寺","dynasty":"宋","author":"汪藻","text":"幽卧不知觉，窗悬寒日初。矧伊夜来雨，溪声到吾庐。故人挽我出，忽枉天际书。跻险敢自休，青山转篮舆。相逢竹间寺，共撷园中蔬。残僧谁在亡，奄忽十载馀。茗果话畴昔，新晴报钟鱼。东雷亦已鸣，百草苕颖舒。奈何与之子，齿发日夜疏。眷此不能发，牵衣更踌蹰。明朝各回首，世事将焉如。"}