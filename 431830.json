{"id":"431830","title":"稚晖先生偕张议长溥泉招游马山赋寄冯山人四首并上南湖","dynasty":"近现代","author":"孙揆均","text":"鼓棹三山去，风篷六扇斜。何年留马迹，荒岛有人家。古庙下黄叶，寥天余绮霞。村儿惊客至，团坐语声哗。欢然一夕话，不速客人来。明月穿林入，好山当户开。芋头供晚食，灶脚发新醅。喜听谈瀛海，吴公本善诙。周围百十里，屈曲廿三湾。宾有如归乐，门皆不夜关。霜钟神骏寺，渔火洞庭山。记取杨梅熟，清游约再攀。陈迹留吴越，耋儒仰许冯。三橿余古屋，旧德是溪翁。苦竹寻归径，晨帆乘好风。白鸥飞面过，似笑客匆匆。"}