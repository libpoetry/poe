{"id":"1242343","title":"东风第一枝 其一","dynasty":"元末明初","author":"邵亨贞","text":"舞馆簪蛾，谯门试角，疏灯时弄春影。晓檐铁马敲晴，夜筝锦鸿送冷。铜驼陌上，早官柳轻黄笼暝。料小楼、一枕微酲，已被暖寒欺醒。花信阻、锁窗惯静。芳事杳、翠衾倦整。晚妆似怯梅钿，旧香尚凝篆鼎。朱门双掩，向斗鸭阑干慵并。待灞桥、重暖新垆，拟约茜桃兰艇。"}