{"id":"703495","title":"元旦有感二首","dynasty":"明","author":"释函可","text":"老眼未曾看历日，如何岁岁在龙蛇。相逢知友休相问，不是贤人亦自嗟。旧腊坚冰仍匝地，枯枝残雪尚开花。新愁又是从头起，安得春风到海涯。寥落家家惜晓春，朔风仍自觅孤身。恒河流水还生灭，冷碛飞沙无故新。西极龙颜心咫尺，南天马鬣梦悲辛。眼看鲸海波涛细，犹可残生见世人。"}