{"id":"557839","title":"长江歌送黎天与之任镇江","dynasty":"明","author":"张弼","text":"长江万里岷峨来，奔流到海如奔雷。江边山际乃有镇江府，襟喉三吴百粤何雄哉。况迩南都根本地，掌司筦钥须英才。同年进士黎天与，豸冠白简居乌台。九重特命守此土，万姓渴望阳春回。天堑之流益浩荡，铁瓮之城益崔巍。山童巷妇需惠泽，使车商舶怀恩威。公馀啸咏领风月，金焦江海为樽罍。万岁楼头西北望，月光炯炯射三台。皇华使者尺一纸，会徵黄霸待蓬莱。嗟予荒谬百无用，却有健笔能品裁。是时为君书德政，磨平北固为穹碑。"}