{"id":"531880","title":"送刘行人灿","dynasty":"明","author":"黄佐","text":"进春酒，陈雅诗。惠而好我纷来思，何以酌之金屈卮。江汉滔滔东以驰，皇帝万寿隆天基。日重光，海重润。前星从帝出虖震，皇华原隰电如迅。黎元欢欣走相问，丝纶一日周百郡。公之来，金鞍玉节从燕台。公之去，祥云瑞霭停荆树。彩衣晔晔升华堂，兰阶蕙幄交辉光。麟蒲荐以缥玉浆，曲裾长袂鸿鹄翔。介尔眉寿天地长。公之翁，黄金横带廌绣红。公之姥，鱼轩珠翟锦为黼。鹍弦凤吹参鸣鼍，举青玉案赓尔歌，君臣协德玉烛和。麟趾螽斯仁且多，舜日尧年柰乐何。"}