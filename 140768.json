{"id":"140768","title":"陈子西投赠长句走笔次韵奉酬","dynasty":"宋代","author":"张镃","text":"作诗我恨无新功，良田所积未始丰。君侯保事有此癖，判却不费平生穷。容台故人作书至，百篇古体缄幐中。剪裁云雾閒孔翠，此尚人力夸天工。请君直道当下语，莫拟世俗纷华虫。古人规绳亦谢去，岂不自己光圆融。大千沙界大千海，置之足上千天宫。到头只是旧时我，不妨自就声律笼。若能言下便领得，老夫衣钵当传公。"}