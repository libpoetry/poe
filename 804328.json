{"id":"804328","title":"三间房遇风","dynasty":"清","author":"史善长","text":"四鼓出门去，辘辘双轮驶。手炉火尚温，仆夫呼止止。百里三间房，屋低墙半圮。我读西域志，风穴乃在此。狂吹人上天，疾卷车如纸。今来日正中，清绝无尘滓。恨未一领略，空动子我指。忽闻声隆隆，雷转空山里。远自西南郊，徙觉振两耳。顷刻人声忙，闩车缚行李。我仆正饮马，人马仆如蚁。地轴神鳌翻，天柱毒龙毁。昆阳战正鏖，武安兵四起。塞户齽齘坐，昏不辨匕几。设想车行迟，吹化身余几。入夜更怒号，诘朝殊未已。干饼分充饥，谁暇问甘旨。仆面愁无色，我转大欢喜。奇境得奇观，陈编空载纪。若非亲见闻，几将蠡测拟。三日乃收声，开户作遐视。蓬裂车空存，雪净天如洗。御行善泠然，吾将笑列子。"}