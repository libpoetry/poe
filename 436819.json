{"id":"436819","title":"别李周卿二首","dynasty":"金末元初","author":"元好问","text":"行路涩于棘，单车望千山。歌君归云曲，清涕留馀潸。六年河朔州，动辄得谤讪。惟君笃高义，日来款柴关。古交松柏心，今交桃李颜。古人去不返，古道挽不还。相思一尊酒，幽恨寄山间。城居日蛙黾，局促复局促。去作山中客，放浪谁检束。溪光淡于冰，山骨净如玉。怀我同心人，团茅住深竹。垂纶鲜可食，种秫酒亦足。石坛三万丈，醉眼天一粟。安得万里风，相从两黄鹄。"}