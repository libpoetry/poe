{"id":"810720","title":"兑阁十词 南歌子·齐世家彤史","dynasty":"清","author":"毛奇龄","text":"朱阀迎齐女，金箱贮楚云。高阁傍斜曛。阿谁居阁上，济阳君。蓬山小吏，上清旧籍，曾控九仙朱鲤。若非花下认前身，几负却、双成久矣。枫亭何在，治装东去，请食宋家荔子。纵然置驿未能通，也胜看、忠州画里。两地烽烟天一隅。蒋山西尽处、莫愁湖。谁言流水隔姑苏。春潮上，中有一双鱼。缄处印含朱。泽蒲裁作线、界蜘蛛。簪花小字画来疏。凭偷看，传作窦家书。乃与阿潘同住。何故。花月映江潭。问谁还宿普明龛。参么参。参么参。长向花前摊女史。一榻自安花蔓里。尽教春去病还留，捐药饵。弄笔底。全似建安女博士。阶下稚童摇葛藟。满院月明清似水。慢言蓁莽辟除难，君意气。且已耳。泛扫请从一室始。齐代远，空吟乘马篇。真珠钏，解作算商钱。锦闼闲心，绿窗幽兴，得句相调。何意东园，杏花开遍，又是春朝。丁娘且索挥毫。甚处见、欢情久要。几阕清词，数行细字，一幅生绡。且慢记。琴心当日何似。只看绿绮绕孤桐，素丝未理。高山流水有谁听，离怀此际如寄。况花底，楸树子。旧枰在断垣里。空留遗挂紫檀心，琢成累累。横横直直试踌躇，几曾闲却纤指。是中意，诚莫己。良人惜未能此。追忆尔时佳致。或庶几、鼓瑟湘灵堪比。何况围棋张良娣。不辨黄鹂能却妒，临溪且采茵陈。文园能聘茂陵人。君心难问取，我见也怜生。今日秦淮相接处，当年桃树桃根。门前流水记前因。曼陀花下影，同拜绣幢身。采菱歌罢，见紫角新翻，绿苞初卸。问灌湖前汊。女伴恁来迟，停船相迓。红袖风吹，刚一望、夕阳西下。唤侍儿、慢捲朱竿，菱刺又牵罗帕。举棹去，南浦夜。叹洲尽含霜，湾名销夏。此事思如乍。待旧约重寻，流光不借。几度秋风，看浩浩、长淮东泻。好愁人、翠藻清涟，犹是参差如画。"}