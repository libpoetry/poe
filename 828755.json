{"id":"828755","title":"前夕梦见三松奇绝纪之以诗","dynasty":"清末近现代初","author":"陈曾寿","text":"平生爱松性所独，天骨异众涛声凉。西山戒坛西天目，郁勃胸臆不可忘。羁栖游踪久不到，夜梦见之非杳茫。三松侠倚各异态，奇肆淩厉势莫当。精神迥出天地外，六合虽大疑相妨。喜心翻倒转愁虑，他时远适难移将。挟山超海真幻念，却立抚视空徬徨。乃知胜赏皆物累，生心有住非真刚。安得精气迸为一，逍遥世外齐久长。"}