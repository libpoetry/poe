{"id":"820046","title":"梦云中一丹凤渐敛羽翮，经行而逝，惟见天际一飞艇，又忽坠落于邻宅，惊醒，诗以记之 戊辰九月三十日志于日内瓦","dynasty":"清末近现代初","author":"吕碧城","text":"凤兮凤兮德未衰，九苞耀采垂天来。倏然鹏程翔九万，不比孔雀五里一徘徊。又如行空腾骥足，无劳风人我马歌虺隤。是凤是仙是梦影，但觉云光叆叇青旻开。我方神游兼目送，鹢退豹隐胡为哉。生当丧乱今何世，丹崦日暮红桐死。鹤鹳犹羞鸡鹜争，凤麟岂兆河图瑞。文翥和锵一笑逢，付与华胥为游戏。色相匆匆转瞬消，飞艎天末遥相继。我犹列子曾御风，前尘入梦原非异。忆昔扬舲驶太空，朝发罗马夕奥匈。俯瞰邦国如结衲，横掠山岳如转蓬。上界下界白云海，千朵万朵碧芙蓉。丰隆肆威曜灵灼，光使目眯声耳聋。机声一叶能遒劲，捭阖浩荡穿鸿濛。当时疏懒无诗纪，今摭残梦为补未竟工。或云敛翮堕艇非佳谶，我闻斯语瓠犀粲。前贤籀理齐彭殇，况属幻梦难凭验。纵教铩羽甘为凤，便使摧机甘为舰。但期天上驻精魂，岂向人间论修短。"}