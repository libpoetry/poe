{"id":"1218450","title":"元日有感率成口号示季渊侄辈效储光羲体","dynasty":"元","author":"岑安卿","text":"世家三山踰百年，读书作官还种田。支分派别五十灶，昔日一家同屋眠。迩来本大枝叶繁，荣枯异体理则然。自家有酒自家吃，有馀尽可宾客延。自家无钱自家守，慎勿仿效生冤愆。我今新正六十四，发白面黑心未死。寡交颇觉乡党疏，嫉恶何妨宗族忌。此心但愿子孙贤，诗礼家声勿令坠。种田有饭蚕有衣，读书作友天下知。纷纷衣锦食肉人，马上相逢知是谁。"}