{"id":"197417","title":"快哉行呈诸友兼简仲美","dynasty":"宋代","author":"王令","text":"脱巾草坐踏地歌，花影落酒生红波。拔剑横膝仰面笑，醒眼不识天为何。平时尘土埋英雄，却学弄笔为雕虫。太阿补履不足用，老骥捕鼠终无功。安得雄心大胆子，与之把臂论心事。不使生前眼见仇，何用死时尸磔市。人生病老多壮时，百岁只如梭过机。安能局促努筋力，眼穿仰望丹桂枝。"}