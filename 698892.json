{"id":"698892","title":"倪君某以小象托赋而先以诗次韵四首","dynasty":"明","author":"徐渭","text":"即看负剑游吴客，终是抛繻入汉童。阿堵虎头虽易擅，浮丘鹤相本难工。敢于玄白嘲杨子，尚恨丹青败乃公。算更难描谁面目，矮人咄诧戏场中。评惭王浚推王猛，影伴吴童唱阿童。饭颗山头吟总瘦，雌黄舌底吮难工。谁能相马如薪者，若个描龙不叶公。忽忆人心如面语，须君著屐九回中。只知江夏多黄祖，那知江夏有黄童。宿蚊未易轻纨散，老蠹犹钻故纸工。游戏巾裾留发佛，扣参聋哑大家公。惭非十九人中客，付与毛锥玷画中。注经笔绕三坟简，炊茗烟笼五尺童。秋水瞳人双眼白，春风剪子百花工。无权江夏今谁个，有用云林旧是公。欲扣比方应不对，子綦正在㗳然中。"}