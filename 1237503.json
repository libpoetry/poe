{"id":"1237503","title":"淮安王吴山歌六章","dynasty":"元","author":"揭祐民","text":"泽欲流，强用兵。仁者师，无威声。持百万，如云行。令所出，时扬鹰。不血刃，惟功成。来南东，用生道。前旌旗，后盾纛。称兑戈，存障堡。上韬略，匪勇暴。泯杀机，遂仁好。东苍龙，入震泽。民胥生，道得国。始用牡，振太白。徐用止，田有获。吴山高，著铭勒。虎丘奠，西师安。念越栖，稽山完。国既逊，无胥残。泰伯祠，在江干。过禹穴，碑勿欢。王临襄，继踰淮。以所履，觇云雷。利建侯，雄基开。入图像，麒麟才。视王仪，毋能侪。笳鼓竞，铙歌长。王有灵，福此方。男吹笙，女协簧。抚琴瑟，升中堂。惠我杭，时无疆。"}