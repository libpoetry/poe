{"id":"954070","title":"和圣俞李侯家鸭脚子","dynasty":"宋","author":"欧阳修","text":"鸭脚生江南，名实未相浮。绛囊因入贡，银杏贵中州。致远有馀力，好奇自贤侯。因令江上根，结实夷门秋。始摘才三四，金奁献凝旒。公卿不及识，天子百金酬。岁久子渐多，累累枝上稠。主人名好客，赠我比珠投。博望昔所徙，蒲萄安石榴。想其初来时，厥价与此侔。今也遍中国，篱根及墙头。物性久虽在，人情逐时流。惟当记其始，后世知来由。是亦史官法，岂徒续君讴。"}