{"id":"685094","title":"挽霍渭崖五首","dynasty":"明","author":"王渐逵","text":"黑云堆墨拥山阿，骞地飘风骞地过。可是真工元未洽，不成霖雨沛江河。自擎舟楫出长途，满目湖山兴不孤。却怪当时轻自识，只将齐晋认龟凫。绝学由来未易传，每于贤哲得真铨。堪嗟一卷程朱训，回首风光已暮年。月旦凭谁更品评，古今人物自成名。遥知嘉靖明伦疏，留与千年映汗青。宝鸭池边芳草凄，翳门关外半斜晖。独怜华表孤高鹤，不共樵云一队归。"}