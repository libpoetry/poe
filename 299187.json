{"id":"299187","title":"金缕曲·涌出莲花舌","dynasty":"清代","author":"袁嘉","text":"涌出莲花舌。蓦猜疑、九霄咳唾，霏成红雪。噙玉怀冰寒不沁，肝胆生来原热。是半世、胸头凝结。举目苍凉无处洒，看星星点点沾襟湿。还比较，泪痕赤。罗浮飘渺寻仙踪，怨天公、未容化蝶，偏教磨折。冷雨敲窗魂又返，也似短檠明灭。只听取、傍人相惜。说道虚名今古累，甚呕心奇句邀人识。尘寰梦，转轮掣。"}