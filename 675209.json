{"id":"675209","title":"湘水歌","dynasty":"明","author":"孟洋","text":"湘水绿色波瀰瀰，石树参差岸烟起。芳洲兰叶摇香风，日暮千林万花紫。春无鸿雁随阳和，昼见猕猴挂薜萝。谷深疑有秦人住，泽畔时闻渔父歌。独爱苏吴顾虎头，谪官五马来湘洲。郡中无事常高卧，忽复乘舟泛碧流。醉邀明月不知返，曲奏阳春恒寡酬。神简郎君更清出，小顾阿髦谁甲乙。陈荀王谢久尘埃，君家一门皆俊才。班扬已去苏李死，气运文章喜再回。德星远向庭闱聚，堂上春阴覆瑶树。柳山云物春更嘉，翠竹寒泉啼鸟哗。昔人尚有读书屋，君复题诗蹑紫霞。"}