{"id":"815794","title":"哭留守公四章","dynasty":"清","author":"钱澄之","text":"桂林陷后屡登陴，此日孤城岂更支！坐啸但凭天意稳，痴忠不信粤疆危！也知滇帅空邀饷，却恨焦侯远驻师！闻有七人同日死，张髯以外定为谁！林生夜梦巨舟沈，独有吴郎水未侵。幕下几人能脱网，危时早计岂成擒！可怜供帐盘餐却，犹许累囚唱和吟。司马奋髯公击节，从容激烈两同心。仙翁授记有玄机，为说扶公返旧扉。共信锦衣思结伴，讵知马革是「荣归」！慈孙收血奔难到，爱子趋庭志已违！传说吴江杨义士，窃携骸骨出重围。天隅文物仗公存，多士从龙半在门。疏拙无因频荷荐，圣明不用亦衔恩。特乘休沐趋戎慕，为献新诗赏直言。回忆虞山高宴夜，桂华明月最伤魂！"}