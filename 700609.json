{"id":"700609","title":"吴僧日章讲师赴召修蒋山普度佛事既罢东归送别二首","dynasty":"明","author":"高启","text":"万人拥坐听潮音，宝刹曾迂玉驾临。佛法晓敷三藏秘，帝恩春及九原深。钟山坐处花频雨，练浦归时树欲阴。拟问楞伽嗟已别，楚江飞锡暮沉沉。故乡未解识清容，却在金陵阙下逢。中禁曾分斋钵饭，上方时叩讲筵钟。一帆细雨迢迢浦，半塔斜阳霭霭峰。相送师归忽多感，飞云亦恋旧依松。"}