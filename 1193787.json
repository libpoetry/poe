{"id":"1193787","title":"登封大酺歌四首","dynasty":"唐","author":"卢照邻","text":"明君封禅日重光，天子垂衣历数长。九州四海常无事，万岁千秋乐未央。日观仙云随凤辇，天门瑞雪照龙衣。繁弦绮席方终夜，妙舞清歌欢未归。翠凤逶迤登介丘，仙鹤裴回天上游。借问乾封何所乐，人皆寿命得千秋。千年圣主应昌期，万国淳风王化基。请比上古无为代，何如今日太平时。"}