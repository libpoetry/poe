{"id":"1115655","title":"过望亭六首","dynasty":"宋","author":"杨万里","text":"望亭昔岁过归船，柳为蹁跹杏为妍。今日溪山浑似旧，雪芦风荻两萧然。窗间雨打泪新斑，破处风来叫得酸。若是诗人都富贵，遣谁忍饿遣谁寒。暮鸿作阵猛相追，风有何忙也急吹。恼杀诗人真枉却，云窗雾阁不曾知。两岸山林总解行，一层送了一层迎。天公收却春风面，拈出酸寒水墨屏。朝朝暮暮见长河，见了长河只厌它。却爱画师能画水，不看死浪与生波。晴河不似雨中看，晴里波纹只簟斑。却是雨河新样巧，簟间织出小金镮。"}