{"id":"458446","title":"十月十八归云溪饮于肖家醉书","dynasty":"当代","author":"卢青山","text":"八骏能骞翔，未若我心疾。石火电光中，故人已历历。洞庭渺渺波，长髯苍苍立。古柳髡未残，摇曳时飒淅。把臂无所言，左右顾肥瘠。随指路边荆，杯酒已在石。拂我鬓边尘，掩我眸中泣。捉我杯中酒，饮我少年忆。少年不可回，我去不可抑。孤囊向苍茫，明夕复何夕。"}