{"id":"292263","title":"声声慢·閒步郊原，追念彊村翁，凄然成咏","dynasty":"现代","author":"张尔田","text":"碧将山断，红带霞分，登临何限沾衣。醉后羊昙，西园处处花飞。芳洲已无杜若，便涉江、欲采贻谁。还解佩，甚楚兰盈把，都化相思。怕听黄垆碎语，几夜窗秉烛，惊梦犹疑。旧隐鸥边，如今应怅人非。飘零坠梅怨曲，尚泠泠、海上心期。愁更远，抚霜鸿、弹断素徽。"}