{"id":"1117603","title":"琼林苑御筵奉诏送文太师致政归西都四首","dynasty":"宋","author":"陆佃","text":"车后鹓鸾随剑履，帐前貔虎拥旌旄。星环紫极三阶正，鳌立青天一柱高。上苑金杯新锡饯，下都银钥旧均劳。重来更捧宸章烂，华衮何如玉字褒。黄钺新兼两镇雄，至和前已冠三公。传将名德蛮夷外，老却年华将相中。十雨燮成尧壤厚，五云飞尽傅岩空。更闻定策刊彝鼎，千古英雄伏下风。太师勋业在丹书，乞得身归主眷殊。五色诏容瞻凤阙，白云篇不换蛇珠。閒应物外神仙有，健复人间将相无。明夜画船回首处，汴堤烟月柳千株。黄金曾酌御尊馀，恩礼何人更得如。北极星辰趋观阙，西京花木卧田庐。手持宸翰春罗馥，身入仙壶昼景舒。八十为师精力在，太公应愧齿先疏。"}