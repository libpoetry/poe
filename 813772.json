{"id":"813772","title":"咏古","dynasty":"清","author":"沈宁远","text":"因必审可亲，古训日星揭。倾盖乍交驩，慎初简贤哲。出处长依倚，何容漫结纳。才士务进取，浮躁鲜甄别。见有门如市，群趋相暖热。一旦冰山颓，身败名亦裂。中郎入郿坞，岂计玉玷媟。仪曹客王家，用世心猛烈。托附得长松，弱植亦高洁。桃李非不妍，攀援易摧折。二人何眯眜，曾勿问志节。辞藻艳芳葩，趣操消春雪。纵得柄用久，名位已添窃。初谓灼天焰，余光照不灭。讵意一爝火，竟铄铮铮铁。轻肥弹指顷，不如恒冰蘖。文采弗庇身，垢腻终难刷。令人长恨叹，唾壶几击缺。为语多才人，握瑜勿自亵。逸翮翔寥廓，潜鳞藏深渊。水暖高风利，飞跃各迁延。钓弋乱海宇，栖遁甘静便。赵氏南徒后，邪佞势递专。降幡一旦出，野多守义贤。长溪谢咨议，晞发投林泉。语水卫居士，行洁比白莲。岂无开济念，分定不容权。冰雪严寒后，景象非犹前。凡卉趋新艳，松筠独超然。移垤知君尊，分衙识王先。况负气丈夫，屋社忘其天。不见陶栗里，只纪甲子年。寄情酒盏底，酣畅壮心镌。旷世而相感，事异节同全。息影疑肥遁，孤怀谁与宣。陆沈古不乏，箕山颍水边。大器击以授，弃之如腥膻。遭际昌明会，经纶不与焉。富渚垂钓叟，千载可比肩。欲概忠贞士，风格尚相悬。太息终南高，何为捷径缘。云云争藉口，且觅买山钱。有劳情易伐，无竞量始宽。儒臣不多觏，况乃尚桓桓。卓哉冯公孙，奋翼汉鼎安。屏坐大树下，宏功置若刊。武惠下江南，摧亡同转丸。囊中书数卷，终不计好官。金酋南牧马，力战锦袍丹。角巾归私第，争说勤王韩。历观古将帅，身名无两完。栾彭致菹醢，王杜开衅端。矜情兼骄色，颠蹶空长叹。三君明且哲，茂绩等闲看。不欲多上人，冲襟良独难。宠禄日以远，悔吝无能干。后事追莫及，先几在急湍。嗟彼冒昧子，名利满胸蟠。濡滞勿忍决，蜂虿即我钻。超绝五湖叟，一棹老烟滩。纷华伐我性，宁淡味无穷。寓言游方外，明哲保其躬。子房心为韩，愿不及侯封。䠞项奠刘祚，长辞随赤松。梅尉尝市隐，远蹈碧海中。终身不复见，补陀留遗踪。五季希夷叟，卧称华山峰。骑驴闲笑语，奕代挹清风。皆布托而逃，求仙非初衷。摄生甘幽寂，草堂有卢鸿。遁世迹不谬，趣向将无同。群伦如鸱鸢，腐鼠爱到咙。闻有高世志，便疑脱尘丛。思彼亦人耳，讵能老还童。独怀冰雪意，不受氛垢蒙。超然浮云外，何异翔太空。恒情好神怪，附会类齐东。长生有妙理，只看狎鸥翁。乱离善养晦，经济不居功。一朝去火宅，随在是天宫。熊经鸟伸辈，何日得方瞳。"}