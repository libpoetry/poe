{"id":"807404","title":"应天长  红友约余辈重游石亭，以阴雨辞之，不允，复偕云臣、竹逸、放庵上人饮高士吴具茨墓下，落梅盈把，游情甚适，词以纪之","dynasty":"清","author":"陈维崧","text":"寺桥阁雨，山馆弄阴，重游向时陂泽。连袂行歌，依旧名僧与词客。花妨帽，泥印屐。便湿了、春衫奚惜。疏圃外、映水一枝，旧曾相识。对景且疏狂，莫负红瓶，潋滟倾春碧。不见樽前，无数饥鸦作寒食。庾家墓，王氏宅。糁一片、落英堆积。怕来岁，载酒城南，又是陈迹。"}