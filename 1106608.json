{"id":"1106608","title":"再次前韵二首","dynasty":"宋","author":"王庭圭","text":"邂逅忽登君子堂，眼明初识斗间光。如窥银汉纤尘静，更酌金盘晓露凉。玉座正临天北极，蓬山归直殿西廊。野人不识升平事，但觉江边白日长。毛公过我竹间堂，赠我新诗敌夜光。盛德自为南土秀，清风何羡北窗凉。漳江日落人争渡，古寺僧归月上廊。挥麈细谈家世事，时材无复数真长。"}