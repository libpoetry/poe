{"id":"683101","title":"二十九日","dynasty":"明","author":"方孝孺","text":"挥泪劬劳日，持觞孝义门。敢承千古托，恐负二亲恩。善颂惭诸彦，伤怀望九原。寂寥生意尽，空愧此身存。野人哀感日，天子戊辰年。巳负悬弧意，空吟陟岵篇。病身难报国，歉岁欲求田。筑室依先陇，将心诉九泉。就木悲贤杰，持家赖哲兄。三人嗟莫并，一世竟何成。毁壁千秋痛，看云此日情。遥怜小儿子，念我倚栏楹。"}