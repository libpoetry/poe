{"id":"1128584","title":"送宁守罢任赴阙四首","dynasty":"宋","author":"葛胜仲","text":"材大多不容，论刚苦难受。儒玄阅三朝，伟冯今白首。胸中有藏室，设张动掣肘。人言专城乐，聊结新安绶。独喜众毁言，不及河东守。三年四宝堂，红梅倾白酒。出处固有在，儿辈浪奔走。岂复恨典签，得州大如斗。老人聚扶杖，儿啼使君前。习知使君清，一觞代一钱。六城十万户，焉依刺史天。刑清艾作韠，俗朴蒲为鞭。赭衣入佗郡，关户得晏眠。州乡大作社，击壤歌康年。左轓忽照路，更借知无缘。愿公治者广，此惠周幅员。阳城拙催科，贾谊困迁谪。骑曹呼马曹，罚满何止百。一笑为阔略，坐免投此帻。铃斋父党尊，均礼不赐隔。人疑典午公，岂尝有此客。连年三露章，慰荐飞络绎。自惭骨相屯，顾使议见格。途穷窘论报，纸札谩摇擘。紫阳如佳人，晻霭送征舳。含愁入长眉，尽敛故时绿。语儿已在眼，欢迎走僮仆。旧社问枌榆，新径开松菊。还家聊作客，行色催辇毂。同升纱笼人，拔士有丰禄。会当出水镜，一洗凡眼肉。跻荣赤墀涂，雁门诗可复。"}