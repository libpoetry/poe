{"id":"700840","title":"夔府竹府词四首","dynasty":"明","author":"曹学佺","text":"早看东南暮看西，蜀天只怕上头低。东边日出纯无用，云暗上头三尺泥。君居北井妾南沱，对面相看隔路多。须趁渔舟过急峡，还随乌翼上斜波。今日峰高云束腰，平平一掌在明朝。朝来出门又如是，侬是好言郎莫焦。沿江坎上即田畴，满店烧春酒气浮。峨眉五月雪消水，刚让侬家割麦秋。"}