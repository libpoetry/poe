{"id":"1207894","title":"怀旧游赠别杜君还益津","dynasty":"元","author":"范梈","text":"往与羽人曾结沧洲期，醉骑鲸鱼跃天池。北走幽都摩碣石，所历至今皆见之。泽国波光秋潋滟，津亭月色晓参差。山夹疏钟和雪度，楼栖断角引霜吹。兰园坐送流莺乱，华观行闻住鹤悲。别来几度斜阳里，平曲风烟劳梦思。安得狂心化为浪，去随流水到天涯。偶向燕城逢杜子，为我立马欢相持。自言家在碣石西，石西易水清沦漪。易州风帆日日至，佳人何事重来迟。重来易迟去易远，便欲从君川路返。岁年冉冉思无限，诗成雁过云涛晚。"}