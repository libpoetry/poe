{"id":"798118","title":"哨遍  咏弹筝","dynasty":"清","author":"陈维崧","text":"何处放娇，砑罗裙上，一寸销魂地。倚桃笙、恰恰罢梳头，正是恹恹天气。上青楼、轻拢鬓枣，乍挨纤笋，万种情如水。正搭定鲛绡，妆完羲甲，十二钿蝉栉比。对玉荷、清影颤琼枝。又小语、流莺上柳丝。慢撚斜搊，鬟亸衫偏，那人情味。似秋夜楚天，急雨弹入空舲里。鼓神弦、含商嚼徵尽伶俐。拍碎棠梨，唱残红豆，一双玉剪低还起。印粉痕圆，凝愁声重，碧到眉峰无际。怪窗前、簌簌落红轻坠。见十五、檀奴绿窗西。要窃听、曲中私意。不觉阁住银筝，婉转筹身世。种玉前缘，簸钱旧事，脉脉萦牵不已。家乡秦陇几时归。此曲可怜犹在耳。"}