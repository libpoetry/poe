{"id":"780156","title":"金缕曲 与诸同人话吴兴风景有感 十七叠前韵","dynasty":"清","author":"叶绍本","text":"忆煞乌程酒。听传来、苹洲渔笛，乡梦回否。碧玉双溪流不断，漉去泾泥五斗。浮黛影、山痕面九。小艇瓜皮随荡漾，泊芦花、恰有闲鸥守。波汉水、碑岘首。晶宫绝少轮啼走。尽放眼、绿荷如海，翠衣携手。一带鱼鳞楼阁好，修竹暑风不受。爱修网、银刀巨口。顾渚芽茶白于雪，更团栾、明镜热妍丑。子夜曲、红亭牖。"}