{"id":"805295","title":"贺新郎 登龙池绝顶凭虚阁","dynasty":"清","author":"史鉴宗","text":"苍翠飞千状。破松根，嶙峋石磴，曲随烟上。一径蹒跚攀绝顶，纵眼豁然辽旷。看足底，群峰铺浪。小阁恰当巃嵷处，俯悬崖、万仞临虚漭。凭栏语，众山响。掀髯不觉尘襟荡。眺东湖，一泓杯水，空明微漾。老衲孤栖谁伴侣，虎啸猿吼酬唱。问佛法，无言相向。酌我半瓯中顶茗，傍龙湫，拍手云生杖。登临兴，老犹壮。"}