{"id":"692843","title":"乌栖曲","dynasty":"明","author":"杨慎","text":"金莲作杵琼瑰砧，蛟龙艳锦鸳鸯衾。并刀未剪燕霜落，何日征衣到沙漠。昼漏迢迢春滟滟，草如柔罽花如焰。白日红窗恨转多，个侬无计奈春何。汝南鸣鸡乌臼鸟，强颜饶舌催天晓。残妆相送泪阑干，月帐云屏生晓寒。月华二八星三五，丁丁漏水鼕鼕鼓。相思相忆阻河桥，可怜人度可怜宵。"}