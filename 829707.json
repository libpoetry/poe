{"id":"829707","title":"夜起庵杂诗","dynasty":"清末近现代初","author":"郑孝胥","text":"望前及望后，未晓见月落。明镜斜入窗，可爱伴寂寞。连宵光渐缩，半规尚抱魄。一瘦成蛾眉，悄然傍帘幕。吾侪不施灯，幽若在岩壑。夜起定何心，无心亦无著。昧爽趋行在，二年如一日。我心非有求，吾道贯于一。持是将安穷，前途黑如漆。暗飞能自照，宵行亦奚失。息庵阿所好，赋诗必龙州。龙州我方壮，短后经三秋。边民幸安枕，将士和无尤。兴学乃吾罪，肇乱终难收。弹指二十年，沧海方横流。所学作何用，徒为知己羞。晓出雪犹微，须臾飞渐密。仰观若塞空，横铺路欲没。楼台顷自明，高下同一洁。旋风俄焉起，眩转益飘忽。浮浮俨簸扬，作势穿牖闼。向晚如小衰，竟夕乃愈烈。诘朝互传语，尺许久无匹。宣统三年春，元旦差相埒。中间十五载，丧乱鲜可悦。意者其休徵，相看还咄咄。淳于讽子舆，嫂溺援以手。避嫌忍坐视，毋乃君子咎。以道援天下，其义在不苟。徒手将何施，行权岂可狃。枉尺而直寻，逆取而顺守。本原既不端，讵免天下诟。"}