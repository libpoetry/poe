{"id":"694326","title":"再依韵答子长","dynasty":"明","author":"陈献章","text":"樽酒相逢喜欲歌，眼中人物又如何。山光开户青绕几，草色停舟绿满蓑。东泛与公刚到海，西游去我莫踰河。古今胜负弹棋手，閒笑人间局面多。听到人间宁戚歌，马周无病谢常何。江边野艇眠依竹，日出东山催着蓑。自古或由诗入相，如公真有口悬河。山楼尽日同挥盏，花落黏樽晚更多。逍遥华顶放仙歌，华顶不登君谓何。仰攀明月天几尺，中借狂夫地一蓑。亦见轩辕来铸鼎，不闻夫子叹临河。赤城路隔芳菲断，一醉碧桃春更多。"}