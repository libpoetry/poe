{"id":"1124881","title":"再和聋字韵诗一谢史宰一呈黎丞","dynasty":"宋","author":"徐鹿卿","text":"化感儿嬉七十翁，波馀犹足活瘖聋。肯安恬退淡中味，大觉催科拙处工。及物坐看驯乳雉，苏民更欲骂尸虫。恢恢游刃浑馀地，赢得赓酬伴赞公。脩龄阆苑一仙翁，拜跪无妨岂是聋。松柏耐寒宜岁晚，池塘入梦泄春工。群趋摘尾浑行鹭，一见降心赋草虫。莫谓田园动归兴，渭滨垂老尚三公。"}