{"id":"905437","title":"至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎 其四","dynasty":"宋","author":"李至","text":"吾家何所有，满地是苍苔。短褐朝回著，闲门客到开。黄精充果实，白薤助羹杯。澹薄长娱此，交亲莫见咍。"}