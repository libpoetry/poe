{"id":"702527","title":"杨叔瓛地官挽歌六章 文崖","dynasty":"明","author":"程敏政","text":"卓笔峰高半入云，秀钟人物迥超群。山川一日收灵气，留得扬雄死后文。寂寂茅堂昼掩关，瀼西风物称投閒。当时岸帻黄花里，应读移文笑北山。门前乔木翠生烟，一姓同居几百年。闻说省郎无恙日，紫荆花下酒如泉。白石青松路不迷，隐君坟上路萋萋。当时苫块藏身处，犹说慈乌绕树啼。一泓挑出浅沙间，照影如分镜里颜。知是吟魂长不散，月明来此弄潺湲。乐丘遥枕暮云寒，一日全归事最难。赢得墓前新石在，铭文留与后人看。"}