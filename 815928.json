{"id":"815928","title":"城西","dynasty":"清","author":"高心夔","text":"连云列戟羽林郎，苑树依然夕照苍。一狩北园盛车马，再寻东阁杳冠裳。滫兰苦污生前佩，炷麝能升死后香。赫赫爰书铸惇史，天门折翼梦荒唐。宠冠亲贤料遽衰，致身胡取亟登危。将军清静归醇酒，公子声华误绣丝。坊乐入筵天庆节，殿材营第水衡司。十年风谊亏忠告，江海堙流此泪垂。"}