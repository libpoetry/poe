{"id":"449370","title":"水调歌头  得斯奋广海农场词却寄","dynasty":"当代","author":"陈永正","text":"脱手忽腾踔，一纸檄高天。欲令云迎雷迓，镗鞳大音传。不意回飙吹转，遽向尘间飘堕，慷慨变微言。赚我夜深泪，览子别来篇。功名事，须迟暮，漫凄然。独对东风凝睇，赖有故人怜。莫问梦中归路，且自漫漫求索，甘放粤江边。陂外有兰杜，可以永芳年。"}