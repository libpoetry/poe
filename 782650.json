{"id":"782650","title":"题观海图为张同年蔚千作","dynasty":"清","author":"戴亨","text":"崇明县治海中起，贤宰升高望海水。元气茫茫浸坤轴，波涛泻入胸怀里。此中有螺蚌，咀喔浊泥滓。此中有神鲲，水激三千里。此中复有三神山，缥缈虚无住仙子。陶铸尧舜但秕糠，灵风扇物物不死。天吴效顺蛟龙驯，螭珠烛夜虺蜮徙。洪濛开辟留大观，生物之奇乃如此。秦皇汉武一何痴，长生大药空劳思。圣王有道不扬波，遐荒重译纷来驰。烟消雾净氛沴灭，日轮照耀扶桑枝。须知利涉要舟楫，安澜亦借经纶持。前代此间为要害，设险翻为盗贼资。余观此图心骇愕，鳌掷鲸呿安可测。身老飘荡畏风波，每欲浮家苦无策。何人为我舣灵槎，孤岛群鸥是安宅。"}