{"id":"702439","title":"谒陵承西涯翰长有诗相饯次韵五篇 其一 道中作","dynasty":"明","author":"程敏政","text":"北郭诗筒走置邮，风光长为客迟留。连村岁稔鸡鱼贱，故国城荒鹿豕游。水没断村惊旧雨，蝉依高木战新秋。青山久别今重见，一笑还能识面不。岁华忙迫似星邮，霜入吟髭不少留。三日倡酬曾满纸，十年离合几同游。方难却老思医扁，学易隳功感奕秋。佳话不知残暑退，清风能及故人不。百岁浮生一传邮，重公英誉到今留。人间虎榜真多愧，地下龙逢可并游。孔庙作邻庭桧晚，唐宫何处井梧秋。得开祀典须贤令，能有封章达帝不。黑云成阵作诗邮，不得荒城半日留。岚黛有情随面出，雷车无定绕空游。道傍唤转林鸠午，风外飞馀石燕秋。寸寸入山惊雨意，友人还及念予不。来往浓阴若递邮，晚晴无复片云留。山呈玉笋凌空出，水幻骊龙抱月游。奇事我逢三日霁，赏心天赉一林秋。归途为问朝陵使，曾有新篇纪胜不。"}