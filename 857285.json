{"id":"857285","title":"答黄薮富道","dynasty":"宋","author":"王令","text":"角角适时足，力走犹或迟。从而不逮人，不若坐视之。而予始用此，已无先人思。间自念斯世，固亦未易为。以其得而惭，曷若退自宜。老身可孔颜，饿死犹夷齐。予心最乐此，尤喜用自持。岂将六尺躯，贱易五羖皮。但无百亩田，得抱刚气归。年来事穷蹙，露暴无自依。姊寡不能嫁，儿孤牵我啼。平生事文字，无路活寒饥。勉从进士科，束若缚襁儿。时时忽自笑，往往穷加悲。有如高飞鸟，中路饥自低。锐知从食来，不意身投黐。神龙拿白日，挟雨万里飞。使其口有衔，安得无驯随。虽然平生志，固未忍相遗。闲时自散开，纵吟助嘘嚱。财将舒己私，岂敢偷人知。黄君道德者，术业何颀颀。手提九黄钟，旁取折籥吹。悬知失气类，误以唱和期。不知里社歌，不可郊庙施。况余衰病馀，有气亦巳卑。加之困俗学，羝角方牵羸。诗陈尽自道，幸子怜无疵。"}