{"id":"1098087","title":"独坐","dynasty":"宋","author":"徐鹿卿","text":"长江酿碧山滴蓝，书堂枕北户启南。无人与言略为二，邀月对影聊成三。澄清万虑了无摅，鱼猎百氏几如贪。观兰玩石亦何好，平生嗜好有所耽。沉烟纷郁醒宿醉，松风清越供幽谈。反观静照默有契，森然众理俱包涵。羁穷纷纷叹荼苦，真味往往如饴甘。客来问讯主人处，春风轩下榻睡酣。"}