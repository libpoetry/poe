{"id":"1251041","title":"乙已正月携家自永丰萧原郑大中氏复归平川雪晴郊行分得数字因用述怀","dynasty":"元末明初","author":"陈谟","text":"蓂飞穷孟陬，鸦喜喧晴宇。食罢澹无营，意行惬幽趣。章缝六七人，谐笑杂今古。出行仍关市，负郭皆乐土。霜留草头花，雪落松梢雨。山翠扫娇蛾，水光摇浴鹭。梅残惊缥蒂，柳弱未金缕。纵横野人庐，大半无外户。皆云县官好，所病在军旅。近时哨粮卒，出没甚虓虎。劫财野为青，杀人血漂卤。以兹不有宁，全家入城住。县官极保障，郭外今安堵。官军多下流，执讯系长组。向来刘表鹰，化为张汤鼠。家人尚未还，宾主阙茗具。升平亮可复，篱落勤遮护。桑柘即抽萌，鹅鸭尚多数。芳菲亦未通，笑指桃李树。乘除理则然，甘苦要相补。我从去年秋，不得恋坟墓。避地来平川，誓将远抄虏。凄凉埙与篪，白发走岁暮。彼是天一方，鳞鸿杳无据。前登胡公山，似蚁缘壁度。悬崖临不测，仄径忧跌仆。竦身胆为掉，况敢一下顾。喘噎投村家，村家亦寇伍。危言相恐迫，云此难久驻。唤儿自束发，导客从儿去。所利客资囊，夺攘俟中路。我家一百指，幸不罹此罟。脱身走郑乡，奔窜泥没股。郑公素长者，见客深慰抚。薪米既幸周，时亦分酒脯。草菅藉地温，伏枕且无虑。新年返平川，复此名胜聚。自闻野人言，惊悚狂欲舞。县官希鲁卓，才子追沈杜。深怀五色笔，随意数行醑。清吟勿体拘，占韵实齿序。蔼蔼春云垂，冷冷石泉语。志喜亦未然，姑将纪愁苦。"}