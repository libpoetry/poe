{"id":"1253223","title":"投李近仁太守","dynasty":"元末明初","author":"唐桂芳","text":"公侯真天人，读书眼如电。昨朝出东门，风雨得开宴。气逸千仞冈，文奇五色线。下车未踰年，众喜破忧面。向来龚黄流，史策一二见。紫阳朱子邦，前后多俊彦。宸翰勒坚珉，遗勋在书院。共惟陇西公，作新殊不倦。我老堕无能，时光薄秋扇。人生宇宙内，夙志不得酬。譬如太阿剑，千金未易求。如何土花蚀，遗弃不见收。至今酆城夜，光焰荡斗牛。傥无张华识，铅刀与等俦。客有异神器，磨淬滑欲流。分明聚清淑，争此三尺秋。兹焉重再拜，持赠岂暗投。无由佩津水，化作苍髯虬。"}