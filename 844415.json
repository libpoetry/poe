{"id":"844415","title":"琴江即事二首","dynasty":"清末民国初","author":"金武祥","text":"半年踪迹滞偏隅，风景频番纪客途。天气燠寒昏昼异，溪流消长雨晴殊。江头浪静鱼偏跃，树杪枝危鸟自趺。最爱秋光浓淡处，倩谁粉本绘成图。四合峰峦隐似环，孤城莽莽万里閒。连朝积雨蛟腾壑，满路腥风虎过山。聚散频惊岚瘴重，卷舒翻羡岭云閒。不堪景物炎荒异，何日天涯放棹还。"}