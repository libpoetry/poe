{"id":"1215204","title":"醉歌赠云心子陆华之","dynasty":"元","author":"丁复","text":"云心子，陆农师之子孙，老来卖卜钱唐门。搜玄抉微擘混沦，进退五纬扶两轮。皞父及芒儿，束手就律吕，不敢差毫分。前身定是张博望，老树倒骑上昆仑。投杼机上女，饮牛河畔人，与之细说天地根。却来人世三千岁，君平朽骨呼不闻。功名富贵无足云，祇谈祸福开盲昏，得钱沽酒和天吞。赤城有狂客，十年江海看浪翻。归来黄尘中，拭目惊见君。抵掌一长笑，各拂头上巾。别时绿发滴可染，祇今雪茧缫吴盆。少者忽已老，老者不复存，政须日日醉倒湖边尊。尊已倒，还再沽。不愁黄金尽，但恐清旦无。举手招羲和，低头唤天吴。劝尔勿东逝，止尔毋西徂。西徂不可止，东逝无穷已。嘱付酒家儿，明当复来此。"}