{"id":"422996","title":"西山纪游诗六首 其四 碧云寺夜坐","dynasty":"近现代","author":"汪精卫","text":"馀霞灭天际，山寺渐沈黑。方庭蓄万绿，一一泼浓墨。岩壑入黝冥，深沈不可测。泉声出万寂，流远韵更彻。似闻穿林去，邂逅涧中石。微风一吹荡，松籁与之洽。坐久夜逾明，纤月吐云隙。幽辉才半林，树影清可织。栖鸦枝不动，想象梦魂适。幽景信难摹，苦吟终未得。"}