{"id":"688216","title":"四美人图为永寿王东轩题","dynasty":"明","author":"朱诚泳","text":"春宵苦短春昼长，梦回残月穿回廊。西楼晓晴花气重，东风吹入帘栊香。起傍雕阑久延伫，雾煖只愁花睡去。高烧银烛绕花傍，唱彻金鸡海天曙。绿烟散尽天如洗，露滴银床尘不起。寒冰一片湿欲流，冷浸碧空秋万里。倚阑相对不胜情，翠袖飘风舞态轻。香烬宝炉檀板歇，桂花阴底夜三更。银蟾夜落金盆冷，玉手翻波弄晴景。广寒移入水晶宫，掌上分明见清影。深闺静悄不成眠，欲问嫦娥路渺然。秦楼人去彩鸾杳，冰光此夕因谁圆。惜春无计留春住，手撚花枝绕花树。嫩红深白总堪怜，来往徘徊不能去。归来妆阁日未曛，满身花露喷馀芬。笑舒玉指捲双袂，试问女奴闻不闻。"}