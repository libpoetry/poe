{"id":"687939","title":"冬日与铁城诸子游小岭同赋","dynasty":"明","author":"成鹫","text":"望山方悔出山迟，去去看山信所之。空谷乍闻孤屐响，寒岩初与老僧期。更无烟火通尘世，祇有云霞覆短篱。便欲结茅从此住，夙心难遣外人知。杖头标笠五铢轻，扶上孤峰四望平。沧海东西浮岛屿，白云朝暮暗江城。鸟逢吟客声相引，鹿认林僧路共行。我是即山山即我，相看何用更知名。同游亦复爱清狂，出郭招携逸兴长。坐石听泉衣带冷，就山尝茗齿牙香。断崖路转冲晴雪，老树寒生透夕阳。一度登临应不偶，閒云来往本无乡。"}