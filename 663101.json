{"id":"663101","title":"招隐歌赠李从周三首 其三","dynasty":"明","author":"孙绪","text":"城中胥台暴如虎，横索金钱又尊俎。争将鱼肉视坊厢，砺爪磨牙向鬵釜。意气谁敢少违逆，不见昨朝对尉簿。嗫嚅巧附笙簧词，愆尤行与髡钳伍。前途日落风雨恶，云深泥滑青衫薄。蹇驴独策将安之，村村闭户烹藜藿。何似归途如砥平，閒庭怨杀孤栖鹤。"}