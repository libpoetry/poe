{"id":"702840","title":"敕赐百官午门凉榚宴恭纪","dynasty":"明","author":"董其昌","text":"降霜应省百工劳，广陛长筵许共叨。天乐九成重用九，神霄高处即登高。但将观朵酬青女，底事归遗涴锦袍。等是授衣开令节，恰逢仙掌饫恩膏。建章月晓听霜钟，有诏分甘庆泽浓。巳见铁耕归甑爨，谁知粉米补山龙。馨香馋鼎餐英候，舄奕桓圭辑瑞容。圣主考文天雨粟，故拈糕字慰三农。"}