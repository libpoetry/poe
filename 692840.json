{"id":"692840","title":"竹浪词为刘珥江赋","dynasty":"明","author":"杨慎","text":"新结茅斋近少城，清流映带更多情。幽怀似怪王维少，柳浪何如竹浪清。青岚帚扫紫筠烟，垂露珠零绿粉天。最美仙郎能缩地，筼筜谷在锦江边。一部清商竹啸风，三霄碧纛舞晴空。披襟巳在珠宫上，宋玉兰台赋漫雄。锦箨花绷护笋根，龙孙蛇祖启风门。对青好续涪翁赋，滴露研朱挂月村。众窍为嘘万窍号，调调未定见刁刁。画风雄笔君须继，北海南溟捲紫毫。鸾暮笼烟还漏月，凤晨防露更来风。宽闲不似城中地，水碧金膏五百弓。一节为船碧海通，十洲三岛访仙翁。乘风破浪非坐事，好在垂天万里蓬。"}