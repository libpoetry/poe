{"id":"635420","title":"蜜柚歌","dynasty":"明","author":"成鹫","text":"岭南蜜柚天下无，垂枝结实如连珠。金相玉质冰雪肤，楚江萍实胡为乎。蔗浆茗饮渴所需，得此不复还区区。三餐未饱七尺躯，硕果入口忘饥劬。灵物所产非一株，人工地力分精粗。谁当种者髯丈夫，家住凤城城西隅。庭前累累实有馀，一摘再摘奇可居。四座见者生觊觎，宝刀剥果如剥瓠。金盘盛出供吾徒，大嚼小嚼姑徐徐。便便果腹归日晡，伸纸作歌歌吴歈。安得种此临交衢，道旁观者无贤愚，众口所嗜岂有殊。蜜柚蜜柚名不虚，大家细味看何如。"}