{"id":"1149718","title":"青云驿","dynasty":"唐","author":"元稹","text":"岧峣青云岭，下有千仞溪。裴回不可上，人倦马亦嘶。愿登青云路，若望丹霞梯。谓言青云驿，绣户芙蓉闺。谓言青云骑，玉勒黄金蹄。谓言青云具，瑚琏杂象犀。谓言青云吏，的的颜如圭。怀此青云望，安能复久稽。攀援信不易，风雨正凄凄。已怪杜鹃鸟，先来山下啼。才及青云驿，忽遇蓬蒿妻。延我开荜户，凿窦宛如圭。逡巡吏来谒，头白颜色黧。馈食频叫噪，假器仍乞醯。向时延我者，共舍藿与藜。乘我牂牁马，蒙茸大如羝。悔为青云意，此意良噬脐。昔游蜀门下，有驿名青泥。闻名意惨怆，若坠牢与狴。云泥异所称，人物一以齐。复闻阊阖上，下视日月低。银城蕊珠殿，玉版金字题。大帝直南北，群仙侍东西。龙虎俨队仗，雷霆轰鼓鼙。元君理庭内，左右桃花蹊。丹霞烂成绮，景云轻若绨。天池光滟滟，瑶草绿萋萋。众真千万辈，柔颜尽如荑。手持凤尾扇，头戴翠羽笄。云韶互铿戛，霞服相提携。双双发皓齿，各各扬轻袿。天祚乐未极，溟波浩无堤。秽贱灵所恶，安肯问黔黎。桑田变成海，宇县烹为齑。虚皇不愿见，云雾重重翳。大帝安可梦，阊阖何由跻。灵物可见者，愿以谕端倪。虫蛇吐云气，妖氛变虹蜺。获麟书诸册，豢龙醢为臡。凤皇占梧桐，丛杂百鸟栖。野鹤啄腥虫，贪饕不如鸡。山鹿藏窟穴，虎豹吞其麛。灵物比灵境，冠履宁甚暌。道胜即为乐，何惭居稗稊。金张好车马，于陵亲灌畦。在梁或在火，不变玉与鹈。上天勿行行，潜穴勿悽悽。吟此青云谕，达观终不迷。"}