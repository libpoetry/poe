{"id":"1236039","title":"我爱云庄好四首","dynasty":"元","author":"张养浩","text":"我爱云庄好，溪流转玉虹。惊飙荷背白，残照鸟身红。远意微茫外，真欢放浪中。终身能若此，甘作灌园翁。我爱云庄好，柴门俗客稀。行田虫扑帽，坐树蚁缘衣。云水一铜镜，霜林万锦机。东冈陂故在，辞聘未全非。我爱云庄好，衡门昼寂然。苔香花覆砌，石润竹通泉。独处蓬为室，閒游杖挂钱。白头乡社里，未觉愧前贤。我爱云庄好，民风太古淳。妇勤丝满篗，儿懒砚凝尘。秦系唐高士，张融齐逸人。只因疏散久，每每忘冠巾。"}