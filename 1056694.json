{"id":"1056694","title":"秋色","dynasty":"宋","author":"吕南公","text":"秋色今又动，凄然悟衰残。筠床读书轩，一卧八九叹。少壮非所惜，尘劳苦间关。端为智虑倾，得此悄悄颜。筋骨众疾劫，肺肝百忧攒。还当节律迁，刺促惊痟酸。夜眠却明烛，晓脾拒坚餐。从文未终篇，腰脊益痹顽。太息造物宰，劳余岂其偏。宁分无穷悲，直窘有限年。想彼向荣木，萧森望云端。虽无瘿蠹亏，久竟归朽乾。万化有尽极，一身何足安。方当委顺之，不必专愦烦。起坐仰星斗，环行绕檐栏。西风穿我怀，肃若临矛干。世故属无谓，悠悠谅何言。唯应就枕时，旷荡如山樊。"}