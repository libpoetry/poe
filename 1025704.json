{"id":"1025704","title":"寒岩分韵得水字","dynasty":"宋","author":"韩元吉","text":"青山如幽人，不肯住城市。客从城市来，一见消吝鄙。平时与周旋，况复非俗士。我初见南山，秀色纷可喜。谓言官尘埃，洗涤端在此。经时未一至，引望若千里。昨朝得休暇，佳兴难自已。秋原丽新晴，景物为清美。独游已不恶，更约二三子。初从涧壑危，稍入岩石倚。白云随杖藜，苍烟生屐齿。主翁亦好事，结茆脩竹底。庭空百无有，屈曲但流水。客来了不问，花草自红紫。岂无一樽酒，欲饮还遽止。归鞍不可速，吾亦聊洗耳。"}