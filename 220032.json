{"id":"220032","title":"次韵刘端礼兼简王民瞻郭进道","dynasty":"宋代","author":"李处权","text":"从来膏粱鄙世胄，岂知牛后与鸡口。况乃末俗交道衰，时态纷纷翻覆手。刘君门多长者辙，俗子驱车未容蹂。斯文博约有王郎，正如白二得元九，子猷无事只种竹，渊明有巾惟漉酒。万钟五斗唾不顾，冷笑累累印如斗。我今已无田园归，身外宁论婚嫁有。卞和三献已两刖，被褐会当逢一剖。今君家世自汾阳，汉相人物何堂堂。坐使斯民歌乐康，岂弟之化如龚黄。趣君移具过吟窗，羽虫得时已飞扬。"}