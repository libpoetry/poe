{"id":"458210","title":"结网兄邀游北京路古道。道盖考古家掘出，旧貌残存，其早者宋元，近者明清。即其原地，玻璃封盖，以利观览焉","dynasty":"当代","author":"卢青山","text":"天风吹我堕五羊，万人海里身孤藏。故人知我颇寥落，万里来觅驱尘囊。颇言嚣市通衢里，古道掘土形肮脏。孤寞似亦与公等，胡不一访倾肝肠。披衣径起相携往，果然有物颓街旁。车鸣人攘惊不起，玻璃盖覆封长箱。青砖石板残犹在，似迷似睡神微茫。宋元明清各有属，如开史卷陈昏黄。俯首凝眸观不足，忽尔万物沦空荒；但觉古人未既往，犹行道上声铿锵。我亦蹑足随其后，长衫短髻纷琳琅。引车卖浆互吆喝，清明河上争繁忙。众女围簇来谁氏，恍惚三变娼家郎。春梦婆歌摇醉步，东坡帻岸髯何长。我欲追陪路忽止，云烟渺渺迷林冈；遥听巨鼓訇天地，此是大汉和雄唐。嗟此盛世望不及，惘然回履生忧伤。愈行愈仄丛荆棘，向暮磷火游幽芒。突突当前驰铁骑，戈矛狰狞躯昂藏；鞭我之骨薙我发，践我山海成痍疮。四肢疲损不自立，漫天深黑迷诸方；聊抚残躯作小憩，班荆为席披寒霜。梦里群鬼跳踉至，深目赤发涎垂膛；竞出长刀剖我体，茹毛饮血翻牙床。我惊而起犹战慄，幸见东山横微光；晨鸟来啼花亦作，前涂渐展非羊肠。百变千忧意已烬，竟能从此循康庄；抚我灵腑命我足：汝须得得无怏怏。孰谓路转变再起，有物扁扁张其狂；跨路横驰舞螯爪，左引右引东西洋。我瞻前后思所历，此天为蛊人为殃？天本不仁人愈毒，泣数行下徒淋浪。故人拍肩趣我往：何物使汝心如盲。我指古道犹怅怅：不知此路究欲通何方。"}