{"id":"1042529","title":"上书行","dynasty":"宋","author":"刘攽","text":"仕不至二千石，贾不至五百万。此事夸者忧，而非志士叹。君不见下邳少年授书起，幄中运筹制千里。功成不受三万户，拂衣归从赤松子。君不见计倪半策诛强吴，鸱夷扁舟浮五湖。三致千金不自擅，至今籍籍宗陶朱。大贤富贵不为己，心事邈与常人殊。逢时致身如反手，云蒸龙变无时无。君勿爱上书献赋称贤豪，刺绣倚市相矜高。丈夫昔曾笑徒劳，商贾旦旦争锥刀。"}