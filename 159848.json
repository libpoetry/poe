{"id":"159848","title":"奉同邻几对","dynasty":"宋代","author":"韩维","text":"时律迎阳近，天云带雪低。欲飞含气象，忽散失端倪。绛阙明先曙，清衢冻不泥。休祥占岁序，佳气动烝黎。矫若翔廱鹭，纷疑剥楚圭。晨昏檐影眩，壬丙辨方迷。驾瑞彤墀集，凌寒玉仗齐。御筵开省户，赐醴走宫奚。屋角悬珠网，林梢挂素霓。山号悲虎兕，渊伏怯龟蠵。哀响求群雁，喧啾得食鸡。饥鹰无近击，狂兔有新刲。感往悲时物，怀幽梦故栖。温炉期夜拥，杰阁想晨跻。验古闻牛目，投閒读马蹄。吾交情不薄，今日手同携。酒拨新醅酌，诗看本字题。优游无不可，何必剡中溪。"}