{"id":"584691","title":"雨中隼雀行","dynasty":"明","author":"黄衷","text":"两隼豪，雨雀黠。隼疾如飙惊，雀散如电掣。隼兮三至攘空拳，雀也潜身保深樾。庭前绿橘垂暖云，庭下虫蚁蠕蠕分。雀思饮啄不思患，一隼尽逐啁啾群。君不见兔营三窟备苍鹰，不知绝足韩卢轻。君不见螳螂引臂待鸣蚱，不知黄雀从天下。老翁隐几置得失，且送短景迎长日。"}