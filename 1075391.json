{"id":"1075391","title":"次韵道卿效离合体见赠","dynasty":"宋","author":"周紫芝","text":"秾李有佳色，不如兰芷香。鸣禽矜爪觜，肯入鸾凤行。若士自有偶，俗子自有肠。验志贵同术，异趋徒参商。望羊久自叹，相思不相忘。伟哉德祖贤，长年与徜徉。逢君青云衢，弱羽难翱翔。槁项与黄馘，珠玉俨在旁。唧唧秋虫吟，敢赓韶濩章。夜光入我室，什袭徒珍藏。"}