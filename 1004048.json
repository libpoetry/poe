{"id":"1004048","title":"过眉山谒乡耆宿李八丈提刑","dynasty":"宋","author":"程公许","text":"忆昔下吴会，拜公古渝州。别来忽星纪，不知几三秋。岂不愿舂粮，占乌渠渠屋。良期苦难俪，千里劳远目。公家难兄弟，与蜀关重轻。峨眉叠连娟，石笋屹峥嵘。维国有蓍龟，维士有司命。并生天地间，受命独也正。忧端日抢攘，世论滋软熟。谁谓空谷远，有美人如玉。我如南州橘，托根非不深。踰淮恐成枳，望远劳我心。鲐背发皤然，齿颊探骨鲠。跪履乞一言，书绅以自儆。"}