{"id":"805643","title":"瑶华慢三首 其二","dynasty":"清","author":"史承谦","text":"菊丛香后，枫叶明时，远棹湖边舣。柁楼晚饭，恰相对、七十二峰烟髻。汀洲如雪，荡诗意、白蘋香里。到六桥、秋色迎人，应向酒垆沈醉。惊心寒桂枯荷，便摇落添愁，也饶清致。冷波残照，翻输尔、看足淡妆西子。溪山信美，笑我亦、梦游曾记。待明年、桂起春帆，趁二月桃花水。"}