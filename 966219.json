{"id":"966219","title":"观柳源瀑布","dynasty":"宋","author":"胡寅","text":"遐归获胜践，风日清广宙。途巘意未阑，景绝愿初副。回峦豁大壑，万古贮天漏。无人识秋河，此地一源透。镕银谁戏剧，捣玉供喷漱。未知三峡桥，与此孰雄陋。却来据盘石，云气满襟袖。指顾组练军，汹涌出左右。八元坐收功，独听九韶奏。摧岩决涧手，笑我泫寒溜。出入更回头，云水莽迷覆。归瓶注小瀑，雪乳尚真斗。"}