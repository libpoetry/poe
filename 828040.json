{"id":"828040","title":"将至金陵视散原先生车过镇江观落日作","dynasty":"清末近现代初","author":"陈曾寿","text":"金焦于我岂有私，每过常逢夕阳好。梦中留庵曾独往，欲说生前仍缥渺。贪看落照一孤僧，片念微差堕尘扰。流浪多生无畔岸，偶对江山愁皎皎。海涸天荒试哀乐，虎倒龙颠破强矫。旧欢掣电往往空，残怀落月垂垂晓。青溪老人方闭门，一勺寒泉自忘老。行过相见一开眉，有酒何须问怀抱。江光摇空霞影乱，远塔孤标渐深窅。轮驰肠转且未休，蚤暮何时忧患了。"}