{"id":"1109422","title":"宿法藏禅院二首","dynasty":"宋","author":"刘弇","text":"斜河左界悬朱提，冷烬掠天萤糁飞。高梧泣液凉参差，前村后村乌夜啼。雕甍绣栱绝坤维，知自在世张禅扉。有睆释子庞两眉，清梵一声捎翠微。乱我心曲天之涯，寂历故感迎新悲。归欤谁是真忘机，独鹿水深愁浊泥。白汗泣珠霍如洗，桔槔声噤松风死。班如匹马客戾止，化人之宫矗天起。错寞形骸宽一寄，天涯特地悲身世。龃龉由来真博齿，白头区区忘男子。跋狼之胡?狼尾，世路伤哉涩如砥。"}