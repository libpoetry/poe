{"id":"747697","title":"除夕前一日醉起呈江使君时使君以岁晏享士虚其左西向以荐中丞之灵既毕奠使君揖余就宾位曰君先兄故人状相若齿相埒也见君如见吾先兄矣余之识中丞以陈池州池州之死久而未明而其弟毕凡千里来寻兄骨又久而未至俛仰悲怀轰饮极醉不觉失声哭率成二首呈使君兼留迟毕凡 其二","dynasty":"清","author":"徐子苓","text":"老向风尘赋八哀，池州儒雅济时才。并时巡远宜同传，入洛机云久未来。数载兵戈知己尽，百年怀抱对君开。天涯明夕同除夕，好挽长河注酒杯。"}