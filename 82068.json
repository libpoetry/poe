{"id":"82068","title":"题赵生画","dynasty":"宋代","author":"陆游","text":"东都画手排浮萍，天子独赏一赵生。幅缣尺纸皆厚赐，众史妒媢都人惊。尔来一笔不复见，好事往往空闻名。奇哉此独出劫火，论价直恐千金轻。老廉博士最别识，一见自谓双眼明。老夫寓居旱河上，矮轴正向幽窗横。饭余扪腹看不厌，林外重阁高峥嵘。凭谁唤住两禅客，水边共听烟钟声？"}