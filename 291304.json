{"id":"291304","title":"百字令·巢南见示永历钱，索题，且云：仆尽精力于帝，至矣","dynasty":"现代","author":"高旭","text":"此钱堪爱，拟持浇杯酒，欷歔同吊。三百余年无恙否，字迹斑然深窈。何物迂儒，瞿张殉后，努力如公少。老天有眼，殷勤贻以相报。回想惨淡南云，烹龙炮凤，哀史凭谁告。不信金瓯都破坏，剩这团团完好。德祐春秋，义熙甲子，并是人间宝。伤心帝子精魂，那日归了。"}