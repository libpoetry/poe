{"id":"1125252","title":"减字木兰花","dynasty":"宋","author":"晏几道","text":"长亭晚送，都似绿窗前日梦。小字还家，恰应红灯昨夜花。良时易过，半镜流年春欲破。往事难忘，一枕高楼到夕阳。留春不住，恰似年光无味处。满眼飞英，弹指东风太浅情。筝弦未稳，学得新声难破恨。转枕花前，且占香红一夜眠。长杨辇路，绿满当年携手处。试逐春风，重到宫花花树中。芳菲绕遍，今日不如前日健。酒罢凄凉，新恨犹添旧恨长。"}