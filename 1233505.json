{"id":"1233505","title":"送傅主簿","dynasty":"元","author":"黄溍","text":"吾闻上古之世比屋皆可封，有材不必登王公。可怜卫青日尊贵，飞将自老风尘中。傅公平生经济手，却抱一生今白首。随人骑马著青衫，爽气如虹射牛斗。出门大笑望长安，长安万里行路难。行路难，知柰何。赠君一杯酒，请公听我歌。昆崙之山兮高巍巍，黄河之水兮清有时。洛阳少年休太息，东山谢公来未迟。燕昭之事不足云，陛下圣德如华勋。愿公功成名遂身早退，鲁连小儿能笑人。"}