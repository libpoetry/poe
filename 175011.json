{"id":"175011","title":"食田螺·几年客勾吴","dynasty":"宋代","author":"韩元吉","text":"几年客勾吴，盘馔索无有。鯹鹹咀彭蜞，臭腐羹石首。牛心与熊掌，梦寐不到口。朅来灵山下，空肠尚雷吼。苜蓿映朝餐，杞菊富肴簌。相过有贤士，无以侑卮酒。跰跹樽俎间，见此青裙妇。百金买市城，竞拾不论斗。枵中本离化，黝质真坤耦。稍稍被寒泉，累累付清滫。舒觞颇甘豢，窒户还畏剖。芼姜摘其元，璀璨置瓦缶。中年消渴病，快若尘赴帚。含浆与文蛤，未易较先后。吾生亦何为，甘此味岂厚。醢之自周官，竞我乃田叟。尚殊鼠供苏，复烦蟆饷柳。北风饫竹实，南俗夸针取。虽非绿纹酌，仅免青泥呕。据龟定应用，噉鰒良可丑。谁能事颜色，此腹嗟敢负。诗成调儿曹，吾意真亦偶。"}