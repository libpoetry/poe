{"id":"1127869","title":"拟古六首","dynasty":"宋","author":"曾协","text":"濯濯春月柳，低映金张宅。风光到飞絮，枝头少颜色。荣华岂不好，岁晚负赏识。坚贞自中心，君看松与柏。幽窗射明月，寂寞闲素琴。朱弦不改调，抚弄无好音。文衣袭绿绮，明徽钿黄金。君恩一朝异，对此千恨深。忆昨初离别，羞容不成歌。长袖未曾舞，尘埃生绮罗。君恩一言足，岁月岂在多。泽国多悲风，江湖易涛波。游子久行役，岁晏今若何。迢迢朱楼夜，数起瞻明河。不如长江月，素影常相过。迢迢千尺松，下有绿发龟。流膏穿厚地，配此凌云姿。隐见虽若殊，雪霜俱不移。置身苟得地，共保千岁期。孤峰郁嵯峨，千古常峻峙。下有回环水，流浪无定止。如何深远意，尽寄七弦里。妾意极高山，君心甚流水。日月无时停，飘忽成隆冬。烟云惨不舒，暮雪陵飙风。永怀皲瘃忧，藉此衣褐重。蛰虫逐微煖，地底度岁穷。饮啄却外物，一气常自充。人貌肖天地，不能保微躬。"}