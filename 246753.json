{"id":"246753","title":"金缕曲·三次和南村","dynasty":"现代","author":"田遨","text":"矍铄南村老。写蛮笺、锦囊诗夥，蝇头字小。喜说金婚双对酒，更把新居洒扫。还填得、春词工巧。域外浪游诗作历，记褰裳、几访湖中岛。风兼雨，洗热恼。是非功罪评难了。见尊诗、嘲人独智，桃源偷稿。暗里虐俘明骗选，都惹传媒骂鸟。又几处、杀人如草。我辈热肠空感喟，望遥天、总盼乌云少。且深祝，江山好。"}