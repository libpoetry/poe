{"id":"820440","title":"暗香  壬子寄巢云","dynasty":"清末近现代初","author":"陈曾寿","text":"旧痕凄断，是年时携手，虎坊桥畔。愁护暮鸦，芳树阴阴后堂见。还踏天街月影，乍忘了、西风冰簟。谁管他、如叶青衫，弦底玉龙怨。争羡，御香染。尽夜夜露痕，襟袖难浣。几时清浅，赢得铜仙泪空满。重觅剪灯心事，除付与、梦中庭院。却又怕、寻去也，梦中都换。"}