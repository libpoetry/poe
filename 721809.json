{"id":"721809","title":"立春日作","dynasty":"明末清初","author":"屈大均","text":"岭外寒偏剧，穷阴起穗城。风将南雪散，雪以北风成。汉腊先人重，蛮方本业轻。明年还陇亩，且喜立春晴。生菜高堂献，春盘稚子分。花寒愁早发，莺好喜先闻。煖以围炉得，香宜水熟薰。贫家多緤布，风雪莫纷纷。兼旬愁雨湿，一夕喜风和。未暖梅香少，将春鸟语多。遗人能老大，旧事尚悲歌。心以须眉壮，菱花奈我何。"}