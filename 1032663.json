{"id":"1032663","title":"寄谢黄元信惠茶","dynasty":"宋","author":"薛师石","text":"建溪金铤直几千，余性所嗜一已偏。寻常草卉不足进，龙团凤夸如珉坚。长须健卒前月到，手提茶器急取煎。妻儿攒眉笑苦涩，为言真味兹天然。易牙去已久，吾齿若贝编。枵肠岂废食，睡省非壮年。惜此馀香滞喉颊，巡除吟咏声諓諓。诗成寄题建宁郡，主茶官吏俱时贤。合同缄印一时毕，进奉飞驰争春妍。天子不敢尝，荐以寝庙先。定自褒嘉到属郡，趣君密迩玉炉烟。一以此味沃天下，邪魔驱扫无留连。"}