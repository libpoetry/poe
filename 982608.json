{"id":"982608","title":"观易元吉獐猿图歌","dynasty":"宋","author":"秦观","text":"参天老木相樛枝，嵌空怪石衔青漪。两猿上下一旁挂，两猿熟视苍蛙疑。萧萧丛竹山风吹，海棠杜宇相因依。下有两獐从两儿，花餐草齧含春嬉。艺老笔精湖海推，画意忘形形更奇。解衣一扫神扶持，他日自见犹嗟咨。金钱百万酒千鸱，荆南将军欣得之。老禅豪取橐为垂，白昼掩门初许窥。房栊烱烱明冬曦，榛丛羽革分豪釐。残编未终且归读，岁暮有间重借披。"}