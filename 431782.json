{"id":"431782","title":"菩萨蛮 拟飞卿，用忆云词韵，四阕","dynasty":"近现代","author":"刘鹏年","text":"轻寒恻恻愁如絮。撩人双燕呢喃语。又是断肠时。落花辞故枝。玉壶春酿暖。薄醉抛书卷。望眼几曾閒。千山更万山。宵深暗怯罗衣薄。帘钩响处灯花落。客路渺三千。花枝笑独眠。一春鱼雁断。无意拈刀剪。奇福羡鸳鸯。飞飞总是双。嫣红姹紫江南路。黄昏一阵帘纤雨。新月上雕梁。兰闺卸晚妆。香衾曾共拥。私比桐花凤。清梦欲成时。空山叫子规。夕阳瘦却垂杨影。閒花片片粘幽径。无语下罗帏。空庭燕子飞。相思原两字。消尽千行泪。敢异别时心。君恩海样深。"}