{"id":"467022","title":"不寐三首","dynasty":"当代","author":"陈永正","text":"不寐起林薄，幽禽亦已安。惟闻沙际水，竟夕作回湍。疏竹筛星落，残云漏月寒。相思忍归卧，入梦恐无端。明月上修行，荒荒到岸蒲。急流平不浪，惊昼乍闻乌。自处层阴外，宁辞素影孤。城中百万户，清夜等閒徂。晓月沈虚幔，閒情渺水涯。何因终夕寤，不梦满城花。独起听微露，谁同度岁华。茫茫来日事，未忍便长嗟。"}