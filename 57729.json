{"id":"57729","title":"出西涧过龙岩途中瞻眺","dynasty":"明代","author":"马治","text":"山泽春明丽，林树郁峭蒨。游步何从起，涉涧行屡转。幽泉响层曲，蔓草绵芳甸。在岸心已遂，经丘始回面。岩崖骤谁创，岚岭遥自荐。苍梧凝阴吹，彤霞散晴电。庵蔼蒙笼间，一水光练练。沉沉潭洞古，潜龙不复见。观颐委物育，解作凝神变。临深备戒慎，登高欲瞑眩。游目信虚无，探已有常恋。灵芝事暧昧，采薇庶游衍。行已东郊归，祈年急视膳。"}