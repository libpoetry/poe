{"id":"1180800","title":"闻赤松舒道士下世","dynasty":"唐","author":"贯休","text":"地变贤人丧，疮痍不可观。一闻消息苦，千种破除难。阴骘那虚掷，深山近始安。玄关评兔角，玉器琢鸡冠。傲野高难狎，融怡美不殚。冀迎新渥泽，遽逐逝波澜。蜕壳埋金隧，飞精驾锦鸾。倾摧千仞壁，枯歇一株兰。仙庙诗虽继，苔墙篆必鞔。烟霞成片黯，松桂著行乾。影拄溪流咽，堂扃隙月寒。寂寥遗药犬，缥缈想琼竿。伊昔相寻远，留连几尽欢。论诗花作席，炙菌叶为盘。彭伉心相似，承祯趣一般。琴弹溪月侧，棋次砌云残。倏忽成千古，飘零见百端。荆囊春浩浩，吴越浪漫漫。已矣红霞子，空留白石坛。无弦亦须绝，回首一长叹。"}