{"id":"807441","title":"万年欢  寿毛卓人","dynasty":"清","author":"陈维崧","text":"猿鹤相闻，说先生今岁，正满花甲。又值秋晴，门外金风飒飒。鹤背朝元薄醉，笑人世、沧桑一霎。游仙倦、暂溷红尘，何妨佣保相杂。当初竹林赠答。记分携阮屐，争荷伶锸。讵料栖乌，别后绕枝三匝。谁识开元旧事，只除是、碧箫红蜡。君须醉、莫负黄花，糟床琥珀新压。"}