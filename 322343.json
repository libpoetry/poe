{"id":"322343","title":"金缕曲·哭程氏女甥","dynasty":"清代","author":"张玉珍","text":"道远情难已。忆当年、掌珠怜惜，随亲旋里。一霎霜催萱草萎，背里晨昏流涕。算只有、椿庭堪倚。碎玉盈盈欣渐长，早兰言、花笑娇无比。吟与绣、总能记。人生泡电原如寄。最伤心、琼枝吹折，秋风偏厉。渺渺魂游应索母，转得相逢诸弟。苦地下、偕归无计。待赋桃夭缘忽断，对遗容、倍感凄凉意。歌至此，泪痕洗。"}