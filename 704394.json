{"id":"704394","title":"无题","dynasty":"明","author":"黎民表","text":"临水看花万恨并，焱车应自枉飞琼。乍离舞镜青鸾散，一落雕笼翠羽惊。望入桂宫求不死，梦回金屋可怜生。愁心不与蓬根断，玉虎牵丝夜到明。锦字鱼笺挹泪裁，橘云无迹散瑶台。尘霾白日麒麟角，霜老青桐凤鸟哀。暮雨不成虚蝶梦，落花无赖笑莺媒。如何折得琅玕树，长向蓬山顶上栽。"}