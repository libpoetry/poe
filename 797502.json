{"id":"797502","title":"金缕曲 冰花","dynasty":"清","author":"陆蓉佩","text":"镂就玲珑质。爱亭亭、者还不籍，东风吹拂。几夜银塘霜露迸，算是清寒第一。看满地、嶙峋瘦骨。休共素娥闲斗影，记前因、一片参空色。吹乍散，冷还结。琉璃世界琼瑶积。问浮沤、无端幻此，甚时了得。冷淡生涯尘不染，难道坚原如铁。好与共、梅魂幽绝。谁唱阳春高格调，助精神、雪萼三分白。闲指点，信孤洁。"}