{"id":"521102","title":"石淙辞","dynasty":"明","author":"顾清","text":"山之石兮孱颜，飞淙交兮石之间。龙跃兮虎斗，砰雷击兮云翻。寻源兮何处，望极浦兮扬澜。碧之鸡兮金之马，点苍纷兮高下。众壑兮争流，指沧溟兮一泻。舟万斛兮鸿毛，群龙乘之兮以变化。繄山川之伟绝兮，宜夫子之挺生。起一邦而天下兮，亦足称其神灵。京江既已改筑兮，犹眷眷乎兹土。颍峨嵋、吴蜀山兮孰云今之非古。石弗泐兮淙弗枯，散为江海蒸为霖雨兮润八区。吾诚不测夫子之妙用兮，固将等廊庙于江湖。渺南云兮万里，长寄兴兮桑弧。"}