{"id":"609873","title":"王大夫壁上松子歌","dynasty":"明","author":"韩上桂","text":"吁嗟乎，松子何大奇，不在泰山之巅嵩岳之垂。乃在王大夫之素壁，其枝干黝纠而离披。玄冬阴云惨欲黑，石根灵乳常如湿。槎枒虎爪莫能当，枝柯剑戟森然立。我素烦心厌炎热，欲坐清风岩下可消歇。对此不觉洗心魂，冷然饮我一杯雪。乃知好手专夺神，不独纤毫浓密之濡匀。若使灵气时能吸，久服或可令轻身。"}