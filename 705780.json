{"id":"705780","title":"题新安刘孝子卷","dynasty":"明末清初","author":"梁清标","text":"上谷节义乡，异人称辈出。容城有两贤，高名掩白日。流风今未衰，闾巷多可述。忆昔过范阳，懿德喧街术。烈女动鬼神，庭葩改素质。臧获护主丧，万里有始卒。稚儿牵母裳，风雨来??。今复闻刘子，孝诚何专一。举刃血沾濡，忘身疗母疾。避人嫌钓名，天地为萧瑟。奇行虽不经，至性岂恒匹。古远俗日偷，畴能全天秩。卓矣追前贤，后先并崒嵂。垂范千万年，炳烺良史笔。"}