{"id":"1028081","title":"陈顺之灵壁石砚山","dynasty":"宋","author":"楼钥","text":"名画法书环四壁，中有米家真宝石。群峰森耸外涧流，他物虽奇敢争席。旧属半山老仙人，佛印乞之如乞邻。阿章有力负之走，一时攘取成纷纶。此石天然非琢磨，是时有水生岩阿。至今研池尚馀润，岁月既久惜不多。几年徒见士夫说，一旦喜看形偃月。傍连玉立两于菟，主人照映冰壶澈。陈侯之富可敌国，会有宝光惊四塞。呼童吸尽研中水，更为轻翻玩奇刻。不堪回首江南李，空唱多愁似春水。不如此石千载传，玉砌雕栏等糠秕。宝晋得之真不易，身后宁知亦轻弃。只今传玩知几人，当日琐窗空自秘。端歙争名南北部，勿向雷门扬布鼓。相台渴瓦更不须，祇合觚棱荫风雨。"}