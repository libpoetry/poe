{"id":"575886","title":"武昌别鲁侍仪舍人文浚","dynasty":"明","author":"孙蕡","text":"啧啧复啧啧，人生交契真罕得。我居翰苑君仪曹，几载相闻不相识。君名早已播南衢，出入金门早奏书。不谓同乘建业水，还来共食武昌鱼。武昌鱼肥春酒好，竟日流连得倾倒。黄鹤楼头叶乱飞，金沙洲上秋将老。狂歌浪谑清致同，看君更有古人风。才如关西杨伯起，性似城东陈孟公。相亲未几还分手，可怜新知乐未久。君随征雁入巴陵，我挂云帆溯川口。归期去去各凄然，今夕星河各一天。秋晚还期来促膝，与君同赋远游篇。"}