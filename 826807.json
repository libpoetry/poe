{"id":"826807","title":"摸鱼子","dynasty":"清末近现代初","author":"陈训正","text":"最撩人、雨边虫响，宵来催做凉意。凭阑听取浑无赖，一段秋心捣碎。风未已。又瑟瑟楼头，铃语支更尾。蓦然忆起。忆月色那时，流光无碍，照万里千里。曾携手，几度高楼倚徙。天边昙誓犹记。无端报罢铜街鼓，一霎鸳鸯欢坠。今已矣。纵朔雁归来，莫寄相思字。还须梦里。觅个去年人，倾心接膝，与话去年事。"}