{"id":"731642","title":"龙王堂双松歌","dynasty":"清","author":"书諴","text":"双松夭矫凭潭起，定是卢师二龙子。卢师死后无所归，觅父还窟带泥水。尽吸东潭涸欲焦，并注此潭流不止。此潭之龙向来懒，吝雨悭云灵未显。一泓玦玦不出山，安有余滋及田畎。双松久已承家风，遂使都人识者罕。我亦年来万事慵，登山疲苶逢双松。掀髯大笑投诗去，谡谡西庄在下风。"}