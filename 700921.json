{"id":"700921","title":"暮春病中述怀","dynasty":"明","author":"梁有誉","text":"花落长安春事过，侧身天地甲兵多。马卿消渴空成赋，阮籍徉狂独放歌。病起春风吹鬓发，酒醒寒月上关河。凭栏却忆十年事，长啸谁持返日戈。万方云气护蓬莱，春色苍茫紫极开。天阔高台招骏去，风生大漠射雕来。明时病益江湖思，佳节愁深鼓角哀。堪笑腐儒通籍晚，艰危心折请缨才。频年烽火滞天涯，隐几萧条感物华。万里春衣空过雁，千村寒食自飞花。人间谩忆冲星剑，海上虚疑贯月槎。自惜不才成傲吏，一辞神武即烟霞。含香朝退每从容，一眺乾坤极汉封。三辅地形通王气，五陵春色入边烽。西南战檄何时息，吴楚军储此日供。病忆罗浮尘梦里，断云睛挂海门松。"}