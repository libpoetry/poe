{"id":"244480","title":"苦秋暑引·商金久得柄","dynasty":"宋代","author":"李昴英","text":"商金久得柄，老火未退舍。甑中着寰宇，赫酷甚於夏。池汤颇殃鱼，田龟应害稼。桃笙亦桨汗，水国无凉榭。扇挥腕欲脱，忍渴畏杯斝。树间寂秋声，矩令何时下。四序本循环，寒暑相代谢。炎炎推不去，谁与诘造化。人思濯清泠，风露原一借。再拜祈蓐收，西陆早命驾。"}