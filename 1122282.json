{"id":"1122282","title":"送王元高兄弟东上","dynasty":"宋","author":"姚勉","text":"前岁亲从月殿回，素娥引领到瑶台。桂枝指点教先折，仙籍披陈看后来。恰见拱辰名字接，一如公序弟兄魁。预将消息而今报，好作百花头上梅。去去龙门客又新，一鞭猛过禹涛春。伫观极论陈三策，切莫潜兵救八人。沂国素无温饱志，梅溪不作谄谀臣。二难兄弟当如此，及第归来喜拜亲。"}