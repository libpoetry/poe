{"id":"132445","title":"凯歌·今年三月三","dynasty":"宋代","author":"项安世","text":"今年三月三，乐事今古稀。嘉陵江到武昌口，此时此日同□□。北人不敢恃鞍马，西人不敢凭山豀。德安有高悦，匹马穿重围。入城助守胆如斗，出城决战身如飞。城中扶出王与季，城外逐出信与随。襄阳有赵淳，默坐谁得窥。一日熏尽西山狐，二日网尽东津鲵。三日开门看江北，一人一骑无残遗。兴安有安丙，谈笑戮吴曦。伪王乱领出深谷，长史捷布登前墀。铜梁玉壘见天日，瞿塘滟滪无蛟螭。噪州有老守，头白尚能诗。上言吾君善委任，下言吾相能指麾。国家九九八十一万岁，璘雏褒蘖休狂痴。"}