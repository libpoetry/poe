{"id":"1082103","title":"游天竺灵隐寺诗","dynasty":"宋","author":"刘才邵","text":"清晨出城西，车马纷飒沓。行行岩壑深，漠漠雾雨杂。云阴忽披豁，海色共萧飒。幽寻浩莫穷，空响时相答。地籁笙竽真，材缬丹青合。潦收猿涧净，寺绕鹫峰匝。檐牙向空啄，殿脚依山插。空翠扑轩窗，乳洞敞闺閤。泄云无定姿，攲石半相磕。珠灯吐光焰，香龙振鳞甲。啼烟禽念佛，掇蕊蜂供蜡。丹井涨灵泉，岩松披艾衲。萝径劳跻攀，风扉自开阖。龙天想奔凑，飞走亦驯狎。同游今渊云，驰声久鞺鞳。逸骥谁能追，流风不受闸。家山富岷峨，水驿经夔峡。不应得未曾，犹若济所乏。欲去还停驺，就石屡移榻。共笑香积供，未脱腐儒粝。重来当一洗，寻盟忽忘歃。"}