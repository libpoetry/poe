{"id":"404942","title":"多丽·五仙观刘薛两君偕游","dynasty":"近现代末当代初","author":"王韶生","text":"访名城。仙人旧馆同登。望参差、川原壮丽，云山画出银屏。漫相夸、吴头楚尾，又谁知、汉苑秦廷。世业成邱，华林易毁，且将棋局付閒枰。请君看、五羊化石，大梦有谁醒。空留得，池中玉趾，水藻交萦。笑频年、风尘鞅掌，几时约践山灵。菜花香、风生篱落，芳泥滑、雨足春耕。夜听霜钟，朝焚宝鸭，砚磨新墨写黄庭。问底事、无端驰逐，蜗角误微名。斯游者，共闻斯语，毋负生平。"}