{"id":"506607","title":"酒垆行与曾侍讲同赋","dynasty":"明","author":"王洪","text":"长安城中多酒家，当炉少女颜如花。少女年才十五馀，肌肤绰约红罗襦。金杯当户留客醉，玉颜一笑倾城隅。城门初开晓钟罢，贵客喧喧动车马。看花或自上苑来，儤直时从建章下。三三五五坐绮筵，骅骝系在垂杨边。东风吹春入歌笑，馀音杳霭飞青天。共言佳人不易得，黄金如山亦不惜。城头日落欢未阑，更促张灯重开席。君不见东家少妇贫无妆，日日垂帘不下堂。"}