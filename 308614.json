{"id":"308614","title":"齐天乐·树园、橘公乘月来过，东坡泛舟赤壁之夕也","dynasty":"清代","author":"陈洵","text":"盟鸥不管今何夜，鹤声露华偏警。去烛听秋，钩帘坠叶，清绝吾庐人境。孤光照岭。看如此江山，也堪乘兴。柳下扁舟，故开图画放吟咏。迎风一笑动竹，素心晨夕数，凉味同永。镜底无尘，尊前有客，今古茫茫谁证。沧桑变景。算佳日春秋，只传名胜。漫想髯仙，洞箫云外冷。"}