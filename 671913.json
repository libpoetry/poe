{"id":"671913","title":"武冈东塔寺见柳柏数株","dynasty":"明","author":"凌义渠","text":"形类何纷糺，耳目亦难悉。炎方气候殊，草木更杂出。曾笺柳柏名，于焉辨其实。两树合成身，贞心而脆质。袅袅亦森森，凉月徘徊入。拜舞低趁风，阴翠凝如湿。莺燕弗错投，鸾凤肯妄集。我来古塔畔，寻思久伫立。岂抱衰季心，不敢倚孤直。弄姿霜霰中，兹理谁能测。"}