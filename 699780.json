{"id":"699780","title":"十八忠节吟三首","dynasty":"明","author":"郭之奇","text":"周京周道已成今，空谷终须问尔音。千里徒思奔踶马，三年颇怪不鸣禽。榛苓但许依山隰，苗黍虚劳竞雨阴。远听独烦君子讯，西方孰见美人心。多端国事总如麻，抵壁投阍莫漫哗。孔棘安知朋友怨，斯饥岂为候人嗟。祇怜碧血时难守，长恨丹青日未加。更忆鲁连天下士，微言独令古今誇。三春芳草变斜阳，二九朝英志国殇。赵相铭旌应早就，段卿笏板未全偿。为颜著节皆卢使，与杜齐名独范当。董笔未乾齐简在，肯教忠佞不分行。"}