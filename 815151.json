{"id":"815151","title":"红处","dynasty":"清","author":"洪显周","text":"红处分明绿处昏，朝来犹带雨馀痕。梦回流水桃花境，画在板桥杨柳村。写偈妙参松雪意，作诗香返玉溪魂。春游不倦登临费，一翠微连履道园。酴醾欲醉海棠昏，争似佳人带睡痕。暖气多情烟外岫，夕阳生色雨馀村。夕吟芳树香销骨，苦忆名山碧沁魂。菘菜芹羹入新味，厨房供给足家园。"}