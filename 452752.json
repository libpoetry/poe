{"id":"452752","title":"送钟锦师兄之沪","dynasty":"当代","author":"汪梦川","text":"我师固通人，文缘广相结。有士业丹青，有弟皈禅悦。师兄西儒我左道，我本出史兄出哲。哲学自玄玄，羡君无敌舌。孰不知师兄病酒我困色，我恨情多兄患渴。师兄无酒亦狂狷，师弟多情颇难说。伪学既滔滔，礼岂为我设。尊情人不宥，狂言人欲杀。吾性不可移，君舌不可拔。有此瞋与痴，太上岂能达。怜兄忽尔更自惭，草草长歌与兄别。津沽水浅安能居，沪江或是龙蛇穴。狗马鸡车大不易，生涯如此欺肠热。吁嗟乎！江东蓟北两无聊，对酒对花同咄咄。"}