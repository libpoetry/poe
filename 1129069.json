{"id":"1129069","title":"颂十玄谈 达本","dynasty":"宋","author":"释印肃","text":"勿于中路事空王，钻火还须金色光。烧却三千并世界，死中得活也无方。策杖还须远本乡，未曾举足见娘娘。多时不隔如今面，子母连天笑一场。云水隔时君莫住，横吞碧汉包天地。任他物变景推迁，独我真如全定慧。雪山深处我非忘，百一十城印普光。弥勒楼开通线道，方知腊雪似春霜。堪嗟去日颜如玉，常和白云空里宿。千回万匝只如然，寥寥独唱无生曲。却叹回时鬓似霜，眉毛眼睫放毫光。从前无理今皆道，笑指泥途七宝装。撒手到家人不识，明朝更不分南北。逢场作戏弄孔魂，反指牛儿是弥勒。更无一物献尊堂，剔出银盆耀雪霜。箭既离弦无退转，洞山收悔不思量。"}