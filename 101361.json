{"id":"101361","title":"齐天乐·摩挲阅古堂前柳","dynasty":"宋代","author":"李寅仲","text":"摩挲阅古堂前柳，尽是世臣乔木。故国风流，中兴事业，都写南山脩竹。商颜自绿。甚当日君王，浩歌鸿鹄。谁识宫中，有人先定大横卜。簪貂更鸣佩玉。退朝归较晚，留传黄屋。雨露无边，风云在手，宜享长生案此处缺一字福。神京未复。看先取鸿淘，次封函谷。岁岁初寒，小桃花下跨青鹿。"}