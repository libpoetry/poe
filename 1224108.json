{"id":"1224108","title":"士开燕岳氏溪堂有溪山新月上江海故人同之句邀予及张仲实曹克明同足成之","dynasty":"元","author":"杨载","text":"置酒秋风里，凭阑野色中。溪山新月上，江海故人同。纵浪情何极，留连燕未终。三鳣来上客，五马会群公。积水输清气，微霞衒近空。将昏林尚白，及早稻先红。极论追遐古，深情念困穷。尚观仪秩秩，未遂乐融融。才著当朝杰，文誇命世雄。数君今日选，宜尔集南宫。"}