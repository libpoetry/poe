{"id":"688567","title":"湖上行二首","dynasty":"明","author":"许炯","text":"湖上少女采芳游，柳边娇荡木兰舟。逢人背面半含羞，眼波斜映晚波流。夜深女伴斗歌舞，弯弯月子照湖州。青草渡头惊雁宿，丹枫江上有人愁。蒲帆桂楫木兰桡，罗袖茜裙翡翠翘。皓齿峨眉杨柳腰，清风明月可怜宵。莲舟荡漾逐回潮，鸳鸯浦内丹枫桥。歌声缭绕綵云朝，不数秦楼弄玉箫。郎君何来嘶马骄，隔花相望路迢迢。夜深归去梦无聊，暗啼珠泪污红绡。"}