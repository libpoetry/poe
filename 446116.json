{"id":"446116","title":"甘州 中秋无月而雨，偶感时事，乃作","dynasty":"当代","author":"刘梦芙","text":"甚今宵空自倚楼台，瑶光閟重阍。悯香消丹桂，枝零黄叶，栏外纷纭。卧听窗纱雨滴，孤枕总难温。应是姮娥泪，洒遍乾坤。忽报东溟浪起，讶长鲸吐沫，怪蜃嘘云。正神州耀武，一局赌棋新。灿荧屏、红裙曼舞，献琼浆齐颂玉皇尊。须沉醉，共苍天老，秋梦无痕。"}