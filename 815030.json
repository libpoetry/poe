{"id":"815030","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别","dynasty":"清","author":"姚瑩","text":"城南朝雨草霏霏，高阁增寒眺夕晖。胜地祗堪埋马骨，轻尘何必浣人衣。青山红树诗情壮，白发黄华酒力微。壁上鲍吴题句在，疏槐惨澹乱鸦啼。馀霞阁上曾同醉，龙爪槐前再举杯。此日登临欣健在，半生怀抱为君开。衰葭莽苍天无际，往迹销沈恨不回。明到江南如寄问，浮山岚翠扑人来。江东俦侣半凋萧，日下耆贤久寂寥。何意海禽方铩羽，又逢秋鹗尽摩霄。壮怀力振回天地，抗论神飞见贾晁。圣主已闻容直谏，封章频数莫辞劳。接迹纷纷闽粤才，张郎巨笔独天开。豪情半向江山尽，病骨犹含今古哀。不信斯人尚沦弃，终应圣世起蒿莱。轞车伴我三千里，出狱临歧首重回。诗尝避舍惟亨甫，天不馀才又海秋。剑气盘回霜在匣，冰怀朗照月当楼。但须于越寻吴耻，不用新亭泣楚囚。抵掌闻鸡曾共寝，别来惟独著浮邱。清言易理称平叔，俊逸诗辞爱信阳。把卷名贤空异代，闭门潜学又湖湘。艰难狱底惊相问，慷慷樽前意不忘。他日著书成绝业，白头千里独堪商。梦魂何日忘楼船，直北传烽幸熄烟。犴狴未周三五夜，金鸡已放九重天。微劳岂意蒙恩诏，绝岛犹闻急赠钱。帝德民情有如此，几回搔首马难前。相知新旧别如何，击筑当筵共放歌。月地怒闻金石裂，霜天哀感雁鸿多。分无宝剑酬燕士，那更悲风渡塞驼。班马萧萧从此去，暮云迢递阻浑河。"}