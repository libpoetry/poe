{"id":"682273","title":"子夜歌十二首","dynasty":"明","author":"于慎行","text":"侬年三五时，双鬟垂两肩。日在欢左右，不解取欢怜。秋月照四壁，络纬当窗织。徒闻机杼声，终夜不成匹。不能识郎心，何用识郎面。黄檗在深林，苦心谁得见。始欲识欢时，愿作同心结。丝线不相逢，里许暗自别。欢游横塘岸，侬望长安道。昔为同心花，今成断肠草。年少不为乐，夷犹欲谁与。不见东门花，落地如红雨。明旦沟水头，折柳牵郎衣。郎心如流水，东去何时归。谁令冰不寒，谁令火不热。雨霜涂前除，侬思底得绝。枕上看月来，梦中与欢诀。月自不相离，欢心不如月。相逢不须臾，相看长脉脉。木末采芙蓉，莲子何由得。侬如水中石，波至亦累累。欢如陌上尘，左右从风吹。玉腕弄柔弦，清商吐未转。何意凉风吹，使我肝肠断。"}