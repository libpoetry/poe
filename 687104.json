{"id":"687104","title":"贫居二首","dynasty":"明","author":"刘崧","text":"种瓜苦不实，閒草各已花。抱锄忍朝饥，对之以长嗟。蓬门昼长掩，游釜亦有蜗。破屋乃无茆，雨来安可遮。聊持手中卷，展玩至日斜。荣枯与得丧，来往宁有涯。悠然达其会，忧戚焉能加。种麦在高丘，丘长草生满。秋馀乃无雨，秀色遂枯短。朝行垄间蹊，暮息林下疃。荷锄待春风，时至谅不远。东邻桃李花，终岁实纂纂。生理宁独艰，如何乐疏散。"}