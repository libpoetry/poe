{"id":"967412","title":"薄幸","dynasty":"宋","author":"贺铸","text":"淡妆多态，更的的、频回眄睐。便认得琴心先许，欲绾合欢双带。记画堂、风月逢迎，轻鼙浅笑娇无奈。向睡鸭炉边，翔鸳屏里，羞把香罗暗解。自过了烧灯后，都不见踏青挑菜。几回凭双燕，丁宁深意，往来却恨重帘碍。约何时再，正春浓酒困，人闲昼永无聊赖。厌厌睡起，犹有花梢日在。"}