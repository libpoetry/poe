{"id":"506212","title":"短歌行寄宗玄萧文学","dynasty":"明","author":"周是修","text":"忆昔北寻马子洞，二月风雨三冬寒。乘舟济川浪汹汹，驱车遵陆泥盘盘。挹君豪名振河悬，走过山阴识君面。燕颔虬髯熊豹姿，当时令我喜欲旋。吁嗟交道无早晚，谊合斯须倾肺胆。翟公何署死生情，阮籍徒为青白眼。金樽有酒池有鱼，鱼肥可脍酒可?。张灯促宴谐终夜，红炉照室光相射。中有万斛江南春，绮裘瑶席香薰人。风流文采稀今古，下笔雄词跃蛟虎。千金难买一朝閒，况是贤材两宾主。石林月黑子规啼，我已醉眠无所知。梦觉鸡鸣满庭树，起望乡国生离思。别来忽忽岁月改，歌楼舞榭移光彩。夕阳芳草落花时，独立平原闷如海。闷如海，长思君，何时重与细论文。古来聚散有如此，还望肯山歌白云。"}