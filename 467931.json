{"id":"467931","title":"红楼四首","dynasty":"当代","author":"程滨","text":"何处烟花欲报春，大千影里起微尘。星垂四野终难摘，月过中天已自沦。佛国有谁摧地狱，人间剩我觅天真。更将多少痴言语，唤起红楼梦里人。衰世骚人半不存，人间毕竟有诗魂。吟风总被风批颊，立雪应教雪满门。锦瑟华年从此去，红楼旧梦倩谁温。今生若问前生事，落魄江湖一雨村。古堡森然独步迟，声声焰火动冰池。满天星碎无寻处，一夜花开有梦时。往日情怀广陵散，今生事业义山诗。缠绵恍对青春事，未到红楼已自痴。幽怀未敢许人知，半世消磨一卷诗。命里情深真有悔，人间别久不成悲。若逢紫陌花开日，便是红楼梦醒时。梦渐微茫花渐老，风尘渺渺竟何之。"}