{"id":"694819","title":"旅怀二首","dynasty":"明","author":"宗臣","text":"远塞风高暮角哀，浮云终日去燕台。百年骏骨逢时晚，十月鸿书隔岁来。锦水即从巫峡出，青山定向剑门开。独伤人事多留滞，万里停云日几回。客计年来尚卜居，楚江渔父意何如。茂陵肺病长卿赋，汉帝心知贾谊书。天地一身惟报主，烽烟双眼正愁予。秋风万里吹南国，丛桂花开满故庐。"}