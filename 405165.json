{"id":"405165","title":"洞庭碧血","dynasty":"近现代末当代初","author":"田翠竹","text":"兵车彻夜如雷吼，三车径向湖滨走。瘦马含枚别古城，霜蹄踏石石作声。衰柳抱微月，清光生嫩寒。壮士怀忠心，临风忘衣单。腰悬短剑一尺许，剑锋触鞘各自语。野犬惊吠篱落间，昂首注视目如炬。行经茅亭畔，永夜何凄其！山翁尘梦醒，睡眼撑迷离。启扉独瞻望，长揖前致辞：“借问行役人，此去将何之？曷留蓬荜中，品茗谈移时。”官兵答曰“可，”纷坐无一遗。山翁挈瓦壶，小儿灼明火。清涕悬鼻端，欲试终未果。火裂泉渐沸，泉沸茶乃香。分暖各一斟，新暖生离肠。堆面笑可掬，拱手谢未遑。扬袂一为别，前路浑茫茫。山翁凝睇久，无语自太息。携儿入闭关，断梦续不得。欹枕拾闲愁，愁多压满腹。星繁天未明，荒鸡唱茅屋。牧儿初自西南来，霜风猎猎吹笳哀。连宵不寐客途苦，睡眼萧瑟凭谁开。行军湘水滨，双趺乃少息。牵马上草原，草衰褪秋色。疏林缀红叶，白日生晴光。马以草为食，人以草为床。左手曲作枕，右手直握缰。缰稳马不驰，草深味亦香。马儿啮草不啮梦，梦随风向沙场送。黄沙漫漫飞满天，洞庭波浪愁无边。巨弹裂空散星火，杀声遍野酣烽烟。暴白骨，流碧血，手挥刀，身衣铁。王师忠义弥宇宙，誓扫妖氛探虎穴。虾夷原是东海民，甫战即败湖之滨。残阳半轮没山麓，暮鸦悲啼何怆神！马腹既果意远适，长鸣破梦梦无迹。白鸥飞入荻芦花，湘天万里无云碧。昨宵亭长叩门语：“速往滨湖迓军旅。天下兴亡责匹夫，皇皇之令不得拒。”天未晓，月如霜，霜华遍野凝寒光。披衣扶侣向遥路，未有离思生柔肠。万山吐朝日，逶迤入沩水。水深塞雁飞，秋老枫林紫。逢著负伤人，行脚水边止。竹作帐，布为床，床在肩，人欲僵。呻吟之声何凄楚，缕缕入耳如丝长。低声问壮士：“战争诚太苦，卫国全恃君，吾侪愧无补。”壮士忍痛言：“守土责在身。忆余赴战初，满目咸烟尘。湖水作人立，寇焰骄未驯。孤城寂寂罕人迹，城头累累砌白骨。昼不睱寐夜不眠，枪锋距敌数百尺。巨弹毁屋声萧萧，砖飞石走椽楹烧。馀火未尽明中宵，马蹄送响来林梢。杀敌之声高未已，腥风吹寒袭危垒。但求战胜不知败，不求苟活只知死。何期负创皮肉间，讵获生还亦耻耳！”壮士作壮语，语语怀精忠。裹身尺布素，旋看色转红。吁嗟乎！男儿自有身如铁，沙场故事从头说。一行涕泪一行书，一寸河山一寸血！水星楼上星可摘，水星楼下水光碧。楼上星辰楼下水，星水辉映自朝夕。此楼之高高矗天，豋楼四顾心茫然。人民城郭尽如此，凝睇东望多烽烟。烽烟浓压洞庭水，水阔天寒八百里。孤月空照乌鹊飞，战船欲逼鱼龙死。楼头猛士二十人，居处有如兄弟亲。守土报国复何有，三尺短剑七尺身。昨宵敌骑来城下，炮堕城垣弹碎瓦。临难不苟勇莫当，独木乃能支大厦。胡笳急，啼猿哀，血花遍地和霜开，白骨暴街寒作灰。危楼不禁风雨摧，摇摇欲堕城之隈。歌声蓦地惊寰宇，孤军清泪纷如雨。楼与人身毁一时，人与楼名照千古。楼头向有夜半钟，此时破碎楼相同。顽铁无灵长苔藓，东涂西抹苏僵虫。吁嗟乎！元龙豪气悲陈迹，休向楼头寻蜡屐。残钟不语夜漫漫，星影水光仍似昔。武陵城头乌夜啼，武陵城上喧鼓鼙。胡儿登城高未得，城畔架以百尺梯。梯百尺，人五尺，一人攀梯百人继，百人手各持刀戟。城头壮士龙虎同，御敌首藉炮火攻。炮火既尽拔短剑，枭首截腰无不利。剑折复以顽石投，石花血花相交流。此时敌死以千计，尸骨欲与城相侔。城头战士石亦罄，楼上胡儿顶连胫。纷纷争上城头来，城危势破心不灰。双手握梯城北推，梯倾敌陨啼声哀。一梯初堕去，一梯忽又上。城头战士剩一人，迎敌击以巨灵掌。敌乃伸两臂，坚抱战士身。战士压敌头，力斗未肯驯。蓦然失足立无据，苍茫坠向城低处。忠骨碎入瓦砾堆，幽魂化若风前絮。城头乌声啼未休，梅边月落寒江曙。秋尽原野空无人，林木脱叶山嶙峋。岩花损色见寒泪，衰草没径生烟尘。瘦马四十匹，力疲耸硬骨。一步一点头，摇摇势欲蹶。鞭之不疾行，怒目徒吞声。背同布囊比石重，古道曲折且不平。牧马老苍头，齿落作俘虏。尝遍辛苦味，日夕思遁走。偶憩茅亭畔，人首傍马首。窥敌左右散，以目探囊口。赫然心怦怦，塞囊佥断手。想是胡儿死战场，埋骨未得留斯囊。间关浮海归故乡，千家万家啼断肠。憩久忽前去，芒鞋宿何处？颓垣破瓦遍荒村，残骸乱血迷遥路。昏鸦野犬自去来，夕阳冷堕江边树。"}