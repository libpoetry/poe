{"id":"432882","title":"金缕曲 俞慧殊挽词四首","dynasty":"近现代","author":"姚鹓雏","text":"撒手君归矣。正西窗、暗风吹雨，凄其如此。衰病难言生人乐，瘦骨枝梧而已。尚眷眷、平生交契。旬日连床贪清话，且倾尊、莫问瓶无米。知许事，蛤蜊美。闲中检点书盈笥。为寒灯、慈恩罔极，报之文字。莱彩板舆寻常有，那似啼乌血泪。只念念、寿亲万世。风木萧萧长不息，又麻衣、抢地诸郎是。休更叩，彼苍意。谁省闲踪迹。卌年前、郡斋灯火，流光轻掷。六代莺花春烂漫，乞我一船箫笛。喜与子、流连晨夕。驻马江楼听尊雨，脍鲥鱼、如雪斟重碧。挥手去，夜如墨。刺天海水鲸鲵集。送冥鸿、巴渝万里，关山真隔。身欲奋飞云路断，老屋荒江栖息。更魑魅、喜人相逼。辛苦贼中无好计，掬肝肠、自照吴波白。归见了，泪沾臆。魏晋风非远。论襟情、刚疏简傲，步兵中散。与物无伤唯缄口，忤俗终成冰炭。寄癖好、也如嵇锻。种药栽花闲活计，唤乌圆、花底长为伴。春日午，闪睛线。典琴乞米焉云免。自区分、胡奴仁祖，外和中狷。四壁萧然书插架，翳户蓬蒿都满。赖清圣、浊贤陶遣。拔却金钗藏斗酒，看练裙、来举梁鸿案。身后事，动凄叹。分手方秋暑。忽骎骎、{左米右凡}盆除岁，好音无阻。细楷芊绵尺鱼简，但道食贫非苦。只举体、凛然冰冱。僵卧恍逢袁安雪，布贪单、并少吴棉护。存一息，宛如缕。三旬荏苒西湖住。独怜子、冲寒皮骨，栖栖何所。寝疾维摩无言说，尚意餐眠如故。便寂寂、道山归去。千里巨卿鸡黍约，甚盈盈、一水偏难渡。生死别，恨终古。"}