{"id":"1115218","title":"送周元吉显谟左司将漕湖北三首","dynasty":"宋","author":"杨万里","text":"君诗日日说归休，忽解西风一叶舟。黄鹤楼前作重九，水精宫里过中秋。职亲六阁仍金马，喜入千屯看木牛。绣斧光华谁不羡，一贤去国欠人留。又见周郎携小乔，武昌赤壁醉娇饶。蜀江雪水来三峡，吴苑风烟访六朝。秋月春花出肝肺，新词丽曲入笙箫。归来却侍金銮殿，好看霜毛映珥貂。彼此江湖漫浪翁，相逢递宿省西东。两穷握手论诗后，一笑投胶入漆中。临水登山公别我，青鞋布袜我从公。貂裘已博江西艇，只待黄花半席风。"}