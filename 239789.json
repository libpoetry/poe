{"id":"239789","title":"赠竺鍊师·姓疑乾竺古先生","dynasty":"宋代","author":"宋无名","text":"姓疑乾竺古先生，霞外幽栖近四明。屐斗星移冠剑影，步虚风引佩环声。蕊宫夜唤青莺降，花洞朝骑白鹿行。长使芝童看药龟，为耽琼液过蓬瀛。鹤傅仙语归华表，鱼寄丹书上赤城。怪石醉中拈笔画，险棋静裹按图争。玉桃穷叟慷留种，瑶草寻多尽识名。缩地日摧龙作杖，卧云时约凤吹笙。海边定与安期遇，半上当逢尹喜迎。我本翠寒山道士，相随便欲采黄精。"}