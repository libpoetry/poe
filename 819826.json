{"id":"819826","title":"游仙","dynasty":"清末近现代初","author":"陈曾寿","text":"湘娥啼血斑竹枯，仙人游戏耽蓬壶。三山娲皇补天馀，春愉秋怨世则无。绰约仙子多敷腴，中有一人独清癯。千门万户无空虚，何年再见青鸾孤。臣朔偷入骇睢盱，修廊浓花照明湖。松篁万籁真笙竽，舞殿閒煞红氍毹。忽走一殿惨不舒，白日下照空四隅。当阶设几香爇炉，绛帷朱琐网蜘蛛。天降玉棺遗双蚨，清供无人付花奴。却转后院苍苔芜，金风瑟瑟摧清梧。监者谓此凤所庐，旧障红墙今始除。团扇不怨秋风疏，银河咫尺千里迂。杂花破红鸟相呼，独非我春亲道书。偶戏赤水双明珠，胭脂涴井红模糊。瀛海晶瑩不可桴，日闻斲冰进飞鱼。九洲采药群灵趋，丹成忽堕龙髯须。朔闻此言惊且吁，历三千年神不娱。影眸凄景无由驱，魂梦不敢朝华胥。仙官笑谓子何愚，海水清浅曾斯须。向来清怨钟上都，日堕月蚀真区区。仙家哀乐与世殊，玉女司册连环如，不见王母今回车。"}