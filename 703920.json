{"id":"703920","title":"出山","dynasty":"明","author":"韩日缵","text":"一卧罗浮空复春，风尘犹自促征轮。宦情敢拟潘同拙，生计何妨宪是贫。万里任从嘲小草，一官那复问前薪。幸逢九五飞龙会，到日长安气色新。林居懒性正相宜，况复高堂鬓似丝。欣际乾坤新定位，敢将丘壑傲清时。阿谁径竹频供笋，无奈庭荆故恋枝。欲去踌躇千万绪，深情惟有白云知。"}