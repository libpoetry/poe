{"id":"1112869","title":"寓兴十首","dynasty":"宋","author":"张至龙","text":"孤灯照长夜，膏尽灯影灭。划见窗户间，鲜鲜有明月。日夜江水流，不海水不止。孰谓流去者，不是海中水。东日照瓦霜，西向界馀白。莫言日不到，日光来未及。迟月上深夜，新蟾不终夕。何如月圆时，通宵照无极。种鞠一百丛，九月开盈枝。莫言无好花，好花开较迟。庭前无繁植，疏竹附梅坡。虽然无巨荫，明月飞来多。草虫设细网，小阱不可见。日日朝露中，群白草间现。高风吹秋霜，庭前百草死。谁知草有根，昨夜东风起。夏月灌鞠根，见花在秋日。先时不施工，临花已何及。十年插柳枝，今与高树齐。垂条绿春风，上有流莺啼。"}