{"id":"922236","title":"辨道歌","dynasty":"宋","author":"苏轼","text":"北方正气名祛邪，东郊西应归中华。离南为室坎为家，先凝白雪生黄芽。黄河流驾紫河车，水精池产红莲花。赤龙腾霄惊盘蛇，奼女含笑婴儿呀。十二楼瞰灵泉䨟，华池玉液阴交加。子驰午前无停差，三田聚宝真生涯。龟精凤髓填谽谺，天地骇有鬼神嗟。一丹休别内外砂，长修久饵须升遐。肠中澄结无馀柤，俗骨变换颜如葩。哀哉世人争齿牙，指伪为真正为哇。轻肥甘美形骄奢，谲诡诈妄言矜誇。游鱼在网兔在罝，一气顿尽犹呕哑。馀生所托诚栖槎，九原枯髀如乱麻。胡不断众如镆铘，空与利名交撑拿。胡不腾踏如文騧，可惜贪爱相漫洿。真心道意非不嘉，餐金闲暇非虚哗。何须横议相疵瘕，众口并发鸣群鸦。安知聚散同鱼虾，自缠如茧居如蜗。日怀嗔喜甘笼笯，其去死地犹猎豭。吾恨尔见有所遮，海波或至惊井蛙。乌轮即晚蟾影斜，吾时俱睹超云霞。"}