{"id":"811063","title":"赵焕文茂才殉节纪四首","dynasty":"清","author":"王恩浩","text":"政策纷更忧变夷，祸胎隐伏有谁知。横流苦乏扁舟渡，倾厦伤无一木支。草野犹思周正朔，朝廷已改汉官仪。诸公衮衮皆胡孔，独让先生大节持。鄂州兵动卓旌旂，芒闪欃枪射紫薇。周鼎已沦惟一死，商芝不采竟全归。圆光秃顶新官制，秋色惊心旧禁闱。忠义如君今有几，空含悽泪向谁挥。莽莽乾坤作战场，争雄南北欲分疆。似闻袖诏来陶谷，无复挥戈继鲁阳。六合纷纭完独往，千秋名义重三纲。遗书字字皆真实，可与西台记并藏。当宁原无负扆才，仓皇退避剧堪哀。虐非嬴政楚氛恶，位摄刘婴汉祚颓。禾黍从新沾雨露，栋梁如故荷栽培。他年史笔知何似，能否搜幽到草莱。"}