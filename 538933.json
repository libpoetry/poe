{"id":"538933","title":"大宗伯董丈用均用前押韵三章见贻惜别陈怀徵之梦寐至云遥想六桥冠盖集知无一日酒杯閒又云水国共怜门似水山神应望屐登山其托羡湖山寄好风雅真无匹矣复以三章追挽先君子奏之松柏之间霜飙骤零真足肠断不揣辄复和谢依来数其乱篇专志哀感知鉴泣乌之私不以续貂为诮也 其一","dynasty":"明","author":"王世贞","text":"先朝词客胜扬班，地近烟霞许暂攀。高卧不招衰凤叹，中兴翻睹伏龙閒。遥飞郢里歌中雪，恍踏苕溪雨后山。却恨南浔夜深路，祇令如镜映离颜。"}