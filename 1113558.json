{"id":"1113558","title":"三家店早饮主人似喜余至而庭下残花犹在也酒客辄见避余固止之因得揽其醉态","dynasty":"宋","author":"李之仪","text":"再过三家店，还投旧酒垆。重攀红踯躅，争认白髭须。所惜自拘束，无因同拍扶。他年遂卜筑，终为伴歌呼。醉人休见避，我恨未如君。到了输他乐，何须强自分。稻粱姑取足，鸡鹜漫离群。上马冲寒去，回头愧垄云。"}