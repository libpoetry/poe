{"id":"1108680","title":"挽意一徐枢二首","dynasty":"宋","author":"刘克庄","text":"苦言玉座常追忆，坚卧蒲轮未易招。昔喜凤来韶石奏，今愁鳌去海山摇。覆瓯望绝民无福，亡鉴悲深帝辍朝。欲向蟆陵沥卮酒，荒烟衰草路迢迢。长公宿草几番春，犹幸天留一颍滨。士欲捧盘定盟主，上看折槛记忠臣。翟门昔有张罗叹，徐墓今无挂剑人。夫子雅言武公谑，寻思一一可书绅。"}