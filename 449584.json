{"id":"449584","title":"龙山会  习俗九日登山转运","dynasty":"当代","author":"陈永正","text":"秀谷芳尘冱。十里人潮，一日秋谁主。追攀危径步。更呼影、结队穿林何处。相遇暂成欢，看妩媚、入时嬉女。香几瓣，旅魂遥祝，逝波南浦。空怜故国多情，废苑寒花，强欲留君住。佳期应细数。争忍信、狂客华年如许。峰外阵云横，天地迥、难招迅羽。壮怀共、苍崖绝壁，乱松掀舞。"}