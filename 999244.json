{"id":"999244","title":"伏日陪府公侍御登四望亭分韵得四字","dynasty":"宋","author":"喻良能","text":"危亭压层城，是中有佳致。面面看江山，水云自相媚。使君暇日登，火老金正稚。杯盘瑩无尘，笑语清有味。快风千里来，暑气三舍避。赋诗红莲幕，煎茶白衣吏。诙谐想割肉，摇扇笑疼臂。乐事古云少，能并今有四。兹游岘山同，千古知姓字。吾辈亦何为，虽驽犹附骥。"}