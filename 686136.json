{"id":"686136","title":"题小景八首 渔","dynasty":"明","author":"卢龙云","text":"风清鸥鹭渚，波静荻芦湾。何必桃源渡，孤舟尽日閒。烟雨棹扁舟，披蓑钓大泽。得鱼换酒归，始道渔家乐。洞远烟林僻，山深石径微。夕阳歌互答，还共月明归。斧斤入山时，霜高叶尽脱。日晚始还家，秋声振木末。畴绿溪边雨，畦黄谷口云。自能安?亩，世事不须闻。高田二麦青，低田水初绿。邻翁唤赛神，枝头鸣布谷。衣沾山翠湿，笛韵野风清。未解歌长夜，空闻扣角声。田夫夜饭牛，童子朝出牧。横笛两三声，清响应山谷。"}