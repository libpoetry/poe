{"id":"769892","title":"宴清都•萤火","dynasty":"清","author":"彭孙遹","text":"四壁秋声静。疏帘外、数点飞来破瞑。轻沾叶露，暗栖花蕊，乱翻银并。有时团扇惊回，又巧坐、人衣相映。空自抱、熠耀微光，愿增照金枢景。几番去傍深林，来穿小幔，高低不定。随风欲堕，带雨犹明，流辉耿耿。隋家宫苑何在，腐草于今无片影。向山堂且伴幽人，琴书清冷。"}