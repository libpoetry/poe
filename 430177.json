{"id":"430177","title":"满觉垄看桂","dynasty":"近现代","author":"黄浚","text":"秋岩腹众香，得桂愈可留。绝湖缘中谷，远馨扬前畴。偶遭白练鸟，不鸣山幽幽。南峰本梅壑，连蜷承一邱。莓墙出团叶，三五枝相樛。墓门树尤奇，金粟开虎头。居人供嘉栗，收花浮茗瓯。我生但餍口，无隐惭禅脩。却怜渭南翁，丹葩谓难求。岂伊恋灌木，寓悲为神州。坐久山气曀，微寒侵巾褠。袭芳归湖舍，有醑方新刍。"}