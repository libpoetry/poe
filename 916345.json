{"id":"916345","title":"次韵和席衢州忆洛阳春游十四韵","dynasty":"宋","author":"杨亿","text":"周汉经营迹未遐，山川形胜最堪嘉。前瞻阙塞千寻出，旁逗伊流一派斜。子晋凤笙调夜月，宓妃罗袜映朝霞。何人贳酒青楼晓，几处寻春紫陌赊。骏足每从金埒试，芳丛多展翠帷遮。出逢胜境争飞盖，归逼残阳竞走车。庭竹惹烟披嫩箨，皋兰裛露长新芽。嵩峰崷崒疑摩斗，洛水清泠欲见沙。万井闾阎真陆海，九重宫阙是天家。禁林日暖空啼鸟，御苑风微自落花。关路行人偏络绎，津桥贾客苦諠哗。何当献赋论迁鼎，便欲抛官学种瓜。江海三年劳梦想，田园二顷有生涯。应知父老沾尧化，长挈壶浆望翠华。"}