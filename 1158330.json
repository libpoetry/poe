{"id":"1158330","title":"鲁望读襄阳耆旧传见赠五百言过褒庸材靡有称是然襄阳曩事历历在目夫耆旧传所未载者汉阳王则宗社元勋孟浩然则文章大匠予次而赞之因而寄荅亦诗人无言不詶之义也次韵","dynasty":"唐","author":"皮日休","text":"汉水碧于天，南荆廓然秀。庐罗遵古俗，鄢郢迷昔囿。幽奇无得状，巉绝不能究。兴替忽矣新，山川悄然旧。斑斑生造士，一一应玄宿。巴庸乃崄岨，屈景实豪右。是非既自分，泾渭不相就。粤自灵均来，清才若天漱。伟哉洞上隐，卓尔隆中耨。始将麋鹿狎，遂与麒麟斗。万乘不可谒，千钟固非茂。爰从景升死，境上多兵候。檀溪试戈船，岘岭屯贝胄。寂莫数百年，质唯包砾琇。上玄赏唐德，生贤命之授。是为汉阳王，帝曰俞尔奏。巨德耸神鬼，宏才轹前后。势端唯金茎，质古乃玉豆。行叶荫大椿，词源吐洪溜。六成清庙音，一柱明堂构。在昔房陵迁，圆穹正中漏。繄王揭然出，上下拓宇宙。俯视三事者，騃騃若童幼。低摧护中兴，若凤视其鷇。遇险必伸足，逢诛将引脰。既正北极尊，遂治众星谬。重闻章陵幸，再见岐阳狩。日似新刮膜，天如重熨绉。易政疾似欬，求贤甚于购。化之未期年，民安而国富。翼卫两舜趋，钩陈十尧骤。忽然遗相印，如羿卸其彀。奸倖却乘衅，播迁遂终寿。遗庙屹峰崿，功名纷组绣。开元文物盛，孟子生荆岫。斯文纵奇巧，秦玺新雕镂。甘穷卧牛衣，受辱对狗窦。思变如易爻，才通似玄首。秘于龙宫室，怪于天篆籀。知者竞欲戴，嫉者或将诟。任达且百觚，遂为当时陋。既作才鬼终，恐为仙籍售。予生二贤末，得作升木狖。兼济与独善，俱敢怀其臭。江汉称炳灵，克明嗣清昼。继彼欲为三，如醨如醇酎。既见陆夫子，驽心却伏厩。结彼世外交，遇之于邂逅。两鹤思竞闲，双松格争瘦。唯恐别仙才，涟涟涕襟袖。"}