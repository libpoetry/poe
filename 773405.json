{"id":"773405","title":"秋日谒延平郡王祠","dynasty":"清","author":"蔡国琳","text":"长松盘空瘦蛟舞，败叶飒飒如秋雨。红墙一角暮云平，郑王祠宇昭千古。圣代褒封祀典崇，鼎新庙貌极穹窿。易名忠节辉青史，俎豆春秋拜下风。太息前朝丁季造，只身欲挽狂澜倒。雄心虽说效扶馀，比似田横栖海岛。焚罢蓝衫换战衣，鲸鱼到处碧波飞。滇南犹有嗣君在，闽事无成涕几挥。厦金两屿全师抗，舳舻千里谋北向。三军齐唱望江南，未许香焚孝陵上。九皋航海往来频，正朔犹存天祐春。退步洪荒开世界，天心亦似爱孤臣。相从文武多俊杰，馀生草裹苌弘血。返日挥戈恨未能，幕府西台泪悽咽。由来烈母有奇儿，庭下寒梅挺古姿。可惜将星旋告霣，渡河宗泽恨终垂。大厦已倾支不得，长耳草鸡谶群识。窜身耻作陈宜中，力战何殊李定国。古木荒凉噪暮鸦，寺称海会几年华。杜鹃血染王孙草，精卫冤含帝子花。记室麟鸿绝命词，舍人苜宿大哀赋。零丁洋里叹零丁，吮毫欲续文山句。人生忠孝本难全，移孝作忠可与权。瞿张所处堪伯仲，文肃吁恳荩疏传。同甫气豪有健笔，楹联字字胸臆出。我今瞻拜荐馨香，采风簪笔纪其实。辟地擎天伟绩彰，葵倾私慕民难忘。怒涛犹作灵胥恨，多少诗人吊夕阳。"}