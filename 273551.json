{"id":"273551","title":"扁舟寻旧约·前年调甫客死","dynasty":"现代","author":"汪东","text":"飞雹摧红，凝霜凋绿，胜游乐事难常。梦依韦曲，身淹蜀道，十年杜老凄凉。预愁归到日，怕惟见、累累北邙。市朝虽换，山河未改，聊借酒为狂。应自惜、茱萸重细检，甚纵横文雅，已失曹王。星回岁转，梅花初破，又闻健者云亡。窈然魂上下，想临睨、终哀旧乡、帝阍高远，孤吟楚些情暗伤。"}