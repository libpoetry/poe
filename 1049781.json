{"id":"1049781","title":"寄题德兴余氏聚远亭","dynasty":"宋","author":"郭祥正","text":"暗空风卷浮云落，万里秋毫瑩寥廓。姮娥泛月中夜来，扑扑山川银粉薄。天垂斗柄挂帘钩，地接明河浸栏角。谁倾世界入冰壶，滉滉仙春迷海岳。嗟予南望未能往，小宰尘劳真龊龊。感君寄我群公篇，览记方惊子先作。词源奔激吼波涛，笔画纵横挫矛槊。搆名措意岂徒然，景物化为仁智学。丈人教子惇义方，宴息时来命樽酌。何当勇起挐扁舟，梦寐思陪众宾乐。"}