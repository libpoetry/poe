{"id":"835503","title":"翠楼吟 其二 继莲畦为江藩，与端督龃龉。朝命移甘肃，于道令权皖抚，故为此词","dynasty":"清末民国初","author":"王闿运","text":"一角钟山，朝朝拄笏，宦情不如归兴。君恩容卧治，且饶与、皋兰轺乘。公才须称。喜六旆红停，皖山青映。新开府，早秋衙鼓，雁声遥应。还认。油幕看人，问故人别后，好风谁赠。白蘋江上句，料难共、吴兴争胜。戟门香凝。有得意诗篇，赏心图帧。君知否、楚云楼阁，有人闲凭。"}