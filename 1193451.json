{"id":"1193451","title":"嫁女诗 其五","dynasty":"唐","author":"嵩岳诸仙","text":"珠露金风下界秋，汉家陵树冷脩脩。当时不得仙桃力，寻作浮尘飘陇头。五十馀年四海清，自亲丹药得长生。若言尽是仙桃力，看取神仙簿上名。月照骊山露泣花，似悲先帝早升遐。至今犹有长生鹿，时绕温泉望翠华。水晶帐开银烛明，风摇珠佩连云清。休匀红粉饰花态，早驾双鸾朝玉京。三星在天银河回，人间曙色东方来。玉苗琼蕊亦宜夜，莫使一花冲晓开。"}