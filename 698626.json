{"id":"698626","title":"宿中方寺三首","dynasty":"明","author":"夏良胜","text":"永夜便僧话，茶膏一味真。破墙通月色，空阁接云亲。切切笛中雨，浮浮瓮底春。五更清梦晓，门放欲来人。避嚣来野寺，学静惯参禅。般若台风静，多罗树雨连。老龙寒剑影，孤鹤避茶烟。玄到无言处，推窗一枕眠。绝巘冯虚望大江，江花似浴白鸥双。自家适意闲藜杖，隔岸愁声老木梆。吊古岂无刍比玉，崇文直有笔如杠。村深寂寂无人到，山月茅檐照睡厖。"}