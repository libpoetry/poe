{"id":"404742","title":"大酺·和草窗","dynasty":"近现代末当代初","author":"袁荣法","text":"悄雨痕收，烟光暝，蟾月偷窥高阁。开帘风掠地，问荼蘼都尽，为谁犹恶。懊恼情怀，崚峋消息，空对一床弦索。阑干留连处，怅旧鸿何许，梦轻云薄。况曲径回廊，蝶香销褪，燕泥零落。依依飞絮弱。柳枝老、辜负经年约。暗自忖、金舟送酒，钿甲调筝，几时重共花前酌。顿省将离意，悔当日、赠伊红药。镇多感，人如削，沉思往事，准拟和春抛却。又妨被人道著。"}