{"id":"1106618","title":"次韵郭伟节段廷直见寄二首","dynasty":"宋","author":"王庭圭","text":"山灵未忍勒铭移，空有寒鸦噪竹枝。二妙相逢春雾里，老夫将窜夜郎时。传看尺素双鱼尾，突过黄初数子诗。不上沅江探奇绝，平生谁肯一来兹。邂逅江楼初识面，骑驴冲雪耸诗肩。谈倾坐客人如玉，蘋满汀洲水拍天。君欲摩霄登兔窟，我方载月上渔船。夜郎千古穷愁地，窜逐曾留李谪仙。"}