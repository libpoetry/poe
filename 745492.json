{"id":"745492","title":"题从舅戴春溪孝廉诗集","dynasty":"清","author":"吴慈鹤","text":"春溪于为诗，有险必深入。青山驱而前，碧海喝使立。死红乾春丛，病绿扫秋隰。长鲸脍脔肥，雌凤啄髓吸。痴騃丽女锁，幽忧玉童絷。月为破镜飞，地已清泪湿。呜呼郊贺亡，其柄君可执。孤情铲鸿濛，大雅扛嶪岌。余生慕奇士，善善徒汲汲。常悯大法摧，得君破忧悒。虎豹必山居，蛟龙必水蛰。所贵养其用，动辟恃静翕。六经乃高曾，百氏资拱揖。潢污无根原，溟渤万水集。维南崇者山，仰止跂可及。期君树宏达，杜韩有梯级。"}