{"id":"737928","title":"抱疾出都潞河登舟用谢惠连秋怀韵","dynasty":"清","author":"钱陈群","text":"初觉烦虑清，便忘疢疾患。抚序秋正深，惊时岁将晏。俄看雷霆过，仰瞻云霞烂。无心警晨鸡，有意侣寒雁。凉飙轻袭裾，新月忽窥幔。启涂信云首，言旋直如半。未问季主卜，岂邀隶首算。平生感瞿瞿，虽休毋敢慢。恐辜眷旧恩，忍怠垂成宦。观往起遐思，知来自深玩。忧至时读书，兴发一遣翰。近窗罾网施，傍楫葭菼乱。戋戋念未申，耿耿坐待旦。抱迹义取韬，执德理终焕。谁无依恋情，岂兴迟暮叹。生还傥可期，厄酒召亲串。"}