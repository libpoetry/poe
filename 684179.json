{"id":"684179","title":"丁未初度自述","dynasty":"明","author":"王弘诲","text":"莫将箕斗问星躔，山泽形骸自辗然。衰谢易凋蒲柳质，劬劳难报蓼莪篇。谋身自拟龙蛇蛰，狎性聊依鸥鹭便。寄谢同心劳问讯，支离幸自保天年。丁未初秋月八日，吾今六十六年过。风云自庆明时遇，岁月堪怜暮景多。缑岭笙箫怀子晋，恒河津筏念弥陀。尧天舜日知何有，白石南山浩浩歌。"}