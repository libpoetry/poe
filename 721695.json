{"id":"721695","title":"塞上曲","dynasty":"明末清初","author":"屈大均","text":"汉垒卢龙固，燕城涿鹿雄。阵云横海黑，猎火照天红。大将披金甲，妖姬喂铁骢。控弦诸种落，强半是辽东。八月渔阳外，凄凄塞草腓。满城炊白骨，几处捣寒衣。细雨连狐啸，惊风断雁飞。长安多戍妇，可复梦金微。亭障三边接，风沙万古愁。可怜辽海月，不作汉时秋。白草连天尽，黄河倒日流。受降城上望，空忆冠军侯。滦河诸将士，十月少征袍。大雪僵花马，阴风折宝刀。水营朝浴铁，沙市夜巡槽。十载榆关战，谁知汗血劳。万古燕云泪，千秋战伐场。黄河流不尽，白日到无光。杀气随风转，边声入夜长。轩辕台已没，何处望渔阳。太行天下脊，万里翠微寒。日月相摩荡，龙蛇此郁盘。云横三晋暗，水落九河乾。亘古飞狐险，凭谁封一丸。"}