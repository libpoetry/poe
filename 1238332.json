{"id":"1238332","title":"息斋双竹图","dynasty":"元末明初","author":"王冕","text":"李侯画竹真是竹，气韵不下湖州牧。墨波翻倒徂徕山，笔锋移出筼筜谷。千竿万竿清影远，百丈十丈意自足。就中分取一两枝，别是山阴潇洒族。疏梢飒飒凤尾颤，修干隐隐虬龙伏。凭轩忽若秋风来，坐使旁人脱尘俗。我生爱竹太僻酷，十载狂歌问淇澳。归来不得翠琅玕，听雨冷眠溪上绿。而今已断那时想，见景何曾动心目。便欲为君真致之，相对空窗慰幽独。"}