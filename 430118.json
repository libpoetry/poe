{"id":"430118","title":"题秋庭晨课图 其一","dynasty":"近现代","author":"黄浚","text":"凉飔吹女萝，残月尚挂柳。母衣朝怯凉，儿书琅上口。不知几劬劳，但记胼两手。愿母勿儿忧，成诵已八九。明当办星兴，作字看运肘。儿书日已熟，母颜日已黝。悠悠复悠悠，衔哀卅年久。披图来凯风，生死此聚首。千秋一丹青，意使民德厚。儿今何所愿，活国答慈母。"}