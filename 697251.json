{"id":"697251","title":"任城待闸再柬龚观察子勤二首","dynasty":"明","author":"胡应麟","text":"高牙犹矗岱云间，松色徂徕堕翠鬟。北望燕幽饶大陆，东回齐鲁半名山。中流鼓吹洪涛静，远岸楼台碧海閒。一代循良宁久借，春风明月向朝班。绣斧霜天羡独持，百城民吏候朱旗。宫墙曲阜抠趋日，郡郭琅琊眺望时。李杜诗篇千古并，唐虞文字万家遗。风流漫诧铜鞮绝，几度南池岸接䍦。"}