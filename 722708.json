{"id":"722708","title":"望江南/忆江南  其三","dynasty":"明末清初","author":"龚鼎孳","text":"名士会，共泛缕金芽。棋局从谁翻黑白，文章空自绚云霞。庾信已无家。佳节到，闲日好邀遮。荆楚岁时多感慨，秦淮灯火最繁华。风物故园赊。苔影绿，宫雨长槐芽。双燕也知翻玉树，一杯还许泛流霞。醉处且为家。榴蕊艳，狂眼绛云遮。系梦管箫新殿脚，恼人风露旧宣华。明日恨先赊。"}