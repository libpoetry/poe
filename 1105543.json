{"id":"1105543","title":"再和二首","dynasty":"宋","author":"王十朋","text":"佛国飞来百尺岚，要将法水洗嗔贪。仙人错认蓬莱岛，骚客羞谈钴鉧潭。观尽岂须穷莫四，悟来初不异前三。莫将七际观东际，法界三千际际含。少和丹就已登霄，岩与仙风两并高。甚欲此身参鹤驭，尚嫌多事类牛毛。云间鸡犬年犹永，世上英雄意谩豪。堪羡北山山下客，不缘射雉亦如皋。"}