{"id":"1113925","title":"递中得先之兄书取邕钦宜柳归约十二月到此年节已近未闻来朝寄奉","dynasty":"宋","author":"李师中","text":"我在漓江上，君行瘴海浔。因劳南去梦，暂望北归心。别后年华改，新来雨露深。凭栏望书信，一字抵千金。远宦良多感，新来更可悲。春随斗柄动，人自海边归。仆马疲劳甚，郊原雨水时。经旬不得信，凭槛又吟诗。"}