{"id":"813859","title":"偶意","dynasty":"清","author":"邵懿辰","text":"城椭如腰鼓，江弯似折之。人家抱山住，小雨湿楼迟。峰断市桥合，竹开津步欹。不论红在树，绿暗也相宜。墓桧经雷劈，祠莲照水开。容光能倒塔，有鹤不孤梅。堤月穿桥过，僧船挂席回。香车迎画舫，门入涌金来。涛势通胥母，溪流近若耶。春盘雪里蕻，雷鼓雨前茶。二月连三月，桃花间菜花。半山山下水，绿浸野人家。直上山颠路，仍如市里行。楼台重木末，镫火满春声。金地游人凑，宝莲泉水清。感花何所感，诗壁駮苔生。香市喧三月，云岩冷半房。石泉分井味，山阁得湖光。古寺传钟慢，比邻晒药忙。不知松鼠穴，舍后树多长。"}