{"id":"684803","title":"奉寿寒溪陆先生八旬初度二章率用本家事而末句乃放翁诗也两翁名德高怀无不相似又皆身历六朝若符节云","dynasty":"明","author":"王彦泓","text":"蒲柳迎秋不待黄，饱霜松柏正苍苍。归朝誉自倾吴隽，避世情终慕楚狂。操茗岂能趋长史，击鲜初不溷儿郎。何年小隐还城市，萧寂门庭日月长。游旧乌衣几俊人，忘年属赏性情真。面城差适闲居乐，近市能安里舍尘。羁旅乍违莼菜国，览揆欣遇菊花辰。君家佳句聊相赠，已是清明六世民。"}