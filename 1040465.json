{"id":"1040465","title":"引流联句","dynasty":"宋","author":"赵抃","text":"别派从江垠，邀流入农畎。淙淙来源深，㶁㶁度沟浅。园穿萧艾芟，堑断荆綦剪。疏功浃长长，溉利和步远。田观疑泽潴，坎听类瓴建。北溟归凿池，幽岳漾装巘。泻埤纹湍驶，回湾波细转。过窦石眼窥，经虚土口吮。浮行值落叶，浸长逢生藓。孤鹤眼怪觇，纤鱼鬣跳展。中沈无秽淤，底净有纹■。映苇色莫分，喧琴韵难辨。增霖人闹蛙，涵月夜惊犬。侵篁鞭起萌，逼水低垂菌。怜黄浇菊篱，惜紫沃兰畹。吏咨窑甓甃，童戏芒车卷。灌携令手劳，漱掬致腰俛。庭秋临加凉，轩夏尚消烜。我矜近济能，僮贺遥汲免。贮戺埋巨甔，归厨架修笕。供掏饭盎粮，给澳羹鼎脔。调药修臼饵，煎茶试罗荈。坐客频泛觞，蹲儿屡洗砚。聆寒心脱烦，挹冷酒除湎。壅挑筇步随，静看髭吟撚。高怀造文摅，清兴团诗遣。瑰章非俗成，怪句自幽选。涌词波翻瀛，绵意绪抽茧。书丹字隶行，款碣石磨琬。题为引流篇，记耳非自衒。"}