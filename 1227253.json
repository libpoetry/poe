{"id":"1227253","title":"华盖山","dynasty":"元","author":"何中","text":"三山立天半，苍翠横古今。断厓三万丈，花落紫烟深。路蟠一带危，上薄元气侵。乱霞导飞舄，閒云护行襟。风岩虎豹穴，泉壑蛟龙吟。川明散众色，空碧生清音。仰憩星河次，飞鸟下阶临。肃然刚风近，仙人抚瑶琴。立身如此高，人世宁不钦。苍茫万里色，浩荡一寸心。期为太清游，不独往山林。"}