{"id":"1123826","title":"次韵子肃秋日感兴兼怀公择二首","dynasty":"宋","author":"赵蕃","text":"炎冷财分覆手间，化机于尔见深悭。归欤君钓荆溪水，已矣我耕怀玉山。几羡脩翎辞世网，绝怜骏足老天闲。区区莫有穷途叹，了了要从初地还。秋尽谁无狐貉思，一年行矣又垂垂。顾惭志行如山立，敢为推迁作浪悲。贫贱已知安少壮，功名何有望衰迟。长安此际尤萧索，坐念故人应窘炊。"}