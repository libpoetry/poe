{"id":"531747","title":"学古三首赠胡承之归关中 其二","dynasty":"明","author":"黄佐","text":"巾车返初服，淩晨发京洛。引顾咸阳道，云山互参错。威夷眄三涂，嵚岑辨二岳。草树郁仟仟，沟塍纷漠漠。霞日映宫雉，明灭见城郭。行子归旧疆，园田惧芜落。庄生傲柴栅，台公愿藜藿。已蠲原宪耻，无论启期乐。道因傥来悟，心泯然疑作。达士有遗矩，卷舒在龙蠖。"}