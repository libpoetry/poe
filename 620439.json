{"id":"620439","title":"春日游北山三贤祠寄怀郑师","dynasty":"明","author":"莫与齐","text":"出郭恣吟眺，蹑屐北山阿。芳树鸣仓庚，曲池扬文波。石径合苔藓，春风吹茑萝。逶逦大道傍，新祠郁嵯峨。飞甍矗虹霓，翠霭四壁多。中祀三先生，名德永不磨。缅怀朱邸客，曾此驻鸣珂。两楹揭丽藻，高榜挥银戈。贱子陪后乘，握手同婆娑。班荆泛羽觞，不嫌醉颜酡。襜帷日以隔，邈若山与河。因风寄长臆，伸纸难缕覼。"}