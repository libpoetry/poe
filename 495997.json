{"id":"495997","title":"水调歌头 奉旨诣文华殿，代拜先圣先师","dynasty":"明","author":"夏言","text":"雨霁苍龙阙，月明虎豹关。虚阁遥闻清漏，鸟宿禁林安。左掖金铺半启，西内钟声初动，玉殿上香还。草承瑶佩湿，花映鹤袍丹。正高城，击柝罢，小星残。身绕凤凰池上，归步信安闲。忝窃孤卿重任，沾沐圣师余泽，真愧草茅寒。遭逢千载异，君德重于山。"}