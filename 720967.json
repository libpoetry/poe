{"id":"720967","title":"唐如心见过","dynasty":"明末清初","author":"王夫之","text":"春草初生雪霰零，山山曾踏几茎青。居然天地成今古，何必云岚不典型。执戟汉亡谁载酒，尚书秦暴有传经。怜君问礼当深夜，急难原头念鹡鸰。酌酒无多剪烛长，凌侵冰玉蹙寒塘。赠云有意寻宏景，赋雪无心付谢庄。玳瑁云痕开远碧，流莺柳色竞新黄。晴光倩送青鞋去，分取狂夫一半狂。"}