{"id":"243806","title":"运使徐中奉寻李隐者于本部因临访上清遂得煮","dynasty":"宋代","author":"张继先","text":"西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飚扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。"}