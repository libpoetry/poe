{"id":"727143","title":"七夕诗二首","dynasty":"南北朝","author":"刘骏","text":"白日倾晚照，弦月升初光。炫炫叶露满，肃肃庭风扬。瞻言媚天汉，幽期济河梁。服箱从奔轺，纨绮阙成章。解带遽回轸，谁云秋夜长。爱聚双情款，念离两心伤。秋风发离愿，明月照双心。偕歌亦遗调，别叹无残音。开庭镜天路，馀光不可临。沿风披弱缕，迎辉贯玄针。斯艺成无取，时物聊可寻。"}