{"id":"1194148","title":"柳枝辞九首","dynasty":"唐","author":"成彦雄","text":"轻笼小径近谁家，玉马追风翠影斜。爱把长条恼公子，惹他头上海棠花。鹅黄剪出小花钿，缀上芳枝色转鲜。饮散无人收拾得，月明阶下伴鞦韆。东君爱惜与先春，草泽无人处也新。委嘱露华并细雨，莫教迟日惹风尘。句践初迎西子年，琉璃为帚扫溪烟。至今不改当时色，留与王孙系酒船。绿杨移傍小亭栽，便拥秾烟拨不开。谁把金刀为删掠，放教明月入窗来。远接关河高接云，雨馀洗出半天津。牡丹不用相轻薄，自有清阴覆得人。掩映莺花媚有馀，风流才调比应无。朝朝奉御临池上，不羡青松拜大夫。王孙宴罢曲江池，折取春光伴醉归。怪得美人争斗乞，要他秾翠染罗衣。残照林梢袅数枝，能折醉客上金堤。马娇如练缨如火，瑟瑟阴中步步嘶。"}