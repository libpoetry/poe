{"id":"733736","title":"登陴纪事","dynasty":"清","author":"林云铭","text":"万物当刍狗，海波传警息。己亥夏六月，蹂躏江南北。官民不知兵，相继自顿踣。延及宛与池，闻风堕疆域。新安失唇齿，讹言相煽惑。强者思走险，弱者竞逃匿。我为新安吏，蒿目徒恻恻。七月方上旬，防兵反攻逼。骁骑薄西城，飞矢流如织。空拳宿城头，有气难吞贼。海谍七人来，诡辞夸战克。廿三抵郡内，狼狈为鬼蜮。歼之演武场，观者无人色。相挈避挑衅，半城生荒棘。叛兵拔营行，所至掠新特。更闻祁门令，邑陷奔屴崱。万山尽伏莽，民心多反侧。纷纷羽书驰，军情何其亟。议战苦无兵，议守忧无食。书生何所能，惟有死报国。"}