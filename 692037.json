{"id":"692037","title":"酬殿卿长史夏日过饮","dynasty":"明","author":"李攀龙","text":"萧萧风雨北堂寒，客似高阳复罢官。君但能来长夜饮，不妨人作酒徒看。故人深愧子云才，风雨茅庐昼不开。寂寞已甘车马绝，君今载酒为谁来。白云湖上华阳山，那得相看不醉还。明日蓬蒿三径没，谁怜长史在人间。美酒新开琥珀光，还堪潦倒故人傍。已拚十日平原饮，怪尔能飞五月霜。"}