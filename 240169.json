{"id":"240169","title":"和林叔己咏福寿林塘韵谢杨守举状","dynasty":"宋代","author":"陈淳","text":"漳台最尊第一峰，分支福寿飞双虹。寿山左蟠气葱葱，福山右峙状窿窿。中有洞壶出尘踪，景物簇聚造化功。不减杜陵门城东，未数漆园旧崆峒。高人卓荦关西公，神仙识趣清瀛蓬。疏瀹寒泉众流潨，刮筑岩石群山嵩。涤洿剔秽辑和冲，飞甍敞栋势如穹。福寿林塘扁其中，银钩铁画灿黑松。以次亭榭随窠空，各各标揭题疎通。濯缨一点尘不丛，澄澄北绕冰壶融。新绿东开青藻芃，磨铜彻底莹渊衷。水竹环之翠垂弓，波光暗射惊鱼虫。西问荷花满地红，千枝万朵烂烧空。行行半山杖履逢，小憩平章景异同。绝巅奇观趋阴朦，四方八达辉明珑。俯瞰闤闠罔利翁，徒登垄断夸嵷嵷。主人绿鬓碧方瞳，寿山嵳峩福海洪。济川才具如飞{舟同}，须游凤池职乃充。能苏民瘼如香藭，须从禁苑驰华骢。况屡乘麾天眷隆，阳春脚布随处丰。自当九二任发蒙，均陶生民天降侗。未应山人邀渤仝，登高临清玩曨曈。西邻隐雾有约鼨，欲化龙虎九霄翀。卵翼之恩始而终，端赖余福锡厥躬，庶几攀附于飞雄。"}