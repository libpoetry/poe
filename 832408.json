{"id":"832408","title":"齐天乐 瑑青归自旧京，过从甚欢，秋原联步，极意吟赏，垆边得句，聊写余情","dynasty":"清末民国初","author":"陈洵","text":"西风初劝新凉味，人情故乡先好。俊赏山泉，清斋露蔌，差拟吴莼同调。花间梦晓。尚依约平生，旧时啼鸟。笑语相携，共承平世两年少。春华容易过眼，畅秋随分赏，心素才表。暮雨留尊，重阳趁菊，须觅宜霜林沼。江流未了。更休说关河，去来残照。但有垆边，岁寒堪共保。"}