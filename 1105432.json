{"id":"1105432","title":"夏日珠溪赋八音体","dynasty":"宋","author":"方岳","text":"金筛薜萝月，玉戛琅玕风。石根一睡美，幽尚谁与同。丝棼俗士怀，颠倒崔烈铜。竹筇肯俱来，独予两诗穷。匏瓠亦缠藤，永日闭梵宫。土花侵道碧，晚翠初空濛。革华共徘徊，爱此山丛丛。木犀约重游，小待香玲珑。金谷已尘土，珠履如飙风。石崇与平原，痴处正尔同。丝毫挂世网，空锢南山铜。竹窗理残书，久已不讳穷。匏樽吾秋人，许访青莲宫。土甘蔬亦香，小摘空濛濛。革革有鸣禽，留我幽花丛。木屑落飞谈，烟霏晚葱珑。"}