{"id":"685531","title":"再咏雁字二首","dynasty":"明","author":"邓云霄","text":"玉关人去叹飞蓬，织罢回文望远鸿。已学征夫同结阵，还如愁妾漫书空。偃波夜渡湘南水，垂露秋翻塞北风。近得苏卿消息否？君王正在上林中。秋声赋就强登楼，更倩惊鸿写旅愁。轻曳残云霏宝墨，斜连新月作银钩。有时濡翰银河侧，几度临池黑水头。肠断风霜关塞远，年年尺素为谁投？"}