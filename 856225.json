{"id":"856225","title":"大柿行","dynasty":"宋","author":"王之道","text":"君不见郑虔学书晚弥笃，岁收柿叶贮三屋。兴来寝食两俱忘，但觉毛公老而秃。又不见梓人造车度群木，木中无火柿所独。旧言盖轸象乾坤，须信斡旋归一轴。美哉此果有常德，结实何曾问荒熟。霜馀万颗缀寒林，下视黄柑类奴仆。牛心取象庶彷佛，熨斗得名何浼渎。火乾既许暖关膈，冰冷当知解烦燠。今年夏秋足时雨，尽道和气钟百谷。西成仅得十之五，亦见阴阳有盈缩。就中朱实繁且大，照野煌煌骇人目。较之常岁远不侔，正似㪷胜难趁斛。国家运厄困强敌，一纪于兹事弓韣。空庭喋血在今年，我已不疑何更卜。禾和鞋谐古云谶，大柿之祥天下福。请赓继伐献吾君，王者功成四方服。"}