{"id":"689447","title":"怀陈司马孔震","dynasty":"明","author":"佘翔","text":"虹桥高驾锁延津，短发孤帆笑此身。云暗千峰流水咽，双龙未合倍愁人。仙踪何处醉屠苏，囊里长悬五岳图。独倚扁舟怀下榻，九峰山外白云孤。大横山色望中青，飘泊偏怜水上萍。欲问杜陵投辖兴，老来嗜酒一猩猩。五湖曾是学鸱夷，到处轻赍任所之。安得云窝陪杖屦，钧天乐奏自明时。"}