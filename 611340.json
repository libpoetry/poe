{"id":"611340","title":"赋得春日迟迟篇为梁封君年伯寿","dynasty":"明","author":"邓云霄","text":"南海扶胥口，洪波万里长。蓬壶东望近，隔岸即扶桑。扶桑高拂天门晓，天鸡唤起圆罗耀。缥缈仙人驾六螭，曈昽瑞霭翔三鸟。此日东皇弄早曦，条风佳气转春姿。钟山散彩收龙烛，若木擎枝度郁仪。辉射露盘偏泛滥，光浮兰砌更逶迤。君家箫鼓喧春昼，麟驭鸾旌相辐辏。红日高翻彩袖明，白云低绕银璈奏。白云红日共澄鲜，野马轻飞洞里天。已命羲如徐按辔，何须誇父急扬鞭。棋残柯烂不知午，桃熟椿芳正上筵。筵前恍坐壶公境，把酒负暄醺又醒。起视松阴偃盖平，渐看花影笼阶静。松阴花影久徘徊，春日如年引寿杯。自缘两珥承轮驻，不为单戈叱驭回。语燕流莺能缓唱，景圭昼漏莫相催。仙翁春酒宜长日，仙郎昼锦还依膝。鹤发犀鞶色映新，中台南极拥金轮。羡君爱日承欢暇，更长作安捧日人。"}