{"id":"1113906","title":"和吴微明疏影横斜水清浅七咏韵","dynasty":"宋","author":"李吕","text":"深丛茉莉香有馀，秾李争春俗不除。借箸推排风味胜，尖新莫向小梅疏。避俗渊明心会景，祇咏孤松秀冬岭。争识槎牙竹外枝，月上空阶间金影。倚竹风神不胜情，裁云刻月斗轻明。澄鲜祇合骚人惜，懒对红尘肉眼横。岭上休将贝阙誇，江头聊比玉川家。个中真趣谁能会，独对回风雪阵斜。碧涧潺潺暮山紫，闭关危坐心如水。窗间微见一枝横，鼻观得香尤可喜。胜赏须倾竹叶青，此花元自圣之清。翻思杜老尤耽玩，野水横吹当酒行。斜入茅檐如有恨，高情每赖吟题遣。要知调鼎会有时，且占寒溪照清浅。"}