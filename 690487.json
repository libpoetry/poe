{"id":"690487","title":"答谢潮州守徐宗鲁","dynasty":"明","author":"张萱","text":"双鱼迢递到林丘，五马蹁跹忆上游。名世已须公等在，神交真向古人求。青山旧业供高枕，芳草离情滞尺邮。更喜伟长今入邺，为言王粲欲依刘。梅花五月唤愁新，短笛江城客独颦。海上干旄时入梦，尊前风雨正怀人。多才自信官能傲，结客应怜禄亦贫。尘世向来悲遇合，好将双剑问延津。野阔春寒小阁虚，蓬蒿那得故人书。一函剥啄来何处，万里殷勤问索居。绣虎论文唯年重，黄金授简愧相如。思君月满楼西浪，翘首云山万叠馀。"}