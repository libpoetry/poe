{"id":"1117343","title":"瑞鹧鸪 其三","dynasty":"宋","author":"辛弃疾","text":"胶胶扰扰几时休。一出山来不自由。秋水观中山月夜，停云堂下菊花秋。随缘道理应须会，过分功名莫强求。先自一身愁不了，那堪愁上更添愁。期思溪上日千回。樟木桥边酒数杯。人影不随流水去，醉颜重带少年来。疏蝉响涩林逾静，冷蝶飞轻菊半开。不是长卿终慢世，只缘多病又非才。"}