{"id":"556717","title":"还至别业五首 其二","dynasty":"明","author":"宗臣","text":"父老闻我旋，走书来相存。长者毡貂貐，幼者奉衣巾。盘飧多礼膳，络绎在吾门。仓皇出肃客，俱我平生亲。长揖失次第，各各叙寒温。坐中起相劳，行路多风尘。如何客子颜，反若生阳春。自汝远行游，乡国难具陈。豺虎满路衢，白日愁行人。朝餐藜与藿，夕卧无安衾。饥寒且不保，骨肉含苦辛。父老重起词，方与子所云。子其勿语人，恐令长吏嗔。"}