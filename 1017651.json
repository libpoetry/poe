{"id":"1017651","title":"西水净土庵奉寄具足孤松老师","dynasty":"宋","author":"释绍昙","text":"闻道虚空曾解讲，信疑往决西山亮。烟雨溟濛藓石温，六藏影迹难寻访。小径披榛扣竹扉，道人一见笑掀眉。布衲横肩瘦如削，口持密语没停时。云檐扫榻延居夏，白莲香散东林社。涧水松风说苦空，不资中有生清泰。殷勤寄问老孤松，具足门中有正宗。灼然嫌佛不肯做，凤栖不在梧桐树。"}