{"id":"1138998","title":"和陆振之见赠韵","dynasty":"宋末元初","author":"陆文圭","text":"我怀陶元亮，早弃彭泽令。宁甘柴桑饿，不受宋人聘。晚诗题甲子，绕著义熙正。得书晋徵士，千载论始定。吾宗佳公子，世禄让千乘。高眠九思斋，清节故可敬。寄来停云篇，词与意俱胜。耿耿好贤心，颇似缁衣郑。居家未得閒，歉岁讲荒政。良苗困螟螣，凶暴过枭獍。闾里不聊生，一发寄微命。闭阁忧攒眉，怀哉我同姓。惜无勋业志，不必频看镜。吾衰畏残暑，一雨秋意盛。拿舟溯流归，帆饱风力劲。田芜且莫问，但恨荒菊径。明月近中秋，云扫天宇净。素蛾惜皓发，把酒呼不应。何当共携手，尽此南楼兴。效颦辄捧心，拙句酬佳咏。"}