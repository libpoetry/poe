{"id":"702575","title":"杂诗二首","dynasty":"明","author":"程敏政","text":"苦暑夜不寐，起读月令章。乃知季夏后，有土居中央。下以开素景，上以承朱阳。寒暑相代谢，天运固有常。如何历家算，视此殊乖张。谓是大火西，柔金遇而藏。三庚作三伏，坐使元化戕。试问创者谁，眇眇秦汉王。恭惟大统历，贤者宜消详。西域当晦时，微月见西北。元有耶律氏，遂作庚午历。斯人非妄者，乃是目所击。流沙与昧谷，万古地不易。相传无此语，止谓哉生魄。天道岂不常，推移在异域。何得起巫咸，为我究其迹。"}