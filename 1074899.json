{"id":"1074899","title":"晚浴崇教寺","dynasty":"宋","author":"周紫芝","text":"闲居谁与游，幸此招提邻。时乘下泽车，访我物外人。往往听鱼鼓，相随作朝昏。斋得饱佛饭，暮浴沾僧巾。情熟自不厌，无求亦何嗔。我生束世故，欲解未有因。愿丏一滴甘，为洗千劫尘。无冠顾安整，有衣聊自振。道人小轩窗，池净花色新。芭蕉过微雨，苍翠争丛筠。劲节秋益好，柔葩委菅榛。岂但娱老眼，亦足观是身。攲眠寄静榻，小休只逡巡。茶甘犹在口，龛灯已前陈。日暮行当归，击柝催重闉。"}