{"id":"1195263","title":"荷叶杯","dynasty":"唐","author":"顾夐","text":"春尽小庭花落，寂寞，凭槛敛双眉。忍教成病忆佳期，知摩知，知摩知。歌发谁家筵上，寥亮，别恨正悠悠。兰釭背帐月当楼，愁摩愁，愁摩愁。弱柳好花尽拆，晴陌，陌上少年郎。满身兰麝扑人香，狂摩狂，狂摩狂。记得那时相见，胆战，鬓乱四肢柔。泥人无语不抬头，羞摩羞，羞摩羞。夜久歌声怨咽，残月，菊冷露微微。看看湿透缕金衣，归摩归，归摩归。我忆君诗最苦，知否，字字尽关心。红笺写寄表情深，吟摩吟，吟摩吟。金鸭香浓鸳被，枕腻，小髻簇花钿。腰如细柳脸如莲，怜摩怜，怜摩怜。曲砌蝶飞烟暖，春半，花发柳垂条。花如双脸柳如腰，娇摩娇，娇摩娇。一去又乖期信，春尽，满院长莓苔。手挼裙带独裴回，来摩来，来摩来。"}