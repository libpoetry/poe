{"id":"536393","title":"拟古七十首 其八 刘文学桢陪宴","dynasty":"明","author":"王世贞","text":"公子富令德，穷乐在清时。卜昼启初筵，丙夜犹未疲。丛篁夹文馆，碧萼缀丹梯。潜月青林端，万颖射金池。澄露滴华桐，薰风穆然吹。炮炙参差进，觞醴纵横飞。伎士慕新端，肉奋丝竹驰。渊鳞中踊跃，宿鸟无宁枝。冉冉东方曙，欢唱掩鸣鸡。冠盖散交衢，粉泽有馀施。畸客誇殊遇，叹息不可追。"}