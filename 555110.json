{"id":"555110","title":"题画梅为余君稷兴赋","dynasty":"明","author":"黄仲昭","text":"一脉阳和初破冻，孤根得气先萌动。南枝北枝烂熳开，商鼎已作和羹梦。轻风时度岩谷间，清香万斛飘人寰。独抱冰霜清白操，耻竞桃李芳菲颜。一般风味尤奇绝，夜静林梢上寒月。疏影横窗舞翠虬，残英满地飞香雪。素志宁甘没草莱，移根终向上林栽。春色无边独占断，群花不敢争先开。"}