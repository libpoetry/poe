{"id":"1129012","title":"游仙","dynasty":"宋","author":"释文珦","text":"吾嫌人世隘，忻同古仙伍。寂尔契冲虚，与之相尔汝。晨多游玉清，夕每憩园圃。身已外乾坤，飘飘自遐举。结交真仙徒，翛然凌太清。体与虚无合，心同日月明。逍遥龙凤驾，缥缈云霓旌。岂知区中人，狗苟复蝇营。喧嚣非所事，灵府自怡神。食每吸丹景，饮常漱玄津。洞览周八极，内照唯一真。体妙含至精，希微难具陈。高升洞阳界，论道太常前。与彼群仙游，一夕千万年。眼中屡曾见，沧海为桑田。时同宴玉醴，广乐听钧天。超然尘垢外，元化实希夷。吾生有道骨，中心常慕之。感通影响然，高真不遐遗。导我归帝乡，云軿共委蛇。青峰万仞高，云路多盘纡。松柏冬不凋，悬溜成石肤。上有逍遥天，元心与道俱。长揖谢尘凡，放情常晏如。唯服玉石脂，千年貌不枯。命我登仙坛，坛名号玄都。天风起西极，日月生东隅。神仙递升降，鸾鹤相号呼。拍肩友洪崖，挥手招麻姑。流目极昭旷，使我隘九区。山中有至乐，功名焉足图。"}