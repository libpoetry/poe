{"id":"779433","title":"水调歌头 湘佩属题《清惠堂遗印诗》","dynasty":"清","author":"顾太清","text":"香火岁时祭，湖水似臣心。清流不断，千年姓字列东林。未了生前遗憾，岂是先生力薄，无计破群阴。固有浩然气，天地是知音。二百载，方寸石，竟难沈。人间万事，忧喜得失古犹今。天道好还之理，旧物完璞不损，四字抵千金。永锡子孙福，世守此规箴。"}