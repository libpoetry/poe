{"id":"224073","title":"摸鱼儿·喜连宵","dynasty":"宋代","author":"赵善括","text":"喜连宵、四郊春雨。纷纷一阵红去。东君不爱闲桃李，春色尚馀分数。云影住。任绣勒香轮，且阻寻芳路。农家相语。渐南亩浮青，西江涨绿，芳沼点萍絮。西成事，端的今年不误。从他蝶恨蜂妒。莺啼也怨春多雨，不解与春分诉。新燕舞。犹记得、雕梁旧日空巢土。天涯劳苦。望故国江山，东风吹泪，渺渺在何处。"}