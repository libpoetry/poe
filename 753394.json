{"id":"753394","title":"念沈氏老姊","dynasty":"清","author":"陆观莲","text":"昔闻桓山鸟，四海各分飞。念我同生子，四女相因依。辛苦效反哺，力尽心亦微。仲姊久长逝，泪落不可挥。所遗我三人，恋母愿空违。伯也失所天，忍死鞠孤儿。儿年近四十，与妇同分离。茕茕一孩女，遣嫁时来归。上堂问祖母，终朝无苦饥。嗟予季与叔，相见时亦稀。抚琴弹此曲，此曲声殊悲。"}