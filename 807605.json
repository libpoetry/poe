{"id":"807605","title":"水龙吟  寿朱致一五十再用前韵","dynasty":"清","author":"陈维崧","text":"花前日饮亡何，何须暂住挨筝手。莲凋华项，桑栽蓬岛，月明如旧。历历神州，茫茫知己，几场搔首。问王家阿黑，桓家灵宝，今尚有，其人否。金印由他如斗。且逍遥、药栏红昼。莫愁蠖伏，只须龙卧，任呼牛走。拨触雄心，半床冷剑，千杯热酒。唤尧年老鹤，秦时毛女，捧卮来寿。"}