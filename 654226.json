{"id":"654226","title":"廷器亲家索画梧竹图成系之以词","dynasty":"明","author":"张宁","text":"高居寂阒兮地迥春深，时物竞发兮草蔓交侵。兰葳垂而不见兮，鞠迟暮而湮沉。松偃蹇而蔽壑兮，梅槎牙而当岑。陟高冈以纾眺兮，越陂陀而幽寻。将息迹以灭影兮，胡跫然乎空谷之音。忽流眄夫碧梧之茏葱兮，翳翠竹之萧森。笋落箨以成竿兮，条挺秀而增阴。搴群芳而独伍兮，蠲众迹而孤吟。招清风于予袖兮，邀明月于余襟。执高致以自适兮，谅卒岁而同心。嗟庶植之殊情兮，纷纤丽而妖淫。或先时而忽往兮，或后时而乖于今。芳华与土壤而同归兮，硕大又匠石之难禁。羌是物之具美兮，永盘衍乎丰林。若夫通方贡兮侪南金，荐郊庙兮偶球琳。列匏管兮为瑟琴。是固造物者之定分，乌足以状是物之登临。"}