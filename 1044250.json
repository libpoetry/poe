{"id":"1044250","title":"贾文元生日","dynasty":"宋","author":"范纯仁","text":"宝运兴王国，真贤降帝庭。乾坤深毓粹，河岳共储灵。庆泽贻谋远，光华变世丁。精心该古学，夷步涉仙扃。虎变腾彪蔚，鹏飞绝窈冥。畋占渭滨兆，梦肖傅岩形。姬旦兴周典，桓荣授汉经。四聪延启沃，百辟仰仪刑。金节临全魏，天声震北溟。仁恩宣雨露，威令肃风霆。玉垒兼前好，黄枢冠旧厅。出封仍衮职，开国直龙廷。乐育先儒学，忧勤察讼囹。谈宾延白屋，卫剑匣青萍。体貌师臣贵，功名史笔青。朝廷方倚重，民物傒图宁。大厦容栖翼，洪钟谢寸莛。徒能继舆颂，倾意祝遐龄。"}