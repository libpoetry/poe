{"id":"871792","title":"送李堂病归","dynasty":"宋","author":"石介","text":"春风汶水温，晓日徂徕寒。之子衔病归，请予开一言。予知去病术，为子陈大端。予尝学圣人，试将道比论。道病非一日，善医惟孔韩。赏罚绝于周，孔笔诛其奸。春秋十二经，王道复全完。佛老炽于唐，韩刀断其根。原道千馀言，生民复眠餐。道病由有弊，邪伪容其间。身病由有隙，风邪来相干。子欲治斯道，绝弊道乃存。子欲治子身，杜隙身乃安。此理近古医，吾言有本原。"}