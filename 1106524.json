{"id":"1106524","title":"冬日书怀四首","dynasty":"宋","author":"王炎","text":"治身如治玉，所贵无瑕疵。玉美不愿市，身修岂求知。人生为糊口，乃尔敛板趋。渐失两鬓青，莫浣双袖缁。勿用怀不平，弦急声易悲。齑盐虽淡泊，义理极隽永。士唯知此味，未语已相领。同流有淄渑，何用勤造请。不敢眼青白，口诺心未肯。平生环堵中，三径自冰冷。客来倦捉麈，客去徐挟书。儿曹厌官冷，数问何时归。岂知庇风雨，未办蜗牛庐。老我怀百忧，又自一解颐。雨流木偶行，久矣无定居。结茅绿阴下，四壁但图史。时亦有好事，相过款名理。舍之学宦游，蓬转不自已。岂无山水音，尘埃被绿绮。幽梦绕云溪，拿舟弄清泚。"}