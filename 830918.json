{"id":"830918","title":"摸鱼儿 李冠卿军门招饮，筵上叠前韵，适子大逾日再招，复以为谢  其三 何维朴诗孙","dynasty":"清末民国初","author":"程颂万","text":"记来时、武陵江上，小桃花似红雨。扁舟摇入春烟绿，惟有白鸥三五。禁不住。又一样韶华，前梦寻无处。鱼香笋苦。祗小阁深灯，金迷纸醉，羔酒笑朱户。风尘外，倘遇鸡林韵贾。相携倒尽芳醑。天涯千古青衫泪，洒作满城愁雾。花月主。让君与阿蒙，并执蝥孤舞。春痕万缕。愿绾定飞鸿，年年日日，重叠印泥絮。"}