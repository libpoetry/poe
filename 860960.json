{"id":"860960","title":"水龙吟 浮翠山房拟赋白莲","dynasty":"宋","author":"王易简","text":"翠裳微护冰肌，夜深暗泣瑶台露。芳容淡泞，风神萧散，凌波晚步。西子残妆，环儿初起，未须匀注。看明珰素袜，相逢憔悴，当应被、西风误。十里云愁雪妒。抱凄凉、盼娇无语。当时姊妹，朱颜楼褪酒，红衣按舞。别浦重寻，旧盟唯有，一行鸥鹭。伴玉颜月晓，盈盈冷艳，洗人间暑。"}