{"id":"40327","title":"三日侍凤光殿曲水宴应制诗","dynasty":"南北朝","author":"沈约","text":"光迟蕙亩。气婉椒台。皇心爱矣。帝曰游哉。玉鸾徐骛。翠凤轻回。别殿广临。离宫洞启。川祇奉寿。河宗相礼。清洛渐筵。长伊流陛。洄荡嘉羞。摇漾芳醴。轻歌易绕。弱舞难持。素云留管。玄鹤停丝。引思为岁。岁亦阳止。叨服贲身。身亦昌止。徒勤丹漆。终愧文梓。"}