{"id":"1248744","title":"缚虎行","dynasty":"元末明初","author":"张宪","text":"白门楼下兵合围，白门楼上虎伏威。戟尖不掉丈二尾，袍花已脱斑斓衣。捽虎脑，截虎爪，眼中视虎如猫小。猛跳不越当涂高，血吻空腥千里草。养虎肉不饱，虎饥能噬人。缚虎绳不急，绳宽虎无亲。座中叵信刘将军，不纵猛虎食汉贼，反杀猛虎生贼臣。食原食卓何足嗔。"}