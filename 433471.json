{"id":"433471","title":"杂诗","dynasty":"近现代","author":"黄浚","text":"霜后郊原草渐红，江城将冷验残枫。栖霞东去龙潭路，一半青山是画中。江遮方罫光浮白，谷受深霜绣作堆。若使经过无好语，不知怀抱待谁开。招隐秋来万叶妍，回岩丹碧别三年。润州斜月殷勤甚，远送金山塔影圆。南菊垂残雁噤声，北风何事意难平。防秋到处闻奇策，莫话年时弃旧京。鲞帆缓缓出平林，暵久吴江失故深。漫道秋原农力毕，桔槔依旧费机心。官阁新閒许著书，千穷百巧总关渠。野塘一镜徘徊顷，自叹郎潜发更疏。"}