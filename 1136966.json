{"id":"1136966","title":"水龙吟 其六 巽吾赋溪南海棠，花下有相忆之句，读之不可为怀，和韵并述江东旅行","dynasty":"宋末元初","author":"刘辰翁","text":"征衫春雨纵横，可曾湿得飞花透。知君念我，溪南徙倚，谁家红袖。藉草成眠，簪花倚醉，狂歌扶手。叹故人何处，闻鹃堕泪，春去也、到家否。说与东风情事，怕东风、似人眉皱。乱山华屋，残邻废里，不堪回首。寒食江村，牛羊丘陇，茅檐酤酒。笑周秦来往，与谁同梦，说开元旧。"}