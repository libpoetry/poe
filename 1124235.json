{"id":"1124235","title":"漫兴十一首","dynasty":"宋","author":"赵蕃","text":"桃树深红亦浅红，竹竿个个又丛丛。儿男在田妇行馌，犬卧鸡啼茅舍空。风雨属连殊未休，豫章城中十日留。江云有意作晴色，今者薄暮当行舟。风雨萧萧病欲侵，杂然啼鸟在中林。细听却有黄鹂语，端是当年隔叶音。截竹钩丝作钓筒，半缠苍石著波中。忽焉快跃知鱼中，相语相呼促短篷。钓发关余谓吉徵，长年三老尔何凭。那知我本江湖士，失脚东来亦堕罾。已遭穿颊尚洋洋，尔本何辜饵触香。断肉未能聊戒杀，念将赎尔又空囊。望极平湖不得山，水长山远画图间。赋诗不似王摩诘，湖北湖南空往还。一日风帆数日程，绝知快意亦轻生。延缘始欲滨湖去，可奈同途莫并行。风顺风横总欲乘，传呼虽数不余应。去程渺渺湖边草，宿伴悠悠水上罾。春风吹绿满天涯，想见山园尽落花。少日意狂轻节物，祇令流转谩成嗟。寒日萧萧上矮窗，竹阴窗影两舂撞。是中寓意真无尽，笔底寻诗卒未降。"}