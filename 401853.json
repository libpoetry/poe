{"id":"401853","title":"望江南 忆南中风物","dynasty":"民国末当代初","author":"饶宗颐","text":"椰似伞、布绿护长堤。新筑横塘沧海北，旧裁细柳碧城西。雨过不成泥。园信美、相侯入桃蹊。有约鸧鹒随处啭，无情猿狖向人啼。旅梦自凄凄。云髻好、且莫误横波。薄薄纱笼黄胜靥，迢迢带水绿于罗。儿女绛唇多。仙路远、佳节簇青娥。社集银笙时赶棒，赛神箫鼓更闻歌。柳下且婆娑。"}