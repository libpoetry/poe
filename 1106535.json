{"id":"1106535","title":"陈推官幽居十咏 彭蠡归舟","dynasty":"宋","author":"王炎","text":"三老樯边尔汝，颇疑居士知津。赖有白鸥无恙，肯来迎棹相亲。俗物令人眼白，钩帘领略湖山。袖手倚楹独立，孤鸿灭没人间。四顾水光无际，自操一叶轻舟。天阔冰轮欲堕，短桡犹在中流。割据一湾风月，棹行冲破青蘋。未有霜鳞贯柳，注心不在垂纶。银汉倒倾波浪，玉龙怒挟雷霆。雨后遥看更好，斩新泉白山青。两行松盖遮护，下有苍苔地衣。试我青鞋布袜，支筇却立忘归。阅遍岸花汀草，撚髭危坐渔矶。一笑冥搜得句，溪山争吐光辉。灌木樛枝密叶，南风细细无声。不用蒲葵到手，个中六月秋清。幽花信美如玉，不愿游人见知。唤取曲生同载，为春物色南枝。寒气侵凌鹤氅，苍头急打柴门。鹊抱冰枝欲语，山人喜色春温。"}