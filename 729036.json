{"id":"729036","title":"时世装，儆戎也","dynasty":"清","author":"弘历","text":"城中好高髻，乡间一尺长。元和亦有时世装，因之流行遍四方。不为怡容为戚态，望而可知非兆祥。所以少傅作诗儆戎变，虽然当时戎变久矣讵因髻椎面赭之改常。作善降祥不善必致殃，应在君臣勤政持纪纲。区区妇人一时习俗所好尚，安能贻祸于家邦？尚忆辛未南巡吴郡县，妇女装饰原似寻常之所见。及至丁丑复省方，吴女人人眉际乌绫作瓜瓣。马上一过觉可憎，然而礼不下庶人，亦弗诃禁令改换。久将自厌必更易，似此亦何系世道人心而为灾祥之左券！五十篇可取者多，是篇吾谓近俗谚。"}