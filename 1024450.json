{"id":"1024450","title":"偈颂一百零二首 其九","dynasty":"宋","author":"释慧远","text":"今朝九月初一，败叶凋零满室。钵盂高挂悬崖，拄杖依前靠壁。几许斸山风月，且无遮个消息。诸祖不解提掷，久参那辨端的。云黯黯兮胡汉何分，风萧萧兮鼻孔突出。自是捕盗无功，只管抱赃叫屈。捉得也，捉得也，在什么处，晚风吹动小楼春，归来一径花狼藉。"}