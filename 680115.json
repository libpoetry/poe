{"id":"680115","title":"题春景山水","dynasty":"明","author":"商辂","text":"爱此佳山水，春来景更妍。四郊青嶂合，孤岫白云连。地迥轮蹄绝，峰危石磴悬。小桥临曲涧，远浦接平田。郁郁林间寺，潺潺竹下泉。桑麻凝暮霭，榆柳绕晴川。宝殿凌千尺，茅堂敞数椽。僧归西岭月，渔钓北溪烟。倒浸沈波塔，閒横古渡船。楼高平见日，松老不知年。鸟度浮岚外，鸥飞落照边。吟筇芳草径，酒旆杏花天。隔岸闻莺语，开轩待鹤旋。砌苔深染黛，林籁细鸣弦。有路通仙境，无尘远市廛。终依丹凤阙，未结赤松缘。家山在图画，触目思飘然。"}