{"id":"836196","title":"金缕曲 其三","dynasty":"清末民国初","author":"洪炳文","text":"一领青衫旧。恨鲰生、鸡窗雌伏，兔园株守。静坐焚香思忏绮，绮语无时蔑有。问地狱、泥犁知否。离合悲欢生恶感，忒关情、常觉眉头绉。量衣带，腰围瘦。新词盥诵蔷薇手。想先生、元龙意气，长卿抱负。瓦釜雷鸣腾俗响，忽听钧天雅奏。却早把、灵犀心逗。但愿鳞鸿时有便，付邮筒、寄我诗千首。赓同调，吾良友。"}