{"id":"530787","title":"飞燕咏","dynasty":"明","author":"杨慎","text":"飞燕元倾国，合德更联芳。歌舞平阳第，膏沐温柔乡。涏涏宫中去，双双天上翔。露华百英粉，沉水九回香。李文明袜练，石花凝袖妆。金釭星列影，珠帐月齐光。避风远条馆，沃雪浴兰房。香汤不沾体，仙飙空引裳。吹箫庆安世，持履冯无方。娇爱讵终极，荣华安可常。祸水一以浸，炎火允不扬。莫诵伶玄传，徒令樊女伤。"}