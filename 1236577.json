{"id":"1236577","title":"杨柳枝词","dynasty":"元","author":"周霆震","text":"离宫别馆短长亭，忘却江南旧日春。是处人家种杨柳，往来系马解留人。背立东风淡画眉，断肠烟雨一枝枝。隋宫汉苑春无主，莫向江南话别离。移栽杨柳受风多，南畔行人北畔过。莫道浮萍是飞絮，好随流水到官河。舞絮含愁入酒家，何因得近琐窗纱。春风万一无拘束，放去钱塘逐落花。"}