{"id":"243400","title":"次韵刘和德赋渊明","dynasty":"宋代","author":"于石","text":"士之生斯世，身穷志弥笃。不惟气浩然，亦是敦薄俗。渊明晋高士，志岂在微禄。不以进为荣，不以退为辱。云出鸟倦还，吾亦从吾欲。南山岂无豆，东篱亦有菊。日与田父游，气象和而肃。一枕北窗风，红尘任奔逐。起视天壤间，四海空两目。但愿樽有酒，宁顾瓶无粟。"}