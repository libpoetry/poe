{"id":"550465","title":"述游篇","dynasty":"明","author":"徐熥","text":"去年仲冬束行李，掩泪辞亲赴燕市。今年五月将中旬，方能税驾归田里。中间辛苦难具陈，万里风波愁杀人。从来痛定才思痛，回看往事徒沾巾。闽溪山水何太恶，水似瞿塘山剑阁。仙霞岭上气不平，黯淡滩头胆将落。浙中水浅易胶舟，苍头牵缆如伛偻。一日才行十数里，舲前兀坐空百忧。岁除才到云阳下，县官正闭奔牛坝。停舟三日不得行，关吏相逢便相咤。扬子长江天际流，江豚吹浪神鼍浮。长年捩舵神色丧，可怜身世同轻沤。黄河之水名九曲，由来舟楫愁倾覆。石尤风急水奔腾，隔江少妇将儿哭。北方景物更荒凉，满目黄沙古战场。瘦马驱驰髀肉损，酸风射眸肢体僵。驰马冲寒过涿鹿，四郊倏忽飞滕六。千山万径少人行，暮抵良乡无处宿。长安上策不见收，百金用尽存貂裘。难从北阙操齐瑟，犹戴南冠学楚囚。男儿致身苦不早，驱车复出长安道。风景萧条倍去时，尘土侵人颜易老。三吴两浙竞繁华，此际令人转忆家。归家幼子牵衣泣，鬓衰面黑咸咨嗟。奔走天涯过半载，岁月无情不相待。人生得志在丘园，何必飘零寄湖海。行路难，空悲酸，世情反覆同波澜。有璞莫向王庭献，有铗莫向侯门弹。笑杀刘蕡空不第，且将高卧学袁安。"}