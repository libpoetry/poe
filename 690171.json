{"id":"690171","title":"淮阴祠二首","dynasty":"明","author":"张如兰","text":"剑锷模糊洗血痕，颓垣如见旧精魂。谁知廖廓无双士，犹自徘徊一饭恩。咳唾河山归赤帝，解推衣食误王孙。吁嗟此意空千古，淮水凄凉白日昏。天心草草用英雄，把钓应难比梦熊。宰肉有谋偏蹑足，分羹可忍况藏弓。谋臣无计留高鸟，猛士空劳咏《大风》。蒯彻徉狂栾布少，何人哭向未央宫。"}