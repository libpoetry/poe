{"id":"310766","title":"金缕曲·洗出新春月","dynasty":"清代","author":"陆求可","text":"洗出新春月。正竹架松棚，逼近上元佳节。巷陌笙歌香暗度，望见高楼残雪。启绣户、藏灯重叠。提出锦箱银烛换，碧玲珑、齐挂雕梁铁。斗柄转，众星列。玉堂绮宴琉璃澈。乍举头、瑶天朗净，低通藻棁。漏箭不催金吾醉，侍女频添鸡舌。且一任、兰膏明灭。未过传柑三五夜，尽灯花、开个同心结。初试起、水晶热。"}