{"id":"1031647","title":"和陶渊明饮酒诗 其二十","dynasty":"宋","author":"滕岑","text":"是非俱幻影，妄别伪与真。世界如空华，谩分浇与淳。古人今何在，千载一梦新。唐虞且空虚，岂复有隋秦。况我此之身，天地一微尘。区区欲徇世，用力嗟徒勤。迩来稍自悟，遂与杯酌亲。世味如嚼蜡，说酒犹生津。朝醉忘盥颒，暮醉忘冠巾。世人自我异，我岂异世人。"}