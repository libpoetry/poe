{"id":"135558","title":"陪侍丞相安晚先生","dynasty":"宋代","author":"黄载","text":"船头落日如血红，客言今夕当有风。空山梦回刺骨冷，纩被无力身如弓。但闻纸窗响僁窣，初意空厨饥鼠出。忽然扉户竞开阖，犹谓偷儿入吾室。须臾歘作号怒声，鼙鼓百万渔阳鸣。室庐动摇地欲转，林木材震吼山如崩。噫嘻异哉那有此，欹枕恍惚疑梦寐。应是钱塘醉未醒，翻海胥涛骋游戏。或者客寓紫塞旁，铁骑赴敌古战场。不然此处安乐国，何遽隉阢犹乘航。起来穴牖目如割，平湖已卷十堆雪。乃知跋扈是飞廉，似妒晚来客饶舌。因思前年到黄冈，朔风摇江惊断肠。骁将忍冻骨比铁，壮士力斗身如汤。此身彷徨临皋上，一感还生百惆怅。长安贵人正酣眠，日高尚恋销金帐。东窗未白鸡未啼，相公自起烧松枝。"}