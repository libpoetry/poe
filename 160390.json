{"id":"160390","title":"和子华兄宴王道损公宇","dynasty":"宋代","author":"韩维","text":"济济高燕会，众宾且喜乐。方冬气常温，是日寒始若。愁云际平林，垂见雪花落。四座喜相顾，有引必虚爵。中堂岂非佳，东圃罗帟幄。当亭列射格，抗的明灼灼。雕弓既出{左韦右长}，劲矢知在握。主人揖让兴，客以次序作。目惴彩枝移，心倾钟鼓数。笑言何谑失，仪节亦称娖。酒酣事颇变，极口纵谈谑。失令固有罚，出语辄见酌。平生爱疏放，论议鄙龊龊。欢来一狂散，岂顾醒后怍。诗人亦有言，善戏不为虐。所赖众君子，阔达见表襮。还家遂酩酊，岂复记鸣柝。"}