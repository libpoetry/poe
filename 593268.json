{"id":"593268","title":"上陵二首 其一","dynasty":"明","author":"欧大任","text":"陵树郁青葱，一夕生秋风。文皇昔神武，鞭豹乘白龙。格泽导其西，符拔导其东。北出阴山道，玉汗殷以红。鸾旂左右挥，万里至回中。缚取单于归，勒铭立马峰。慑胡遂千年，九塞不举烽。鼎成胡髯垂，庙藏鸟号弓。至今群灵朝，芝车骑为虹。日月耀我明，祚胤传无穷。虎旅诚可思，食举歌皇功。"}