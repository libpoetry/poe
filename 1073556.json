{"id":"1073556","title":"愚溪","dynasty":"宋","author":"孙觌","text":"群休眩鹿马，独觉辨渑淄。虫鸟岂知道，断尾畏为牺。草木讵有灵，卫足不如葵。智囊樗里子，痴绝顾恺之。成坏系所遭，何必陋昨非。仪曹天下士，失身蹈危机。一斥卧江海，南冠系湘累。不思蛇起陆，便作鸟择栖。匿智以为愚，更欲名其溪。溪山清可厉，溪上碧相围。石底行翠虬，烟中抹修眉。一朝纩息定，白日断履綦。丛祠翳篁竹，秋风生网丝。凛凛望千载，避世真吾师。故物不可寻，山川尚华滋。永怀西州动，兴言北山移。欣然解其会，了了不复疑。独醒亦何事，誓将餔糟醨。举酒酹一觞，宛宛度两旗。蕉黄配丹荔，歌此迎神诗。"}