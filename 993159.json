{"id":"993159","title":"寄题知仪州太保蒲中书斋","dynasty":"宋","author":"梅尧臣","text":"中条插远近，黄河泻直斜。蒲坂之城在其涯，渠渠碧瓦十万家。官商工农共扰扰，侯独理斋窗照纱。侯方守边听胡笳，满屋蓄书凡几车。他年不按清商乐，亦莫学种东陵瓜。老系战马向庭下，厨架整娖齐签牙。朝闻鸣鸡夕闻鸦，眼昏秋匣生铜花。儿孙诵习且盈耳，客来休论常山蛇。"}