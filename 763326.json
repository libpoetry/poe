{"id":"763326","title":"沁园春 其三 题友人照","dynasty":"清","author":"吴绮","text":"夫子为谁，曰郑当时，抑郑康成。向梅花阁上，诗同水部，菊英篱畔，酒似渊明。三径长开，百城独拥，笑倚南轩七尺屏。天然处，有点苍翠色，月白霞青。葛陂偶尔闲行。问醉踞平泉复几曾。爱狮蹲虎伏，群峰耸秀，龙衔螭绕，九节能轻。天与宫商，地资丘壑，耐久交情画未能。吾还羡，羡欧公白傅，曾主斯盟。"}