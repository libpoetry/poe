{"id":"703507","title":"即事似大翁木斋谦公诸同志二首","dynasty":"明","author":"释函可","text":"心比苍松化石坚，迷卢却被一丝牵。蝇头尽是英雄冢，牛后须防牧竖鞭。只此须眉何可卖，任他沟壑尽堪传。几人绝塞身还在，忍使残僧泪独溅。今古繇来梦幻中，书生端合置鹅笼。已闻越女兴勾践，难把铜山铸邓通。虫死断编终不恶，门馀积雪岂真穷。人间何贵有朋友，到此怜予道未工。"}