{"id":"813438","title":"汉江秋思","dynasty":"清","author":"李振钧","text":"东归一棹汉阳江，凭吊烟波发郢腔。三户能消亡国恨，九歌不悟直臣憃。桃花野庙容谁诲，芳草孤洲气肯降。只有高飞一黄鹤，楼前终古浪声撞。月明会泛洞庭艭，采采芙蓉又涉江。乌鹊南飞沈铁戟，鳜鱼西塞酿银缸。心难争命秋容瘦，事不如人壮志降。抛却故园归未得，一林黄叶旧镫窗。"}