{"id":"187823","title":"用前五字韵趣刘圣与建第","dynasty":"宋代","author":"刘宰","text":"君不见茅屋下，四壁床敷窄。又不见朱门中，金碧锁空宅。宅成更欲致良材，水浮陆走空山泽。茅屋区区诚已疏，朱门汲汲彼何迫。劝君勿学伏波老，自诡裹尸须马革。又勿学金谷人，绮窗阿阁绵阡陌。但令庭宇洁，颇与尘嚣隔。市声不至乱琴书，厨烟可免衢咽哑。庶几家人安，亦使我心获。吾宗开敏姿，富有济时策。栋宇著易象，义不假探索。况闻玉堂直，视草须元白。所期不日成，毋使中道画。庶奉紫芝泥，即刷青云翮。"}