{"id":"907162","title":"酬邢先生叠前韵","dynasty":"宋","author":"李复","text":"道人海南游五管，野服褷缡鹤羽短。飞符分药济炎州，阴功早约三千满。细葺柔蔓作重茵，密缀圆荷为翠伞。丹回七返已成珠，宝养三田如抱卵。一身天畔若云浮，万事世间皆刃断。行山书篆虎逃穴，临水呼风龙救旱。弄琴得趣或忘弦，遇酒无辞任倾碗。试持旧说叩真诠，深笑浮言多诡诞。须知至道甚无烦，岂若俗书务集纂。向走天下四十年，利口妄谈何可算。引枝逐叶尽无根，神与形离不相伴。超然自得方自知，天下一新如澡浣。生平闻风已默契，今者相从敢纵懒。事来酬酢外须应，心不将迎意自散。喜予双眼烂荧荧，知予灵台常坦坦。宝身好事求虽多，诚言出口识还罕。赤水遗珠若为求，五云瑶阙何时款。凌空未便御风行，跨马先觉双镫暖。轮扁运斤弃绳墨，庖丁解牛游綮窾。太清吾祖遗真风，欲逐青牛愧驽缓。"}