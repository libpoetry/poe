{"id":"699494","title":"桃花流水引","dynasty":"明","author":"袁宏道","text":"华阳巾子碧绦环，紫府帘前旧押班。阿母筵头争一掷，醉中输却小蓬山。路逢箫史不回身，风袅芙蓉绣领巾。云里自然清格少，但凭闺艳作仙人。袖却红云侍紫皇，诙谐长是困东方。乍来不识天颜笑，只道频嘘列缺光。夜深仙犬吠花关，私过云英与玉环。天上看来偷律重，玉桃一颗谪人间。扫断红霞陌上尘，青鸾白凤集仙真。吹笙捣药皆厮品，要作蓬山骂坐人。斗草筵前霞作堆，花宫无事滥驱雷。麻姑向说水清浅，又过扶桑看一回。东海群儿拜木公，腰间常系凤凰笼。绛裙一舞二山去，惊起扶摇满翅风。光碧堂前催赐衣，少年天女弱腰围。而今花样新奇甚，不用银河织锦机。尽到朝元会上来，春风坐遍小琼台。閒听蔡诞输龙语，引得诸仙笑似雷。浇尽银湾水作田，全凭奇僻傲诸仙。老来犹自耽儿戏，弱水洋中泛铁船。"}