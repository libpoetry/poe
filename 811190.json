{"id":"811190","title":"再和絜斋世丈西园秋兴，次蒋砺堂相国韵","dynasty":"清","author":"丘逢甲","text":"小试经营策，居然道可行。笛材留砌笋，羹料采园英。奇石搜能出，方塘浚益清。已无年少想，一笑谢长缨。老屋三分水，危楼一道虹。不妨官舍乐，略与故园同。榕叶喧秋雨，荷花韵晓风。南来筹所得，但觉避权工。异宝南方富，庭交玉树柯。园林经岁久，花石阅人多。历历先朝史，茫茫大海波。明夷箕子意，休问故宫禾。但有郁林石，难为越使装。道从三古变，身任百川障。小住芙蓉国，新题薜荔墙。宣尼浮海叹，同此恨栖遑。"}