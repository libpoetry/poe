{"id":"494052","title":"赠周文都赴应天府判","dynasty":"明","author":"湛若水","text":"送别崇文郊，欲别还踟蹰。别远会恐难，延缘且斯须。与君会此地，十六星火除。后会安可必，人事靡常居。松柏化为薪，平陆成沮洳。变态若风云，念此心烦纡。江流罔昼夜，钟山郁葱如。万变皆在人，无事应簿书。人生驹过隙，日月倏转车。崇德贵及时，愿君爱玉躯。"}