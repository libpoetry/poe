{"id":"651123","title":"张忠定公祠","dynasty":"明","author":"薛瑄","text":"乖崖自是奇人物，两回走马定西蜀。才惊锦水云飞扬，坐见雪山峰突兀。龙剑破匣摇寒芒，斩艾荆芥驱天狼。父老但知歌舞乐，黎庶不觉科徵忙。铁心一念真能止，侍女三年犹处子。乃知金石诚可通，遂使西人信如此。功成拂袖归几年，年深惠化犹相传。蛟龙上天风雨急，声名垂世日月悬。至今西人感公德，牲醑年年进公室。回头却笑鄙猥徒，身名泯泯无遗迹。"}