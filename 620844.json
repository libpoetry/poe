{"id":"620844","title":"孤鸟篇","dynasty":"明","author":"黎遂球","text":"孤鸟卓卓，回翔自天。念无俦侣，畏听鸣弦。托婚鸡鹜，饮啄为缘。一啄尚可，数啄争先。呼出主人，逐之野田。幸乘长风，高举翩翩。朝鸣扶桑，夕宿华巅。凤凰为群，鹏鹄参联。俯视鸡鹜，肥且烹煎。欲衔之去，尽尔天年。见我长颈，谓复垂涎。登栖入笼，恣饱嚇然。主人望我，羽翼加前。鸣中律吕，毛中周旋。愿借歌舞，享尔甘鲜。为谢主人，好生为贤。念为黄雀，代尔衔环。"}