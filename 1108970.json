{"id":"1108970","title":"晨起览镜六首","dynasty":"宋","author":"刘克庄","text":"投床栩栩复蘧蘧，不觉笼铜晓鼓初。服杀吾家老中垒，仰观星宿俯观书。少日手抄尤谨楷，中年目视稍眵昏。如今天罚偏盲了，烛下残书尚覆翻。文致累臣心事薄，包谈眸子过名轻。可怜汝辈终身悔，得似先生只眼明。昔映仙藜临几桉，今栽甘菊满庭除。不堪立马挥新檄，只合囊萤勘旧书。老去神情非叔宝，向来眉目比文渊。惟诗尚有新新意，匹似幽花晚更妍。浪占虚名不切身，机云世故解磨人。情知老态难遮掩，匣了菱花懒拂尘。"}