{"id":"906458","title":"念奴娇 癸卯亲老生辰寄武昌","dynasty":"宋","author":"李弥逊","text":"楚天木落，际平芜千里，寒霜凝碧。鄂渚波横何处是，当日孙郎赤壁。黄耳音稀，白云望远，又见春消息。嘉辰长记，谢池梅蕊初摘。遥想黄鹤楼高，兰阶丝管沸，传觞如织。倦客心驰归路绕，不及南飞双翼。固著斑衣，重翻锦字，寄远供新拍。明年欢侍，寿期应献千百。"}