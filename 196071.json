{"id":"196071","title":"必大弟赴新城簿","dynasty":"宋代","author":"赵孟坚","text":"乃翁换官班，几郁青云志。晚以身徇国，而得禄及嗣。妙年当朊仕，应识珍重此。簿领职任轻，正合亲文史。东安吾旧游，山水清且美。编户虽不稠，而亦有文士。择友如择木，所贵高於已。游观固有时，要在不逾礼。饮爵不过三，马向垣涂履。幕府傥留连，谨仰如处子。切勿事轩昂，攻者蠭蝟起。我已惯尝此，说病乃真意。第守谦谦心，由天工处置。命透如春回，不压重石底。尔祖积善在，造物报必侈。以我苦涩词，普告兄与弟。莫怪欠夸谀，食橄有回味。谓余言不信，识者试质以。"}