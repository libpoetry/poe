{"id":"479371","title":"除夜杂咏","dynasty":"明","author":"杨循吉","text":"岁除当此夜，洒扫事匆匆。井上皆封草，门前尽画弓。祠堂神影挂，客座佛筵崇。撒豆祈儿疾，存炊忌釜空。辟瘟烧术暖，承俗燎柴红。启箧新衣振，除尘旧室攻。买饧迎灶帝，酌水祀床公。春帖题乡究，年书诵学童。插笾皆柏叶，戏火有梨筒。残历收年尽，深缸洗腊终。市阛骄物贵，邻里馈糕通。未识他州节，于斯异与同。"}