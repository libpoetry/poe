{"id":"1161864","title":"奉和于司空二十五丈新卜城南郊居接司徒公别墅即事书情奉献兼呈李裴相公","dynasty":"唐","author":"权德舆","text":"一德承昌运，三公翊至尊。云龙谐理代，鱼水见深恩。别墅池塘晓，晴郊草木蕃。沟塍连杜曲，茅土盛于门。卜筑因登览，经邦每讨论。退朝鸣玉会，入室断金言。材俊依东阁，壶觞接后园。径深云自起，风静叶初翻。宰物归心匠，虚中即化源。巴人宁敢和，空此愧游藩。"}