{"id":"1095700","title":"读南迁录","dynasty":"宋","author":"释居简","text":"垂垂胡运风灯掣，不悟鼎中犹鱍剌。后庭玉树不摇春，只看婆娑双勃脱。提刀策马兆自南，梦中宿愤方深衔。子生母死托诸母，祸既滋蔓难夷芟。骨肉相残甚于寇，倒把太阿归女手。宁能同死不同生，掎角亟图邻壤救。奋戈秃体空无前，倾巢倒穴成播迁。飘零左衽馀南冠，孙又生子罹腥膻。回头九十年中事，水浅蓬莱人换世。顺昌之捷金刀回，商虢破竹丘山颓。韩刘亦复不世出，英勇弃捐如掷砾。短檠伴语南迁话，泪眼不晴彻遥夜。应是天归古汴都，却教胡羯先驱除。"}