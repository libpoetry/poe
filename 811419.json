{"id":"811419","title":"罗浮山下人家","dynasty":"清","author":"丘逢甲","text":"仙山住久即神仙，豚栅鸡栖屋数椽。云雾甜茶红米酒，抱孙閒过太平年。深山深处破茅堂，大袖长衫半道装。八九村童围一席，孝经教到庶人章。化禽啼处药苗肥，日日携锄上翠微。葵叶蓑衣棕瓣笠，满山风雨抱云归。绿栏新买小乌犍，待种麻姑卖酒田。牛背夕阳吹笛去，桃花红落晚霞天。种菜何人此闭门，万山高处有山村。东风乾尽酥醪菜，叶叶元丘旧酒痕。"}