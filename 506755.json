{"id":"506755","title":"瑞应驺虞诗","dynasty":"明","author":"杨荣","text":"圣皇御宇天下宁，玉衡维贞泰阶平。雨旸时序百谷登，泰和氤氲毓嘉祯。粤产瑞兽仁且灵，素质黑章粲精英。起伏驯扰行不惊，白雪被体玄云凝。性仁不折生草茎，步武所至祥风生。岳祇撝呵肃林坰，灵光和气相回萦。群兽导引纷前行，丹壑吐媚泉流琼。草木茁秀山增荣，卿云下垂煜荧荧。文轩载之献帝京，臣民纵观溢都城。嘉气满路腾欢声，圣主端拱坐天庭。骏奔百辟公与卿，上章揄扬古是徵。揆厥所由咸颂称，华夷万方仰圣明。奉天法祖笃孝诚，皇仁如天育黎氓。好生之德覃八纮，下及万灵上太清。四民安居品物亨，女勤蚕织男力耕。父父子子弟与兄，比屋礼让崇忠贞。普天率土瞻仪刑，上帝监观歆德馨。嘉祥奇瑞来相仍，圣心乾乾戒满盈。臣下遵职惟弗矜，维此瑞兽远来呈。实表圣德洞幽冥，愚臣感恩怀战兢。欢呼抃舞倍恒情，上祝圣寿万万龄。如川之增日初升，皇图巩固永世承。"}