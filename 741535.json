{"id":"741535","title":"汉建武佩剑白玉璏歌","dynasty":"清","author":"赵文哲","text":"小敌何怯大敌勇，谨厚者真高帝种。金刀一折二千年，玉具依然带双孔。当时投袂兴义旗，平林新市驱天威。四七之宿尽龙虎，直凭三尺为指挥。五成陌上燔柴烈，卤簿煌煌此同设。通神或已逐风涛，入手犹惊琢冰雪。横理模糊战血存，苔花蚀处秋无痕。在昔已忘求故剑，半环零落出长门。摩挲建武年间字，十载军中肯捐弃。告庙还随玺绶陈，旌功那共乘舆赐。斩蛇法物劫灰飞，白水重开二百基。想见诸军衣绣镼，佩来争说汉官仪。"}