{"id":"696422","title":"寓建宁玉清观次杨恒叔太仆韵三首","dynasty":"明","author":"郑岳","text":"浩荡春流没岸沙，停桡上宿羽人家。云间宝刹三清界，洞口碧桃千树花。虚阁坐馀神顿爽，危栏倚遍兴犹赊。长空薄晚雨新歇，烂熳晴光映彩霞。窗悬石溜径浮沙，洞里神仙别有家。玄圃开云深种玉，丹崖向日更移花。天垂碧野千峰绕，路隔红尘一水赊。昨夜殷雷送山雨，半溪新涨浸红霞。上番新竹已穿沙，不用垣篱也是家。松径昼长清鹤梦，石坛春煖积苔花。笙箫缥缈彩云净，鸡犬飞升白日赊。便欲弃家从羽客，栖真此地饱餐霞。"}