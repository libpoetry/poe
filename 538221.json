{"id":"538221","title":"哭袁提学鲁望十韵","dynasty":"明","author":"王世贞","text":"名家称父子，谁似汝南袁。死继修文职，生同命契言。拮据无素产，跌宕有清尊。白发收经术，朱幡仗主恩。铲埋争焕发，识汗必腾奔。海岱神犹王，风云变可论。毁真销至骨，招不返游魂。旧客高阳少，诸生稷下存。一经遗鲁壁，匹练傍吴门。为报泉台叟，孤儿是悯孙。"}