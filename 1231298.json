{"id":"1231298","title":"巴陵女子行","dynasty":"元","author":"彭罙","text":"巴陵郡西江水浑，赤沙黄壤东南奔。迩来湜湜已百载，中有婉娈之忠魂。当时郡有贾氏妇，志节凛凛摩乾坤。家亡国破身执义不辱，乃是韩魏国忠献五世之曾孙。临平湖开石封发，五陵气尽天房昏。甲马三百万，北来正啍啍，连城破竹势迎刃。牵羊系颈，投冠解绶，乞伏窜匿俱纷纷。不意弱草中，见此松柏根。读书不学曹大家，事夫却是桓少君。君臣大义本与夫妇一，慷慨万古保贞操。视生死朝夕，不啻富贵如浮云。恨不生为男，横戈赴三军。栖栖临绝音，耿耿昭人文。练裳纵横四百字，上陈祖宗创业有至道，下斥奸邪误国偷生存。吾词既毕分已尽，精卫何苦犹衔冤。想当捐佩入不测，幽光上浮白日衔，阴魄直塞珠宫门。湘灵罢瑟虙妃泣，冯夷长啸群龙翻。至今合颂其诗感其事，令人浩气填膺那可扪。或者疑之不能成人善，谓其见梦于人，不若效灵史氏为可敦。乌乎时无欧阳公，断臂之妇终无闻。何以愧卖降表贞节，薄俗那能讥兔园。我愿燃犀取灵骨，封以夏屋旌以石表双高蹲。奏之大廷布天下，激厉臣子皆忠淳，可以扶三纲正人伦。谓予有不信，请视贾娥坟。"}