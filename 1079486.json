{"id":"1079486","title":"赠浃上人一上人","dynasty":"宋","author":"吕本中","text":"君行南山南，我在北山北。不闻浴鹄白，但见染丝黑。老境欲垂垂，快意须得得。孰知百雉坚，而有一日克。浃如涧底松，纵老终不踣。一如云间鹤，不复可羁勒。我如千里风，遇此两鸿鹄。明珠脱氛翳，晓日破昏塞。宿障不尽除，胸次犹笔墨。君看说诗口，乃是拔山力。冷霜卧偃蹇，岁月饱封殖。谁能窥藩篱，未易得阃阈。政当敛光芒，不必须缘饰。相从无何乡，败衲依破裓。更令好事人，妙语添一则。"}