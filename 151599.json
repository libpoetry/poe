{"id":"151599","title":"次韵仲实秋夜","dynasty":"宋代","author":"牟巘","text":"空庭两犀株，吹香满前轩。颇疑雇虎头，幻此金杰繁。或是乘鸾女，月窟分天根。更与泻浩露，尽洗蜂蝶暄。苦无好事者，为我载一尊。而我子张子，古谊夙所敦。肯将新诗句，到我罗雀门。何殊小山赋，欲招楚客魂。犀首累佩印，陋矣不足论。老我罕出户，东墙甘曝暄。应同花下醉，式副我原言。"}