{"id":"1035006","title":"张义立得古井以木为甃命曰亨泉而求余诗","dynasty":"宋","author":"魏了翁","text":"井居安其地，井通会其时。地维人所宅，时乃天之为。方冬群动息，水德潜清漪。而随春木升，环顶沃华滋。性情固下润，功用由上齐。孰若无事中，一降一腾之。是理契天运，达观正在兹。张侯得木井，妙制参皇牺。其间相生意，似非俗人知。堙废几何年，而独与侯期。书来属共赋，此理难下词。但于井之象，发我深沈思。且如初升五，泰通人所资。乃于巽入坎，中含兑承离。通塞靡自遂，睽遇若有司。坎惟生于一，孚实以为基。世途自亨否，我德无成亏。属侯善疏瀹，毋俾纤尘缁。不食吾不即，食之吾不私。小大随所汲，辩义而审施。客来问出处，为诵亨泉诗。"}