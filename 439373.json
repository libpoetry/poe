{"id":"439373","title":"忆之纯","dynasty":"金","author":"王若虚","text":"幼岁无真契，中年得伟人。倾怀当一面，投分许终身。灯火谈玄夜，莺花逐胜春。何时重一笑，胸次欲生尘。面目三年隔，音书万里遥。宦途俱蹭蹬，日事各萧条。志大谋常拙，身孤道易消。本无当世用，隐处会相招。俊气轻天下，高情到古人。衔杯曼卿放，下笔老坡神。时论谁优劣，人材自屈伸。穷愁须理遣，不必泪沾巾。"}