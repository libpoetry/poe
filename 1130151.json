{"id":"1130151","title":"颂古十七首","dynasty":"宋","author":"释鼎需","text":"鸟窠佛法无多子，只在褴襂一布毛。一气吹来何处去，至今天下有譊讹。打车即是打牛是，鼻孔辽天也被穿。已向人前输肺腑，可怜今古妄加鞭。父子相将草里游，人前拈弄几包羞。返雷一震惊天地，直得沧溟绝点流。大义开田创祖基，分明书契示传持。儿孙不肯遗先业，乞食年年役路歧。王令威严谁敢拟，纤毫才动铁轮随。时人只见锥头利，几人能见利头锥。镆铘在握当堂坐，拟欲冲前便丧躯。纵使机锋如电拂，到头未免病栖芦。堪笑当年陆大夫，独誇身外更无馀。不因指出花如梦，争得双眸翳尽除。盐贵米贱，诸事成现。拟欲商量，脑后拔箭。金木水火土，始终颠倒数。五六下四三，初爻传白虎。苦苦，卜得此卦一生贫，远信不来病人死。骑虎头，把虎尾，霹雳一声惊万里。坐观成败老将军，脑后一槌谁敢拟。拟不拟，个个无裈长者子。昨夜三更转向西，昏昏宇宙几人迷。澄潭影转风初息，猿狖微闻岭外啼。两个孩儿抱花鼓，左边打了右边舞。一曲两曲无人会，历历清风动千古。京师出大黄，不许谩商量。贵买还贱卖，才吃便承当。一不问兮二不休，直须识取那钩头。再三回首来相见，急水波心辊绣毬。云门大作师子吼，刚把衷肠为谁剖。眼似流星尚懵然，狂夫逐臭争知有。君不见，岩头有语兮，咬人屎橛非好狗。畐塞虚空，不如不去。前后际断，今亦无住。倒骑佛殿出三门，却把三门挂露柱。全锋敌胜铁牛机，电掣雷奔已是迟。等閒活捉卢陂老，纵饶猛略若为施。君不见，寰中意气，阃外威权，拟议冲前总灭门。??鸟，守空池。鱼从脚底过，??总不知。幽谷白云藏白雀，拟心栖处隔山迷。直饶不住栖心处，犹落怡山第二机。三人證龟成鳖，刚把天机漏泄。木人岭上唱歌，石女眼中滴血。路穷崖断进无门，赖有山翁指出原。九曲黄河清彻底，谁知别是一乾坤。"}