{"id":"690467","title":"荆璞岩大父暂还云阳便道入罗浮时余暴病不获赴别幸云阳文学江孟辰过访小园赋此寄怀","dynasty":"明","author":"张萱","text":"老我烟霞癖，多君湖海豪。入门惟看竹，投辖且持螯。为忆神君去，空怜野梦劳。干旄何日返，重驻浚之郊。客自寻三径，余今失二天。望碑空堕泪，伏枕阻攀舷。谁谓阍难叩，遥期衮再旋。甘棠有遗咏，高勒聚霞巅。"}