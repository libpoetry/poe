{"id":"690132","title":"松岩八景 珠潭浸月","dynasty":"明","author":"张吉","text":"月在潭水中，水清月儿白。风来莫吹动，天壤吁一色。桃李欲成蹊，幽人倦昏晓。轻烟澹如抹，天际青未了。芳草何时歇，落花春自飞。悠然憺忘食，游子川上归。云山知几叠，山静云亦迟。道人衣带润，伸脚打眠时。朝眠岩顶云，莫醉岩底石。岩花不知老，香堕几千尺。纷纷儿女态，敢与丈人谋。独有苍髯叟，寒山共白头。君航洞庭日，仗剑割云根。欲识蛟龙恨，年年风雨痕。客问此何山，清泉流不已。答云古香炉，飞入星源里。"}