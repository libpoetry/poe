{"id":"816397","title":"鹧鸪天 鸳湖舟次与子良述话别","dynasty":"清","author":"黄燮清","text":"零乱相思水样流。黄昏独上木兰舟。梦如可约何妨睡，别自无聊错怨秋。波瑟瑟，恨悠悠。篷窗斜倚一回头。南湖烟雨西湖月，分掌离人两处愁。澹宕疏帘卷一层。小窗闲对晚灯青。凉分络纬篱边月，秋在梧桐叶外星。银汉迥，露华明。黄昏院落嫩寒轻。添香补写红衣照，便是当年宋子京。"}