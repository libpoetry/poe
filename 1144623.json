{"id":"1144623","title":"次韵欧阳良有高山仰止四首","dynasty":"宋末元初","author":"赵文","text":"少年场屋心，富贵轻秋毫。如何此偪仄，晚作空山逃。世方驰逐好，我独儒书豪。宁甘往教远，不肯十上劳。尚持鹍鸡弦，自爱凤尾槽。纷然凉州曲，谁赏郁轮袍。取之众弃中，君眼亦已高。惜哉君更穷，相看两萧骚。我携二三子，行此白玉湾。案头左章集，古语留人间。我昔识此士，风雨满空山。忧愁送日月，不复记容颜。自从一别来，乃此再见悭。为客使同邑，造物何其儇。岂无城府意，乘马忽复班。还能顾寂寞，山路披荒菅。新诗日以多，古意日以往。我欲求玄珠，未易觅象罔。中道良独难，执玉迷俯仰。索居无谁语，掩卷起遐想。当求古人知，何用世俗赏。意到亦偶然，深刻戒斯鞅。惟堪自娱戏，非欲互标榜。唐公谬见推，薛侯讵宜长。世变如江河，不知何时止。芸芸生其间，有如赴海水。乾坤一大瓮，岁月等流矢。公言信可感，流辈乃尔耳。古来文章家，传者十数子。磨灭十八九，谁复知姓氏。要为不朽计，圣贤事在己。勖哉立其心，食鱼何必鲤。"}