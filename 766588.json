{"id":"766588","title":"扫花游 罗镜泉以智琼台梦月图，次原韵","dynasty":"清","author":"黄燮清","text":"紫鸾夜起，载一缕诗魂，碧云题款。五铢露染。趁天风缥缈，软红尘断。上界清虚，路与秋烟共远。赤城畔。自刘阮下山，鸡犬都换。琼斝谁更劝。向雾阁霞窗，美人寻遍。绀桃笑浅。笑惺忪蛱蝶，翅云飞倦。古径春幽，赖有寒簧作伴。踏歌缓。小游仙、彀伊留恋。"}