{"id":"809298","title":"初八日告祭昭陵恭述十二韵","dynasty":"清","author":"玄烨","text":"盛德兼三代，威名定四方。文谟真显赫，武烈实飞扬。包并收群国，虚谦集众长。网罗来俊彦，缔造辟洪荒。卜世周垂历，开基汉启疆。灵山佳气迥，寝庙瑞云张。旷远临平陆，幽深逼上苍。汗尝趋石马，歌欲奏芝房。洱海销兵战，炎陬绝叛狂。功成昭默佑，告祀肃诚将。微念通层构，含情望两厢。千官遵大典，进退尽锵锵。"}