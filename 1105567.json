{"id":"1105567","title":"提舶携具过云榭知宗出示和章复用韵","dynasty":"宋","author":"王十朋","text":"不须蜡屐上林端，高处登临眼自宽。䆉稏风翻梅里白，离支日照鹤顶丹。山川满目如京洛，台榭侵云类广寒。宾主往来俱不远，如棠不比鲁侯观。老来忧患苦无端，一笑相逢强自宽。诗律频调代音乐，寿觞满引当仙丹。二山坐对事非偶，三径思归盟不寒。出岫白云知几许，榭中矫首共遐观。"}