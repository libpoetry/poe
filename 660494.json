{"id":"660494","title":"宴镇越堂","dynasty":"明","author":"谢迁","text":"石帆如扬石伞张，鉴湖万顷云微茫。龙山中盘据奇胜，巍堂镇此神仙乡。悬崖千尺溅飞溜，清渠九曲流羽觞。华筵高会总冠冕，文如滕阁来三王。道同宾主意真洽，坐深尔汝形相忘。良辰况直时雨霁，东风扇煖呈农祥。阳春有脚沛膏泽，沾濡合郡殊汪洋。嘉宾满座成燕喜，主人令德宜龙光。落花纷纷石墀浅，炉烟袅袅春昼长。楼台倒影日欲晚，觥筹交错情未央。酒酣起舞为君祝，丈夫勋业铭旂常。岁旱谁当作霖雨，济川自古须舟航。福星不独炤吾郡，穷檐蔀屋俱彷徉。"}