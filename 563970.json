{"id":"563970","title":"筑城诗七章","dynasty":"明","author":"孙承恩","text":"我行其野，黯黯其阴。悄无居人，榛莽阻深。我行其野，言执其役。君子攸为，靡遑信宿。翼翼君子，观风省方。于焉恻楚，于焉徬徨。乃观流泉，乃相原隰。乃纵乃横，乃经乃画。千夫万杵，版筑如雨。救之度之，以开百堵。突而翼然，雉堞云连。可保可障，允固允坚。我人攸止，可以安全。有室有庐，耕凿居处。于寒于暑，于贾于旅。长育生齿，千百其祀。天子之命，监司之赐。"}