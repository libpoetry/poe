{"id":"695468","title":"留别山斋","dynasty":"明","author":"林俊","text":"乡国相忘己岁年，忽惊苍白与华颠。长才再振冲天翼，急景重催下濑船。一种肝肠悬日月，百年文字愧山川。鸡声剑履趋陪地，薄记林翁放脚眠。去住乾坤一短亭，午槐阴重酒偏醒。雨中秦树千行绿，鸟外闽峰几点青。玉宁情深同帝德，草堂人静愧山灵。汉家鱼水遭逢外，乞与云庄再勒铭。"}