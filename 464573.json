{"id":"464573","title":"花犯 送松年返武宣","dynasty":"当代","author":"章士钊","text":"正衔烟，登阶拄杖，遥呼在家否。卅年老友，却意态依然，风味相守。健谈强记谁堪右。旧事频回首。可记得、觉庐同卧，胡床横左肘。似君作计定先归，流连只为我，新来非久。殊未料，贼飞到，累君奔走。知君有、故庐别榻，惭不是、南洲高士后。但梦见、一灯风雨，深宵空僝僽。"}