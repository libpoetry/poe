{"id":"371145","title":"满庭芳·题黄楚桥先生古春园图","dynasty":"清代","author":"熊琏","text":"老屋书藏，名花手植，当时雨榭灯窗。一番凋谢，桃李不成行。记得琼箫象板，何曾让、水绘风光。重回省、歌残舞歇，往事付黄梁。凄凉应满目，谢家春梦，犹绕池塘。幸千秋不朽，只有文章。此夕飘零四海，随身是、累世青箱。图画里、欢场依旧，把卷为彷徨。"}