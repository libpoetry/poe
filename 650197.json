{"id":"650197","title":"赠友人谢绳正还新淦","dynasty":"明","author":"金幼孜","text":"忆我丱角初，携书侍严父。访君沧洲曲，握手遂良晤。碧梧挺高标，金兰托深契。砚席幸有托，寒暄同起处。朋情谢新益，丽泽惬衷素。悠悠金石交，历历岁年莫。东西各驱逐，冠盖何由聚。南宫沗科甲，青云忽高举。叨承侍从荣，出入诚何补。今春别京国，北狩随鸾驭。回望南天云，遥睇故园树。凭高谩踌躇，对景增延伫。君从梁宋来，邂逅慰羁旅。天涯故旧情，镫前牢落趣。时蔬荐辛盘，肴核侑芳醑。剧谈夜未央，移席月当午。但惜欢会难，宁知别离苦。揽袂听晨鸡，候此秋天曙。我复趋承明，君还故乡去。鸿雁正南飞，商飙动砧杵。分携五云馆，翘首金台路。望望不见君，相思渺何许。"}