{"id":"285302","title":"莺啼序·巍峨绛楼绀宇","dynasty":"现代","author":"胡先骕","text":"巍峨绛楼绀宇，拥千门万户。满眼现、岩壑亭台，卉竹葱茏朝暮。擅幽胜、粉涵黛滀，烟波掩映群花树。恁匆匆，红药吹英，柳绵飞絮。百顷湖光，画舫漾影，荡香尘麝雾。揽荷芰、深入赪云，内装多样纨素。媚君王、芳春四阁，竞欢夕、高歌金缕。剩于今，野水荒陂，久栖鸥鹭。离宫旧馆，双鹤犹完，翠华数寄旅。劫后访、白头宫监，忍话天宝，尽历沧桑，几禁风雨。铜仙铅泪，铜驼荆棘，龙舟灯彩浑如梦，亘银河、不见星槎渡。颓垣败壁，依稀结绮连昌，艳魄久化黄土。兴亡自昔，折戟摩挲，叹泪沾衫苧。溯肃慎、辽疆鹘起，蚕食鲸吞，禹域沈沦，八旗骞舞。遗黎饮恨，扬州嘉定，乘除否泰应似此，付追怀、渔唱铿弦柱。欣看赤帜飘扬，汉业重光，尚馀恨否？"}