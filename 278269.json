{"id":"278269","title":"潇湘雨·己亥春暮","dynasty":"现代","author":"沈轶刘","text":"阑干十二道，又牵起断愁千叠。化几处危弦，连朝泻做，怨花啼叶。偶入诸天窥玉帐，引罡风、浪搅还巢蝶。撄心读悔南华，绿章敢荐，通明云笈。情切。河山今昔梦，便偷眼、杨枝飞雪。渐玉树后庭，披香前殿，燕慵莺苶。荠麦青青遮密陇，剩短堤、芳草添骚屑。见江关怅绝兰成，暮年辞赋，哀丝摧裂。"}