{"id":"1143809","title":"初夏六首","dynasty":"宋末元初","author":"方回","text":"衰懒新诗少，芳菲急景过。来牟初饼饵，科斗已笙歌。独幸閒扃户，谁方远荷戈。隔墙落金弹，但避勿谁何。梅熟枇杷肥，山寒更衲衣。爨童锄菜去，饥雀入厨飞。湖海归来晚，亲朋乱后稀。可容无定力，事事与心违。近午初微暑，侵晨尚薄寒。暗窗蚕绩响，危栋燕泥乾。问价纤絺贵，寻盟旧扇完。野人言麦熟，出郭好同看。茂密踰千树，深幽仅一家。新蝉初蜕壳，稚菊始分桠。润气青阴石，晴光白湿沙。晚凉督园叟，添竹引篱瓜。窗皎日穿纸，巾凉风透纱。捕虫怜斗雀，蚀果去馋蜗。肠滑嫌灰酒，脾虚已未茶。暑天仍老境，强饭庶无他。霹雳疑天裂，霶?剧海翻。势来能许怒，事过了无痕。朱已泥樱核，青还茁韭根。晚晴听人说，溪涨近城门。"}