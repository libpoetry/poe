{"id":"1253194","title":"送懒云真士归龙虎山兼寄观海内史","dynasty":"元末明初","author":"唐桂芳","text":"曾闻龙虎神仙宅，合作江南第一山。已解玄关参奥妙，更求师法砭愚顽。抄方每跨青牛出，卖药时随白鹿还。想得故园重九近，西风满把菊花斑。半年不饮渴生吻，几日无诗愁满胸。客里都忘广信路，梦中如听贵溪钟。仙机有女和云织，野碓无人带雨舂。从此别离千里外，将书何处觅行踪。"}