{"id":"1129935","title":"颂古十首","dynasty":"宋","author":"释普岩","text":"自谓五更侵早起，谁知更有夜行人。条风块雨今非昔，尧舜垂衣万国宾。抬头霹雳不容追，缺齿胡僧陷铁围。六合空空风悄悄，杜鹃啼月不如归。月淡江空泛小舟，唱歌和月看江流。更深攲枕梦何处，两峰清霜晓未收。铁壁银山几万重，有无之字若为通。斩关岂在搴旗手，枉有虚名落汉中。洗钵家家事一同，新罗不在海门东。因行掉臂赵州老，身在烟萝第几重。搽抔抹粉没人猜，五百生中与么来。觌体风流有多少，不知何处可安排。百骸一物贞薰天，风起今朝病一般。酷恨双双医不得，枕边空听雁声寒。等闲提起七斤衫，多少禅和著意参。尽向青州做窠窟，不知春色在江南。洗肠换骨老芭蕉，拄杖拈来价转高。卖与买人人不买，翻令平地起波涛。如是如何正法眼，蓦然突出破沙盆。依稀渭北春天树，彷佛江东日暮云。"}