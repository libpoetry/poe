{"id":"779450","title":"满庭芳 次筠邻主人咏絮原韵","dynasty":"清","author":"顾太清","text":"倦绣停针，摊书小卧，流莺恰恰殷勤。东风帘幕，春老饯花魂。最是韶光难系，渺茫茫、来去无痕。无端底，风前弱絮，也会自纷纷。颠狂飞不定，恼人情绪，暗度朝昏。惹秋千红索，风月柴门。零乱沾茵落溷，无凭准、勾起愁根。天涯路，千团晴雪，飘舞过邻园。"}