{"id":"322170","title":"疏帘淡月·秋夜","dynasty":"清代","author":"张令仪","text":"晚秋时节。正沥背新霜，宵寒薄劣。一片西风似雨，萧萧落叶。孤怀惨淡难安顿，掩重门、寸肠千结。草根差赖，鸣蛩解事，替人呜咽。对穗帐、残灯半灭。叹邈矣音容，魂魄难接。碧海青天，何处可寻消息。烟啼露泣芙蓉老，更楼头断鸿凄切。疏钟残露，流黄机上，半窗残月。"}