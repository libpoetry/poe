{"id":"781663","title":"留守生日，用诸公韵","dynasty":"清","author":"钱澄之","text":"阃外平章鬓欲苍，胡床啸咏兴清狂。起居未肯随蛮俗，风物稍怜近楚乡！座上称诗同放逐，帐前行酒尽冠裳。秋成勿使催科扰，愿听农歌一举觞！幕府清秋兴可怜，开樽召客共筹边。桂花自劝东皋酒，新月愁含楚塞烟。人世荣名兼将相，半生出处授神仙。明年此日知尤健，拟荐江心第一泉！"}