{"id":"637216","title":"金水画梅为赵希成春官题","dynasty":"明","author":"祁顺","text":"天孙细剪银河冰，散入千点寒梅英。洒然标格出尘俗，世上更无花与清。离骚耻作兰荃侣，为压灵均抱幽苦。阴何知己复林逋，多少风流托佳句。我家占断罗浮春，爱梅得与梅花亲。月寒霜淡暗香动，人在野桥清浅滨。此时相对誇奇绝，放歌欲补离骚阙。更呼梁宋老诗仙，共把衷情较优劣。迩来怅别增遐思，开图一见还相知。纵道黄金换颜色，岁寒心事终如昔。"}