{"id":"105262","title":"王德言夏日西湖晚步十韵次而和之","dynasty":"宋代","author":"梅尧臣","text":"雨余残照在，塘静独行行。荷积水珠重，天收霓帔轻。倦禽倚卧柳，聚蚓殢坳泓。帽侧林枝碍，裳褰野蔓萦。芡韬园客剥，蒲刃水妖惊。决决流泉活，蒙蒙夕雾平。榴房生蠹落，蛛网害虫成。坎黾无时怒，浑鱼自乐清。高台从兽窟，古道有根横。写景未能就，娟娟月上城。"}