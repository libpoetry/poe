{"id":"591180","title":"秋怀四首 其四","dynasty":"明","author":"欧大任","text":"洪钧播万物，元气囿群形。日月递照灼，岁时代迁更。四十冉冉至，将来耻脩名。道远期力及，晷刻不暂停。先正有遗言，拳拳宜服膺。雌守信抱朴，天全在遗荣。自得澹无为，夸父岂足矜。翩彼黄鹄飞，宁与燕雀争。少年成丑老，朝槿陨夕英。自非王子乔，谁能阅千龄。高楫餐霞客，延年学长生。"}