{"id":"684983","title":"步虚词","dynasty":"明","author":"王称","text":"东华青阳君，授我宝篆文。六角粲星芒，读之了不分。谓之蕊珠篇，玉检得空云。持此可度世，出入齐化钧。再拜服至言，归来嗽芳芬。火粒一排弃，永此偕仙真。卿云烂冲霄，祥景启大罗。紫微穆虚皇，太清为我家。锵锵八琅璈，和以希夷歌。一气但浮衍，至道良不颇。頫观区中缘，蜉蝣竞春华。夭浊不自爱，真意其如何。精心仰真范，稽首朝玄都。祥氛结灵宇，双阙浮太虚。离罗古仙人，羽驾纷来趋。冥言感至理，道化超群无。口吟三洞章，身佩五岳图。真诠谅斯在，邈矣浩劫初。琼台瑶圃西，弱水扶桑东。飙轮歘上征，八龙俨来从。整佩访金母，弭节朝玉童。津津九霞觞，粲粲方诸宫。授以至道言，所济良无穷。却驭俯倒景，八表空冥濛。"}