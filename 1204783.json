{"id":"1204783","title":"沁园春","dynasty":"元","author":"许有壬","text":"弱冠离家，浪走人间，馀三十年。柰救时才短，虚尘政府，读书功少，深负经筵。风月西清，冰霜柏署，一岁中间漫几迁。君恩重，便不教覆餗，直许归田。丰碑高表洹阡。又飞上吴头万里船。把家传图史，拂除尘蠹，旧栽松竹，收贮云烟。大别嵯峨，鹄逢缥缈，尽在先生几案前。闲人事，但登楼小酌，闭户高眠。"}