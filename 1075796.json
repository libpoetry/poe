{"id":"1075796","title":"次韵庭藻天申节锡燕书事","dynasty":"宋","author":"周紫芝","text":"千秋舞马初登床，新歌乐府传霓裳。当时提封三万里，人间何处无农桑。迩来重见太平日，侍臣复上开元觞。云门一阕天乐奏，瑞兽三尺南金黄。师臣拥佩燕旨酒，虎臣杖节严秋霜。成功乃自师尚父，异姓不数汾阳王。紫皇万岁寿明主，斗魁六宿来文昌。三呼往往出灵岳，由汉以来无此祥。诸公自是列宿数，玉阶合望重瞳光。圣朝御极日杲杲，风雨顺序天苍苍。虞阶已复罢干羽，汉郡会看开乐浪。小臣拜手亦稽首，愿祝地久仍天长。"}