{"id":"644607","title":"次王仲缙感怀韵十首兼呈张廷壁 其四","dynasty":"明","author":"方孝孺","text":"隆中有一士，卓然古天民。长啸六合间，草昧思经纶。寸心如白日，可破万古昏。所遇虽不谐，馀辉尚燉燉。使逢高光主，礼乐宁沉湮。惜其遗书亡，大志人罕闻。如何徇利子，于道不知真。卑卑章句中，徼禄求润身。可贵不在位，可贱不在贫。无取一时好，当作千载人。"}