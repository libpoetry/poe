{"id":"1164333","title":"和韩致光侍郎无题三首十四韵 其二","dynasty":"唐","author":"吴融","text":"舞转轻轻雪，歌霏漠漠尘。漫游多卜夜，慵起不知晨。玉箸和妆裛，金莲逐步新。凤笙追北里，鹤驭访南真。有恨都无语，非愁亦有嚬。戏应过蚌浦，飞合入蟾轮。杯样成言鸟，梳文解卧鳞。逢迎大堤晚，离别洞庭春。似玉曾誇赵，如云不让秦。锦收花上露，珠引月中津。木为连枝贵，禽因比翼珍。万峰酥点薄，五色绣妆匀。獭髓求鱼客，鲛绡托海人。寸肠谁与达，洞府四无邻。"}