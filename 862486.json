{"id":"862486","title":"题东村所藏宫锦图","dynasty":"宋","author":"王柏","text":"后德相成帝业昌，不耽歌舞誇新妆。六宫妇式颁蚕事，职雅心耑清昼长。忽见双娥理丝把，宽急对牵身势强。辐轮飞转一缕细，文茵独坐迎微凉。高捲翠帘三四侣，织就五采成龙章。献功不须出宫壸，手授缝人裁帝衮。端拱明堂万国朝，文物声明光四境。何人遇此一段奇，追记丹青描不尽。器用铺张规制精，默寓经纶合绳准。世间画手无此图，疑是当年阎立本。"}