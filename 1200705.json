{"id":"1200705","title":"罗节仲生旦招饮田家","dynasty":"元","author":"胡天游","text":"豫章诸仲如晨星，节也落落人中英。风尘澒洞每一见，令我耳目开聪明。凉风吹暑天气晶，桑蓬悬门君始生。黄公垆头开瓮卣，压酒劝我频频倾。浮浮瓦缶清复浊，田翁侑坐酌康爵。酒酣起舞为君寿，葛天之民无此乐。浮云世故未可期，有酒不饮将何时。人生少壮不行乐，看我青鬓今成丝。三山瑶草徒闻语，碧海蟠桃在何许。相期惟愿待清时，努力兴门绳祖武。"}