{"id":"814572","title":"安平城阅武宴集","dynasty":"清","author":"范咸","text":"牙幢直上赤嵌城，鼓吹高传画角声。持节绣衣周内史，櫜弓铁甲汉家营。盛时狝狩风还古，海外烟尘静不惊。閒煞熊罴击刁斗，承平是处久销兵。香清歌管在层城，进酒微闻宴笑声。锦簇华筵瑶岛月，丛残高垒旧时营。遥传鼙鼓风逾劲，稳卧鱼龙夜息惊。敢谓儒生矜缓带，太平天子不忘兵。"}