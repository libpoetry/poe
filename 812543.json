{"id":"812543","title":"题金陶陶女士花卉画册在舟中作","dynasty":"清","author":"严复","text":"林下风流属谢家，仙群人海忆乘楂。还将作供毗邪手，貌尽人天称意花。井底微阳向玉梅，斋房瑞气入兰陔。四时淑景催行乐，分付名花次第开。几度回船鬓已皤，年来东海是恒河。羡君卷里春长在，画史瓯香未足多。故山花竹总离披，海上时时梦见之。为报吾家娇女道，老夫心事在园葵。揽洲搴毗感灵均，志洁称芳亦夙因。九万神州富香草，会看玉手转风轮。"}