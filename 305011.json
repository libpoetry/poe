{"id":"305011","title":"长歌行·日月逝不处","dynasty":"清代","author":"陈德正","text":"日月逝不处，少壮能几时。行行薄暮景，去去不可追。衰颜坐自槁，华发无再缁。天运有时极，人寿安可希。饮食拳形体，魂魄来居之。吾生一侨舍，日久终须辞。所忧名未立，腐草忽同归。茫茫百世后，知我复为谁。寸心揽万古，中亦有所持。长歌泣泗下，千载魂同悲。"}