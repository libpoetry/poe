{"id":"521280","title":"九日卫景玉西庄赋","dynasty":"明","author":"顾清","text":"前年重阳燕城南，去年重阳小山前。今年重阳西郭下，青山碧树开芳筵。前年坐客黄与李，去年去作南曹吏。今年坐客罗八九，一半相看非旧岁。不才濩落无所施，三年坐食尻生胝。主人爱客我不去，年年对举黄花卮。西清步出长安道，一带青山远相撩。霜风拂衣声摵摵，寒日映帽光杲杲。入门下马耳已清，刘东胡琴薛鸾筝。新声共爱白翎雀，浮云不动黄龙城。黄龙古城秋草里，狐狸钻穴荆棘横。石家郎君从失足，四百馀载胡风腥。西风慷慨对斜日，只此便合倾千觥。主人有酒，客无庸辞。千古在前，后亦如斯。中间可乐，其与几时。谓君不信上高处，燕丹郭隗冢累累。"}