{"id":"518088","title":"题水石古松图","dynasty":"明","author":"唐文凤","text":"高松未化龙，僵立古涧旁。飞泉落天外，悬流千丈强。势来苍石峡，六月洒雪霜。滔滔朝宗意，入海潴汪洋。嗤彼采药儿，一苇何由航。曷若长在山，触石锵琳琅。犹疑水乐洞，常居白云乡。谁人胸次阔，点染归毫芒。浅波饥鹤立，渟渊蛰蛟藏。潇潇杂风雨，灵根茯苓香。我欲问群仙，乞我辟谷方。大材当爱护，留待作栋梁。"}