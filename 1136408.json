{"id":"1136408","title":"题丁适之菊庄","dynasty":"宋末元初","author":"方回","text":"令威旧主芙蓉城，上帝谓此职未清。敕赐别业非菽粟，屈餐陶采馀秋英。菊庄先生拜新号，掌管黄花躬播耕。庄田庄屋几顷亩，庄官庄佃无姓名。只如天随自荷锄，兼味佐以仙犬精。乃糇乃粮不过许，春苗夏叶俱可烹。木兰坠露滋上池，亦复樽酒东篱倾。人爱热官我宁冷，粗有菊谱传诸生。南阳月输三十斛，汝真粪土之朝荣。"}