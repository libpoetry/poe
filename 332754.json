{"id":"332754","title":"满庭芳·观女伶演淮阴故事","dynasty":"清代","author":"梁清标","text":"绛烛清宵，彩云华馆，蛮腰细舞回风。婵娟忽变，绣袄染猩红。锁甲艳分雪色，兜鍪小、双颊芙蓉。氍毹映，将军红粉，锦伞黛眉同。登坛，当日事，衣冠优孟，写出偏工。叹英雄佳丽，一样飘蓬。飞絮落花旧恨，谁怜取、桃李春秾。乘月夜，衣香人面，莫放酒杯空。"}