{"id":"1153645","title":"萧宅二三子赠答诗二十首 其六 石荅竹","dynasty":"唐","author":"卢仝","text":"石报孤竹君，此客甚高调。共我相共痴，不怕主人天下笑。我非蛱蝶儿，我非桃李枝。不要儿女扑，不要春风吹。苔藓印我面，雨露皴我皮。此故不嫌我，突兀蒙相知。此客即西归，我心徒依依。我欲随客去，累重不解飞。知弟虚心亦待客，此客何以共报之。"}