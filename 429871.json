{"id":"429871","title":"拔可以病中诗相示即次其韵兼送南归 其一","dynasty":"近现代","author":"黄浚","text":"李侯忠谅人，坦劲若秋竹。清风被气类，好我不饭沐。相从习贞性，有守岂绝俗。呼牟必成卢，每食不忘肉。天道如张弓，下土纳之韣。当其弸弛际，万姓惨怨讟。我行江南归，悲听新鬼哭。先生适何病，浩荡亦北毂。偷閒干戈罅，邱貊视皆熟。唯应缮吾内，澹食慎自牧。胡为勇赴事，往返更仆仆。临分教小住，叹惜余意独。病中诗思涌，累纸许细读。莫笑秃鬓翁，中书未尝秃。"}