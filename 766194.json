{"id":"766194","title":"金缕曲 宵纺","dynasty":"清","author":"左锡嘉","text":"缫尽丝千尺。恁殷勤、分经布纬，七襄云织。锦上易翻新花样，依旧愁深似昔。看雪练、涛飞盈匹。轧轧声中悲婺妇，背篝灯、自掩残宵泣。心绪苦，暗虫识。秋闺我亦伤心极。坐深更、寒侵十指，几曾抛得。旧梦春明凄迷处，空对霜天月白。便雾毂、烟绡谁惜。宛转离肠回不尽，课孤儿、夜读鸣机侧。无一语，泪沾臆。"}