{"id":"1105099","title":"送行中斋三首","dynasty":"宋","author":"文天祥","text":"秋风晚正烈，客衣早知寒。把衣不能别，更尽此日欢。出门一万里，风沙浩漫漫。岂无儿女情，为君思汍澜。百年有时尽，千载无馀观。明明君臣义，公独为其难。愿持丹一寸，写入青琅玕。会有抚卷人，孤灯起长叹。神龙荡失水，驯扰终未得。威凤虽在薮，肯顾鸡鹜食。所以古之人，受变心不易。亳鼎已迁周，西山竟肌瘠。豫子身自漆，长弘血成碧。何尝怨废兴，而或二心迹。坚白不在缁，羔裘良自惜。此谊公素明，俗见或未识。嗟予抱区区，畴昔同里闬。过从三十年，知心不知面。零落忽重逢，家亡市朝变。茕茕蹈海馀，踽踽南冠殿。剧谈泥涂际，握手鞍马倦。依依斯文意，苦恨十年晚。鲁仲偶不逢，随世本非愿。灵胥目未抉，端欲诣所见。及兹万里别，一夕肠百转。余生谅须臾，孤感横九县。庶几太尉事，万一中丞传。"}