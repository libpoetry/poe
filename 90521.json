{"id":"90521","title":"新凉五言呈尤延之","dynasty":"宋代","author":"杨万里","text":"暑极无可增，夏余亦复几。幽人暍欲腊，日日望秋至。秋至凉不随，夏去热未已。一夕睡美余，秋从簟波起。新凉来何方，洒若清到髓。夕前轻雨作，雨後微风駃。凉偶与之偕，未必凉因此。向来亦风雨，既止暑更倍。但令暑为凉，老病有生意。何必问所来，亦莫悲徂岁。"}