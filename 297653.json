{"id":"297653","title":"百字令·漂萍才定","dynasty":"现代","author":"麦孟华","text":"漂萍才定，又匆匆唱到，阳关四叠。无限天涯摇落感，分付晓风残月。羌笛愁吹，兰舟催发，驿柳应难折。伤春憔悴，春来偏更伤别。记得紫陌看花，旗亭赌酒，刚是芳菲节。便向河梁挥手去，肠断一声啼鴂。待整归装，重寻旧约，双桨迎桃叶。与君痛饮，尊前起舞回雪。"}