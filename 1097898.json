{"id":"1097898","title":"明堂庆成诗","dynasty":"宋","author":"徐鹿卿","text":"圣皇历服万斯年，今搆精禋第八番。配合二仪严太报，侑兼三后有常尊。纯心实德期先尽，缛典彝仪匪谩繁。淳祐本因皇祐制，民心所欲圣心存。季秋肇卜中辛吉，旦气深忧宿霭昏。罙月斋居忘肉味，寸丹靡日不天阍。阍临原庙清风穆，既驾銮舆晓日暾。明德馨香非黍稷，真机轩豁露乾坤。高空不夜天澄湛，大乐同和景晏温。福禄穰穰绵帝锡，本支奕奕庆文孙。诞敷解泽传鸡赦，环列臣工肃骏奔。河海晏清成钜典，神祇安乐衍璿源。无前休美方扬厉，持敬工夫重讨论。武帝中年惛内欲，明皇晚岁异开元。愿将英断充刚健，早正皇储立本根。骏骨广求来冀马，乌巢不毁集庭鹓。长存鲠亮为元气，痛绝阴柔杜倖门。肃正纪纲强国势，细分臂指镇侯藩。微臣何幸逢熙事，奏雅终篇罄瞽言。执戟从官今老矣，华封祝寿报君恩。"}