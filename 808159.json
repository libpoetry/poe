{"id":"808159","title":"摸鱼儿  己亥初春过太湖次李秋堂韵","dynasty":"清","author":"厉鹗","text":"尚悤悤、垂虹春早，残芦风里如语。愁阴不散烟汀阔，一叶软波翔舞。扶柁去。望练绕吴城、几点青旗字。鲈乡社树。想雾鬓风鬟，也怜寒峭，浅翠照眠鹭。千年事。零落荒台别墅，乾坤元是孤旅。漫临奁鉴惊清影，客子何堪尘土。须小住。看重叠云衣、裹就湖天暮。低眠旧浦。续渔具因缘，茶人滋味，休写断肠句。"}