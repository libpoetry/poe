{"id":"921373","title":"徐大正闲轩","dynasty":"宋","author":"苏轼","text":"冰蚕不知寒，火鼠不知暑。知闲见闲地，已觉非闲侣。君看东坡翁，懒散谁比数。形骸堕醉梦，生事委尘土。早眠不见灯，晚食或攲午。卧看毡取盗，坐视麦漂雨。语希舌颊强，行少腰脚偻。五年黄州城，不蹋黄州鼓。人言我闲客，置此闲处所。问闲作何味，如眼不自睹。颇讶徐孝廉，得闲能几许。介子愿奉使，翁归备文武。应缘不耐闲，名字挂庭宇。我诗为闲作，更得不闲语。君如汗血驹，转盼略燕、楚。莫嫌銮辂重，终胜盐车苦。"}