{"id":"702834","title":"次韵詶叶少师台山赠行四首","dynasty":"明","author":"董其昌","text":"东朝联事步清尘，牢落灵光亦主臣。奉诏偶然因旧学，趋班直讶著陈人。纷纶津邸宾僚盛，詄荡天门羽翼新。纵是枯桐蒙赏激，詶知恐异爨馀薪。素衣端合避京尘，留滞繇来说史臣。敢赋湘累愁帝子，但唫篱菊比皇人。钟山猿鹤寻盟晚，泽国莼鲈发兴新。为问陆沉成底事，征车生耳等劳薪。沉沦不解叹风尘，攀鼎含情侍从臣。巳分浮家称钓客，那将慧业厕文人。玉杯繁露书多逸，石室阳秋例更新。六代江山饶吏隐，移文恐不到前薪。驱车宛叶逐游尘，春出秋归似雁臣。闻道晚来差丧我，论才少且不如人。石渠书拟雠同异，金屋恩须问故新。入洛愧虚先达荐，初衣仍返会稽薪。"}