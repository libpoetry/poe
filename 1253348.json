{"id":"1253348","title":"题黄仲文小景四首 春日观泉","dynasty":"元末明初","author":"蓝仁","text":"雨过春山草木稠，悬崖千尺挂飞流。幽人倚杖遥观处，似在庐山五老游。绿树垂帷石作台，龙唇拂拭自徘徊。黄埃赤石人间世，正想南风解愠来。晴空万里片云收，山木萧萧虎豹秋。对酒愿留天上月，清光长照少年头。旭日初升雪满山，水边林外觅花看。南枝先得阳和信，竹杖芒鞋不避寒。"}