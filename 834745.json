{"id":"834745","title":"琵琶仙 己卯清明，同游古林庵，祭管异之先生同，修竹便娟，池塘一碧，丙子夔州东屯之游正复似之。赋此柬同游，并怀漱泉","dynasty":"清末民国初","author":"冯煦","text":"挑菜余寒，载尊俎、共觅南朝陈迹。何处修竹，荒祠便娟弄春色。垂柳暗、轻烟散入，忍重问、五侯坊宅。曲理哀弦，文搜败箧，都付悽恻。记夔府、啼鴂催归，又飞雨朝来下征驿。输与暗尘千里，数年年游屐。春渐远，巢痕换也，算再来、燕子如客。那更斜日东城，有人愁寂。"}