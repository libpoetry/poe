{"id":"400058","title":"珍珠帘 芍药","dynasty":"民国末当代初","author":"朱庸斋","text":"万红带雨翻寒砌。忍重话、金谷当年芳事。迭损舞衣裳，念脂痕谁洗。惊断绿窗罗绮梦，早悄换、东风人世。憔悴。自谢郎去后，更无歌吹。堪叹蝶恋蜂迷，问东邻桃李，芳菲馀几。凭遍玉回栏，莫抛残铅泪。二十四桥春去路，想故侣、溅裙归未。无计。料剪罢重云，寸心难寄。"}