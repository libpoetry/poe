{"id":"563897","title":"秋日饮月岩新构别王侍禦","dynasty":"明","author":"王守仁","text":"湖山久系念，块处限形迹。遥望一水间，十年靡由即。军旅起衰废，驱驰岂遑息。前旌道回冈，取捷上畸侧。新构郁层椒，石门转深寂。是时霜始降，风凄群卉拆。壑静响江声，窗虚函海色。夕阴下西岑，凉月穿东壁。观风此馀情，抚景见高臆。匪从群公饯，何因得良觌？南徼方如毁，救焚敢辞亟。来归幸有期，终遂幽寻癖。"}