{"id":"506889","title":"寿少师吏部尚书蹇公","dynasty":"明","author":"杨荣","text":"日月光华旦，风云庆会辰。昌符开景运，帝德著深仁。天为储贤哲，时当翼圣神。列星还降昴，维岳复生申。汉水清无比，巴山秀绝邻。人钟川岳粹，地产庙堂珍。少负匡时学，曾充观国宾。谋谟深启沃，礼乐盛敷陈。已冠英华选，遄登要路津。奋庸熙帝载，论道觉斯民。天府驰声久，宸衷眷注频。铨衡明藻鉴，梁栋倚高旻。共仰包荒量，咸推治泰臣。化枢资密勿，士类荷陶钧。登贰三台重，调和二气均。参苓储已旧，桃李树犹新。徵角招相悦，盐梅味独真。四朝需硕辅，一代见贤人。位极功弥茂，年高行益淳。三尊身具备，五福日骈臻。稷契勋堪继，松乔寿可伦。坐忘温室树，吟对漆园椿。美矣颜如玉，皤然鬓若银。寿乡人不老，化国日长春。初度逢兹旦，迎新属此旬。瑞光现南极，蕃锡下枫宸。蔼蔼繁禧集，洋洋喜气匀。金炉飘翠缕，绮席叠文茵。烛焰摇红蔤，帘钩钓翠筠。充庭来贺客，列座宴朝绅。几案盈方丈，肴羞贵万缗。赐来内膳美，斟出上尊醇。子姓皆兰玉，孙枝总凤麟。云霞裁舞袖，丝竹恊歌唇。拜献情偏至，趋承礼更循。庆门元有积，盛福岂无因。我昔怀清德，于今踵后尘。追随蒙䃚砺，咨度识经纶。有駜思陈悃，非才愧效颦。愿言增寿算，与国永无垠。"}