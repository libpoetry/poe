{"id":"721024","title":"题芦雁绝句十八首","dynasty":"明末清初","author":"王夫之","text":"惊风吹霰雪中还，万里黄云一线关。回首江南此风景，唯将呜咽写潺湲。汀渚谁家尽自疑，悬愁渔火隔江知。飘零亦是前生果，不羡鹪鹩老一枝。月明是水是芦花，逗漏清空片影斜。沙上有踪谁见得，侬家曾泛逆流槎。健翮先飞下浅汀，鱼虾虽饱却馀腥。何如且带斜阳影，点缀残山一段青。秋江淼淼月微明，飞雪纵横点翅轻。自学春莺穿柳絮，不知白羽赚苏卿。簇簇霜花覆浅滩，荻根蒋叶一江寒。秋声彻夜惊鸥鹭，筝柱参差不忍弹。蜀雪消迟水拍空，前时汀渚杳蘋风。今宵随分聊收翼，只在秋声一派中。老碧蒙茸嫩叶齐，一钩斜月照幽栖。清宵寒梦虽无据，不到飞狐谷口西。南来不为稻粱谋，彻骨森寒月下洲。藻苦荇甜随口过，饥鸢莫漫为含愁。书人欲倦曳波长，一幅皑皑侧理光。尽捲丹坟归竹素，不留之绕待雌黄。浅白平铺万绿稠，苍翎碧水素沙洲。色如非色云何摄，一味分明墨气收。渔艇无踪樵径荒，平沙露冷月微茫。问师此景从谁得，莫是前身现雁王。惊心矰?晓饥馀，何有壸浆一艇渔。莫道相酬无宝剑，明年先寄报恩书。密叶修茎翠万竿，未须还怨晓霜寒。天涯拚作无归客，且得清秋一夕安。回望还惊伴侣迟，分飞愁绝故心移。江皋莫爱霜枫紫，自是栖乌夜宿枝。秋心万古此潇湘，汉苑胡关带恨长。谁道灵均哀思绝，唯将鶗鴂怨年芳。斜晖欲下飐金飙，绿苞初开碎练飘。莫认天山飞雪早，江南饶有可怜宵。墨光之外喷秋光，夜永江寒楚塞长。记得苍梧多泪竹，缄愁无柰断衡阳。"}