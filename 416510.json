{"id":"416510","title":"长亭怨慢    怀啸迟用白石韵","dynasty":"近现代","author":"胡先骕","text":"已飘尽春风残絮，夏绿沈沈，远迎朱户。杜宇声哀，天涯游子竟何许。别经年矣，最触目，青榆树。树底共徘徊，记去岁、朝朝如此。昏暮。看残星入海，海国浪花无数。飞来海鹤，急将者、锦函交付。切嘱是、莫滞归期，任花鸟、飘零无主。极目望潇湘，拂尽泪痕如缕。"}