{"id":"1236610","title":"题四娱斋","dynasty":"元","author":"耶律铸","text":"门掩春壶安乐窝，纷纷俗事奈人何。须凭欢伯攻愁阵，自有桐孙伏鬼魔。遣兴色丝何摆落，尘怀黄奶解消磨。拍阑一笑遥天碧，付与儿童学揣摩。雪满兰窗雾满阶，恍疑身世在瑶台。琴馀细嚼陶潜句，书罢深倾李白杯。流水净拖飞练去，好山晴与翠屏开。百年乐事能多少，何必更歌归去来。细细清风染绿槐，丝丝疏雨洗黄梅。山围楼阁周遭碧，花绕阑干次弟开。日落青天见萤火，云归沧海听蚊雷。知音不是王夫子，谁为陶潜送酒来。"}