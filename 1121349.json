{"id":"1121349","title":"题太白五松书堂","dynasty":"宋","author":"林桷","text":"翰林最爱五松山，长说千年未拟还。而我抗尘良自愧，来游只得片时閒。千载名山乐有馀，功名常愧十年书。英风凛凛无今古，醉草明光一梦如。荡漾清溪两桨飞，趋行不及到斜晖。无人跪进雕胡饭，只学卢仝啜茗归。为儒为吏两无功，采石铜官邂逅同。四见清明今一换，归欤我欲片帆东。"}