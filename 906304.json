{"id":"906304","title":"次韵赵表之久别相会于福唐见贻之什","dynasty":"宋","author":"李弥逊","text":"十年海南年，世味尝欲遍。昔为担板痴，今作绕指转。谁能濯我缨，人欲唾其面。故人千里来，高义动深眷。问答不及已，惊我神发变。功名眼中花，日月弦上箭。公今已超然，富贵非所愿。南游访知识，气习要百炼。授我不死术，老骨倘可健。是身走空雷，当作如是见。"}