{"id":"623361","title":"谓麟言凤","dynasty":"明","author":"郭之奇","text":"虎谓麟非仁，鸱言凤寡德。麟终避虎行，凤岂争鸱食。以兹四物怀，旁推万人臆。慈暴本分蹄，洁污良异翼。人境自无穷，我生何郁抑。晨昏泛杳冥，悯默归时域。触望有高深，随行变通塞。坚贞未可渝，远重谁相息。收风使浪平，引木依绳直。素性复幽寻，翔飞仍举色。荣吝始俱忘，坦步辞徽纆。夙昔心所期，励此归耕力。"}