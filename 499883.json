{"id":"499883","title":"应制赋钟山云气冱寒诗首句乃御制也","dynasty":"明","author":"邓雅","text":"冱寒云鸿濛，维时届严冬。乾坤既定位，造化乃有功。圣人昌国运，父老歌年丰。鳌足立四极，钟山蟠一龙。风云常变化，草木自葱茏。帝德迈三五，君门深九重。金陵势佳丽，芒砀气郁葱。永世立基业，群经知统宗。华夷遵教化，臣子效精忠。三诰比谟典，万几思始终。忧民至恳切，论道每从容。田野被闿泽，闾阎还古风。咨询及耆老，歌舞效儿童。承诏上金殿，命题劳圣衷。臣才实蹇涩，臣貌复龙钟。岂有涓埃报，深知眷顾隆。上林春欲动，大地雪犹封。何物耐寒气，青青万年松。"}