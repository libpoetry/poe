{"id":"1207440","title":"水龙吟 为祖母太夫人九十之庆","dynasty":"元","author":"魏初","text":"玉峰千古高寒，浮花细叶难相称。风流不减，谢家林下，蔼然辉映。最关心处，岁时伏腊，蘋蘩荐敬。笑人间儿女，那知许事，空脂粉、香成阵。惭愧儿郎草草。满金杯、绿浮春瑩。此心但愿，旁沾亲旧，年年康胜。一曲龙吟，又传佳语，尊前试听。道期颐未老，十年今日，再安排庆。"}