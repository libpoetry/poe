{"id":"871662","title":"叠字招隐 其一","dynasty":"宋","author":"白玉蟾","text":"逐逐何时知足。来归山，共种菊。有松为酒，有藜当肉。亦有涧底芝，亦有岩上瀑。白日自觉如年，青山长是对目。闲云与充封门人，清风为作扫室仆。朝宴息乎长松之阴，夜偃仰乎冷翠之谷。我无涕唾津精气血液，了绝喜怒哀乐爱恶欲。练空碧毓紫冲兮身如玉，乘气御飞兮咏九霞之曲。"}