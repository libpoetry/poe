{"id":"432530","title":"东游杂诗四十首","dynasty":"近现代","author":"连横","text":"五岳归来已七秋，又携仙眷上蓬洲。此行为爱樱花好，料理诗篇纪俊游。袅袅垂杨拂水湄，剪江一叶月如眉。明朝系缆春申浦，重听吴娘唱柳枝。樱花未看看桃花，两岸垂杨拂钿车。记得旧时曾载酒，十分春色在龙华。此是东瀛第一天，求书曾泊遣唐船。祗今故国风云乱，文物凋零愧后贤。樱花如雪月如潮，难遣春光是此宵。卿意侬情同眷眷，禅心诗味两超超。挥手东宁事可哀，骑鲸人去閟风雷。迢迢平户船头望，何日重生不世才。两山突兀拥严关，海国金汤岂等閒。落日荒涛望天末，不堪回首是台湾。新潮渐涨旧潮低，一抹扶桑日已西。夜半舵楼频翘首，星星渔火望中迷。旧迹重寻布引泉，游踪复泊摄津船。淡云微雨山阳道，检点征衫已十年。东西潮水此归虚，津吏狺狺禁挟书。笑问秦时旧童丱，祖龙政策更何如！参鸾天外且停踪，身在蓬山第几重。三月风光人欲醉，尚留春色二分浓。九十韶光信可人，缤纷香雨浥轻尘。我来正值花齐放，万树烘成上野春。环球竞鼓弭兵风，祗在平和两字中。省识春秋无义战，巍巍一塔可铭功。英雄事业定千秋，一剑恩仇死未休。眼底庸奴何足数，范金谁得媲南洲？忍把诗魂葬此间，故乡亦有好湖山。廿年旧泪三年别，丝竹凄凉哭谢安。江户花时万事新，香车宝马竞游春。谁知十丈京尘里，竟有摊书闭户人。满天微雨乱红酣，习习东风柳外骖。竹簟芦帘春欲去，一时梦绕墨堤南。昨宵曾赋看花词，今日风光在水湄。收拾诗囊讨春去，莫教红雨怨芳时。蓬川堤畔系轻舟，万树樱花映水流。博得狂夫开口笑，明朝扶醉再来游。如云如雪复如霞，看遍山涯更水涯。廿四番风谁管领，此行端不负樱花。古柏森森夹道斜，山王台畔且停车。美人脂粉英雄血，拼作东瀛第一花。此是东瀛第一花，春风烂熳满天涯。昨宵怒放今朝谢，独立高峰看落霞。淡淡春阴漠漠寒，十分花事九分残。黄泥细雨深川路，湿透轻裘为牡丹。念家山破剧堪哀，万树流红血染来。昨夜子规啼未了，今朝又报杜鹃开。澧芷沅兰亦有愁，楚魂终古哭江头。红心未忍花开落，欲采芳馨不自由。云霞簇簇满园中，可爱浅红爱深红。他日一杯来酹汝，登楼歌舞对东风。春骢到处便流连，箫史夫妻本是仙。但祝月圆花不谢，人间多住五千年。牡丹开罢杜鹃开，日日寻春去又来。且摄尘心参佛法，拈花笑上紫云台。镰仓山势郁嵯峨，想见当年霸业多。一曲琵琶残月坠，英雄无奈美人何。源平事业总成空，剩得荷花白复红。放鹤冈头频怅望，江山无语夕阳中。恒河世界须弥小，佛说非身是大身。如此塑来真突兀，搏沙我亦解为人。银灯万点照红霞，楼阁参差影欲斜。不忍池边可怜月，几人同赏自由花。浩荡春愁借酒浇，凄凉何处隔江箫？昏黄一片蘼芜雨，曳杖閒过浅草桥。萍踪絮影太迷离，客路相逢看鬓丝。珍重春风骀荡意，一杯毋负好花时。采药求仙事总虚，劫灰何处觅秦馀？袖中东海归来日，且买青山读我书。看花本是萧閒事，听曲偏多逸豫时。左顾孺人右稚子，游踪到处祗题诗。插天千仞登芙蓉，漫说东瀛第一峰。踏遍神州三万里，罗罗五岳郁心胸。江山半壁失扶持，孤愤南朝剧可悲。我过摄津频洒泪，篝灯来读凑川碑。新柳青青不可攀，扁舟荡荡水云间。廿年三过春帆下，独自无言对马关。岂真入海为求诗，贝阙龙宫一望奇。鹏背抟风三万里，南溟到处是天池。"}