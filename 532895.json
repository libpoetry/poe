{"id":"532895","title":"哀莆中王子世廉侠士也悯闽嵪之乱作为此歌予读之泫然亦同作焉","dynasty":"明","author":"黎民表","text":"霜拂壶公无紫气，恶氛剪断兰陂水。城中斗潦直千钱，铁壁重关裂如纸。儿啼女哭不得将，十万居人同日死。虹蜺蔽日颓无光，毒蛊含沙海雾黄。官军重入收馀烬，士卒冯凌转创伤。吁嗟二百年来久，海上烽烟从癸丑。徽饶行贾多缗金，漳泉篙师称好手。七国连谋败晁错，百年为戎叹辛有。可怜枉死朱中丞，束湿无功成祸首。皇天厄运诚可悲，翡翠琅玕亦杀机。王恢失计真堪恨，殷浩虚名徒尔为。腐儒藿食忧诚拙，借箸前筹亦未迟。虎符急下潮阳戍，三版孤城好出师。"}