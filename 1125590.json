{"id":"1125590","title":"郊外即事七首","dynasty":"宋","author":"袁燮","text":"春风簸雨湿郊原，春水沄沄复旧痕。寂寞道傍堪叹处，柴门茅屋数家村。舟中无事阅陈编，千古高风挹圣贤。奔走徒劳竟何补，兴怀旧隐思凄然。雨声初断暮云横，天意欲晴犹未晴。好向长空施巨手，扫除氛翳见清明。清香忽向暗中来，应为梅花取次开。爱汝风标真绝俗，何当环绕百千回。几处汪汪成巨浸，传闻昔日尽良田。兴除利害宁无策，忍把膏腴久弃捐。阴云解駮晴光好，藜杖逍遥足自怡。月色渐迟风力细，初春便是浴沂时。乍从尘土俯澄泓，瑩彻心神眼倍明。天下渊泉有如此，流清端的自源清。"}