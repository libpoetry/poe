{"id":"682621","title":"退斋林都宪饯别诗教和答","dynasty":"明","author":"区元晋","text":"到处台阶着眼频，乞閒犹是未閒身。九华自昔参嵩岳，四海期公再甫申。绣斧霜曾飞獬豸，赤霄名待画麒麟。北山纵有遗文在，不道重瞳倚毗勤。念年湖海两相望，何幸堂堂共举觞。乍叙寒暄惊始定，细论故旧感偏长。烟波满目重倾盖，尊俎临岐又隔乡。此日一壶花下酒，非关春暮亦堪伤。倚壑青梧拂汉苍，抟云常拟起鸾凰。山间景好情堪适，座上谈高觉兴长。日色暖薰庭色丽，涧声清带雨声凉。洞中猿鹤随公久，尤恐徵书到草堂。"}