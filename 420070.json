{"id":"420070","title":"望海潮","dynasty":"近现代","author":"邓嘉缜","text":"烟根吐翠，露芽绽紫，春痕上了花丛。骀荡芳韶，暄妍物候，年年盼煞东风。胜赏几人同。待流连光景，休便悤悤。鸟哢晴窗，闲抛珠玉入疏栊。阑干夜月玲珑。渐匀眉黛浅，缠臂金松。宝鸭香温，铜龙漏警，问谁幽梦能通。楼畔数归鸿。对行行筝柱，忍听尘封。延伫殷勤，好乘芳序发欢悰。"}