{"id":"1121390","title":"初秋普明寺竹林小饮饯梅圣俞分韵得亭皋木叶下五首","dynasty":"宋","author":"欧阳修","text":"临水复攲石，陶然同醉醒。山霞坐未敛，池月来亭亭。洛城风日美，秋色满蘅皋。谁同茂林下，扫叶酌松醪。野水竹间清，秋山酒中绿。送子此酣歌，淮南应落木。劝客芙蓉杯，欲搴芙蓉叶。垂杨碍行舟，演漾回轻楫。山水日已佳，登临同上下。衰兰尚可采，欲赠离居者。"}