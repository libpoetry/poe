{"id":"748596","title":"戊辰五月湘乡师自江巡海回谒见后读所赠吴君南屏诗因次原韵","dynasty":"清","author":"何栻","text":"裸虫坠地纷如筛，春花烂漫秋叶摧。遭逢各自有枯菀，因果谁能知去来。朝阳苒苒没细柳，劫火茫茫焚大槐。惊轮走坂失䩭控，破舟迎浪随掀豗。一身百险历未尽，五角六张行辄乖。祥金在冶忽自跃，真玉经火终难灰。蜥蜴何时致云族，鶢鶋无路逃风灾。归来踪迹寄淮海，坐看勋业归伊莱。三千丈发瘁此老，五百道乳降诸孩。德水功山两渟峙，水无蛟鳄山无豺。绿野优游未容尔，黄魔窥伺胡为哉。如臂使指自联络，以心置腹何嫌猜。截海能令蠡舟断，支天不忧鳌柱隤。运筹兼采鹿毛寿，恤士更旌羊角哀。腕力千钧荡群碎，心光四照蠲纤霾。借人牙慧从不惜，怜我鬓从如此皑。牛心屡送仲宣炙，鹊尾频掉陈思杯。参苓入笼有素蓄，桃李傍门相次开。阳春妪物不责报，阴德自合封于邰。"}