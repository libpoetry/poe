{"id":"691862","title":"弘治甲子届我初度追念往事死生骨肉怆然动怀拟杜七歌用抒抱云耳","dynasty":"明","author":"李梦阳","text":"吁嗟我生三十三，我今十年父不见。浊泾日寒关塞黑，杳杳松楸隔秦甸。梁王宾客昔全盛，我父优游谁不羡。当时携我登朱门，舞嫱歌媵争看面。二十年前一回首，往事凋零泪如霰。呜呼一歌兮歌一发，北风为我号冬月。母之生我日初赫，缺突无烟榻无席。是时家难金铁鸣，佁皇抱予走且匿。艾当灼脐无处乞，邻里相引失颜色。男儿有亲生不封，万钟于我乎何益。高天苍苍白日冻，今辰何辰夕何夕。呜呼二歌兮歌思长，吾亲俨在孤儿傍。有弟有弟青云姿，以兄为友兼为师。十五遍探古人籍，十九不作今人诗。从兄翱翔潞河侧，宁料为殇返乡域。孤坟寂寞崔桥西，渺渺游魂泣寒食。呜呼三歌兮歌转烈，汝虽抱女祀绝绝。有姊有姊天一方，风蓬摇转思故乡。岁收秫秉不盈百，男号女啼常在旁。黄鸟飞来啄屋角，硕鼠唧唧宵近床。洪河斗蛟波浪怒，我欲济之难为梁。呜呼四歌兮歌四阕，我本与尔同肉血。古城十家九家空，有姊有姊城之中。哨壑直下五千尺，鸡鸣汲回山日红。犁锄纵健把岂得，病姑垂白双耳聋。小孤痴蠢大孤惰，霜闺夜夜悲回风。呜呼五歌兮歌五转，寒崖吹律何时变。冰河蜿蜒雪为岸，忽得鲤鱼长尺半。剖之中有元方书，许我是月来相看。腊寒岁穷多烈风，日暮高楼眼空断。梁都北来道如砥，熟马輶轮为谁绊。呜呼六歌兮歌未极，原鸰为我无颜色。丈夫生不得志居人下，低头腼面何为者。薄禄不救诸亲饥，壮志羞称万间厦。东华软尘十丈红，入拥簿书出鞍马。王门好竽不好瑟，何如归樵孟诸野。呜呼七歌兮歌思停，极目南山空翠屏。"}