{"id":"696733","title":"山行五首","dynasty":"明","author":"郑潜","text":"两山之间六七里，一岭上头千百盘。木杪见天披宿雾，云根坐石漱风湍。深林无路饥猿啸，孤嶂镵空山鬼愁。自信凡躯换仙骨，振衣飞步过山头。千林竹死皆成纸，万陇丛生总是茶。空谷云深疑路断，绿阴流水有人家。深谷人家尽力耕，老翁稚子笑相迎。但愁官府徵租赋，不识风尘有甲兵。闭门高卧夜窗空，山酒微酣睡兴浓。月照纸衾浑是雪，道人身在白云中。"}