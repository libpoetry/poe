{"id":"1144551","title":"咏史 王导","dynasty":"宋末元初","author":"陈普","text":"不听君王到寿春，肯容曲允起咸秦。茂弘周顗浑无晋，何但琅琊不是亲。醉中送首悲刘胤，食里迷唇吊马流。江左当年何所恃，邺中白雁合封侯。万里凉州道李雄，几重辽海到江东。天台更弃金陵去，端有何颜见北风。漠漠胡尘扑面飞，对人举扇障元规。九京羞见青衣帝，犹及刘翔未到时。"}