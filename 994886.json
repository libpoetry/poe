{"id":"994886","title":"张云翔采兰堂","dynasty":"宋","author":"黄公度","text":"丈夫贵成名，人子重养志。志养非鼎食，名成要身致。世上万男儿，二者少称遂。乐哉张公子，此事有馀地。昔我游武林，始与张君值。津津紫芝眉，落落青云器。骅骝步康衢，雕鹗腾秋翅。一官天南州，艰难已尝试。悠然望白云，归来为隐吏。轩裳非吾心，菽水重亲意。筑堂九畹边，远取南陔义。膳羞务馨洁，晨夕必躬视。老人嗜国香，幽怀时一寄。春风敷柔丝，色与恩袍类。不效荆楚俗，纫之为佩璲。不学会稽亭，徒然脩禊事。愿言倚玉树，同作庭阶瑞。他年粉署握，永伴莱衣戏。"}