{"id":"1077832","title":"霜降木落独松柏苍然颜色愈好因和渊明荣木篇以见意","dynasty":"宋","author":"李纲","text":"采采荣木，春华于兹。及尔素秋，风霜瘁之。寒暑代谢，荣枯有时。改柯易叶，翩其陨而。苍苍松柏，擢干蟠根。风霜虽厉，秀色长存。君子进德，以道为门。岁寒时艰，节义弥敦。惟天于余，赋此拙陋。材不趋新，学惟求旧。黾勉夙夜，其何能富。屡冒艰危，内省不疚。先公有训，岂敢失坠。敬慎威仪，圣言是畏。铅刀虽钝，驽马希骥。一割之功，十驾而至。"}