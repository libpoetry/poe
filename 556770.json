{"id":"556770","title":"古剑篇","dynasty":"明","author":"宗臣","text":"赤堇使者昆吾子，碧眼烱烱虬髯紫。手持双剑下山麓，上有蛟龙缺其齿。道上相逢忽相赠，怪云悲风生席几。胡僧为制珊瑚鞘，南海琅玕袭其里。佩之朝夕不离身，北游燕赵南江圮。江上秋风倚剑行，波涛上沸如山峙。老鲸毒螭数千尺，金甲火鬣巾流起。剌来一一烹其髓，鲛人终夜泣瑜珥。况复山中豹与兕，又况人间鹿与豕。自吾佩此二十年，处处江山半戎垒。明时不得抱鼓旗，腐儒空复谈簠簋。国雠未报壮士耻，永夜高歌常拊髀。剑乎剑乎吾负汝，吾今有友吴郡生，紫豸朱缨乘騄駬。青天开府泰山巅，落日饮马蓬莱址。吾解一剑赠生去，星辰乱落莽不止。生乎生乎吾语汝，左挟图书右弓矢。豺貇只在大道傍，魍魉岂必深山里。生乎此剑一在握，上天入地任君使。只恐风雷日日生，海上千关尽掩耳。天吴海若俱远徙，真宰闻之或不喜。呜呼古来神物有离合，斗间紫气无终始。他日中原倘相遇，双剑雌雄各相砥。与汝并驱千万里，世上风尘空复尔。"}