{"id":"1205385","title":"沁园春 泉南作","dynasty":"元","author":"张野","text":"自入闽关，形势山川，天开两边。见长溪漱玉，千瓴倒建，群峰泼黛，万马回旋。石磴盘空，天梯架壑，驿骑蹒跚鞭不前。心无那，恰鹧鸪声里，又听啼鹃。区区仕宦谁怜。道有志、从来铁石坚。但长存一片，忠肝义胆，何愁半点，瘴雨蛮烟。尽卷南溟，不供杯杓，得逐斯游岂偶然。天公意，要淋漓醉墨，海外流传。"}