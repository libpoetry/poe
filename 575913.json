{"id":"575913","title":"琪琳夜宿联句一百韵","dynasty":"明","author":"孙蕡","text":"紫府黄金榜，玄关白玉京。偶寻方外侣，因识静中情。夕景低崇阙，秋光澹列甍。宛闻天籁杳，浑觉世尘清。缥缈群真下，森罗万象呈。勾陈联上界，析木近前荣。竹炫湘川叶，荃扬楚畹英。幡幢行道影，环佩步虚声。桂露蟾光湿，松涛鹤梦惊。古囊缄绿绮，阴壁倚苍精。净几从容凭，佳篇取次赓。奚童髽发秀，仙客氅衣轻。顿使心期旷，从知境界宏。堂因众妙扁，轩以得閒名。宴坐咸嘉会，兴言忆旧盟。丰姿初得睹，怀抱即相倾。友谊芝兰契，文声铁石铮。乡关虽异县，年齿幸同庚。才迈谁能匹，情亲我所兄。长游期楚蜀，任侠拟幽并。雅结南园社，狂为北郭行。山风红叱拨，野日锦繁缨。博带皆时彦，高筵即上卿。柳塘晴睡鸭，杏圃暖啼莺。南内霓裳曲，梁州雁柱筝。风流追谢脁，俊逸到阴铿。刻烛催长句，飞筹促巨觥。欢娱随地有，意气抗霄峥。乐事俄成梦，忧端忽谩生。秦楼丝管歇，越峤鼓鼙兴。培嵝封屯蚁，沧溟吼怒鲸。孤城寻劫火，万姓转饥坑。奔走羞徒步，艰危学避兵。彭衙愁杜甫，战国老侯嬴。袖贮生毛刺，家馀折脚铛。娇婴须橡栗，邻妪遗蔓菁。旧绣裁新褐，寒灯翳短檠。苦心灰一寸，吟鬓雪千茎。养志悲华黍，伤时赋代樱。草玄供寂寞，居素保幽贞。世态何多易，人情实饱更。驽骀先历块，嫫母妒倾城。康瓠迷周鼎，淫哇乱帝韺。含沙丛毒蜮，触气捷飞虻。默处忧心悄，傍观怒目瞠。猛然思奋迅，郁尔困拘狞。旅邸荣枯枕，秋棋黑白枰。正怀三月吊，复有二天帡。左相通书速，群僚倒屣迎。剧谈劳过许，吾道赖遄亨。楚楚红莲幕，团团翠柳营。前茅瞻白羽，后劲拥玄旌。尚想从军乐，深惭待士诚。价酬千里骏，食共五侯鲭。祖逖心何壮，陈琳伎善鸣。闻鸡三尺动，倚马万言成。勋业祇如此，行藏莫重评。岛夷新版籍，烟雨旧柴扃。凤历颁洪武，鸿图启大明。包茅输禹贡，卉服奉周正。黄道三台正，苍穹八柱擎。文臣登稷契，武将拜韩彭。恢拓神应助，提封孰敢争。大荒空朔漠，平楚露搀抢。闽土妖氛净，钟陵王气横。隆恩光岳渎，至礼庆宗祊。貔虎分环卫，蛟龙对拱楹。河沉汉后璧，庙列吕公璜。交阯来驯象，雕题进语莺。堪舆欣有戴，师旅遂无征。边翰开华省，名臣秉重衡。远猷咨上士，深惠洽疲氓。自念予生息，于今睹治平。屠羊安返肆，买犊事归耕。栗里山无数，桃源水一泓。垦田先种秫，结屋便诛藑。故作深林隔，还从曲港萦。风萝猿叠叠，云木鸟嘤嘤。径狭交平仲，洲回接杜蘅。断崖攲削铁，悬瀑碎飞琼。冉冉松吹粉，娟娟笋脱绷。草寒愁格磔，沙霁喜鵁鶄。鱼网樵青结，禾船稚子撑。物情俱自得，吾意岂求赢。药裹从堆案，书签或满棚。绳床低窣兀，石鼎小彭脝。隐具家粗足，闲工日计程。梯岩探野蜜，堰水捣香粳。紫斸蹲鸱芋，红收荐蟹橙。缺篱添补竹，荒圃剩移柽。陶令茅柴酒，东坡骨董羹。任真形放浪，坐懒发鬅鬙。更学丹砂诀，长离世网婴。御风求抱朴，缩地候茅盈。绮食青精饭，黄茅紫石瑛。凌虚朝日表，观化睨天精。蠢蠢哀群动，飘飘隘八纮。瑶池传鸟信，缑岭度鸾笙。弱水秋初浅，清都夜正晴。寄言萧羽士，来此共蓬瀛。"}