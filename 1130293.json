{"id":"1130293","title":"冬日显宁偶书二首","dynasty":"宋","author":"释德洪","text":"山舟不肯留，白发日夜益。晓窥青铜光，乃觉朱颜失。故人半凋零，行吟百忧集。旧山天尽头，岁晏衰眼力。高枕此山泉，比兴复何日。百年暗相惊，奔忙如瞬息。乔松亦已尘，仙术无烦乞。礼法日荒芜，坦率日增益。唯馀枯藤枝，起坐不相失。山枕孤云归，林寒倦鸟集。爱此亦题诗，钝涩见才力。乃知衰老来，全殊少年日。劳生知几何，万事归叹息。鈯斧好濯磨，当就阿谁乞。"}