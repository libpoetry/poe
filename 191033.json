{"id":"191033","title":"洗竹十八韵","dynasty":"宋代","author":"李新","text":"谁倣王郎子，庭前种修竹。清阴生晓云，远意近幽谷。岁久太昏翳，客来为湔沐。掠地芟蒙茸，挥空除朴樕。碧篠恶微琐，孤根赏幽独。惟防高节伤，不厌冗材秃。露枝借蝉附，风干贻凤宿。筠消蝼蚁惊，影浅虻蚋哭。减裁终瘦骨，潇洒自空腹。初劳拣择手，终入穷淡目。月浪细摇金，秋声寒戛玉。差肩存挺直，乱眼憎拳曲。洞然大夫心，卓尔高士躅。春风雨零红，林木霜换绿。长久此君操，正可起颓俗。山阴牛羊侵，谓滨斤斧辱。持君易金钱，伐尽犹不足。是中主人贤，不作薪藁束。"}