{"id":"807750","title":"玉山枕  秋夜较亡友史远公青堂词卷竟凄然缀此","dynasty":"清","author":"陈维崧","text":"山馆烟舍。记汗漫、同杯斝。飞腾峭壁，攀援绝涧，乱水奔浑，暮云狼藉。夜深健句怒盘空，看笔底、崖崩涛泻。更兴酣、蚁视群儿，掷瑟瑟、踞酒垆而骂。如今往事随飘瓦。经几阵、寒潮打。灯昏拍促，更阑弦急，月魄难圆，莲衣易谢。泪和铅水汎鹃红，都点上、残缣剩帕。落梧声、似伴吟魂，隔西窗、作秋宵閒话。"}