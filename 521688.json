{"id":"521688","title":"顾德章尊人龙川介寿卷","dynasty":"明","author":"顾清","text":"吾宗东吴秀，奕叶多俊良。矫矫龙川翁，早脱名利场。归来自洪都，十年鬓犹苍。以彼文字游，放此云水乡。春风介眉寿，珠玉间笙簧。蔼蔼亭林云，幽幽玉山堂。上下千载馀，声华蔚相望。何当驾扁舟，共泛川上光。手携蟠桃枝，酌彼昆崙觞。再歌行苇篇，和以伐木章。佳期自今始，矫首希青阳。"}