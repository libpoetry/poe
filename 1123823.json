{"id":"1123823","title":"二十八日雪二十九日未已赋诗凡五首","dynasty":"宋","author":"赵蕃","text":"霰集瓦跳鸣，风横窗竹声。阴来由有渐，落地势难平。龙具愁终夜，鹑衣起迟明。儿时故狂甚，老境只寒生。腊里逢三白，诗中得数书。书生真有癖，习气果难除。更上高楼望，聊将远目舒。天灾如可弭，冻死未忧余。旧褐犹堪著，晨炊不待营。江矶有渔者，山径亦樵行。尔勿资閒咏，渠应甚苦生。还家对妻子，半菽与藜羹。户户薪充纩，家家炉作床。悬知火明暗，是系体炎凉。为俗陋至此，斯民真可伤。诏条先劝课，王政本耕桑。夜久寂无听，晓来微有声。鸡鸣疑远墅，鼓动忽孤城。异县留妻子，殊方老弟兄。怀哉一斗粟，于汝岂无情。"}