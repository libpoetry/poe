{"id":"699969","title":"程孟阳挽词二首次夕公韵（孟阳久居练川、虞山之间，辛巳岁归新安老焉）","dynasty":"明","author":"钱谦贞","text":"故乡一去四回春，此别那禁老泪频。方氏鉴湖曾卜隐，阮家南巷自忘贫。白头粉绘随长夜，青史才名有故人。最忆酒阑歌板歇，清音无复袅梁尘。相逢已恨各衰残，廿载心期共岁寒。不以采葑遗下体，何曾沧海废观澜。长言和比琼瑶贵，只字评如衮钺难。叹息斯人不可作，秋风吹面月移阑。"}