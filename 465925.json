{"id":"465925","title":"读陈寅恪先生《寒柳堂集》感赋二律","dynasty":"当代","author":"余英时","text":"又谱玄恭万古愁，隔帘寒柳报残秋。哀时早感浮江木，失计终迷泛海舟。岭外新篇花满纸，江东旧义雪盈头。谁教更历红羊劫，绝命犹闻叹死囚。看尽兴亡目失明，残诗和泪写孤贞。才兼文史名难隐，智澈人间劫早成。吃菜事魔伤后死，食毛践土记前生。逄蒙射羿何须怨，祸事从来是党争。"}