{"id":"271807","title":"念奴娇·题楼君菁苍峨眉山纪游，名黎然，浙江诸暨人","dynasty":"现代","author":"李炳灵","text":"峨眉揽胜，更殷勤寄我，一篇冰雪。忆否浮槎东海日，弥望沧溟空阔。萧寺敲诗，乱峰蜡屐，消尽热中热。学增阅历，山川自昔能说。此际故国成尘，故人如梦，鸿爪皆陈迹。夷甫诸公何处也，谁共新高叹息。锦水重临，节楼再到，来作诸侯客。旧游屈指，半轮还认秋月。"}