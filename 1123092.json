{"id":"1123092","title":"和奇父竹斋小池及游春五绝","dynasty":"宋","author":"胡寅","text":"虚斋要使暑天寒，移得扶疏惬静观。不但好风生殿角，已应春笋斗春阑。绿竹丛边筑小塘，泉来何处已洸洸。未涵北户星辰影，斗觉南风藻荇香。不瞻犀柄动经旬，忽报巾车独辗春。曾作天津歌酒伴，此间谁是识花人。春事已惊飞柳絮，香醪何日酿松脂。要平万点风前恨，莫遣千钟醒后知。东风不放两般春，只系胸怀故与新。为问漆园蝴蝶梦，何如沂水舞雩人。"}