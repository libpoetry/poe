{"id":"789255","title":"贺新郎 苦旱用前韵","dynasty":"清","author":"王策","text":"细听村农说。太平年、五风三雨，滋麻润葛。不料江南今岁旱，占应昨冬无雪。渐列畈、秧拳黄发。拭破双眸云阵断，却朝看赤日宵看月。枉赛社，走笙瑟。泪携弱女前途别。卖豪门、情知骨肉，此生难合。且换青钱租老㹀，响动沟车龙骨。奈滴滴、浊浆将绝。再凿远滩通水线，讶泥乾、锸下如攻铁。鼻出火，背焦裂。"}