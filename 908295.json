{"id":"908295","title":"忆乐季和","dynasty":"宋","author":"李流谦","text":"理邃不可商，造极会其天。因黥乃南面，挟璧顾屡叹。安有鬼一车，蕴疑在目前。划然解积冻，澌泮千丈渊。吾尝赏淮阴，能录恶少年。大胜答溪媪，奇勋此舆权。水激可沃焦，酖毒怀与安。夫君珍所持，射市吞烦冤。束袂甘冥冥，一穴栖鳅鳣。真宰技自痒，驾以风无边。背水得众无，失驹约群还。三月春已深，稳下三峡船。夔门有巨舰，谈嬉障百川。金华客五侯，气力足由缘。为君诵伐木，三扣临江舷。"}