{"id":"1127793","title":"中都之嘉会门陈亦颜为堂曰城南书院取韩文公符读书意也","dynasty":"宋","author":"曾丰","text":"买宅犹难况买邻，一区判与九衢亲。那知万壑千岩性，不受高车驷马尘。宁开白眼视公卿，不要公卿眼借青。争利争名醒处看，读诗读礼醉时听。姓名不欲乐人闻，籍甚公卿举似君。李白犹将奴力士，薛宣岂敢吏朱云。客来草草治杯盘，道与家人勿惮烦。但要陶泓毛颖在，未为无以遗儿孙。"}