{"id":"1080424","title":"赠郑侍郎","dynasty":"宋","author":"吕本中","text":"郑公一勺酒，时与故人倾。况兹冲和天，草木日向荣。山茶逞独艳，著意呈轩楹。坐中四五客，还来寻此盟。主人久未厌，频得倒屣迎。烧烛夜照花，知公有馀情。清歌洗俗耳，软语令心醒。岂伊鹤顶丹，独自能倾城。要令同二妙，相伴作三英。纷纷桃李花，开谢略不停。谁知此深院，别有高世名。我老百事废，对此眼暂明。还家不能寐，起坐数残更。明朝有新句，更欲烦公听。"}