{"id":"996483","title":"戊午夜宿宝石寺视宝石戏题","dynasty":"宋","author":"黄庭坚","text":"石形卧苍牛，屃赑古松阴。松风与溪月，相守历古今。初无廊庙姿，又不能础砧。呈文谢珉光，抚质愧球琳。金马与碧鸡，光景动照临。圯桥授书老，陈仓雊时禽。是皆为国器，不尔事陆沉。浮云有傥来，得名岂其心。谅如曲辕社，长存斧斤寻。智士贻美谥，自珍非世琛。不材以为宝，吾与汝同音。"}