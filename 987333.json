{"id":"987333","title":"次韵雪寒郡中粜米养源有赋","dynasty":"宋","author":"高斯得","text":"父兮儿饥母兮寒，瓶中无粟囊无钱。天公何不知人苦，狞风裂肤雪塞户。我来日月虽未多，舛令已干天谴呵。医疮眼下尚无药，更有妙诀瘳沉疴。拔贫为富非不窘，坐视沟瘠吾何忍。长民要识天之天，此事前人固加谨。我仓我庾虽甚枵，且须倾空苏瘵凋。惭无大德与汝曹，聊以小惠为宽条。何时公私俱露积，慰我片片心事赤。圩丰食可接青黄，盗弭丸无探赤白。老夫藉手得归田，免讥取禾三百廛。君诗太誇不可传，吾恐闻者讥贪天。"}