{"id":"1067309","title":"寄题云卧庵","dynasty":"宋","author":"谢薖","text":"閒居不事事，枕簟信所便。卧形先卧心，心静形晏然。复壁非不完，加以甃石坚。其如方寸乱，一夕尝屡迁。荣宠萃一门，宁免百虑煎。虽有水精屏，何由得安眠。章叶踏谣娘，连臂在榻前。何如山中人，编茅卧山巅。白云宿檐间，对镜心自捐。我亦遗垢氛，曲肱寄林泉。兹庵倘寿我，一睡要经年。"}