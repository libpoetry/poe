{"id":"390099","title":"惜馀春慢·和徐竹逸花溪即事韵却赠","dynasty":"清代","author":"钱肃润","text":"乘兴寻芳，晴丝不断，忘却春光将老。争传茂苑，花事澜翻，怎耐一天风扫？齐女门前有园，白白红红，不知多少。更轻盈杨柳，绿阴深处，暗藏苏小。入门后，亭阁参差，游人稠沓，总向花溪喧闹。幼舆独坐，丘壑增妍，燕语莺声俱好。整日挥毫赋诗，把酒论文，二三年少。取阳春曲送春归，春色依依回绕。"}