{"id":"690177","title":"浮邱八景 紫烟楼","dynasty":"明","author":"张廷臣","text":"紫翠光凝泽国秋，胜游多向小瀛洲。凭阑笑傲烟霄上，可是仙家十二楼。休沐夷犹涉近郊，碧檐文沼影相交。西山爽气谁携酒，十里长松带鹤巢。仙岛遥传海若通，当年献宝蕊珠宫。至今玉槛清池上，犹自晶荧彻碧空。天敞仙都俨玉堂，停骖曾是挹馀芳。琼芝柱石新呈瑞，大雅风流入建章。水竹苍苍拥夕曛，小亭倒影绿波纹。空山何处寻仙迹，矫首天边一片云。双鹤高飞薄太清，罗浮东去是蓬瀛。丹砂未就沧洲晚，孤馆采芳空复情。鹤氅飘飘不可留，驭风随处访丹邱。蓬莱此去无多路，迟尔相将汗漫游。玉笙清转隔飞霞，缑岭浮山总是家。鹤影悠悠丹井閟，满台新月泛桃花。"}