{"id":"388560","title":"念奴娇·丁女史昙花图，为吴茂才颖其作","dynasty":"清代","author":"谈印梅","text":"六萌未驾，忽琼枝摧折，夭桃零落。留得崔徽风貌在，相见丰姿如昨。十载天涯，浮萍风絮，苦恨郎情薄。深宵篝火，书成谁付鸾鹤。从此天上人间，生离死别，一样情怀恶。子夜歌成肠已断，休唱丁娘十索。最苦金闺，年年压线，都为他人作。埋香何处，白杨衰草城郭。"}