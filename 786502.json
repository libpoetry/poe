{"id":"786502","title":"大风述事五十韵","dynasty":"清","author":"洪繻","text":"蛰居沧海中，阅世日迁变。衡政与蜚灾，间出如剧战。飓风拔海水，百年未曾见。盲飙继狞飂，一月三怒煽。台地百万家，纷糅成草荐。丛林与枯株，飘空若散霰。弱哉谷蓏卉，何从留葱茜！未知上天心，胡降此怒谴！年来时事非，民生苦熬煎。粒米及勺桨，靡不入榷算。敲扑竭脂膏，寝食俱锻鍊。群毛燎一垆，旁观目亦眩。何况切肤灾，能不双股弁！僇人戴天韬，无地可逃窜。督府施律条，己意即天宪。寸法千犀皮，束缚南宫万。朝行而夕更，惟官之所便。嗟嗟海山民，作踊同屦贱！瘦者供鞭笞，肥者供刍豢。有土此有人，为奴兼为佃。警隶穿门房，声雷而目电。租吏没田庐，星移复物换。国税及杂徵，所求过卵弹。最苦逢掖徒，时时溺在冠。市佣与贩脂，时时输银绢。社会掠民财，政府为奥援。士比鸾栖棘，民如雉带箭。所陈百未一，人且疑谤讪。我读孑遗诗，血声和泪咽。奈何天助虐，斯民日涂炭！戊戌洪水灾，山崩川潦漫。人向吕梁沈，城似汾阳灌。千村万顷田，茫茫无陂堰。己亥复歉荒，穷黎绝炊爨。岂有太仓赈，可救流氓难！无田更追呼，租税不容缓。室燬鲂尾赪，梁亡鱼肉烂。丙午地大震，青天迷昏旦。人物沦大荒，深谷为高岸。潭潭九重渊，沈沈太华观。哭声撼原野，惊魂怖里闬。自从沧桑来，无时无危乱。臲卼兵燹中，残生出刀碫。疮痍未遽平，馀殄遭乾暵。去年台北街，滔滔横流断。今年全岛间，重叠风水涣。有如尪病人，被曝县空半。皇皇赤县倪，哀哀黑海畔。饥溺望来苏，何日睹清晏！我作大风歌，郁噫三再叹！"}