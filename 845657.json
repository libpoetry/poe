{"id":"845657","title":"宁宗皇帝发引三首 其二 六州","dynasty":"宋","author":"无名氏","text":"明天子，昔日丕纂鸿图。躬道德，崇学问，稽古训，访群儒。日亲广厦、论唐虞。讲求政治、想都俞。君臣一德、志交孚。外夷效顺，犹自选车徒。仁恩沾四国，固结满寰区。千年宗社，万岁规摹。重新天命出乾符。老癃策杖相扶。愿观德化遍方隅。幸无死须臾。谓宜圣寿等嵩呼。遽登云舆。上龙湖。宸居幽寂紫云孤。宸章宝画，但与日星俱。龙帷凤翣已载涂。忍听笳鼓嗟呼。"}