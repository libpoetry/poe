{"id":"820472","title":"无闷    辛酉元旦","dynasty":"清末近现代初","author":"陈曾寿","text":"烧柏香残，笼烛燄起，梦里流光又换。待献颂椒花，恨长天远。鸾镜乍明曙色，带瑞紫、南山熹微辨。向篆烟凝处，十年心事，伶俜忍惯。香泛，把玉盏、对碎琼半湖，峭风如剪。问几日波柔，镜心红暖。隔岁未销兽火，尚小怯、晨妆冰钗燕。看数点、春色梅梢，已入岁寒庭院。"}