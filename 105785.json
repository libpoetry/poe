{"id":"105785","title":"今秋行·八月十五夜赏月","dynasty":"元代","author":"方回","text":"八月十五夜赏月，楼台丝管沸金穴。百万珠帘卷嫩凉，茉莉花阑木犀发。八月十八日观潮，幕帟粉黛迎兰桡。雪山沃天雷动地，出没工旗争锦标。此是钱塘旧风俗，骄贵小儿生华屋。四时有春无秋风，常知歌笑不识哭。一年不似一年秋，渐衰渐老成白头。去年之秋尚云乐，今年之秋何其愁。中户田租三万石，水潦不容收一粒。况从兵乱窘避地，白璧黄金俱丧失。前朝后市旧富人，半作道傍蓝缕身。委巷小民或绝食，粥卖伉俪捐僮侲。一切时节不复讲，履长贺岁犹卤莽。淫雨连旬未必晴，潮何人观月谁赏。月缺月圆宵复宵，潮落潮生朝又朝。事与承平不异处，唯有南来秋雁飘。"}