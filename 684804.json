{"id":"684804","title":"秋闺二首","dynasty":"明","author":"王彦泓","text":"蕙帐轻悬一榻烟，熏香深夜说孤眠。萤辞晓阁灯濡露，雁系秋书字满天。夕照易残如梦暗，微情难掇似丝连。红渠开了骎骎白，剩有芳心向暮年。栏下啼蛄桂影深，凉风吹梦彩云沉。蛾为蜡炬成灰泪，蜂作寒花到死心。阶堕榴红霜碎碎，帘移蕉碧月骎骎。自知卧后清宵细，抱取瑶琴共锦衾。"}