{"id":"412224","title":"铜雀台瓦砚歌并序","dynasty":"近现代","author":"林散之","text":"扶桑掠影西日微，古城劫化沙虫飞。文宣王庙吊残余，冷绿丛丛秋草肥。破关不闭支扊扅，黝然有物世所稀。似石非石玉非玉，铜雀之台一瓦遗。携来摩抚三太息，得此能非造化力。铜花土晕不成泥，贝甲罗纹宁为石。鬼神呵护岂尤物，文字祯祥亦懿德。蒯侯欷嘘苏子惜，龙尾凤咮无颜色。昔思魏武日，层台筑铜雀。日月耀丹碧，霞帔纷纷着。东吴欲挟二乔归，铁马秋风起戎幕。横槊江上兴何索，千里东风一夜作。飞熛满天烧赤壁，流焰照江惊鸟鹊。风声憀慄惨不乐，丧阻频年幽梦约。曾几何时割据心，穗帐瑶台虚好爵。可怜犹刻建安年，瓦砾荒榛永寂寞。翳谁好事古癖同，拔之漳水洪武中。既琢成形铭永存，倏五百年又余逢。物有奇缘气亦通，德薄嗟余难久容，瓦乎瓦乎负所从。"}