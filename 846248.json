{"id":"846248","title":"沁园春 未开梅","dynasty":"宋","author":"无名氏","text":"我善观梅，识梅妙处，舍我其谁。待裁冰剪雪，已无足道，凝酥弄粉，愈不为奇。枉费心神，巡檐索笑，点检南枝并北枝。梅应道，似这般题品，未是相知。分明有个端倪。遮莫把人间凡眼窥。那精神全在，半含蕊处，风流全在，未有香时。万木丛边，两三点白，此是生生化化机。花开也，又怎生消得，个样词儿。"}