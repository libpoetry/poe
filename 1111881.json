{"id":"1111881","title":"寿安宣相","dynasty":"宋","author":"吴泳","text":"皛然老子本冲夷，起为苍生护北陲。边吏皆能问司马，市人曾不识安期。拊摩鲐背应耆艾，舒卷龙韬自崛奇。九老图中张白后，合添同甲一篇诗。梅花又是隔年看，节节光明雪照山。百万虎貔双剑外，三千騋牝寸田间。鹤头捧诏从天陛，鸡舌含香趁晓班。富有春秋洪愿力，宅家那得放公閒。上谓无官可报卿，延登左棘倍恩荣。勋存社稷身俱泰，志在生灵物转轻。平蜀以前谁磊落，渡江而后独光明。蚤令不作湘潭梦，料得中原已扫清。文俗诸儒恋局中，何曾度外看英雄。连鸡纵不能资夏，捕鹿何妨暂掎戎。静抚时机渔者得，遥观敌运兽之穷。书生准拟浯溪石，明写中兴第一功。"}