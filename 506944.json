{"id":"506944","title":"送太平知府姚政之任","dynasty":"明","author":"杨荣","text":"禁城漏彻天门开，红云捧日东方来。仙跸声传六龙至，明堂朝罢千官回。羡君卓荦多才智，此日荣看荷恩意。手分铜虎任专城，袖带炉薰出丹陛。赐来宝敕何煌煌，龙文五綵生辉光。旗亭车马集冠盖，祖筵酒泛葡萄香。漙漙凉露浥芳草，道上尘氛净如扫。兰桡晓发潞河滨，回首云山隔琼岛。秋深水落波不兴，白蘋红蓼争鲜明。云连齐鲁黍初熟，雨过秦淮山更青。道傍杂遝森童稚，共迓双旌日边至。闾阎已喜乐雍熙，宛若春阳发辉媚。黄堂宣化敷圣恩，抚绥黎庶旌仁贤。和风拂拂蔼生意，明月皎皎行青天。况君昔尝效劳绩，一寸丹心烱虚白。早从绛郡著能声，两入枢庭赞筹策。地官分职众所推，敬敷五教昭民彝。翩翩一鹗上霄汉，騑騑五马趍南畿。朱幡皂盖照云日，勋名坐与龚黄匹。公庭无事清昼閒，弦诵声连万家室。古来郡守非不多，惟有循良名不磨。勖君此去慎终始，再听民间襦裤歌。"}