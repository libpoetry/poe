{"id":"562684","title":"读书佳山水歌送王季重使君归山阴","dynasty":"明","author":"董其昌","text":"会计佳山君所有，石纽藏书凌大酉。四序长开镜里花，十年种就门前柳。解经宛转注虫鱼，问字离奇尽蝌蚪。河阳三十仅嬴馀，函谷五千曾秘授。以兹澹荡少宦情，梦著林泉轻组绶。清溪之政不再春，前与纬真称敌手。月旦悠悠好画龙，浮云忽忽成苍狗。几经霜信剪芝兰，何限雷门鸣瓦缶。谷城黄石君所师，句漏丹砂吾得友。伏枥俱成历块心，悬河共哆谈天口。许将幽赏契寥寥，一任功名归九九。人生聚散那可期，吴苑花前重回首。自言习气剩三馀，小结吾庐才一亩。閒宜策杖抚孤松，饥即腰镰刈秋韭。散帙黄虞事可知，操椎六五头堪掊。身谢灵均虎豹关，游逐史公牛马走。室远何繇见玉杯，情来只合看齑臼。要图缣素挂槐堂，领取风云还瓮牗。江山胜境乐无央，竹简閒勋能不朽。骥壮犹如日正中，鹏飞须积风之厚。著君丘壑为书淫，割我烟霞难墨守。矫然云卧直须臾，圣代逃尧终得否。"}