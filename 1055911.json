{"id":"1055911","title":"晚起和韵","dynasty":"宋","author":"李之仪","text":"今日起差晚，持课几到午。饥饱虽难医，荤酒且入务。脱粟快一饭，白眼视寰宇。固知等浮沉，要在极纤缕。聒耳林鸠嘷，举头梁燕乳。我亦尽轮回，何必高下数。缅怀故山中，泉石漱深坞。万壑响松风，千岩澄月露。胡为不归去，乃与朱墨侣。只记入门时，未有还家路。我生讵应尔，炳炳莫我顾。彼心岂易同，吾首莫易俯。"}