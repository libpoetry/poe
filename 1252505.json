{"id":"1252505","title":"满江红 丙午重阳前二日雨霁，泗泾倚阑望九山","dynasty":"元末明初","author":"邵亨贞","text":"云琐吴山，重阳近、满城风雨。层楼外、摩挲病眼，尚堪延伫。采菊有谁忘世虑，催租底事妨诗句。纵乌巾、潦倒不禁秋，犹能赋。村隐隐，牛羊路。烟冉冉，蒹葭渡。是几番兴废，几番今古。世乱可堪逢节序，身闲犹有余风度。且凭高、呼酒发狂歌，愁何处。风雨重阳，凭谁问、故人消息。记当日、承平节序，佩环宾席。处处相逢开口笑，年年不负登山屐。是几番、扶醉插黄花，乌巾侧。诗酒会，成陈迹。山水趣，今谁识。奈无情世故，转头今昔。冰雪关河劳梦寐，芝兰玉树埋荆棘。对西风、愁杀白头人，长相忆。"}