{"id":"1030994","title":"和翟忠惠游焦山","dynasty":"宋","author":"蔡肇","text":"吾闻海中之山名黛舆，八纮九野水所输。沙痕蕝石记千古，尧水滔天才一濡。西潴七泽并淮湖，南倾百粤包荆舒。孤根不畏波浪没，正气自有神明扶。火轮才升水鹤唳，地籁所作江㹠嘘。佳气郁郁崖不枯，华堂五丈安方裾。鱼山清梵吼螺呗，水师绝叫诃龟鱼。山灵护法踊车象，石叟衄敌峻隈隅。可怜蛮触战左右，始信妇姑勃空虚。大千共此华藏海，比邱无一针锋居。君诗文采炳于菟，我行稽留类贾胡。何时妙语对竹榻，清夜柏子燃铜炉。卓锥之地虽亦无，安用更求无价珠。"}