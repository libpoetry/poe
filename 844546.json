{"id":"844546","title":"以韵和味三叔祖四首","dynasty":"清末民国初","author":"祝廷华","text":"斯文将丧人心去，往古来今几盛衰。大造昏昏犹未醒，神州岌岌岂能支。横流思挽情难已，名教无存意怅而。最近军书警风鹤，联翩急电又星驰。芳草不知何处是，广陵高调世间无。文章金马微臣泪，故国铜驼壮士吁。世界三千遍荆棘，山河百二早荒芜。知公独有千秋意，珍重瑶华比六瑚。四郊多垒风声急，万里同云月色迟。卧榻鱼龙惊变化，旧都陵谷叹迁移。骚人废寝毫挥手，侠士图功剑拄颐。高唱大江东去曲，髯苏当日亦忧时。非秋风雨横江至，北望愁云惨不开。瀛海惊涛时鼓荡，杞忧满腹日徘徊。天容阴晦晴难卜，人意迟疑寇欲来。且醉数杯浇块垒，待闻佳讯再追陪。"}