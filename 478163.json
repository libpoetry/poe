{"id":"478163","title":"短歌行","dynasty":"明","author":"唐寅","text":"尊酒前陈，欲举不能。感念畴昔，气结心冤。日月悠悠，我生告遒。民言无欺，秉烛夜游。昏期在房，蟋蟀登堂。伐丝比簧，庶永忧伤。忧来如丝，纷不可治。纶山布谷，欲出无岐。歊歊若穴，戺戺莫绝。无言不疾，鼠思泣血。霜落飘飖，雅栖无巢。毛羽单薄，雌伏雄号。缘子素缨，洒扫中庭。踯踯躅躅，仰见华星。来日苦少，去日苦多。民生安乐，焉知其他。"}