{"id":"1126434","title":"四禽言","dynasty":"宋","author":"梁栋","text":"脱却布裤，贫家能有几尺布！寒机剪尽无可裁，可人不来廉叔度。脱却布裤。不如归去，锦宫宫殿迷烟树。天津桥上两三声，叫破中原无住处！不如归去。提葫芦，今年酒贱频频沽。众人皆醉我亦醉，哀哉谁问醒三闾！提葫芦。行不得也哥哥，湖南湖北秋水多。九疑山前叫虞舜，奈此乾坤无路何！行不得也哥哥。"}