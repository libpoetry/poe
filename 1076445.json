{"id":"1076445","title":"送吴甥归秣陵","dynasty":"宋","author":"周紫芝","text":"人生良苦不自知，三折肱乃成良医。老夫年少不知此，请为甥也今言之。平时颇喜诗有味，晚乃竟坐寒无衣。人言诗成本无用，小技止可持自怡。一闻斯言寝不寐，尽欲弃去无孑遗。人皆见之唾不顾，汝乃掇拾归何为。前年行都子访我，值我偶得南州麾。汝之老母我伯姊，何为弃养行相随。极知饥寒子良苦，况乃窀穸归无期。翁今儿孙渐满屋，子六八女肩相差。归囊羞涩止有此，世事乃尔真成痴。渭阳老将如病骥，肉瘦到骨那能肥。枯萁成豆不足较，甥也幸有骅骝姿。丈夫岂合长贫贱，慎勿琐细含酸悲。天寒霜劲路如掌，矫首一望秋风嘶。"}