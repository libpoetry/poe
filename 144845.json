{"id":"144845","title":"煎茶·吾生嗜苦茗","dynasty":"宋代","author":"释文珦","text":"吾生嗜苦茗，春山瓷攀缘。采采不盈掬，浥露殊芳鲜。虑溷仙草性，崖间取灵泉。石鼎乃所宜，灌濯手自煎。择火亦云至，不令有微烟。初沸碧云聚，再沸支浪翻。一碗复一碗，尽啜袪忧烦。良恐失正味，缄默久不言。须臾齿颊甘，两腑风飒然。飘飘欲遐举，未下卢玉川。"}