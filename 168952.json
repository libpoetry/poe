{"id":"168952","title":"出清口·家世山东饱耕稼","dynasty":"宋代","author":"陈师道","text":"家世山东饱耕稼，晚托一舟顺流下。渔沟寒饼不下箸，推柂转头更五夜。平明放溜出清口，霜落潮回雾连野。平淮一梦三十里，有日无风神所借。似怜忧患满人间，百孔千疮容一罅。文章末技将自效，语不惊人神可嚇。子女玉帛君所余，寄声白鸟烦多谢。"}