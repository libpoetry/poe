{"id":"1129064","title":"颂十玄谈 心印","dynasty":"宋","author":"释印肃","text":"问君心印作何颜，影现千潭印万山。夜静画楼吹玉管，声声相应绝遮栏。心印何人敢授传，无师弟子佛众生。几多妄想成怪觉，执境迷心拜衲僧。历劫坦然无异色，东西何立谁南北。若言别有一灵光，认子不真元是贼。呼为心印早虚言，满目真如自现前。十二时中无不应，金莺频道柳含烟。虽知体自虚空性，如理深渊融一镜。万象森罗没处藏，摩尼离垢当清净。将喻红炉火里莲，精金百煅转光鲜。居尘不染随宜用，始觉松风解说禅。勿谓无心云是道，龟毛兔角非坚宝。顽空作境是谁安，不体十方源浩浩。无心犹隔一重关，滞寂沉空也大难。啼问阿娘谁是母，闲云溪水笑潺潺。"}