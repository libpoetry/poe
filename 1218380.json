{"id":"1218380","title":"吊高仲炜","dynasty":"元","author":"岑安卿","text":"秋蟾东海彦，文绪支一木。悃款无所为，笔耕继饘粥。驰骋山水怀，泓渟经史腹。光潜珠入渊，德隐玉韫椟。辨博沃同志，沈默瞬流俗。人谓静者寿，命乃如转烛。分袂未二旬，一疾竟困踣。寡妻抱遗经，号呼无可属。哀哉同门友，付托渺一粟。炎凉世事变，谁奠生刍束。苍苍林湖山，玉树埋荒麓。白云如有知，为我伴幽独。"}