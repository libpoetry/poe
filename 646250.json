{"id":"646250","title":"十五日上服衮冕乘辇辂赴法会至日夕迎佛上率公侯百官临法筵供佛行大礼乐用善世等曲先是十四日微雪呈祥寻即开霄是夕星月在天风露湛寂丝竹迭奏灯火交辉礼仪之盛前古莫及赋迎佛礼佛送佛 其三","dynasty":"明","author":"夷简","text":"皓月华星傍九霄，夜深端坐圣躬劳。乐声按舞渔山近，花雨飘空鹫岭高。玉册读文传太祝，金柈捧奠出仪曹。从容望燎銮舆动，目送中天白玉毫。"}