{"id":"688903","title":"文与叔山园十咏 脩竹馆","dynasty":"明","author":"何吾驺","text":"澹澹复疏疏，宜风更宜雨。主人卧碧茵，饱餐苍翠乳。羽翼既已好，鸣声涧水深。不听惊人韵，谁知求友心。登山既采蘩，临溪复杂芷。停桡问木兰，远远洛神至。夜卧虚岩冷，天高闻洞箫。问之不见人，屿上风萧萧。扪萝度石桥，水碧前山绿。远公大笑来，东林景一幅。纵有东山妓，何如一树花。朝朝傅粉面，带醉夕阳斜。千百年之间，辋川图若见。不到文杏亭，那识王维面。平生无艳情，不奈柳条轻。但看堤前絮，怀人百感生。冷眼看世界，何处非虚空。似有登台者，飘然御八风。疏萍复浅水，微风浪不起。何处无天机，难为众解耳。"}