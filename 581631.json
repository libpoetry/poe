{"id":"581631","title":"客气","dynasty":"明","author":"苏葵","text":"渺然寓天地，何能独轩昂。古人有程规，毫发分否臧。周易贱阴柔，往往贵阳刚。而亦戒用罔，藉茅乃其良。嗟予禀赋偏，径情时见伤。几回懋持循，旋持仍旋忘。面唾难自乾，脂韦窃惭惶。靡悟物有折，车轮嫌四方。仲由喜闻过，塞耳立道旁。白首已怜逝，客气犹潜藏。七年病已深，求艾休辞忙。伟哉张公艺，一字箴膏肓。"}