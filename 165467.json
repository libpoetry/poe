{"id":"165467","title":"引驾行·梅梢琼绽","dynasty":"宋代","author":"晁补之","text":"梅梢琼绽，东君次第开桃李。痛年年、好风景，无事对花垂泪。园里。旧赏处、幽葩柔条，一一动芳意。恨心事。春来间阻，忆年时、把罗袂。雅戏。樱桃红颗，为插边明丽。又渐是。樱桃尝新，忍把旧游重记。何意。便云收雨歇，瓶沈簪折两无计。谩追悔。凭谁向说，只厌厌地。"}