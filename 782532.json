{"id":"782532","title":"送何检讨西岚出守凉州 其一","dynasty":"清","author":"戴亨","text":"南州有奇鸟，戢羽昆崙巅。渴饮沆瀣露，饥餐青琅玕。翩翩唼兰沼，矫矫翔云天。永与尘寰隔，翘首招群仙。螭珠不隐世，湛卢不终沦。美材收匠石，作栋清华班。清华简贤俊，出守向函关。函关腾紫气，诘旦谒玄元。授以青云芝，服之可长年。相期在万古，富贵何足论。"}