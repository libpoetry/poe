{"id":"555108","title":"三宜庵为高都宪赋","dynasty":"明","author":"黄仲昭","text":"都台有客人中彦，卓荦才华金百鍊。忠贞耿耿动宸旒，风裁棱棱肃邦宪。哲人所见殊非常，世事多与心参商。浩然归思不可遏，千里再拜陈封章。臣忝南台司宪纪，庶政皆归臣统理。设施容或乖其宜，罪虽有归臣实耻。老亲况复双龙钟，家无应门五尺童。臣沐隆恩归未得，故山回首情无穷。臣齿于今过半百，二毛渐觉秋霜白。疾病侵寻志虑衰，施于有政宁无惑。以兹三事恒自叹，公义私情俱未安。揆分惟宜置閒散，天恩倘许当衔环。圣主方求经济者，得士如公宁忍舍。公心不啻金石坚，丹悃重陈双阙下。帝曰卿才实有为，卿言恳恳难竟违。膝下许卿得终养，未许终老山中扉。纶音南来不信宿，拂衣一笑归乡曲。进退从容大义明，孤标真足扶颓俗。我位于公固不侔，我身自揣尤宜休。太息高风先著步，题诗送别令人羞。"}