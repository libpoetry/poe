{"id":"1130954","title":"八月二十五日过南豅","dynasty":"宋","author":"韩淲","text":"凉雨忽不止，秋阴无奈何。山根泻新涨，小立玩流波。会逢其适尔，紫芝有奇歌。惜此未深密，时见人游过。岩桂苦未花，寻香上扁舟。溯洄得蹊间，微步理旧游。鲜鲜见新枝，幽芳浩难收。回首城市尘，所憩因少留。抚枕知夜永，淅淅过山雨。净听秋气还，清吟可无侣。年来幽兴熟，心口自相语。我其内热欤，何其未能处。"}