{"id":"1143659","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧","dynasty":"宋末元初","author":"仇远","text":"自我来溧阳，四见木叶秋。泮宫久敝漏，量力完且修。幸然土木备，及此工役休。巍巍大成殿，势与邹鲁侔。圣贤日云迈，可以遗象求。扪心了无怍，一扫筑舍谋。咫尺三茅山，乃独欠此游。且须归去来，速为营菟裘。迢迢渰水上，有亭曰寒光。水天散鸥鹭，四望山苍苍。向来于湖翁，诗词题屋枋。几思一遨游，岁月飞羽忙。闻有白龙寺，石塔标铁梁。老僧颇能吟，年来曾游方。须乘未归前，秋晴呼野航。我非章句儒，亦非渔樵徒。少年逞粗豪，提笔赋两都。老尚著儒冠，却悔识之无。既难栖山林，又倦游江湖。一官仅供口，康济不在吾。秋风方戒寒，正道日荒芜。行矣且归耘，寸田聊自娱。江海寄孤篷，飘飘一鸥似。汲汲谋稻粱，欲去行且止。渊明真达者，解印如脱屣。五斗何足云，可但折腰耻。我尝慕其人，出仕亦漫尔。客行入岁晏，田稼逢水毁。逝者既如斯，吾属可去矣。肯负白鸥盟，西湖钓秋水。早从方外游，志不在婚宦。采薇陟西山，采藻涉南涧。拄杖仅过眉，短衣不掩骭。一为火宅累，渐觉有忧患。难任臣朔饥，俯就博士慢。大胜国子师，三年腹藜苋。栖迟行路难，坚忍为客惯。昔为泛泛凫，今为嗷嗷雁。幸免箠楚虑，官事粗易办。曷不归孤山，梅花腊前绽。秋空不肯明，风雨满荒城。田父遮我说，重九最喜晴。此日晴色好，大田足西成。一冬暖如春，絮炭价亦轻。我虽将去官，于人独无情。去年冶城叟，采菊餐其英。今兹隔存殁，使我心怔营。出门怅谁语，卮酒当自倾。威凤巢深林，神龙潜巨壑。泥涂困蝼蚁，城市防弹?。小草不自贵，已铸出山错。岂知甘苦淡，有味俱不恶。霜降水泽枯，岁晚木叶落。荣枯识寒暑，是非悟今昨。不见粘壁蜗，甘以退为乐。二休行且三，可但耐辱莫。去郭十五里，翼然屏风山。上有看经院，创始升元间。山润易生云，竹嫩未作斑。登高佛阁小，四面青回环。空门事弥多，永日僧不閒。归径路委蛇，班荆履孱颜。信美难久留，道远足力悭。遥知故山月，问我何时还。乔木足秋声，红叶表秋色。因之念湖山，恨不生羽翼。形留神已驰，游倦交渐息。西邻夜砧发，东邻晓机织。我亦有敝庐，松菊暗荆棘。北山百年墓，苔竹手所植。今长尺若干，霜雪颇自力。西风龙蛇蛰，暗雨山林黑。东望会言归，免我长相忆。七十古所希，我今六十馀。干时本无策，谋生术尤疏。就食泮水宫，学圃乏薪蔬。凛凛座无毡，踽踽出无驴。厌厌尊无酒，呥呥食无鱼。官居古云冷，已矣当归欤。缅怀二女子，夫家住桐庐。三年千里别，旷久不得书。日者遣一力，还家问何如。江滨桐君山，土肥药堪锄。山根有閒地，或容房客居。未仕每愿仕，既仕复思归。了知归来是，宜悟求仕非。干禄本为贫，元非慕轻肥。已昧好为戒，复贻素餐讥。时艰士失业，十家九寒饥。岂无禹稷思，力薄愿乃违。吾门可罗雀，载酒人来稀。下考劣已书，归心疾如飞。眷言长途马，老矣思脱鞿。昼短歌意长，式微兮式微。人寄天地间，官爵寄所寄。所寄本傥来，得丧亦常事。何哉浅丈夫，以此芥胸次。达人视为轻，譬彼摴蒲戏。役满须过更，代者乃未至。故乡隔太湖，一舸归甚易。秋高山骨露，始见松竹翠。依依古梅村，是中有深意。游子悲凛秋，秋尽行当冬。雨露变霜雪，寒色日以浓。岂无紫绮裘，绽裂谁与缝。不如早还家，山林专素封。扫松栖霞岭，结茆慧日峰。山南与山北，春风入修筇。时止可以止，道隆从而隆。抱膝且长吟，吾其师卧龙。"}