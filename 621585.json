{"id":"621585","title":"春日行","dynasty":"明","author":"郭之奇","text":"春日春江春气翔，有客宛在水中央。东村歌笑喧儿女，西岸雪艳逞梅香。不知春色何处动，但闻春至绕春肠。因启纱窗来晓望，飘飘兀自北风凉。应为乾坤除枯萎，洒扫山川俟春光，从此窅冥开至阳。太平年，景物昌。清时朝野尽皇唐，普天之下乐无方。虽为客，莫思乡。我生遭明盛，一日须千觞。江头有酒莫辞醉，醉后歌讴有道长。"}