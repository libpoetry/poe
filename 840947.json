{"id":"840947","title":"永新道中","dynasty":"清末民国初","author":"金武祥","text":"万松夹道立，曲径通盘旋。涧泉虽渐涸，细响犹涓涓。微风一以动，相和如筝弦。半日出深林，开朗始豁然。忽见野人居，近筑南山前。屋后出白云，缕缕轻于绵。红黄间深绿，古树经霜妍。其下积落叶，叶上閒牛眠。双角群鸦栖，翔集何安便。农功既已毕，露积图村边。涤场净如镜，儿童舞翩跹。微闻犬吠声，渡口归渔船。行客欲投宿，下榻居西偏。舂出新粳香，炊饭寒生烟。山肴兼野蔌，味美逾珍鲜。谈笑值邻叟，乐说今丰年。把酒乐陶陶，相与忘尘缘。出门望明月，已挂松林巅。"}