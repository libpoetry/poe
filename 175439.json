{"id":"175439","title":"薰风夏更宜","dynasty":"宋代","author":"唐仲友","text":"夏更宜，更宜倚栏客。扇化养之清微，布丰美之涧泽。空翠幄之桑柘，涨黄云之麰麦。扫园囿之落红，溢亩浍之疎白。亘东西之入望，固高下之无择。响缫车於林野，度牧笛於阡陌。消永昼於尊罍，散轻暑於絺綌。嘉宾可以娱，尘襟可以释。俯槛草芊芊，怀人情脉脉。黄梅熟兮大霔，洪涛涨兮古渡。前渚长兮长已没，浮梁断兮断无路。驻征客之行舟，失远村之芳树。望青林之济溺，虑黄帕之为蠹。浪汹涌而未息，云冥濛而犹固。幸学海不为远，忽安流已如故。赤日照奇峰，绝壑召神龙。奔雷过车响，急雨跳珠容。为霖利已溥，泼墨收无踪。微凉入殿阁，朝爽开心胸。高明可居君莫厌，变化莫测吟可供。"}