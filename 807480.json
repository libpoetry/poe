{"id":"807480","title":"念奴娇  半雪弟四十词以赠之即次其自寿原韵","dynasty":"清","author":"陈维崧","text":"推梨让枣，记弟兄幼小，讲堂嬉戏。暇则读书兼击剑，不识世间程李。扪虱雄谈，屠龙绝技，豁达饶奇计。旁人啧啧，陈家郎差足矣。讵料轗?半生，蹉跎万事，不称男儿志。从古多才人失路，荡子酒徒而已。白发无根，青衫有鬼，兀坐愁城里。还胜饮否，饮时盏与重洗。"}