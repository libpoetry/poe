{"id":"738766","title":"古剑歌","dynasty":"清","author":"陈德正","text":"鱼肠古制世所贵，不在锋芒在神气。霜花照眼色正明，百炼精金成宝器。匣开夜半流电惊，熊光直上插青冥。铁骨坚凝月魄死，晶芒锐吐幽磷腥。脊高胁突星文直，濡缕吹毛扪不得。雕缋何须珠玉装，刮磨不受铜花蚀。床头风雨苍龙吟，用杀止杀仁者心。失身荆聂良可耻，凛凛三尺横天倚。"}