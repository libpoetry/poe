{"id":"687604","title":"黄冈张儒士清河张尹弟也上便宜七十五事既赐施行矣买舟南还搢绅多赋诗","dynasty":"明","author":"孙绪","text":"笑指书囊望帝都，敝裘孤剑怯长途。策能匡世名安用，言入危机迹更孤。万里云霄看德业，几人廊庙愧江湖。黄冈别墅应无恙，日日春风长绿无。楚江孤月水如罗，双桨轻摇自啸歌。瑞鹤圆吭鸣赤日，大鸿寒影在清河。平沙漠漠山城小，世路悠悠野径多。父老莫惊风采异，麻衣曾许拜銮坡。"}