{"id":"576560","title":"访白鹿洞书院","dynasty":"明","author":"黎贞","text":"古贤去已远，千载无真儒。滔滔声利者，立教各以殊。蜂虿异端起，颓风动堪舆。急功数睢鞅，乱德首翟朱。炎刘贵黄老，典午尚清虚。正道既已屈，斯文那能舒。所以蠹孽起，中原生虫蛆。五湖迭兴替，黄屋为穷庐。干戈日流血，腥膻秽寰区。沙门虚无教，大兴南朝都。唐相重其道，梁武舍其躯。遂使天下士，靡然从所趋。炫烂蛊心目，薰陶入肌肤。惑世既已远，孰能究其馀。韩公昌黎伯，不避斧钺诛。一鸣通其志，争恨羽翼孤。更益炽其焰，胡能塞其涂。祇令学礼者，俯首空嗟吁。堂堂炎宋兴，治化中古无。周程应时出，吾道其来苏。示以四勿箴，启以太极图。至哉考亭老，博约谁能如。大振濂洛学，上续洙泗徒。镛钟出东序，叩之震江湖。润泽若时雨，甄陶似烘炉。王者惟有鉴，学者惟有谟。坐令风俗改，骎骎追唐虞。出守南康军，乘风之舞雩。于以安所适，于以卜所居。摩空五老下，峨然建庭除。白鹿颜其扁，五车储其书。时趋物亦改，废兴与之俱。颓垣卧云烟，敝础迷蓁芜。狐兔自出没，鹰鸦竞相呼。我来重叹息，三顾仍踌躇。圣朝贵文教，重才别贤愚。相将见此屋，突兀庐山隅。"}