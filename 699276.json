{"id":"699276","title":"客甫里白莲寺答顾玉山见寄","dynasty":"明","author":"袁华","text":"风流王湛岂真痴，世路崎岖蜀道危。独酌花前明月我，百年驹隙主翁谁。南州名节称高士，乱世功名属健儿。国内承平欣有象，忧天莫作杞人悲。沧浪一曲绕茅堂，投老归来贺监狂。鸾凤岂因梧竹止，雁鸿亦为稻粱忙。荣名身后嗟何用，浊酒生前醉不妨。雪里梅花迥高洁，结交岁暮莫相忘。江村十日雪不消，茅屋难禁风怒号。高隐何殊醉侯放，浪游端似水仙陶。大星中天光煜煜，孤鸿断野声嗷嗷。老夫畏寒闭户卧，那辞百罚醉酕醄。"}