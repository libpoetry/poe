{"id":"269958","title":"倾杯乐·散水调，探梅","dynasty":"现代","author":"吴湖帆","text":"绿萼横斜，暗香浮动，迷离相说无色。素女缀玉，锦幄贮月，恰使传春驿。岩边雪满寻芳信，倚朔风长笛。黄昏映水，回照影、绰约冰裁绡织。更忆。罗浮入梦，美人林下，还看双栖翼。省放鹤亭前，西泠桥畔，有江南诗客。紫陌催妆，红襟披韵，的皪珍珠迹。艳倾国。谁不数、海天吟碧。"}