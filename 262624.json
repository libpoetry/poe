{"id":"262624","title":"题易张有为隐士李眉山画萝村图歌","dynasty":"清代","author":"允禧","text":"易君不费三日工，青山移向晴窗中。猩猩毛枯鲛血死，河汉月黑垂长虹。盘山磊落千万峰，豸峰耸快称厥雄。块然古翠泄灵秘，入君墨沼无隐踪。君言峰好人更好，豸青山人世间少。山人我亦旧相知，闻君此言更倾倒。唐宋丹青大有人，每逢佳士乃传真。此子正宜置岩壑，笔中有道交有神。仙李盘根干五百，蒙瞳毷氉遭重谪。耻将鹏鹗共飞腾，甘与鳅䱓同窟宅。白板青葌归去来，绿萝阴处读书台。紫兰飘香黄鹤舞，金花孔雀同徘徊。冥心披发成长往，五云无恙三芝长。此村此画世无两。"}