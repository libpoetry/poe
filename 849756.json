{"id":"849756","title":"馆中送郑著作","dynasty":"宋","author":"马廷鸾","text":"士为欲心缚，蜗牛粘壁枯。荣华不盈睫，咎责弥八区。不有君子人，中流谁一壶。公怀天台秋，夙昔廊庙须。南宫接东观，并辔骖天衢。幽忧肠内热，慷慨涕濡缕。拜疏上虚皇，诵言折奸愚。肝脑非己物，宇宙须人扶。恭惟天王圣，肯使善类孤。一朝拥麾盖，自诡歌裤襦。黟歙股肱郡，新安文物都。斯文紫阳翁，千载长昭苏。稻苗新进士，倚公为播敷。茧丝困穷民，愿公荐蔿于。勉哉崇明德，归来诵唐虞。"}