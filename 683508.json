{"id":"683508","title":"哭醉石山人朱察卿二首","dynasty":"明","author":"王世贞","text":"岁逢单阏日逢斜，玉折兰摧重可嗟。不独文章无醉士，何人游侠是朱家。孤儿痛检囊中草，旧客愁悬匣里花。此后只应黄浦雪，子猷高兴向谁誇。空闻雅度拟林宗，未有微官及曼容。忽陨大星名是酒，纵埋丰狱气成龙。人疑一醉还千日，君自孤魂度九峰。满目风流都欲尽，莫将吾涕讶无从。"}