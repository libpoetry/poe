{"id":"740599","title":"韩桂舲秋曹出其先世洽隐园三友图属题","dynasty":"清","author":"纪昀","text":"黄神符已合，玄女图先献。尚留榆罔潺，方遘蚩尤乱。秦陇突鸱鸣，中冀惊龙战。骇浪荡沃焦，妖星临震旦。数穷幽兰轩，系赘灵光殿。蟠井笑黄龙，渡江闻白雁。是炳势已危，阎马权仍擅。运方值百六，险岂当十万。蚁穴侯王空，牛角山河换。嗟哉玉马朝，凄矣铜驼叹。谁知松桧林，别有渔樵伴。荐早谢元长，寿耻祝师宪。颍水不事尧，桃源刚识汉。诗筒自往还，酒国时游宴。四皓才少一，六逸适得半。自咏田家诗，寄怀《高士传》。迹偶托仙佛，心原游汗漫。人往风已微，画图如觌面。天外冥冥鸿，落影瞥一见。何人挥五弦，目送烟霄畔。"}