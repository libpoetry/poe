{"id":"1036927","title":"曲院输麦二十二韵呈开父","dynasty":"宋","author":"王安礼","text":"自讼愚且鄙，平生事辞翰。为文谢超卓，得禄未盈寸。一官走穷僻，百事真黾勉。昨者得州帖，输租被公选。曲舍只容膝，侍立如牛喘。逄逄鼓咽耳，漠漠尘翳眼。微风六月息，烈日四檐短。一座洒腥雨，万夫挥午汗。斗升烦较量，朱墨谩勾窜。岂惟畏刑书，农事宁可缓。赖有葛衣翁，志趣颇高简。爱民一心劳，慰我百忧遣。谁人坐华堂，玉簟罗婉娈。清樽近美竹，冰纨依素扇。贤愚定劳逸，贵贱天所绾。赋分乃自然，何须慕华弁。况予山野姿，夙尚本萧散。萦缠正自取，有类蚕作茧。得桷未知渐，盈庭巳占艮。恍怪旧学凋，冥羞素期舛。便当谢官长，趋墀来敛板。才谫又不力，引去非宜款。"}