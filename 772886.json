{"id":"772886","title":"和洪月樵见赠原韵","dynasty":"清","author":"丁宝光","text":"驱山驾海回波涛，叹君才思逾黄滔。楚词湘怨满秋水，屈子问天日慅慅。我来东海将归去，与君剪烛忘更曙。江山离乱不可言，家国迁移岂知处。铸错十州罗绍威，魏地日削何所归。钟仪屈作南冠隐，相对英雄泪满衣。感君意气最磅礡，锦城岂恋蜀中乐。庾信无心赋小园，何逊有诗留东阁。大荒晦迹又埋头，乾坤身世等泡沤。中原恢复放翁志，唐室兴亡杜甫愁。年年萧寺怀齑饭，四海一心思治乱。五岳游踪虽未通，九寰形势已知半。强作诗人恨且长，那堪异域托徜徉。一朝文物沦殊俗，万里江湖望帝乡。健飞我亦伤摧抑，得子文章壮行色。台山千载有传人，大名且满江南北。"}