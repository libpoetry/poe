{"id":"743769","title":"题汉瓦头","dynasty":"清","author":"桂馥","text":"赤帝西走入咸阳，威加海内诸侯王。丐丐数岁苦未定，萧何制作开天阊。前殿武库连云起，东阙北阙遥相望。胡桃油湿鸳鸯瓦，郁金香薰玳瑁梁。瓦文曰汉并天下，不存戒慎徒矜张。帝赫斯怒嗔过度，大臣奏对词牵彊。天子重威示壮丽，土阶在昔闻陶唐。亡令后世复加此，子孙藉口称高皇。遂使济南公玉带，编蒲割黍图明堂。君不见秦并六国营阿房，二世亲降枳道旁。可怜丞相收图籍，但效昆吾作未央。"}