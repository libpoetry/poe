{"id":"1115557","title":"碧落洞四首","dynasty":"宋","author":"杨万里","text":"碧落诸峰是碧簪，忽于平地插瑶岑。洞中定有神仙宅，玉室金堂不可寻。梦中曾泊洞前船，落絮飞花是去年。今日来寻泊船处，一江风雨草连天。洞里仙人枉费功，凿江屈曲做神通。千萦万绕留江住，毕竟奔流入峡中。际会诸滩吼怒雷，遭逢江势更萦回。今宵不到英州定，何用山云送雨来。"}