{"id":"812409","title":"包子庄示其陈姬人花鸟画册索题","dynasty":"清","author":"许传霈","text":"蓝桥旧事记前因，花鸟图成笔底春。惹得黄徐齐叹赏，偏教闺阁觅传人。绝妙清才管仲姬，王孙书画并驱驰。吴兴从此添佳话，墨竹当年不算奇。写成宫韵李唐朝，曾说吴鸾降碧霄。一样清贫资翰墨，何须仙眷羡文箫。如此家居方是閒，小窗清课乐乡关。朝云终古芳名在，遥指城南学士山。"}