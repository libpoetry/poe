{"id":"525687","title":"东门行","dynasty":"明","author":"顾璘","text":"出东门，拔剑击门关。唶它人，驾驷马，富贵遨游王侯卿相间。嗟我独何郁郁，中夜忧晨餐。生不得五鼎食，死当长逝不愿还。少妇牵衣悲啼，听妾致一言：舜禹疾走以避位，讴歌颂其贤。黄头棹郎铸山而饿死，卒不得怀一钱。伯夷食薇蕨，盗蹠乃炙人肝。恶来高位，纣杀比干。万族各各有生命，上悬沧浪之天。富贵与贫贱，自计诚独难。"}