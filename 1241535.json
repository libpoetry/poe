{"id":"1241535","title":"次胡元望郊行诗韵","dynasty":"元末明初","author":"刘基","text":"谁言公馆清，晨气晚未散。岂乏树葱芊，尚有花烂熳。美人隔巷陌，可念不可唤。温温夜光璧，幽丱潜璀璨。鄙夫竞喧哗，达士善大观。世情如秋莲，零落风中瓣。少年喜纷纭，谈笑轻绛灌。进取务出奇，周虑非习惯。逝水难重回，芳时愁坐换。元臣镇方面，边戎仰成算。应怜四郊外，荆棘满耕畔。悽悽忧葵女，恻恻抚床瓘。兴怀增感伤，展转过夜半。起行视青天，星河色凌乱。安能作野马，脱略谢羁绊。"}