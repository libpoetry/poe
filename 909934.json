{"id":"909934","title":"天封观将军柏","dynasty":"宋","author":"李廌","text":"卫懿恃昌富，乘轩鹤有禄。贵鹤贱用民，身残国颠覆。楚子惜名马，终焉葬人腹。爵封东山松，侯比渭川竹。时轻官秩紊，辟妄作威福。无益害有益，褒赏逮禽畜。所美非美然，恩泽及草木。或讥将军柏，无乃狃此俗。曷膺千钟养，曷被三品服。不为朝廷力，窃号委空谷。余知将军心，非悦世人目。千年抱贞操，劲节无屈曲。不为岁寒凋，守此万仞绿。天武累此名，冥不知宠辱。虽不助柏敬，岂意慕轸毂。吾侪之小人，悟主惟欲速。盗功仍苟容，岂耻无道谷。潭潭居紫府，沉沉据华屋。贪恩谋子孙，占俸及僮仆。膏肓病天下，天下思食肉。朝为四辅重，莫作三危逐。笙箫金谷宴，翣柳北邙哭。尚方属镂赐，朝服东市戮。君看古功臣，牖下死为祝。将军如有心，应哭世愈蹙。拔萃真不群，虚名岂其欲。胡不观其旁，满山皆朴樕。"}