{"id":"623062","title":"武后","dynasty":"明","author":"郭之奇","text":"女主武王兆既成，淳风秘记果非假。制骢才人少有名，扬蛾出寺归黄瓦。收斛初闻易妇言，投瓮翻因心院惹。君之麀聚本妖迷，宫不畜猫为枭也。垂帘以后二圣成，光宅从兹代天下。伤心一蔓尽黄台，无赖千僧居白马。铜匦朝悬告密开，罗经夕就全人寡。衮冕初瞻万像神，羽衣还为六郎写。杀牛人画已俱焚，控鹤莲花方并冶。青朱仕宦漫登台，赤族周来终接踝。漏尽钟鸣天意回，桃红李白公门閜。五王谋就二凶除，八字眉衰上阳哑。谁留产禄更燃灰，点筹和事何潇洒。天星散落桑条折，妩媚前袪难再扯。"}