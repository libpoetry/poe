{"id":"1253250","title":"次韵宁熙中上人姑苏纪游十首 华山阻雨","dynasty":"元末明初","author":"陶宗仪","text":"东南风急布帆轻，长泖西来第一程。此日忽逢春莫雨，何人不望客中晴。烟峦朵朵鬟凝碧，石溜溅溅玉奏声。且向华山溪口泊，推篷涤研写幽情。澹雾冥濛日晏升，揽衣遥见阖闾城。十分天气依然好，一色波光远近明。紫燕将雏花上语，锦鸠呼妇树头鸣。道傍农父交相庆，菜麦青青喜快晴。鬼护神呵两怪松，晚晴长阪绿阴浓。泉声喷壑溪东走，岚气涵空日下舂。毫楮出奁题好句，杖藜到处发奇踪。近来蜡得登山屐，拟约重游意未慵。雨馀弭棹钓矶头，一锡翩翩纵远眸。翠壁石蹲形似虎，龙渊云堕气如牛。人间幻出三千界，天上移来十二楼。更陟层颠穷睇盼，只疑咫尺是瀛洲。灵岩拔起拱诸峰，林壑深幽与昔同。谁念夫差罢敝后，莫逃范蠡计谋中。弹琴石老菭花紫，响屧廊空夕照红。里叟不谙亡国恨，至今犹说馆娃宫。树木沈沈翠作堆，瘦筇缓步首频回。天平山水真佳矣，文正祠堂亦壮哉。碧落高寒超下界，白云清煖隔浮埃。长怀往事成悽断，为读残碑剔藓苔。昔游曾记与诸贤，藉草高谈雪满颠。白鹤青骢开士逝，丹厓碧岫野花然。虎丘东去无多地，龙脉西通第二泉。长欲携书此中住，自随春雨种山田。懒性生憎世累萦，功名从此不相能。堂成自可同兰若，客至何妨话葛藤。仪宇如如瑶圃月，心怀炯炯玉壶冰。扁舟早晚相寻去，湖上群峰取次登。锡杖寻幽四月交，山中地位总清高。一庭萝月县金鉴，万壑松风响翠涛。云卧已知随处好，浪游无愧此生豪。上方梦觉清如洗，况是鹤鸣从九皋。肩舆伊轧度嵚岑，义重宗乘故远寻。涧雨收时花作阵，岩扉掩处笋成林。蒲龛香歇閒清昼，石鼎烟销锁绿阴。那得相逢话畴昔，嗟哉时序百年心。"}