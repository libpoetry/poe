{"id":"693085","title":"九日同修能凤仪游九峰寺","dynasty":"明","author":"沈守正","text":"门外白衣来者谁，山行约客且犹夷。蓝堆翠拥如前日，风厉云悠自一时。古寺久荒存梗槩，寿藤似草作玄之。沿溪落日频吹帽，何事龙山遍入诗。九峰未可当崔嵬，客里权浇浊酒杯。桂似松高香澹澹，塔如翁醉影颓颓。昔年此地曾红饮，今日三人藉碧苔。才历中秋又重九，满林黄缝首重回。"}