{"id":"720623","title":"十二时  送蒲衣子入山","dynasty":"明末清初","author":"屈大均","text":"送君归，乱山归去，婚嫁参差都了。向竟似、无情春杳。不使莺花缠绕。玩弄清寒，沉酣玉醴，怕不成仙道。日养寿、影减婵娟，却笑蔡家，犹爱纤纤姑爪。颜未衰，心花意蕊，况有十分光姣。镜里复红，分明大药，不在丹干好。引啸时有风，飞身欲在烟杪。恨此生、茅龙未遍，五岳犹牵怀抱。莫学庐耽，片片毛羽，拂尽洲和岛。恐去家未久，归来但见华表。"}