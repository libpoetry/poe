{"id":"698216","title":"送陈员外致仕归吴","dynasty":"明","author":"倪岳","text":"已喜相逢在帝乡，忽闻相别意凄凉。弹冠早负心如水，解组才惊鬓未霜。千里有怀怜去住，百年无计感行藏。秪须预卜林间地，聊与重开见一堂。吴中风月曾游地，江上衣冠正别时。一曲离愁尊酒剧，五更归梦片帆迟。辋川佳兴新成画，工部生涯旧有诗。执手临岐空慰藉，北山芳草动遐思。"}