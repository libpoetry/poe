{"id":"283557","title":"御街行·送春归，生贵筑境内，华似蔷薇，野生沿途，春暮而华，华落春尽矣，故曰送春归。拟易安","dynasty":"现代","author":"姚华","text":"临歧知是春归处。驿蓦岭，华生路。长芒短刺并遮拦，毕竟钩春不住。粉红销尽，胭脂融泪，春竟何时去。短长亭子销魂赋。恁无语，难分付。从离乡里，几多春华，岁岁应如故。夕阳归马，开犹待我，人老谁留驻。"}