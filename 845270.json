{"id":"845270","title":"洞仙歌 石谷画《渔乐图》，书张子同《渔父词》五首于上，辄题二阕","dynasty":"清末民国初","author":"樊增祥","text":"三间草屋，傍桃花西塞，一叶扁舟荡云海。便绿蓑青笠，也胜朝衣，刚成就、范蠡严光一派。得鱼闲换酒，状似松鲈，莫被江城达官买。貌取鹭鸶容，月下收筒，凭歌舞、芦花世界。更著个、樵青与煎茶，扫淡墨轻烟，水边竹外。三高笠泽，不同时堪恨。休道风标后来俊。看橛头艇子，长系桃柯，可也有、魏晋间人风韵。斜风吹细雨，了不须归，何况月明晚波定。一世住鲈乡，饱饭莼菰，浑不识、洛城秋信。便天子、传宣不呼名，把生谥玄真，玉雕私印。"}