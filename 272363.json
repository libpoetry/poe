{"id":"272363","title":"夏初·梅雨连旬，湖上管涨","dynasty":"清代","author":"吴藻","text":"断碧山迷，亚红阑湿，涨痕欲没平桥。一绿冥濛，难分垂柳条条。隔堤曾记楼高。水乡宽、低了疏寮。圆荷香冷，轻鸥四三，闲到无聊。方回愁唱，梅子黄时，可怜此日，雨似珠跳。芳情何处，笛声忽度烟桡。忍忆花朝。荡兰舟、我亦吹箫。莫魂销、催人岁华，如梦如潮。"}