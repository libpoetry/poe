{"id":"698507","title":"和受之宫詹悼鹤诗二首时将赴朝命","dynasty":"明","author":"唐时升","text":"城郭人民故宛然，欲栖珠树去翩翩。初疑带箭还山早，正值衔书赴陇年。蕙帐寂寥零夜露，松巢摇落冷朝烟。竟无别语留华表，魂断衡阳紫盖前。碧山学士近岩居，闻说周旋为简书。忽讶九皋声久寂，方知千岁语还虚。华阳瘗处遥为伴，缑岭归期倘告余。惆怅苍苔留足迹，群凫乘雁总纷如。"}