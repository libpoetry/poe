{"id":"733621","title":"云中行赠王广生","dynasty":"清","author":"冯云骧","text":"边风动地吹沙白，云中三月春草碧。旧内荒凉长野蒿，饥鸟哀鸣啄乱石。我来吊古倍凄然，萧条野烧望平田。崖崩黄土麒麟冢，苔没红楼玳瑁筵。纷纷驼马城南去，觱篥一声天欲暮。甲光惨淡寒霜明，大旗缥缈愁云护。况复轗轲叹郑虔，空斋寂寞冷朝烟。传经莫谩夸刘向，载酒何人过草玄。王子峨峨天下士，携来一束牛腰纸。白雪裁诗富新词，朱霞摛藻发奇理。开樽共醉碧桃花，浑忘踪迹在天涯。吹来柳絮依人袂，飞过黄鹂照影斜。当年赵女能歌舞，可怜罗绮为尘土。玉貌香消白蝶春，花魂夜湿青燐雨。白登台边古战场，荒墩老木回苍苍。雕戈埋月沉空垒，石马嘶风倚坏墙。龙堆遥望愁何极，平郊月道迢迢直。与子高歌一怆神，南山万古伤心宅。"}