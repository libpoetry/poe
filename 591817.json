{"id":"591817","title":"边兵来","dynasty":"明","author":"欧大任","text":"边书昨日至，人望江总制。边书今日闻，人望马将军。胡尘早暗沙头儿，墙子岭边胡马飞。爷娘妇女急收保，大男挽驮孩牵衣。襆被裹装束煤荻，顾引马骡鸡狗狶。都门列卒呵行者，云拥催兵快骑归。司马授钺司农饷，辇金县爵军中赏。兜鍪李郭一时来，都人收泪手加颡。劳苦边兵胆力粗，雨雪满甲冰满须。半弯繁弱仍吹芦，誓取贤王扫休屠。捷音入，天语呼。大同乎，宣府乎。火影已卜夷虏逋，日暮千里杀气孤。帝将授之金仆姑，更为国家西击胡。"}