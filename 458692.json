{"id":"458692","title":"十一月十四夜","dynasty":"当代","author":"卢青山","text":"东流驱远水，竞去无尽时。西景迫崦嵫，明日复循持。吾生必有限，劳悴徒孜孜。昼夜匡独坐，所逞在幽思。辄听风噪叶，时悲月堕池。欲出掬月入，月高不可移。还复为叹息，叹息倩谁知。岑顶居离苗，没涧松无词。桃李若非炫，下迹讵成蹊。菟丝附巨木，安得胜高枝；菟丝若不附，沉潦在块泥。念之伤我怀，对壁抚青丝；青丝竟不久，龟蛇各妄奇。一朝白如雪，抔土掩僵尸。蝇利与狗名，汲汲岂必私。吾知陶元亮，于此谢衔卮。遗踪渺仍在，千载当追随。"}