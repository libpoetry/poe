{"id":"737513","title":"五叶词","dynasty":"清","author":"方式济","text":"碧山瑶草骄兰荃，鬖髿五叶光芊绵。厓欹谷转箭牙密，土膏放暖龙耕烟。灵根不死千年在，留与丹台助岚彩。金骨仙人石鼎浆，一呷能令寿山海。耆峰渺渺轩辕丘，地脉沃盛徵天休。上党新苗云液薄，深林谁复穷冥搜。兔臼已收紫芝满，玉桃树下严司管。青毛使鸟罢衔符，儿戏东方欲揎腕。法星奏补三章约，轻死空求延命药。斫桂虽无绣斧加，蹒跚已折元乌脚。天外九衢春瑟瑟，六丁直日关梁塞。溪畔胡麻夜起尘，落魄愁来赤松客。"}