{"id":"1127506","title":"又和治居许昌诗","dynasty":"宋","author":"彭汝砺","text":"事与心违即挂冠，逍遥芝朮长童颜。黄金晚去云中阙，员峤深游海上山。平日以身当国论，老年将梦比人间。文章气力终豪健，四韵诗来倚马还。闻说当年鹓鹭班，谏书无数慰龙颜。水横颍首归新第，云断峨眉忆旧山。漫有新诗名海内，曾闻雅乐献河间。西湖今日春应好，想见扁舟载月还。"}