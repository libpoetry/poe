{"id":"850545","title":"观钟离中散草书帖","dynasty":"宋","author":"孔武仲","text":"儿童不识草书法，但见满纸鳅蛇结。安知笔法追古初，睨视众体称雄杰。事忙往往无暇写，属思幽窗乃奇绝。钟离昂昂散人后，寄迹一官今白首。潜心妙趣百事忘，兴来书空不停手。当年飘泊重湖外，翰墨已有时流爱。风波顿挫格逾遒，羽翮翩翩入吾辈。一时已闻纸价高，千古定有书名在。何当洒埽竹洞边，云醅满酌黄金船。万事峥嵘置毫末，三杯纵逸如张颠。相知本不誇势力，休论脱帽王公前。"}