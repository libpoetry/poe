{"id":"1230903","title":"春草轩诗","dynasty":"元","author":"宇文公谅","text":"春阳播淑气，百卉生华滋。光风一披拂，蔼蔼浮云晖。幽芳澹露晓，秀色含烟霏。乃知造化心，玄泽无停机。伊人早失怙，抚育仰母慈。高门赖扶植，况复蕃孙枝。清时表宅里，巨扁揭华榱。门轩俯平绿，每怀贞曜诗。念慈恩罔极，欲报心无涯。堂前树萱草，堂下罗斑衣。愿言勤爱日，永与庄椿期。"}