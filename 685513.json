{"id":"685513","title":"赠二陈兄弟二首","dynasty":"明","author":"邓云霄","text":"风雅谁云此道难，齐盟天地尔登坛。百年共梦文通笔，千里同弹贡禹冠。望去青云推骏逸，飞来白雪动秋寒。先朝北斗声华在，人拟玄成旧业看。人入芝兰味自芬，翱翔偏得凤毛群。风流已羡淮王妙，江左犹传小陆文。玉树双标依丽日，金茎并秀擢丛云。酒酣共倚青萍看，星聚遥占百粤分。"}