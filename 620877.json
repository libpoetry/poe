{"id":"620877","title":"南国篇","dynasty":"明","author":"黎遂球","text":"南国有艳女，十五居红楼。楼上凤凰鸣，楼下鸳鸯游。杨柳覆朱阑，芙蕖环绿沟。镜月晓云宕，玉面翠蛾浮。粉汗微风气，衣袂层香留。雀钗腻易斜，钏臂滑且柔。新妆宛自矜，摇佩临芳洲。山色映遥黛，艳影涵清流。陌上听吴歌，花间答齐讴。楚腰约舞带，郑曲弹箜篌。相逢遂罢作，妖冶忽如羞。含情一为奏，新声谅难酬。婉转吐朱唇，光彩回鲜眸。牵云排鸟翼，渡水惊鱼钩。骏马不肯行，蚕丝绝其抽。历乱飞蝴蝶，参差鸣睢鸠。光荣谢舜华，衣裳说蜉蝣。玄鸟西复东，雄雉旋且雊。为此红楼女，纷纷如有求。此女不留盼，见者终难休。借问夫婿谁，何以副绸缪。"}