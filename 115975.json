{"id":"115975","title":"到陈午憩小舍有任王二君子惠牡丹二盘皆绝品","dynasty":"宋代","author":"张耒","text":"初来淮阳春已晚，下里数楹聊寝饭。此邦花时人若狂，我初税驾游独懒。任王二君真解事，来致两盘红紫烂。天姝国艳照蔀屋，持供佛像安敢慢。江湖逢春岂无花，格顽色贱皆可拣。誓观中州燕赵态，一洗千里穷荒眼。风波历尽还故郡，此愿谁知辄先满。那知中夕忽凛烈，卧拥牛衣眠失旦。名园泥淖安可入，坐借残芳风雨散。东邻夫子亦嗜酒，卧听午鸡方起盥。晴明犹及一寓目，我老尚能挥大盏。"}