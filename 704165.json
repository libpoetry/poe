{"id":"704165","title":"题画诗九首","dynasty":"明","author":"雷鲤","text":"幽人读书处，茅屋倚江开。云抱长流去，山衔好日来。一棹沧江上，烟流带浦沙。小桃通细涧，别浦入荷花。细路小桥人独往，落花流水燕飞忙。松阴匝地沾衣湿，空翠满身风露香。鸟外风烟古寺回，半帆倒挂夕阳来。江天物色无人管，处处野棠花自开。古塘秋晓净烟沙，篱落西风菊自花。满目红尘无着处，半帘残日隔溪斜。竹杖芒鞋一径深，小桥晴涨泻松阴。隔江亭子是何处，红叶白云秋满林。沧江碧浪飞红叶，峭壁孤峰倚断云。一舸图书两知己，海天秋思属平分。"}