{"id":"375448","title":"念奴娇·燕居而坐","dynasty":"清代","author":"蒋士铨","text":"燕居而坐，是力田、孝弟明经才子。九命文章，憎蚤达、廿载三冬文史。因韵敲盘，万言倚马，捷敏谁能似。登楼入幕，书生聊复如此。但须红袖添香，绿衣司砚，何物夸金紫。闻道更番，吟锦瑟、赢得佳人画里。媚矣三姝，艳哉三妇，粲者皆子美。唐书再撰，大臣将荐君起。"}