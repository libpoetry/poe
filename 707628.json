{"id":"707628","title":"村塾","dynasty":"明末清初","author":"卢若腾","text":"弹丸海中岛，淳风邹、鲁俦；虽经丧乱馀，弦诵声尚留。村村延塾师，各有童蒙求。邻寓豪家子，般乐狎倡优；挥金市狡童，蜩沸习歌讴。歌声与笔声，异调乃相仇；驱遣师生散，不肯容欢咻。村人问塾师，怪事前有不？塾师曰固然，儒术今所尤。相彼倡优辈，扬扬冠沐猴。或握军旅符，或司会计筹；多有衣冠者，交驩不为羞。学书效迂缓，学优利速售；今日分手去，及早善为谋。村人笑相谢，先生滑稽流；吾儿不学书，只可事锄耰。"}