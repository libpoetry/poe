{"id":"700895","title":"吊厓门","dynasty":"明","author":"梁民相","text":"百战犹营海上山，天涯何处见龙颜。歌来秀麦心应折，泪洒苍梧血尽斑。草市荒烟空漠漠，故宫流水自潺潺。可怜十万俱沉地，欲赋招魂怅莫攀。草树森森碧殿寒，清宵愁绝起凭阑。千峰朗月归环佩，万壑停云护禁銮。事去亦知殉国易，运移谁识立君难。中原此日妖氛静，风雨无劳倚剑看。"}