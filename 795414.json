{"id":"795414","title":"望海潮 乍浦天妃宫观潮","dynasty":"清","author":"黄德贞","text":"扶桑缥缈，霓光龙采，金宫砥柱银涛。烽堠星罗，营屯棋布，惊看碧浪迢遥。万叠捲鲛绡。恍琼鳌驾水，白马凌霄。一蹴春霆，千寻秋雪势滔滔。几回目眩魂摇。羡东南形胜，奇绝神皋。云佩庄严，绣幢屹峙，沧波昼夜腾骄。浴日海门潮。更昏微朏魄，时共盈消。闻说蓬瀛，鼍梁虚驾笑秦桥。"}