{"id":"687957","title":"病中放言","dynasty":"明","author":"成鹫","text":"廿年曾记住朱明，饱食丹砂道未成。暂到此间修白业，更无馀力种黄精。烟霞久别休心住，药石应难与化争。不见苧萝溪畔女，颦眉捧腹更倾城。频年多难逢寒食，怅望家山又一春。青草久荒攀柏地，黄梅深愧种松人。哀猿啼树将圆月，饥鸟眠花动隔旬。辜负清明好时节，梦中犹忆蕨薇新。老来深悔不耕田，日暮方思嗣昔缘。瓶底量留三日粟，枕边书破八行笺。芰荷露重倾犹惜，榆荚风多落更偏。赖有市南弄丸子，黄河挹住到西乾。三尺胡床七尺躯，横身无计笑区区。清谈我不如夷甫，嫚骂谁能恕灌夫。紫陌追风鸣叱拨，华堂秉烛醉屠苏。茂陵多病曾知否，日夕吟呻独向隅。馀生何幸绝逢迎，任是沉疴也称情。近识化人家裸国，新开别业远愁城。穷来渐觉贫交少，病后犹夸瘦骨轻。何事北窗眠不稳，枕边闻卖荔枝声。木绵花落刺桐乾，梅子添黄荔减酸。拥被不知时节过，锁窗犹畏暑风寒。滞霖十日如桑扈，尘甑经旬笑范丹。多谢旧游枉车骑，相逢重叠劝加餐。夜行宁免泣途穷，自笑逢时术未工。词赋何能消肺渴，文章终不愈头风。芭蕉叶底偏多雨，芦苇花边任转蓬。虫臂鼠肝吾岂惜，知音惟有信天翁。一息浮生一寸阴，閒观物理静披襟。案头蜾蠃鸣筠管，壁上蟏蛸挂玉琴。逝者如斯良有以，道人那得更无心。朝来成就吉安法，始信嚬呻即咏吟。漫学招魂续楚些，出门须唱太平歌。却嫌升屋三呼晚，转觉登堂七发多。薤露未晞春睡足，草虫无那夜吟何。浮生穿凿休相管，云散长空月在波。夙习难忘自不知，床头遗草有新诗。尻神浸假为轮马，肘臂郎当见柳枝。留骨岂堪逢伯乐，葬身何必迩要离。昆冈玉石同灰烬，不是铅刀跃冶时。"}