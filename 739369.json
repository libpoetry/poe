{"id":"739369","title":"春夜曲和心谷伯兄","dynasty":"清","author":"查礼","text":"凝香不散重帘静，帘外纵横聚花影。薄寒犹解剪红衣，一曲珊瑚钩正冷。隔院微闻弦索鸣，嘈嘈切切远含情。美人自学翻新调，不作当时《子夜》声。光阴荏苒如飞电，海水东流无日转。遵渚初传归塞鸿，雕梁又欲栖吴燕。栖吴燕，春将晚，庭下残红吹渐满。秉烛狂游惜岁华，露华浸透罗衫短。何处清歌声未已，莲花杓小倾芳醴。更筹几换啼乌起，月落西南淡如水。"}