{"id":"861525","title":"生朝无以自慰作留贫荐一杯","dynasty":"宋","author":"王炎","text":"私居饭半菽，官舍食无肉。何乃太清生，囊无一钱蓄。人言骨相寒，有智不如福。贫者轻于叶，富者重如玉。轻重信然否，世情手翻覆。相彼守钱虏，无厌溪壑欲。口不谈古今，枵然瓠壶腹。渠固笑我癯，我亦笑渠俗。珊瑚数十株，胡椒八百斛。冥冥鬼瞰室，一跌赤其族。未若贫而安，高枕睡常熟。我我云溪阳，攲侧数椽屋。屋后莳菘韭，屋前种梅竹。室中四立壁，但有书可读。世故驱我来，营此升斗粟。仕不上青云，何如返耕牧。颇怪草玄翁，乃谓贫可逐。卒岁一布裘，终朝一饘粥。此外何所求，吾生无不足。"}