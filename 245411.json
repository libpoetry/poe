{"id":"245411","title":"送郑洙赴举","dynasty":"宋代","author":"陈襄","text":"天上奎星专主文，地下嵩获惟降神。含灵孕粹五百载，挺然间出非常人。荥阳才子东山客，满腹精神太英特。掞天辞藻驾曹王，炙地声华压元白。等间旧笔摛鸾龙，烟霄凜凜横辞锋。稷下千人摧劲敌，昂头不敢争英雄。吾皇新命招宏博，紫宙风清飞一鹗。骊龙卧起沧海空，灿灿灵珠光满握。明年二月春水来，桃花浪起龙门开。青云岐路无多地，定须迅击狂风雷。"}