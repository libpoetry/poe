{"id":"1102276","title":"正秀行脚","dynasty":"宋","author":"释月涧","text":"长老小师不参禅，只为寻常见得惯。汝今别我要行脚，与汝谩说个公案。我亦黄龙长老儿，少年发志大犹低。一筇行遍半天下，要勘诸方老古锥。发足仍发勇猛志，莫把参禅当容易。只今诸老若晨星，半人所在亦须至。山僧年老已心孤，那堪送汝更写偈。出门步步好为人，九万里程一鹏翅。"}