{"id":"1077307","title":"中秋望月次玉局翁韵二首 其二","dynasty":"宋","author":"李纲","text":"皎皎月华白，寥寥秋气清。念我方远客，步月亭中行。风露感我心，凄然入重扃。谁家弄横笛，巧作断肠声。独酌一壶酒，对此千里明。人生但自适，何必四者并。醉眼视万物，扰扰如浮萍。得丧何须道，譬犹阴与晴。节义太山重，富贵鸿毛轻。我心与明月，照见万古情。"}