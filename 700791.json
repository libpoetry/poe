{"id":"700791","title":"口号四绝送蔡良医孙回桐乡","dynasty":"明","author":"曹义","text":"蔡家孙子好丰仪，玉树涵云映碧漪。不独能专卢扁术，又攻楷法学吟诗。十年京国作芳邻，爱尔清勤学业新。门径日长无俗客，相亲多是玉堂人。家住桐溪越水头，束书归槷卓扁舟。到时朋辈惊相问，应说神州作胜游。溪上相阴浸碧波，波光风漾绉缃罗。丹房别却经年久，到日应知长薜萝。"}