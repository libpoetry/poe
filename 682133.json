{"id":"682133","title":"应制题画四首 雪景","dynasty":"明","author":"于慎行","text":"轻绡寒色动，不是月华开。鸟道千岩迥，江光一径回。虚无分玉树，彷佛想瑶台。未拟歌黄竹，阳春遍九垓。潇潇一幅上，秋气满枫林。半似随风引，全疑夹雾阴。远峰看处暝，疏树望来深。笔底烟云色，争知用作霖。笔端成大造，海鸟若相忘。暮雨汀莎湿，春风岸芷香。柳边迷落絮，云里带飞霜。总为经天藻，长留羽翰光。渺彼榆枋翼，丹青画作真。静眠宫草日，閒傍苑花春。顾影骄金距，逢场上锦茵。非同珠树鸟，独用羽毛珍。"}