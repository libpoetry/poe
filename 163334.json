{"id":"163334","title":"三伏中积雨如秋","dynasty":"宋代","author":"程公许","text":"峨眉三日雨，客馆六月秋。幽怀无与娱，欹枕清夜游。炎官失声势，万木皆商讴。一凉德我厚，耿耿何隐忧。忧愁多白头，头白可复休。积阴忤正气，潢流冒崇邱。世故莽难期，病根宁易瘳。履霜不知戒，坚冰谅难尤。天运不停机，明当火西流。勿以余热在，而忘晚岁谋。家贫迫短晷，及时戒衣裘。"}