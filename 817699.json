{"id":"817699","title":"岁暮怀刘栽甫","dynasty":"清末近现代初","author":"黄节","text":"与子岁阑语萧瑟，江亭题诗更何日。淞江送子我泛湖，一别音尘遂相失。闻子键关不殊昔，我亦沉冥求自逸。方今逐利遍士夫，拜金豪率为之奴。世事人才不足问，忧在风俗谁能扶。如子狷介吾狂孤，乃独挥金寻丽姝。城南酒垆日再过，珠江灯艇今何如。吾侪所志岂燕雀，宁没蓬蒿死沟壑。天下大义即在兹，子能不愧吾不怍。旁人笑谓腐且迂，独与佳人共清酌。酒酣忆子梦见之，往往悲来叹飘泊。瘦妻痴女不复怀，饥寒知己鬻珥钗。子有所闻弗为异，西南大计当安排。春明客思只如此，寒梅昨夜开高斋。"}