{"id":"1062769","title":"次韵李祖武道中见寄","dynasty":"宋","author":"赵鼎臣","text":"江南绿水幕，塞北黄金台。方当汉道隆，威灵畅九垓。从军岂不乐，顾我非其才。十年尘土中，满胸贮黄埃。主人恩义重，弹剑思一来。居官自忝冒，揣分岂邅徊。免识翰林孙，一见青眼开。不许执手版，便容持酒杯。题诗远寄我，欲及未开梅。北枝寒已甚，正待使君回。"}