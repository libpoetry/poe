{"id":"684769","title":"云客堂中夜集","dynasty":"明","author":"王彦泓","text":"疏烛晶莹漏点长，了无残暑到虚堂。檐前过雨闻清溜，幕后回风出异香。几夕襟情留共醉，半年诗语待相商。奚奴晓惯闲风味，先拂吴笺置笔床。把臂欣逢旧饮徒，携茶花底听吴歈。难甘茉莉为莲胜，暂署苹婆作荔奴。向月吹弹铿碎玉，入云歌字贯明珠。帘间定有中丞按，布鼓雷门许过无。"}