{"id":"833430","title":"湘春夜月 其一 湘帘，和《兰当词》","dynasty":"清末民国初","author":"樊增祥","text":"问湘筠，带来多少啼斑。织就万缕冰丝，浅浅漾情澜。里面看人了了，甚外边窥玉，如月笼烟。与月中花影，风中粉絮，终日缠绵。梳头未竟，石榴一点，红透侬边。燕子猜详，谁扶起、洞庭春水，低挂南檐。深深窣地，放玉钩、银蒜长闲。算好物、宜诗宜画，阑干和汝，无限流连。"}