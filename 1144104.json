{"id":"1144104","title":"自觉二首","dynasty":"宋末元初","author":"方回","text":"还将短鬓受秋风，倏忽炎凉事不同。青史合居人品上，白云肯到市声中。蕙肴兰藉何须饱，芰制荷衣未觉穷。驷马高车足忧患，五湖归作钓鱼翁。忍垢包羞混世尘，胸中无物只天真。平生我亦轻馀子，此日君当恕醉人。钟乳金钗空丧志，鲈鱼莼菜尚知津。中行独复虽差晚，犹与初爻不远邻。"}