{"id":"1127020","title":"戏答荆州王充道烹茶四首","dynasty":"宋","author":"黄庭坚","text":"三径虽锄客自稀，醉乡安稳更何之。老翁更把春风椀，灵府清寒要作诗。茗椀难加酒椀醇，暂时扶起藉糟人。何须忍垢不濯足，苦学梁州阴子春。香从灵坚垄上发，味自白石源中生。为公唤觉荆州梦，可待南柯一梦成。龙焙东风鱼眼汤，个中即是白云乡。更煎双井苍鹰爪，始耐落花春日长。"}