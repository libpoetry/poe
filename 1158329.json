{"id":"1158329","title":"鲁望昨以五百言见贻过有褒美内揣庸陋弥增愧悚因成一千言上述吾唐文物之盛次叙相得之欢亦迭和之微旨也","dynasty":"唐","author":"皮日休","text":"三辰至精气，生自苍颉前。粤从有文字，精气铢于绵。所以杨墨后，文词纵横颠。元狩富材术，建安俨英贤。厥祀四百馀，作者如排穿。五马渡江日，群鱼食蒲年。大风荡天地，万阵黄须膻。纵有命世才，不如一空弮。后至陈隋世，得之拘且緛。太浮如潋滟，太细如蚳蝝。太乱如靡靡，太轻如芊芊。流之为䣱醟，变之为游畋。百足虽云众，不救杀马蚿。君臣作降虏，北走如㺦猭。所以文字妖，致其国朝迁。吾唐革其弊，取士将科县。文星下为人，洪秀密于缏。大开紫宸扉，来者皆详延。日晏朝不罢，龙姿欢??。于焉周道反，由是秦法悛。射洪陈子昂，其声亦喧阗。惜哉不得时，将奋犹拘挛。玉垒李太白，铜堤孟浩然。李宽包堪舆，孟澹拟漪涟。埋骨采石圹，留神鹿门埏。俾其羁旅死，实觉天地孱。猗与子美思，不尽如转辁。纵为三十车，一字不可捐。既作风雅主，遂司歌咏权。谁知耒阳土，埋却真神仙。当于李杜际，名辈或溯沿。良御非异马，由弓非他弦。其物无同异，其人有媸妍。自开元至今，宗社纷如烟。爽若沆瀣英，高如昆崙巅。百家嚣浮说，诸子率寓篇。筑之为京观，解之为牲牷。各持天地维，率意东西牵。竞抵元化首，争扼真宰咽。或作制诰薮，或为宫体渊。或堪被金石，或可投花钿。或为舆隶唱，或被儿童怜。乌垒虏亦写，鸡林夷争传。披揭覆载枢，捭阖神异键。力抛尾闾立，思轧大块旋。降气或若虹，耀影或如{艹/冖/殘}。万象疮复痏，百灵瘠且?。谓乎数十公，笔若明堂椽。其中有拟者，不绝当如綖。齐驱不让策，并驾或争骈。所以吾唐风，直将三代甄。被此文物盛，由乎声诗宣。采彼风人谣，輶轩轻似鹯。丽者固不舍，鄙者亦为铨。其中有銮戒，一一堪雕镌。乙夜以观之，吾君无释焉。遂命大司乐，度之如星躔。播于乐府中，俾为万代蠲。吹彼圆丘竹，诵兹清庙弦。不惟娱列祖，兼可格上玄。粤予何为者，生自江海壖。騃騃自总角，不甘耕一廛。诸昆指仓库，谓我死道边。何为不力农，稽古真可嘕。遂与袯襫著，兼之籉笠全。风吹蔓草花，飒飒盈荒田。老牛瞪不行，力弱谁能鞭。乃将耒与耜，并换椠与铅。阅彼图籍肆，致之千百编。携将入苏岭，不就无出缘。堆书塞低屋，添砚涸小泉。对灯任髻爇，冯案从肘研。苟无切玉刀，难除指上胼。尔来五寒暑，试艺称精专。昌黎道未著，文教如欲骞。其中有声病，于我如??。是敢驱颓波，归之于大川。其文如可用，不敢佞与便。明水在稿秸，太羹临豆笾。将来示时人，䝟貐垂馋涎。亦或尚华缛，亦曾为便嬛。亦能制灏灏，亦解攻翩翩。唯思逢阵敌，与彼争后先。避兵入句吴，穷悴祗自跧。平原陆夫子，投刺来翩跹。开卷读数行，为之加敬虔。忽穷一两首，反顾唯曲拳。始来遗巾帼，乃敢排戈鋋。或为拔帜走，或遭劘垒还。不能收乱辙，岂暇重为篿。虽然未三北，亦可输千鐉。向来说文字，尔汝名可联。圣人病殁世，不患穷而蹎。我未九品位，君无一囊钱。相逢得何事，两笼酬戏笺。无颜解媮合，底事居冗员。方知万钟禄，不博五湖船。夷险但明月，死生应白莲。吟馀凭几饮，钓罢偎蓑眠。终抛岘山业，相共此留连。"}