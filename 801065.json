{"id":"801065","title":"西山探梅","dynasty":"清","author":"吴翊","text":"虎山桥头太湖曲，花为银海山为玉。湖乡岁判梅花租，花开便抵湖田熟。我来系艇南溪边，晴空无雨山无烟。只有白云三十里，模糊隔断山中天。笋舆侧入似无路，矮篱窄径相回旋。粘衣不嫌花雾重，压帽更爱花枝偏。前迎后送来远所，豁眼倏上山之巅。慰斗岩边路幽仄，长旗岭外连西碛。十家五家无别种，千树万树同一色。微分螺黛嶂横青，遥夺琉璃波涌白。出林更上莲花台，枝枝玉叶当门开。一掷凡躯众香国，十年面目惭尘埃。使君仙尉如可唤，芳魂古魄何悠哉？梅花不老青山在，姓名清绝留苍崖。吴侬爱花乏花趣，但贪狂赏悭清句。寒花谢客似有言，好劝幽人为少驻。"}