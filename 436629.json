{"id":"436629","title":"和李唐杰韵","dynasty":"金末元初","author":"李俊民","text":"翰墨场中第一人，而今委翅在鸡群。纵横诗律凌徐庾，浩污词源媲典坟。兵气横流存此老，天心未欲器斯文。年来草就归田赋，啸傲南山卧白云。邮筒寄后忆诗人，落落英才迥出群。试问槐花忙几举，可怜桂子落谁坟。浮沈且与陪中立，喜愠何尝见子文。倾破葵心望天表，龙庭不日会风云。"}