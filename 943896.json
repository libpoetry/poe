{"id":"943896","title":"行春辞三首 其二","dynasty":"宋","author":"陈造","text":"讼牒兮纠纷，榜檛兮未全闲。色不形兮意孚，每厚颜于曩贤。揖父兄兮使前，尚笑语之怡然。道菽粟兮卒岁，审里闾之相安。食三釜兮裤襦，悼单枵于昔年。我酒旨而肴可茹兮，属餍兮共此柈觞。一行而三谢兮，起且坐而諠繁。归目送而扶路兮，予亦倦踞而假僧毡。"}