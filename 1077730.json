{"id":"1077730","title":"建炎行","dynasty":"宋","author":"李纲","text":"金寇初犯阙，太岁在丙午。殊恩擢枢廷，愧乏涓埃补。两河未奠枕，杖钺出宣抚。乞身缘谤谗，窜谪旅湘溆。明年丁未夏，被命尹天府。颇闻环京畿，四面尽豺虎。金汤虽可恃，忧在人不禦。见危思致命，入援裒义旅。旌麾亘江湄，畏景触隆暑。忽传元帅檄，果有城破语。銮舆幸沙漠，妃后辞禁籞。皇孙与帝子，取索及稚乳。礼文包旂裳，乐器载笋簴。金缯罄公私，技巧到机杼。空馀宗庙存，无复荐簋簠。凄凉苍龙阙，寂寞玉华庑。畴能供衔粟，谁与献肥羜。无从执羁靮，安得生翅羽。号恸绝复苏，洒泪作翻雨。继闻宣赦书，宝位居九五。神明有依归，率土尽呼舞。皆言汤武姿，勇智天所与。向来使贼营，英气詟骄虏。建牙出危城，帝命缵鸿绪。不然艰难中，何以脱猰貐。兹雠不戴天，兄弟及父母。尝胆思报吴，枕戈惩在莒。齐侯何足称，句践不须数。周汉获再兴，宣光定神武。愿言觐行在，玉色亲黻黼。丹诚遂披陈，秘策得宣吐。谋身虽拙计，许国心独苦。片言傥有合，丐骨归垄亩。飞帆过金陵，鼓柁适淮浦。遥传告大廷，命相比申甫。顾兹斗筲器，何以动尧禹。深惟特达知，感慨激肺腑。如何日月光，可以萤爝助。舍舟行汴堤，驱车赴延伫。伤心兵火馀，民物亦凋瘐。中使乘驲来，茶药宠赐予。拜恩丘山重，坐使瘵疠愈。行行近南都，戈甲震金鼓。将佐迎路傍，往往多旧部。冠盖如云屯，赐燕金果圃。谢免径造朝，泪落湿殿础。初称宗社危，天地同愤怒。次陈国多难，实启中兴主。末言樗散材，初不堪梁柱。鼎颠将覆餗，栋桡必倾宇。况兹扶颠危，正赖肱与股。大舜举皋陶，小白相仲父。耕莘与钓渭，端不乏伊吕。惟当博询访，考慎作心膂。封章屡恳辞，帝曰莫如女。往作砺与舟，不复容伛偻。叩额宸扆前，臣敢论伪楚。易姓建大号，厥罪在砧斧。奈何坐庙堂，乃与臣等伍。更效老猎师，十事听裁处。天子亮精诚，一一皆可许。因陈禦戎策，用此敢予侮。河外须救援，屏蔽资捍拒。问谁可驱策，因荐亮与所。京师当一到，九庙陈鼎俎。却为巡幸计，不可去中宇。南阳光武兴，形势亦险阻。西通关陜区，东与江淮距。三巴及岭海，宝货可运取。据要争权衡，黠虏谋必沮。募兵益貔貅，买马增牧圉。号令新帜旗，仗械饬干橹。军容久不振，整顿就规矩。潢池盗弄兵，群恶相啸聚。偏师命剪除，快若猫捕鼠。馀寇悉款降，分隶归籍簿。蒐裒将帅材，赏罚颇有序。经营年岁间，庶可事大举。灭敌还两宫，雪耻示千古。却隆太平基，不愧宗与祖。岂知肘腋间，乃有椒兰妒。含沙初射影，聚毒阴中蛊。规模欲破碎，谋议渐龃龉。固知鲠峭姿，自不敌媚妩。恨无回天力，剔此木中蠹。安能破铜山，但志燃郿坞。时危敢尸禄，抗疏愿引去。涕泗对冕旒，非不恋轩宁。君臣以义合，无使赭舂杵。帝度不可留，乃听上印组。扁舟返东吴，却理梁溪橹。多言更萋菲，贝锦成罪罟。尚荷皇天慈，薄谴居鄂渚。我来雪霏霏，及此岁将暮。崎岖山谷间，避寇如避弩。行尽江南山，始踏湖北土。风烟愁浩荡，鸿雁拆俦侣。沉吟白云飞，怅望黄鹤翥。晴川俯汉阳，葭菼满鹦鹉。家山渺安在，幽梦到别墅。三年再谪官，缭络万里路。浮游幻境中，尘迹叹仰俯。翠华尚蒙尘，吾敢念门户。但嗟机会失，事势契先误。今年寇益横，春夏蹂京辅。万骑略秦关，馀毒被陈汝。五陵气葱葱，中原郁膴膴。弃置不复论，弥望皆莽卤。旌旃满江淮，寇钞连齐鲁。六飞竟何从，秋晚尚江浒。何时包干戈，礼瑞奠璜琥。斯民安田畴，馀谷栖廪庾。四方道路通，舟车走商贾。吁嗟乎苍天，乃尔艰国步。譬犹大厦倾，著力事撑柱。居然听颓覆，此身何所措。又如抱羸瘵，邪气久已痼。不能亲药石，乃复甘粔籹。膏肓骨髓间，性命若丝缕。安得和缓徒，举手为摩拊。驯致海宇康，苍生有环堵。"}