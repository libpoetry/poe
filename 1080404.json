{"id":"1080404","title":"送魏县丞之官馀杭","dynasty":"宋","author":"吕本中","text":"君去我逾静，我病君得知。如何便相远，未有再见期。溪桥已春晚，红紫久离披。初无一尊酒，慰君别后思。君才则甚长，所用无不宜。但当敛光芒，匣剑深藏之。初非击刺用，肯顾庸人嗤。平生富事业，馀事尤长诗。当官倘见念，琢句敢嫌迟。上以寄难兄，下以愈我饥。"}