{"id":"1143930","title":"送林学正爱梅二首","dynasty":"宋末元初","author":"方回","text":"早与梅花歃血盟，岁寒同社保幽贞。八诗共识林和靖，一赋谁知宋广平。邂逅老夫传此本，殷勤今日送君行。开元宰相和羹事，铁石心肠待晚成。平生自号爱梅人，家住江南野水滨。屋角暂辞千树雪，马头犹带一枝春。馨香事业终须在，酸苦工夫盍少伸。莫学君家旧处士，西湖空老太平身。"}