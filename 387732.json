{"id":"387732","title":"氐州第一·感旧，用清真韵酬古微","dynasty":"清代","author":"樊增祥","text":"来去韩潭，香径系马，当时芳树犹小。竹里听琴，桐阴阁盏，不信蓬山缥缈。珠字青笺，有谜语、云郎心照。十六年来，花枝历乱，看花人老。渐觉尊前芳绪少。画梁畔、歌珠萦绕。绛树三生，青宁几世，感楚人怀抱。算樱桃、花上月，曾窥见、云屏歌笑。倦不成眠，乳鸦啼、纱窗又晓。"}