{"id":"693488","title":"书院新成再用前韵","dynasty":"明","author":"邵宝","text":"小堂开向绿阴边，故老相过问往年。水接少陵新槛外，草生茂叔旧庭前。山从西望城才隔，溪自东行路亦缘。微醉独歌人莫讶，春衣初试晚晴天。书策重翻架上尘，两年多负病中春。手将笔试初知健，心与盘铭几见新。方得养亲真爱日，未成报国敢轻身。冉泾门巷深如许，击节高歌不和人。"}