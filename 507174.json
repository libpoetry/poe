{"id":"507174","title":"乙酉八月二日吴江馆遇京友惠斗酒","dynasty":"明","author":"夏原吉","text":"故人远自天上来，惠我一斗葡萄醅。爱之不敢容易开，呼童捧之当庭阶。珊瑚击碎红泥堆，珍珠迸入黄金杯。一行转我肠中雷，再行扫我眉间埃。三行四行愁垒摧，五行六行春风回。桃花朵朵红生腮，胭脂点点香凝颏。平原督邮走欲颓，青州从事惊相猜。客中有此真慰怀，更无梦到糟丘台。柰何童子劣且騃，推壶仆地如翻淮。清光湿透炉边灰，馀香散入阶前苔。为之耻兮徒有罍，醉无成兮谁其陪。是知饮啄皆天裁，毫分有数非人媒。毫分有数非人媒，彼童子兮何尤哉。"}