{"id":"1106730","title":"夜坐呈外舅","dynasty":"宋","author":"王柏","text":"伤春心事正无聊，短发萧萧任意搔。旋买茶芽清睡思，不须酒力助诗豪。生涯狭处饭多味，世路险时才忌高。我为独醒愁不奈，羡君万事赴陶陶。略无家具可经营，有子顽冥秘锢深。岁月自催忙里客，功名不著静中心。诗非得意贫难遣，酒已忘情恨莫禁。坐对冰翁无可语，孤灯残火伴清吟。"}