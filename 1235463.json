{"id":"1235463","title":"次舍侄尊谦韵三首","dynasty":"元","author":"刘鹗","text":"灯吐幽花岂我欺，客来惊见墨离离。平安有字诚堪喜，漂泊无家不自知。此日禁花和露看，何时野鹤与云随？每怀竹下相从乐，煮茗谈诗事事宜。仕路莫踰科举捷，生涯赖有父书存。极知世事宜酬应，但得工夫更讨论。一旦风云滋笔力，九天雨露沛君恩。归来了却为儿愿，碑刻封题记某坟。离别经年岂不思，山林钟鼎苦何宜？喜闻门户能如昔，敢意田园近稍滋。浮世于人多薄恶，同心为汝好扶持。蕃生书子犹烦教，他日成家未可知。"}