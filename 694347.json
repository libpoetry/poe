{"id":"694347","title":"庐阜书舍和潘百石","dynasty":"明","author":"陈献章","text":"半亩还叨地主恩，北来冈阜亦称尊。水摇荔子红当槛，雨洗蓖麻绿绕门。饭后一床便独卧，晡时三?喜微温。何人为借丹青手，写过书斋也未村。一饭区区亦有恩，千秋罍洗定谁尊。先生终日卧隐几，童子几人来扫门。晴旭满窗啼鸟乱，春寒如酒著人温。江门烟景还多少，独倚寒松望远村。青山别样与人恩，绝胜黄金买得尊。从此往来乔木下，可人风日短篱门。窗临绿沼晴曦动，炉有丹砂伏火温。莫道我无徐孺子，又同庐阜又同村。沧溟著艇未还恩，又结庐冈土宇尊。六十乃扶居士杖，寻常不过酒人门。江山尽放襟怀阔，风日频来笑语温。只欠一诗閒道破，无人走告定山村。城中借竹且蒙恩，竹在崇冈竹故尊。万里沧溟都座下，一条官路自江门。长驱李白诗中逸，不舍尧夫酒后温。笑问地官张主事，病翁今日住何村。"}