{"id":"578435","title":"贞节卷","dynasty":"明","author":"罗亨信","text":"庐陵鄢氏母，芳龄失所天。守志育孤儿，儿大谪戍边。孀妇义从子，节孝图两存。开平渺何许，邈与胡境连。三时飞羽书，四郊起狼烟。教儿习骑射，跃马挥戈鋋。一朝擒丑虏，俘献宸廷前。论功定爵赏，列校职乃迁。归来拜慈母，母子共凄然。念父殁已久，幽魂閟重泉。得禄不逮养，风木徒自怜。阃将闵节义，封章为敷言。圣朝重风化，褒旌恩特宣。边藩屹华扁，门户生光妍。亲荣子亦显，二美畴能肩。作诗厉终始，令名期永传。"}