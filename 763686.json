{"id":"763686","title":"沁园春","dynasty":"清","author":"曹尔堪","text":"白露方滋，修荻半湾，丹枫一林。想伊人长啸，栏干频倚，鲈才破玉，菊已含金。秋老生悲，风来偏快，囊括湘流有赋心。舒怀抱，借湖山作带，江海为襟。提壶不厌相寻。松影合、幽居觉更深。爱不渝霜雪，岁寒敦好，时闻笙鹤，空谷传音。谡谡涛生，亭亭盖偃，气概清贞贯古今。听忘倦，任青乎赤也，供我微吟。"}