{"id":"1111832","title":"陈子厚送韶鸭将以七绝因次其韵","dynasty":"宋","author":"吴芾","text":"久闻韶鸭有灵踪，首尾俱轻快御风。公独惠然持见赠，应知野性与余同。兴在江湖万里间，洿池一曲岂能安。今朝来我西湖上，眼底陡惊天地宽。湖光深处恣沉浮，未让波间鹭与鸥。旧侣此时应羡汝，欲来相就苦无由。朝朝两两下平沙，添得湖中景趣嘉。碧卵从今生育去，便堪装点作渔家。投迹山林不厌深，老来宁复计升沉。水禽得得来相伴，应识幽人一片心。初来便自与人宜，相近相亲自在飞。底事悠然无畏忌，也知老子久忘机。虽是微禽亦美观，岂无缯弋欲相干。不须更起高飞念，且向湖中戢羽翰。"}