{"id":"1208368","title":"节妇刘氏（刘氏阳曲民家女早嫁西杜王舜卿生子甫一岁王远游越十年不归刘氏奉舅姑惟谨无怨言子年十四闻父留滦京往拜焉至则他娶矣刘若不闻日勉其子以学又十年王始归浃日而复去竟死滦水上刘自奋艰厄中以保其家以成其子有司上其事旌其门子名思义刘年七十馀）","dynasty":"元","author":"宋褧","text":"生世苦不谐，愈甚太常属。藁砧任飘荡，宁馨堪抚育。生无织锦诗，死有崩城哭。愁云散晋溪，华表照阳曲。"}