{"id":"436182","title":"题秋暮山行图","dynasty":"金末元初","author":"段成己","text":"乱山嵂崒争清妍，寒林寂历相绵联。人閒黄尘千万丈，一点不到山林边。秋光淡薄秋气爽，浮云积翠何葱芊。高风凄其脱木叶，向来面目仍增娟。江流一曲抱山麓，孤舟斜日栖江湍。行人何适来，负担腰膂?。荦确石头路，蹇驴鞭不前。人家前涂渺何许，望之不及忧悁悁。问公何从得此本，笔势髣髴营丘传。我本山中人，见之心惘然。崁■历落真可笑，对画题诗思昔年。"}