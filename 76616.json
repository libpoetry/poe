{"id":"76616","title":"山行·山光秀可餐","dynasty":"宋代","author":"陆游","text":"山光秀可餐，溪水清可啜。白云映空碧，突起若积雪。我行溪山间，灵府为澄澈。崚嶒崖角立，蟠屈路九折。黄杨与冬青，郁郁自成列；其根贯石罅，横逸相纠结。上扪鵰鹘巢，下历豺虎穴。流泉不可见，锵然响环玦。出山日已暮，林火远明灭。小息得樵家，题诗记幽绝。"}