{"id":"230812","title":"木兰花慢·属三秋正半","dynasty":"宋代","author":"洪皓","text":"属三秋正半，暮云敛、月舒圆。误惊鹤鸣皋，栖乌绕树，魑魅惊旋。寻常对三五夜，纵清光、皎洁未精妍。须是风高气爽，一轮绝後光前。无偏。故国迢迢，千万里、共婵娟。但陟屺瞻驰，高楼念远，宁不凄然。天涯更新雁过，□哀嗷、出塞影联翩。空俾骚人叹羡，向隅耿耿无眠。"}