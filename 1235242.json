{"id":"1235242","title":"水竹轩乃余退居之所政与熙春樵岚相邻朝暮之间云烟变态四时之景气象万千其画工吟笔之所不能尽者皆致吾书窗几席之间因赋樵岚閒居水竹轩土字韵邀好事者和之","dynasty":"元","author":"元淮","text":"水镜得閒居，修竹荫轩庑。樵岚城市外，迥有山林趣。幽窗宜习静，孤坐忘百虑。风枝正韵秋，寒叶更飞雨。兹来息奔走，即此成燕处。道胜物自轻，权势皆粪土。容膝坐小轩，野兴厌廊庑。潺潺水竹幽，寓此得佳趣。忧道轻黄金，身外何足虑。水镜瑩无尘，竹圃自烟雨。幽栖虽寡徒，笔砚可同处。更喜芋区旁，尚有种瓜土。"}