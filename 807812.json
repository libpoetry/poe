{"id":"807812","title":"沁园春  题王山长小像","dynasty":"清","author":"陈维崧","text":"己卯之秋，余甫成童，流观简编。见诸省贤书，楚材最妙，于中杰作，数子尤传。旧雨石霞，金昆亦世，先后同吟杕杜篇。昭邱上，只思君不见，君在谁边。相逢各已华颠。算燕市论交亦偶然。叹破砚枯琴，此间孤冷，豪丝脆管，别屋夭妍。三尺生绡，一泓冰雪，貌尔萧疏老郑虔。掀髯笑，笑人间何限，图画淩烟。"}