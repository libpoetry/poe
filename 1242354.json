{"id":"1242354","title":"齐天乐 其九 寄张翔南","dynasty":"元末明初","author":"邵亨贞","text":"六朝千古台城路，伤心几番兴废。形胜空存，繁华暗老，举目江山还异。风尘万里。奈迁客驱驰，去程迢递。故旧相望，雁边消息缈难寄。春风凤皇台上，转蓬回首处，应叹身世。江总情深，陈琳檄倦，投老竟成归计。斜阳某水。且净洗缁衣，任休行李。只怕东山，兴来还又起。"}