{"id":"849868","title":"猎者","dynasty":"宋","author":"王迈","text":"山中有猎者，设网张四隅。稚獐为所絓，性命悬庖厨。母獐至网外，踯躅相悲呼。明知猎者意，于己并觊觎。柰爱不可割，投网与子俱。猎者偶省悟，攒眉发长吁。纵之与偕活，长揖谢猎徒。焚网毁毒矢，放鹰逐韩卢。人物强非类，天性元不殊。爱母寝皮猿，惜子乔腹鱼。人均作此念，可废佃与渔。猎者仁孝心，洞然贯体肤。彼为中国阱，愧见此猎无。"}