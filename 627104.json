{"id":"627104","title":"赠梁渐子 其二","dynasty":"明","author":"陈邦彦","text":"有怀不自喻，无金喜结客。志意匪恒期，时以寄吾迹。所思如有人，求之不可得。及门曾子固，于君为夙昔。闻声已相思，耿耿在中鬲。九年春正月，夜光皎如璧。醉里从群谢，座中犹别识。迟明读君书，读之动颜色。薰以兰蕙膏，崇以珠翠饰。令质本自妍，区区非所益。帐中不敢秘，服膺永无斁。"}