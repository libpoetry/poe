{"id":"692915","title":"和人韵四首","dynasty":"明","author":"杨爵","text":"能从定里息奔驰，即是天人合一时。往哲藩篱吾剖破，动无方所静无私。病潜隐处最难医，拔去深根思匪夷。舜蹠相悬初未远，差之千里自毫厘。户成人自此间出，阖辟真机须了之。却笑纷纷御寇者，徒劳破屋欲何为。一原万象皆同有，要把心从此处知。善到公时多少大，须知无我是无私。"}