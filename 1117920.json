{"id":"1117920","title":"寓叹二首","dynasty":"宋","author":"陆游","text":"江上霜风透弊袍，区区无奈簿书劳。衰迟始忆壮游乐，仕宦更知归卧高。人怪羊裘忘富贵，我从牛侩得贤豪。俗间问讯真成懒，有手惟堪把蟹螯。剑外归耕梦不通，公车上疏路何从。有心求缩地万里，无羽可朝天九重。狂诵新诗驱疟鬼，醉吹横笛舞神龙。明当采药玉霄去，他日君看冰雪容。"}