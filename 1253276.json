{"id":"1253276","title":"开泖口号四首","dynasty":"元末明初","author":"陶宗仪","text":"县民应役开长泖，两岸高低菜麦空。程限不严功力怠，监官酣酒舞裙红。四十里长横泖路，会工都用六千人。开挑两月无成绩，主典污慵欠拊循。沟渠堰塞为开河，河未开通雨转多。水浸麦根浑烂却，今年生理竟如何。万农蹙额吁苍旻，莫把春霖困下民。种得稻禾供馈饷，全资二麦济饥贫。"}