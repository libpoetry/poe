{"id":"703231","title":"过山海关","dynasty":"明","author":"释今无","text":"及关犹曙色，十日乱边声。无计轻然诺，临危任死生。旅魂先马倦，落月与山平。到此方惆怅，悲笳处处鸣。汉地今朝尽，高天去日长。山川送形影，冰雪到膏肓。败垒封狐窟，平沙古战场。予生甘灭裂，心迹此时伤。百簇旌旗出，惊看令尹才。烟尘空自绕，锁钥几曾开。鬼箓宣名姓，刀边问去来。更怜图貌后，尤似暴鱼腮。重门扼断石，峻壁插寒空。额是前朝字，城犹秦代功。吹笳喧杀气，侧目见长虹。飞将孤坟在，凄凉白露中。鼓炮三声毕，弓刀十队齐。黑云驱雁入，骏马杂人嘶。气到惊心短，头因下泪低。亦知前更甚，无奈自凄迷。"}