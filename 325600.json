{"id":"325600","title":"忆旧游·记开尊看雨","dynasty":"清代","author":"张祥河","text":"记开尊看雨，策骑寻香，一水红边。净业湖头月，有荷花自主，邀客年年。小楼碧纱笼处，题句玉堂仙。喜五马能来，重招胜侣，一话诗天。依然。曲阑外，正镜净窥凫，柳暗闻蝉。欲唤红衣舞，更何人银甲，解唱田田。暮霞几回飞去，凉煞钓鱼船。祇感到西涯，谁家小筑湖水偏。"}