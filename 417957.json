{"id":"417957","title":"芳华曲 为梅兰芳大师作","dynasty":"近现代","author":"孔凡章","text":"碧城飘渺银河落，两行宫烛迎仙乐。闻道扬州日涉园，梅林地近花神阁。阁畔梅林擅馥芬，一枝分秀到燕云。公孙剑舞风前试，王子笙歌月里闻。菊部百年思济美，梅家三世欲论勋。氍毹屈指推翘楚，应许斯人迥不群。尧疆百战还龙裔，良辰更献逢场戏。甲胄宁辞此夜劳，胭脂不减当年丽。重现杨家穆桂英，深闺正决征辽计。夜阑灯灺卸明妆，花草风雷岁月长。碧海浮沤思浩劫，红旗稽首认归航。哀乐平生余太息，缤纷尘梦一思量。弈叶漪兰本世家，承平歌舞送春华。入时燕赵工蝉钿，绝响同光忆凤琶。卜居夙重芳邻择，斜街尚见刘安宅。何物偏怀合浦珠，宁馨竟是连城璧。坊间重币选萦喉，十斛明珠聘主讴。金谷花开争烂漫，银霄鸾翥任翱游。新妆自介盘龙髻，瑞锦新裁舞雉裘。谁知微霞生拂晓，化为晴蔼丽星球。峨峨宫鬓垂金凤，红楼再现游仙梦。泣玉诗焚泪欲枯，惜花情重心难控。一别阊门事已差，兰闺还泪是生涯。神瑛槛外肠空断，仙蕙林中愿未赊。文场轻笛促繁筝，若个花蹊踽踽行。鹦鹉昨宵春梦恶，蔷薇别院晓寒轻。两袖麝烟饶雅致，一犁鹃雨湿幽情。本惜前身同薄命，更堪亲手葬倾城！一自新声惊四座，不知芳誉满神京。岂有才人拘一格，娵隅毕竟清池窄。乡土何尝惯别离，关山不惮劳行役。一江烟水一山岚，黛色东来玉管酣。香帘独映琴边幕，油壁车迎柳外骖。檀板韵从徐后疾，桐丝声在静中涵。从兹歇浦无双誉，惟有河阳第一堪。最是曲终人散后，余音浑欲醉江南。江南一醉春林霁，沉香亭北花盈砌。华清池畔眼波流，昭阳殿上眉山细。唐宫醉酒擅风神，十万珠云拥太真。玉辇笙箫归禁苑，银觞醽醁遣芳辰。筵前御柳鹦哥慧，冠上宫花凤子驯。迎驾无端嗔力士，降陛浑欲礼词臣。明灯如月照朱颜，活色生香现玉环。顾曲周郎应笑语，此生能见几华鬘？最难珠玉深藏椟，东风雁简来殊服。衣带量程苇一航，帆樯计日桑三宿。远去才尝出岫心，高瞻自有横波目。一时江户起狂潮，朝野知名竟折腰。户外香轮垂紫幕，街头芳树系红绡。源同夏后敦邻谊，乐衍春王谱正韶。梅萼自来尊国色，樱花从此愧天骄。瀛洲卅载成三访，锦瑟朱弦往事遥。雕戈玉帛休重论，恩仇毕竟盈方寸。健笔难描九畹心，情人自有邦家恨。教人肠断感甄吟，清泪年年湿袂襟。憔悴樊笼哀翠羽，邃深宫苑渺青禽。春风玉佩湘皋远，夜月银箫魏阙深。汴京物换愁何许？洛水魂归恨不禁。摩挲酒迹怜衣衽，陈王此醉终难醒。鹓晕依约凤来仪，雉尾依稀花弄影。长门花落写婵娟，永忆飞琼谪降年。寂寞但吟怀旧赋，渺茫空憬再生缘。此心何事最难温？最是相逢铸梦痕！五夜乌栖幽咽曲，人间天上一销魂。云中皓月花前镜，身如花月交相映。载誉翻愁小住难，迎宾转为高名病。堂上王储伉俪尊，门前国使车骑盛。最是鱼鸿应对难，飞来雅意如相竞。彼美西方伫钿车，隆情隔海播春芽。栽来连理和平树，种就芬芳友谊花。交往不须劳使节，霓裳直欲替星槎。阳春到处留新谱，异国冠裳争快睹。丽彩纷生大厦辉，喧宾欲夺群芳主。盛筵相识尽名流，高位频闻颁学府。巨匠论交在艺林，行人风采留歌圃。瑶台阆苑回翔走，梨园霸业应无偶。倾盖萧翁莫逆交，忘年泰老多闻友。一曲横吹调未终，虬髯碧眼同低首。正是芳春鼎盛时，关东严邑起狂飔。江山有地资强敌，风雪无人拯义师。罪有攸归公论在，责无旁贷史臣知。舆图唾手三千里，南宋君臣梦醒迟！直北伤心休远眺，难将恢复期廊庙。白日长怀悄悄忧，丹忱暗艺星星燎。换柱新更敕勒歌，鸣琴顿废清平调。赵宋兴亡在战和，韩程生死空啼笑。天地苍茫强自宽，一行远应香江召。香江此去路漫漫，一缕清芬拂艺坛。箫鼓钧天方雅乐，帆樯沧海忽惊澜。谁知南服嘤鸣意，转作逋逃避祸看。血战雄关坚不守，时逢天运当阳九。凭陵风雨会楼兰，满地烟尘思细柳。泰岳军魂不可招，蒋山王气今何有？附骥伊谁竟虎伥，沐猴有客宁鸡口。江东涂炭事全非，白燕飞来正合围。战后楼台哀冷月，劫余花木耐斜晖。明珰翠羽抛难尽，雾鬓风鬟去不归。谁怜孔雀珍毛羽？殄瘁东南独自飞！纥干无地容寒雀，南溟一样风波恶。异地依人夏屋难，兵时久客春衣薄。等是龙潭虎穴中，归来尚免沦沟壑。一夜鬑鬑忽有须，弹冠新贵漫揶揄。首阳薇蒛情虽异，凝碧琵琶事岂殊？颜色从今非卫玠，情怀长是托昆吾。漫天金鼓身何病？报国银针血溅肤。客边衣食谋生计，吟畔丹青抵宿逋。怜君风义真男子，愧彼衣冠士大夫。竟从脂粉识昆仑，气节炎黄一柱存。尺寸但余唐土地，版图终是旧乾坤！宁从玉石分鸦凤，肯向金陵侍犬豚！冰心自葆坚贞质，不负黄河灌溉恩。社稷飘摇妖焰烈，全民共挽金瓯缺。大地横飞战伐声，名城苦滴英雄血。三户能收牧鼎回，八年尽荡欃枪绝。左衽狂心末日哀，前车旧辱崇朝雪。白下降幡惨不飘，八纮妖梦如烟灭。粉黛生涯未合休，妆成不改旧风流。方期禹甸安阛阓，又报萧墙阋盾矛。天命自来分顺逆，人心终古辨薰莸。横江铁锁空天堑，蔽日银戈下石头。天步艰难终有极，卿云缦缦起神州。闭门久伫南征旆，卷阿喜赋鸾声哕。开国新朝礼俊才，归仁上苑成高会。清时无处不青春，雪拥征轺莅远邻。胜利难忘凝血泪，艰危曾是共荆榛。革命红场犹有迹，长征赤县已无尘。友情无间交弥厚，文杰相逢意倍亲。深情到处留鸿雪，今古歌坛更几人？长蛟卷浪千山黑，由来拯溺原天职。急难何涉愁险巇，同袍肯惜劳心力？鸭绿江桥一线横，国门箫管送佳兵。山前弹雨闻鲸鼓，地下灯云起雁筝。箪食竞援烽火急，弦歌能壮鼓鼙声。紫塞两征完义举，青霜一舞播芳名。此舞舞回千载事，风云楚汉忆龙争。烟霞万古诗重读，大王墓上诗人哭。封侯雍齿正从龙，兴暴重瞳空逐鹿。一曲当场度别姬，干将掠影春山蹙。中原抬眼遍干戈，不逝乌骓可奈何！先入关中秦火熄，重围垓下楚声多。离合神光留剑影，死生敌忾入琴歌。万里尧疆归赤帝，千秋坛坫忆青娥。蛾眉肯为君王死，此恨端应问太阿！樽前项羽惊魂骤，残棋妃子双难救。红颜金钿玉长消，碧血罗衣花欲透。君看吕雉漫垂帘，却笑媚娘工掩袖。争及春风婉娈花，美人名字留身后。从艺宁教一息停，倚栏双鬓已星星。鸿痕梦植花千树，燕影诗描画一屏。有恨江城伤玉笛，无情天意靳金铃！二竖弄人成祸水，一身如寄付空泠。心期自践瑶池约，身世应书玉璧铭。人生美善应无憾。骊曲凄凉未可听。风雨江湖休再涉，冰魂珍重葆余馨。盖棺无愧是行藏，朗月明珠许颉颃。归省敬恭瞻故里，无衣慈惠赋同裳。世事百年终是客，天才一代合称王。迷离钗弁留双影，游戏仙凡又一场。歌云叆叇飞寰宇，名字从来不愧芳。平生事业诗难记，幽怀只借鹍弦閟。慧敏真疑倩女魂，音容妙得闺人意。绝艺珠峰独自臻，严妆轻饰总无伦。延誉每多名士友，留芳不属女儿身。恰如王冠杨卢骆，端合梅优程尚荀。龙门评价惭芜笔，燕市传奇在锦茵。漱玉披香原是梦，不须惆怅问兰因。并世风华孰比高？更留清白惠儿曹。红梅继美闻骍角，丹桂同芳嗣凤毛。每试舞衣新蜀锦，如闻歌管旧云璈。至今""探母""留佳话，姊弟珠旒对蟒袍。弟子韩嫣容色近，音容暗得师门韵。入室公然绮岁能，传灯不禁瑶华问。羯鼓初停世已惊，昙花倏谢天胡靳？后来桃李竟成行，新荫绿遍燕吴郡。清浅蓬莱又几回，年年春去复春来。潘鬓沈腰成水月，舞衫歌扇已尘埃。罗浮一梦终成幻，吴会重吟剧可哀。衣冠优孟登场罢，墓上鲜花锦作堆。太息吾生驹过隙，十年宦迹邯郸客。鴽马空怀冀北惭，精禽莫补天南坼。愁碎关中处士琴，饱看邺下仙人弈。身外浮名剧作场，心头隐痛诗成册。每戒行吟失正声，更惭妄语违诗格。绝世风华过眼才，万花山径几徘徊。原因劲骨存松柏，莫遣贞心没草莱。沉迷吟事浑忘倦，抒怀每借端州砚。晚岁宁辞俭腹讥，诗成旷代名优传。"}