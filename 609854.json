{"id":"609854","title":"出都门柬区用孺太史","dynasty":"明","author":"韩上桂","text":"恻恻复恻恻，游子遵道侧。往路阻且遥，天长杳何极。海燕既先翔，孤鸿从后发。我欲挟之还，相将赴南越。宇宙邈难托，星辰看渐驰。故园有丛菊，可以泛瑶卮。碣石高嵂屼，黄金空自悬。昭隗不可见，骏骨几能存。故人有深意，强欲止我宿。绨袍不耐寒，青精久未熟。雄剑闭长匣，隐隐作龙鸣。大德尚莫报，睚眦何由平。落叶辞高树，飘飖离本根。客心郁若结，仓卒思旧恩。鲁酒虽云薄，饮之不能盈。忧怀有万斛，未酌心先酲。握别更何言，幽芳挺孤植。后会讵可常，努力崇明德。"}