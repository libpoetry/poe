{"id":"849093","title":"孔明","dynasty":"宋","author":"卫宗武","text":"龙卧而长吟，胸次抱奇伟。立心不北向，特为三顾起。曹瞒下荆州，气可吞权备。奋袂为一出，遂成鼎足势。忠诚以辅国，相业难拟议。刑政能服人，怨雠至感涕。出师陈悃款，训诰相表里。南攻孟获平，北出张合殪。司马亦严惮，甘受巾帼耻。傥使先十年，营星未殒坠。兴复其可期，中原安有魏。"}