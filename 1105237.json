{"id":"1105237","title":"挽曹侍郎","dynasty":"宋","author":"方岳","text":"诸老各凋零，公乎独典刑。草堂春得句，雪户夜谈经。岁月头从白，江山眼共青。斯文今已矣，天亦自冥冥。一角玉麟寒，何心獬豸冠。满腔秋沆瀣，披腹玉琅玕。讲入经三昧，书成义不刊。阳城遗碣在，老泪不胜弹。笔橐上严宸，真为侍从臣。袖中周礼在，言外孔堂春。亟草閒居赋，宁惭勇退人。空馀文作冢，书带已成尘。我昔识平川，初鸣偃室弦。议题春雨夜，探榜晚秋天。两柳今安在，枯梅画不传。向来诗酒地，独立意茫然。"}