{"id":"611343","title":"孟冬念二日集李将军伯修署中赏菊戏作把菊问答歌","dynasty":"明","author":"邓云霄","text":"问黄菊，开何迟，严冬杀气凝东篱。金钱已过浮萸后，玉醴非逢落帽时。把花枝，堪笑汝，耽隐逸，有何趣。冷淡曾淹处士家，凄凉今倚将军树。名园百卉斗春妆，五侯七贵飞琼觞。如花少女出洞房，莺喉鸾舞调笙簧。一刻千金夜未央，汝时抽茎寸许长。野畦芳草同摧藏，到今开处满头霜。北风瑟瑟吹衣裳，月寒酒冷对虚堂。侍儿曲调虽绕梁，曲中哀怨含清商。纵有黄□与绿袖，敢与桃李争风光。把花枝，长太息。怯秋霜，傲秋色。一生不得青皇力，花兮花兮何岑寂。花动容，似解语。执予袖，附予耳。樽前莫笑我开迟，如君偃蹇还堪嗤。同朝鸳鹭燕云隔，失路风波粤水悲。致身何太晚，抽身何太早。不言时命乖，但说烟霞好。君归君归何草草？君家松桂可盘桓，惟我同君共岁寒。愿作君家篱下物，年年长得奉清欢。花有情，酒有味。泛英酌酒醉且歌，人世忙忙竟何事？君有刚心照雪霜，我将正色留天地。听花言，领花意，坚持晚节同须记。斗转参横未忍归，狂浮大白向花挥。花神有约酣余兴，明日携壶更典衣。"}