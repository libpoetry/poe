{"id":"861727","title":"腊中得雪快晴成古风呈尧章铦老","dynasty":"宋","author":"王炎","text":"苍头熟睡唤不应，光射纸窗疑月明。更筹可数夜方半，杙上一鸡先误鸣。晓起飞花堆户外，幻出人间无色界。九街车马不知寒，蹴蹋银杯翻缟带。杲杲日升东海东，须臾光彩蒸霞红。不忧桂玉顿增价，人在冲融和气中。贝阙珠宫五云际，遥知天上龙颜喜。麦畦白白覆青青，农事来年定丰美。"}