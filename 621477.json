{"id":"621477","title":"送陈秋涛太史还朝","dynasty":"明","author":"欧主遇","text":"载笔中朝第一流，宫衣摇曳返瀛洲。气连牛斗双龙剑，手辟云霄五凤楼。锁闼玉堂官并美，西京东观秘全抽。朝昏茎露千珠重，来往仙槎八月浮。使命光分沧海日，宦情閒对白云秋。偶归径许求羊入，此去书成班马俦。听履早趍鸳鹭序，离筵为典鹔鹴裘。知君黄阁赓歌地，作相还家尚黑头。"}