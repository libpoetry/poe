{"id":"623042","title":"魏五主","dynasty":"明","author":"郭之奇","text":"金刀失利炎精熄，千里青青延草色。谯东筑舍能几时，征西将军初粉饰。一人尺土帝无获，三分鼎足归汉贼。分香卖履藏遗言，劝进登坛尔何德。鸟育燕巢石负图，呜呼司马称社稷。夷爽杀彪置诸王，三马同槽曹始迫。河内既迁高贵迎，南阙抽戈金墉即。流涕何人不自胜，有魏纯臣居晋国。"}