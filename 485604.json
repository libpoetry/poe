{"id":"485604","title":"蒋氏寿萱堂","dynasty":"明","author":"袁凯","text":"湜湜黄浦，东流为莆。维莆之阳，季硕氏居。维季硕氏，夙失其怙。母氏是拊，是复是顾。是乳是哺，燥湿易处。不敢笑语，不敢恐惧。母也劳苦，既长而教。出就于校，复因复好。克荷克绍，母也其耋。嗟嗟我母，如彼昊天。何以报之，维以永年。烨烨芳草，树之于阴。翼翼高堂，匪高且深。维此芳草，其气扬扬。母氏觏止，其忧乃忘。既忘其忧，其乐悠悠。无有灾咎，维康维寿。维寿其何，如山如河。不竭不磨，寝食具宜。水有游鲤，陆有粳米。烹炙淅洗，甘膏?。酌此春醴，于堂之北。于堂之北，旦旦若是。曷其有既，我歌我诗。置之于楣，告尔后来。告尔后来，季也可仪。"}