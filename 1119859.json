{"id":"1119859","title":"三月晦日同弟观侄津往宝幢哭刑部伯求弟道从茅山泊东林寺弟观有诗三首因次韵 东林寺","dynasty":"宋","author":"陈著","text":"投憩得幽寺，便忘行路遥。竹边流水过，门外好山朝。金相已流土，海音无复潮。池檐立良久，老衲忽相邀。劫火不飞处，便如仙洞源。载秧交野艇，卖笋到僧门。潮水河分港，南风雨暗村。家山百里外，回首已黄昏。山泉今已矣，开落梦中花。欲哭青松墓，却留黄檗家。眼花飞作练，心事苦如茶。造物故相阻，雨阴殊未涯。"}