{"id":"943806","title":"次韵张丞","dynasty":"宋","author":"陈造","text":"政平民安之，不在书上考。君看道傍樗，苍云荫合抱。明时话英躔，佳气指蓬岛。孰知嵌岩幽，乃韫希代宝。张侯儒而吏，笞箠环台皂。政声载舆论，文价动诸老。学富食犹贫，志坚进不早。即今紫霄人，岂必皆横草。亦知名炜烨，曾上荐士表。静女家无媒，深闺自媚好。胡宁倚昌丰，浓抹且淡扫。会看邢娥前，妒妇付绝倒。"}