{"id":"247119","title":"洞庭碧血·秋尽原野空无人","dynasty":"现代","author":"田翠竹","text":"秋尽原野空无人，林木脱叶山嶙峋。岩花损色见寒泪，衰草没径生烟尘。瘦马四十匹，力疲耸硬骨。一步一点头，摇摇势欲蹶。鞭之不疾行，怒目徒吞声。背同布囊比石重，古道曲折且不平。牧马老苍头，齿落作俘虏。尝遍辛苦味，日夕思遁走。偶憩茅亭畔，人首傍马首。窥敌左右散，以目探囊口。赫然心怦怦，塞囊佥断手。想是胡儿死战场，埋骨未得留斯囊。间关浮海归故乡，千家万家啼断肠。憩久忽前去，芒鞋宿何处？颓垣破瓦遍荒村，残骸乱血迷遥路。昏鸦野犬自去来，夕阳冷堕江边树。"}