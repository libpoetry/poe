{"id":"1199539","title":"孟珠","dynasty":"魏晋","author":"无名氏","text":"人言春复著，我言未渠央。暂出后湖看，蒲菰如许长。扬州石榴花，摘插双襟中。葳蕤当忆我，莫持艳他侬。阳春二三月，草与水同色。道逢游冶郎，恨不早相识。望欢四五年，实情将懊恼。愿得无人处，回身与郎抱。阳春二三月，正是养蚕时。那得不相怨，其再许侬来。将欢期三更，合冥欢如何。走马放苍鹰，飞驰赴郎期。适闻梅作花，花落已成子。杜鹃绕林啼，思从心下起。可怜景阳山，苕苕百尺楼。上有明天子，麟凤戏中州。"}