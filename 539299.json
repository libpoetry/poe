{"id":"539299","title":"冬日同客游李太常伯华诸园","dynasty":"明","author":"王世贞","text":"窈窕纵横事事宜，还如谷口动京师。幽亭护竹寻难遍，寒日穿萝袅易垂。径尽樽醪时一引，坐新钟鼓不须移。风林忽送青山色，霜榭俄低白雪枝。歌罢缠头珠错落，舞残垂手玉逶迤。城隅柝响催逾劲，席里杯行愬莫迟。四海烽烟容汝老，百年丘壑为谁私。须留麈尾听玄讲，未许悲吟伏枥词。"}