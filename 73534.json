{"id":"73534","title":"玉蝴蝶·丙午元夕","dynasty":"元代","author":"梁寅","text":"霁景烟霞五色，黄金柳袅，碧玉桃开。再观升平气象，处处春回。且追随、村歌里巷，休耽恋、绮席楼台。独徘徊。人看月上，月趁人来。因怀。金陵旧曾游玩，御街灯火，远照秦淮。胜友同欢，醉听箫鼓闹春雷。几年间、风驰云往，千里外、水复山回。是仙才。飙轮许借，重访蓬莱。"}