{"id":"433041","title":"忆江南 四首 宿归宗寺衣钵寮，无眠忆旧","dynasty":"近现代","author":"唐圭璋","text":"人声悄，夜读每忘疲。多恐过劳偏息烛，为防寒袭替添衣。催道莫眠迟。游丝细，人静碧纱窗。问字有时妨午绣，插花常聚一帘香。晴昼不知长。炉烟袅，讳病最深沉。匀粉图遮憔悴色，强欢聊慰老人心。暗里自沾巾。绵绵恨，受尽病魔缠。百计不邀天眷念，千金难觅返生丹。负疚亦多端。"}