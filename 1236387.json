{"id":"1236387","title":"三用韵呈天石长老","dynasty":"元","author":"陈镒","text":"不二门中试往参，了无文字况言谈。安心有法何从觅，应事随机已熟谙。午榻偶听风竹响，春厨时荐野蔬甘。劳生自愧多烦恼，宁止嵇康七不堪。路入琅山十里郊，曾闻卓锡盖新茅。灵岩中竖擎天石，祗树东回偃月梢。欲比渊明来入社，也应支遁肯联交。他时襆被来寻约，长听钟声夜半敲。"}