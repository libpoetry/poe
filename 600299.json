{"id":"600299","title":"兖州道中有怀南剑诸友","dynasty":"明","author":"郑用渊","text":"龙峰郁苍翠，剑水涵渊澄。五星聚奎躔，诸贤应运兴。龟山浚其源，定夫阐其精。冰壶独瑩彻，紫阳集大成。远宗洙泗脉，近绍濂洛馨。寥寥四百载，吾道孰准绳。皇风正清穆，酿化起朱程。江右真儒出，镡南豪杰生。堂构既赫奕，正学复玲玲。愧余蹇不类，抠衣及门庭。从兹邹鲁道，驱车向北行。吁嗟二三子，赋质良睿明。毋徒空立雪，返照在惺惺。孔颜寻乐处，用舍总无情。夙夜慎勉旃，勿凿尔性灵。"}