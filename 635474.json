{"id":"635474","title":"寿洪母","dynasty":"明","author":"成鹫","text":"男儿立身须及早，强仕服官亲已老。男儿爱日在承欢，百年喜惧非一端。何如当今洪氏子，天伦乐事谁可比。母也圣善子明经，七闽五岭咸知名。名动临轩身未出，安阳待捧毛生檄。北堂设帨时未央，朱明日永兰桂芳。儒冠采服朝戏舞，大孙鸣琴小击鼓。门前车马如云屯，昌言美誉纷前陈。有人拜首扬母节，贞松翠柏凌霜雪。有人避席称母慈，养成雏凤丰羽仪。有人赞叹颂母德，减膳分餐苏菜色。东樵野老闻所闻，一曲长歌寄五云。五云多处群仙宴，麻姑西姥遥相见。河浊河清海浅深，瑶池一会到于今。手栽庭砌三株树，拂日凌霄作天柱。东樵拭目几回看，看取金桃受恩遇。"}