{"id":"982634","title":"和蔡天启赠文潜之什","dynasty":"宋","author":"秦观","text":"蔡侯饱学困千釜，濯足清江起南土。剧谈颇似燕客豪，快夺范雎如坠雨。东城桥梓未足论，柏直何为口方乳。蒋侯山中伴香火，三年不厌长蔬苦。平生瑰玮有谁同，要得张侯三日语。昼闲那自运甓忙，时清不用闻鸡舞。桓荣欢喜见车马，书册辛勤立门户。要当食肉似班超，猛虎何尝窥案俎。"}