{"id":"782046","title":"赠金怡庵医士","dynasty":"清","author":"戴梓","text":"辽海东头长戍客，贫病交攻瘳不得。黄金已与神仙期，卢扁难逢空叹息。飘然忽遇怡庵子，长笑向人粲玉齿。病如草木逢春风，一匕投之身即起。劳劳辽海住七年，活人比户多莫纪。得来金帛付黄垆，犹道青帘未足酤。兴酣斗石图快意，长鲸一吸翻江湖。座中白头人骨傲，气凌沧海蛟龙枯。鼓掌欢呼发异籁，云雷绕席摇天枢。吁嗟乎人生百年为乐能几何，何不反哭为笑而长歌。君今归去勿复道，万里遥望云山阿。我亦行将觅归棹，糟邱高筑邻烟萝。"}