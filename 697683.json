{"id":"697683","title":"阅文山集谩述二首","dynasty":"明","author":"胡俨","text":"誓死成仁永不忘，勤王发愤更鹰扬。虞渊日落山河惨，吴苑春归草木长。万里羁囚抛骨肉，百年忠义见文章。可怜有客王炎午，生祭临风泪几行。二龙南去海茫茫，社屋寒来雁叫霜。万死搴旗还举义，千金脱险竟浮洋。都城不泯忠臣祀，国论犹传政事堂。志士悲歌多感慨，后人谁识谢翱狂。"}