{"id":"959669","title":"荆江大雪","dynasty":"宋","author":"郑獬","text":"长鲸戏浪喷沧海，北风吹乾成雪花。漫空倾下不暂住，三日不见金老鸦。天工斗巧变物境，玉作荆州十万家。须臾堆地厚一尺，直疑天漏亡由遮。白头老柏最崛强，压折铁干纷鬖髿。竹屋夜倒不知数，但闻走下雷霆车。南方瘴土本炎热，经腊犹生碧草芽。忽遭大雪固可怪，冻儿赤立徒悲嗟。青钱满把不酬价，斗粟重于黄金沙。此时刺史颇自愧，起望霁景殊无涯。有民不能为抚养，安用黄堂坐两衙。"}