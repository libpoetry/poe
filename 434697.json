{"id":"434697","title":"赠答杨焕然","dynasty":"金末元初","author":"元好问","text":"诗亡又已久，雅道不复陈。人人握和璧，燕石谁当分？关中杨夫子，高诲世所闻。十年玄尚白，藜藿甘长贫。有来河水篇，四海付斯文。斯文有定在，桓生知子云。古来知己难，万里犹比邻。千人国中和，要非心所亲。东楚西南秦，望君劳我神。相逢不得语，别去徒殷勤。白云不可赠，相思秋复春。"}