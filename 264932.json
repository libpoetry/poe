{"id":"264932","title":"齐天乐·谁觞群玉山前冷","dynasty":"现代","author":"王陆一","text":"谁觞群玉山前冷，愔愔欲招君返。閟竹天荒，搴华月莽，念尽旧情芬暖。冰姿自管。教散作红棉，点妆春苑。淡淡明云，动空霓羽向歌展。秾桃自多靓染。对千林润滴，尽高青眼。后土移枝，飞琼下意，得省无双凄惋。随花缓缓。比溅泪惊心，野风孤馆。晓色莹然，洗高城一片。"}