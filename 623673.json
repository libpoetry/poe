{"id":"623673","title":"陈使君八十一举孙","dynasty":"明","author":"欧必元","text":"美哉陈使君，燃藜向天禄。避世甘陆沉，一挥乃出牧。政成领郡最风流，不减昔时陈太丘。拂衣一日轻轩冕，招隐山中丛桂秋。归来图书悬四壁，酌酒赋诗堪自适。社同五柳陶先生，卧有平泉宰相石。八十今年寿域开，释氏麒麟天上来。幔亭似宴曾孙处，芝兰玉树长阶苔。况复碧桃三熟时，亲随阿母宴瑶池。酒罢群仙归紫府，壁间尽是留题诗。君不见五色凤毛产丹穴，渥洼千里啼汗血。又不见泰山之巅偃盖松，上摩苍天下凌雪。君家振振多麟趾，千秋万祀皆如此。"}