{"id":"807560","title":"琵琶仙  阊门夜泊用白石词韵","dynasty":"清","author":"陈维崧","text":"暝色官桥，消尽了、带雨绿帆千叶。驿口夜火微红，璚箫正凄绝。记醉惹、铜街唤马，更閒凭、画楼听鴂。无数前情，许多往事，樯燕能说。只细数、花草吴宫，除梦里、依稀旧时节。欲买韶光暂驻，待来春翠荚。纵尚有、鸱夷一舸，怕难禁、伍潮堆雪。悔杀麝帕鸳衾，那年轻别。"}