{"id":"698526","title":"閒中漫兴二首","dynasty":"明","author":"唐胄","text":"迢递川原瘦早霜，菊黄槐绿送秋忙。碧鸡金马看人淡，白鹤瑶琴伴意长。敢忘恩波天与阔，自伤痴拙老添狂。朔风也重袁安卧，夜夜追寻到枕凉。静里风情觉道真，天空海阔尽宜人。云閒不厌交庭影，风懒无心扫径尘。万里宦游鸿爪印，两年旧识燕归前。鹿车未遂梅花路，慰得高邻载酒频。"}