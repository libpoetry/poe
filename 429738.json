{"id":"429738","title":"病起书怀呈真长拔可敷庵兼寄石遗师舜卿表兄福州以霜发秋蓬乱为均 其四","dynasty":"近现代","author":"黄浚","text":"故山几师友，甚念石遗翁。孤儿行当归，樽酒谓可同。岂知千里来，嬴博悲秋风。死者如弃泥，生者劳转蓬。执手顾我病，喜极药有功。无罪以当贵，丁宁善处穷。微疢良已起，翁行胡匆匆。愿了爱与缘，勿为百态攻。我归定何期，烽燧天南东。"}