{"id":"668228","title":"松雪花鸟图","dynasty":"明","author":"文徵明","text":"疏篁颤叶风回枯，老枝点玉梅花初。韶华暗度人未识，幽鸟得气鸣相呼。鸟呼花舞春舒舒，髣髴生意当庭除。青红历乱粉墨渝，坐久始觉开珍图。印文依稀大稚字，知是王孙吮笔馀。王孙玉雪天人如，写生不数江南徐。高斋日暮松雪暗，野亭何处鸥波虚。百年手迹谁与辨，一笑且看行间书。"}