{"id":"1126411","title":"奉陪黄帅机访问元夕战场归涂见人家园池花木相与叹息既帅机书前所作八诗示滕审言不及予也枕上不能记韵效唐人和诗体自赋八绝句因以寓意","dynasty":"宋","author":"曹彦约","text":"照人精采驻元戎，与我驱驰录近功。想见玉箫声远夜，乱芟篁竹剉春葱。新来鈇钺授当才，岳下浮云日日开。易得成功难更好，鼎和诸将熟栽培。谩捐儋耳非长策，便戮先零亦少恩。整了六师须禁暴，本朝元气要长存。深居处女静无妆，脱兔飞时势莫当。已捷不须三舍避，便将战处入耕桑。争先报国耻非夫，过后论功失故吾。志士斗量贤士少，赤松游处智名无。并辔游人任往来，透墙春色已安排。花时却记梅前事，秀水如何不永怀。忧世愁肠转断蓬，趋时好色上芳丛。古来只有春平直，披拂年来也不公。为渠著姓黄山谷，结友齐名杜审言。领略残膏沾丐我，彊书酬唱入坡门。"}