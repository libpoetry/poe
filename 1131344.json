{"id":"1131344","title":"送石应之司户归剡以室迩人远为韵","dynasty":"宋","author":"楼钥","text":"捷径指终南，索价讥少室。穷达岂无命，踏地胡不实。之人吏海隅，所吐百未一。夷涂澹无营，君其有终吉。年来叹离群，磨琢殆无几。资凡学益落，驽骀费尺箠。羡君富春秋，发轫方自迩。骅骝更著鞭，洗眼日千里。南明千古秀，庆源久益新。剡溪照人清，况复屈斯人。掺袪不容留，椒觞思拜亲。他年风雪中，扁舟傥知津。平生贪贤心，山川恨悠缅。宁知日相见，怀抱竟不展。樽酒了无暇，离情果深浅。室迩犹许疏，况今乃真远。"}