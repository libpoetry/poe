{"id":"290484","title":"喜得唐子西砚周涧东孝廉检示贵耳集赋谢","dynasty":"清代","author":"乌尔恭阿","text":"孔云友多闻，涧东我益友。告以古砚铭，《贵耳集》载久。北宋唐子西，篆刻俱名手。赖君学渊源，赋诗传不朽。喜极忘效颦，犯晓诗筒走。旧畜宣和鹦，歙石颇不丑。两砚都非常，或有鬼神守。暇当就我看，无归饮我酒。食肉亦何俗，杯盘罗菘韭。雄谈受益多，循循犹善诱。昨许镌一行，高朋能运肘。为篆石琴藏，嘉庆岁丁丑。"}