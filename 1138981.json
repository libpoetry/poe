{"id":"1138981","title":"至元重光单阏之岁春正月陇西郡太夫人介寿八十子侍郎帅其昆弟子侄内外姻族寮友宾客奉觞上寿如仪州人士相与嘉叹争为歌诗咏其事而绣使紫山胡公为之序云","dynasty":"宋末元初","author":"陆文圭","text":"断机碎锦缬，短髻剪青丝。殷勤谢师友，老妇得佳儿。长宦客四方，鹤发在高堂。安得凌风翼，高飞至母傍。春晖不可报，萱草日日长。今夕知何夕，门有车马迹。堂下罗钟鼓，堂上合宾客。春风吹绿酒，起舞儿献寿。客问年几何，旧岁七十九。此去三千年，蟠桃始开花。花开又结实，瑶池度岁华。客起再拜言，遗核幸分甘。小人亦有母，八十又加三。核中有琼浆，饮之胜啜菽。怀归满袖香，仙霞烛幽谷。"}