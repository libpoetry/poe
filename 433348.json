{"id":"433348","title":"感事","dynasty":"近现代","author":"黄侃","text":"谁信烝人发杀机，栋倾舟覆欲何依。触蛮胜负无优劣，凡楚存亡有是非。经乱衰亲添白发，哀时词客惜斜晖。蓱浮南北吾良惫，独立苍茫泪浥衣。十年害气满神乡，祸乱相寻一国狂。兵革干戈仍未已，沙虫猿鹤总堪伤。运逢水火民何罪，星判参商帝不臧。亦有登楼王粲恨，河清无日意彷徨。"}