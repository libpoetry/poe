{"id":"701770","title":"宴天游城西园亭用杜九日蓝田山庄韵二首","dynasty":"明","author":"黄衷","text":"元龙湖海思何宽，绮席清秋许共欢。池影浮天堪泛艇，花阴垂幄未妨冠。话穷今古青衣换，障合江山素壁寒。不见昔贤文字饮，酣歌犹得此时看。郭西池馆足闲宽，纵奕观鱼肆客欢。总拟王公裁白氅，却嫌贺监乞黄冠。浮杯未恨金英晚，选树将惊绿萼寒。可是图南有仙气，爱山长得对山看。"}