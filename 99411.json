{"id":"99411","title":"虔州八境图","dynasty":"宋代","author":"苏轼","text":"坐看奔湍绕石楼，使君高会百无忧。三犀窃鄙秦太守，八咏聊同沈隐侯。涛头寂寞打城还，章贡台前暮霭寒。倦客登临无限思，孤云落日是长安。白鹊楼前翠作堆，萦云岭路若为开。故人应在千山外，不寄梅花远信来。朱楼深处日微明，皂盖归时酒半醒。薄暮渔樵人去尽，碧溪青蟑绕螺亭。使君那暇日参禅，一望丛林一怅然。成佛莫教灵运后，着鞭従使祖生先。却従尘外望尘中，无限楼台烟雨濛。山水照人迷向背，只寻孤塔认西东。烟云缥缈郁孤台，积翠浮空雨半开。想见之罘观海市，绛宫明灭是蓬莱。回峰乱嶂郁参差，云外高人世得知。谁向空山弄明月，山中木客解吟诗。"}