{"id":"1236087","title":"上京秋日三首","dynasty":"元","author":"张翥","text":"山前孤戍水边营，落日无人已断行。瓯脱数家门早闭，轒温千帐火宵明。白摧野草狼同色，秋入榆关雁有声。最是不禁横笛怨，海天秋月不胜情。水绕云回万里川，鸟飞不下草连天。歌残敕勒风生帐，猎罢阏氏雪没鞯。红颊女儿花作队，紫髯都护酒如泉。时巡岁岁还京乐，别换新声被管弦。远山平野浩茫茫，曾是当年古战场。饮马水乾沙窟白，射雕尘起碛云黄。中郎节在仍归汉，校尉城空罢护羌。今日车书逢混一，不辞垂老看毡乡。"}