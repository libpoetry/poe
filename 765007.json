{"id":"765007","title":"忆旧游 寄家方虎翰林","dynasty":"清","author":"徐釚","text":"桑乾东去路，记玉河烟月几追欢。狗屠和筑客，旗亭尊酒，唱彻双鬟。春风马蹄行疾，一日遍长安。喜孝穆珊瑚，吾家砚匣，已冠仙班。音书迟白雁，想华清官阙，自异人间。纵漏催莲炬，酒阑猛省，犹欲追攀。只是依人憔悴青鬓损朱颜。传语曲江头，凄凉法曲岂能弹。"}