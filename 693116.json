{"id":"693116","title":"哭金怀用表兄","dynasty":"明","author":"沈周","text":"奔波那觉病，但见吐车茵。一顿可缺食，百年无到人。何膏起其死，有泪出于亲。听雨秋堂夜，茕茕剩老身。近哭孟光死，伤多病有因。不堪衰族里，顿失老成人。生气不借谷，冥羞空荐蘋。桥头思健步，已负野梅春。处世多存厚，眼前谁似君。老年兄弟行，一泪死生分。故宅迷秋水，新阡拥暮云。勒碑吾自任，未敢谢无文。南亩垫秋水，忧怀萦老穷。劳生百不足，到死一成空。身脆如残叶，病来加朔风。昨宵谈笑是，暂落梦魂中。"}