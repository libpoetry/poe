{"id":"871870","title":"七言再咏","dynasty":"宋","author":"张继先","text":"醉倒尚誇云液美，吟看尤觉羽毛轻。松轩怅望情何限，竹槛留连兴愈清。水草远含青翠色，野花仍吐细微英。风来昼榻消残暑，雨过秋蝉送晚声。仙境每看天路近，风骚不许世纷萦。饶君先驾云间鹤，顾我还骑海上鲸。白帝气刚群动肃，道人心正百魔惊。共欣淡泊居林石，翻笑驱驰到市城。溪上且同三笑乐，饮中要与八仙争。莫言酒量全输我，会是诗名数石卿。"}