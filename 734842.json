{"id":"734842","title":"登莫釐峰","dynasty":"清","author":"柯崇朴","text":"莫釐之峰何嵯峨，下有冲激之洪波。波光浩渺天一色，渔舟几处扬清歌。云散烟空风乍息，湖上诸峰开历历。小者如拳大若箕，遥遥空翠俱堪摘。支硎穹窿作列屏，层峦复嶂何青青。道场卞山遥拱峙，波中点点同流萍。孤峰独向湖中辟，倒影入湖湖尽碧。可怜万顷堆琉璃，落日沈波摇琥珀。俯视千家粉堞雄，连甍接翼自相通。橘实垂时金错落，绮窗开处玉玲珑。此时旷望乐何极，杳然如在丹青中。来朝归去入城郭，空羡矶头一钓翁。"}