{"id":"846609","title":"望海潮 吊杨芳与黄岩妓投江","dynasty":"宋","author":"无名氏","text":"彩筒角黍，兰桡画舫，佳时竟吊沅湘。古意未收，新愁又起，断魂流水茫茫。堪笑又堪伤。有临皋仙子，连璧檀郎。暗约同归，远烟深处开沧浪。倚楼魂已飞扬。共偷挥玉箸，痛饮霞觞。烟水无情，揉花碎玉，空馀怨抑凄凉。杨谢旧遗芳。算世间纵有，不恁非常。但看芙蓉并蒂，他日一双双。"}