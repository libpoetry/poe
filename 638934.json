{"id":"638934","title":"教胄子四首并序 其一 直而温","dynasty":"明","author":"林光","text":"有生本自直，直乃质之美。直焉又加温，不养胡能尔。水晶非不明，比玉那相似。无礼蔽斯绞，礼亦温而已。攘羊證其父，贼恩或至此。圣德首称温，非直胡足恃。不见径情人，躁率形动履。心路非回邪，气象终凡鄙。文之以礼乐，温然自閒只。至宝蕴于中，著外必由里。返照日乾乾，敢告二三子。"}