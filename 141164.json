{"id":"141164","title":"山堂纪实·莓苔墙下斑谰长","dynasty":"宋代","author":"张镃","text":"莓苔墙下斑谰长，烟霏谷口依稀上。晨辉迳奔乌声来，夕影屡逢蟾魄晁。杖拖瘦路鸣敲铿，天台庐阜着脚行。中林稳置盘陀石，并坐不与孤云争。疎红叠翠如先有，霜藤蔓缘惊蛇走。枝枝叶叶巧相搀，岁寒俱是论心友。庵前台上晴最嘉，数杯薄酒聊随茶。客来劝主主劝客，醉倒冠履从欹斜。且道如今夸其处，见成不是虚排句。堂前新展假山诗，约斋老子堂中住。"}