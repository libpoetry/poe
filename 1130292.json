{"id":"1130292","title":"金华超不群用前韵作诗见赠亦和三首超不群剪发参黄檗","dynasty":"宋","author":"释德洪","text":"胸中蓄奇为谁吐，闲卧湘西云一坞。兴来落笔如崩云，五字凭凌气吞楚。我诗望见倒降旗，攻之何必更鸣鼓。独对湘山夜色晴，万壑千岩最幽处。卧要明月听松风，为君哦此文中虎。此生身世付一戏，安用声名照千古。知君大用参黄檗，三篾束腰随处住。何当峰顶结茅庐，要看掀髯呵佛祖。道人秀发兰牙吐，家在金华最西坞。不从大士携画轴，一筇千里来游楚。评诗结发师浣花，论字童牙誇石鼓。我皆不能但知爱，亦似胸中有佳处。气韵翛然松上鹤，意态索寞阱中虎。却于翛然索寞中，诗句时时出奇古。乃知笔力有神助，三峡迅流辄于住。疑非蓬发休上人，定是秃头杨德祖。赤河沙泉自吞吐，北崦疏钟答南坞。凭栏试诵鹏鸟文，洛阳少年亦翘楚。当时七国犯谋议，睢阳不复闻鼙鼓。时更事往空流水，豪魂英魄知何处。金华衲子如玉清，温粹愈恭如履虎。明章秀句出仓卒，慷慨山川吊前古。篇篇秀发春欲酽，便疑造化毫端住。不须众口誇昼公，苕溪君作中兴祖。"}