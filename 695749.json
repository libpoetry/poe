{"id":"695749","title":"张见甫自新蔡来访得情字书字二首","dynasty":"明","author":"欧大任","text":"竹林残暑摄衣迎，揖客西来坐尽倾。异代河山扶片语，中原渔猎傍时名。马嘶讲肆非官舍，鸾啸高天岂世情。囊有酒钱君莫问，金鞍还许过孤城。大淮新雨涨何如，谁道君停下泽车。狂似酒人歌易水，游同词客集漳渠。藤蓑早约三江钓，玉笈今藏五岳书。握手尊前看意气，西风归骑一踌躇。"}