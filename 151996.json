{"id":"151996","title":"十月十七日大椿堂小集胡从周季怀以予目疾皆","dynasty":"宋代","author":"周必大","text":"畏疾甚畏威，目昏口止酒。尔来时一中，免使论薄厚。仪康业废祀，酿具散莫纠。采药山已焚，种秫时转后。门稀问字客，室乏借书缶。尚赖金石交，每顾贫病叟。前时相娱乐，如对疏广受。有浆不待乞，似验岁在酉。今日扫风轩，明日芼园蓛。白衣两不来，往往化乌有。颇闻继高会，沾醉牛马走。宁忘伐木诗，酤湑吝朋友。或疑决西江，耻复饷升斗。胡不玩易象，樽簋纳吾牖。二义倘未然，诺责何为负。君兮优阮籍，仆也减兖守。结交十五年，果可不饮否。食言能无肥，有孚乃免咎。速宜倒糟床，走送昔与{搜扌换酉}。勿学比舍郎，夜半招吏部。"}