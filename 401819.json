{"id":"401819","title":"贺新郎  次韵丛碧翁八十自寿四首  七七年丁巳正月","dynasty":"民国末当代初","author":"吴未淳","text":"尘网谁能外。只此翁如仙如佛，如神如怪。自古多才难多福，几见栋梁催坏。翁偏是福才江海。早视宦场同戏场，笑侏儒饱食功何在？看竖子，絮柑卖。江山易貌年华改。喜今宵，月圆人寿，耄龄初届。满室春光花争发，亲友团团罗拜。竞称羡襟期豪慨。我仰高风如慕岳，幸而今遂了登攀债。岱何若，胜而垲。今古兼中外。算几人、如翁清福，似翁豪怪。八十年来神仙侣，那管世间兴坏。更何问、铜山盐海。一掷千金赢一笑，想五陵意气今仍在。椟可市，珠难卖。休嗟耄岁情怀改。仰奇才、笔花长茂，灵根靡届。一代词宗尊丛碧，容我瓣香膜拜。且益我、风流慷慨。白首双星真富贵，看芸窗、也有如山债。室虽偪，心天垲。秀擢陶蒸外。仰平生似花如锦，陆离光怪。澹泊早征仁者寿，阅尽升沉兴坏。剩欲纵一桴浮海。道已能藏无求忮，入贤关，赢得佳声在。藏俊骨，那须卖。更张却助琴弦改。喜亲瞻，辉煌华夏，光明无届。衡宇半区疏廛市，轮鞅莫须来拜。免此老回头多慨。毁尽家眦留四壁，算高年，偿了无名债。胸也阔，比天垲。得失俱身外。笑前贤、胡为咄咄，书空呼怪。过眼繁华那可久，天柱也曾倾坏。是正道、桑田沧海。柔者难摧刚先折，喜吾人牙堕舌还在。疏狂变，呆痴卖。琵琶几度新声改。只娱人、良辰美景，年年重届。词重有情争婉约，呼使纳兰低拜。却晚岁、悲歌多慨。千载车书逢一会，乐清时、人寿家无债。闲纵目，尧天垲。"}