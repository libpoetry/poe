{"id":"296512","title":"双双燕·辛卯二月，莲痕以庚寅腊五生朝感赋见示，索和，次韵","dynasty":"现代","author":"许宝蘅","text":"人生底事，有离合悲欢，此因谁造。新知最乐，疏放相怜一笑。怎禁愁心幽渺。论如许年华正早。豪情狂态难除，肯负光阴草草。休恼。春风乍到。问寻梦池塘，唱酬多少。旧学商量，却失霜红遗老。世事任如过鸟。数汉腊风流未杳。俊游且趁花朝，日向花间千绕。"}