{"id":"886890","title":"感怀追和前韵","dynasty":"宋","author":"何梦桂","text":"寒冰不附炭，圆枘岂纳方。心同媒易合，分隔意难当。膏火不昼耀，夕暮长煌煌。松柏无春华，霜雪自苍苍。万物何定极，百世终混茫。瞻彼巢林隼，胡为水中央。夜梦衣云锦，乘虬朝帝旁。钧天听未了，玄运不可常。百年少壮心，时醉歌并凉。层城闭青蛾，无处觅玄霜。亡羊两得失，奚择谷与臧。齿舌谁堕在，岂计彼软刚。千年青铜镜，宁为垢损光。"}