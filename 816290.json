{"id":"816290","title":"秋感","dynasty":"清","author":"黄家鼎","text":"消夏诗成墨未乾，秋风吹动泪阑干。正欣辽左连城返，忽报台中半壁残。墩烬葫芦明野火，山崩八卦落惊湍。云林图画沙莲水，如此膏腴保恐难。扬镳击楫各言归，道有纶音不敢违。去卫袍存由也缊，适齐马媲赤之肥。钓屠韬略传今是，棘霸军容叹昨非。烂额焦头多后至，亏他辛苦出重围。南军苦守过中秋，械尽粮虚似楚囚。火箭已穿鹅卵鼻，霜旗莫蔽凤皇头。谁怜忠义诸罗县，休问荒凉直隶州。昨夜将星潜徙度，郡民浪说尚依刘。时事真教唤奈何，岛民亿兆覆巢窠。两年迁徙恩原厚，九法更张令太苛。男不负身甘葬火，妇知矢节竞投波。忠贞足与牛庄埒，谁谱东宁正气歌。将材漫数大东沟，忠信堪从十室求。末秩竟甘包马革，侯封合让烂羊头。弹飞金铁多摧臂，炮洞心胸尚怒眸。为问三貂先伏法，泉台相见定含羞。皕十三年载版图，一朝轻弃误庸夫。蚍蜉智小偏摇树，虮虱形微善齧肤。人事于今成覆辙，天心何日许还珠。傍观休厌唐衢哭，两世蒙恩此握符。"}