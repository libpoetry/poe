{"id":"690712","title":"寄汶源家兄","dynasty":"明","author":"张嗣纲","text":"清河流派自南韶，南北分居第几朝。鸿雁哀鸣依梓泽，鹡鸰急难到沙桥。伫看日丽三春富，更喜天香八月飘。从此过庭多乐事，莫辞尊酒漫相招。紫水湖乡是一家，何年卜筑各天涯。同来岭表珠玑巷，别泛河源海月槎。爱子延秋魁彩笔，知君指日拜黄麻。吾宗半是簪缨客，愧我青门学种瓜。"}