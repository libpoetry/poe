{"id":"629367","title":"麦熟歌","dynasty":"明","author":"曾曰唯","text":"谁家儿，矜狂痴。朝也书，暮也诗。贮粟瓶，蛛交丝。鼠子移家住瓮底，妇呼何怒儿苦饥。孔孟饥冻之嚆矢，开箱索卷欲焚之。妇无悲，儿无啼。阿翁释卷学灌畦，南山绿浪麦离离。老雉谷谷呼晨炊，三月正当麦熟时。小麦满筐，大麦满箕，小麦酿酒大麦麋。麦槁燃薪麦寔米，蒸黍燥脾烹伏雌。全身浩荡没酒池，妇歌呜呜儿跳嬉。妇媚其士儿呼爹，老农之乐今乃知。呜呼噫嘻，老农之乐今乃知。早不负耜事镃基，谆谆然孔氏之学而。"}