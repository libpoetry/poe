{"id":"1129519","title":"次韵郡博士贺龟山祠新成","dynasty":"宋","author":"释居简","text":"经术修明可保邦，凛然冠佩陈堂堂。竞传溪上诸贤聚，渐得门前一水香。疏剪新篁看抱节，诛锄恶草戒侵墙。美轮美奂从人颂，潜德虽幽愈耿光。肃瞻老屋话因依，再振工夫岂浪施。学士贱秦麟妄出，老天祚宋凤来仪。崇儒允叶休明运，溢美宜删赋咏词。弗待文兴自今古，源源未必不由兹。业从师授巧无师，孟子何曾负子思。华月不从修处缺，景星还自望中垂。伪从所恶生成党，判自持方不中规。欲扣两端今已矣，忘言独与故吾期。"}