{"id":"630279","title":"古诗十九首 其十三","dynasty":"明","author":"释函是","text":"极寿鲜至百，城隍故复新。知见留世间，国土迁人民。浩浩阴风吹，凛凛松柏身。已死勿复道，未死谁与陈。未死笑已死，今人犹昔人。智者向我言，人生如浮云。豪杰与圣贤，终焉成灰尘。丹液多所误，浮丘空有名。有酒但须乐，安问毁且成。此语不知道，大道忘身形。彭殇岂足计，玄妙匪其珍。荣枯还大化，所赖吾有心。汎汎难为谋，抚弦鸣素琴。"}