{"id":"307917","title":"双双燕·丘陶常、李贵兰共事结缡，赋赠","dynasty":"现代","author":"詹安泰","text":"醉春甚处，怕一片春魂，紧萦孤抱。吹花嚼蕊，不是等闲花草。无语相看一笑，已了却、伤秋心稿。妆成烛影摇红，的的量谁情貌。休道，风尘易老。共飒爽神姿，过人才调。歌壶豪击，肯学巧啼双鸟。如此乾坤正小，待踏碎、十洲三岛。留将剑影箫声，日日翠尊狂倒。"}