{"id":"701764","title":"寄赵叔鸣西河耘业二首","dynasty":"明","author":"黄衷","text":"西河得拟杜陵居，丘壑从来道晏如。风格有人传白下，诗声此日变黄初。峰岩惯作晨参客，潮落时闻晚唱渔。清鬓照花君自许，肯抛康济为劬书。愿赋斯干颂始营，辋川图画浪先名。楼前山自希文借，趣里园同靖节成。东野输青留奕史，春风垂绛引经生。微才更阻江湖际，未得桐华洞口行。"}