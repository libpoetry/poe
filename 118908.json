{"id":"118908","title":"和子瞻次孙觉谏议韵题邵伯闸上斗野亭见寄","dynasty":"宋代","author":"苏辙","text":"扁舟未遽解，坐待两闸平。浊水污人思，野寺为我清。昔游有遗迹，枯墨存高甍。故人独未来，一樽谁与倾。北风吹微云，莫寒依月生。前望邗沟路，却指铁瓮城。茅檐卜兹地，江水供晨烹。试问东坡翁，毕老几此行。奔驰力不足，隐约性自明。早为归耕计，免惭老曾荣。"}