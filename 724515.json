{"id":"724515","title":"王抚军庾西阳集别时为豫章太守庾被徵还东诗","dynasty":"南北朝","author":"谢瞻","text":"祗召旋北京，守官反南服。方舟析旧知，对筵旷明牧。举觞矜饮饯，指途念出宿。来晨无定端，别晷有成速。颓阳照通津，夕阴暧平陆。榜人理行舻，輶轩命归仆。分手东城闉，发棹西江隩。离会虽相杂，逝川岂往复。谁谓情可书，尽言非尺牍。"}