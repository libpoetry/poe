{"id":"47400","title":"远游篇·三山六鳌背","dynasty":"明代","author":"刘基","text":"三山六鳌背，翠水扶桑东。鸡鸣上海日，海面玻璃红。仙人骑鸾凤，呼我游云中。云中有金阙，谓是天帝宫。明星列两藩，琪树光玲珑。太一坐端门，白发映青瞳。授我玉篆文，赤蛇蟠九虹。出入元化先，寿命齐老童。因逢青鸟使，遂造东王公。素女知莲华，歌喉弦管同。顾盼动环佩，振迅若轻鸿。化为五色光，倏然随长风。"}