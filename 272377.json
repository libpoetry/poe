{"id":"272377","title":"高阳台·选石横琴","dynasty":"清代","author":"吴藻","text":"选石横琴，摩山人画，年年小住西泠。三弄冰弦，三潭凉月俱清。红桥十二无人到，削芙蓉、两朵峰青。不分明。水佩风裳，错认湘灵。成连海上知音少，但七条丝动，移我瑶情。录曲阑干，问谁素手同凭。几时共结湖边屋，待修箫、来和双声。且消停。一段秋怀，弹与侬听。"}