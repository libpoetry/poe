{"id":"1207126","title":"女冠子 元夕","dynasty":"元","author":"韩奕","text":"又元宵近。冷风寒雨成阵。春泥巷陌，悄无车马，数碗残灯，依稀相映。夜深光已暝。是处败垣颓砌，荧荧青磷。但隆隆鼓，珰珰漏，打破一城荒静。古来此地繁华盛。歌舞欢相竞。何事如今，恁地都无些剩。空传下几句，旧腔新令。故老风流尽。漫唱西楼月转，也无人听。自剔残红灺，半窗梅影，伴人愁鬓。"}