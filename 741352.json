{"id":"741352","title":"南唐官研歌用东坡墨妙亭诗韵为铁冶亭侍郎作","dynasty":"清","author":"金士松","text":"欧公昔贬官夷陵，少年意气殊飞腾。上书偶触司谏怒，一击不中鞲脱鹰。携持此研随行箧，五鹿折角犹藏棱。摩挲廿载历禁近，直学都尉衔条冰。传闻南唐初置监，山骨錾凿深渊凭。苍龙抉爪泄地脉，牛后讵辱端溪憎。玉蟾蜍滴易水墨，澄心堂纸欺霜缯。淋漓墨沈日千幅，想见建业文房登。侍郎耽书更嗜古，宝研每出夸良朋。细书藏锋蛰秋蚓，草诀掣笔蟠寒藤。凤池曲水即此是，千秋羲献薪传镫。徵题墨本逮下走，窃羡仙舟附李膺。"}