{"id":"1086257","title":"朴乡钓隐图","dynasty":"宋","author":"王十朋","text":"君不见少陵先生诗有说，淳朴之处山川别。广文示我朴乡图，山水高长景奇绝。严坂疑为子陵隐，昆溪想自昆崙决。渔人欸乃山水间，抱璞含淳钓清洁。九仙高举留遗躅，三径名家出人杰。早将朴直取巍科，行展朴忠立奇节。鸣琴百里邑，既以朴化民。横经泮水宫，又以朴诲人。他年致君尧舜上，坐使风俗俱还淳。功成名遂却归去，渔钓重寻旧隐沦。广文笑我言，公朴甚我朴。闻公家左原，四面拥山岳。回隐如愚溪，窈深若盘谷。人皆朴其貌，公又朴其学。君子以为古，先进于礼乐。公乡真朴乡，胡为不自觉。愿公著隐服，归寻旧盘旋。酌酒梅溪上，把钓莼湖边。更画左原山水图，与此朴乡图并传。天下大朴散已久，二乡犹在羲皇前。"}