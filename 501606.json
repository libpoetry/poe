{"id":"501606","title":"丁酉九日次徐梅所知司座主韵","dynasty":"明","author":"林弼","text":"四时清景惟秋九，斗酒何妨诗百首。苍苍白露满蒹葭，淅淅凉风动榆柳。一年佳景惟重九，晋代风流谁踵后。野萸垂紫映华簪，篱菊开黄出丰蔀。归田未许游宦人，登山喜得论文友。季鹰江上足莼羹，陶令山中有松酒。人生自古贵适意，尘世于今几开口。劝君西风一百觞，祝君南山千万寿。丈夫气岸在云霄，为我胸怀洗堆阜。"}