{"id":"821420","title":"金缕曲","dynasty":"清末近现代初","author":"汪东","text":"玉缺金瓯罅。妄思量、刀分瓜豆，鼎尝鱼鲊。强敌生心星占现，枉矢欃枪纷射。毕竟是、谁家天下。众志成城坚不拔，况岳家、军在胡先怕。指四壁，舆图挂。不须泪向新亭洒。看淋漓、草成露布，自然心画。只恨才华无人惜，一任文高枚马。恐一网、还教尽打。瓦釜雷鸣黄钟泣，汨横流、举世滔滔者。龟与策，又何藉。"}