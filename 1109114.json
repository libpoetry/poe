{"id":"1109114","title":"溪庵种蓻六言八首","dynasty":"宋","author":"刘克庄","text":"且与古梅为友，未论茯苓可仙。一寸灵根蟠地，十年黛色参天。卿辈败人清思，此君有岁寒心。宁许子猷借宅，莫放阿戎入林。悟漆园自伐语，爱淮南招隐章。臭与流芳孰愈，老而弥辣何妨。此翁见事常迟，八秩尚移荔枝。何曾无戴白老，会须有擘红时。功名胡蝶梦里，心力橐驼传中。环合千林苍翠，参差数株白红。阆苑花神妒艳，晏家园吏偷春。当时传一二本，今日化千亿身。蟠踞祠前得地，生长石间弃才。子美咏歌不足，之罘苦招未来。杜曲有攒眉老，汉庭无友辱人。但看灵妃启齿，不烦里女效颦。"}