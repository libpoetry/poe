{"id":"527462","title":"拟古诗十八首 其十三","dynasty":"明","author":"何景明","text":"人生百年内，胡为形所役。登高览九原，但见松与柏。徘徊故里闾，念我平生戚。斗酒相存问，度阡复逾陌。上堂展殷勤，华灯永今夕。何必倾馐庶，浊酤聊与适。朱颜难可常，须发会当白。遍观四海人，谁为不死客。良时弗为欢，衰暮叹何益。死者长不作，生者长不息。日月更相送，万古安所极。素丝有苍黄，岐路多南北。在家常相问，出门安可测。落木归本根，飞鸟战羽翼。客游在万里，终当还故域。"}