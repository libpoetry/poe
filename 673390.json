{"id":"673390","title":"题高漫士山水","dynasty":"明","author":"陈玺","text":"家本江南云水村，溪山阅历穷晨昏。巨口细鳞肥可饵，时采黄菊邀琴樽。泉声挂月树拖影，屐齿穿径苔留痕。晓来携杖过山腹，欲访桥西隐者门。露下清秋鱼鸟没，桥头白石溪流奔。亭閒树密人迹稀，仰观亭外青山浑。平林一带青欲滴，远岫微茫苍霭吞。隐君深藏久不出，研朱默究先天源。梅花一点天心露，富贵浮云安足论。何人默契丹书妙，移来造化难与言。李君重之如南金，披图偶尔效蛩吟。对此令人豁心境，随处溪山皆管领。"}