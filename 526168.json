{"id":"526168","title":"咏雪和徐黄门宣之","dynasty":"明","author":"顾璘","text":"密雪先春落，长风匝夜吹。乱抛和霰急，缓舞下云迟。响散楼头瓦，光摇殿角罳。泽坚龙背冷，树重鹊巢危。梁苑初迎客，周田遂及私。清严天独赋，皎洁物难移。表瑞恒居腊，憎炎不附离。凝华承赏鉴，知止释穷悲。地下齐蝗避，山中越犬奇。颜心几欲化，孔德竟谁缁。入野亲蓑笠，临轩逐履綦。论功霖可并，望景月还宜。肃气收玄律，丰年惬素期。骚人兰俪曲，穆后竹申诗。郢唱今称绝，赓成愧与持。"}