{"id":"270639","title":"包山歌·山中有人别东越","dynasty":"清代","author":"宋思仁","text":"山中有人别东越，千丈悬愁绿玉发。朝披笠泽云，夜卧松陵月。吴江净如匹练明，一片桃花卷春雪。飘飖白鹤氅，独立包山阳。具区三万六千顷，微风不动青茫茫。缥缈峰头日初出，洞庭金光穿石室。楼台照耀烟霏开，玉字金书总相失。微闻山隐居，窃往探灵墟。天地大文实磊砢，非时持此将焉如。西施蛾眉难效颦，年年歌舞吴宫春。鸱夷一舸载之去，五湖烟波愁杀人。"}