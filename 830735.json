{"id":"830735","title":"题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其一","dynasty":"清末民国初","author":"沈曾植","text":"我性好楼居，东窗著匡床。未明得朝气，出地星煌煌。坐作岱顶观，海波浩沧凉。真形见旸谷，嘉实餐榑桑。稽首摩利支，大悲遍诸方。鸾驾先日驭，鬘云摄欃枪。密语千万周，四施极羝羊。福严普沙界，兵气为慈光。"}