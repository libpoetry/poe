{"id":"518500","title":"会庆寺饯别吴献臣赴顺德令","dynasty":"明","author":"张吉","text":"山房阒静久，荒草过人头。我今持一尊，送君东海游。东海未云远，君情何悠悠。结交结知己，气味贵相投。丈夫较分量，天地本同流。群儿弄骚墨，开口笑伊周。伊周亦何损，末俗吁可忧。昨得王户曹，誉之不容休。明当解缆去，还忆此地不。愿言树根本，好向卑近求。"}