{"id":"703165","title":"暮秋同冯直卿秦廷献李士美游黄花山","dynasty":"明","author":"谢榛","text":"太行秋色老，步屧一探奇。草白高欢殿，山空王母祠。飞泉堪倚杖，落日尚挥卮。松外浮云去，幽人意独迟。高崖翻槲叶，白日雨声寒。共爱秋山好，其如芳蕙残。乱云藏怪石，空壑下清湍。底事林间鹤，栖栖刷羽翰。深入黄花谷，高临玉女台。迎人千嶂出，随意一樽开。寒露垂瑶草，秋风扫石苔。子长耽胜绝，猿鸟莫相猜。"}