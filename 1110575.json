{"id":"1110575","title":"和谢虚谷","dynasty":"宋","author":"孙嵩","text":"文章琬琰盛镌磨，乞与丹青侈若何。已是追随名世晚，敢言步骤古人多。未同子美投三赋，且为灵均释九歌。怎有农谣又渔曲，稍谈钓笠与耕蓑。穷愁幽思或成时，畦径荒芜失自治。秋气居然寒宋玉，土风犹尔操钟仪。安能跛鳖从天马，正拟长松引菟丝。启以新篇新绳削，元和直至建安时。"}