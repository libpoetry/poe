{"id":"699558","title":"次圭法师过金秀才隐居二首","dynasty":"明","author":"袁凯","text":"墟里人家烟雾深，背冈茅屋自阴阴。不愁逸竹妨嘉谷，自爱繁枝集众禽。田父耰锄时得借，渔人舟楫莫相寻。旧开鸡犬桃源里，仿佛溪边花树林。幽人读书黄浦上，萧条茅屋倚溪傍。霜沾木叶深深赤，潮杂溪流混混黄。旁舍杯盘多芋栗，秋园门巷亦馨香。为语当时仲长统，输君清旷自徜徉。"}