{"id":"1225840","title":"书画舫小集分韵得春字","dynasty":"元","author":"郑元祐","text":"雪舫夜寒虹贯日，溪亭腊尽柳含春。将军结发开全武，隐者逃名愧子真。醉里都忘诗格峻，灯前但爱酒杯频。芼羹青点沿墙荠，斫鲙冰飞出网鳞。稽古尚能窥草圣，送穷端欲致钱神。周南老去文章在，同谷歌终手脚皴。擉鳖归来还自笑，闻鸡起舞意谁嗔。盍簪岂料有今夕，明日桃源又问津。"}