{"id":"1237457","title":"崔清献公祠庙乐辞 迎神","dynasty":"元","author":"龚焕文","text":"赡箕尾兮概光，爇沉水兮奠桂浆。惝清风兮穆穆，公欲下兮回翔。扬之宫兮益之阁，终非吾土兮不能以乐。锵剑佩兮归来，故居兮如昨。俎腯兮洁尊，春秋兮公有孙。无时往兮不复，公逍遥兮盘桓。府潭潭兮庙奕奕，公端委兮閟侐。鼓奏兮佚愉，炙芬兮肸蚃。分命兮祝釐，利成兮降墀。送公兮何许，灵在天兮无不之。无不之兮奈何，云八荒兮山之阿。傥眷眷兮莫适，公平生兮菊坡。"}