{"id":"697125","title":"司空潘公行水徐泗间订余晤语淮上适黄河阻风不及赴约辄因使者报谢四章","dynasty":"明","author":"胡应麟","text":"侧席天书降紫泥，东山宁得遂幽栖。琅函昼捧千灵集，玉佩晨参百吏齐。碧树交阴笼大道，苍松垂叶护长堤。龙蛇满壁邮亭下，一认当年夏后题。一舸南征岁月遐，老臣驰骤日天涯。平驱邵伯湖头雪，尽筑高公堰口霞。稍喜故堤添柳色，从教新涨没桃花。军储络绎三边外，底事屯田说汉家。巀嵲穹碑颂姓名，辉煌巨轴纪平成。缘堤彩鹢千群度，掠水黄龙万队行。转粟东南无大泽，飞刍西北有长城。异时河洛看遗迹，何限秋风璧马情。烨烨龙章下凤楼，汉庭何羡富民侯。中天日月低环佩，大陆风云近冕旒。蚤辟西园延上客，行开东阁贮名流。不缘石匣司空问，谁识干将在斗牛。"}