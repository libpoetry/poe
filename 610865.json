{"id":"610865","title":"别家","dynasty":"明","author":"邓云霄","text":"忽忽意不乐，客行春尚寒。仆夫已在门，慈母犹授餐。长跪缄缝衣，问我何时还。前途多风水，青衫得无单。抆泪向母言，此行非苦艰。丈夫既乘传，宁作敝貂看。不须母烦忧，但愿母常安。宦薄虽食贫，菽水聊足欢。回头顾妻孥，人生聚合难。明知离别悲，莫破名利关。他乡久索居，何以慰我颜。有便常寄书，念我双鬓残。竭力奉高堂，弄雏以自宽。征人视芳草，客梦仍故山。恐伤骨肉意，蓄泪不敢弹。登车路悠悠，凄恻摧心肝。"}