{"id":"538103","title":"寿吴封君九十翁子参政宪副侍养其孙峻伯郎中来请诗","dynasty":"明","author":"王世贞","text":"天目横佳气，苕源出紫涛。年同授书老，家是徙陵豪。乔木千林色，江湖万顷膏。身轻邛竹杖，兴远木兰舠。大陆双鸿羽，芳池一凤毛。金绯陪几屐，芝玉散庭皋。肤挹青精润，歌裁白苧高。兹辰玳瑁宴，上客鹔鹴袍。露掌仙人馔，云盘帝母桃。雕厨荐杞菊，银烛醉葡萄。名已丹书宠，恩应束帛褒。独惭西署列，班管罄挥毫。"}