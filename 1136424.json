{"id":"1136424","title":"题陈宗鲁东山书塾","dynasty":"宋末元初","author":"方回","text":"芳草谓发颠，美石谓发狂。自贤与自智，岂必草石尝。勿以夫子庙，而欺赐也墙。勿以圣人室，而鄙由也堂。楛庭有远孙，美玉深椟藏。姓名似元龙，家无上下床。收敛河海气，遁逃声利场。众谓陟泰岳，六合视茫茫。我之鲁东山，亦可小灵光。不患见不穹，但患行不强。十驾日不已，突过骐骥良。美酒无深巷，苦李遗道傍。四益视乃叛，苏合殊粪蜣。"}