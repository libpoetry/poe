{"id":"838149","title":"金缕曲·梅花岭瞻史公遗像","dynasty":"清末民国初","author":"魏元戴","text":"心共朝衫赤。岸乌纱、临淮空障，东南半壁。惨变先皇臣欲殉，眉宇久无人色。况肠断、高堂永诀。黯淡精神横泪眼，陡辛酸、动我心如铁。迟不去，日方昃。调停四镇真诚竭。枉整顿、朝廷小小，内奸牵掣。付与孤忠成结局，浩气沧溟应塞。又何必、钟山埋骨。精魄倘逢留后约，怅燕云、几洒忧时血。更莫问，扬州月。"}