{"id":"432370","title":"浣溪沙五首","dynasty":"近现代","author":"杨秀先","text":"虚道金铃与护持，暗红深碧各参差。斜阳犹恋落花枝。白纻中宵歌婉转，绿窗长昼锁葳蕤。可怜春去不多时。见惯麻姑亦可怜，红桑东海又成田。尹邢何苦斗婵娟。自去自来营垒燕，禁寒禁暖酿花天。有人费尽买春钱。青鸟西飞日又斜，蓬山风信到樱花。教人争得不思家。珠箔微叹闻怨瑟，戌楼残梦冷悲笳。一时回首隔天涯。一角文楸怯尚争，琅琊歌舞总倾城。乌衣门巷忆曾经。施帐解围闻俊语，避尘遮扇见深情。转嫌秋水不分明。峦翠江南展画屏，望中风景似新亭。断肠才见蒋山青。迸泪朱弦犹错落，相思红豆惜伶俜。当时槐梦不曾醒。"}