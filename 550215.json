{"id":"550215","title":"味元堂预衍元宵二十韵","dynasty":"明","author":"范景文","text":"何须元夕至，月好更张灯。节令人能衍，心閒兴可乘。留清删火树，悬照映壶冰。时趁先斋夜，人招有发僧。小卮明绿玉，软缛拂青绫。酿雪宵微暖，凝寒焰自澄。水沈清雾散，墨晕烂霞蒸。梅厌探春使，松邀耐久朋。形忘呼尔汝，语次戒除升。觞政科条减，欢场伎俩增。歌先神静妙，鼓尽气凭陵。宗案疑难扫，诙言笑莫胜。吟参东越唾，侬借北吴称。茗战分高下，骚坛叹废兴。调排名士简，端坐酒人矜。抱杞忧天坠，呼嵩祝日升。醒多聊间睡，逊苦更嫌兢。后约需花放，临高带雪登。事皆离旧谱，诗并就新绳。佳集无嫌数，中秋定可仍。"}