{"id":"705158","title":"沁园春 其二 自况","dynasty":"明末清初","author":"徐石麒","text":"薜荔青青，芳杜招人，吾归北山。喜玄谈惊座，碧鸡堪语。缥缃插架，白鹤能衔。一橐春风，满怀秋月，收拾都来十亩闲。蓬门外，种几株高柳，不系征鞍。先生杖履闲闲。问何事春来更解颜。有司茶童子，探梅消息，校书女伴，报竹平安。骚不足歌，酒何庸惜，一梦华胥任往还。人间事，付花莺睍睆，社燕呢喃。"}