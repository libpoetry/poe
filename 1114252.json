{"id":"1114252","title":"次韵李伯纪丞相游贤沙凤池之作","dynasty":"宋","author":"李弥逊","text":"骑鲸破晓上崔嵬，人识仙翁第一回。杖屦不应尘外去，旌麾早自日边来。黑头半为忧时改，青眼唯逢胜地开。怪底尺书频寄雁，向来交味比陈雷。几日公来浴凤池，蹇驴陪乘偶参差。羁栖自笑卧盘谷，健句争先诵渼陂。世路吹齑无念到，山游啖蔗不言知。紬书倘遂云根筑，肯与酸寒郑老期。"}