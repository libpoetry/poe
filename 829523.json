{"id":"829523","title":"夜行船","dynasty":"清末近现代初","author":"周岸登","text":"血沁湘筠知泪费。胭脂井、落红轻洗。不采婷花，还赓鱼藻，谁省玉妃憔悴。赋就招魂愁剪纸。休重按、寿人安世。料得归来，空宫环佩，清涕月明铅水。露泣金床云母桂。鸾胶冱、断弦谁理。破镜飞天，椒泥沉井，中有玉儿痴泪。帝子瑶池春梦里。蘅香灭、倩魂难起。月死珠伤，鹃啼花落，休问殿芳婪尾。"}