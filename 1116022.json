{"id":"1116022","title":"贺傅宪生辰","dynasty":"宋","author":"杨简","text":"奚必生申向岳求，卧龙山水瑞光浮。御风天上骑箕尾，持节人间占斗牛。岩下光芒惊走电，笔端河汉泻新秋。精神已致鸣山雨，更愿为霖遍九州。鄱阳江上是瀛洲，中有神仙暂此游。明月襟怀民善颂，浮云喜怒我无留。蟠桃一熟三千岁，玉陛重瞻十二旒。谙尽民情并世道，从容借箸属君侯。"}