{"id":"807504","title":"念奴娇  春日玉峰叶九来招饮半茧园时梅花正开酒间话旧有感","dynasty":"清","author":"陈维崧","text":"卖饧天气，恰春光娇到，九分时节。城下小园围绿水，无数画廊周折。蝶翅憨红，蜂须簸暖，满院繁英缬。君如不醉，花时枉诩豪杰。记否二十年前，襄王筵上，众里香曾窃。金缕衫边桃叶泪，多少细怜轻阅。柳絮帘栊，花枝年纪，事去和谁说。凭阑一梦，帽檐糁遍晴雪。"}