{"id":"674303","title":"为陆子齐题杏林春燕图","dynasty":"明","author":"朱应登","text":"长安三月黄鹂飞，杏花如雪飘人衣。陆郎二十擅文誉，早向甘泉献赋归。琼林日高酒如乳，意气侵凌天尺五。中坐宾僚列上公，教坊细乐呈新谱。君家庆泽叶流根，父子相承更祖孙。蝉联七贵传三叶，儒雅风流在一门。鳷鹊楼前瑞烟起，朝回跃马鸣珂里。甲第还因主得名，都人尽指官为氏。君不见侍郎府前槐树生，中书省里盘石平。昭侯世擅江东美，更有平原入洛京。"}