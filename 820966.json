{"id":"820966","title":"绛都春","dynasty":"清末近现代初","author":"郭则沄","text":"珠林借羽。早缑馆梦阑，荒菭妨步。似警翠眉，啼掩云罗谁愁侣。分明紫盖三清路。剩辽海、斜阳教驻。负霜珍重，参差唤起，缟仙残舞。凝伫。蓬台又远，乱芜外、懒数燕昏鹃暮。迸恨故雌，一别兰岑婵娟误。新寒漫索金衣语。尽惆怅、雕栏前度。明朝说共东坡，怨孤玉宇。"}