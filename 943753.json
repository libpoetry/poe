{"id":"943753","title":"次朱必先与师是唱酬韵 其一","dynasty":"宋","author":"陈造","text":"朱郎满腹抱贤业，壮岁弹铗仍哀歌。飞将未侯方朔饿，天无老眼如子何。纷纷过眼日百十，超拔如君信难及。平陵笔阵吾敢支，稳掇世科人所必。小儿鹿鹿空肩随，血指汗颜惊崛奇。于菟一啸百兽慑，谁顾露草寒蛩悲。诗书鼓吹且强饭，舜咨皋谟适华旦。功名迫逐可得辞，等闲莫咏南山粲。"}