{"id":"862428","title":"和前人小桃源韵","dynasty":"宋","author":"王柏","text":"二初何如人，夫岂古隐士。道成溯泬寥，羊卧不再起。鸾鹤舞松声，萧骚快心耳。金灶清尘生，馀丹不轻委。我来桃源游，直穷路所止。飞萝摇春烟，素雪喷清泚。了无一根桃，此名安可纪。岂是牧羊儿，即刘阮二子。不然命名者，亦别有深旨。何时架草堂，深入此山里。翛然逃世虑，鍊魄继遐轨。"}