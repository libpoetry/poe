{"id":"105268","title":"晚归闻李殿丞访别言己屡来不遇","dynasty":"宋代","author":"梅尧臣","text":"萧条一陋巷，频日见马蹄。归来稚子告，有客云将暌。始知君其南，复叹我向西。岂不怀念慕，吾亲书新齎。曰吾五男子，爱惜无不齐。所要立门户，安用同犬鸡。龊龊守此客，驯驯恋此栖。二季留左右，足以共挈携。身许远就禄，幸又奉阿{上弥下女}。今年还都下，路丧子与妻。囊罄厌外役，进退类藩羝。终当改江邑，傥得致音题。"}