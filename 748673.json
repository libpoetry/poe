{"id":"748673","title":"平谷山庄歌为寄云赋","dynasty":"清","author":"王柏心","text":"青松吹风岩壑深，舍南舍北流泉音。生平涉想目未历，杳然已到盘山阴。盘山万叠接天起，谷口白云飞不止。千峰忽断横渔梁，日日云飞化春水。小桃临水红欲然，溪柳含稊摇野烟。波光尽处带远绿，遥见万顷桑麻田。渔人得鲤唤沽酒，叱犊芳原尽农叟。山川如此真桃源，此境世间安得有。玉堂神仙衣绣衣，年年梦向盘山归。盘山旧庄在平谷，春猿长吟秋鹤飞。粉墨到眼看不厌，可惜止向图中见。领取宰相当十年，邺侯岂可名山恋。吾曹自是山林人，祇合归从郑子真。布袜青鞋办已久，草堂无待《北山文》。"}