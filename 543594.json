{"id":"543594","title":"题岳阳楼图","dynasty":"明","author":"胡应麟","text":"危楼倚空欲千尺，阑干下瞰洞庭色。狂风尽捲苍梧云，万顷潇湘照空碧。江花冥冥日欲冷，岸芷纷纷翠犹湿。参差忽睹冯夷舞，缥缈疑闻帝妃泣。七泽纵横渺难数，九疑如黛尊前出。舟人渔子棹空旷，薄暮波涛归不得。楼中骑鹤谁者流，此事恍惚曾同游。凭阑试诵杜陵句，日夜乾坤相对愁。"}