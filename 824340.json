{"id":"824340","title":"六丑","dynasty":"清末近现代初","author":"徐树铮","text":"正孤帆半卷，向十里、青山吹笛。送春未归，移舟先送客，客去春寂。怕说江南路，路旁丝柳，颤垂垂千尺。山程水驿牵行色，梦里惊波，瞿唐远谪。回头太湖遥隔，剩愁鬟七二，空际凝碧。春归谁惜。恰浮家泛宅。怪底飞红早，难再觅。疏钟慢打云隙，遍孤山寺外，夕阳如泣。愁深浅，酒怀宽窄。都分付、一剪吴淞腻染，娟花微湿。风飘去，莫问踪迹。待夜潮、暗长还吹送，冲烟片席。"}