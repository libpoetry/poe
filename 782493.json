{"id":"782493","title":"送门人杨赴乌程主簿何赴东乡县令尤赴鸡泽教谕","dynasty":"清","author":"戴亨","text":"春风吹飞云，飘飖随所之。交游岂长聚，亦知当乖离。况君行就官，讵复能久羁。行矣不可留，念我此何时。弃妇归无家，览镜惜容仪。出亦无所适，入亦长苦饥。不谓同心友，各自东西驰。征人慕前程，宁知我心悲。心悲勿复言，且尽今日欢。欢罢还成泣，愿君少留连。"}