{"id":"1007462","title":"午阴坐清足轩","dynasty":"宋","author":"董嗣杲","text":"云过秋天乱擘絮，风透秋窗遗剪刀。客衣难禁如此候，离家失侣徒呼号。肌骨癯然病易入，况复加以思虑劳。行来行往失神隽，蛰此何殊悬壁猱。莎底促织声更苦，唧唧唧唧声转高。阑槛谩尔寄清足，石阶半落埋蓬蒿。无人洗竹起荒翳，脆竿蠹叶缠薜荔。繁阴不密绝午梦，安得清风袭襟袂。摧残其来亦已久，心欲扶植茫无计。钩帘痴坐空搔首，直睨秋云割新霁。云捲云舒天自空，风生风止窗且闭。未暇冥搜清足吟，邻园老鹤传孤唳。"}