{"id":"945528","title":"代赵信甫千人助冬衣","dynasty":"宋","author":"陈著","text":"忆昔浑家衣天香，翩翩风流公子裳。蟾宫步武云送上，雁塔姓名星摇芒。绿袍照眼初意锐，青毡入手前路长。谁知蕉鹿成夜梦，日与蓬鴳争时光。累累鹄形走山谷，战战茧足履冰霜。貂裘已弊有嫂轻季子，牛衣虽泣无妻问王章。悬鹑襹褷不投俗，扪虱勃窣徒谈王。岂不欲羡补衮居峻地，岂不欲著锦绣归故乡。顾瞻外饰至此面自赪，摸索中襟凄其汗如滂。况今玄冥令凛冽，难把赤立身支当。彼狨鞍宝马重狐貉，彼毳茵绣帐双鸳鸯。或锦步障五十里，或金缕衣十二行。与富贵家自择伴，如衰飒辈难登堂。老者衣帛盍早计，大寒索裘真痴忙。缙绅遗绪惨莫继，章缝本色终难忘。从来固多急义谱，今亦何敢浅识量。君不见履常长贫冻至死，絮袄不具有识空悲伤。又不见范叔一寒如此极，绨袍之恋千载犹芬芳。"}