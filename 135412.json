{"id":"135412","title":"黄岩令郑仁叔索委羽洞诗","dynasty":"宋代","author":"楼钥","text":"君不见王君羽化脱秦厄，故山至今名落翮。又不见乌程野鹤投氅毛，佞臣称瑞民斯劳。何如奉林控鹤登清霄，伤然委羽登山椒。青衣出入洞方杳，紫气氤氲风尚飘。令君颇似丁令威，鹤驭久去双凫明。山川良是人民非，一新琳宫还旧规。黄山父老歌循良，诵君诗句游云房。更将山石比坚操，百碎犹能彻骨方。"}