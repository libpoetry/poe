{"id":"669554","title":"镜川先生宅赏白牡丹","dynasty":"明","author":"李东阳","text":"玉堂天上清，玉版天下白。幸从清切地，见此纯正色。露苞春始凝，脂萼晓新坼。檀深蔼薰心，绛浅微近积。终焉保贞素，不涴脂与泽。先生无物玩，聊以物自适。澹哉君子怀，富贵安可易。临轩抚流景，爱此不忍摘。我亦惜春心，逢花作花客。先生顾客笑，偶此非宿昔。客去花未阑，嫣然共今夕。"}