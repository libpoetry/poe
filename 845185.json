{"id":"845185","title":"留别吴谔生表兄二首","dynasty":"清末民国初","author":"缪荃孙","text":"江天风急雁行分，一曲骊歌不忍闻。已是天涯同作客，哪堪今夕又离群。帆开吴楚江头月，泪洒潇湘水上云。惆怅临岐珍重语，日初斜处酒初醺。趋侍庭闱万里行，愁风愁水一程程。未深阅历常怜弟，怕以饥寒更累兄。风色满江游子泪，夕阳半舫故人情。天涯有目催归棹，红药花中酒共倾。"}