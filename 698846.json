{"id":"698846","title":"夕霞","dynasty":"明","author":"徐渭","text":"明霞剪脚齐，茜水入霄泥。雁鹜千行外，岩峦一角西。石家锦步帐，海国紫玻瓈。安取挥戈术，相留莫遣飞。明霞烂且都，雨歇霁霄铺。万国楼台莫，孤村烟火晡。波鳞销琥珀，海色上珊瑚。一抹须弥翠，胭脂月镜孤。元气渺太素，丹铅何所妆。白鱼劳尾变，红石补天长。剩付烟岚彩，全并沆瀣光。俄飞一片紫，骑凤是萧娘。"}