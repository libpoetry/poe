{"id":"192636","title":"送章頔归乡","dynasty":"宋代","author":"杨亿","text":"芜秽休嗟负郭田，蹉跎自过鹿鸣筵。荆山玉璞空三献，梁苑风尘已十年。疏入禁中犹未报，赋成都下早曾传。独携书剑归闽岭，共泛烟波入楚天。獵獵酒旗邀举白，招招渔艇勸烹鲜。棋枰斗胜疑成癖，砧杵惊愁几废眠。驿路数程烦托乘，郡斋终日喜谈玄。如何弃我还家去，相送津亭一黯然。"}