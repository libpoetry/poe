{"id":"954073","title":"和圣俞聚蚊","dynasty":"宋","author":"欧阳修","text":"颓阳照穷巷，暑退凉风生。夫子卧环堵，振衣步前楹。愁烟四邻起，鸟雀喧空庭。馀景蔼欲昏，众蚊复薨薨。群飞岂能数，但厌声营营。抱琴不暇抚，挥麈无由停。散帙复归卧，咏言聊写情。覆载无巨细，善恶皆生成。朽木出众蠹，腐草为飞萤。书鱼长阴湿，醯鸡由郁蒸。豕鬣固多虱，牛闲常聚虻。元气或台郁，?之为孽腥。卑臭乃其类，清虚非所经。华堂敞高栋，绮疏仍藻扃。金釭瑩椒壁，玉壶含夜冰。终朝事薰祓，岂敢近檐甍。富贵非苟得，抱节居茅衡。阴墙百虫聚，下偃众秽盈。何尝曲肱乐，但苦聚雷声。江南美山水，水木正秋明。自古佳丽国，能助诗人情。喧嚣不可久，片席何时征。"}