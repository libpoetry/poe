{"id":"309340","title":"霜叶飞·瘿公属赋玉霜簃","dynasty":"现代","author":"赵尊岳","text":"素秋消领幽栖意，芜烟嫞扫三径。婵娟青女驻飞鸾，环佩临风整。擅法曲人间绝胜。雕梁不放香尘凝。伫月下瑶台绣幕，卷春妍，却在笑桃文杏。说似旧曲丝阑，新腔金谱，缀玉珍重提命。个侬冰雪净聪明，声入芳心领。者绝艳惊才谁并。仙山姑射凝妆倩，且伴他琼枝秀，吟到霜腴，愿为明镜。"}