{"id":"501963","title":"龙河","dynasty":"明","author":"释妙声","text":"轩辕骑龙上天去，潜邸化作青莲宫。芙蓉杳映师子坐，龙髯拔堕乌号弓。世雄梵相开满月，帝释宝网生虚空。觚棱影落大江水，金刹幡飘楚泽风。相攸将作领大匠，说法开山由太中。丰碑矻立太湖石，鸿文托载青城公。金陵王气方来复，西方象教弥尊崇。矞云五色帝居近，天乐六时华雨濛。禅林东南今第一，四海麟象聿来同。怀人日月去如矢，嗟我轩车来自东。宿留少为十日住，铺写拟费三年功。六朝往事不可问，自登高阁送冥鸿。"}