{"id":"122691","title":"自冬徂春道中多雨至临江宜春之间特甚","dynasty":"宋代","author":"范成大","text":"客行无晴时，涔涔如漏天。东吴至西江，旧岁接新年。蜡屐惊踵决，油衣笑鹑悬。掀淖起复仆，顷步如重关。略似鸭与猪，汨没泥水阑。我涂未渠穷，一晴愧天悭。倒塔桥已断，壁破渡无船。路人相告语，未到先长叹。薄晚得硗确，稍入袁州山。不辞石啮足，聊免泥没鞯。自古行路吟，听者凋朱颜。轩渠尚能赋，诗人类痴顽。"}