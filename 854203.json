{"id":"854203","title":"霪雨","dynasty":"宋","author":"方岳","text":"朝雨暮雨不肯晴，昏昏冥冥如翳尘。舍中连月汗流础，道傍前日泥埋轮。东南地倾水所汇，潮汐沙拥江之漘。埧头中沙坐可想，往往政与洪涛濒。陵迁谷变不知代，但见万瓦差鳞鳞。老钱试手建都邑，盖亦安土非经纶。海咸舄卤易岚雾，况此梅蒸天絪缊。沮洳与吾类蛙黾，爽垲久欲还麋麇。因思吴赵宁爱此，适已灞上翔真人。当时倘匪地天泰，讵知无意云雷屯。"}