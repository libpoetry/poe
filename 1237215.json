{"id":"1237215","title":"己丑冬和杨塘徐改之","dynasty":"元","author":"曹伯启","text":"大隐由来住远郊，箪瓢谁识是英曹。陶潜未得寻归计，杨子元能作解嘲。尽放阴阳催日驭，且收风月入霜毫。嗟嗟州县劳生客，千里关山马骨高。犬马无功答圣朝，催逋去郭应宣条。泥蟠曲径频巇险，寒迫孤衾倍寂寥。闾左凋伤徒轸念，马头麾叱莫扬骄。旱馀又值连朝雨，桂玉艰难有众谣。"}