{"id":"687615","title":"哭李公从二首","dynasty":"明","author":"孙绪","text":"水自潺湲月自明，画船红烛记君行。连床已负平生约，败壁空题旧日名。老泪可堪吴季重，何人解惜李宣城。伤心忍死封书处，大半欹斜字不成。沉沉清夜起新愁，处处逢人说旧游。粉署黄堂真一梦，怨云凄雨识孤舟。无儿更溯漳南泽，有恨应怜水上沤。回首方川隔今古，数声啼鸟故园秋。"}