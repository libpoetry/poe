{"id":"682525","title":"谢病遣怀","dynasty":"明","author":"区大相","text":"闻君何事病相宜，长日高眠与咏诗。因昨归山眠未足，到来官舍起常迟。落拓无能一病夫，多时误却酒家胡。明朝病起看花去，斗酒一钱犹恨无。无病时常骑瘦马，沿街问酒踏花行。病来不虑妨官事，恐负花情与酒情。日长惟检药囊看，卧对花阴转石栏。无病病时皆闭户，不才偏称此閒官。"}