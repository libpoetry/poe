{"id":"766611","title":"高阳台 高次愚上舍索题梅窗读书图，时越中不守，杭城被围","dynasty":"清","author":"黄燮清","text":"玉碎疏帘，茶温小阁，东风才逗横枝。雪海无尘，生绡雅称题诗。香吹纸墨人俱韵，赋游仙、高卧偏宜。但依依。梦里江南，费尽相思。吴山越水登临地，叹画中泉石，虏骑纷驰。粉本倪黄，可怜风景都非。伤心世界君休问，看烟云、起灭移时。怕迟迟。春到孤山，鹤瘦难支。"}