{"id":"1224550","title":"望李陵台","dynasty":"元","author":"柳贯","text":"平沙北流水，青山在其上。李陵思乡台，驻马一西向。草根含馀凄，峰尖入寒望。俚言虽莫稽，陈迹尚可访。想其深入初，步卒亦材壮。手张天子威，气夺名王帐。覆车陷囚虏，此志乃大妄。一为情爱牵，皇恤身名丧。缕缕中郎书，挽使同跌踼。安知臣节恭，之死不易谅。河梁执别处，出语谩惆怅。家声故燀赫，三世汉飞将。兵法有死生，人运迭休旺。忠回在信史，岂没功罪状。马迁当腐刑，强欲雪其谤。土思岂能无，层云塞亭障。千年麒麟图，吾将执玄鬯。"}