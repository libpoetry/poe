{"id":"531102","title":"琵琶短引","dynasty":"明","author":"杨慎","text":"汉宫佳丽呼韩妇，黄金捍拨春风手。鹓凤宜承馺娑恩，犬羊翻作穹卢偶。行行北斗望南看，马上一声堪白首。茫茫烟草叫胡笳，漠漠尘沙杂刁斗。塞垣三秋少雁鸿，幕庭四月无花柳。枫香绝调今共怜，粪英幽恨君知否。遗谱谁将异代传，艳辞自出骚人口。贺段本领昔已荒，穆曹官调知何有。定子新从北里来，管儿不是东墙搂。华表工彫犀四棱，锦绦自结丝千缕。撚弦运轸翠虬盘，促挝急节朱鸾走。轮袍哉引连琐新，惊帆截浪忽雷吼。曲终赚尾复重头，掩却瓶笙兼瓦缶。良夜邀欢松炬㸐，主翁爱客江鱼剖。善谑欣逢宋魏三，知音况对唐元九。饱谙世事反覆多，甘向天涯沦落久。船中肯湿马曹衫，樽前且进牛殳酒。"}