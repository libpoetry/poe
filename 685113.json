{"id":"685113","title":"怀余约斋","dynasty":"明","author":"王渐逵","text":"夫君久客旅，吾亦事耕农。穗城一分暌，六载问不通。讵意珠海浔，野服得相从。世俗纷转更，尚留好颜容。欣对谢主人，感我一尊同。平潮际芳洲，广树多惠风。踟踷不能去，于焉托孤衷。郭生来青萝，过我双鱼居。为我诵所闻，言雅意有馀。知君勤讲席，后辈多沾濡。著述日云远，所得今何如。负疴歉相访，遥寄尺素书。村居寡往来，童仆亦荒疏。不识城南路，借问高人闾。植性本真率，君当恕谬迂。"}