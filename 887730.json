{"id":"887730","title":"瑞鹤仙 其四 丙午重九","dynasty":"宋","author":"吴文英","text":"乱云生古峤。记旧游惟怕，秋光不早。人生断肠草。叹如今摇落，暗惊怀抱。谁临晚眺。吹台高、霜歌缥缈。想西风、此处留情，肯著故人衰帽。闻道。萸香西市，酒熟东邻，浣花人老。金鞭騕袅。追吟赋，倩年少。想重来新雁，伤心湖上，销减红深翠窈。小楼寒、睡起无聊，半帘晚照。"}