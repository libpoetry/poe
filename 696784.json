{"id":"696784","title":"赠翰林侍讲余学夔还西昌","dynasty":"明","author":"金幼孜","text":"禁苑同官三十年，忽闻承诏赐归田。玉堂金马贫如旧，流水閒云客似仙。解组未能忘去国，听鸡无复候朝天。今晨相送情无限，潦倒空惭雪满颠。南望青原思欲飞，临岐那忍把征衣。缙绅共惜张翰去，乡里争迎贺监归。竹簟暑风清昼远，沧江白石宦情稀。他年倘遂归休愿，有约山中访板扉。"}