{"id":"701295","title":"题四景山水为林君叔孟赋","dynasty":"明","author":"黄仲昭","text":"门掩青山尽日閒，纷纷朝市懒相干。交游满眼知音少，笑拂瑶琴独自弹。水边亭榭绝炎熇，坐对遗经日易消。载酒有人来问字，隔溪撑过木兰桡。秋入林坰晚觉凉，閒寻诗景步斜阳。笑渠羸马风尘客，底事匆匆有许忙。滕六飞花散九垓，乾坤万象变琼瑰。诗翁胸次春无限，溪上冲寒晓访梅。"}