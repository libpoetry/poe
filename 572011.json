{"id":"572011","title":"和东坡梅花诗韵今年雪多梅开不甚畅为花解嘲复以自解云耳 其三","dynasty":"明","author":"袁宏道","text":"主人被谑如摧槁，空庭百匝愁颠倒。抗颜也作花忠臣，摘叶披枝恐花恼。贮君玉照金谷之堂，山骄石佞君开早。贶君和羹驿使之辞，调卑格弱君言好。我无红碧为君妍，莎台莓榭躬除扫。宋砚蜀纸李廷圭，折枝貌得花韵老。荣枯开落等一观，自觉与花非草草。月沉风止两无言，一方积雪照冥昊。"}