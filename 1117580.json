{"id":"1117580","title":"诗送晦叔先生","dynasty":"宋","author":"邹浩","text":"先生带花六十年，青春不老花长妍。金杯停手便索去，一片閒云飞上天。知是初平几代孙，双携日月弄乾坤。人间有眼谁窥得，笑出常州西郭门。疾卧几为万鬼邻，金丹一粒遇高真。此身从此无他事，长作升平击壤人。一别相逢复几时，东西南北酒盈卮。天机深远犹须决，莫便飞腾不我期。万里来归荷圣恩，焚香趺坐欲无言。群仙若问谁堪度，为说冥心到本元。"}