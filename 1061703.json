{"id":"1061703","title":"求画","dynasty":"宋","author":"慕容彦逢","text":"伯父有画美且都，丹青彷佛颜色渝。尘埃渍渍相染污，惟有笔画存规模。隔步看之有若无，想像人物沦烟芜。刲羊刺鹿皆模糊，皮毛狼籍血盘盂。巨索悬鼎地为炉，薪火炎炎胜西隅。庖人握刀盼精粗，几上兽肉纵横铺。中有一人与众殊，戴帽被甲腰属镂。昂藏形貌长髭须，眼看手指如典徒。一奴秃首携酒壶，酌之饮众苏劳痡。众人得酒停烹屠，延颈饮之举两腢。有坛数级如闉阇，坛侧毅然一武夫。负弓韬矢手执殳，左右不敢肆阚?。此是胡中祭天图，故应先日事庖厨。微生见之尝觊觎，好之不啻千金姝。"}