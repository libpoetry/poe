{"id":"1122178","title":"挽徐居士二首","dynasty":"宋","author":"金履祥","text":"昔年涝旱苦频仍，南北郊关自越秦。东浙于时犹道殣，严邦此地况山民。能回涸辙西江水，顿起翳桑寒谷春。神理因推居上坐，压他持秉剖符人。积善由来属庆门，如公积善众推尊。至于垂死片言顷，犹是赒饥一念存。有子巳登天子学，无人不感德人恩。霜风惨淡禾塘路，继志扬名在后昆。"}