{"id":"531776","title":"三至轩为陈高吾中丞","dynasty":"明","author":"黄佐","text":"提提高飞鸟，羽仪耀台端。显显高吾公，德威为世观。章江三弭节，不辞道路艰。旄倪见公至，煦媮成欢颜。章江东流去，城郭何郁盘。台中启华构，桂户橑以兰。祥鶤迎迢递，贺燕来翩翻。岂为丽丹雘，芳馨良独难。端居揆时运，晤言及湖山。邂逅适我愿，怅别起长叹。"}