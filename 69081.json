{"id":"69081","title":"虾蟆山·春风吹船着牛轭","dynasty":"元代","author":"王冕","text":"春风吹船着牛轭，扶藜直上山之脊。山上老石怪且顽，皮肤皴骳苔花碧。我来不知石有名，拊摩怪状心亦惊。野人指点为我说，此物乃是虾蟆精。古昔曾偷太仓粟，三百余年耗中国。天官烛其阴有毒，敕丁破口劙其足。至今突兀留山丘，雨淋日炙无人收。树根穿尻蛇入肚，老鸦啄背狐粪头。牧童时时放野火，耕夫怒击樵夫剁。自从残堕不能行，见者唾之闻者骂。虾蟆虾蟆非令仆，无功那窃天之禄。如今虾蟆处处有，天官何不夷其族。致令骄气吹臊腥，干霄上食天眼睛。百虫啖尽心未已，假作鼓吹怡人情。三月江南春水涨，纡青拖紫争跳浪。渔父持竿不敢言，猎夫布弩空惆怅。黄童白叟相引悲，田中更有科斗儿。"}