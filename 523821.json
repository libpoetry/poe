{"id":"523821","title":"华岳二十韵","dynasty":"明","author":"李梦阳","text":"有岳雄西土，三峰插渭川。省方朝白帝，分野障金天。逖矣威灵赫，遐哉秩望虔。百王开宝箓，七圣演瑶编。绮殿丹青列，文窗俎豆联。风云蒸大壑，日月避层巅。鷟举天门辟，鳌呿地轴旋。岩峦莽翕汨，岭障郁绵翩。猿挂仙人掌，萝飞玉女泉。霞雰夕的皪，锦绣晓相鲜。葛藟摇金壁，芝苓冒紫烟。石膏渗复结，钟乳滴犹悬。右压秦胡壮，南包汉邓偏。徒追散马日，缅忆祖龙年。箭括通神户，云台秘妙筌。岂惟栖凤侣，亦以遁鸿贤。方士骑茅狗，宫人采石莲。褰帷瞻窈窕，拄笏怅攀缘。阴井邀雷驭，阳崖起电鞭。聊游凌绝顶，不为学神仙。"}