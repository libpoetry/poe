{"id":"140686","title":"径山绰上人寄新雪","dynasty":"宋代","author":"张镃","text":"重闉初履霜，深山已堆雪。牛鸣数舍地，气序何骤冽。禅宫旧龙居，长夏扇可彻。各崖蔽森蓊，双径穿巀嵲。所以方冬时，集霰即飞屑。廊阶游鸽处，爪迹应冻绝。立齐老僧腰，此话忌轻说。扫赠满棕筥，凝明胜瑶玦。梅风落叶窗，我固傍高洁。畴能报清投，煎茶沃诗舌。"}