{"id":"212088","title":"摸鱼儿·道醉乡","dynasty":"宋代","author":"刘辰翁","text":"道醉乡、无边无岸，一尊到彼殊径。是间转海人知处，尺地不教渠剩。尊亦瘿。问一斗消酲，一石犹难信。临风小等。记我友醒狂，相从有意，中路恨羌永。梅花晚，早已雪堆余鬓。此花宁复风韵。空寒独倚天为主，天又几时曾定。今为晋。看秦女山中，绿发垂垂顶。百年一瞬。叹高卧北窗，闲过五十，无说答形影。"}