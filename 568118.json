{"id":"568118","title":"题友人纪梦","dynasty":"明","author":"沈守正","text":"人人惜别折柳枝，柳枝折断无相思。何似轻绡画垂柳，丝丝化柳柳如丝。柳丝惹雾复迷烟，暮暮朝朝俨在前。未及经秋犹有恨，每当夜月更堪怜。堪怜堪恨情非一，柳丝光怪于斯出。巍峨金碧擘华堂，窈窕长廊通密室。主人肃客似故侯，帘栊玉质欺斜日。虚疑近前承薄嗔，双鬟不嗔翻见亲。女郎纨扇半遮面，扇上名花映面新。凝睇知出离人手，卿家有花我有柳。便解轻绡学汉皋，女郎微哂吾何有。摇笔新诗墨数行，惊鸿不碍长条否。把玩离魂不自持，不知孰柳孰是诗。梧桐雨滴步佳句，犹是听雪轩中时。从此梦料转生多，求梦不梦可奈何。但君无忘当年意，谁更风流得似它。"}