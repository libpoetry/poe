{"id":"699727","title":"立春日风雪如晦漫望有感","dynasty":"明","author":"郭之奇","text":"颓云江上压山飞，天水相迎入翠微。春色如丝无着处，凭将六出散初晖。东望望春春未舒，孤舟滞客转踟蹰。欲招屈子为天问，懒向风人赋日居。沧江万里尽霜华，一叶虚疑泛月槎。烂熳春容初淡扫，空明相映自参差。何处飞花向水明，客心如水伴孤清。任教虢国朝天面，空负阳台梦雨情。江外诸峰变玉山，林烟半出俟春还。碧水未解严冬色，青帝依然独闭关。"}