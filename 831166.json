{"id":"831166","title":"戚氏 湘社散后旬日，海年兄将如黔省，大定公予愈赴京兆试，复连句录别","dynasty":"清末民国初","author":"程颂万","text":"褪红天。昵人楼角断虹悬。扇拥朝啼，帘垂晚汐伴离筵，凄然。暗相煎。东风催别在侬先。天涯不共归路，苦教青鬓促华年。万翠幕鸳烛，钿箫鸾帕，忍看抛向谁边。只西窗夜话，凄断风雨，还更无眠。还念北马南船。春又尽也，别泪坠湘川。相思远，短歌燕筑，病骑黔关。太绵绵。怕梦不到万山。千驿响送啼鹃。夜郎吊李，日下呼荀，有恨飘满琼笺。十载填词，憾狂名，却受燕感莺怜。画出蘅皋别意，只斜阳、不认旧吟鞭。瘴云尚隔趋庭，算君此去，愁与诗为伴。眷客程、乌哺情何限，空惆怅、江上蛮烟。误翠堤、柳乍吹绵。向旗亭、那角倚阑干。共君添得，莺边行李，一檐花寒。"}