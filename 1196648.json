{"id":"1196648","title":"修竹百竿才欣种植佳篇五首旋辱咏歌若无还答之言是阙唱酬之礼恭依来韵以导鄙怀调下才卑岂逃嗤诮","dynasty":"唐末宋初","author":"李昉","text":"谩栽花卉满朱栏，争似疏篁种百竿。长爱枕前闻淅沥，乍欣窗外见檀栾。春来莫重和烟翠，岁晚应须带雪看。我得此君添一友，时时相对列杯盘。北轩留得无多地，不种闲花种此君。寒桧老松堪接影，绿杨红杏莫同群。要添迂叟窗前景，特就山僧院里分。更侍明年新笋出，亭亭必见势凌云。久闻山僧寄书觅，今来□下白云边。不教凡草生丛畔，长喜清阴在眼前。忍把翠筠裁作簟，争将迸笋截为鞭。行吟坐对情无尽，只欠潺潺一道泉。青青郁郁影疏疏，碧嶂移根到我居。为爱绿阴时遣扫，恐伤新笋不教锄。勾牵好鸟啼幽槛，摇摆清风上碧虚。栽得此君知有幸，入他仙客咏吟馀。移得修篁带嫩苔，欲教相夹小桃开。何须一一依行种，但要疏疏满槛栽。枝上挂衣闲就枕，影中铺簟好持杯。蓬丘仙客偏怜尔，应为幽丛数数来。"}