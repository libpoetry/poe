{"id":"816408","title":"百字令 题何子安广文汝枚日边红杏图","dynasty":"清","author":"黄燮清","text":"东风九陌，记轻尘一骑，看花前度。帽影鞭丝斜照里，旧梦几回飞絮。碧社销魂，丛兰写怨，四月江南路。先生归也，种成桃李如许。笑我六上燕台，残红马足，冉冉催迟暮。绿叶成阴芳事老，忍忆宋郎词句。补屋牵萝，闭门锄菜，且作园林主。小楼银烛，待君同听春雨。十三年纪，仗今生智慧，学成书数。敏绝词锋偏了了，信口机关参悟。点玉无瑕，输金待聘，仔细珠娘妒。碧川春远，翠眉才解通语。堪叹尘世浮云，因风变幻，好事成耽误。寂寞栏干空倚遍，自惜美人迟暮。楚瑟弦愁，胡琵弹恨，空向飞琼诉。无言撇去，海榴花放端午。"}