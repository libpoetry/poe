{"id":"731999","title":"破山璎珞树歌","dynasty":"清","author":"陈瑚","text":"破山之麓兴福寺，庭有双珠树。状为缨络抱佳趣，上有虬干干青云，下有垂条苍苍拂行路。传闻植自齐梁间，龙山北涧诗未删。名贤新声更间起，野人对此怡心颜。兹树笃生有妙理，左兮开花右结子。山鸟不敢巢其巅，猿猱鼷鼠不敢穴其里。岂曰硕果宜留存，天地亦若为尔培灵根。或欲斩其根，披其枝，当风杂叠摧烧之。树若有灵听我前致词，泰山山头千尺松，只今已受秦皇封。斧斤柯石遍海内，尔树安得仍以不材终。君不见七星坛前七株桧，昭明手泽今何在。又不见三峰数仞丹桂花，可怜劖削无萌芽。万物成毁固有数，生无挂碍死无怖。尔住四高僧前千百年，闻吾此言当恍然。"}