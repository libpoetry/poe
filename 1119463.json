{"id":"1119463","title":"次韵赠高宾王二首","dynasty":"宋","author":"陈造","text":"瓦注缘穷也自昏，扫除胶扰近清樽。瘦田可谷宜投劾，小子今年亦抱孙。惯病已拚疏药物，就闲聊免怆吟魂。径当云卧山南北，芋火醅缸昼掩门。滞留无地豁闲愁，诗将坛高许客投。过我肯论新旧雨，即君如望蓘穮秋。几时雾縠搴蛟室，快意湍涛放鹢舟。搯抉肾肠须小息，请携霜竹上危楼。"}