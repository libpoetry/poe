{"id":"807851","title":"贺新郎  秋日竹逸约同云臣红友渭文石亭看桂","dynasty":"清","author":"陈维崧","text":"万斛凉云泻。买蜻蛉、烟潭容裔，晴秋潇洒。黄叶村中行不远，隐隐前山精舍。人已被、暗香萦惹。才见岩梅齐著粉，染西风、丛桂旋开也。流光驶，似奔马。舍舟缓服寻兰若。正霜檐、累累金粟，参差低亚。竹色泉光幽映极，携得一樽堪把。问此乐、何如仆射。忽见高茔延野烧，似赤龙、蹙踏山都赭。矫首看，莽惊诧。"}