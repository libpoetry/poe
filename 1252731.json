{"id":"1252731","title":"和灵岩虎丘感事二首","dynasty":"元末明初","author":"谢应芳","text":"娃宫无复有楼台，佛刹而今亦草莱。衲子尽随飞锡去，将军曾此驻兵来。青山衔日犹前度，沧海扬尘复几回。霜落吴天香径冷，断猿啼月不胜哀。兵馀重到古禅关，无限伤心四望间。林下点头皆炮石，门前战骨似丘山。剑池屡变珠光赤，盘石犹沾血点斑。白发破衣耆旧在，独怜宁老不生还。"}