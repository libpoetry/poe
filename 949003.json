{"id":"949003","title":"壶中天/念奴娇 寿妇人又良人登科七月初二","dynasty":"宋","author":"周申","text":"秋来两日，因个甚、乌鹊侵晨传喜。却是常娥亲姊妹，降作人间佳丽。黛柳长青，官梅稳衬，镜里春明媚。花颜难老，寿杯频劝浮蚁。闻道潇洒才郎，天庭试罢，名挂登科记。昨夜凉风新过雁，还有音书来寄。千万楼台，三千粉黛，今在谁家醉。归来欢笑，一床真个双美。"}