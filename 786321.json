{"id":"786321","title":"猛虎行","dynasty":"清","author":"洪繻","text":"南山有猛虎，食人无乐土。悲风飒飒来，山鬼诉穷苦。似诉当初时，被食人不知。筋骨遭狼籍，皮肉受离披。侠儿欲扑之，陷阱不先治。反增猛虎怒，咆哮不可持。攫兽食其䴠，攫人食其脂。当道而蹲距，眈眈常苦饥。行人无所逋，畏虎兼畏狐。狐为虎牙爪，搏噬与之俱。一虐犹难避，两虐将安图！生莫近狐穴，死莫傍虎嵎！生死不自由，前路立踟蹰。"}