{"id":"1114939","title":"龙兴客旅效子美寓居同谷七歌","dynasty":"宋","author":"李新","text":"阴风刮天云自幕，穷山十月愁摇落。归来囊有惜空虚，石田拟与谁耕凿。我生正坐儒冠误，终年冻饿如癯鹤。呜呼一歌兮歌已悲，山鬼为我相追啼。隔窗冷吹啸疏篁，颓云逼月色无光。南邻昨歌今日哭，诀别未永相思长。我今与之正同调，无锥能直九回肠。呜呼二歌兮歌再曲，唧唧悲音断还续。殒我父天悲入骨，更有诸昆寄吴越。拊膺洒血欲长号，畏伤孀母辄不发。罪逆自合当刑诛，神谴人怒岂汝忽。呜呼三歌兮歌极伤，午天为我下严霜。有弟有弟汴之阳，共失所怙心摧伤。裁书黄耳送不到，道远未知存与亡。岁云暮矣天苍苍，雁飞安得随汝行。呜呼四歌兮歌愈急，漏天为我同时泣。萧萧角声叠叠鼓，招提旷荡无环堵。编蓬悬席不遮拦，西面透风东面雨。官归庇身无一瓦，反更罹此百忧苦。呜呼五歌兮歌思多，不曰有命其如何。西山白虎跳天游，朝食行人暮噬牛。居民胡不避此苦，复闻暴吏猛于虎。怪尔巨蠹敢身由，拔剑一击誓不留。呜呼六歌兮歌六叠，太息仰空泪横臆。富贵贫贱无巧拙，时来火光递生灭。世路不容一井宽，哑哑跳蛙笑东鳖。残杯冷炙勿复道，故交惟有西山雪。呜呼七歌兮歌章毕，死血埋坟色应碧。"}