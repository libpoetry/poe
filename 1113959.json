{"id":"1113959","title":"和陶渊明归田园六首","dynasty":"宋","author":"李纲","text":"我家梁溪傍，门对九龙山。山中有幽趣，游息可忘年。陆子泉最甘，次之即龙渊。馀波作梁溪，可溉万顷田。公垂读书堂，古屋尚数间。我欲隐山下，诛茅占其前。疏泉凿池沼，植竹来云烟。纵目望震泽，策杖登山巅。神游八极表，心迹两超然。更结莲社侣，远追竹林贤。秋风动梁溪，何日理归鞅。放逐正拘囚，寤寐劳梦想。新诗聊慰今，旧事那追往。缅怀故山居，杞菊苗应长。挂冠神武门，便欲学疏广。躬耕南亩云，实报无卤莽。寂灭乃可乐，纷华何足娱。百年会有尽，富贵同邱墟。不如早抽身，卜此山林居。手植松与桂，青青三万株。幅巾坐其下，萧散谁如吾。衣食粗饱暖，身在即有馀。归依金仙氏，妙契端不虚。借问名利者，还有此乐无。膝横五弦琴，试鼓南风曲。寄傲北窗下，便觉此生足。开怀酒一壶，寓意棋一局。既使风扫门，还将月为烛。"}