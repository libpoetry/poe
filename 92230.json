{"id":"92230","title":"壕上感春·长壕无事不耐静","dynasty":"宋代","author":"杨万里","text":"长壕无事不耐静，若非织绡便磨镜。竹君不作五斗谋，风前折腰也如磬。先生节里城上嬉，朝游暮游不肯归。晴空大声斗作恶，万鸦退飞一鸦落。乃是黑风江北来，更将黑云头上堆。翻手为晴覆手雨，自晴自雨何须怒。先生不妨且觅句，挽之不来推不去。坐看梅花一万枝，化成粉蝶作团飞。纷纷掠面收不得，稍稍积砌次还稀。落尽梅花天不管，晚来许寒朝许暖。一年待春春不回，一年探梅梅不开。春回今才几许日，梅开如何顿萧瑟。少壮几时柰老何，落花未抵春愁多。"}