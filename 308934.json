{"id":"308934","title":"珍珠帘·英人招聚清富山看樱桃花","dynasty":"现代","author":"赵熙","text":"繁英素雪春千亩。照帘栊，开遍花朝前后。晴嫩午蜂喧，伴玉窗人瘦。瓣瓣雕锼珠错落，待夜月香囊亲扣。携酒。又几日金莺，便含红豆。谁分别馆欧西，占荣王宫殿，小山清富。今古一东风，叹上兰非旧。海外樱花人自乐，正上野新装时候。相守。付一卷心经，唐宫鹦鹉。"}