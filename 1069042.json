{"id":"1069042","title":"次韵曾大卿用东坡先生韵赋蜡梅","dynasty":"宋","author":"张扩","text":"湘潭有客善种花，晓移根垡来君家。天公着意为刻蜡，幻出新苞亦尤物。至游老仙旧相知，少年惜花多赋诗。而今更挽金蕉叶，与花一处成三绝。夜阑宝帐攒远山，钗头馀苍薰醉眠。明朝红紫麾不去，妖艳妨人觅佳句。始信清臞自可人，此语嘱谁当嘱君。请为百花作檀越，得意不妨时击钵。"}