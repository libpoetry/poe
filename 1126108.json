{"id":"1126108","title":"和慎思未试即事杂书率用秋日同文馆为首句","dynasty":"宋","author":"商倚","text":"气候逢秋晏，蛩鸣入户闱。檐空看雀斗，天阔暮鸦归。风急飘庭叶，寒光著客衣。重阳故人境，应念赏心违。门深廛市远，幽寂兴何长。径菊晴披艳，窗风晚逗凉。圣经閒里醉，尘锁梦中忘。更苦年来病，时看肘后方。旁舍回廊接，重帘昼日开。鸣蝉随雨退，疏雁拂云来。吟兴降难韵，羁怀寄浅杯。惊飙渐凄紧，又欲作寒媒。"}