{"id":"691222","title":"舟过武侯高卧处二首","dynasty":"明","author":"李孙宸","text":"沙岸炎风起夕阴，武侯遗迹未消沈。偏安肯竟三分业，两表谁怜六出心。野老来耕梁父地，江涛犹作卧龙吟。经行莫洒英雄泪，鱼水君臣自古今。抱膝长吟意自如，何期龙卧挂吹嘘。半犁烟雨三分鼎，八阵风云一草庐。汉上军屯心自苦，辕门星陨运全徂。君看五丈原前月，犹照纶巾下碧虚。"}