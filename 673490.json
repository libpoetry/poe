{"id":"673490","title":"山水秋景","dynasty":"明","author":"刘珝","text":"银河倒挂青山顶，苍虬偃卧芙蓉冷。烟峦深处起楼台，双双人在蓬莱境。我观斯人非避秦，韬辉伏耀全天真。盍簪爱话无生事，恐教名利萦兹身。霜叶林边秋色映，桂花香里行厨净。弹琴惟取古为音，漉酒还将清比圣。逍遥此乐人间稀，洁已由来世所讥。只今四海皆乐土，不羡羊裘钓石矶。"}