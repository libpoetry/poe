{"id":"188021","title":"虎丘山·虎丘何为山","dynasty":"宋代","author":"蒋堂","text":"虎丘何为山，鲸波涌而顯。惟青镇一隅，峙秀状无限。遥峰乃众阴，四望拱孤巘。上有梵王家，高压长洲苑。游人接踵来，千里必重趼。奔走趋层巅，凌竞陟云栈。下瞰洞庭卑，傍睨灵岩浅。巍乎屹宝阁，仰之目睛眩。中有明光书，丽若日星烜。三朝所秘藏，百灵共幽赞。兹焉真福庭，瞻者皆色洒。敻觉尘世非，恍如化城现。塔顶拂彤霞，山脚环清甽。北崖宿雪寒，东阜晨曦暖。阴森岩腹空，诘屈廊腰转。秋磬落云端，宵灯耿天半。处者病恼蠲，来者钝根遗。予膺邦寄时，所历游屐遍。不领旌旗行，恐惊禽鹿散。扪萝穷邃深，据槛望平远。寻幽既欢欣，访古或兴欢。葬金坟已隳，淬剑池犹漫。冰霰凋古杉，朱丹浮断简。珍重讲石存，讥凭鬼诗诞。唐贤留风什，遗墨罗粉版。险语悉冥搜，清景不可逭。国朝有笔札，崖壁刻棱婉。刀矟君谟书，龙蛇不疑篆。二美贲禅扃，千古宗风愈恢阐。迦陵觉音清，石室惊筹满。自惟挂缨归，心与纷挐断。每来寻香刹，常得峨野弁。久留莲漏移，相接犀谈款。露井汲云浆，冰甆试芳荈。最怜草树春，几爱烟岚晚。愿借一庵名，于兹修止观。林端生色美新晴，楼阁依山若画屏。石坐最宜人选胜，剑池潜想地遗灵。僧窗松竹冬忧茂，寺路烟霞画亦冥。自愧逾年假麾守，一回方得扣禅扃。"}