{"id":"691992","title":"杪秋同右史南山眺望","dynasty":"明","author":"李攀龙","text":"青樽何处不蹉跎，白发相看一醉歌。坐久镜中悬片华，望来城上出双河。杉松半壁浮云满，砧杵千家落照多。纵使平台秋更好，故人犹恐未同过。回首飞鸿碣石标，清霜处处锦林凋。层岩倒映平湖净，积翠斜连粉堞遥。四海交游空老大，一时宾客更萧条。病来苦爱观涛赋，不分梁园此见招。"}