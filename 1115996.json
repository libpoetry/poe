{"id":"1115996","title":"又渔社李先生宠以和篇复用韵 茱萸","dynasty":"宋","author":"杨冠卿","text":"南国有秋茱，芳馨袭椒兰。臞儒山泽间，晨霞却朝餐。置之红锦囊，荐以黄金盘。瓶乳下青云，一笑颓玉山。鸡犬听湛浮，辽鹤将自还。西风寒岩鞠蕊斑，索米长安得路难。投林倦翼蚤知还，袖手归来三径间。云屏万叠匡庐山，鹤唳猿啼千古闲。"}