{"id":"779178","title":"烛影摇红 集饮西樵司勋寓园，听云然女史度曲，分得八字","dynasty":"清","author":"陈世祥","text":"鸳瓦霜浓，金缸一点幺荷烨。吴娘匿笑隐红帘，小露裙儿摺。帘外冰轮碾雪。问谁领、人间花月。缑山仙子，谪向尘中，还吹尺八。绕径疏梅，凌寒早有幽香接。玉人试与并梅花，一样无分别。休把凉州高揭。惹多少、宫墙偷擪。酒徒肠热，词客魂消，都难安贴。"}