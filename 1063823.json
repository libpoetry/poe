{"id":"1063823","title":"寄彭景醇奉议","dynasty":"宋","author":"释德洪","text":"我庵湘山麓，君家湘江尾。共看湘山云，同饮湘江水。君有负郭田，饱食骄稚世。小儿探井臼，大儿了租税。我独生事拙，饘粥每不继。君如李大夫，时时容乞米。永怀湖山堂，风物自闲美。楞严初读罢，篆冷空窗几。微风拾残红，幽鸟妨春睡。苍苔满门巷，榆柳阴覆砌。杖策亦窥园，悠然望层翠。岁时无营为，祭奠修家礼。自觉去幼安，正复不远耳。遥知读此诗，忻然开笑齿。"}