{"id":"1119628","title":"口号十首呈程殿撰","dynasty":"宋","author":"陈造","text":"白璧明玑每堕前，续貂辄复耸双肩。一从归作漳滨卧，不寄诗筒恰五年。欢意长随夜漏长，隆宽尽贷酒边狂。东归祇有南窗梦，夜夜掀髯锦瑟傍。八月襄城暑始回，水仙争趁玉梅开。当时二物知天意，共报公家福鼎来。芳信飞来自月宫，月中桂茂劣能容。素娥封殖非无意，准拟公家不尽供。福地常披十幅图，仙翁隐处玉为壶。九华山侧双峰下，还许侬分半席无。郎君衮绣照鸳行，诗老时须住帝乡。即见翘材辟新馆，预应绿野敞深堂。公家昆季尽时贤，叔也骅骝拟度前。书谂亲庭先静退，至今文采照林泉。童颜缓缓阅庄灵，鬓影青青表帝庭。后四六年同此夜，台星光映老人星。故人折柳送东辕，不羡当年李郭船。囊锦鸱夷有供给，自疑身是御风仙。帝所乡关等是家，奚囊纳纳尽天葩。西湖久待公题品，莫遣波神妒九华。"}