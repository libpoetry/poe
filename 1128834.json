{"id":"1128834","title":"宋骑吹曲 归朝曲第四","dynasty":"宋","author":"谢翱","text":"荆南万里朝天道，巫女云荒产芳草。锦鞯道赐带盘雕，方物南来进龙脑。愿陪郊祀依日光，供张归朝亲奉表。勋阶邑食及隶人，移镇徐戎作家庙。人生富贵侯与王，四海为家皆故乡。勾吴月令牵牛中，翟茀乘风来閟宫。随王剑履朝上殿，黄门夜趣长春宴。昭容引班入内朝，龙衮当中开雉扇。宴罢朝辞生局促，诏赐离宫作汤沐。先王烝尝泽有差，上恩许歌陌上花。"}