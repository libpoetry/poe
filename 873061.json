{"id":"873061","title":"聚景园宴集","dynasty":"宋","author":"任希夷","text":"晚排阊阖披云雾，身蹑仙脩游禁宇。始知天上自清凉，不信人閒有炎暑。庭前青松笙竽声，望处红蕖锦绣云。月卿领客意缱绻，冰盘照坐光缤纷。薰堂尽却蒲葵扇，瑶阶细展桃枝簟。加笾新采波上菱，如珠更剥盘中芡。老罢惭无翰墨功，臭味喜入芝兰丛。二妙不偕阿凤至，四老但许商山同。明当入直须随仗，夕阳未下催归桨。重城街鼓已鼕鼕，举头桂魄层霄上。"}