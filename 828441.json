{"id":"828441","title":"邯郸道","dynasty":"清末近现代初","author":"陈曾寿","text":"汉文车驾新丰回，慎夫人从同辇陪。眼中忽见邯郸道，当年迎立自此来。同来时迁复同过，感新念旧伤心怀。死生离别谁遣此，长歌倚瑟声悲哀。人生富贵事傥忽，恐惧安乐殊乖谐。文叔鹰鹯起帷帟，勤求故剑良难哉。古往今来邯郸道，梦中扰扰千车雷。谁能同来复同过，可念雾露深云台。"}