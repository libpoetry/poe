{"id":"191111","title":"林正甫举似所和双丫岩诗且索同赋","dynasty":"宋代","author":"虞俦","text":"君不见罗敷采桑城南路，不肯轻为使君妇。又不见银钗垂颈负薪归，四十未嫁夔州女。双丫何自老山中，当年岂羡西邻富。花前啼鸟春不知，水里姮娥夜相顾。宁为山头望夫石，傥有飞鸿传尺素。莫学巫山十二峰，为云为雨朝还暮。老奴玉镜谁自料，阿娇金屋知何所。明珠节妇浪悲吟，罗袜洛神空有赋，蛾眉入宫须见妒。"}