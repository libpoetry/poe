{"id":"1201018","title":"锦堂春","dynasty":"元","author":"无名氏","text":"睡魔王。百般作害为殃。白日间、犹教可，夜更深、无处潜藏。恼得人、昏如痴醉，怀修行、轻送无常。眼若胶粘，头如山压，一团昏闷转羸尪。相勾引，三尸六贼，梦里盗元阳。般般飞腾法界，万种颠狂。似这般、无端乖劣，劝诸公、各自堤防。念死生、前程事大，要殷勤、保护三光。莫得偎佣，全凭觉悟，神通勇猛赛关张。相争战，威锋刚硬，一志向前当。追赶退，云收雾敛，湛湛清凉。"}