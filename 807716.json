{"id":"807716","title":"薄倖  过阊门感怀用湘瑟词韵","dynasty":"清","author":"陈维崧","text":"春波甸线。把船槛、和愁倚遍。记旧日、胆娘门巷，只在画桥南转。靠他家、一树枇杷，流莺日日啼歌扇。向燕子楼边，鹅儿酒内，生受花怜柳眷。到今日、思量处，空爇尽、沈香火慢。被东风几阵，晴丝一夜，吹将往事连天远。鲛珠休溅。便玉京仙圃，也应风景年年换。閒愁莫惹，城下红桃正绽。"}