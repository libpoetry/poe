{"id":"1130961","title":"简赵十诸友","dynasty":"宋","author":"韩淲","text":"摇摇山上风，落落谷中雨。回溪少鸥鹭，旷野分豺虎。荒寒不可闻，惨淡不可睹。偪塞案上书，饥来尚堪抚。门外长安道，毂击人肩摩。今时不云少，旧年不云多。市朝愚智尔，家国隆替何。组绶固若若，冠弁亦峨峨。臭味薰与莸，意气金与石。惟可以忘年，庶可以忘夕。投非胶漆坚，抱有冰炭厄。深怜眼终青，未厌发已白。"}