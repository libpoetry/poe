{"id":"819103","title":"朝鲜权在衡招饮观梅","dynasty":"清末近现代初","author":"郑孝胥","text":"雪消江户春满枝，权君招饮不得辞。已看名士同来盛，况是明月初圆时。官梅登盆映银烛，使星入座临酒卮。逡巡开筵极丰腆，食单时尚从欧西。淳熬捣珍炮糁渍，浆水醷滥酏醢醯。左殽右胾近古法，葡萄论斗行如淮。主人殷勤善言笑，客不解语惟解颐。酒酣登楼望天际，乡思正与寒云迷。烹茶却唤看影画，亦有巾帼搀须眉。德法二主信时杰，猛很欲作鳞之而。谁知异人华盛顿，状貌酷类枯禅师。雄豪百鍊至平淡，中外一理元无疑。盛衰天道迭倚伏，会有能者同华夷。霜风吹面醉渐解，归舍儿女犹唔咿。汪君翌日幸语我，大夫以下皆为诗。我虽强作用我法，措语蹇涩爱者谁？"}