{"id":"513456","title":"挽丘时雍太守父晖庵先生","dynasty":"明","author":"程敏政","text":"家住番水上，从军向辽阳。代父远行役，日寓刁斗傍。时陈俎豆容，绝学惊殊方。坐令先轸徒，抠衣进中堂。归来迫迟莫，喜有名家郎。封君谢恩宠，居然事冠裳。春阳澹晖晖，颜色忽已藏。人生首丘愿，浪踪安可常。伟哉全归子，宿草今苍凉。我欲奠鸡絮，渺渺川途长。"}