{"id":"1244067","title":"郭恒惠牙刷得雪字","dynasty":"元末明初","author":"郭钰","text":"老气棱棱齿如铁，曾咀奸腴喷腥血。倦游十载舌空存，欲挽银河漱芳洁。南州牙刷寄来日，去腻涤烦一金直。短簪削成玳瑁轻，冰丝缀锁银騣密。朱唇皓齿娇春风，口脂面药生颜色。琼浆晓漱凝华池，玉麈昼谈洒晴雪。辅车老去长相依，馀论于君安所惜。但当置我近清流，莫遣孙郎空漱石。"}