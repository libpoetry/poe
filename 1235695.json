{"id":"1235695","title":"秋日山行杂兴三首","dynasty":"元","author":"何中","text":"独往非避俗，散怀聊寻芳。流风澹翠麓，理策秋路长。苍石含幽色，樛木落寒香。一片太古云，化为孤凤翔。忽然归紫霄，荡漾不可望。浩歌向夕霁，敢事接舆狂。山回杉熛清，厓倾花雨下。讵知吾道非，偶然适旷野。磊落万陨星，赴流饮奔马。风微叶时落，磴寒雪自洒。孤松萦萝转，幽峰抱岚灺。景晦良遇稀，心异真赏寡。举手谢时人，岩阴栖古瓦。晚山菡萏开，浓秀映秋碧。长风泻万里，寒花落石壁。云气静欲消，霞光乱相射。缥缈浮丘翁，素手垂鹤翼。笑看蓬莱波，与世共陈迹。天地无恒春，群儿倚少色。功名犹自误，口体乃相贼。安知骨为尘，不得同瓦砾。"}