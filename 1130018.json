{"id":"1130018","title":"偈十首","dynasty":"宋","author":"释道行","text":"动则万丈悬崖，不动则当处沈埋。千重万重关锁，一锤当面击开。伎死禅和无数，依前似鸭闻雷。车不横推，理无曲断。若是此花，佛与帝释。正宗法眼，历古昭彰。大因因缘，此时成现。迅机掣电处密密绵绵，绵绵密密中迅机掣电。更问如之若何，我面何殊佛面。金乌急，玉兔速，天上星兮地下要。衲僧要透祖师关，劝君拈却面前大案山，自然会得五祖把火入牛栏。一不成，二不是。三不定，四不可。拗折弓箭，踏翻射垛。狗子佛性无，韶石不相辜。为君重决破，秋至雁衔芦。门前石塔子，八白与九紫。方道既分明，免被巡官使。从上宗门事，直是少时辈。兔子不吃窼边草，象王走入野狐队。若是少林禅，达磨自不会。为甚如此，苦瓠苦连根，甜菰甜彻蒂。问问不差，答答不错。问答去来，龟毛兔角。依经解义，三世佛冤。离经一字，即同魔说。"}