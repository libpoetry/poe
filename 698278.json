{"id":"698278","title":"题胡骑纵猎图四首","dynasty":"明","author":"倪岳","text":"清霜落尽塞草黄，惊飞山鹊东南翔。飘然栖息自有适，海天一色秋茫茫。紫袍白马者谁子，玉鞭半绾青丝缰。自远望之重太息，虽有矰缴安能将。黄沙漠漠吹西风，高原草树交深丛。嗟哉狡兔自三窟，失身何处潜其踪。猎人手挽明月弓，追逐更骋胡青骢。眼中得丧君莫讶，归来欲慰君庖充。野阔天空云影孤，白沙浅水经霜枯。联翩何处起双雁，稻粱谋远思江湖。忽然见此虬髯胡，雕弓满控金仆姑。何当健翮快高举，莫遣朔风吹绿芜。胡儿匹马明玄霜，臂韝正立孤鹰苍。举头双影夕阳外，野鸭相呼云水乡。苍鹰欲奋鸭惊逝，披图不觉增慨慷。天生万物贵得所，同类相残徒自伤。"}