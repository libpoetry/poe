{"id":"405352","title":"梦江南·六首","dynasty":"近现代末当代初","author":"黄咏雩","text":"流水外，花树几重重。一鸟绵蛮群鸟噪，小山合沓大山宫。山上又高峰。人世事，汝意欲何云。虚白空明犹水月，香红粲倩亦风尘。漂泊此花身。无可奈，风雨正凄迷。花絮已随春后尽，燕莺不住耳边啼。何计挽春䢜。挥别泪，翠袖浥珠痕。眼角横波还似笑，眉峰蹙黛又含颦。此际最销魂。分袂恨，倘亦有情痴。世上欢愉逢久别，人生滋味是相思。枉费断肠词。凭晚景，景物望中赊。绝献岚光悬返照，澄江绮彩浸流霞。树树有昏鸦。"}