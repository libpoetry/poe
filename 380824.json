{"id":"380824","title":"三姝媚·秋晚新晴，买舟黄步","dynasty":"现代","author":"郑文焯","text":"夫容湖上道。浣离痕青青，旧袍如草。醉过重阳，叹故人轻别，雨冥风悄。泪接长波，空一镜，鬓霜浓照。玉篴谁家，还掩孤屏，暗吹秋调。昨夜山眉晴扫。趁唤酒吴亭，远寻幽窈。露榭云廊，怕断魂重倚，倦迷清晓。旧社飘萍，算几度、閒鸥同到。莫更匆匆归去，吟湘自老。"}