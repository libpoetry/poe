{"id":"836474","title":"初往肚山之竹坑庄","dynasty":"清末民国初","author":"陈肇兴","text":"甘雨几时降，草木皆敷荣。东郊一以眺，绿野人尽耕。出城见肚山，一抹翠眉横。北风从南来，萧萧刺竹鸣。篮舆到山麓，树树栏人行。伛偻穿其下，肩夫足跛倾。我坐看山光，却喜路不平。峰峰如护卫，送我到竹坑。主人知我至，倒屣出门迎。一见各恨晚，欢笑若平生。"}