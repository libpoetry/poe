{"id":"662235","title":"冬日寄雷广文","dynasty":"明","author":"石宝","text":"回风垒红叶，簇簇绮縠纹。栗烈薄重裘，东隅负微曛。当轩对酒不能饮，忽忆郡中雷广文。广文甲第阳和西，朝朝冠盖夕轮蹄。置酒耆英日高会，门前突兀青云梯。云梯耸寥廓，东望大悲阁。门楣瑩如洗，南瞰滹沱水。阁势峥嵘千仞高，老鹤直上危颠号。吐吞云物挹四极，下视群动如蟹螯。滹水奔霆入溟渤，怒涛汹涌如车突。海神夜起探沧波，万颗珠光弄明月。国之雄观乃如此，士生其间富文字。历都并海笔力肆，我欲问之司马史。嗟哉山川勃郁钟豪英，英风豪气还与山阁相支撑。摩空作赋声铿鍧，词源一决翻鲲鲸。忆昨登筵一相见，孔融新识龙门面。餍饫清芬十五年，使我倾盖心怡然。丈夫邂逅有相感，雄襟纵发时翩翩。公颜如童发如丝，日服沆瀣与朝曦。风烟近望阻谈笑，倚剑长吟有所思。"}