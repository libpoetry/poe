{"id":"194215","title":"宝钟院·九江渊轮彭蠡东","dynasty":"宋代","author":"任希夷","text":"九江渊轮彭蠡东，江汶上下悬石钟。洪炉大冶见奇怪，千仞硉矹云涛冲。旁罗簨虡万石从，侧立跂行势飞动。螭蟠蛇结增层岩，神剜鬼划森幽洞。有如万钧陈未央，猛兽怒翅将腾骧。岂同九耳丰山上，欲鸣犹待天雨霜。南音函胡北清越，未许人人尽幽绝。小声镗鞳大噌{左口右宏}，留与坡仙泛明月。长风巨浪相吐吞，金镛自奏天然声。非雷非霆中清浊，龙渊蛟窟惊铿鍧。献子歌钟景无射，千载寥寥声寂寂。此石长留天地间，海若冯夷能拊击。"}