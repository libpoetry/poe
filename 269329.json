{"id":"269329","title":"玉女摇仙佩·苏小墓","dynasty":"现代","author":"吴湖帆","text":"南朝艳影，往迹空留，旧馆红楼何处。柳细花秾，西泠桥左，那日锦车曾驻。徙倚还无语。想香檀按拍，歌情谁诉。笑堤上、红襟燕子，飞去飞来，可惜无主。人生易多愁，丽色如花，偏他不遇。还记画船泛月，艳说钱塘，梦里曾传佳句。想像当初，青骢郎马，咫尺相看今古。冷泪浇坟土。最伤心、对此青山红树。待认取、斜阳片石，西陵松下，采芳归路。谩回顾。红颜自昔如朝露。"}