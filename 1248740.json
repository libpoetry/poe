{"id":"1248740","title":"上元夫人词","dynasty":"元末明初","author":"张宪","text":"七月七日夜，王母降汉宫。上元何夫人，仪卫略与同。头作三角髻，年可二十馀。身著青霜袍，坐拥紫霞车。九云夜光冠，六山火玉佩。敛袂登殿阶，进向王母拜。王母坐止之，呼与共良会。翩翩三青鸟，飞来绿窗歇。口衔七蟠桃，甘脆胜冰雪。刘郎非仙器，内欲未断绝。怀核欲种之，开花待桃结。一桃九千年，徒尔縻岁月。上仙哑然笑，忽逐綵云灭。"}