{"id":"388563","title":"买陂塘·题奚虚白上舍榆楼感旧图，图为严茂才修能作","dynasty":"清代","author":"谈印梅","text":"叹人生、梦痕泡影，乔松谁见同寿。客星忽坠馀杯水，失却词坛高手。名不朽。料夜夜、珠光剑气腾牛斗。图成感旧。问榆绿风薰，梅黄水涨，魂得暂归否。重泉下，徐淑秦嘉并秀。追随无异良友。鸟原共命花连理，生死总成佳偶。愁尚有。曾记得、秋风画扇吟红豆。柔肠回九。便分付云林，生绡写出，此意向谁剖。"}