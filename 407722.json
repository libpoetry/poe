{"id":"407722","title":"往昔四续六首 其四 李慈铭","dynasty":"近现代","author":"周作人","text":"往昔论乡人，吾爱李越缦。诗语所不晓，文喜杂骈散。日记颇可读，小文记游览。一卷《萝庵志》，书斋足清玩。流派虽不同，风味比文饭。惜哉性褊急，往往坠我慢。益甫与景孙，粗语恣月旦。瞋目骂季贶，只是由私怨。岂因山川气，溪刻成疾患。喜得披遗编，胜于生对面。"}