{"id":"64190","title":"送钱受之侍郎枚卜罢归","dynasty":"明代","author":"茅元仪","text":"晶晶日月，雨雪忽零。岂无师保，束此宁人。维桑失系，朽索弗宁。大木将拔，先剪厥阴。矫矫荩臣，夷之斮之。显显令人，谪之诼之。言窜江沚，隐斯骲也。自幽私宫，避斯驳也。鼎沉而起，星坠而升。如日再中，如月再盈。言巾我车，言濯我缨。辟此皇路，以迟汇征。汇征伊何，首论盐梅。惟和惟一，无待尔枚。田畯盘舞，红女解颏。翳云何自，晦此中台。浣布于火，乃愈鲜也。蒨金于垆，乃愈坚也。人亦有言，靡不有天。高高在上，焉用便便。言驾言迈，归我初服。匪曰初服，匪帝畴复。于以御之，我躬粥粥。妇不可媚，岂待詹卜。拂水涓而，耕罢可浴。虞山咫而，咏罢可牧。斟之酌之，奚暇枕曲。愿言怀人，穷此遐目。煌煌帝业，莫或缵而。昭昭先微，莫或亶而。及尔政成，恐或瑽而。假此暇日，往者衎而。神龙将蛰，并及于蝘。沧流欲竭，祸先于鳟。嗟我何人，亦槛亦圈。愿因商风，从子荒遁。高后在天，哀此下民。笃生神孙，哲惠且英。襄焉穆穆，终矣明明。惟日之环，匪河之清。"}