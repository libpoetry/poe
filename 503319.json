{"id":"503319","title":"题建安朱氏杏林云隐图","dynasty":"明","author":"王恭","text":"君不见庐山岑，董仙在时花满林。身骑白鹿忽飞去，江海寥寥千古心。君今种杏知何所，解向青山作茅苧。云中浇酒祀岐黄，林下还丹结龙虎。羡君有道不羞贫，卖药无钱常与人。抱琴出谷迷行屐，散帙临流醉角巾。武阳山水多奇处，金鳌苍苍但烟树。鸡犬长鸣石上苔，渔樵未识松边路。自是先贤六代孙，布衣不到五侯门。相逢又欲还山去，他日思君愁断猿。"}