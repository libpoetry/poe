{"id":"1235434","title":"古意二首","dynasty":"元","author":"刘诜","text":"古风日以丧，交道遂以圮。昔时素心人，忽若匪知己。朝直蓬莱宫，暮宿光禄邸。联骑多季剧，填门集金史。疑嗔著天下，名德为垢秕。古言西施贵，众色失桃李。不见秦张仪，卷舌让苏子。南方有佳人，天质辞红妆。素手映轻雪，明珰照罗裳。二月千花开，笑语春风香。盈盈水晶帘，丹云贯疏房。自倚绝世姿，鬒鬟不能霜。秋叶鸣西楼，城乌啼夜凉。高节良自固，谅不悲年芳。"}