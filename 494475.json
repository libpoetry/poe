{"id":"494475","title":"赠九山汤子还古冈","dynasty":"明","author":"湛若水","text":"圣人训三益，直谅与多闻。予友九山子，何讵非其伦。同业因伯氏，识君弱冠前。古心称古服，言动夙驯驯。亦同江门游，亦钓楚云春。予昨归沙堤，访我铁江滨。今秋携公孙，来浴新泉云。何以养其直，丝毫了不存。何以养其谅，心口无间然。何以养多闻，畜德归渊泉。行矣各努力，相约朱明天。"}