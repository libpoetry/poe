{"id":"1251076","title":"金柑花","dynasty":"元末明初","author":"陈谟","text":"金柑花，铅霜银雪盈桠杈。独当伏日偏荣荂。绿珠金弹叶重遮。半黄可恨飘篱笆。数枝尚复秋始花。花不成实徒纷葩。高枝蠹穴心久瘕。秋高恐畏成枯槎。抉蠹椎凿何当加。低株三尺阴㲚㲚。始自脱略茅与䔑。试花寂历明晴霞。秀色已似卑梨楂。后皇嘉植楚甸誇。忆昨包贡天王家。兼程星火疲骝騧。蓬莱歌钟觞九霞。传柑曲宴恩波奢。尘飞道断虎奋牙。下州斩伐无根芽。他园见之何怅邪。天王北狩黑海涯。故侯谁种青门瓜。杨梅荔子金枇杷。纷纷并得登笼笯。金柑花，委香屑玉同尘沙。行歌花底沾乌纱。歌成谩起园官嗟。"}