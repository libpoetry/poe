{"id":"1153993","title":"詶李端长安寓居偶咏见寄","dynasty":"唐","author":"卢纶","text":"自别前峰隐，同为外累侵。几年亲酒会，此日有僧寻。学稼功还弃，论边事亦沈。众欢徒满目，专爱久离心。览鬓丝垂镜，弹琴泪洒襟。访田悲洛下，寄宅忆山阴。薄溜漫青石，横云架碧林。坏檐藤障密，衰菜棘篱深。流散俱多故，忧伤并在今。唯当俟高躅，归止共抽簪。"}