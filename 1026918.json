{"id":"1026918","title":"赋永叔家白兔","dynasty":"宋","author":"韩维","text":"天公团白雪，戏作毛物形。太阴来照之，精魄孕厥灵。走弄朝日光，赩然丹两睛。不知质毛异，乃下游林坰。一为世俗怪，罝网遂见萦。我尝论天理，于物初无营。妍者偶自得，丑者果谁令。豺狼穴高山，吞噬饫膻腥。苍鹰■不得，逸虎常安行。是惟兽之细，田亩甘所宁。粮粒不饱腹，连群落燖烹。幸而获珍贵，愁苦终其生。纠纷祸福馀，未易以迹明。将由物自为，或系时所丁。恨无南华辩，文字波涛倾。两置豺与兔，浩然至理真。"}