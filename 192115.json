{"id":"192115","title":"海山堂·海水际天水","dynasty":"宋代","author":"李石","text":"海水际天水，海山蔚空青。万里供远目，随处来户庭。庭中森紫翠，户内含虚明。澄波汲引入，螺黛叠甃成。空光集云气，岑碧延日星。逍遥等一物，大小随所经。高霞渺三韩，众水涵四溟。仙驭来何迟，上天跨鲲鲸。用意敢自隘，万虑凝秋清。夙缘有悟契，矫首鸿鹄征。"}