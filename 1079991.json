{"id":"1079991","title":"夜坐有感","dynasty":"宋","author":"吕本中","text":"五更月落鸡未鸣，小炉残火犹晶荧。道人强起理衰疾，不闻松声闻雨声。跏趺坐稳百念去，岂有宿梦令神惊。平生于世万事懒，况复今兹饱忧患。中原北望四千里，三年不见南飞雁。著身天涯未为远，所至风沙莫深叹。时寒但趁僧房火，日暖可赴邻家饭。岭南无瘴便可老，江头有酒犹堪唤。嗟哉宁子不自休，辛苦饭牛过夜半。"}