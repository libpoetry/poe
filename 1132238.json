{"id":"1132238","title":"寄题林上舍真意堂用其元和渊明韵二首","dynasty":"宋","author":"戴栩","text":"趋赢厌市寂，洗听嫌瓢喧。襟素倘相越，取舍谁为偏。卓哉靖节翁，人境得仙山。有真谅无赝，无往岂有还。唯彼南山云，朝夕可晤言。山云将雨忙，山风得松喧。嗟我无用世，懒癖抱奇偏。鸳鸿玷清宁，猿鹤猜旧山。羡君不浪出，悔我今空还。三复和陶什，惭谢不能言。"}