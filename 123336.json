{"id":"123336","title":"九月十九日衙散回留大将及幕属饮清心堂","dynasty":"宋代","author":"范成大","text":"甲光射曾云，雨脚不敢到。西山明古雪，秋日一竿照。先偏井络密，後拒参旗掉。分弓滴博平，鸣剑伊吾小。君看天山箭，狐兔何足了开边吾岂敢，自治有余巧。归来翠帷卷，聊共黄花笑。虽无落帽风，亦复接{上四下离}倒。余闲校笔阵，刻烛龙蛇扫。毛锥乃更勇，我亦鼓旗噪。"}