{"id":"686812","title":"春郊漫兴","dynasty":"明","author":"伍瑞隆","text":"初春野外游，策杖解重裘。暖入烟光嫩，寒轻山翠幽。隔花遥劝酒，爱竹近移舟。幽事那能说，芳期自可留。层岩千仞碧，危磴九重围。雪尽草惊眼，云深花湿衣。新禽解杂语，野鹿喜同归。去住浑无管，长歌拾紫薇。选地虽新径，为园即故丘。柳烟吞水阁，雨气黑山楼。谷暗春星映，岩孤水月幽。陶然成醉咏，归路白云稠。北牖临丹壑，南楼生翠云。野光团露草，池动蹴风纹。茗紫春知长，林深日易曛。人烟与山色，相送碧絪缊。逡巡步苔藓，出没上烟霞。偶过仙人宅，因留处士家。横山一片雨，织涧十重花。采药归来暮，村原落日斜。落日含山气，微风洒露袍。鸟声猿竞起，花势竹相高。暗水穿篱逼，新藤网树牢。欲寻山寺宿，隔浦问鱼舠。"}