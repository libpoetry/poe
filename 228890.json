{"id":"228890","title":"野趣亭·晚唐多处士","dynasty":"宋代","author":"汪莘","text":"晚唐多处士，林亭足娱嬉。吾乡盛儒冠，何园可栖迟。负者有不能，富者有不为。我穷不出门，出门复坐驰。此事我所叹，无地容蛟螭。闻君筑小亭，幽怀正在兹。况复扁野趣，未见已伸眉。示我野趣诗一轴，邀我共赋野趣诗。我思其义浸宏阔，操笔引纸频嗟咨。古今何人得野趣，野趣不许凡人窥。见君所赋我已会，赋我所见君勿嗤。请从大庭栗陆葛天起，一片野趣无高卑。居不县金石，出不建旄旗。衣不纷龙凤，食不罗鼎彝。人家忘贫亦忘富，邻里何盛仍何衰。苍颜白发各自足，山围水绕忘所之。尧舜礼乐民始慕，汤武干戈民始疑。穷奢极侈到秦汉，沉酣骨髓终陈隋。遂令举世不复野，村夫俚妇争夸毗。我观宇宙间，野趣元不移。散殊零落遍处处，收拾聚集当时时。多年如客弃不采，一朝有主来如斯。君看上下数千载，不多古迹存余基。乃知作者岂俗士，后有继者须英奇。地野背城市，屋野堆茅茨。草野没荒径，竹野成疏篱。春野暗桑柘，绿叶一尺肥。秋野明稼穑，紫穗三尺垂。禽野不在笼，鱼野不在池。公卿幸不到，鸡犬亦自如。"}