{"id":"1210501","title":"悼薛玄卿","dynasty":"元","author":"张雨","text":"玄卿难再得，本是餐霞人。高怀独超物，洞鉴亦绝伦。君自江东我吴下，早岁联翩侍金马。御榻赐书凡一束，仙苑偷桃动盈把。紫虚元君之玉诀，青城先生教我者。感君多道气，探怀为君写。学士承旨平原公，许我与君扬□同。一时标名两外史，羽衣白茅立下风。我还句曲廿馀载，君乘輶轩历烟海。归锦桥西结草楼，楼中袱被长相待。风烟山水共追寻，福临洞口话离心。年深书字化为碧，白首苍茫成古今。圣井山崩数千尺，君从群龙去无迹。困顿盐车筱岭头，此日思君复何益。"}