{"id":"1072567","title":"彭青老往禾山读书所寓之室曰蛰庵为赋蛰庵诗一篇送之兼简白云元老","dynasty":"宋","author":"王庭圭","text":"彭子担簦行有日，拄杖穿云风雨疾。主人好事家有书，卷埒石渠吞藏室。兹游远去栖碧山，头角未欲崭崭出。泥蟠谷底茅屋深，丹崖青壁几千寻。白云老元坐禅窟，笑汝犹作书生吟。峰头别打禾山鼓，唤起蛟龙趁云雨。"}