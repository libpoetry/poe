{"id":"436132","title":"陈子正容安堂","dynasty":"金末元初","author":"段成己","text":"陈子少英迈，逸气不可挫。典型肖乃翁，出语辄惊座。行止非所能，造物听掀簸。功名鹰在韝，岁月蚁旋磨。区区一室中，千载供史课。结庐慕渊明，志向有许大。澹墨写形似，终日相对坐。一室足我容，百念付慵惰。青山隐檐楹，流水出其左。植花数十丛，种竹千百个。事来若机张，事去如甑堕。浩然方寸閒，不受一尘污。岂无二仲贤，閒暇日相过。有酒相献酬，有诗互赓和。溪山入笑谈，珠玉霏咳唾。徜徉天地閒，一物莫非我。醉来语益真，卿去我将卧。主人正高枕，山鸟莫啼破。"}