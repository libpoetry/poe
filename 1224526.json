{"id":"1224526","title":"敬亭山","dynasty":"元","author":"黄溍","text":"昔窥敬亭作，今陟裴公寺。徵素非始游，赏胜资深诣。翛翛缘水木，宛宛交蹊术。绿缛涧草丰，幽飗松飙驶。微钟响沓嶂，高阁浮花气。聿薰栴檀妙，岂爱岑壑媚。凭生实内惕，即事多冥契。息阴眷枌槚，搴芳怀芝桂。海岳期屡迁，石林路深閟。经营乖道要，迫窄馀物累。稽首调御尊，尚饮无生惠。"}