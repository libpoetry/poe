{"id":"829132","title":"鸡鸣寺四首","dynasty":"清末近现代初","author":"吴妍因","text":"晨鸡喔喔莫相催，南国佳人梦未回。东北焉归丁令鹤，豁蒙楼上一徘徊。棂星门内古黉宫，烟雨楼台俯视中。长剑短衣闱禁肃，有谁对策复辽东？老去雄心为佛倾，台城日坐不虞兵。韦陀百丈降魔杵，岂亦甘为安内擎。后庭玉树已成尘，十里台城柳不春。留得景阳宫井在，他年更欲辱何人。"}