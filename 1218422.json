{"id":"1218422","title":"简从山僧亮明道","dynasty":"元","author":"岑安卿","text":"普明山中僧，潇洒云外客。肃宾天竺堂，步武慎规式。山中五千指，湖海视仪则。斯时虎岩翁，宴坐躬诲益。瓶锡如流泉，请谒无虚席。吾师解周旋，云衲举欣怿。送迎尽礼貌，众誉日辉赫。高座忽倾圮，拂袖归故域。从容细行中，止观恣温绎。诸山积馀资，润屋侈华饰。飞甍切云霓，广亩连阡陌。岂惟服食丰，少艾亦充斤。国朝极尊崇，我辈徒叹息。一朝命令下，俾齿齐民役。徵输与挽漕，鞭箠困驱策。于以苏疲民，于以警货殖。惟师乐恬退，储蓄仅朝夕。昔有无田讥，今无有田戚。所以闲雅怀，得遂游览舄。今秋积雨馀，访我海东碛。田衣影翩翩，屐齿响苔石。我逃空谷中，闻之喜盈色。一尊对黄花，真意颇周悉。俯仰出赠言，拈毫写胸臆。倒囊答新响，明月光的皪。生我蓬荜辉，启我茅径塞。复为重峰行，幽探山水赜。兹山多俊彦，感叹已非昔。颙颙大章公，丛林服英识。斯人不可见，俛仰但陈迹。归来叙别怀，晤语转悽恻。吾宗子孙多，且复倒馀沥。邻家有新酤，解佩奚足惜。欣欣笑语间，礼度悆严?。约我山中游，可以已羸疾。讵意承新交，出语见悃愊。兹行固未逮，厚意殊感激。何当具扁舟，行舣半山侧。一笑过石桥，攀萝共登陟。摩挲两青瞳，遥睇南山碧。"}