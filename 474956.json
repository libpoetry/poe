{"id":"474956","title":"玉河怨","dynasty":"明","author":"皇甫汸","text":"玉河西堤柳青色，含烟弄雾金门侧。水接昆池波欲流，日升翰苑光先得。日光照耀九龙开，万骑千官天上回。仗影迥迷飞絮去，佩声遥杂啭莺来。莺啭皇州春渐暮，曳佩鸣珂漫如故。物态那禁鳞运催，人情总为繁华误。一夜秋风歇众芳，萍水悠悠枉断肠。不见曲眉颦旧黛，只闻羌笛怨斜阳。"}