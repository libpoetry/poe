{"id":"788813","title":"西河 重过润州","dynasty":"清","author":"周祖同","text":"征战地，茫茫故处还记。金山坏塔倚秋烟，乱鸦又起。暮天日色隐孤城，长江波浪无际。断芦岸，空徙倚，客情渺渺难系。雕弓画戟十年前，尚存玉垒。望中北固莽苍苍，中泠依旧泉水。蜃楼上下互趁市，恃连船、飞渡千里。倦烟独看人世。奈腰间佩剑、埋藏龙气，愁绝登临西风里。"}