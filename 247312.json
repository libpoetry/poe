{"id":"247312","title":"金缕曲·壬申元日","dynasty":"现代","author":"石声汉","text":"节序惊偷换。甚无端、春光才逗，春愁先长。残雪半消青甃冷，风劲庭柯争响。似代诉、人间凄惘。浊酒待浇离别恨，病欺人不放金尊仰。浑无语，但凝想。欢情已逐飞云漾。尽天涯、青袍自吊，深盟频爽。冻彻远鸡催客梦，残漏晓星相向。孤影动、一镫微晃。迢递水云深阻隔，极相思两地成惆怅。清泪泻，鬓霜酿。"}