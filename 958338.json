{"id":"958338","title":"丁巳年七月二十一日祷雨中元水府八月六日展谢祠下皆被旨也然祷后越七日始雨神所为耶其不然也审自神出不无愆期之尤有如不然神之饕上赐也多矣为诗以问之","dynasty":"宋","author":"郑刚中","text":"奉祝出阊阖，祷雨祠中元。陈祠信已荐，拱俟心亦虔。山云屡触石，散去如飞烟。惭衷迫秋阳，汗流颈徒延。趑趄念亡状，归马不敢鞭。云台欲旬浃，蹇兆方解悬。皇慈喜嘉霔，报贶礼弗偏。谓乃百神功，共相成丰年。遣昨致祠吏，奔趋各如前。我载谒水府，意惑口莫言。黄屋四海心，责已汤未贤。抑畏动黎庶，精诚格高圆。正恐三日雨，帝敕下九天。神令享丰报，然乎其不然。贪功认有者，鄙贱人所怜。神聪冠四渎，宜弗蹈尔愆。益思赞元化，后效图所先。小臣此将命，芒刺终未捐。"}