{"id":"778885","title":"望远行","dynasty":"清","author":"陆求可","text":"深红浅紫，西园路、绿叶扶苏清晓。水边林下，午醉晨妆，粲粲不知多少。数百成丛，斜傍石榴花下，开时也随人好。尽薰风、吹得容光炫耀。倾倒。任是东西欹侧，只解对、太阳留照。蒂浅莫簪，色堪夺目，谁共牡丹相较。须信昆明铜雀，罗生疏植，朩槿如何同调。甚眼前无奈，轻谈微诮。"}