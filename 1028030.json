{"id":"1028030","title":"宇文枢密借示范宽春山图妙绝一时以诗送还","dynasty":"宋","author":"楼钥","text":"范生本以宽得名，不学关仝与李成。笔端自出一机杼，理通神会真其能。横披小轴屡到眼，颇亦时能辨真赝。未见弘大如公藏，茂树乔山春烂漫。此图不是江南山，寒空青嶂疑商颜。高高下下几佳处，庄家时有茅三间。桥梁楼观各有趣，一夫驱驴何处去。安得随入杳霭间，布袜青鞋踏空雾。近山忽断见遥碧，天涯一望无中极。胸中丘壑谁测知，铁屋石人惊笔力。鹅溪六幅高堂空，终日对坐心神融。看罢为我捲还客，自此归余境梦中。"}