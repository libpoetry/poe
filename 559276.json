{"id":"559276","title":"丁巳买米","dynasty":"明","author":"林熙春","text":"余禄曾忝窃，侍从亦三迁。一鸣仗马斥，无术可回天。归来成荏苒，独钓韩江边。剩有胸中赤，白发忽垂肩。老臣生计拙，忧国愿丰年。讵期泰运啬，旱潦数缠绵。丙午曾销带，荆归解金钿。旁人问何事，余云买米焉。即岁灾犹剧，疲民磬益悬。欲宽赋税也，军需尚算缗。潮阳八千里，何日达幽燕。无以求遏籴，宁劳净客船。愧余旧谷没，新谷眼望穿。勿论交情废，举家待市廛。幸有神明宰，五彩谢鹰鹯。修救焦思苦，雨露薄云烟。惟愿观风使，献纳圣人前。"}