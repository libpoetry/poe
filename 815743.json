{"id":"815743","title":"蝶恋花 落梅","dynasty":"清","author":"钱湘","text":"已恨妒花风雨急。谁倚楼头，又擪江城笛。不信琼姿留不得。般般催送香魂别。门掩黄昏空寂寂。月也无情，雪也无颜色。好梦罗浮都已歇。夜寒纸帐重相忆。漫道繁花春似海。来占春先，去不应春待。只恐春光还易改。看花虚费留春泪。群玉山头仙侣在。雾帐云屏，远隔琼瑶界。小住人间愁不耐。夜深归去珊珊佩。"}