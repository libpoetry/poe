{"id":"421117","title":"龙山会 九日感怀","dynasty":"近现代","author":"萧劳","text":"雁过云仍在。落木无风，瑟瑟吹寒籁。芳杯犹可买。逢九日、摘取黄花还戴。揖客数峰青，似旧识、招邀尘外。独凭高、吟哦自远，凤城人海。当年鹅鹳军容，十载光阴，草没诗坛坏。胜流如瓦解，文字饮、此会何时能再。侧帽问谁来，料只剩、龙山烟霭。忆嘲孟、将今儗古，定输潇洒。"}