{"id":"688666","title":"至日信州怀寄汪石潭宗伯","dynasty":"明","author":"严嵩","text":"至日题诗信州驿，泊舟虚馆近寒汀。江潭岁晚蛟龙蛰，岩壑霜馀桧柏青。鸣玉尚思金殿直，移文深忆草堂灵。谢公正在东山畔，日对云峰看翠屏。天畔登台望北辰，三回巳隔御筵春。冰霜暗惜年华老，棋局频看世事新。安得梅花逢驿使，欲凭瑶草寄佳人。白鸥片片风湍急，捩柁冲星下远津。"}