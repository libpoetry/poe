{"id":"290213","title":"式如以书感四诗见示依均奉和并柬涵础药痴琴湘念希诸诗老","dynasty":"现代","author":"郭风惠","text":"三十功名一梦初，退飞毛羽惜丰馀。羲皇以上怀元亮，燕赵之间吊望诸。饱尽诛儒无剩米，教来愚鲁有馀书。大荒著我真游戏，诸佛诸天乐不如。欲挽狂澜障百川，大言韩子亦徒然。疏狂似我终何用，天地于才且不怜。落落肺肝合古道，森森梁栋仰时贤。齑盐随分妻儿饱，那费何曾一饭钱。黔首哀哀燕处堂，严宵霰雪陨多场。空令瓯脱遗三辅，每怯登临慨万方。好水好山僧得得，无君无父圣皇皇。岁寒我欲盟松柏，懒向通明奏绿章。鞠鼠雕虫可奈何，十年旧雨阻兵戈。秋灯照鬓初惊老，春酒酡颜不厌多。如此行藏俱冷落，是何岁月各消磨。玄都桃树纷开谢，凄绝刘郎忍再过。"}