{"id":"813501","title":"自粤贼倡乱以来蔓延大江南北今已七年矣老师縻饷平定无期烦惋之余忾然有作","dynasty":"清","author":"李惺","text":"凶锋如烈火，所至肆焚屠。赖有雄藩耳，谁知一策无。神昏失肝胆，恩重惜头颅。福命苍生薄，君当恕小儒。将军新授钺，指顾奏饶歌。饷道飞刍急，行营坐甲多。声沈曹刚鼓，影戢鲁阳戈。小丑非难殄，其如弛纵何。斩馘曾无几，铺张尽足豪。锋车凭奏捷，墨敕许酬劳。幕府黄金贵，辕门绛节高。乌鸦兼孔雀，可惜好翎毛。杀气半天下，频年毒未消。将多功益少，兵弱气逾骄。师律曾何有，王鈇竟汝饶。不堪摧败处，风景日萧条。岁需千百万，科敛日骚然。刮地兵如笓，持人吏有权。连连下符牒，琐琐算缗钱。给得军储否，民生绝可怜。国计皆私计，官穷胆气粗。脂膏恣朘削，色目借捐输。曾不怜人死，何尝怯鬼诛。黑丸随处有，可有护身符。"}