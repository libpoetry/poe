{"id":"658653","title":"忠节祠","dynasty":"明","author":"王鏊","text":"真人起，元运隳。滇南由蘖，鸱张何为。武臣请师殄勿遗，皇仁如天兼覆之。曰汝云，蘖且平，汝能与朕为陆生。一使功贤十万兵。滇蘖猘，图反噬，劫我使臣改椎结。使臣指心向天誓，头可斫，臂可断，服不可异。中郎旄，侍中血，前有忠文后忠节。滇南澶漫双像设，千秋万古，庙食不歇。"}