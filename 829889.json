{"id":"829889","title":"菩萨蛮 庚午重阳前二日青岛海滨晚步","dynasty":"清末近现代初","author":"梁启勋","text":"海波浮动群山立。窥人白鸟翻飞急。帆影乱斜阳。平沙衬晚黄。兽云吞落日。波底摇金碧。何处是天涯。潮东汐又西。层云错认山模样。云移乍识群山相。倒影入沧湄。波摇山亦移。孤鸿远天末。暮霭横空阔。新月挂檐牙。红楼第几家。参差楼阁淩云起。疏星摇曳空蒙里。灯火出空栊。帘垂灯影红。行人回懒步。谁解馀心素。海气动轻寒。归来兴已阑。"}