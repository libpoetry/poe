{"id":"815657","title":"望江南 寄碧梧姊七首","dynasty":"清","author":"谈印梅","text":"相辞去，短棹别西湖。长路烟波春浩荡，故乡云树晚模糊。好景倩谁图。相辞去，佳节过常山。风雨正侵游子袂，杯盘强进客途餐。烟锁柳条寒。相辞去，光景静中谙。塔影横江斜日磬，书声翻水午风帆。吟思入烟岚。相辞去，女伴得同踪。联袂月阶听蟋蟀，卷帘风槛对芙蓉。夜话一灯红。相辞去，居处异吾庐。竹壁透风灯琐碎，琼窗带露月模糊。花木望中无。相辞去，食品野人家。山馆秋香尝橘柚，水乡风味饱鱼虾。新荔擘丹霞。相辞去，修日事纷纷。乡思晚征人字雁，壮怀秋猎兽形云。极目对斜曛。"}