{"id":"1107223","title":"秋兴","dynasty":"宋","author":"丘葵","text":"千年成败事悠悠，独眺川原满目秋。底处归航来远浦，何人吹笛倚高楼。山和叠叠寒云迥，水带潇潇暮雨流。回首故家零落尽，樽前谁与语离愁。天下四时秋最惨，况于人世尚流离。向来犬吠鸡鸣处，今见猿啼鬼哭悲。泪洒黄花金灿烂，寒生白骨玉参差。满山寂寞秋梧冷，正是愁肠欲断时。"}