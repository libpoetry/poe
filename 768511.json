{"id":"768511","title":"花犯 五日朱不为草堂饮","dynasty":"清","author":"李良年","text":"采桑残，缫车簌簌，山家了忙事。安排重午，把酒读离骚，囗鱼不至。故人风雨遥相忆。枉琼笺一纸。为报道、酴醾吹尽，紫薇花绽矣。携侣叩门恰斜阳，碧阑干记，少日传经地。牙签乱，遗书万卷犹横几。草木只今堪敬也，况风采、欧阳今两世。四坐休辞酩酊，聚花前有几。"}