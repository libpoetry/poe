{"id":"817698","title":"赠卢毅安","dynasty":"清末近现代初","author":"黄节","text":"雪夜旁皇思古人，自我不见逾千春。孰知尼首与方面，史氏记注犹殊伦。举世纷纷尽馀子，青眼高歌徒尔尔。卢生学富善相人，竖子淮阴每臧否。汉志形法序六家，大举九州无津涯。何独形人论贵贱，某也憔悴留京华。此道于今不可说，虎头燕颔难为杰。晚就卢生问所疑，吾生今日为忧悦。喜吾所问非远图，眼前乐事知有无。无人更为卢生相，天下英雄君与孤。"}