{"id":"1108717","title":"次韵庾使左史中书行部二首","dynasty":"宋","author":"刘克庄","text":"朝回暖律变严冬，应念闽风与蜀同。丛棘冤皆为洗雪，发棠惠遍及饥穷。冰寒吏胆照天烛，泉涌诗肠饮涧虹。帝遣二星临七聚，不妨击壤和元丰。渭树江云春复冬，安知今夕一尊同。放还颇有诗招隐，饿死断无文送穷。笑我垂车老骑犊，喜公下马气如虹。暮年未敢忘忧国，白发丹心每愿丰。"}