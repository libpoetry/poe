{"id":"1125379","title":"流觞亭并次韵二首","dynasty":"宋","author":"秦观","text":"缥缈云峦欲尽头，洒然华构引飞流。朱盘潋滟开冰鉴，碧甃萦纡走玉虬。毛骨渐惊超浊界，风烟骤觉变清秋。更怜白足如霜句，可羡溪边六逸游。卧龙西畔北池头，水擘华堂瑟瑟流。几曲漪涟盘翠带，一峰孤秀浴苍虬。香囊近午清无汗，素扇生凉爽入秋。待唤画师来貌取，图成便是竹溪游。"}