{"id":"1130020","title":"偈五首","dynasty":"宋","author":"释道行","text":"会即便会，玉本无暇。若言不会，碓觜生花。试问九年面壁，何如大会拈华。南明恁么商确，也是顺风潵沙。云笼岳顶，百鸟无声。月隐寒潭，龙珠自耀。直得石梁忽然大悟，石洞顿尔心休。虚空开口作證，溪北石僧点头。诸人总在这里瞌睡，笑杀陕府铁牛。通身是口，说得一半。通身是眼，用得一橛。用不到处说有馀，说不到处用无尽。所以道，当用无说，当说无用。用说同时，用说不同时。诸人若也拟议，西峰在你脚底。句亦刬，意亦刬，绝毫绝釐处，如山如岳。句亦到，意亦到，如山如岳处，绝毫绝釐。黄梅雨，麦秋寒。恁么会，太无端。时节因缘佛性义，大都须是髑髅乾。"}