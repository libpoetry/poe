{"id":"843625","title":"沁园春 马缨花","dynasty":"清末民国初","author":"叶昌炽","text":"车盖亭亭，斜日未西，浓遮屋䪜。看织成茜罽，柔还似毳，吹将柳絮，撒不因盐。绛节珊珊，碧幢冉冉，销尽当空火伞炎。风幡引，有竿旌析羽，染以朱湛。倘教开傍妆奁。似荡漾流苏羃画檐。更绛纱系处，同心试绾，紫罗剪就，纤手轻拈。近看如无，深藏不见，隔著墙头春色添。空阶畔，剩蒙茸残雪，采亦盈襜。蔽日迎风，早暮阴晴，天然羽幢。每朝霞初起，浓阴似盖，书帷月上，共卷昏黄。澹漾帘波，低围步障，又似屏风六角张。翩翻影瞥，秋千飞下，翠襼红裳。回廊立尽斜阳。到今岁花时欲断肠。叹朝朝暮暮，凄凄切切，空言蠲忿，忧反难忘。花落花开，优昙一现，慧业灵根总渺茫。人间世，真电光石火，难遣彭殇。"}