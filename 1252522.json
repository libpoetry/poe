{"id":"1252522","title":"秋日杂兴三首","dynasty":"元末明初","author":"陈基","text":"弹铗归来叹薄游，西风吹老黑貂裘。裁诗见慰惭钱起，扫榻相延愧隐侯。拟学楚人归种橘，虚劳蜀客望牵牛。五湖烟景依然在，还许扁舟伴白鸥。关山摇落雁飞迟，江汉飘零有所思。倦客自怜苏季子，故人谁问介之推。露催络纬窗间织，风缉蟏蛸户外丝。独荷慈亲念游子，倚门日日数归期。明河如练月娟娟，坐对清光只自怜。夜久不知沾白露，梦回犹记到钧天。汝南遗老推黄宪，海内诸公忆郑虔。万里归来无寸补，论交惭愧到忘年。"}