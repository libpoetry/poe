{"id":"94992","title":"豫章王集大成惠我思古人实获我心八诗","dynasty":"宋代","author":"杨万里","text":"孤嗜难众悦，今听非昔弦。美人西山秀，藏茹饮涧泉。雪蓑韫明月，永棹剌野船。宝祲耿不掩，球声匆复珊。闻者已瞠若，鬻之谅悠然。良环彼何憎，击缶俗所便。老我讵能聪，妙音误至前。古人子所思，而我岂古贤。借不满子赏，能不聊子叹。故家富彦士，梧竹映芝兰。紫余乃祖橐，朱遍群从轓。迅趾岂地行，逸翎当云骞。勖哉塼羊角，何必怀西山。"}