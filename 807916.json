{"id":"807916","title":"贺新郎  寄赠吴兴沈凤于","dynasty":"清","author":"陈维崧","text":"笑谓东阳子。论男儿、泥涂休恨，云霄勿喜。自昔奇才多沦落，溷迹屠羊牧豕。算奴价、竟何如婢。细数平生袁灌少，只掉头、优孟吾知己。问五十，行年是。碧菰城下烟波美。且徜徉、一帆苕霅，西风十里。地是乌程饶名酒，莫管人间万事。姑引满、颓然而醉。难得中秋逢两度，碧圞圆、长浸空明里。湖面月，又东起。"}