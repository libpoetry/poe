{"id":"409730","title":"通伯去年属题《碧梧翠竹山馆图》，久未成诗，今偶有触，赋此寄北京","dynasty":"近现代","author":"方守敦","text":"家山无限好，况此林馆鲜。画图伊何人，能传淇澳天。我家实咫尺，常对此中贤。泉石坐潇洒，图书富丹铅。高文述前辈，精灵三百年。潜思极今古，万象窥云烟。饥溺有素抱，声名每相牵。出处亦偶尔，沧桑又纷然。郁此世界悲，忍以独善全。江河逝不返，冰霜寒已坚。侧闻故山思，修修梧竹前。惟竹有高节，惟梧荫清泉。萧萧明月夜，泠泠太古弦。题诗意不宣，待赋归来篇。"}