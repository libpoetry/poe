{"id":"619486","title":"石莲子","dynasty":"明","author":"伍瑞隆","text":"石上何曾有莲起，世间乃有石莲子。小长圆黝劲莫当，比他莲子不相似。野人采摘向山嵎，是时秋尽山草死。踏柯攀藤不可知，扪来多在空岩里。野人为我言，此物非偶尔。岩间石峭立，莲生付其址。当时李广挟弓矢，晓行射石如射虎。石也因之动颜色，坚不摧金石不止。主者既贞附者耻，斯莲劲实亦如此。我因举此问野人，此事何人传与君。是物无乃小小尔，实拳满袖空纷纶。世间万物概有用，此物何用君胡陈。野人仰面忽鼓掌，空山日落君不赏。秋风渐高晚天白，飞泉欲咽咽不响。我荷长镵出深谷，子向前溪荡双桨。忽然谈笑幽意并，山醪一酌为君饷。幽期转促醉不得，回首千秋有馀想。此时与子张空拳，会心如山未堪强。更有清欢期，高楼月初上。壶收玉矢声，骰冷金盘响。巧思托射覆，灵心献双掌。我手或应三，君拳恐非两。三三两两不可定，信者将疑諠者静。兴洽偏宜想像深，量涩翻因揣摩醒。嗟哉斯莲不易求，为君豪饮添觥筹。会须深囊贮清秘，花前文酒亦藏钩，君不见何吾周。"}