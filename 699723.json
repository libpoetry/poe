{"id":"699723","title":"过邯郸口号六首","dynasty":"明","author":"郭之奇","text":"世事浮云那足猜，名根浸骨去还来。邯郸莫用前时枕，几岁频从梦里回。漫道玄关不待人，潇然独善竟何邻。千言牛背传关尹，今古人心始谷神。若使仙群少异才，云谣玉牒久尘埃。顽仙百辈名山卧，天地玄文何代开。已知百岁苦无多，未解仙途数几何。一日人间真七世，便同元会亦飞梳。今古终归必尽身，眼前为假便为真。乾坤别有黄粱境，祇恐神仙亦梦人。茫茫羲驭亿千年，驻景何人出世缘。非我尽迷生死地，于君欲问后先天。"}