{"id":"211972","title":"水龙吟·多年袖瓣心香","dynasty":"宋代","author":"刘辰翁","text":"多年袖瓣心香，重新拈出为公寿。唤起老龙，如今正是，欠伸时候。弱语闻莺，轻阴转柳，弦薰未透。信江南，自有真孺未用，须待见、衮和绣。闻说锋车在道，更四辈、传宣来骤。蟠胸何限，天门夜对，春宫晨奏。梅子阴浓，菖蒲花老，枯槔闲後。但北关下泽，遗民社在，贺公归昼。"}