{"id":"1235247","title":"京都三首","dynasty":"元","author":"尹廷高","text":"鳌极曾重建，真元一气钟。乾坤雄析木，日月绕居庸。霁色千门柳，高风半夜钟。儒生亦何幸，白首际时雍。万里观光客，吟怀浩荡间。黄埃深似雾，绿树远疑山。海鹤当秋奋，宫鸦入夜还。破愁惟有酒，春色上衰颜。如许山河壮，重来谩寄游。红云金阙晓，黄菊玉泉秋。迂策知难用，颓龄窃自羞。长镵归斸雪，聊复自为谋。"}