{"id":"816603","title":"沿沅江官垸堤观稼遂乘风网船至赤沙湖观大网张鱼","dynasty":"清","author":"曾广钧","text":"蓬莱清浅海为田，也费人间十万年。岂意经过犹宿昔，忽然开旷备塍阡。黄云处处蝉鸣稻，乌榜家家蚱猛船。更有风华堪掩映，棉花贴得女儿钱。寥廓天风涌钜流，网师打鼓白涛头。乍欢乍骇舟中客，常有常无水上洲。高鸟眼宽疑见岸，飞鱼翮短也横秋。褰裳但识蓬莱岛，不道家乡有壮游。"}