{"id":"752722","title":"观五老峰三叠泉","dynasty":"清","author":"罗运崃","text":"五行水气匡庐钟，飞泉裂石奔群龙。君看三叠更神异，杯勺苞含造化功。乾坤未破如一纸，太古肝脾馀此水。亿变谁穷劫后尘，水涸山萎天亦死。霄壤遥悬大海高，二气绵绵一线交。下吸坤精浇日月，还倾云汉苏鲸鳌。凌风飘飖那可度，人间天上知何处。绝壑惟令烟雨栖，层梯乍擘仙尘路。水落一叠潭一泓，第三潭更珠态生。湍崩朴战猛霜镝，萍凝不动浮奇青。昔游卧龙与喷雪，崖回嶂沓闭林窟。长虹独挂天当中，五老峰头辨秦越。鄱阳影漂东苍苍，巨川西瞰沧波长。神畿瓴建注其腹，有如坐治开明堂。悬罍睇隔岩攒槊，奋汲馀淙已无驳。世人那解尝淄渑，祇道泉清沟渎浊。二分垂趾惊巑岏，眼花欲坠魂为颠。四大光音成恍惚，但见冥漠蒙垓埏。"}