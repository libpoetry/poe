{"id":"547007","title":"馆课代此日不再得","dynasty":"明","author":"于慎行","text":"秋夜一何永，北斗横西楼。客子不能寐，揽衣起行游。俯视清水波，到海无停流。仰观明月光，四五忽如钩。惊风飘白驹，岁事聿已遒。夸夫逐荣宠，日夜将焉求。志士营世业，常怀千岁忧。鹪鹩抢榆枋，鸿鹄摩天游。托心各有谓，谁能识所由。大禹古贤圣，寸阴矢远谋。千载谅吾师，努力追芳犹。不然日月迈，老大将安尤。慎旃怀令图，勿为达士羞。"}