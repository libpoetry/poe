{"id":"1135778","title":"十一夜无寐怀九日南山之游","dynasty":"宋末元初","author":"方回","text":"代步仅一马，奄忽乏敝帷。扶舆陟南山，幸有渊明儿。树阴玩苔藓，稍读古板碑。江湖岂无人，不如僧能诗。□□□□杪，窃虑高必危。稳坐勿竞险，羲农端在兹。欢伯偶就招，引满奚容辞。未饮觉秋寒，既饮忘百为。何以得渡江，醉中初不知。至今酒醒夜，绝叹斯游奇。"}