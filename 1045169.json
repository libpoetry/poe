{"id":"1045169","title":"赠卢鲁山 其二","dynasty":"宋","author":"徐积","text":"一诗将两年，不出非空然。为子有佳行，重为进德篇。孔孟有常处，四通八达路。其道甚坦夷，行之莫能御。夜思而昼行，求至慎勿遽。存诚防他歧，积微从寸步。积之能不已，其率可驰骛。仁义固其常，忠信乃先具。正直常与游，前却慎勿顾。所谓气马者，尤宜审其御。孟子言最详，扬雄亦深悟。勉之复勉之，子无忽吾语。凡我今之人，皆欲达其所。而况乡闾中，待君为处女。"}