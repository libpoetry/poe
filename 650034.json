{"id":"650034","title":"友桂庭","dynasty":"明","author":"李时勉","text":"庭前有桂树，托根固宜深。郁郁蔽灌木，亭亭出层岑。冬春不改色，当夏团清阴。俨立若端士，幽贞无邀寻。独比友直谅，悠然谐素襟。商飙动金粟，芬芳被乔林。有时得醇酣，对酌还自斟。低枝拂舞袖，深翠挹鸣禽。欢赏岂有极，因之发孤吟。谷风既绝响，辽阔谁知音。惟有兰藏馨，可以喻同心。"}