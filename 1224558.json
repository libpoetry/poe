{"id":"1224558","title":"送马伯庸御史出使河陇","dynasty":"元","author":"柳贯","text":"河湟陇坻天西壁，御史严行八十驿。风惊大卤幕初乾，雪重穹庐寒未释。入关先见父老喜，出节始通氓隶逆。鲸鲵既戮海为清，蜂虿虽微尾含螫。急宣圣德慰荒遐，尽洗民痍转疲剧。当今至尊御疆宇，坐朝法宫受图籍。晖晖阳曜烛天垠，殷殷春雷行地脉。周公方宏治外规，汲黯岂负居中责。固谓真儒识边琐，径烦拂士迂朝迹。可能高戴触邪冠，不使横飞征蜀檄。君行万里从此始，人生百年俱有役。副藏待子马迁书，重赠惭余绕朝策。归与空腹贮昆崙，从此南风谈禹画。"}