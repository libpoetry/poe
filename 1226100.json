{"id":"1226100","title":"述怀五十韵","dynasty":"元","author":"马臻","text":"昔际承平久，生涯足可怜。过庭犹昨日，骑竹想当年。书剑辛勤历，轻肥少壮便。浪游春富贵，醉舞月婵娟。候转芳华歇，时移斗柄偏。狂歌伤德凤，再拜听啼鹃。敢议乾纲坠，难支国步颠。安危谁可料？否泰理相连。义士含孤愤，谋臣误大权。少微潜在野，太史泣占天。不起严陵钓，空怀范蠡船。乘轩犹宠鹤，治国昧烹鲜。朽木终摧折，微躯忍弃捐。天兵威武奋，皇泽至仁宣。岂意波涛怗，还容骨肉全。万方苏雨露，四海戢戈鋋。倦鸟思乔木，穷鱼守故渊。甑尘贫似范，昼睡懒如边。逸翮淹高翥，羸骖耻后鞭。梦疑隍鹿在，机息海鸥眠。丧乱头颅改，萧条节序迁。行将蠡测海，坐待地流泉。献璞悲和泣，辞金忆震贤。世途从汩汩，王道本平平。东鲁衣冠盛，中原礼乐专。远尘山出没，大野辙盘旋。砧响千门急，蟾光几度圆。窥斑嗟隐豹，顾影笑饥鹯。古水萦长带，晴云擘乱绵。弓亡元在楚，台迥亦趋燕。羽服陪瑶殿，天厨锡绮筵。域中知道大，物外愧身先。归意惊张咏，离居老郑虔。风行犹有待，岁晚薄言还。城郭人依旧，湖山景自妍。舣舟临断港，散策陟层巅。苑废移山鬼，祠荒谒水仙。坏梁残白蚁，旧物失青毡。暮景连村雨，薰风一树蝉。野茶伸雀舌，林蕨竖儿拳。挂剑寻新冢，怀人叹逝川。计疏生坎壈，道直受迍邅。穴冷拖肠鼠，槎依缩项鳊。愁鸱休嚇食，馋犬误垂涎。业在诗三百，沽从斗十千。举觞欺大白，隐几味重玄。泪尽山阳笛，耕无杜曲田。苦吟期自放，脱稿怕人传。虎变愚难测，龟藏我独然。梅花开又落，谁复继残编。"}