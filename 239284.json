{"id":"239284","title":"药翁吟·有翁忧思深","dynasty":"宋代","author":"彭龟年","text":"有翁忧思深，挟药救一世。大声疾其呼，负箧即都市。凝视彻河汉，觇色见肠胃。巍峨一男子，面泽胜粉腻。翁前亟与语，腠理中邪沴。再三犹不闻，掉臂若欲避。涂人竞揶揄，毋乃太逐利。那知此翁心，肝脑作布施。厌见大官医，十谒九不值。高车索礼貌，疑疾致金币。侵寻疾已深，针达不可暨。却推主人痴，疾欲胜砭剂。天寒日以深，衰态日以至。稍觉念翁来，西风政憔悴。"}