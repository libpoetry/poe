{"id":"13479","title":"奉和许阁老酬淮南崔十七端公见寄","dynasty":"唐代","author":"权德舆","text":"文行蕴良图，声华挹大巫。抡才超粉署，驳议在黄枢。自得环中辨，偏推席上儒。八音谐雅乐，六辔骋康衢。密侍同锵佩，雄才本弃繻。炉烟霏琐闼，宫漏滴铜壶。旧友双鱼至，新文六义敷。断金挥丽藻，比玉咏生刍。交辟尝推重，单辞忽受诬。风波疲贾谊，岐路泣杨朱。溟涨前程险，炎荒旅梦孤。空悲鸢踮水，翻羡雁衔芦。故国方迢递，羁愁自郁纡。远猷来象魏，霈泽过番禺。尽室扁舟客，还家万里途。索居因仕宦，著论拟潜夫。帆席来应驶，郊园半已芜。夕阳寻古径，凉吹动纤枯。忆昔同驱传，忘怀或据梧。幕庭依古刹，缗税给中都。瓜步经过惯，龙沙眺听殊。春山岚漠漠，秋渚露涂涂。孰谓原思病，非关宁武愚。方看簪獬豸，俄叹絷騊駼。芳讯风情在，佳期岁序徂。二贤欢最久，三益义非无。柏悦心应尔，松寒志不渝。子将陪禁掖，亭伯限江湖。交分终推毂，离忧莫向隅。分曹日相见，延首忆田苏。"}