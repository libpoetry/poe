{"id":"1113219","title":"古乐府 虞帝庙乐歌辞","dynasty":"宋","author":"张载","text":"皇胡为兮西山之幽，翳长薄兮俯湖流。眇冀州兮何有，眷兹上兮淹留。皇之神兮如在，子我民兮不穷以爱。沛皇泽兮横流，畅威灵兮无外。洁尊兮肥俎，九歌兮拓舞。嗟莫报皇之佑，皇欲下兮俨相羊，烈风雷兮暮雨。虞之阳兮漓之浒，皇降集兮巫屡舞。桂酒湛兮瑶觞，皇之归兮何所。听驾兮天门，羽毛兮缤纷。俯故宫兮一慨，越宇宙兮无邻。无邻兮奈何，七政协兮群生嘉。信玄功兮不宰，犹彷佛兮山阿。"}