{"id":"1014581","title":"观音大士赞 其四","dynasty":"宋","author":"释师范","text":"大哉观自在，善观诸音声。而于诸音声，不作音声见。是见亦寂灭，亦无寂灭者。由是离众苦，处处得解脱。分身十方刹，救度于一切。然于救度中，而无救度想。如春在百花，不分长短枝。又如月在水，不分大小器。寻声随所念，平等获利益。是三十二应，十四无畏法。无量方便门，一一皆成就。一一成就处，当体皆如幻。我观如幻相，愿作如幻赞。若有见闻者，当作如是观。"}