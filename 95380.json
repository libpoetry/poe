{"id":"95380","title":"成父来自玉山审知有送行诗且以见及次韵","dynasty":"宋代","author":"赵蕃","text":"思君一夕或三起，诗卷曷从来眼里。骤疑笑语接秋窗，不悟江山隔吾里。近来海内诗好谁，贱目可怜空贵耳。谪仙既作东山称，杜陵亦贵衡阳纸。吾人得穷固其分，幽谷安能争市倚。何当与子弃兹世，卜居在在佳山水。不同渊明田潠，即效龟蒙耕甫里。文成不作封禅词，相我于耜并举趾。"}