{"id":"1205918","title":"百字谣 久雨得晴再用韵","dynasty":"元","author":"周权","text":"海棠开也，问底事悭晴，檐花犹落。可惜风流天不借，都逐闲花浮薄。冷雨难禁，红脂洗脱，半露肤如玉。东风解事，未教飞点吟屋。清晓多谢天公，着晴暾烘透，嫣红重簇。欲谢看来还更好，犹自秾芳艳烁。瘦杜无情，老苏有句，未用论凄独。春愁多少，直拚付与春醁。"}