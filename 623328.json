{"id":"623328","title":"旱虐如焚靡瞻有述","dynasty":"明","author":"郭之奇","text":"明发澹馀思，启户延清眺。且因朝气凉，暂息空庭烧。蕴隆讵独忧，惮暑多同调。人希趣马周，天亦乖龙召。何事南山雷，反作西郊燎。山川既以涤，司虐仍居要。于乎周遗黎，荐饥嗟孰吊。况复首薇枯，岂得商芝疗。物运苟如斯，食珠我奚叫。守涸盼来车，时心安可料。"}