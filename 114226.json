{"id":"114226","title":"次韵谢外舅病不能拜复官夏雨眠起之什","dynasty":"宋代","author":"黄庭坚","text":"丈人养痾卧，此道取众弃。强饭尚可饱，力田苦常匮。欲从群儿嬉，出语不妩媚。轩窗坐风凉，编简勘遗坠。自安井无禽，未叹旅焚次。夏暑极阳功，时霖作阴事。呼儿疏孳畦，植杖按瓜地。南山云气佳，北极冕旒邃。自欣须发白，得见衣裳治。山林收枯槁，草木洗憔悴。舐痔以车来，探珠遭龙睡。腹便时蒙嘲，身退得自恣。伊优无下僚，肮脏谢高位。谁能领斯会，好在漆园吏。"}