{"id":"813334","title":"重憩雁门关","dynasty":"清","author":"李因笃","text":"霓旌天半护烽台，鸟道云迷望或开。水拥南河吹日转，门迎北斗过关来。秦城万仞徒空说，汉骑千群莫漫猜。自昔禁中烦拊髀，将军尤亟守边才。遥岭哀笳走塞阴，碛亭搔首一沾襟。羽书迢递传西北，营垒凄凉阅古今。烟绕游丝春色澹，树连飞翠夕阳深。椎牛射虎怀前史，野庙残碑入故林。"}