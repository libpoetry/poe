{"id":"1235996","title":"酬蒋尚之见寄韵二首","dynasty":"元","author":"张仲深","text":"世比空门幻六如，我曹漫尔羡三馀。设罗自信能罹雉，缘木何由可得鱼。煮字有方踰辟谷，卖文无计胜佣书。神交沧海非冥漠，岂论心知会数疏。昔年曾记汉相如，洛下才名尽自馀。尺素每凭南乡雁，寸波难育北溟鱼。勋庸漫尔昭三史，事业端知在七书。想得山斋春雨后，一帘花雨昼疏疏。"}