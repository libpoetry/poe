{"id":"690339","title":"牡丹百咏（录三十二首）","dynasty":"明","author":"张淮","text":"绿云堆里露精神，依约如羞认未真。开落后天皆有数，品题先汉却无人。金铃送响多惊鸟，翠幄围娇不受尘。何处托根偏得地，年年独让魏家春。一捻残脂暗有神，至今猩血印来真。莲清误得称君子，梅瘦虚曾化美人。六曲阑前凝倦态，五纹茵上委芳尘。若为得有韩湘术，四序常逢富贵春。纷纷画史笔通神，谁与花王写得真。临水似窥捐佩女，倚风如画坠楼人。芙蓉只合称凡品，芍药端教接后尘。兴庆池东谁更赏，冷风凄雨不禁春。酷爱园丁技独神，染来随意却能真。奇香满院若薰麝，娇影隔帘如觇人。三五朵皆呈绝色，百千花尽避清尘。有因自与东风好，不肯吹残枝上春。皓脸微凝不语神，误疑薝卜又非真。瑶台月下吹箫态，姑射山中绝粒人。洗出玉杯承白露，蜕来玉质出缁尘。善和坊里端端去，今日凭谁管领春。南威不敢斗丰神，除是杨家有太真。不语每怜犹想匹，无情谁信解留人。蕊心蝶粉粘金缕，叶尾蛛丝罥紫尘。莫笑百花开后发，懒随儿女共争春。独有天公造化神，酿成珍卉吐来真。百般娇态生成种，一味秾香恼杀人。金缕尽容歌白日，紫丝曾为障红尘。若教青帝堪通赂，万斛明珠定买春。深深着色浅浮神，恍惚麻姑旧日真。似尔衒娇宁有敌，如侬钟爱恐无人。条风吹破当三月，谷雨过来又一尘。如此名花如此景，可容孤负玉缸春。红玉肌容艳有神，九天飞下一仙真。垂头雨后犹倾国，点额风前欲唤人。龙脑薰成香世界，蝶翎逗落锦埃尘。春光得我方能丽，笑杀凡花号丽春。十二峰头行雨神，香魂忽变此花真。颦眉似恨争妍女，着眼如羞快睹人。天亦有私全与艳，雨何无赖使为尘。不须羯鼓催先发，迟发还留几日春。十分娇处十分神，一度看来一度真。数朵背翻如避客，几苞争向似迎人。惟应玉树堪同价，不许琼花独离尘。惆怅枝枝零落尽，满天风雨送残春。乾坤淑气毓为神，幻出嫣然态独真。异品合栽金谷地，连枝偏恼绣闺人。融融暖日微微露，冉冉游丝细细尘。一段风流谁解识，锦罘罳外不胜春。不是金钱果是神，花王那得此留真。未舒冶艳先惊俗，才逞芳心便感人。照影池涵澄碧水，悬枝犀辟软红尘。年年无奈花时别，辜负平章宅内春。半吐檀心已露神，腻红娇白一何真。惯亲击折珊瑚客，曾赏歌残《玉树》人。宜醉暖风宜醉日，不随流水不随尘。东家小妇颜如玉，犹妒秋千架外春。谁道元舆赋有神，个中风味语难真。半庭迟日晴薰骨，四座香风暖袭人。枝弱不胜霞朵重，叶疏难蔽露房尘。浩歌日日宜欢赏，积玉如山莫买春。微微浮彩暗浮神，桃避轻明杏避真。红意思疏难引蝶，绿精神重正愁人。香和鹊尾垆中馥，影衬鸦头袜底尘。安得黄金三万镒，累渠成屋贮娇春。十分霞艳十分神，万种风流万种真。此日既专天下美，前身应是月中人。对君纵酒杯倾绿，废我题诗研积尘。胡蝶只疑韩寿化，飞来偷扑异香春。碧池光里巧传神，上下相辉一样真。黠蚁根头行识路，狂蜂叶底去随人。飘来不冷胭脂雪，落尽犹香锦绣尘。更把清平旧时调，翻成一阕《沁园春》。娇柔无朵不舒神，吞尽群花意外真。连日轻寒知勒尔，今朝殊艳正娱人。一樽豪兴三生约，九陌风光十丈尘。唤取吴姬到花畔，遏云重唱《竹枝》春。百味狂香三昧神，就中谁解独知真。开临玉女窥窗处，赏许金貂换酒人。鹤顶映来犹尚色，马蹄踏去易为尘。遍凭十二阑干曲，一曲阑干一曲春。郁蓝天上艳肌神，降作人间第一真。葵萼任含倾日态，梨花翻作洗妆人。巧添绮绣丛中景，浓污笙歌窟里尘。风雨经旬看不得，鹧鸪啼老梦中春。雾阁云窗隐映神，宜晴宜雨不同真。醉开笑口几豪客，倦破妖颜一丽人。闪烁映肌霞似绮，空濛罩影雾如尘。等闲寂寞垂枝绿，何异空花过眼春。间气名花不世神，山丹为相敢同真。东门欲傲如云女，南国应移梦雨人。蜂抱香须还酿蜜，燕冲娇瓣误随尘。多才潘令何曾识，错种河阳满县春。司花未省是何神，不合教渠尽领真。方半吐时偏惬意，到全开日便愁人。红云冷惨枝间露，绿雾香流叶底尘。一曲山香莫轻舞，临轩方欲赏长春。榆荚雨疏还养神，楝花风急欲侵真。偷藏翠叶栖边鸟，戏摘赪葩醉后人。细看始能知绝韵，偶飞深为惜娇尘。对花我欲长歌舞，怕数阶蓂几荚真。芳兰气味海棠神，并作庭前锦样真。风叶似来遗佩女，露腮如遇泣珠人。数枝宿艳欺山日，百岁浮生栖草尘。正是及辰君不赏，莫教春去却怀春。夜深桃李惯游神，逢着应降敢抗真。倦绿似嗔狂饮客，欹红如效倦妆人。真舒艳气凌芳景，肯把仙姿翳俗尘。对酒几番当酒渴，玉瓶还啜凤团春。风外香来觉爽神，龙涎也合让其真。绮罗旧梦应随蝶，时世新妆欲媚人。高阁望来疑似锦，香阶堆处叹如尘。彩毫浓蘸金壶墨，一一题诗应付春。正艳阳和正喷神，最妖娆处最舒真。舞怜《垂手》风前女，香引返魂天上人。艳蕊欲欺残朵色，新梢能拂旧枝尘。何由会得东皇面，分付明年早破春。"}