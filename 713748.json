{"id":"713748","title":"赠别朱二陶","dynasty":"明末清初","author":"屈大均","text":"与君结相知，一见即胶漆。是我直谅友，为心何笃实。谗言日以起，所忤人非一。君乃爱楚狂，狂歌有得失。秃鹜啄凤凰，口血乾无日。毛羽何摧颓，交亲笑且咥。都蔗不可杖，徒然甘如蜜。蛇床不可怀，能乱薇芜质。白璧难久完，夜光天所嫉。努力为不才，片言杀身毕。吾友罕夹辅，君行复仓卒。士败气不挫，玉碎光逾出。妖蛊仅一时，吾道戒淫泆。君去我益孤，相思成疢疾。无人为禦侮，所恃两贤匹。季心一手援，鲍宣复相恤。握手立斯须，慷慨情洋溢。弱龄学古道，垂老犹骄逸。补过兹不暇，君其加诸膝。君子爱同类，岂敢为私昵。恺悌毋信谗，所望诸侨肸。临岐路涟涟，风叶为萧瑟。"}