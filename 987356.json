{"id":"987356","title":"物贵","dynasty":"宋","author":"高斯得","text":"一从泉法乱，都野咸荒荒。片楮母偏重，无子相低昂。奸人窃其权，百物因大翔。握薪重寻桂，尺鱼贵河鲂。我闻辇毂下，鞅法牛毛详。物物揭成价，大字悬康庄。膴鲍榷公肆，饼师聚官场。市易祖嘉问，均输肖弘羊。罻罗四面布，摇手触刑章。哀哉今之人，逢时何不祥。谷斛八钱汉，米斗三钱唐。安得生其时，鼓腹咏太康。"}