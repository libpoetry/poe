{"id":"1123843","title":"袁州北崇胜寺二首","dynasty":"宋","author":"赵蕃","text":"病中曾觅扊扅炊，别后东西无自知。似说诸侯枉行卷，却从群彦赴明时。相如定辱君王问，郑老宁容尔汝期。几欲寄书愁不达，偶因閒暇一酬诗。故人贻我壁间诗，何处飘零负此期。蹭蹬我今惭薄宦，飞腾君合趁明时。虽然不用逢人说，老矣何庸觅世知。借问还家底为计，儿能樵木妇能炊。"}