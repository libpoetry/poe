{"id":"815366","title":"秋雨叹和杜少陵韵三首","dynasty":"清","author":"钮琇","text":"羲和投鞭白日死，满堂水衣苍色鲜。滩声潺湲入秋耳，更惊斛麦须千钱。东风萧萧吹雨急，茅茨数点波间立。菽沉禾烂不可收，舟居嫠妇中宵泣。市人喧语何纷纷，防河府帖来如云。三日河夫点行急，惨淡骨肉须臾分。阴霾迷天白昼黑，荷锸河干不暂息。寄言家人已无食。卖儿街头莫论值。积阴六旬指可数，城中十室九无堵。去年年丰时亦和，何事今秋独淫雨。雨狂声撼草堂寒，行厨薪湿晨炊难。闻道长安久赤地，弘羊拜爵河流干。"}