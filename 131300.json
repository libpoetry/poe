{"id":"131300","title":"送竺甥秀·恭惟吾外祖","dynasty":"宋代","author":"陈著","text":"恭惟吾外祖，盛德表一乡。身都云南瑞，一母十郎娘。吾母实居长，钟爱非寻常。择婿流俗外，眼高意见长。岂无富豪子，熟视不得当。吾父本儒家，诗礼夙自将。乃以吾母妻，相期早腾骧。谁知古罍洗，不入盆盎场。回溯外祖心，终老弗能忘。膝閒出苦语，此心汝其偿。饮泣何敢受，负山类蚊虻。二十一年閒，母没父亦亡。我发既种种，杏园仅沾芳。著鞭幸有路，盖与忽仆僵。前言空在耳，欲报天茫茫。吾婿在吾前，吾子罗吾旁。努力各努力，世道须明昌。听之勿藐藐，方来那可量。庶几未了事，发为前人光。"}