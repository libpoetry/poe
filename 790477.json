{"id":"790477","title":"忧旱一首呈怡园主人，即用主人喜雨诗韵","dynasty":"清","author":"章钟岳","text":"天时苦旱已累月，雷不发声电匿迹。欲凭神牒召龙神，大霈甘霖下膏泽。谁道神龙是卧龙，千呼不出龙宫宅。簇簇秧苗半槁枯，可怜愁蹙三农额。三农无计相旁皇，泥首乞天助将伯。然而天意殊茫茫，不把天机预关白。我思昔日明社墟，连岁灾祲千里赤。老弱沟壑壮四方，鸷鸟盘空鹰振翮。尽胁饥民起揭竿，空劳天子虚前席。为丛驱雀渊驱鱼，此中岂是人谋力。方今蛮触十馀秋，干戈扰攘无宁刻。郁为戾气伤天和，无怪天人相捍格。一夫不获谁之辜，况乃百夫无一获。省中昨下官书急，索粮如索逋逃客。那管寅年与卯年，万取千焉千取百。杞人忧天人笑痴，我为忧时愁未释。一线之望寓生机，只此区区数晨夕。安得力士倾天瓢，须臾平地水深尺。纳税输征裕饷源，长官始负保民责。有朝霖雨破空来，扶犁我亦甘从役。"}