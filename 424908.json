{"id":"424908","title":"高阳台   游仙","dynasty":"近现代","author":"陈小翠","text":"海角霞荒，云边月老，情天几度秋风。萤火星星，近来飞入璇宫。梦魂只识银河路，怕凄凉，又到云中。镇匆匆，舞破霓裳，环佩无踪。泪珠凝露铜仙老，纵桃花无恙，也减微红。艳劫难销，相思冷化芙蓉。倩魂夜抱枯蝉泣，是阑干，都被苔封。漫惺忪，消息人天，一点归鸿。"}