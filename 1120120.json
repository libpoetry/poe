{"id":"1120120","title":"别墅芍药盛开沈公辟有诗见嘲次韵代柬","dynasty":"宋","author":"陈棣","text":"谁为东君得意忙，尚留红药殿群芳。脸霞得酒生朝晕，衣翠笼纱弄晚妆。剩馥倚风来蝶翅，残膏和露到蜂房。惜花极力搜佳句，瘦损东阳笑沈郎。翰林忆昔咏孤芳，自合移根向玉堂。贵客亲陪天女手，侍臣应带御炉香。花前未许退之醉，江上空嗟子美狂。一夜殷红飘落尽，不堪寂寞对霞觞。"}