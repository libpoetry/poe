{"id":"692716","title":"谢同乡诸公寄川扇","dynasty":"明","author":"杨慎","text":"凤箑分封到海陬，鱼缄千里自巴丘。绮寮白昼悬明月，珍簟朱炎借早秋。纨素底须誇罨画，蒲葵耐可污银钩。仙家玉雪劳相赠，诗苑琼瑶愧未酬。对青筠膜渍霞斑，渥紫梬膏鍊月颜。自觉金风爽仙驭，谁将玉雪洒人寰。薛涛歌里扬清啭，卓女吟边障远山。万里桥西销暑会，几回琼树梦中攀。"}