{"id":"545114","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其一","dynasty":"明","author":"胡应麟","text":"屈指玄关大药成，仙台咫尺见蓬瀛。河山渐隔青霞色，宇宙空悬白雪盟。避客草深句践里，怀人花满阖闾城。芒鞋尽识皋桥路，踯躅遥天去雁鸣。"}