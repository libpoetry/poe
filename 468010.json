{"id":"468010","title":"湘天华万亩油茶花盛开写意四首","dynasty":"当代","author":"熊东遨","text":"高标何用俗人夸，素面妆成气自华。不向春风问消息，映霜先发隔年花。朱果银花次第来，一坡才熟一坡开。天成气象原如此，恰似诗中有别裁。蝶媒无计问高秋，孤负甜香第一流。篱菊耐霜称上品，不成珠实亦休休。未列群芳谱上名，盛开如雪抱孤清。居家七事从头数，鼎鼐调和赖汝成。"}