{"id":"122617","title":"立春大雪招亲友共春盘坐上作","dynasty":"宋代","author":"范成大","text":"积雪锢万瓦，云容如死灰。岂惟梅柳寒，小槽冰春醅。东风乃多事，仍将六花来。儿妇晓翻饼，呵手把一杯。菘甲剪翠羽，韭黄{上绝下刀}金钗。齿牙幸牢洁，对案心眼开。华年惜节物，况此霜鬓摧。如何千日病，三见寅杓回。旁人不堪忧，我心犹始孩。衰翁岂知道，痴绝忘形骸。化儿任恶剧，欢伯有奇怀。余寒会退听，一笑当安排。"}