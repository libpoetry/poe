{"id":"1252807","title":"次申屠子迪韵四首","dynasty":"元末明初","author":"王冕","text":"荒城余古堞，登眺喜新晴。日淡山容静，秋高海气清。孤鸢随鹤下，饥兕近人行。感物添惆怅，谁能会此情？东南岩壑窅，游子欲何之？野鸟惊飞疾，溪船逆上迟。放怀须醉酒，对景漫题诗。王谢经行处，萧条似旧时。海国秋风劲，江城暮雨昏。浮云低月峡，戍鼓殷雷门。芳草何年歇？青山亘古存。光阴如过客，吾道底须论。白发干戈际，青山黯霭中。沙虫联五马，蹠卯袭三公。东海波涛黑，中原草树红。萧条岩谷底，谁信有春风？"}