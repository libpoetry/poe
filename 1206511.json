{"id":"1206511","title":"水龙吟 次韵程仪父荷花","dynasty":"元","author":"赵孟頫","text":"凌波罗袜生尘，翠旌孔盖凝朝露。仙风道骨，生香真色，人间谁妒。伫立无言，长疑遗世，飘然轻举。笑阳台梦里，朝朝暮暮，为云又还为雨。狼藉红衣脱尽，羡芳魂不埋黄土。涉江径去，采菱拾翠，携俦啸侣。宝玦空悬，明珰偷解，相逢洛浦。正临风歌断，一双翡翠，背人飞去。"}