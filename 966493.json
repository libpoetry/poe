{"id":"966493","title":"仙池岩","dynasty":"宋","author":"胡楚材","text":"崚嶒插天山，仙池在绝顶。无源水自溢，泓澄照天镜。鱼依藻荇深，龙藏密穴静。天意欲为雨，烟雾如炉甑。至今山下田，势不忧旱横。划然霁景开，仰看飞泉迸。一道翠微间，长剑倚天净。群山列画屏，高下相辉映。安得丹青手，写此绝胜境。挂我草堂中，吟望免延颈。不负山水心，永谢利名阱。"}