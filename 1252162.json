{"id":"1252162","title":"次张抚军韵二首","dynasty":"元末明初","author":"丁鹤年","text":"先公昔镇西南日，几拜殊恩出御筵。桃李门墙宾客盛，芝兰庭砌子孙贤。百年遗爱齐民服，一代鸿勋信史编。最是抚军能接武，桃灯夜读十三篇。堂堂雄略靖三边，亹亹清谈动四筵。夜月辕门严士卒，春风幕府集才贤。诗宗李杜元无敌，书法孙吴每自编。白首栖栖江海客，远烦驰寄锦云篇。"}