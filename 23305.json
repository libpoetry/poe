{"id":"23305","title":"为人题赠·我乏青云称","dynasty":"唐代","author":"杜牧","text":"我乏青云称，君无买笑金。虚传南国貌，争奈五陵心。桂席尘瑶佩，琼炉烬水沉。凝魂空荐梦，低耳悔听琴。月落珠帘卷，春寒锦幕深。谁家楼上笛，何处月明砧。兰径飞蝴蝶，筠笼语翠襟。和簪抛凤髻，将泪入鸳衾。的的新添恨，迢迢绝好音。文园终病渴，休咏白头吟。"}