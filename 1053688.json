{"id":"1053688","title":"十二月二十五日大雪","dynasty":"宋","author":"孔平仲","text":"前时大雪风扰之，有无厚薄皆不齐。今朝大雪无风色，下隰高原总盈尺。由来此物本阴气，偏近黄昏落尤剧。斜萦碎委百千态，不是天上谁做得。铮铮鸣霰已三日，厌坐北窗闻滴沥。自非猛下意不醒，半夜一天星斗白。漫漫玉琢人世界，蹂践成泥真可惜。呼童梯屋器贮之，犹得煎茶待嘉客。"}