{"id":"814457","title":"庚子岁暮杂感四首","dynasty":"清","author":"林则徐","text":"病骨悲残岁，归心落暮潮。正闻烽火急，休道海门遥。蜃市连云幻，鲸涛挟雨骄。旧惭持汉节，才薄负中朝。此涕谁为设，多惭父老情。长红花尽袅，大白酒先倾。早悟鸡虫失，毋劳燕蝠争。君看沧海使，频岁几回更。幸饮修仁水，曾无陆贾装。通江知蒟酱，掷井忆沉香。椎结终无赖，羁縻或有芳。茹茶心事苦，愧尔颂甘棠。朝汉荒台古，登临百感生。能开三面垒，孰据万人城。杨仆空横海，终军漫请缨。南溟去天远，重镇要威名。"}