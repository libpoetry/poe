{"id":"693714","title":"再叠得七首","dynasty":"明","author":"陆深","text":"伐檀江上未成车，独立西风殿岁华。谁复赏心同素月，自怜春殿隔红霞。前身合住琼花观，托迹遥连杜若沙。不是风云终少气，翻缘玉石共无瑕。疑是星精谪五车，不随红紫领韶华。疏篱野水谁成伴，淡雨微云欲变霞。为客缁衣惊岁月，倩人团扇掩风沙。閒情脉脉秋江上，玉面啼痕错认瑕。颜如秾李不同车，千古诗人咏德华。凉信预教秋作伴，孤芳无藉锦为霞。梦回岁月梨花院，望断西风白鹭沙。携向玉阑干畔种，青蝇不放点成瑕。风雨无端懒税车，坐当秋水阅南华。花开一树临重九，人倚高城望少霞。颜色不随游女艳，心情常近狎鸥沙。绝怜何用频携酒，沾醉姿容玉带瑕。绕檐铁马骤鸣车，花有清阴月有华。江上水天同一色，望中台殿隔西霞。风随秋远闻香露，潮识溪寒阁浅沙。无计可留摇落尽，共梅开处斗无瑕。水云深处挽羊车，寻乐寻芳湿露华。花径五风还十雨，江天孤鹜伴飞霞。霜前已露全身白，风外遥怜半面沙。爱杀临流晴照影，青铜如拭净无瑕。看花每枉故人车，花亦迎人带露华。是处倚阑怜夜月，几回携酒泛春霞。银瓶手插新添水，玉树情亲细碾沙。欲寄报章重阁笔，墨痕翻惜茧光瑕。"}