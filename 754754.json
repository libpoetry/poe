{"id":"754754","title":"江城喜晤李纫兰姊即送其还杭","dynasty":"清","author":"王淑","text":"今夕复何夕，相逢天一陬。关河千里梦，风雨十年愁。我昔辞知己，君频赋《远游》。看花曾洛下，鼓枻又西州。几载怜征雁，同盟忆冷鸥。垂虹期信宿，话雨益绸缪。旧事空谈笑，新词互勘雠。别离诗更苦，儿女语还柔。共惜须臾景，难邀顷刻留。风尘聊洗涤，笔砚与归休。西子湖为镜，南屏翠入楼。怀人应有作，寄我许相酬。怕听回帆鼓，愁添报晓筹。愿言各珍重，清泪已盈眸。"}