{"id":"69188","title":"丽人行·杨白花飞愁杀人","dynasty":"元代","author":"杨维桢","text":"杨白花飞愁杀人，美人如华不胜春。锦鞯驮起双凤缕，黄门挟飞五花云。白日雷霆夹城道，乐游园里春正好。就中小姊最娇强，雌雄双飞观者恼。瑶池斗草碧云移，草青草歇春不知。黄裙有恨随春水，椒房青蝇何处起。君不见翠羽飕飕帐一空，东方蝃蝀缠紫宫。"}