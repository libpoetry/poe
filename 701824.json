{"id":"701824","title":"和柯狮山大参山中十二景 金兑储精","dynasty":"明","author":"黄衷","text":"池阳郁郁大江隅，近拥金陵势夐殊。灵秀总输狮子岭，元精应为异贤储。彤云长爱护毬峰，神女游珠雅自同。我欲御风横铁笛，弄高山月答歌钟。芳菲何限竞春先，唯有芝英俟庆妍。闻道贵池连帅府，一年三秀锦堂前。清门佳气发祥时，冲斗笼烟似晓曦。树德从来叶天道，不烦詹尹更稽疑。滉漾澄秋月一围，溪花隐约淡朝晖。临流偶纵知鱼乐，露湿金光草叶衣。江上兹山与岳尊，腾猿回鹤谩纷纷。帘端矗矗群峰翠，一笑真同列戟分。明珠迸落玉盘深，松叶翻涛度远林。一奏未终天地白，人间徒想洞庭音。蜀客休誇石镜平，巨灵亲置白云庭。老龙化作髯翁坐，呼吸雷风寂不惊。一夜江南少女霜，枫飘丹叶满斜阳。儿童不信秋容晚，却道青山也艳妆。草堂曾咏古楸凉，几席频随野老忙。何似面槐传胜事，主人名位近丞郎。滴酒刲牲社令前，当时冠玉最英年。枌榆阴净将箫鼓，好是江南燕子天。茅屋鸡声隔短墙，手栽松竹看分行。久要我自怜清韵，风入长林广乐张。"}