{"id":"368953","title":"百字令·喜药林至高平招同周倬云陆秀三柳湖即席赋此","dynasty":"清代","author":"杨芳灿","text":"廿年旧雨，喜天涯握手，倍增幽兴。迟日园林新霁后，佔取风光殊胜。瘦竹迎筇，枯苔印屐，柳色明衫影。湖光湛绿，小亭恰似渔艇。最爱泉味清甘，瓶笙细响，就石支茶鼎。似此佳游曾几度，记否故山烟景。静识禽音，乐知鱼意，懒惬閒云性。踏歌归去，一林疏翠初暝。"}