{"id":"719711","title":"三叠泉操","dynasty":"明末清初","author":"屈大均","text":"我观泉兮，下不在渊，上不在天，中不在五老之峰兮大月之山。然则泉安在兮，盖在乎吾心之玄。玄为天之一兮，其生泉也，在于雷欲动而未动之先。为天之命兮所以开乾。人知其出于山下兮，不知其以吾心为源。夫以吾心为源，则无往而不在者斯泉。安必其下在渊而上在天，中在五老之峰兮大月之山。"}