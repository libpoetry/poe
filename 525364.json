{"id":"525364","title":"看山词","dynasty":"明","author":"顾璘","text":"生在江南地，始游湖南山。江南看山山在地，湖南山在青天间。高者大岳衡山灵，散为诸山无尽青。天门玉帝窥彷佛，旌节导引龙鸾形。飞泉喷薄石齿齿，洞房窈窕云冥冥。忽然浩荡开巨壑，万顷波涛摇洞庭。邈哉鬻熊开国年，昭平丧乱殊纷然。伍员申胥小竖子，国运兴败随之迁。仲尼书社竟难就，白公岂知日月贤。接舆识威凤，乃歌灵德衰。河滨鸣犊不相待，却望龟蒙归去来。"}