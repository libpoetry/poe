{"id":"740412","title":"古槎行为梁阶平前辈作","dynasty":"清","author":"戈涛","text":"横阶十尺烟光青，枯槎溜雨欹中庭。奇质疑遭龙火劫，遗珠黯淡蟠雷霆。肤理庚庚绣石发，古斑似结丹砂英。蛇穿螬齧蝼蚁穴，时有光怪腾宵冥。当年移植西湖种，留烟宿月延风清。递经门阑换主客，谁记岁月分衰荣。断节半衔痴瘿长，盘凹或寄华苕生。主人爱护不忍斫，环以翠筱森亭亭。时来旋绕据其腹，耸肩袖手吟咿嘤。摩挲几回增慨息，含毫渺虑悲兰成。古音琅琅响清绝，恍奏长笛开林坰。我生阅世本百感，况触孤调传商情。哦诗夜半虫语歇，空堂淅淅来秋声。"}