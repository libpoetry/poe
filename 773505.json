{"id":"773505","title":"过乌江口望见霸王山及庙","dynasty":"清","author":"洪繻","text":"渡江八千人，垓下一朝散。舣舟此上流，虞兮终古怨。谁知阅世后，威烈空山冠。庙貌凛千秋，灵风凭两岸。长陵土一抔，项庙江东半。韩弓久已藏，楚歌今长叹。乌骓亦馨香，不同炎火断。缅想入关时，诸侯掌上玩。鸿门公大度，鸿沟汉首叛。本纪立当时，公论早应判。狄相事金轮，正气亦有限。土木施炎威，檄公何乃谩。我舟去如风，无由一荐盥。回首望三山，霭霭隐霄汉。"}