{"id":"698061","title":"庚午冬次金陵遇邢景阳北上","dynasty":"明","author":"钟芳","text":"秣陵寒雨暗疏林，舟泊江湄肃气深。久旷每疑双鲤断，再逢各讶二毛侵。酒酣人与苍烟暮，雁过声随返照沉。脂牵未应稽逆旅，燕室今又筑黄金。江晚朔风号树林，独烧银烛坐更深。冬林更比秋林薄，霜色偏随月色侵。雁有先几知冷暖，鸥随流水自浮沉。愁艖强绊终摇飏，索醉惟应罄橐金。"}