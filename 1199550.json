{"id":"1199550","title":"晋四厢乐歌三首 正旦大会行礼歌","dynasty":"魏晋","author":"无名氏","text":"天鉴有晋，世祚圣皇。时齐七政，朝此万方。钟鼓斯震，九宾备礼。正位在朝，穆穆济济。煌煌三辰，实丽于天。君后是象，威仪孔虔。率礼无愆，莫非迈德。仪刑圣皇，万邦惟则。于赫明明，圣德龙兴。三朝献酒，万寿是膺。敷佑四方，如日之升。自天降祚，元吉有徵。天命大晋，载育群生。于穆上德，随时化成。自祖配命，皇皇后辟。继天创业，宣文之绩。不显宣文，先知稼穑。克恭克俭，足教足食。既教食之，弘济艰难。上帝是佑，下民所安。天佑圣皇，万邦来贺。虽安勿安，乾乾匪暇。乃正丘郊，乃定冢社。廙廙作宗，光宅天下。惟敬朝飨，爰奏食举。尽礼供御，嘉乐有序。树羽设业，笙镛以间。琴瑟齐列，亦有篪埙。喤喤鼓钟，枪枪磬管。八音克谐，载夷载简。既夷既简，共大不御。风化潜兴，如云如雨。如云之覆，如雨之润。声教所暨，无思不顺。教以化之，乐以和之。和而养之，时惟邕熙。礼慎其仪，乐节其声。于铄皇繇，既和且平。"}