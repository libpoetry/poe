{"id":"404261","title":"永遇乐·金陵怀古","dynasty":"近现代末当代初","author":"黄咏雩","text":"燕子高飞，是谁逐起，翻身翔舞。桃叶烟波，乌衣巷陌，过客闻腰鼓。墅荒伎散，山空鹤怨，云锁紫金陵墓。任他人，横眠榻侧，翁仲也都无语。何尝天堑，限分南北，还又有人麾渡。紫盖黄旗，青丝白马，一样匆匆去。六朝如梦，百年回首，几见乱莺争树。春归未，江南草长，杏花细雨。"}