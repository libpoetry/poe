{"id":"502733","title":"宪从事新宁陈氏归隐卷","dynasty":"明","author":"王恭","text":"识子何太迟，谁家见颜色。胡瓶臈酒介轩楼，红烛离堂孔彰席。忆昨见君毛骨奇，白面虬须秀两眉。九苞凤羽朝阳日，百鍊鱼肠出匣时。清署淹留凡几载，百司共喜文无害。何意翻捐从事衫，到家偏著斑斓綵。阶下红萱映白茆，活鳞香稻遍山庖。帘前肆伍淩霜竹，借与慈乌来作巢。莫言村西一丘壑，小山松桂长如昨。心远能教地自偏，何必庐阜天台有猿鹤。"}