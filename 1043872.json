{"id":"1043872","title":"和江邻几梅圣俞同蔡学士观宋家书画","dynasty":"宋","author":"刘攽","text":"中郎石经天下传，江翁说诗当世贤。南昌子真亦禄仕，读书养性希神仙。雄豪相遇古莫及，所至衣冠争愿焉。贵公子孙谁是胜，广平家书盈万千。当时交友皆父行，贾生论议欺老先。开门迎客车结辙，而此三士相周旋。牙签插架尘土绝，宝轴出囊瑶玉联。前秦篆籀颇磨灭，中世粉墨仍新鲜。咨嗟古人不可见，但觉能者心意专。知音自昔贵一遇，千岁相望犹比肩。况有清诗纪实事，豪壮入耳如哀弦。鄙夫观书识难字，古文愈野心谓然。要当乘兴过君所，刮膜一使头风痊。"}