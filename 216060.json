{"id":"216060","title":"花犯·渚风低","dynasty":"宋代","author":"方千里","text":"渚风低，芙蓉万朵，清妍赋情味。雾绡红缀。看曼立分行，闲淡佳丽。靓姿艳冶相扶倚。高低纷愠喜。正晓色、懒窥妆面，娇眠敧翠被。秋光为花且徘徊，朱颜迎缟露，还应憔悴。腰肢小，腮痕嫩、更堪飘坠。风流事、旧宫暗锁，谁复见、尘生香步里。谩叹息、玉儿何许，繁华空逝水。"}