{"id":"429942","title":"己巳除夕和东坡赠段屯田韵","dynasty":"近现代","author":"黄浚","text":"劳生三十九，事业未得半。穷猿不奔林，空馀北门叹。墨耕真丧志，阿世等物玩。故都悲临睨，人少乌鸟散。柔奴劝安心，四壁为尔伴。缅怀海壖役，楼卧失昏旦。岁除定何乐，断句积宵案。当时寸心雄，奋笔拨哀乱。焉知彼江山，去去不容盥。朅来老幽并，衣带幸未缓。深杯通我意，烛影作虹贯。十书九懒答，谈律意尤懦。谓当昆冈炎，何事苦吹炭。官中方禁腊，寂历守寒馆。心知漫漫夜，葭气暗回暖。摩骭待短衣，一揽南山粲。"}