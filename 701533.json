{"id":"701533","title":"凯歌词十首","dynasty":"明","author":"黄佐","text":"圣驾南巡江水清，凯旋惟恐露威灵。虎贲夜散常山阵，龙气朝缠细柳营。从官鹄立侍牙樯，中贵蝉联进玉觞。百万貔貅齐喝采，载歌常武贺君王。氛祲全销玉剑寒，鲸鲵京观筑如山。风生虎帐刁斗静，日照龙江旌旆闲。孝陵松柏贴青霄，凤辇龙旗久寂寥。百岁遗黎应感叹，神孙英武似先朝。瓜步寒潮两坝通，居民今得醉春风。红楼夜夜歌琼树，月堕河翻乐未终。不杀天声本帝心，大江魑魅暗山林。夏廷合铸神奸鼎，九牧遥闻已贡金。锦鞯白马出新河，蔟队吴娃善凯歌。谱得升平新乐府，内家休按旧云和。诸番鞮寄太侏离，重译于今圣得知。已有茅封及边帅，更将天姓赐胡儿。郊圻草木沾天泽，淮海鱼龙识圣颜。闻道赓歌临相第，唐虞今复在人间。翠华询俗及阎闾，长有祥光散九衢。后夜五云最深处，众星高护北辰居。"}