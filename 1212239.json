{"id":"1212239","title":"战城南","dynasty":"元","author":"耶律铸","text":"自来古战场，多在长城南，少在长城北。茫茫白骨甸，如何直接黄龙碛。或云自从汉武开西域，耗折十万众，博得善马数十匹。奋军势务鏖击往来谁，洗兵赤河水犹赤。终弃轮台地，其地于中国。失之且何损，得之本无益。历计其所得，皆不偿所失。虽下哀痛诏，追悔将何及。此是万万古，华夏覆车辙。底事夤缘其轨迄季唐，竞喜边功好大矜英哲。明皇不虑渔阳厄，万里孤军征碎叶。只轮曾不返，得无五情热。暴殄生灵涂草莽，忍徇虚名为盛烈。君不见世间人心固结，是谓帝王真统业。君不闻四海内有美谈，至元天子平江南，何曾漂杵与溺骖。圣人有金城，贵谋贱战，不战屈人兵。"}