{"id":"525926","title":"送沐将军兄弟归滇二首 其二","dynasty":"明","author":"顾璘","text":"楼船倚江扬大旗，回风簸日光离离。百夫转舵橹如翼，千里只作终朝期。金吾将军年绝少，牙弩射潮閒调笑。酾酒金陵王浚城，焚香赤壁周瑜庙。爱君文雅真特奇，大兄金印镇西夷。府中宝劵山河誓，阃外丹心草木知。君到滇南春物美，鹡鸰飞处棠花紫。未开姜被说家园，先降韩坛问天子。青萍切玉能成灰，奔尘绝电须龙媒。上将用才多为国，它年看荐谢玄来。"}