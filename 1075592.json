{"id":"1075592","title":"武林逢邵文伯","dynasty":"宋","author":"周紫芝","text":"念昔与君游，相过江水傍。翩翩俱少年，满镜青丝长。别来二十载，四海一战场。物色到朋旧，十客八九亡。今年好时节，匹马不犯疆。将军锁金甲，万玉朝明堂。长安人海中，衮衮逢此郎。惊视久乃识，两帽俱垂霜。抚事念晼晚，含凄各酸伤。便当呼醽醁，暖热浇中肠。我笑谓君言，语离且勿忙。人生如水凫，相值不可常。况此秋物佳，草木交青黄。与君着只屐，尚可相扶将。愿言迟明发，历井升南冈。"}