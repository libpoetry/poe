{"id":"829935","title":"谨步陈唯生先生花甲寿原韵四章","dynasty":"清末近现代初","author":"薛昂若","text":"半生回湘备艰辛，閒说年华数十春。有运未来甘自屈，抱才不遇岂求伸。悲怀难遣虑中馈，壮志期成渡远津。从此龙门堪在望，究心经史企陶甄。喜谈往事战秋风，辜负书生宦海中。政治从宽除猛厉，学才多进愈谦冲。年周花甲精神健，运过艰钜气象雄。晚境定看徵远寿，绵绵福泽正无穷。杖藜随处乐盘桓，更作风流王谢看。笔下生花堪并李，才高能识尚思韩。是翁矍铄多诗兴，惟颔仪容应问安。共向颍川开盛宴，琼筵醉酒却春寒。生平下榻慕名贤，所去民思在北燕。共仰古风堪寿世，咸称廉吏莫贪钱。宏开基业荣宗祖，大启门庭傍郭田。愧我不文扬盛德，聊吟巴曲当诗篇。"}