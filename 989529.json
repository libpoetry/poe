{"id":"989529","title":"元丹歌赠会稽陈处士","dynasty":"宋","author":"曹勋","text":"尘波溢目深溟渤，往古来今空出没。喜君相见话丹经，起我凌云恶阡陌。我生素乏儿女姿，面上巉岩耸山骨。少年避地东海隅，架竹编茅剪荆棘。白云为我开山容，清风为我翔真域。旋属群寇迫驱攘，淬出青萍闭丹室。风尘澒洞十馀年，灵府芝田渐芜没。逢君踪迹类秋蓬，遗我刀圭延岁月。何当横槊静寰区，同子山居论丹诀。"}