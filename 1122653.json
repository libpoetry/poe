{"id":"1122653","title":"和黄伯渊见寄","dynasty":"宋","author":"洪咨夔","text":"流转风光不暂违，等无地角与天涯。故人书到几青李，生面客来时紫芝。穷里埋头倾哑酒，凉边趁手应盲棋。寂寥简短君应笑，郎罢吟诗囝和诗。锦野西头始识君，便期垩鼻着风斤。馀甘到底有遗味，薝卜本来无异芬。忽忽又弦凉榭月，亭亭还合暮山云。玉泉道士穷于我，也买新鹅约右军。"}