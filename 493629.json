{"id":"493629","title":"玉兔泉联句","dynasty":"明","author":"刘崧","text":"成均地何灵，圣泽资灌沃。兔奔兆奇徵，井渫发新斸。自非三窟深，孰湛一泓绿。储精本从金，生色绝胜玉。霜唇蘸寒饮，雪毳翻夜浴。酿冽补酒经，沐丹验仙箓。杵舂蟾宫弃，珠喷鳣堂触。朵月生阴津，观天漏晴旭。水澄毛骨竖，鉴彻须眉烛。鵵名徒自奇，桧行秽难赎。虽涵东郭狡，难洗上蔡辱。引满瓶未嬴，探幽绠频续。流罂渗银床，出窦溅琼粟。醉沃日晕花，冻吸指连瘃。濡毫乃自润，照影从人欲。光沈天上魄，祥启地中躅。摛辞挹馀清，盥荐侑佳告。剑刺非贰师，池移岂身毒。燕支愧淫陈，盐卤鄙富蜀。不动疑雪洼，长摇笑风纛。天光一眼开，云影片鳞束。剧燕觉瘆?，蹶足想彳亍。觱沸虎爪跑，?吸猿臂曲。洁士濯冠缨，渴卒卸刀韣。精当卯君降，液或井宿督。谁知钟阜分，脉与伊洛属。锡名尔固佳，战句吾何局。联将指鼎比，疾胜击钵促。惊风落灯烬，斜月坠檐曲。灵源讵能穷，短咏聊可录。"}