{"id":"1095481","title":"西湖夜归观打鱼怀赵京兆","dynasty":"宋","author":"释居简","text":"德人天游乐者全，亦以此乐均鱼鸢。陶然亦复忘所乐，西湖澄澈如心渊。管领西湖人不少，前后无如赵京兆。至今画手画西湖，不著绿蓑人独钓。胡为今夜月满湖，大船小船皆得鱼。鱼登罔罟叫不得，那知老子今归欤。滔滔京兆万人海，平地翻涛渺无盖。活鱼之外尤活人，人在甘棠颂遗爱。"}