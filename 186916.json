{"id":"186916","title":"送刘枢密留守建康","dynasty":"宋代","author":"张栻","text":"整驾欲南鹜，乃复送公舟。公行民所瞻，原言勿淹留。向来秉事枢，正色有忠谋。坐觉国势尊，已验权网收。如何霖雨泽，偏使及南州。新春紫诏下，闻者宽百忧。谁长今重镇，百万宿貔貅。控江抚长淮，声势接上流。吾皇志经略，此地合绸缪。不应万全策，岁月空悠悠。先当植本根，次第施良筹。未闻欲外攘，而乃忽内修。幕府方宏开，人才要旁搜。可不念葑菲，惟当别薰莸。留钥岂淹久，即归侍前旒。尽舒医国手，调瘵会有瘳。还忆遐荒守，时能寄音不。"}