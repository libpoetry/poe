{"id":"807455","title":"念奴娇  初十夜对月同山右吴天章中州彭中郎吴门周子俶章素文饮汪钝庵户部寓庐四叠前韵","dynasty":"清","author":"陈维崧","text":"虎邱石上，记曾经、看过几场秋月。锦队花城浑不夜，一缕歌喉如发。此际他乡，故人对酒，一倍关情切。为欢休晚，中原军鼓初歇。渐觉帝阙寒生，天街露悄，醉把双眸豁。地界袁曹多战鬼，危语头须成雪。萧瑟西风，凄凉北里，雁柱筝都折。霜螯饱啖，不知前路愁绝。"}