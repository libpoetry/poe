{"id":"213668","title":"水龙吟·癸卯元夕","dynasty":"宋代","author":"吴文英","text":"澹云笼月微黄，柳丝浅色东风紧。夜寒旧事，春期新恨，眉山碧远。尘陌飘香，绣帘垂户，趁时妆面。钿车催去急，珠囊袖冷，愁如海、情一线。犹记初来吴苑。未清霜、飞惊双鬓。嬉游是处，风光无际，舞葱歌蒨。陈迹征衫，老容华镜，欢悰都尽。向残灯梦短，梅花晓角，为谁吟怨。"}