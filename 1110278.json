{"id":"1110278","title":"挽司马季若知郡","dynasty":"宋","author":"孙应时","text":"前日巴东守，中朝涑水家。风规踵清白，牍奏述忠嘉。鼎鼎名逾重，堂堂发未华。如何空叠组，不见海陵瓜。矩矱犹前辈，襟怀更古风。子孙娱谢傅，宾客爱山公。乔木千年思，晨星一瞬空。彬彬看祠事，盛德世无穷。越绝枌榆社，吴陵松竹间。相亲逾骨肉，海见豁心颜。契阔今生死，萧条旧往还。春风数行泪，吹度镜湖山。"}