{"id":"1128002","title":"溪亭春日二首","dynasty":"宋","author":"程公许","text":"借屋三间俯近郊，溪流如练绕兰皋。聊同彭泽归栽菊，肯向玄都问种桃。别久心情浑漫浪，相看须发转萧骚。只因旧学荒尤甚，政藉谈馀为栉薅。极目青天蜀道难，无因长坂得联骖。思乡浪费肠回九，行世何妨臂折三。杨柳风微生百媚，棠梨昼永带馀酣。天涯犹赖春娱客，那得邻山寄一庵。"}