{"id":"812837","title":"送缪啸仙出都四首","dynasty":"清","author":"吴曾徯","text":"不忍离君忍送君，归心我亦逐飞云。燕歌慷慨千觞劝，鸿影东西一霎分。等是穷途伤阮籍，更谁直谏重刘蕡。生涯潦倒知何极，只合从今笔砚焚。蹉跎往事岁华侵，同病堪怜负素心。两月缘从人海聚，十年交向客途深。愁多合醉醪千日，义重还珍诺百金。此去君休嗟计左，陔兰好续广微吟。辟门盛典叹虚縻，五百年来积习疲。变法千言陈北阙，持平一疏赖南皮。杞人枉自忧天堕，杨子空教泣路歧。合让趋风多少客，云霄衮衮共扬眉。黄金斗粟价偏嬴，乡信遥传客梦惊。鼠窃屡闻横小丑，鸿嗷漫说账常平。膏朘嫠纬虚宵织，劫兆儒冠窘笔耕。淹滞诚非归亦拙，人间何地著迂生。"}