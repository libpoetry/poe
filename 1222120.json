{"id":"1222120","title":"青州山行","dynasty":"元","author":"郝经","text":"薄游东诸侯，致敬多拥彗。讫无安巢木，岁晏复反鞁。饮马南洋桥，摩玩米芾记。蛟龙郁蟠拿，剑戟磔芒刺。酌别表海亭，潋滟吸空翠。霜风吹鸿鹄，草野簇车骑。日斜过云门，凌跨方半醉。垠崿乱叶滑，蹭蹬几欲坠。悬岩半遏面，绝涧黑无地。入险难遽止，眩运不敢视。层崖宿山家，坐久犹胆悸。居民畏马嘶，游子喜犬吠。汲远终夜喧，月斜人未睡。柴关见星稀，枕石馀藓腻。酒散身逾困，饥透食有味。忽闻炒椒巅，虎去失羸牸。阴森木石怪，惨冽霜露气。黎明转重崦，呀互急幽閟。缭绕天一线，陷日孤光细。嵌隙深且苍，白昼悲魍魅。过午才得水，饮漱解鞍憩。却是城西河，山间更清驶。弯环折䲔肠，诘曲乱之字。跋步重踆涉，深浅频揭厉。林开见石田，数顷牛角锐。淳俗久深居，见人但惊避。农妇帛缠头，应门耸高髻。破屋有村翁，无言但流涕。举鞭为抚摩，俾说山中事。都因七十堌，卤莽各称帝。实户三百万，食尽犹未弃。白骨与山齐，查牙谁与瘗。幸得脱齿颊，疮残馀一臂。年来立海州，遗噍更疲弊。边郡增仇敌，深山无子弟。闻此不忍闻，怆恍复?嚱。海岱称东秦，山河号十二。峡口吞穆陵，渤澥捲无棣。初从霸国后，往往逞凶猘。虢公死岩邑，恃制殆非计。祗为残民区，每起奸雄志。窟宅多龙蛇，桃源难避世。数日出修阻，川途渐平易。云梢见莱芜，孤城隐霾曀。回视青万叠，乾坤屹轩轾。穿出过徂徕，背转逾汶泗。泰山正面看，益见崇高势。目中好全齐，蒯生莫儿戏。为告慕容超，勿谓燕得岁。"}