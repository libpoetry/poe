{"id":"455871","title":"赴联谊会途中次韵天许兄","dynasty":"当代","author":"刘雄","text":"人生堕地始，便不厌奔走。此路究何极，思之手可袖。海内有高朋，道途阻且右。经时展良觌，音书劳黄狗。圣人云三立，此事当不朽。何妨作畸人，笑看肘生柳。底忙不肯来，卬空须我友。浮生一梦耳，不辞穷独叟。梦中尽君欢，尚萦心五斗？颠簸客车中，往事频回首。日新君子德，结实想秋藕。悔吝象忧虞，剥复值阳九。反本葆天真，浮云吾何有。莫同虫语冰，且望月凭牖。止酒已多时，会引茶盈缶。"}