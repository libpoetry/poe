{"id":"1144152","title":"古意二首","dynasty":"宋末元初","author":"王义山","text":"少年红颜女，敷芬对芳树。盈盈淡艳妆，清歌杂妙舞。凝睇倚高楼，桐丝试一谱。世间知音稀，谁识姱节素。清贞守幽闺，不作凡子妇。容华委西山，良人兮何暮。空床思悠悠，明月正当户。东篱采秋菊，秋菊清且香。采之欲寄谁，聊以寓感伤。感伤何所思，故人天一方。故人日以远，思君岂能忘。瞻望兮弗及，西山倾夕阳。黄昏人倚楼，一声笛何长。"}