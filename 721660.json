{"id":"721660","title":"答凌天杓","dynasty":"明末清初","author":"屈大均","text":"昔作探丸客，今为鼓枻人。全家向南海，匹马别西秦。日出天鸡晓，冰开塞草春。承君问游侠，一剑正逡巡。君产秦淮曲，才华掩六朝。拂衣去宫阙，长啸上金焦。地入卢龙冷，天生塞马骄。丹青知绝诣，凭尔画嫖姚。南武山川险，君来百战馀。文章惊幕府，谈笑上戎车。才子偏能射，将军亦著书。楼船清暇日，观海出扶胥。"}