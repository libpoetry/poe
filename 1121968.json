{"id":"1121968","title":"遣兴五首","dynasty":"宋","author":"范浚","text":"商山园绮徒，雪发映松露。山间谓终老，不踏市朝路。一朝前星匿，羽翼起调护。婆娑古衣冠，笑定国储副。留侯计偶尔，曷遽动贞素。因知古今士，出处自冥数。功名苟不免，四老犹一助。宁庸巧驰驱，失尔邯郸步。少陵古诗伯，未必真豪人。胡为冷炙辱，自分潜悲辛。莫倚善题赋，未悟严武嗔。徒言磊落士，不肯异其身。我逢刘颍川，竟夕不向枕。馀人偶对面，白昼辄欲寝。生来不耐俗，敢妄作题品。犹嫌太分明，客至姑与饮。庞眉困郎署，白首命不遭。猿臂无侯封，徒负射虎豪。两者阨天运，材智俱莫逃。向来邓氏子，志行劣可褒。藉非逢际会，未免掾功曹。翻云覆忽雨，昨火今已冰。三涂九州险，未似今人情。人言馀耳事，令我不忍听。嗟哉泜水上，刎颈遂寒盟。"}