{"id":"814835","title":"题画二首","dynasty":"清","author":"金朝觐","text":"种花复种蔬，色香乃兼擅。以之写丹青，生气更葱茜。此笔能双行，如上宣和殿。此味可自知，莫上苍生面。小技虽雕虫，绘事悟后绚。试开绿野堂，懒作河阳县。丹鼎在人身，本来无别具。神仙不可求，况被黄金误。此老一何贪，坐看丹九度。壶中日月长，但见悬双瓠。我欲借此鼎，用之调盐梅。宁知既未济，火候须疑猜。君火耶、相火耶、文火耶、武火耶，三昧不传之火耶。"}