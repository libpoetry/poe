{"id":"1218620","title":"谢雪坡送饶介之鲈鱼介之有歌索次其韵","dynasty":"元","author":"成廷圭","text":"松江之鲈长似人，网罟未敢伤其鳞。今年八月欲上市，谢侯先得江之津。筠篮急脚走相送，侑以菊露之清醇。鲁阴先生不得吃，隔屋大叫呼西邻。庖丁迎笑老饕喜，汲井洗出色胜银。筛香捣辣给爨妇，去头截尾娱众宾。吾侪醉饱谢侯德，此乐何啻千万缗。吴王鲙残眇何许，阖闾城外犹风尘。太羹玄酒久寂莫，世间滋味元非真。先生欲眠客且去，勿论张翰争羹莼。"}