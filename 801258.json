{"id":"801258","title":"与畹叔编修论诗因属其选裁本朝风雅以挽颓波","dynasty":"清","author":"田同之","text":"畹叔寸心贮千古，说诗沁入诗人脾。殷殷雅意惜同调，停桡三日长河湄。把臂依然忘我丑，我心写兮前致词。《风雅颂骚》历今古，英灵秀气各含吐。八代三唐两宋间，但有正变无门户。底事有明三百年，分疆别界如秦楚。刘高并革元代风，旋尊台阁归肤庸。李何边徐盛弘正，炳如星日悬天中。讵料公安竟陵起，一则为魔一为俚。魔俚相承溺浊流，赖有黄门追正始。正始未复虞山来，不分雅郑分朋侪。党同伐异恣颠倒，七子前后遭挤排。瑶琴宝瑟置不齿，赏心筝笛琵琶耳。石湖为矩《剑南》规，五尺之童轻正始。我朝定鼎代右文，宾龙绣虎来纷纷。或如开宝称大手，或如元祐张奇军。名家大家各位置，坛坫巍巍夸并峙。争爇山东一瓣香，远近文人无异议。山姜花谢《蚕尾》倾，野狐怪鸟齐争鸣。泛泛东流视安德，狺狺众口嗥新城。黄钟毁弃瓦缶重，长夜漫漫竟如梦。陈相便尔嫉陈良，师有屈兮弟无宋。扶轮大雅非君谁，屈直先自海邦讼。愿君挽弓射训狐，置身千仞宜高呼。别裁伪体君之分，勿使此事终模糊。呜呼！勿使此事终模糊。"}