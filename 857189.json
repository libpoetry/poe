{"id":"857189","title":"春梦","dynasty":"宋","author":"王令","text":"春风儿女喜，不合丈夫爱。日午困魔来，四体倦欲解。春禽只随花中飞，幸此无声聒我睡。一梦梦周公，笑与伊尹语。问今天下贤者谁，何为见弃不见取。纸传周官十卷书，安用久留不烧去。二梦梦孔父，戟手怒目瞋。天下皆曰自孔氏，猎取利禄安荣身。高官志遂不思道，牵以嗜利露己真。如何贫贱用我者皆是，富贵用我无一人。三梦梦我身，化为鸣凤雏。飞飞两足高，迅迅六翮舒。直上高高天，天门闭锁阻我回。我留不肯去，以翼抟天天门开。天公遣玉女，问我何事来。再拜谢天公，贱臣无所知。幸至天公前，敢问无所尸。臣闻伊尹于汤旦于周，安致天下如山丘。愚孙騃子相承继，卜世以过天位留。自从中代来，世世亦有相。如何反覆无定时，犹以乱割医疮痍。天公何忍是不救，恰如旁坐观奕棋。又闻人间人，一一天与命。孔饥孟退荀杨贱，天公岂不知其贤与圣。颜子号庶几，早死不久生。子夏既丧子，左丘亦失明。伯牛疾牖间，原宪贫病成。晁错死非命，贾谊夭不卿。赐死萧望之，罪免刘更生。羊祜许国斸墓破，反得坠折无完肱。又如草木及禽兽，苟推以理亦莫知。春气不加松柏好，秋风先败兰蕙枝。蝮虺中人皆巳死，鸱枭食母然后飞。愿天明告臣，以祛臣心疑。天公未及言，起遂东风吹。觉来何所喻，壹郁双泪垂。"}