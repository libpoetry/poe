{"id":"727382","title":"赠故人马子乔诗六首","dynasty":"南北朝","author":"鲍照","text":"踯躅城上羊，攀隅食玄草。俱共日月辉，昏明独何早。夕风飘野箨，飞尘被长道。亲爱难重陈，怀忧坐空老。寒灰灭更燃，夕华晨更鲜。春冰虽暂解，冬水复还坚。佳人舍我去，赏爱长绝缘。欢至不留日，感物辄伤年。松生陇坂上，百尺下无枝。东南望河尾，西北隐昆崖。野风振山籁，朋鸟夜惊离。悲凉贯年节，葱翠恒若斯。安得草木心，不怨寒暑移。种橘南池上，种杏北池中。池北既少露，池南又多风。早寒逼晚岁，衰恨满秋容。湘滨有灵鸟，其字曰鸣鸿。一挹缯缴痛，长别远无双。皎如川上鹄，赫似握中丹。宿心谁不欺，明白古所难。凭楹观皓露，洒酒荡忧颜。永念平生意，穷光不忍还。淹留徒攀桂，延伫空结兰。双剑将别离，先在匣中鸣。烟雨交将夕，从此遂分形。雌沉吴江里，雄飞入楚城。吴江深无底，楚阙有崇扃。一为天地别，岂直限幽明。神物终不隔，千祀傥还并。"}