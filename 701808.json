{"id":"701808","title":"观物","dynasty":"明","author":"黄衷","text":"杏花漠漠随寒雨，桃藿欣欣照早霞。无限芳华看不足，只缘多在野人家。□□结蚓惊雷出，野浍轻蛙得水鸣。端策何劳问詹尹，细看蠕动即人生。争巢灌木鹰何鸷，认主深庭燕不离。旧社未逢题燕客，五陵思杀射鹰儿。蒲芽戢戢方披冻，柳眼盈盈忽满林。谁采松花南涧曲，莫教黄腻过春深。"}