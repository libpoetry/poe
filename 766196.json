{"id":"766196","title":"金缕曲","dynasty":"清","author":"左锡嘉","text":"快读萍渔稿。问君家、当年笛谱，赏音多少。百尺楼头明月满，缘底泪痕双照。料别恨、天涯曾抱。却美清才兼福慧，有声声、琴瑟赓同调。馀韵歇，画梁绕。论交两世苔岑好。怕重提、东华联巷，雪泥留爪。卅载沧桑增感触，知否杜鹃啼老。奈老尚、风尘潦倒。倘念故人犹有子，勉循良、最待三年报。应许夸，阿翁灶。"}