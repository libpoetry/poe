{"id":"501532","title":"重登飞来寺得来字","dynasty":"明","author":"林弼","text":"招提翳苍峡，栋宇何雄哉。飞楼压云起，危亭俯江开。树古阅变化，径侧缘崔嵬。晴峰俨如人，为我度水来。清心入幽迥，旷视遗纷埃。飘萧风外竹，的皪霜际梅。孤啸发灵籁，微吟尽深杯。岂无出尘想，柰此征鞍催。仰观崖石刻，其人骨已苔。悠悠山水晖，行行重徘徊。"}