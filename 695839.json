{"id":"695839","title":"塞下曲七首","dynasty":"明","author":"欧大任","text":"雪满辽阳万里山，孤城木叶白云间。至今鸭绿江头月，独照高骊使者还。甲马居庸日日还，黄花一望白羊间。何年绣斧曾三疏，百拜回銮独闭关。军市云中日暮开，渔阳上谷几烽台。娘娘滩上沙如月，一曲胡笳马上来。二镇屯兵百万馀，花当消息近何如。征鸿日暮江南去，多少闺人望寄书。黄河套里尽膏田，胡虏深耕六十年。莫上骆驼城上望，黄沙白草正连天。燉煌更在酒泉西，哈密全封土鲁提。汉将留屯三万里，玉门休用一丸泥。花马池边大将营，边军只保朔方城。吉囊莫向硝河渡，曾见泾阳六月兵。"}