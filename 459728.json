{"id":"459728","title":"华容堤决歌","dynasty":"当代","author":"卢青山","text":"长江东走不到海，万里泻决洞庭堤。团洲汪洋不可见，人与鱼鳖争毫釐。夜半惊涛如猛鬼，挟黑咆哮奔屋篱。梦中振起安可及，呼儿唤妇声嗷凄。巨波山立攫人背，一步不足身将罹。平明四顾处重海，偶见屋脊出波皮。死豕断羊纷起灭，其间杂杂浮人尸；兄弟存殁不可问，安敢恸哭平生赀。空中雷转飞机急，来投饵食救生衣。天远水凶不得中，随波荡去东海湄。洪汛久传举国动，堤间日夜聚群黎。囊沙垒土无作息，官乎官乎来熙熙。肥头大耳谭天口，一刻不离摄像机。何事堤危不能告，千钧一息误几微。处我民氓仓皇里，以我性命俎冯夷？"}