{"id":"685125","title":"书座自警四首","dynasty":"明","author":"王渐逵","text":"萝山之阴，其下惟松。萝山之野，其下惟亩。于焉盘桓，于焉笑语。人亦有言，惟适之亲。风以夏注，亦以冬捐。日以炎弃，亦以寒怜。百尔君子，职思其敦。勿尔苗稚，其舒则扬。勿谓暗室，其居则明。淑慎尔正，谑浪匪臧。先民有言，贾用是臧。毋弃其庸，维德不爽。维德不爽，神式其享。山则有薇，或渔于河。牛则有草，犀兕其皮。谨尔彝度，尔室尔家。跬步罔虞，踬蹶用嗟。童弁遄棘，亦孔之俄。今者不最，日月其差。甘以疢病，苦则反之。露以渍湍，风则熯之。汝维树圃，日见其食。汝维树德，不见其食。悠悠我思，伏枕殷恻。"}