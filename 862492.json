{"id":"862492","title":"题砥斋","dynasty":"宋","author":"王柏","text":"古剑蟠双蛟，瑞景腾丰城。耿耿涵义气，凛凛无俗情。尘世三十载，世事嗟冥冥。当道舞狐鼠，白昼嘷山精。秋风清夜发，匣内铿然鸣。故人耿介士，有砥静且平。寄语善持保，功用真难轻。莫授刀锥铦，耗蚀徒攲倾。许我砺英芒，一抹霜花明。北扫京洛暗，南击猩鼯腥。弹铗倚霄汉，掌上风云惊。物莫不有用，时兮非人能。"}