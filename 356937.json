{"id":"356937","title":"水龙吟·中秋","dynasty":"清代","author":"黄人","text":"几生修到团栾，丁宁风雨休轻至。良宵无价，迟迟来也，去遍容易。碧海心孤，料应怜我，伤秋情味。叹一钩缺陷，一轮美满，到堕泪，原无异。记得最高楼上，捲晶帘、有人同睇。愿化双虹，追蹑嫠蟾，诸天游戏。杯酒邀来，瓣香拜罢，欲留无计。但从容领取，清光著意，镜中眉际。"}