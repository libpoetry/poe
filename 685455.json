{"id":"685455","title":"金陵秋兴六首","dynasty":"明","author":"邓云霄","text":"晚出城西望，平沙浩渺茫。昏鸦点古渡，野水落寒塘。阅世东流急，怀人鸟路长。莫将孤客鬓，来比菼葭苍。去去秦淮水，微波蹙细鳞。尚浮千古月，几泛六朝人。春到才通舫，秋来只渐轮。因悲时代改，东海总成尘。一作愁霖唱，寒蛩亦和歌。漏天谁复补？浊浪更扬波。瓮牖嗟薪桂，侯门换绮罗。沉沉江路黑，时报绿林过。残柳如新柳，依然作淡黄。纵能牵弱缕，终觉怯繁霜。少妇房栊冷，征人道路长。谁家过巧夕，不忍望银潢。高楼闻晚笛，一半入商声。孤雁惊翻叫，流云惨不征。凄凉前日事，叹息几时平？正喜消残暑，霜天寒又生。鸿来燕已去，中道岂相期。浮世多行役，何人免别离？酒迎寒露菊，心折故园枝。只恐东篱笑，归来已后时。"}