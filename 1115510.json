{"id":"1115510","title":"二月十九日度大庾岭题云封寺四首","dynasty":"宋","author":"杨万里","text":"梅山未到未教休，到得梅山始欲愁。知道望乡看不见，也须一步一回头。小立峰头望故乡，故乡不见只苍苍。客心恨杀云遮却，不道无云即断肠。梅叶成阴梅子肥，梅花应恨我来迟。明年若寄江西信，莫折南枝折北枝。行者南来今几春，一回举似一回新。钵盂夺得知何用，不怕梅花解笑人。"}