{"id":"608402","title":"陌上桑","dynasty":"明","author":"区大相","text":"邯郸大道好经过，邯郸少妇采桑多。琼窗日出褰珠箔，绮陌春还驻翠娥。只道蚕饥思摘叶，谁怜腕瘦复攀柯。芳尘艳艳飘轻縠，香风习习曳纤罗。春花千种比颜色，春鸟百啭杂笑歌。初从枝上悬青桂，转过城南踏绿莎。红袖此时调宝柱，白面谁家鸣玉珂。使君执谊谅不薄，贱妾持心亦靡它。秦家自有东方骑，五马踟蹰奈若何。"}