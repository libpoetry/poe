{"id":"823300","title":"玉蝴蝶 罗浮蝶，次柳屯田韵","dynasty":"清末近现代初","author":"吴湖帆","text":"仙子罗浮晓梦，彩衣云亸，缟幕风褰。一觉醒来，依旧粉黛娟娟。证花间、三生宿果，凭扇底、一缕飞烟。谩萦牵。道家妆束，羽化何年。招延。三吾亭畔，评量茶盏，整顿苔笺。宛转蛾眉，似曾相识玉人前。怯芳心、迢遥路远，展倦眼、点缀秋妍。小留连。卷帘归去，栩栩南天。"}