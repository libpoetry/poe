{"id":"495005","title":"卢氏五坞书屋长言","dynasty":"明","author":"湛若水","text":"少参子卢子师陈，癯如海鹤立我门。索赋五坞山房篇，予辞以病无能焉。靡丽之词病子云，壮夫不为予何人。无已托歌于长言，五坞峙地五岳然。又如五星之在天，夫在天者阳之神，其在地者阴之真。阴阳合德天地浑，五子得之为舜臣。燮理阴阳亮天地，圣人成能在五伦，不然亦有五经存。五事元来共一原，收拾溥博极渊泉。渊泉如地，溥博如天。备我身变化，位育如屈伸。借问山房吾伊贤，听予长言闻不闻。"}