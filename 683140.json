{"id":"683140","title":"趁市八首","dynasty":"明","author":"方国骅","text":"贾舶鱼航雪里来，冷烟残店竹檐开。难逢公子重迎亥，欲访吴门旧姓梅。兕酒已闻狂士哭，犊裙翻见美人哀。逋臣漫向鱼盐逐，一曲长歌日暮回。鼓刀击筑更谁堪，敢向清时说盍簪。频岁避人如旅雁，终年糊口似春蚕。挟龟问卜疑伧叟，远磬焚香辨野庵。七宝十车浑是梦，莫誇邻女早提篮。钩罾结罟小桥西，花雨沾衣细作泥。过野不存廉吏犬，绕篱仍缚杜陵鸡。千寻春水深成窟，百尺潜鱼大似犀。回首万残如市后，夕阳人散鹧鸪啼。桑麻无术故山求，归兴聊从物外游。万里词臣怀海市，千家鲛室杂蜃楼。丈人屡觅开元历，长者常披五月裘。怪底猎心犹未槁，逐看蛮女打春毬。"}