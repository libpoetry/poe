{"id":"728987","title":"书法中最喜黄庭坚笔意因而有作","dynasty":"清","author":"弘历","text":"羲之称书圣，诸体无不有。齐梁作者无，李唐推颜柳。惜哉世已远，赝者十之九。宋元差可寻，翰墨出亲手。机暇戒宴安，时或游艺薮。就中名迹夥，唯爱鲁直叟。倜傥无安排，潇洒绝尘垢。譬如百尺松，孤高少群偶。信笔一规摹，运腕忘妍丑。所师在神劲，讵论形肖否。伊余有深意，笔谏曾谨守。好尚苟不端，丧德良已厚。所爱汲黯戆，裁诗铭座右。"}