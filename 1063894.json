{"id":"1063894","title":"次韵曾韵句游山","dynasty":"宋","author":"释德洪","text":"夫子谪仙隐于儒，仲连太白真其徒。栴檀林间法檀度，翰墨场中行秘书。譬如山川有圭璧，光被草木蒙珷玞。又如羽毛有麟凤，瑞照百鸟藏鹗鼯。玉堂金马未入手，公不自叹旁人吁。厌看朱门森画戟，暇日聊为山水娱。下车褰衣却部曲，纵望林壑情忻愉。朱陵洞口见落石，引手匊云跳明珠。诗成万象在掌握，磨琢无玷如瑾瑜。旁观十吏不驻足，一日万口传荆湖。南山道人纷□□，摹写磬石烦丹朱。归来尽以录寄我，意句不尽情有无。为公长哦立风槛，明月满轩时卷舒。吾闻骏马日千里，未遭剪拂随盐车。嗟余驽钝世鄙笑，分甘垂耳同骡驴。世间安得支遁眼，画作嘶风神骏图。"}