{"id":"750650","title":"诗巢怀古","dynasty":"清","author":"平步青","text":"輶轩古不入于越，三百之内无篇章。山川磅礴毓奇杰，词坛大振扶舆光。后人好古事搜讨，邦贤一瓣追心香。秋水长天阁云圯，崇祠复建龙山冈。大书揭橥六君子，贺秦方陆偕徐杨。秘监梦寤忽不乐，疏乞道士东还乡。酒肆谪仙人把臂，四明狂客胡云狂。处士偏师揭竿起，眼底颇欲无文房。幽栖剡曲事渔钓，隐逸姓氏馨三唐。元英先生老不第，补唇已矣颓颜苍。配食严陵谢晞发，击竹如意同悲凉。论忠独许渭南伯，少陵每饮君不忘。南国作记亦忠告，何至比党韩师王。铁厓乐府有奇气，如出金石声铿锵。三史书法待裁定，正统论息诸蜩螗。天池山人称后劲，嘉隆伪体扫秕糠。妄庸巨子竞树帜，阙编俯首袁中郎。千山万壑风雅窟，岂无健者纷登场。代更四姓祀七百，六君子外谁抗行。我来吊古事展拜，匠门弄斧惭登堂。斯人代兴有正派，恨无妙手图西江。泊鸥吟社亦澌尽，春秋享祀谁烝尝。西园遗址久衰草，残碑剥蚀埋夕阳。主持大雅望来哲，斯人不作心苍茫。"}