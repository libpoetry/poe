{"id":"687837","title":"上西华山先陇","dynasty":"明","author":"庄昶","text":"丱髻殷忧遽海涯，松吴来梦几江花。那知此道千年拜，我祖青天是起家。汉老乾坤日月光，一亭千古几纲常。也谁知此鸥波地，更与颓风大主张。万古平章与后先，馂馀唐汉总垂涎。可知花柳乾坤里，我祖风流六十年。针芥劳劳漫古今，几徒鱼水草庐心。千年独有精英槩，不与青山壳子深。抔土长埋盖世姿，西华撼动小孙诗。终身诸葛无人识，聊与青山绿水知。孙翁衣钵只中庸，马仆牛医奠酒同。我辈不知谁是伋，松梢擘纸挂西风。遗编甫律也翱文，世难寥寥只此坟。不识我来谁与看，江风天摆万秋云。江蓑水月老还披，许大乾坤一片碑。千古无船横钓濑，墓门能拜子陵谁。"}