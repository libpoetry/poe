{"id":"569077","title":"咏诸功臣像二十六首 其十七 故特进光禄大夫左柱国少师兼太子太师吏部尚书华盖殿大学士赠太师刘文靖公健","dynasty":"明","author":"王世贞","text":"孝皇昔御天，九宇开人文。朴哉刘文靖，力欲使之淳。秉揆若无言，造膝时有陈。六卿握斗杓，盎然万物春。及乎弥留际，千古一君臣。时移道乃见，事屈志恒伸。高卧洛水阳，远与文富伦。九十称地仙，去亦当明神。"}