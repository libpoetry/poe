{"id":"267706","title":"探芳信·春城连雨，游计因循，叔问拈梦窗雨声楼阁","dynasty":"现代","author":"朱祖谋","text":"烛花瘦。问夜吟诗肩，清寒支否。殢剪镫帘幕，浇愁但偎酒。细禽啼湿西崦梦，半落东风后。坐逡巡、泛舸游情，看花芳候。岩径藓班绣。正撩乱苍鬟，钿尘迷昼。未稳阴晴，探奁卜、欠红豆。翠眉谁惜年芳去，惟有纤纤柳。黯江城、似墨吴云满岫。"}