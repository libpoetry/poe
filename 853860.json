{"id":"853860","title":"与至能夜话","dynasty":"宋","author":"方岳","text":"吾生如征鸿，岁月如脱兔。江上烟雨寒，花老春已暮。肯辞白发亲，我盖坐贫故。文章未得力，儒冠岂余误。至能我辈人，未随时俗恶。青灯竹窗底，健论时一吐。风雷万马奔，沧溟百川赴。策名藉奉常，颜色若有迕。堂堂湖海豪，岂供折腰具。欲于我乎馆，西山美无度。谨勿袖笏来，恐犯西山怒。"}