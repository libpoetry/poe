{"id":"815141","title":"独酌谣四首","dynasty":"清","author":"洪亮吉","text":"独酌谣，独酌无所好。生来菖蒲花，不解向人笑。阿三为我提壶，阿二而我行沽。风吹门开，蝴蝶自来。挥之不去，落我酒杯。一杯邀春风，一杯待明月。哜哜嘈嘈声不歇，市上人催酒钱切。独酌谣，独酌无所知。离离春心开，飘飘若游丝。山风为我披襟，百舍为我行吟。楼高三层，月不得升。燐火飞出，光明若灯。上楼钟声三，下楼鼓声四。冥冥濛濛飞雨至，蝙蝠吓人还展翅。独酌谣，独酌无所忧。天边开八地，地上列九州。三江昨饷鯸鲐，百粤复馈离支。何曾开筵，日食万钱。边令之腹，无其便便。一石亦不多，一斗亦可已。琳琳琅琅乐声起，劝客高眠洞房里。独酌谣，独酌无所待。刘伶及杜康，倏忽渺千载。北斗为我持杓，列宿为我餔糟。花开如盘，劝客尽欢。出饮世上，万人围观。牛医既可招，狗屠亦难舍。朝朝夜夜心自写，狂药醉人无死者。"}