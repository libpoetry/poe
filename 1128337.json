{"id":"1128337","title":"次和正仲咏荷花月露二景","dynasty":"宋","author":"舒岳祥","text":"天香夜气两交加，艇子攲眠宿妙花。谁展银泥铺水色，更调汞粉拂霜华。即空是色非二景，有象无声别一家。此际含羞花正敛，明朝一片落惊嗟。风清月白天垂碧，有恨如羞半敛花。红袖粉痕晨带湿，翠盘珠影夜生华。杨枝洒润菩提雨，薇水流香仙子家。几度晓风过曲院，七年不见使人嗟。"}