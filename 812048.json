{"id":"812048","title":"远归奏记妆楼","dynasty":"清","author":"孙原湘","text":"红楼咫尺是蓬瀛，手展文窗扇扇明。裙带早徵三日解，罗衣特为一人更。花阴匝地常如水，云气漫天忽漏晴。坐久思量才省得，分明来使出帘迎。经过瞥眼画楼中，来是无言去又空。情在不言须领会，事除有迹尽通融。白描素影花双箭，难缩蓝桥地一弓。但得朝朝见明月，也如身到广寒宫。"}