{"id":"1195053","title":"将之泸郡旅次遂州遇裴晤员外谪居于此话旧凄凉因寄二首","dynasty":"唐","author":"郑谷","text":"谁解登高问上玄，谪仙何事谪诗仙。云遮列宿离华省，树荫澄江入野船。黄鸟晚啼愁瘴雨，青梅早落中蛮烟。不知几首南行曲，留与巴儿万古传。昔年共照松溪影，松折溪荒僧已无。今日重思锦城事，雪销花谢梦何殊。乱离未定身俱老，骚雅全休道甚孤。我拜师门更南去，荔枝春熟向渝泸。"}