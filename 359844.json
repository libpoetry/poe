{"id":"359844","title":"百字令·风尘老矣","dynasty":"清代","author":"黄钧宰","text":"风尘老矣，问前身何处，龙门百尺。漫说明堂清庙器，一例萍踪浪迹。破锦韬真，流泉秘响，光气长腾掷。红尘泛泛，谁能禁此怜惜。难得六诏词人，三吴仙吏，气吐长空碧。要补情天千古恨，那觅娲皇剩石。碧海秋高，银河浪静，唤醒痴龙魄。绿阴且住，素心相与晨夕。"}