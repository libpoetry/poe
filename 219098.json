{"id":"219098","title":"同张季子游琅邪","dynasty":"宋代","author":"章甫","text":"枯藤久靠壁，双脚殊蜷跼。日长无往还，午醉睡初熟。谁与来剥啄，一马挟两仆。翩翩张公子，得得访茅屋。别来今十年，高谊惊绝俗。功名付兄弟，冠裳畏羁束。多君殊不凡，爱我常易足。呼儿取酒斟，草草具肴蔌。剧谈连昼夜，何止伴幽独。结为山水游，策蹇相追逐。滁阳三日程，山路颇诘曲。好风吹雨霁，发轫自幽谷。至乐闻金声，非丝亦非竹。沉沉柏子潭，神龙所栖宿。旱乾祷辄应，云雨手翻覆。路转醉翁亭，酿泉漱寒玉。堂堂四公像，再拜敢不肃。虽云斗大州，盛德继来辱。凛然生气在，遗泽被草木。梵宫最高处，俯视山矗矗。境圣人乃凡，野僧才五六。碑崖烂文字，骊珠混鱼目。老眼眩生花，往往难尽读。吾能领其要，正自非匆促。回途遂南首，夜就汤泉浴。清旷旧书房，怀人今鬼录。人生贵适意，百岁风中烛。所恨多别离，安能似麋鹿。茲游讵难再，后会尚可卜。纪行因赠行，归装慰羞缩。"}