{"id":"506483","title":"慈幼堂","dynasty":"明","author":"王洪","text":"神匮閟灵键，仁舆缅遐轨。精凝道逾浚，志弘施滋侈。蔼蔼闺房秀，粲粲髫稚美。呱呱方在襁，龋龋欲龀齿。兰蕤信可念，芝英或易萎。靡虞沴群和，拔奇愈一匕。悬黎葆积内，明珠掇渊底。大化无全功，遐龄有终祉。越人善随俗，仓公或屯施。沛矣敏且周，微哉吝以鄙。怀爱良可推，因家谂兹理。"}