{"id":"254304","title":"贺新郎·先外祖母病笃时","dynasty":"现代","author":"胡云飞","text":"握此嶙峋手。是曾经，引儿学步、喂糜儿口。夏扇凉风冬暖脸，此手何温且厚！今忽似，星寒骨瘦。白发不念生死事，但儿孙、榻畔需相守。手紧握，夜复昼。北风兀兀频推牖。更如潮、前尘后想，拘人如囿。妪不能言儿无语，对听时钟嘀走。便愿听、须难听久。听到黄昏终诀别，算重来、还得重逢否？放手去，数回首。"}