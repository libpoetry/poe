{"id":"296385","title":"金缕曲·题皋兰吴柳堂侍御罔极编册","dynasty":"现代","author":"章钰","text":"费尽褒贤笔。祗鲰生、云愁海思，百端交集。亲见悯孙同砚守，与乞俞楼短律。更屡拜、城南遗宅。尸谏一封惊急递，曲江翁、老病还亲说。家所宝，宝此帙。修罗劫到俄亡失。料已归、秦坑楚焰，不堪寻觅。家国伤心无限事，谁补庚申日历。喜还入、云东秘笈。昔有兕觥还赵例，要遗孤、重把清门立。当不诧，吾言直。"}