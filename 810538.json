{"id":"810538","title":"偶感","dynasty":"清","author":"万邦荣","text":"世无名与宦，人心皆太古。世无轮与蹄，人皆守乡土。造物凿混沌，驱人投网罟。谁能翔天外，超然黄鹄举。成败何足校，英雄自有真。据迹鼓唇舌，千秋一酸辛。不见屠狗辈，乘时灭强秦。卧龙思复汉，赍志何曾申。致君复淳风，杜老有夙志。南山石可耕，俟时合高寄。胡为望吹嘘，干人欲涕泗。区区愁饿死，饿死乃常事。叩门随肥马，自反恐含愧。上书光范门，斯亦贤者累。"}