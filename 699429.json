{"id":"699429","title":"陶不退以容城谕丁内艰归滇中至敝邑殇其令子遂瘗焉于其行也诗以送之","dynasty":"明","author":"袁宏道","text":"麻衫如苇别芹宫，那复哀殇客路中。幸免西河夫子恸，稍存嬴博古人风。腮毛换去三停白，桕叶归来十度红。富贵几何愁苦剧，令人翘首眄飞鸿。十年尘土敝衣裳，瞥见昆池旧景光。无佛称尊鸡足老，与天孰大夜郎王。蛮娘乍隐溪花笑，番客遥怀瘴草香。秘药如山砂似镞，试探何处有仙方。"}