{"id":"1113827","title":"次韵奉酬当时参议见赠游钟山五诗","dynasty":"宋","author":"李光","text":"二水苍茫外，千峰杳霭间。伤心金碧地，举目异河山。英谋参上幕，爽气盖群雄。愤世仍忧国，都忘酒盏中。六国衣冠盛，中原气象存。腰间佩金印，莫忘杀王敦。雅志希三釜，平生擅一丘。归寻赤松约，何必更封留。塞北烟尘息，江南胜气多。君王总戎旅，来继大风歌。"}