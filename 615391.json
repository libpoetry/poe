{"id":"615391","title":"寄何龙友","dynasty":"明","author":"李孙宸","text":"君不见，南山玄豹雨雾藏，七日不食泽文章。又不见，羽翼缡褷双凤皇，灵文哕哕鸣朝阳。丈夫出处自有时，时俗之眼讵能量。与君共乡闾，少小敦意气。共许百年身，无负千秋事。屈首为文章，调必追正始。双眼不肯向时人，时人但谓此狂耳。呼马呼牛任此身，十年落落在风尘。我怜匏系青襟后，君亦公车困几春。六载之前予献策，忝窃金门待诏客。不那烟霞疾转生，翻向秋风理归翮。去年君复上公车，气色青云倍发舒。赠句雁行吾分让，伫君龙跃起天衢。君才早负千人敌，一奏淩云薄子虚。春风得意长安道，马蹄蹀躞看花早。捷书三月到菰芦，菰芦有人欢欲倒。千载贡王事岂遥，弹冠意气为谁骄。功名富贵祇长物，何物不朽垂壤霄。看君期许非流俗，会作夔龙翼圣朝。独有野人高卧癖，一别金门岁几易。老大空怜报主身，疏慵未策追风力。若逢故人问野人，为语蒲团已枯寂。"}