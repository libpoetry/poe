{"id":"243862","title":"橐籥歌·休言大道无为作","dynasty":"宋代","author":"张继先","text":"休言大道无为作，须向房中明橐籥。过时不动片时闲，紫雾红光乱灼灼。青龙喜，白虎恶，赤蛇缠定乌龟壳。纵然过得尾闾关，又被曹溪路隔著。两条直上絜丹田，决言上有三清阁。阁下分明有玉池，内有长生不死药。依时下手采将来，服了蓬莱受快乐。"}