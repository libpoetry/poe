{"id":"525630","title":"与王司礼焘马司谏汝彰卢氏园宴坐言别","dynasty":"明","author":"顾璘","text":"台居倦文牒，野步惬园田。既偕金宫彦，复招青琐贤。旅泛暂聚合，心赏相夤缘。疏罗罥高壁，密竹媚清涟。岁晏众芳歇，时菊亦解颜。共伤节序改，况轸别念牵。去任殊道路，南北间山川。引觞竞浮白，临乐恶繁弦。感此羁游情，慨余薄暮年。终当解龟组，农圃安自然。"}