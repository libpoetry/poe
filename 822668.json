{"id":"822668","title":"双双燕 冰吾拈此调见寄，借梅溪旧叶报之，美成云：燕子不知何世，哀怨深矣","dynasty":"清末近现代初","author":"周岸登","text":"怕寻故垒，过王谢堂前，巷空尘冷。呢喃欲问。似说旧栖难并。应恋沉泥莝井。更下上、归飞无定。犹疑海曲惊潮，误却帘波花影。三径。苔荒藓润。漫碧剪红梢，斗娇争俊。鸠佻鹊喜，惯学幻晴翻暝。怜尔新巢未稳。便弃了、鸥盟鸾信。教人盼断番风，日夕小楼空凭。"}