{"id":"690787","title":"悲愤二首","dynasty":"明","author":"张煌言","text":"越裳行阙复为烽，痛哭敷天左袒空；结约更无燕太子，匡扶那得窦周公！祚移云梦谁收烬！势屈微卢亦伏戎。岂是十旬还帝醉，故教三日借神丛？汉家磐石重天宗，奕叶金枝并剪桐；入塞乌孙骄射日，开基赤帝冷歌风。虚传马渡江皋外，尚忆龙潜海峤中。却望绛衣愁不见，舂陵夜夜气成虹。"}