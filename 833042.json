{"id":"833042","title":"百字令 其一 沈石田三桧图卷，郭季仁藏","dynasty":"清末民国初","author":"朱祖谋","text":"蟠根阙里，怅古尘脉断，三千年物。乔木苍烟新画本，翠满嵚崎岩壁。鹤去云孤，虬飞月冷，挥洒吴缯雪。东阳大笔，是何意态雄杰。为问并世钱尤，沈吟绕树，孰敢为先发。想见解衣盘礴，赢柯干之而变灭。今昔风流，丹青文采，何遽争毫发。熟参画理，信君双眼如月。"}