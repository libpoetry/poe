{"id":"746945","title":"登凌云山","dynasty":"清","author":"黄琮","text":"城中半月居，日见凌云山。朝烟暮霭各殊状，一一入我窗棂间。山头俯首望城市，人烟都在丹青里。山足云气山根涛，名胜巴西无与比。清音亭，洗墨池，东坡遗迹犹在斯，残碑剥蚀苔藓滋。惟有栖鸾峰顶千岁鹤，曾见先生来赋诗。何处青山不媚妩，无人间作青山主。我读先生集，佳句口能数，生不愿封万户，却愿载酒凌云游。先生豪兴堪千秋，可怜垂老居常州，还山有愿终莫酬。山苍苍，水茫茫，三江会合江流长，伟观使我神飞扬。奚奴手持一壶酒，犹是眉州旧酿玻璃香，安得呼起先生劝满觞。好山如此值一醉，明日携筇须再至。清风为我开白云，凭栏更看三峨翠。"}