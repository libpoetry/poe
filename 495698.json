{"id":"495698","title":"水龙吟 杨花，和章质夫韵","dynasty":"明","author":"陈霆","text":"是谁断送春光，又柳絮、满空飞坠。长途飘泊，征衣轻薄，搅人离思。梦熟罗厨，脸消花靥，镜惊尘闭。傍妆台点点，随风散乱，几番欲下还起。灞水旧时行处。遍长条、雪花如缀。红芳竟老，绿阴成叠，寸心愁碎。晓雨初晴，半归泥土，半随流水。卷珠帘、尽日留春不住，洒东风泪。"}