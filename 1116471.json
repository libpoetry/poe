{"id":"1116471","title":"又答陈公美三首","dynasty":"宋","author":"苏洵","text":"仲尼鲁司寇，官职亦已优。从祭肉不及，戴冕奔诸侯。当时不之知，为肉诚可羞。君子意有在，众人但愆尤。置之待后世，皎皎无足忧。仲尼为群婢，一走十四年。荀卿老不出，五十干诸田。顾彼二夫子，岂其陷狂颠。出处固无定，不失称圣贤。彼亦诚自信，谁能恤多言。公孙昔放逐，牧羊沧海滨。勉强听乡里，垂老西游秦。自顾未为壮，徒为久辛勤。君子岂必隐，孔孟皆旅人。"}