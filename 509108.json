{"id":"509108","title":"师次永州久雨祈晴有感赠赵征夷","dynasty":"明","author":"韩雍","text":"君不见贰师将军伐西域，拔刀刺山泉涌出。又不见虞公欲与夏人战，长剑一指停西日。乃知人有忠诚心，后土皇天相终吉。桓桓将军赵征夷，文才武略当世稀。昨承简命佩金印，貔貅百万生光辉。南来次师湘口岸。骤雨连旬江水泛。洪涛汹涌欲渡难，泊舟虽惊总无患。先锋卜吉将启行，骤雨不息疑群情。将军拜天诉忠悃，云开雨歇天清明。旌旗映山谷，鼓吹喧江滩。将军倚楼看解缆，顺流西下无狂澜。军中感叹称稀有，父老欢呼如一口。两广三苗不足平，百蛮重译须奔走。吁嗟此雨晴，其事非偶然。皇天厌祸乱，助我解倒悬。此雨骤于十日前，溯流难上江滩船。此雨骤于十日后，行营水浸徒流连。雨骤我休兵，雨晴我耀武。天意人心总和顺，会看一鼓成功报明主。"}