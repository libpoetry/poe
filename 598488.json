{"id":"598488","title":"和卢方伯开径移树","dynasty":"明","author":"庞尚鹏","text":"荷锄良不倦，卜筑任西东。种树春初艳，编篱日未中。深根盘沃土，新叶吸轻风。斜抱轩窗秀，忻沾雨露同。参商三径曲，掩映百花丛。方讶池边绿，翻怜竹里红。韶光开胜丽，曙色散空濛。石磴浮尘没，溪桥活水通。林深青嶂合，日射碧纱笼。过鸟声辽绝，回廊气郁葱。下帷亲梦友，被酒讶凫翁。散步心踰适，闲居赋转工。杜门车马少，投笔倚蒿蓬。"}