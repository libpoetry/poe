{"id":"900842","title":"野轩歌","dynasty":"宋","author":"张继先","text":"四海鲸鱼不足钓，纵使上钩吾不要。三岛神仙不足誇，长生不死数如麻。惊人名誉不足恃，万古英雄一场戏。些些富贵不足欣，何如野轩卧闲云。洞然劫火纤芥尽，此时睡著都不闻。野轩野轩在何处，宇宙茫茫无入路。十千仙子浪中潜，百万抟鹏地底度。此一轩，实奇特，神不知，鬼不测。东彻西，南彻北，中心一窍尘沙国。尘沙国界有微尘，一一微尘一真人。一一真人一真源，威仪队仗数亦然。时人若见野轩叟，正眼一觑皆奔走。呵呵呵，千古万古野轩歌。"}