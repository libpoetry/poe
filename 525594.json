{"id":"525594","title":"赠蔡九达","dynasty":"明","author":"顾璘","text":"文章有神秀，譬彼造物宰。变发云霞章，焕为日星采。自非研精人，妙解讵能逮。糟粕莽成苴，疮疣祗增痗。蔡君事钻攻，搦管四十载。攀危屡登天，会极已归海。谓兹耀烂间，乃有黯者在。玄珠得罔象，至味失鼎鼐。翻然恣挥洒，涂辙忽而改。天机互奔凑，神化绝需待。有灵驱万象，无色备五彩。遂使郊岛徒，总获刻薄罪。蹇予离群久，索居益荒猥。日诵林屋编，充然慰饥馁。"}