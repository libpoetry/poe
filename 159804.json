{"id":"159804","title":"答崔象之见谢之作","dynasty":"宋代","author":"韩维","text":"阴风吹沙走长衢，方驾往过君之庐。主人好事乐间尚，揖我谓我非俗儒。欣然开馆扫尘榻，语论清简发不虚。投冠释带聊自放，安用俗礼空囚拘。分朋四座斗巧奕，聊以胜负为欢娱。呼儿稍稍出珍玩，瘿器礧砢承枯株。持竿拂壁似有重，最后乃挂双海图。云昔武皇恃威壮，驱石塞海怪可吁。鞭笞鬼神各就事，簸弄旗帜翻以舒。鱼龙惊逃波浪恶，左右出没扬牙须。但怜物类颇幽怪，画手安辨曹与吴。北轩却下步小径，竹深桂静何萦纡。我来方冬气凛冽，已爱翠色侵衣裾。即看春风撼芽甲，定见红紫相欹扶。乘间取醉更何适，主人勿遽嫌喧呼。"}