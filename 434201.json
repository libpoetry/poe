{"id":"434201","title":"摸鱼儿","dynasty":"金末元初","author":"元好问","text":"忆元龙、旧家湖海，不应年鬓衰槁。翩翩竹马儿童喜，惊儿汉江归报。归计早。黄金印、征西已付诸郎了。红云仙岛。渺千里移春，浓薰细染，春意已倾倒。西溪上，玉镜修眉翠扫。题诗曾许谁到。溪亭未入奚奴锦，望断绿波春草。君且道。人间世、虚名得似欢游好。风流未老。约款段随车，鸱夷载酒，迎我霜陵道。"}