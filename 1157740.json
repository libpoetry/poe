{"id":"1157740","title":"新乐府 八骏图 戒奇物惩佚游也","dynasty":"唐","author":"白居易","text":"穆王八骏天马驹，后人爱之写为图。背如龙兮颈如象，骨耸筋高脂肉壮。日行万里疾如飞，穆王独乘何所之。四荒八极蹋欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。白云黄竹歌声动，一人荒乐万人愁。周从后稷至文武，积德累功世勤苦。岂知才及四代孙，心轻王业如灰土。由来尤物不在大，能荡君心则为害。文帝却之不肯乘，千里马去汉道兴。穆王得之不为戒，八骏驹来周室坏。至今此物尚称珍，不知房星之精下为怪。八骏图，君莫爱。"}