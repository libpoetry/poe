{"id":"502594","title":"题闽士倪生渠阳军中春晖堂卷","dynasty":"明","author":"王恭","text":"倪生倜傥人，眼白天下士。腹中千卷人岂知，未肯低头拾青紫。如何孤剑独从军，迢递乡山隔楚云。鸿雁声中空吊影，鹡鸰原上叹离群。故园梦远心常到，惆怅庭帏日应老。落羽偏怜反哺乌，春晖倍忆忘忧草。春晖烨烨照营门，游子时时念母恩。白云几度频回首，边月何人不断魂。荒城古戍无州县，瘴水蛮烟杂霜霰。相逢俱是五溪儿，寄书不到三秋燕。昨夜宁亲赋独还，西风残叶穆陵关。衣沾彭蠡湖边雨，路指无诸郭里山。君家更在罗江浦，丹荔花香酒如乳。菽水重欢膝下情，风沙不记军中苦。匆匆又说别家林，衣上仍缝慈母针。时平边塞无烽火，知尔长悬爱日心。"}