{"id":"672115","title":"中秋与同寅团亭赏月","dynasty":"明","author":"叶元玉","text":"八月忽又半，诸公集此亭。此亭幽且䆳，贮月不用扃。娟娟一轮满，碾破秋天清。天空净如洗，点翳无留停。有酒多且旨，有殽椒斯馨。有客况骨肉，言笑俱忘形。酒酣各赋诗，琳琅响中庭。光燄不可秘，翻恐劳天丁。人生类萍梗，南北随飘零。去去看月伴，落落如辰星。今夕复何夕，不饮空自醒。夜深凉露下，月侧窥疏棂。人散天宇阔，西风吹鹤翎。"}