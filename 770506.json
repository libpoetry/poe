{"id":"770506","title":"上巳陈石遗宅小秀野旧址也","dynasty":"清","author":"曾习经","text":"游好共城郭，觞咏连上巳。岂伊排日欢，固云暂得美。主人陈后山，闭门参太始。春风入户牖，明月耀桃李。慨然抚流节，拂拭事巾履。佳游还命酌，澄观究今视。草堂迹未扫，迩来三百祀。年年惜馀春，日日取寸棰。政尔事言句，终然趣辙轨。净业妙双遣，澈悟惟一唯。逐世谢勇功，端居贵明耻。庶屏元规污，来歌沧浪水。"}