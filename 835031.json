{"id":"835031","title":"水龙吟 铜官感旧图，曼仙徵咏，敬赋","dynasty":"清末民国初","author":"奭良","text":"当年羽扇风流，一场蕉鹿谁能记。芦花深处，溪湾几曲，水平如坻。缓带风飘，悬旌日落，轩然波起。是何人行侠，中流转手，三语掾，千钧系。云母山前重过，听淙淙、石声犹是。扁舟容与，长年问讯，官今余几。遥指江潭，散垂烟柳，树犹如此。尽婆娑老子，呼儿进酒，语封侯事。"}