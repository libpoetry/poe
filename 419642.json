{"id":"419642","title":"壶中天 游南埭草堂，观白皮松作，似琢丈慧殊念孝","dynasty":"近现代","author":"姚鹓雏","text":"烘晴红紫，笑春风不到，千年乔木。化作玉龙仍偃蹇，破壁将飞还伏。卷地涛残，倚天霜坼，空有云相逐。槎丫冰雪，旧时鸾鹤曾宿。遥念绣虎摛文，仙蟫食字，馀韵谁能续。换劫池亭寒雨外，仄径苔钱凄绿。钗落钩衣，根欹碍屐，欲去频凝瞩。主人知否，悄然来似看竹。"}