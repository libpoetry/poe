{"id":"1120986","title":"与苏州守十诗以兵卫森画戟燕寝凝清香为韵","dynasty":"宋","author":"周麟之","text":"吴山濯濯烟鬟青，湖水练练光绕城。城中主人目如电，爽气坐纳山水清。千门鸣弦夜月静，四野垂颖秋云平。试占古语咏侯德，一贤可当百万兵。苏台屹立层霄里，环望水云三百里。十年草绿春城荒，麋鹿肆游歌舞地。公来一顾风物新，华屋下蟠烟霭翠。正须满意事登临，早晚中台拜英卫。馆娃宫院秋沈沈，采香芳径花委金。吴王旧事久寂寞，此地犹怀千古心。黄堂高兴动樽俎，三百画桥丝管音。吴侬但识宴会乐，那知绕屋棠阴森。城西连柂枫桥夜，城东接舳阊门下。细听来往棹讴声，一一歌呼颂仁化。尔知德政并龚黄，我慕风流到王谢。会当临景赋新诗，写得吴中有声画。洞庭雨断兼天碧，松江月明波动色。剪橘霜包照座黄，鲙鲈雪缕堆盘白。秋到湖山最佳处，此景付公天不惜。英名自是龙骧家，更待高闳立幡戟。相门旧列名臣传，挺挺遗风眼中见。远览初褰贾父帷，仁风已满袁宏扇。坐看诏玺天边来，袖章入对金銮殿。好追乐事醉升平，日奉宸游玉津宴。一方静治民安枕，天子英明用人审。慈厚薰然布帛温，威明皎若冰霜凛。斡旋妙手经画馀，贯朽如山粟填廪。禁闼还容汲直归，淮南定报奸谋寝。六飞南驻开陪京，朝廷恃此为金城。元侯卧护股肱郡，去天尺五日月明。谁怜游子岁一过，欲往不得如流萍。今日西风要留客，好山横道烟光凝。青衫飘泊江海生，十年篷底载我行。每逢胜地一长望，江山举目难为情。登楼几作仲宣赋，在野犹带倪宽经。迩来困甚几执热，愿焉一濯秋风清。盖公论治齐相堂，穆生酌醴元王觞。古人好士乃如此，名重千载尊而光。我公风度冠今昔，龙门冠盖春云翔。微才讵敢充旨味，药笼庶容芝桂香。"}