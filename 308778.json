{"id":"308778","title":"翠楼吟·江楼送别三十九人，怆然赋此","dynasty":"现代","author":"赵熙","text":"月过中秋，茶香碧井，登楼又寻洪度。木樨黄喷雪，醉金粟如来风露。高丘无女。试北望阑干，神州前路。烟江树。雪山西断，海潮东注。日暮。当代名流，合党贤遗耇，泪边留住。枇杷门巷古。各浇取桃花人墓。明朝何处。算入画津关，知心鸥鹭。西风苦。酒醒人远，一帆归去。"}