{"id":"1132667","title":"平安关道中二首","dynasty":"宋末金初","author":"张斛","text":"高林俯青冥，柯叶森若织。阳光已转午，阴岭仍半黑。峥嵘乱石间，行子有苦色。临深地势入，涉险天宇塞。四顾无所投，迹茧去未息。怅然增百忧，冥冥羡归翼。穷冬十日阴，积雪千山路。晴云开半岭，落日犹在树。悠悠客心速，惨惨天色暮。寒鸟各有依，解鞍尚无处。游鱼误衔钩，玄豹终隐雾。行行谢冠冕，复我林壑趣。"}