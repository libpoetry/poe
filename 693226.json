{"id":"693226","title":"赠柳文学","dynasty":"明","author":"沈鍊","text":"只今并棹访庭闱，秋日扬鞭达帝畿。遥知早佩黄金印，终然不脱芰荷衣。若为楚曲凌辰发，犹抱音尘向明月。人言窈窕非玉凫，公自徘徊结罗袜。嗟余亦作燕山游，怀公意气如清秋。狂歌未足为公赠，貌出芦花江上愁。遥忆春风数千里，祇啜江亭一杯水。山阴父老溪畔来，未见使君清若此。"}