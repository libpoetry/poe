{"id":"707301","title":"摸鱼儿 病后作","dynasty":"明末清初","author":"王夫之","text":"问还馀、莺花几许，容吾酬尽春债。向来淡墨写虚空，也须添朱着黛。真狡狯。拈一片、落英欲揉韶光碎。泼天无赖。拚古庙香炉，荒村迓鼓，社夥从新赛。痴绝处，瘦骨披襟潇洒。倚阑目断天外。归禽谁戢双双翼，栖稳垂杨烟霭。空惭愧。喷热血、心肝摘出从人卖。寸丝留在。便棠杜云寒，白杨风起，不道馀香坏。"}