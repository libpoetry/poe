{"id":"1217712","title":"赠杨贯道文学","dynasty":"元","author":"陈镒","text":"昔尔先君子，卓荦有清识。芳怀薄兰茝，高谊重金石。赋命何蹇屯，乃为屡空迫。一官在庠序，老大亦无益。今春我西来，相见叙畴昔。共游西湖滨，竟日随杖策。晓云楚山青，夜月吴水白。重来今始秋，乃有死生隔。子幸继高风，深慰我凄恻。云胡谈论间，亦复叹穷塞。怀哉骐骥姿，万里汗方赤。终当踏康衢，未必困衔勒。愿子加自脩，文业嗣前德。"}