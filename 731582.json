{"id":"731582","title":"丁亥暮春游盘山便访拙庵上人","dynasty":"清","author":"塞尔赫","text":"风和陇麦青，郊旷游目骋。天际远墟间，树杪浮岚迥。新绿霭丛薄，杂花缀疏影。讵惮舆马疲，终隔烟霞境。逶迤巨壑深，湁潗飞泉冷。石绣古苔斑，鸟啼春日永。两余林气澄，云归阴岫暝。托根层崖松，无为感潜颖。夙慕山栖幽，顿遣尘念屏。一径缘西麓，千盘凌绝顶。绀宇礼尊宿，浮图落高景。次第辨诸峰，微茫睇沙岭。披榛扣禅关，间房太古静。晚饭摘山蔬，烹茶汲古井。坐对老僧言，窅然发深省。"}