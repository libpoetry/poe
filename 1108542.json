{"id":"1108542","title":"三和","dynasty":"宋","author":"刘克庄","text":"自古名高易毁随，谁令俶傥更权奇。心知吾友必中鹄，眼见乃翁初梦罴。所幸解骖逢晏子，不须结客报袁丝。古人进德多因此，公冶台卿即汝师。同进多为蕡讼屈，薄徒苦与贺争名。从教雪犬吠所怪，肯学秋虫鸣不平。沙虱伺人阴发矢，虾䗫欲客化为坑。相逢莫说当时事，说著当时尚失惊。"}