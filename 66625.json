{"id":"66625","title":"读史·五湖荐云扰","dynasty":"明代","author":"莫璠","text":"五湖荐云扰，晋宇如瓜分。修蛇与封豕，乘时肆妖氛。茁彼池中蒲，雄姿盖世闻。投策渡江表，目中无晋君。兵威奋烈火，玉石将俱焚。谢傅运帷幄，子弟将中军。战血漂淮水，杀气凌浮云。遂令轩冕士，不污犬羊群。伟哉淝水捷，可方城濮勋。吁嗟谢安石，后世之桓文。彼哉清谈辈，碌碌何足云。"}