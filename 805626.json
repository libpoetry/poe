{"id":"805626","title":"一萼红五首 其五","dynasty":"清","author":"史承谦","text":"响飕飕。正萧萧飒飒，落叶满荒沟。篱菊初黄，囊萸剩紫，流光佳处谁酬。且莫叹、生涯潦落，问而今、何计赏清秋。乌帽全欹，银蟾流照，难遣牢愁。见说芙蓉湖畔，有霜鳞雪脍，举网能收。此际商量，无如螯健，来佐新篘。急唤取、酒徒几辈，听鸣姜、先已展眉头。但得拍浮已足，聊羡封侯。"}