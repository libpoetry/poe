{"id":"981274","title":"巢父井","dynasty":"宋","author":"晏殊","text":"禀生值尧年，率性在庞厚。安巢一枝上，岂曰鹑居陋。颍波人洗耳，曾不污牛口。谅兹耕耒暇，凿饮隈林薮。含饴鼓其腹，帝力予何有。遂令千载外，此地存遗甃。泓然逼乔木，宛若栖嵵旧。乡人揭题榜，行旅谐瞻觏。我来观古迹，愕立徘徊久。凄其望清风，不获见师友。愿言?一勺，拭面洗心垢。翘勤慕高躅，感慨陈卮酒。思齐胡可望，庶以宽容瞀。夙驾恨长途，凭高重回首。"}