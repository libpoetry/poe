{"id":"514413","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其四","dynasty":"明","author":"程敏政","text":"江南春色动归人，画舫红旗早问津。湖口过家鱼正美，城边迓客酒初醇。催诗数点朝来雨，扑马无端陌上尘。莫忘玉延亭下宴，相看不是白头新。"}