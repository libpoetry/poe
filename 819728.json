{"id":"819728","title":"哀暾谷","dynasty":"清末近现代初","author":"李宣龚","text":"孤生寡所欢，往往叹气类。宁知哭死眼，遽乃及晚翠。平时略细行，未尽可人意。遂令授命日，四海谤犹沸。丘山挽不前，毫末岂所计。狂药眩举国，觉痛旋复醉。改弦非尔力，构衅但取忌。肝脑所不吝，天日有无贰。顾或引之去，感语动涕泗。小臣自愚闇，君难安可弃。衣冠赴东市，嫉恶犹裂眦。似怜黄乌章，临终徒惴惴。吾子有今日，夙愿百已遂。当贺更以吊，自反觉无谓。愿收声彻天，愿忍彻泉泪。敢以朋友私，辱君死君义。寒风今九月，归骨滞郊次。孤嫠泣淮水，一叔怆山寺。忽闻颖儿歌，恐伤侍中志。行当谋速朽，种梓待成器。"}