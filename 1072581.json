{"id":"1072581","title":"送刘熙载赴省试","dynasty":"宋","author":"王庭圭","text":"江南山欲穷，地与荆楚错。君生于其间，秀气郁磅礴。文章变骫骳，声名久渹硞。至于吐言谈，风味亦不恶。如何生寒窘，诗书对藜藿。天网罗英材，搜猎遍丛薄。君材万人敌，百鸟避一鹗。忽从布袖中，盈编出新作。奇怪惊我前，雷电杂风雹。行当试殿陛，宏文要追琢。同游三数公，词艺俱赡博。上方集多士，谋欲取京洛。径须陈治安，端不谈冗龊。致身青云上，去天才一握。早寄山中人，庶以慰寂寞。"}