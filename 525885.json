{"id":"525885","title":"重别行送李川甫还沔南兼讯李献吉","dynasty":"明","author":"顾璘","text":"长安道上春雪飞，薄暮逢君疑是非。摇鞭驻马一相问，雪花乱点白鹇衣。江海茫茫重相见，客舍张灯促青宴。愁兼别泪堕金尊，漏转寒更涩银箭。君今三十方少年，秋云刷羽抟云天。簪裾色动麒麟殿，词赋声倾玳瑁筵。沔南作牧殊辛苦，抱哺黔黎一万户。近闻四岳举循良，须知黄霸先台辅。楼船吹篴汉江流，乘月经过黄鹤楼。往时崔颢题诗处，复见新句淩高秋。嗟予垂老气凋朽，天台峥嵘亦何有。寂寞桃花何处吟，纵横豺虎空奔走。送君将归旧思翻，怅望南云回白首。倘过夷门见李白，问渠诗兴春多否。"}