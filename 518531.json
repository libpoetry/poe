{"id":"518531","title":"登巾子山作","dynasty":"明","author":"张吉","text":"圣孝侔天地，勤劬怀母后。母后既以徂，推恩笃元舅。穷陬事搜访，温诏陨南斗。恨彼狡狯儿，令人眩多口。墓门九顿首，岂实汾阳后。拜官拟殊勋，宠赉无比偶。古藏隳石兽，变制照群丑。茑萝施椒房，非道竟何有。傍窥况奸细，举箭摧鷇㝅。缪诉渠有孚，安知不盈缶。圣心惧犹未，诏历询耆耇。英英台谏姿，微服力奔走。嗟我何为者，敢爱勤腓肘。崎岖榛莽间，一啸旋马首。"}