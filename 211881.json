{"id":"211881","title":"金缕曲/贺新郎·昨醉君家酒","dynasty":"宋代","author":"刘辰翁","text":"昨醉君家酒。从今十万八千场，未疏老友。人道水仙标格俊，不许梅花殿後。但赢得、一年年瘦。迤逦聚星楼上雪，待天风、浩荡重携手。酌君酒，献君寿。年前春入燕台柳。看联翩、四辈金鞭，长楸承受。岂有中朝瓯覆久，更落闽山海口。端自有、玉堂金斗。我喜明年申又酉，但乞浆、所得皆醇酎。拚醉里，送行昼。"}