{"id":"1123040","title":"和钟漕汝强四首","dynasty":"宋","author":"胡寅","text":"雾豹成文不厌深，喧卑何事竞翰音。为言墨客誇三赋，那似仙翁振八吟。欲继高踪其敢后，下看浮世岂须临。何时蜡屐携筇杖，来拨衡云一万寻。丈人爱客酒杯深，更和南山白石音。大户不知濡首节，逸才应笑撚髭吟。箴规有过风雷益，儆策无穷地泽临。每忆向来谈宴处，桃花流水路难寻。风日薰薰草树深，黄鹂迁木送新音。有怀春服成雩咏，遥想青山伴醉吟。诗老幽栖虽地僻，圣君高拱正天临。未须静处论方药，会见蒲轮远访寻。云自高閒水自深，此间谁契不传音。倦飞偶作归田赋，高卧时为梁甫吟。为己宫墙当独诣，过门车马肯相临。惟公知我迂愚甚，枉直何曾较尺寻。"}