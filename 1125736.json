{"id":"1125736","title":"次韵宋南伯感怀三首","dynasty":"宋","author":"郭印","text":"青山含远意，白云弄奇姿。唤客早归来，一洗尘土衣。岩壑定谁伍，泉清竹漪漪。危邦固难入，贤哲多遁肥。酒盏解忘忧，茶瓯工破睡。酒酣无何乡，睡起人间世。但看了了时，孰与陶陶醉。千古杜康功，曲糵因君置。衰年今五十，两鬓雪霜明。出处负前辈，折腰若为情。日月鸟飞翔，燕归鸿复征。是身已虚幻，敢希身后名。"}