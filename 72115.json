{"id":"72115","title":"赠杨君济县丞","dynasty":"元代","author":"谢应芳","text":"我昔昆山鉏白云，高轩访我麋鹿群。我今长洲钓明月，君复过此寂寞滨。感君相知式相好，与君谈笑开怀抱。坐分半席白瓯沙，满目青山净如扫。社公雨晴风不作，村北村南花自落。劝农来往落花间，鸡犬不惊田舍乐。君归哦松坐松阴，我舟更入菰蒲深。钓钩无饵勿语人，但说烟波无处寻。"}