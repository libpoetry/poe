{"id":"1117512","title":"至日依韵和老杜五首","dynasty":"宋","author":"邹浩","text":"岁月惊如弩发床，千官坛下又成行。燔柴香蔼六变乐，奠玉殷勤三上香。当日佩綪躬进酒，兹辰目断望垂裳。端诚舞蹈无因预，空想中天瑞气长。蛮风吹鬓鬓毛斑，非复登楼旧日颜。上主亦应怜久窜，孤臣尤切望今还。金鸡欢动栏杆外，綵服光生骨肉间。归去此恩何以报，惟将香火祝南山。黄宫初气重氤氲，喜色朝来便着人。知有归期亲望我，更无它事我思亲。堂前献寿开金盏，岭外蒙恩戴玉宸。一笑承颜胜六印，功名岂复羡仪秦。当关无复守门催，欲晓鸡声唤起来。一炷寿香瞻白发，三杯贺酒写红灰。看棚尚倚天街柳，恩信先通桂岭梅。但喜奉身归膝下，自馀皆是鲁禽杯。惭愧君恩似日长，终然倾否肇三阳。休思往事追华贯，且喜馀生脱瘴乡。俛仰自知诚自幸，尊卑相守免相望。外炎内热从兹尽，别是人间一味凉。"}