{"id":"728986","title":"山东上年被灾州县颇多","dynasty":"清","author":"弘历","text":"齐鲁民何辜，连年未逢稔。每念沟壑填，深宫那安枕。昨始入兖境，所见犹未甚。寸衷稍自慰，为之食甘腍。孰知数日来，触景堪愁朕。村落多萧条，老幼率憯懔。腹饥嗷鸿哀，衣薄状鹤凚。纵屡加赈施，未足苏凄凛。休助古有经，损益道须审。用是截漕艘，亟命发仓廪。嗟哉守土臣，旬宣其勤恁。"}