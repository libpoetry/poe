{"id":"627110","title":"黄又生先生开府吴淞作此寄怀","dynasty":"明","author":"陈邦彦","text":"皇风播清醇，重熙爱方国。底贡极东南，控弦劲西北。悠悠炎海滨，繁星拱辰极。繄昔际神君，抚循洽文德。惠与鉴川流，五峰增嵷嵂。治行揆皇鉴，风采奋白笔。周咨勤四牡，天闲丽卿月。帝曰汝股肱，往哉镇吴越。吴越三江上，经赋比如栉。大者篚机丝，小之包柚橘。岁事属多虞，疆圉况孔棘。谁能后徵发，所期在轸恤。鲸波待长城，劳民依爱日。若昔周文襄，于今见其匹。眷言旧甘棠，蔽芾垂万室。色笑曾未远，旌麾间疆域。维扬共星纪，望之不可即。早晚泰阶平，论思佐衮职。何当一者来，永怀歌九罭。"}