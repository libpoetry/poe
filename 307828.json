{"id":"307828","title":"大酺·为吴君懋题彊村先生遗墨，时甲戍十二月，先生下世三年矣","dynasty":"现代","author":"詹安泰","text":"想一生心，千秋业，终古晴空初旭。虫禽惊绝响，剩辽天孤鹤，响振林木。半死梧桐，不堪徙倚，霜重风骄人独。吟怀看销尽，怪频惊春梦，误传邻曲。更怀远伤高，怨红啼翠，泪花纷触。栖迟穷海角，断肠事、空抱凄香宿。肯记省、兰情水盼，玉宇琼楼，锦书催、醉眠还熟。且向痴儿说，恁了却、百年歌哭。念头白，深灯屋。宫调珍付，多恐哀丝危促。古芬忍临夜读。"}