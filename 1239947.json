{"id":"1239947","title":"杂诗","dynasty":"元末明初","author":"张羽","text":"戚戚多忧思，悠悠悲夜长。摄衣坐窗间，仰睇明月光。明月有盈亏，轨度岂无常。南箕与北斗，万古不更张。人事有大谬，天道信茫茫。泠泠山下泉，汨汨谷中源。中有双鲤鱼，浮游戏波澜。江汉岂不深，欲往道无缘。风云谅难遇，栖栖守故渊。但恐勺水枯，终为渔者怜。感此令人悲，置身良独难。"}