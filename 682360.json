{"id":"682360","title":"塞下曲","dynasty":"明","author":"区大枢","text":"玄漠风沙迥，防胡列汉兵。才乘光禄塞，复逼右贤营。玉剑连星出，金笳带月鸣。谁怜万里外，辛苦为长城。戚戚去乡里，遥遥上塞垣。秦城百战地，汉垒万年屯。牧马逢秋下，乘墉彻夜奔。从来边戍苦，不敢怨中原。汉戍出萧关，西行万里艰。黄云霾陇坂，白日曀阴山。疏勒经年往，玉门几岁还。惟应青海月，常得照离颜。"}