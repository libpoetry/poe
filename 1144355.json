{"id":"1144355","title":"回途入玉晨观图经云周时太史郭真人宅周安得有真人哉有丹井养龙池白马老君瑞像在焉壁间刻林灵素尘字韵诗戏次二首","dynasty":"宋末元初","author":"陆文圭","text":"洗净人间万斛尘，玉虚坛上夜朝真。井深莫探丹泉髓，屋小难容老桧身。符召得龙聊小戏，料分与鹤未全贫。名山采药无空返，不见仙方见异人。太虚自是隔凡尘，惟恨神霄事不真。泥马空遗玄圣像，池鱼恐是小龙身。久知天上仙官贵，不救山中道士贫。旧宅固应存太史，徽称早已号真人。"}