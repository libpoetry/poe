{"id":"1240060","title":"赵魏公竹枝歌","dynasty":"元末明初","author":"张羽","text":"赵魏公，宋王孙，风流白晰更能文。丹青自比董北苑，书法兼工王右军。至元诏书征草泽，召见廷中推第一。三府趋朝贺得人，万乘临轩赐颜色。殿前落笔侍臣惊，鸡林象郡总知名。夫人通籍宫中宴，儿子承恩内里行。一家三人书总好，天子频称古来少。疏广归来有赐金，张芝闲处多章草。全盛须臾那可伦，百年乔木易成尘。凄凉故宅属官府，零落诸孙随市人。空留遗迹传身后，一纸千金争买售。屏风画绝为谁收，团扇书工亦何有。唐生购得墨竹枝，一尺中含千尺姿。若非松雪斋前见，应是沤波亭下披。曲池已平台已坏，露叶烟丛竟何在。唯有双溪水北流，至今犹绕空墙外。"}