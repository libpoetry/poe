{"id":"702930","title":"哭先民部贞穆先生","dynasty":"明","author":"谢元汴","text":"天寒海水不相知，短世无劳折剑炊。地下眉山称小友，人间望蔡失鹰师。衿巾肃穆临千仞，梅棘孤青秀一枝。从古词流匪有命，汨罗江上莫投诗。尺寸量天天曰瞢，苦僧迁客一生中。遂从决脰师王蠋，宁事焚膏叹陆通。何处墓门无盍旦，谁为孝子有弹弓。鳄溪鬼影蛟鱼吊，韩伯由兹不送穷。白贲如何进雉羹，长年桑户困银鎗。孝乡忍见雕慈竹，寡草曾闻哭女婴。金格虚誊灵隐籍，玉棺不享世间名。杜康已放三卮外，盘石无人祀步兵。秋室卿云抱足呻，冰文齿齿陷龙宾。自因许剑怀明德，肯向封胡索等伦。岭外山川无冱气，菰中兰玉怨奇辰。珠江若遇越文种，休说当年旧楚臣。腰镰岭上耘绳麻，桃滥薄陈紫笋茶。溟海风烟各日月，魂州草木自荣华。臂林名社招平叔，栎树连诗吊若耶。太白墓前闻鬼语，灵均苗裔后牛蛇。风雨夜深诔荔枝，文章秀发芙蓉池。春山雪拥楚囚杖，秋草虫吟才鬼词。麟角千年餂黑石，冉村白日冷红丝。游魂勿爱巫猿啸，峡水庭坚剑血澌。不贪芳饵譬何鳏，遥寄冰心在市阛。银鹿烹云供醉石，樵青祭雨告烟鬟。交多四海伤无友，魂到三生展有颜。陵舄郁栖随所化，名山香草岂相关。劖削鬼工发杀机，血痕蛟水战声威。纷纷馀子皆群婢，琭琭才人匹岭薇。吐绶文禽疑化石，呕丝鱼妾未成衣。峭寒东野真孤特，哭对完山草树稀。忍就要离买好邻，征衫长笑□猿人。隽周自信坎中血，齐女未分柳外身。已见名丝穿虎窟，谁怜墨汁染青燐。兰皋木末存神理，石骨苍凉偃竹筠。怪由毛里错投胎，蓼味虫音带苦来。天地英雄同武满，九州吉士半泉台。勿从秋水问霜叶，独向寒原礼古苔。东去天吴张九首，不飧地雁飧中苔。"}