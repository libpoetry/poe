{"id":"987316","title":"次韵北涧禅师留别","dynasty":"宋","author":"高斯得","text":"维北有深涧，其中贮幽泉。兹泥不可滓，万境涵澄鲜。老人挹其流，浊世相周旋。清寒涤腴腻，八解不敢专。我来宿招提，踰月从金仙。解后涧濒老，笔力回百川。参寥一以去，诗宗久无传。阿师佩密印，绝后如光前。禅房竹色静，秋深暑将阑。双岩傥入梦，寄予白云篇。"}