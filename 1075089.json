{"id":"1075089","title":"正月十日雪","dynasty":"宋","author":"周紫芝","text":"维时孟春月，岁事司勾芒。微阳力犹弱，未足扶百昌。风伯偶偃旆，电师亦潜光。坚冰顿欲解，蛰户不肯藏。群阴势未屈，寒飙忽飞翔。积阴既得泄，雪意亦异常。痴云迷澒洞，烟水俱苍茫。行人有堕指，裹足畏前冈。疏梅强解事，一笑矜芳香。谁怜百草死，万木寒仍僵。东君始用事，抗此凛冽刚。那知假微暾，乃复为此祥。幽人解春衣，酒券仅可偿。倚此数日暖，苍黄索衣裳。万事多反覆，天心难重量。赖我有残榼，聊足资清狂。此意谁复论，醉眼空望羊。"}