{"id":"1036860","title":"悼双珍辞","dynasty":"宋","author":"杨万里","text":"有傅者岭兮，有玄者潭。崒乎琼台与玉堂兮，天垂光而蔚蓝。宝祲下蟠乎九渊兮，瑰彩上绚乎千岩。羌旁砖轇轕而不漓兮，耿虹贯乎晴岚。劬玉衡之望气兮，九载旭考而宵参。曰西江之轸墟兮，孕双珍乎泥之潜。匪珠胎之双止兮，则瑴玉其美兼。帝令雷公以持斧兮，敕阳侯以发函。逝将修贡于玉府兮，旅清庙而尔瞻。夫何夔魖獝狂之予妒兮，肆为伯明之谗。蹇诉帝以不好兮，未听六丁之穷探。飞巨石以载震兮，汹怒涛以有严。连璧毁于石韫兮，双珠裂于波涵。卞和恸以叫帝阍兮，随侯泣以衣沾。帝亦悲伤而末如之何兮，磔不若魑魅而不厌。安得双珍之再芒兮，迥映乎西江之北南。"}