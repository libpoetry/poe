{"id":"683737","title":"戚将军赠宝剑歌","dynasty":"明","author":"王世贞","text":"暂脱将军铁裲裆，辘轳垂首匣无光。十年侠血沾犹暖，不试燕然顶上霜。铸成胡冶笑相看，朵朵莲花映日寒。自是君家第三剑，当年不遣赠来丹。永夜清铅泪自流，不从飞将取封侯。由来龙蹻山人晓，踏上瑶京十二楼。毋嫌声价抵千金，一寸纯钩一寸心。欲识命轻恩重处，灞陵风雨夜来深。曾向沧流剸怒鲸，酒阑分手赠书生。芙蓉涩尽鱼鳞老，总为人间事渐平。霜华出匣影迷离，懒傍商山刈紫芝。腰下长镰来便妒，不须风雨论雄雌。都督吴钩月并悬，中丞长铗字龙泉。相逢莫道延津事，且诵庄生第几篇。虎丘山头夜泊舟，青锋相为割离愁。吴王墓里三千剑，白虎于今不敢游。螭头衔玉虎丝绦，白昼凌霜夜吼涛。东海王生身渐老，可能酬得吕虔刀。季狂耽酒胜冯驩，醉里侯门策懒干。应为闽中鱼价贱，未曾留借蒯缑弹。"}