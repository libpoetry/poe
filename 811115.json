{"id":"811115","title":"沁园春 哭云期用高青丘韵","dynasty":"清","author":"王策","text":"不信斯人，逸气清姿，都安在哉。痛虎头万里、竟虚骨相；龙文百斛，并落泉台。今且茫茫，后尤寂寂，谁复知君绝世才。灵床畔，看纸灰尚暖，书架初埃。戢身三尺荒苔。便长伴、千年蒿与莱。叹我空到此，作驴鸣去；人谁似者，望虎贲来。已矣遗琴，凄然逝水，咽断冰丝未述哀。知何日，把传编袁友，生面重开。畴昔偕君，说剑论文，心真快哉。忆几番觞咏，拍肩花市；有时块垒，对哭荒台。岁月难留，君今去矣，鬼厌人憎剩不才。谁同调，但一身芒刺，两眼氛埃。金兰旧谱封苔。咽泪向、陈根滴草莱。盼九霄笙鹤，君其小驻；百年旦暮，我亦旋来。如或不然，悠悠隔世，后死何时释此哀。银笺字，是风流手迹，那忍重开。"}