{"id":"676298","title":"龟峰","dynasty":"明","author":"傅汝舟","text":"古云化奇峰，宰割皆琳琅。想经娲皇鍊，色色争光芒。丽刺万夫目，巧脱三岛囊。高者触魁斗，低亦吞戈阳。削壁刮冰眼，拳石住鹤房。诧当微雨里，容此明星光。标名恨遗漏，取象省谬荒。传是徐铉宅，古寺阅自唐。鼠雀斗佛顶，方袍巧逃亡。谁令此福地，零落热客肠。倘非逢胜友，难尽览历详。曰余武夷来，灵奇惯品量。润腻欺幔亭，丹垩则相当。巅攀病足展，峰影倒地苍。岩泉酬好韵，吟鸟劝我觞。最后有彩壁，五色错天章。游马疲不迹，惜哉谁见扬。乃知一世间，至人多遁藏。我欲把双剑，挥霍踏云翔。临风忽自笑，桃花引归航。"}