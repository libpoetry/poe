{"id":"828191","title":"宿西峰禅源寺以雨甚不得登绝顶归途感赋","dynasty":"清末近现代初","author":"陈曾寿","text":"云龙氤氲华盖天，呼吸海气回星躔。势尊蓄厚合茫混，神秘未许穷雕镌。我来冲雨青冥上，攀援栈道空茫然。行行众山陷无底，雄纛始见中峰悬。昭明寺藏飞瀑杪，山门松枥知何年。经台片席分宝志，千劫永度金刚禅。乃公布金半寰宇，天人漏果真唐捐。东峰三宿气森穆，梦魂还蹑西峰巅。缒幽出奥转平旷，时见如火霜林妍。莲花峰底壮坛宇，微惜混杂同市廛。临济宗风久衰歇，岩栖支灶馀唐砖。饱听僧堂一夜雨，空仰绝壁千重泉。黑入太阴动鳞甲，何由致我神松前。还辞清都入尘世，送客起伏千蜿蜒。劳生九死肆游览，暂获已幸遑流连。扶舆百里一回首，九天尚爇香炉烟。"}