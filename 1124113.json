{"id":"1124113","title":"初寒无衾买纸被以纾急作四绝","dynasty":"宋","author":"赵蕃","text":"平生结得楮生缘，觅句抄书日费捐。只有夜窗宜暂舍，也须包裹伴幽眠。瑟缩从渠体尚生，不妨攲拥度天明。书生活计能消底，太息牛衣王仲卿。度夕阴风吹扊扅，布衾如铁念娇儿。夜来例拜奇温赐，但觉安眠晓不知。识字谁令胜烂奚，自应无褐更无衣。宵安亦念明朝计，儿报屋檐生早晖。"}