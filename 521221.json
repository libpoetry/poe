{"id":"521221","title":"升彼高堂为毛太安人寿","dynasty":"明","author":"顾清","text":"升彼高堂，酌其兕觥。兕觥欣欣，春酒载盈。维彼硕人，是介是承。硕人雍雍，厥德洵美。载其有家，维惠恭止。维惠恭止，休其承祉。其祉伊何，兰茁其芽。处也家宝，出维国华。国华有辉，维帝宠嘉。锡之鸾书，曰汝之报。汝考汝母，汝迪汝教。维往莫追，生也永耀。硕人拜命，弗掖弗持。珠翟霞裳，象服孔宜。邦人来观，秩秩其仪。其仪秩秩，其容有怿。乃筵斯堂，乃几斯席。硕人燕胥，笾豆有绎。维南有山，维东有海。硕人寿考，终燕乐岂。山石弗砺，海波弗尘。维彼硕人，于千百春。"}