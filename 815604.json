{"id":"815604","title":"赠琴园主人张勤夫","dynasty":"清","author":"翁延年","text":"名园风景画图开，浮玉山边辟草莱。春水绿拖游客舫，夕阳红上妙高台。中流砥柱一孤塔，北顾云烟几霸才。猿鹤依人花解语，佩环风送晓鸿来。海天何处觅桃源，渔父重来泣夜猿。点缀小园招庾信，扫除尘榻待陈蕃。主人座上琴求友，杜宇声中客断魂。未必汉皋逢解佩，却留鸿爪印江村。"}