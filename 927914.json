{"id":"927914","title":"小车吟","dynasty":"宋","author":"邵雍","text":"有客无知，唯知有家。有家能归，其归非遐。灵台瑩静，天壤披葩。书用大笔，出乘小车。身为男子，生于中华。又居洛阳，为幸何多。天地中央，帝王贞宅。汉唐遗烈，气象自佳。圣贤区宇，士人渊薮。仁义场圃，闻见无涯。里巷相切，亲朋相过。人疑日驭，我谓星查。或游金谷，或泛月波。或经履道，或过铜驼。进退云水，舒卷烟霞。揄扬风月，抬帖莺花。性喜饮酒，饮喜微酡。饮未微酡，口先吟哦。吟哦不足，遂及浩歌。浩歌不足，无可奈何。"}