{"id":"753235","title":"吾心四首寄姊丈郭春榆侍郎 其三","dynasty":"清","author":"王鸿兟","text":"瓦缝居凤凰，居亦失其宜。钟鼓乐爰居，乐亦匪所思。熊鱼不同嗜，鹄{宴鳥}宁同栖。寸木生岑楼，反诮乔松卑。拳毛困盐车，奚异黔驴疲。君子困小知，褒成岂予欺。嗟彼近名人，七饥标殷遗。首阳无薇蕨，何粟餐夷齐。箕畚谋子孙，莫执愚公迷。冬夏食菱栗，毋好厉叔奇。淅米剑头炊，行矣休迟迟。吾心有天地，寄托弦上丝。高歌归去来，一广柴桑辞。"}