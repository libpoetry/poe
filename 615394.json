{"id":"615394","title":"宿飞云顶放歌","dynasty":"明","author":"李孙宸","text":"绝巘邈无伦，罡风通上界。仙家鸡犬隔尘寰，物外烟霞开罨画。我来红日下山阿，千山万山发光怪。俯视长虹百道奔，峰峦四百如儿孙。金光玉乳相闪烁，一一倒景射天门。神怪搜穷耳目换，耸身大诧天地昏。尘中讵肯轻回首，苍苍之色如可扪。奇石堪帏草堪席，余亦意尽聊偃息。别有神游非梦游，子期鲍靓如相识。问子何事闹仙都，踏破飞云纷五色。稚川仙后谁复来，将子白日能生翼。余谢身前本列真，谪向人间几度春。朝簪虽贵非所适，愿返三清礼玉宸。凭君指点来时路，相逢云水亦前因。二真闻词颔而许，一笑解颜重致语。之子无忘旧本根，花落水流终有处。再向阎浮了世缘，清浅蓬莱终待汝。觉后相疑思未安，复惊海日涌红澜。山腰四望犹昏黑，下界三更更未阑。因知俗骨予未了，山鹤一声天渐晓。强寻旧路再下山，赢得烟云衣袂绕。"}