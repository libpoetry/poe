{"id":"1111178","title":"仲归以结局丁字韵二诗七夕乃连和四篇至如数奉酬","dynasty":"宋","author":"许及之","text":"年衰病怯思怔营，惟见诗筒眼便青。连和旧篇才结局，高吟新月恰当亭。敢轻勍敌婴生力，正恐陈言厌熟听。入社莫言诗殿后，此时孤律梦方丁。君诗纪律似坚营，气王东南帜赤青。涌思急于流峡水，疾驰快似速邮亭。想当惬意须频读，说与齐眉更喜听。击钵工夫胜刻楮，卖文却笑隐吾丁。年逾卦气易身营，除一君犹鬓发青。岂但文章难匹敌，只量筋力敢秤亭。诗如博弈聊贤已，调似渝歌且易听。除却吟哦无一事，斋心惟敬六神丁。聘钱犹欠入驱营，野语传讹乱史青。河鼓牛郎隔河汉，成桥乌鹊为津亭。随缘乐事从心赏，妄想佳期莫耳听。见说老人星合见，更占秋丙看春丁。"}