{"id":"592357","title":"吴少蒙北上余将赴光州赋别长句","dynasty":"明","author":"欧大任","text":"昔游汝南与君友，雪中共醉平舆酒。今日淮南与君别，尊前又遇芜城雪。回首星霜已七年，当时地主使君贤。使君姓徐字子与，郡斋宾客常满前。下榻共推陈仲举，游山况似谢临川。一从罢郡播迁久，姓名借客亦可怜。起家昨岁淮南过，诵君佳句在口边。君渡江来复游蓟，敝裘却向并门曳。值余忽捧浮光檄，出郊难判广陵袂。汝水悠悠望蓟云，周璆郡里或相闻。公卿置驿长安否，应忆风流徐使君。"}