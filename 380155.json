{"id":"380155","title":"暗香·题“孤山饯岁图”，用白石韵，为絅士韵梅作","dynasty":"清代","author":"赵我佩","text":"四山寒色。把瘦魂唤醒，声声长笛。绿萼乍舒，缟袂盈盈谩攀摘。忙了催春腊鼓，休闲了、生香词笔。趁此夕、约伴寻幽，乌肪载吟席。花国。思岑寂。叹岁去岁来，别绪萦积。翠禽似泣。仙梦罗浮那堪忆。冻雪苍苔未扫，疏竹外、云封残碧。者暮景、将去也，问谁绾得。"}