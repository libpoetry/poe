{"id":"746128","title":"云山别墅吾乡京官淀园公退之所金陵尚书何恪慎公旧居也余尝为书寄舫题诗于后乙卯之秋公子青耜农部重过感怀题诗见赠次答 其四","dynasty":"清","author":"祁寯藻","text":"久闻何逊工诗律，曾共山翁把酒尊。宝剑未逢吴季子，丛台空忆赵王孙。连珠古锦纱笼句，破壁寒镫屋漏痕。独愧桑榆羸病叟，间居犹荷九重恩。"}