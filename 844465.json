{"id":"844465","title":"登狼山","dynasty":"清末民国初","author":"俞明震","text":"独抱沉忧向沧海，且登孤塔送斜晖。回看城郭依依在，剩觉江山种种非。断港烟昏潮暗上，诸天风定鸟高飞。哀时别有人天感，一笑相忘立钓矶。山后疏林风日幽，山前奔浪接天流。情难自遣登楼好，生本无涯到海愁。旦暮承平容小隐，英雄刍狗有千秋。人间散漫成今古，了却闲身尽白头。"}