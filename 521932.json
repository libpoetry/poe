{"id":"521932","title":"杜古狂寿意二首 其二","dynasty":"明","author":"顾清","text":"东华老人七十强，全家旧住古钱塘。湖山绕屋凝清光，圣人北狩开明堂。云从金舆飞渡江，尔来百年双阙傍。老眼厌见车尘黄，心思湖山归路长。高堂晓日悬蓬桑，湖山忽在堂中央。瑶台仙人古衣裳，飘萧鬓发临匡床。松风吹花满山香，麻姑远来称寿觞。身骑白鹿青丝缰，仙姬一双婉清扬。金桃玉醴各有将，青鸾飘摇云际翔。阿母欲下云苍苍，老人再拜承寿昌。吾皇寿域开八荒，云飞川泳皆康庄。千载白云还帝乡，何必湖山怀一方，呜呼何必湖山怀一方。"}