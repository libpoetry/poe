{"id":"605960","title":"题寿鹿图为人侄寿其叔母","dynasty":"明","author":"卢龙云","text":"海气蒸霞日始旭，照见碧桃初度熟。翩翩青鸟自瑶池，伴得女仙骑白鹿。鹿衔芝草声呦呦，桃实累累枝上头。并入丹青图寿禄，因知萱草号忘忧。谁共家园周览远，最是竹林推小阮。丝管骈罗日导舆，好鸟和鸣千百啭。兰玉阶庭雨露长，阿宜岂特称文章。绕膝含饴多集顺，岁岁同开燕喜堂。"}