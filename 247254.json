{"id":"247254","title":"琐窗寒·秋宵卧雨","dynasty":"现代","author":"白敦仁","text":"点滴空际，听来不似，旧灯床夜。阑宵易醒，换了碧纱鸳瓦。倚空篝、凤衾自熏，可曾梦入西窗下。是柳梢几叶，花阴一片，够人禁也。愁话。凭谁写。早泪尽金虬，心摇铁马。凝情抱影，付与南谯钟罢。想偎栏、悬暝树香，酒边秀色吹又谢。便晴暄、万一重阳，怕说闲游冶。"}