{"id":"173548","title":"周秀实书云裴奇卿好茶得病钟熙仲酣醉任真西","dynasty":"宋代","author":"王洋","text":"闲来得病绯衣客，著酒当茶桑苎翁。谁知十室有二士，复得周叟同从容。叟今行年馀七十，七岁诗成鬼神泣。即今吻合主盟坛，籍堤惊奔汗流急。两君置陈亦严整，未许行人私越境。有时争利逐辎车，掉鞅安行发机罕。战者方酣见者真，走书取证石壁人。石壁老人方睡起，岩前一笑桃花春。迟君待我同徙倚，花催短棹东风里。"}