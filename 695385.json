{"id":"695385","title":"王佥宪同孙少参枉驾敝庐留诗见赠奉答兼呈张少参先生四首","dynasty":"明","author":"林光","text":"几点秋山落照边，白头相对共茫然。尘氛且莫催人别，清话真穷太古先。浮生南北本无期，老眼相看更几时。回首金牛空堕泪，先生高处许谁知。逢人何处话先天，梦落烟霞二十年。相见相期应未浅，木根终透石盘坚。随花傍柳出孤城，望拜肩舆我亦应。莫道穷乡供奉少，晚山秋霁景天成。"}