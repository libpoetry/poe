{"id":"963034","title":"次韵梦得浅红芍药长句","dynasty":"宋","author":"朱松","text":"十日愁阴病不出，卧看春归无计惜。诗翁遣送淮海春，衰眼熨开云雾拆。胭脂注脸匀未遍，肉红借酒生真色。了知造物著意深，倾倒春工不馀力。年来不顾溱洧女，载酒非公复安适。且将妙句写馀妍，欲立佳名付精识。一春颇困歌湮没，回首纷华三太息。愿言乞与洗心方，归对炉香诵周易。"}