{"id":"1062755","title":"犹子奕赴官中山奇作诗送之因次其韵","dynasty":"宋","author":"赵鼎臣","text":"人生贵天真，圭角何必露。肮脏世虽憎，岂弟神所许。嗟尔守一官，十年不改故。儿寒屡号朝，妻饥数啼暮。又随五斗米，远向千里去。中山貔虎屯，北鄙咽喉据。我昔少年游，梦景堕飞雾。犹思雁塔凉，尚爱石丈主。迨汝閒暇时，寻我经行处。聊因起遐想，会自有佳趣。此外姑置之，勿改平生度。功名无巧手，富贵有夷路。往复版筑中，时来犹举傅。"}