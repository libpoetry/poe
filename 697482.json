{"id":"697482","title":"宝剑篇","dynasty":"明","author":"胡应麟","text":"司空两龙剑，紫气何煌煌。雄雌闭石匣，万古垂精光。忆昔初铸时，乃在越溪傍。谁能为此技，莫耶与干将。百鍊就镡锷，千鍊成锋芒。风波起长路，出处俄参商。一飞九天外，八翼游岩廊。一沈九地中，悲鸣和寒螀。时命固大谬，分违亦其常。与子匪一身，尔我安得双。天马汗血驹，騀駊出湟中。一鸣伯乐顾，再鸣冀北空。何来市骏者，相值华阳宫。黄金百万镒，玉勒驰青骢。飞行历九陌，畴不怜追风。悲哉照夜足，踯躅太行东。岂无烈士肠，岁年倏成翁。徒令厮养卒，执策嗤龙钟。亭亭孤生木，厥惟豫章材。苍龙蛰岩穴，鳞甲缠莓苔。一朝鲁班氏，伐至秦王台。中天悬高栋，有若登蓬莱。万间碍星月，九级披云霾。金银互文饰，朽栎庸堪偕。宁知大椿树，广莫甘尘埋。春秋八千计，逍遥卧无怀。"}