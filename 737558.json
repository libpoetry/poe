{"id":"737558","title":"云安坡","dynasty":"清","author":"田榕","text":"拔地起层峦，黏天耸叠嶂。路从迤逦来，山复回环向。跋马一再登，举手云霄抗。飞雨洒其下，高鸟不在上。屹然五岳中，势欲争雄长。云气倏往来，八荒通一望。部落杂诸罗，一气空亭障。滇黔楚蜀粤，于此扼其吭。我生如醯鸡，闭置在瓮盎。及兹纵跬步，始觉天宇旷。若士与云将，云中傥相访。高歌升天行，辗然一神王。"}