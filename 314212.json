{"id":"314212","title":"真珠帘·曲栏小苑薰风至","dynasty":"清代","author":"高士奇","text":"曲栏小苑薰风至。苔痕净、雨色朝来初霁。远树织重，阴满莎阶生翠。莫道佳辰时暗逼，又早说、江潭旧事。须记。把昌歜浮杯，彩丝缠臂。消受。午簟清凉。爱湘帘、深隔竹床髹几。银叶贮秦篝，且分香微醉。不羡歌纨垂舞袖，羡采艾、烹葵情味。独自。忆往日牵衣，今同流水。"}