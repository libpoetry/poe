{"id":"293806","title":"海天阔处·青岛海水浴场","dynasty":"现代","author":"张伯驹","text":"暖沙细踏如茵，雪明一线潮来去。青天戴笠，碧波涵镜，四山环堵。海气迎凉，秋阳不炙，午风清暑。似昆池教战，嬉游逐队，惊鳒鲽，轻鸥鹭。形秽故人如故。笑京华、十年尘土。沧溟万里，濯缨濯足，歌残珊树。何用乘桴，只须泛泛，随波容与。怕穿涛破浪，晶宫水底，惹蛟龙怒。"}