{"id":"686836","title":"寿叶台山太师二首 赋得三山列翠","dynasty":"明","author":"伍瑞隆","text":"巑岏青黛拥仙都，万壑千峰入画图。地自名山开九籥，树从栖鹤识三珠。白云岭上元堪悦，灵气朝来尽可呼。我欲山中寻宰相，相携尽日醉蓬壶。西来岳色彩云间，神母曾闻就大还。自是鼎铉分圣寿，非关药饵驻红颜。千秋元老名知重，八极仙灵手自攀。三十六峰明月夜，可容分席望仙班。"}