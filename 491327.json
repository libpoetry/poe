{"id":"491327","title":"题筠雪斋","dynasty":"明","author":"刘崧","text":"我昔游云中，爱此万筠绿。萧萧锦江浒，亭亭凤山澳。友有宋子者，卜居俯平陆。虚庭带深窈，苍簳拥森肃。时维玄冬厉，大雪遍原谷。脩条与佳卉，狼藉向摧蹙。维筠于此时，挺拔各在目。气清神益旺，心远意愈足。澹然一室间，对此乐真独。寒光射檐隙，缟素被林麓。凄凄岁云暮，炳炳情内属。闭门有高卧，敝履无往躅。高洁良可希，贫困聊自淑。"}