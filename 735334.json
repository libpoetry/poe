{"id":"735334","title":"翠微峰","dynasty":"清","author":"汪文柏","text":"肩舆望翠微，缥缈如灵鹫。云端出一头，俯领众峰秀。缓步从山腰，身轻一筇瘦。林峦曲折移，青紫频舒皱。香多不辨花，韵细知鸣溜。怪石脱云胎，杰阁依山构。心清圣感僧，晏坐松林茂。宫阙在东南，疏甍成彩绣。壮哉九重深，宛转千门透。日丽远烟清，气澄新雨后。可怜大道间，马寸人如豆。"}