{"id":"112684","title":"浮家·春风扫积素","dynasty":"宋代","author":"蔡幼学","text":"春风扫积素，春雨涨新彩。再行适良愿，及此嘉致足。溪桃绽腮红，溪柳起肤粟。万物欣向荣，吾生亦从欲。浮家信所之，欢意到僮仆。行乐人有言，未省我心曲。忆昔西湖春，安舆探芳谷。彩舫漾晴漪，名园玩清缛。星郎引群雏，戏舞衣裻裻。归来夜未央，清话屡更烛。只今天一涯，把酒远相属。富贵竟何时，一官乃羁束。法喜闻我言，低回若惊辱。一笑强相酬，归装宜早促。"}