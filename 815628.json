{"id":"815628","title":"镇远楼四首","dynasty":"清","author":"袁州佐","text":"高阁巃嵷俯大荒，雄开四极控诸羌。千峰雪映金城晓，万树春融紫塞霜。海外共球方辐辏，云边旌旆正悠扬。相从胜日陈尊俎，惟有绸缪预彻桑。峥嵘画栋半云霄，四绕河山纵日遥。境拓龙荒怀定远，符分虎竹识嫖姚。单于城下耕春野，台吉庐边狎暮樵。酾酒临风清兴足，愿图王会答熙朝。万叠祁连列槛平，遥飞寒爽照人清。西邀王母云车近，东望长安雨树明。天马自来春蓿长，泽鸿方集午烟横。共疑身在尘寰表，应有高衢接玉京。连峰不断海云开，坐拥岩城亦壮哉。地接昆崙标一柱，野分营室接三台。洗兵拟挽天河水，供饷惭非酂国才。幸际玉闽通道远，春风先许到楼台。"}