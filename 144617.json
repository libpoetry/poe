{"id":"144617","title":"天道虽远行","dynasty":"宋代","author":"释文珦","text":"天道虽远，人心匪殊。内直不欺，与天为徒。对越无愧，陟降恒俱。祝史陈言，曾非矫诬。桑林之祷，金縢之书。至诚感通，如鼓应桴。神人以和，大信以孚。不勉不思，自止于符。天有常道，人无异涂。志斯一矣，天其远诸。大道既漓，人心日渝。背天从欲，覆族亡躯。作善降祥，为恶速辜。圣言孔彰，是训是谟。一念之差，各里而迂。惟当自修，以反厥初。"}