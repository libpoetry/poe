{"id":"404127","title":"齐天乐·白菊，癸未，一九四三年。和闇公、六禾","dynasty":"近现代末当代初","author":"黄咏雩","text":"玉颜夺取冰霜气，铅华淡妆轻扫。钿盒盟心，珠蕤溅泪，却被秋人知到。春红乍渺。便故国西风，蕙花啼老。冷月疏篱，夜来疑有楚魂绕。重阳风雨正峭。奈年时翠鬓，雪欺偏早。隐逸幽姿，清狂傲眼，虚室卷帘愁悄。孤芳自抱。算承露晶盘，岁寒香饱。笑比黄花，阿侬还瘦了。"}