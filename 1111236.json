{"id":"1111236","title":"山房","dynasty":"宋","author":"许及之","text":"山城久矣鞠榛埃，三径新成手自开。何用诛茅卜邻并，好风良月便应来。去尽陈言扫尽埃，诗清心与眼俱开。由来野服关吾事，暇日能同竹院来。径扫苍苔磴拂埃，山房今日为君开。丁宁杜宇莫催去，正要青山歌朅来。风扫飞花雨濯埃，锦葵将发麝萱开。思量造物恩何厚，看取南薰入抱来。"}