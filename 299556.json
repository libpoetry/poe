{"id":"299556","title":"高梁篇·高梁桥下春波绿","dynasty":"清代","author":"陈之遴","text":"高梁桥下春波绿，朱城叆叆衔朝旭。大道东连紫禁开，晴峦西映金堤曲。榆燧千家火乍收，柳丝万缕春初足。龙马银鞍车似水，貂蝉宝盖人如玉。玉人调笑倚余酲，红粉青娥拥出城。新声瑶瑟惟愁和，高揖金鞭不问名。俱攒翠幰红尘喑，共指芳园画阁明。芳园画阁春常羡，绣户璇窗人不见。经年花草任荣凋，一日笙歌恣游宴。桃李枝头日欲斜，云軿今夜宿谁家。十三学舞矜回雪，二八怜春叹落花。落花转眼飘芳甸，且喜芬菲舒未遍。宝带难输松下心，轻纨先送花前面。北地脂开笑靥娇，南都黛发修蛾倩。子夫未入合欢宫，昭仪犹给阳阿院。阳阿车骑日优游，锦障经过尽彻侯。此日莺花娇紫陌，此时弦管满皇州。皇州自昔多豪族，燕台争击荆高筑。任侠宵排紫闼通，冶游朝拥朱轮簇。刘生紫剑剑千金，石氏绿珠珠一斛。中涓骏马大堤头，玉勒雕弓翡翠裘。秦官旧领中车府，汉宫官新拜大长秋。乱抛金弹垂杨外，列坐琼筵绿水周。垂杨绿水淹留久，鸣珂倏忽雷霆吼。声势能移北斗杓，威灵欲喝西山走。张孔纷纷竞拜尘，谁人白眼惟呼酒。呼酒狂挥换赋金，蘋香花雾满高吟。君王已叹凌云气，乐府争传郢雪音。别有伤心春草碧，彩笔红颜两相惜。不见当时堕珥人，难逢前度援琴客。可怜今岁春光早，可惜明年春更好。几度歌钟丹凤城，千回裘马青楼道。歌钟裘马日逡巡，寒食东风万古尘。惟有溶溶桥下水，年年流送御沟春。"}