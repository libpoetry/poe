{"id":"500454","title":"齐山吟","dynasty":"明","author":"陶安","text":"徐卿结屋齐山阴，邀我为作齐山吟。浙江以东古瓯越，诸郡环境山嵚崟。三衢峰峦甚巍丽，旁走石麓犹千寻。虬昂虎矫苍骨老，奔若马腾飞若禽。山多草木虫兽品，亦有玉札丹砂金。松根苓光凝琥珀，丛间童影潜人参。霞屏烟薮有仙隐，蓬扉楮牗无尘侵。绕庭清泉助汤液，当檐脩竹锵球琳。青龙甲乙书满案，山人长存济世心。力扶衰朽除夭阏，药笼生意春森森。齐山之土能活物，齐山之云能作霖。先生之德与山等，名曰齐山人所钦。白鹤相招来翠岑，似怜晦迹眠空林。天风吹起檀袍襟，几车声誉闻当今。云端孤飞灵凤翼，枕上犹带清猿音。六朝故都佳丽地，骑马踏遍秦淮浔。官舍萧闲杯酒斟，卷有新诗匣有琴。囊探神剂奏工巧，指按病脉详浮沉。铁冠相逢礼貌厚，民仰司命情俱深。时乎医国当有待，功名从此来骎骎。齐山之吟虽止此，此言非子其谁任。"}