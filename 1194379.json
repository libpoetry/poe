{"id":"1194379","title":"下第献所知三首","dynasty":"唐","author":"李山甫","text":"偶向江头别钓矶，等闲经岁与心违。虚教六尺受辛苦，枉把一身忧是非。青桂本来无欠负，碧霄何处有因依？春风不用相催促，回避花时也解归。不识人间巧路岐，只将端拙泥神祇。与他名利本无分，却共水云曾有期。大抵物情应莫料，近来天意也须疑。自怜心计今如此，凭仗春醪为解颐。十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑馀歌罢忽凄凉。"}