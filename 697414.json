{"id":"697414","title":"出塞曲十六首","dynasty":"明","author":"胡应麟","text":"曾随飞将夺天山，横槊诗成顾盼间。万里玉门沙似雪，生还曾未鬓毛斑。书生骨相未封侯，暂逐荆卿卧酒楼。腰下鱼肠公莫舞，大荒曾挈郅支头。年少江东智略饶，长驱日本破天骄。不缘羽扇能挥敌，铜雀春深闭小乔。高宴从军乐事多，白登城上夜如何。数声清啸迎风发，十万前驱尽倒戈。受降城下战初回，无定河边画角哀。落日沙场秋色满，题诗人在赫连台。磨灭雄心仗翠钿，幽兰一曲暮云前。从知顾盼仙郎熟，不向人前误拂弦。幕拥青油夜漏迟，从军尔亦解观棋。不知淝水风行日，可似张玄授策时。骏马雕弧铁裲裆，何人不羡独孤郎。横戈夜度燉煌戍，直取凉州献未央。跃马阴山白日低，拂云堆上醉如泥。弯弓错拟旄头落，并坠双雕大碛西。八法纵横擅彩毫，何烦抛掷事龙韬。聊飞尺檄萧关外，已报单于雪夜逃。一笑能空塞北亭，寒光闪烁射青萍。歌残杕杜长城下，万仞燕然自勒铭。渔阳东望海云平，横笛偏吹骠骑营。绕夜落梅春不断，千山明月满龙城。青海城头月照沙，黑山何处问琵琶。长缨尽缚呼韩将，重取明妃入汉家。短小周郎五尺躯，侯门花色照长裾。莫言谈笑无奇策，百雉聊城祇片书。君卿唇古诧纷纷，笔札兼传谷子云。怪得五侯鲭满座，铁椎曾夺信陵军。拂袖行歌入帝都，灞陵亭上醉相呼。过从赖有任安在，使酒何劳挈灌夫。"}