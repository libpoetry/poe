{"id":"687733","title":"重阳杂兴","dynasty":"明","author":"庄昶","text":"柴门两月闭苍苔，老病何人得好怀。短发乱从头上白，重阳偏是雨中来。黄精瘦地锄空把，北斗沧江首正回。赖有黄花知老子，东篱深傍酒杯开。醉倒江头枕石眠，清风刚洒竹门边。蚤闻世计皆春梦，肯放江花送老年。凤鸟河图皇极理，西江南海钓鱼船。狂歌急起披衣坐，今夜梧桐月倍圆。"}