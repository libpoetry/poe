{"id":"768927","title":"七月九日渡澉浦纪事","dynasty":"清","author":"许传霈","text":"甬东巢海盗，负固僭名号。天子莫能诛，有司治不到。辛壬越二年，粤寇肆悖暴。同鼓楫浙流，龛赭间攻剽。我家苦烽烟，澉浦乘孤棹。何物扎红巾，片帆来海峤。风急口乾呼，追奔闻轰炮。两舟一索连，拔刀齐声啸。但闻勿杀人，玉帛投所好。伤哉馀手泽，无多存火燎。兄子结同心，前向哀哀告。盗酋似识我，破箧倾颠倒。珠玉碎行行，半赴海若召。海若渺无情，白浪长风扫。片羽视吉光，零星拾泥淖。冀彼所亡书，一一粥乡校。句馀溪水通，合浦还珠妙。舟子恸哭声，腥雨鼍龙吊。暮色望家山，隐隐海神庙。"}