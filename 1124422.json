{"id":"1124422","title":"次韵黔阳王令论诗五绝句","dynasty":"宋","author":"项安世","text":"洞庭五百里巨浸，衡岳七十二高峰。不是公家椽样笔，个中施手若为容。旧日辋川图上翁，而今孙子尚家风。如何寂寞黔阳去，五两青纶一亩宫。骊珠一百二十六，落纸轻圆字字同。怪得春来全少雨，烟云都在锦囊中。见说吟哦三十载，从来此事一生功。劝君莫用雕镌得，只恐今人晚更穷。我亦童年学露蛩，老来留眼送归鸿。自从谢绝曹刘后，浩荡春光满太空。"}