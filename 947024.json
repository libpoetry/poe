{"id":"947024","title":"木兰花慢 寄桂林通判叶夷仲","dynasty":"宋","author":"陈德武","text":"自淮阳别后，一回首、又穷年。叹蓬逐旋飙，叶随流水，星散维垣。南来忽闻归兴，岂苍天、故意要储贤。云慢凌司马赋，风偏动季鹰船。梅窗夜月见修妍。骏辔忆连钱。命画桨溪流，篮舆山郭，囊锦诗篇。休辞岁寒远道，对松篁、莫慰寂寥边。尘榻谁为我下，酒杯惟待君传。"}