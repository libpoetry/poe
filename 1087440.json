{"id":"1087440","title":"原酒","dynasty":"宋","author":"项安世","text":"惟天降命，造此芳醇。以养老疾，以奉祭宾。少壮强艾，学仕耕耘。食焉不暇，何酒之云。世衰道降，礼丧法沦。以酒为膳，每食必陈。童稚拟老，闺闼僣神。心钳废虑，体缓妨勤。业荒弗竟，行毁弗成。俊才中画，毅志早惛。勿谓有常，异于湎沉。亵天慢性，其罪则均。作此自谕，谕我子孙。恐干众怒，勿示外人。"}