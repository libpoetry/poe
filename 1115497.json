{"id":"1115497","title":"德远叔坐上赋肴核八首 糟蟹","dynasty":"宋","author":"杨万里","text":"横行湖海浪生花，糟粕招邀到酒家。酥片满螯凝作玉，金穰镕腹未成沙。琼瑶风骨褐衣裘，野果初红玉露秋。僧孺唤渠登榜尾，季狸只合隐山头。齑臼文辞粲受辛，子牙为祖芥为孙。劝君莫谒独醒客，只谒高阳社里人。风餐露饮橘洲仙，胸次清于月样圜。侠客偶遗金弹子，蜂王撚作菊花钿。荷衣芰制雪为容，家住云烟太华峰。外面看来真璞玉，胸中雕出许玲珑。喜时能笑醉能歌，眉映青山眼映波。旧日美如潘骑省，只今瘦似病维摩。亦非崖蜜亦非饧，青女吹霜冻作冰。透骨清寒轻著齿，嚼成人迹板桥声。深灰浅火略相遭，小苦微甘韵最高。未必鸡头如鸭脚，不妨银杏伴金桃。"}