{"id":"721530","title":"北游初归奉家慈还居沙亭作","dynasty":"明末清初","author":"屈大均","text":"苏耽成道返，阿母大欢娱。何意天边月，还为掌上珠。白华长抱蒂，朱凤更将雏。日夕流霞献，慈颜似鲍姑。久客边州里，初归涨海滨。三迁忧老母，九死愧先臣。深爱存颜色，微忠托隐沦。帘前双燕好，挟子献青春。涕泣辞京国，间关出战尘。发肤归父母，薪胆献君臣。逃墨因多难，成仙未是仁。蛮江葭菼外，此日复垂纶。五岳游难遍，归来复闭关。祗因恋慈母，不忍住深山。草长多麋鹿，江清有白鹇。物情皆慕侣，吾亦倦知还。白尽高堂发，秋霜满海天。早营乌鸟养，莫恋沃洲禅。井邑烽烟里，山河战伐边。绝裾谁忍再，空有壮心悬。"}