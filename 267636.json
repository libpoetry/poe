{"id":"267636","title":"金缕曲·落梅，用竹山韵","dynasty":"现代","author":"朱祖谋","text":"冻羽寒窥屋。傍黄昏、声声似诉，麝尘惊扑。飘粉楼台相思夜，销瘦仙姿萼绿。渐泪点、殷沈红菽。满地珊瑚无人扫，占霜天、做弄伤春局。空飐影，对残烛。菭鬟尚缀交枝玉。问何时、宫妆点额，镜盟重卜。多少飞琼经年恨，写入沧洲剩幅。怕还被、东风拘束。冷落雪香亭前路，换青禽、与听销魂曲。肠断尽，委横竹。"}