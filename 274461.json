{"id":"274461","title":"归朝欢·岁暮不得归，顿动羁思，因念远方征戍之士，及为寇虏所徵迫者","dynasty":"现代","author":"汪东","text":"急景凋年风惨冽。远望千峰飞鸟绝。博山添炷水沈烟，重帏深掩流苏结。悲来无暂歇。闭门久断行车辙。数归期、不知朝暮，揽镜已华发。地暖春光漏泄。因忆团圞儿女节。故园有信放梅花，天涯是处愁冰雪。四邻疲战伐。北韩烽火连南越。想依稀、石壕村畔，更作无家别。"}