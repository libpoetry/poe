{"id":"1210873","title":"赠裕州防禦","dynasty":"元","author":"杨弘道","text":"皇帝二载岁乙酉，八月花川堕天狗。宥亲释党可攻心，结赵连蜀忧掣肘。运刍输粟正嗷嗷，擐甲执戈徒赳赳。聊城朝飞仲连箭，夏人暮掷惠琳首。借筹功大克渠魁，失马过轻伤利口。天鉴长悬日月明，皇恩更贺丘山厚。万家特旨畀韦虎，千里长谣得杜母。忆昔轺车到凤翔，特遣朱衣邀马走。金刹刳橙催赋诗，银杯行酒无停手。许游莲幕厕英髦，欲泻兰汤洗尘垢。武陵回首山纵横，荐福打碑雷震吼。马首东之讵可留，鸡肋空持复何有。嘶风惊闻沙塞马，挈家来觅商岩叟。控弦突骑若凭虚，战格连云如拉朽。洛南屠灭彼何辜，浑谷奔忙谁敢后。仰攀危磴蜗篆壁，下坠深坑杵投臼。血属有幸脱微躯，家具岂能存敝帚。恩全终始属贤良，仁济困穷多福寿。借君宝剑买黄牛，苟全性命归南亩。"}