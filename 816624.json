{"id":"816624","title":"秋怀诗五首","dynasty":"清","author":"曾国藩","text":"大叶下如雨，西风吹我衣。天地气一肃，回头万事非。虚舟无抵件，恩怨召杀机。年年绊物累，俯仰邻诟讥。终然学黄鹤，浩荡沧溟飞。吾爱耶夫子，古之三益者。凿凿攻我瑕，不随世人哑。薄俗等文章，吾亦事苟且。赫赫扬子云，末途裂如瓦。再拜谢援人，斤斧行可舍！城头昨宵月，今夕亏其圆。丈夫矜小节，一缺谁复全。蜗庐抱奇景，高视羲皇前。苍蝇黦尺璧，江汉难洗蠲。马融颂西第，今为时所怜。吾友刘孟容，遗我两好书。三年不报答，幽怨今何如？深山间大宝，光气塞州闾。樊英履坛席，名业箕斗虚。补天倘无术，不如且荷锄。"}