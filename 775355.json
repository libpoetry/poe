{"id":"775355","title":"扶桑花","dynasty":"清","author":"胡承珙","text":"金乌万里翔逸骇，踏折桑枝落东海。胚胎元气成扶疏，锻鍊阳精蓄光采。稠条沃叶墙东隈，烧空擎出玛瑙杯。红绒一线烛龙吐，丹砂万片金炉开。呼工调脂不敢画，认取蟠根出天外。羲辔应从此地升，羿弓定自何年挂。见说长春历四时，斜槎倒插足生机。转瞬荣华羞似槿，向阳心事本如葵。无端流落鱼蛙国，却被时人妄品题。"}