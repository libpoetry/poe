{"id":"721007","title":"忍俊九首","dynasty":"明末清初","author":"王夫之","text":"金鸡只遣报青蝇，发箧探丸等不应。东海未亏输一粒，无妨郭索与横行。鲩眼红如鲤尾红，吹沙蚀岸尽春风。任公无用钓缗处，毕竟鱼还死水中。腊月桃花带雪妍，迎头早唱卖花喧。若教赊贩春千日，借问姚黄得几钱。豺祭羔豚獭祭鲜，不须欣享且争妍。王唐瞿薛当年盛，又束潘妃步步莲。波斯匿王不自知，恒河未改雪飘眉。流沙瀰瀰鱼虾少，惆怅滩头立鹭鸶。勾芒跣足苦争先，昨夜酸风雪满天。不见旗亭游冶客，春归才着土牛鞭。苦为侯城惜道穷，姚师闲泪洒秋风。螟蛉若续读书种，上计偷香是贾充。悟尽人间得未曾，食轮先转法轮僧。莫将负鼎嗤伊尹，草具匆匆杀范增。五色云中鸂?衣，凤凰池上带香归。并刀剪落金风里，乞与谁家作舞衣。"}