{"id":"1071347","title":"次韵胡德广书怀","dynasty":"宋","author":"汪藻","text":"大瓠既成实，无用始欲剖。鲋鱼困车辙，求活赖升斗。我昔诵斯言，感叹铭座右。慎惜千金躯，未欲聊俯就。数子磊落人，好事真吾友。相期竹西游，晚岁并耕耦。如何窘穷途，狺狺吠群狗。平生笑俗士，反欲较妍丑。譬如恶影人，乃与影竞走。今复念边陲，未暇从田叟。弹冠宜汇征，子先我欲后。世间樗与栎，拳曲自难揉。"}