{"id":"1106531","title":"生日魏倅惠三诗","dynasty":"宋","author":"王炎","text":"四海眼独高，江湖走蹒跚。帝念风霜饱，命之官仙班。刺天纷群飞，政尔衮衮难。鹿挟朱轮去，勇哉支狂澜。作州岂无人，孰别泾与渭。仰止云溪老，静处酌古味。庭户令无哗，昼閒棠蔽芾。吴侬了不知，但说物吐气。门左何烟雾，挟将小春还。千钟酒拍浮，一笑衣斓斑。醉上楼百尺，可仰不可攀。定应切星辰，天风吹酡颜。"}