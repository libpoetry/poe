{"id":"628631","title":"山中寄答马伯超","dynasty":"明","author":"李云龙","text":"我生无俗韵，喜与猿鹤群。白云山头一片石，高卧几经秋复春。只愁贫欲弃我去，不愿富贵来逼臣。盛世亦知轻贱士，野人终是爱閒身。白眉夫子晚相识，众中与我心莫逆。连床促席动经时，写愫披衷无不悉。赠我新诗满案头，至今犹带烟霞色。我生与我周旋久，懒向人前事奔走。爱君声气两相投，不惜倾情与君友。我在天坛扫落花，与君相望隔云霞。清风明月不同赏，使我独立兴长嗟。我有清溪万丈流，我有松林五月秋。芒鞋竹杖倘相过，与君笑咏消离忧。"}