{"id":"433491","title":"病起书怀呈真长拔可敷庵兼寄石遗师舜卿表兄福州以霜发秋蓬乱为均","dynasty":"近现代","author":"黄浚","text":"忧端不可栉，病起天有霜。予病复予忧，造物摧行藏。李侯数枉过，挚意驱膏肓。真长鬑鬑须，别军七年强。苦忆寒湖游，萦我朽腐肠。侯也尤煦我，过客烦扶将。诵诗宽君忧，谙病能相忘。慎勿恤贱子，赪尾看郊鲂。中年忧伤人，亲故若堕发。去秋林罗凋，今秋周陈殁。敷庵昨见过，癯若见鹤骨。为言瘿公丧，期年叹瞥忽。病床惊秋深，可念此八月。心伤支离人，拜祭礼并缺。吾侪宁幽兰，滫尽香自歇。问君皈黄面，讵脱生死窟。贫士怨失职，坎廪斯悲秋。楚台儒雅人，兹言吾所羞。金天实予辰，颢气秋嵩浮。岂无悲悯怀，蜍志非吾俦。终当奋长剑，绝叫昆崙邱。九阍詄荡荡，虎豹无久留。不求五沃封，惟觉三彭仇。自誷馀狂言，疾苦或有瘳。故山几师友，甚念石遗翁。孤儿行当归，樽酒谓可同。岂知千里来，嬴博悲秋风。死者如弃泥，生者劳转蓬。执手顾我病，喜极药有功。无罪以当贵，丁宁善处穷。微疢良已起，翁行胡匆匆。愿了爱与缘，勿为百态攻。我归定何期，烽燧天南东。南荣就晴曦，仰见铃鸽乱。风骄雁行斜，云迥鱼尾断。尔诚能寄书，为我致海畔。平生相爱人，契阔足慨叹。颇闻耽玄谈，舍宅作法观。何忧而自遣，且莫眩道岸。妄祈非达生，愿子慎自捍。我惭徇尘欲，贫病益孤懦。每怀儿时事，合眼若可玩。欲归风又引，此志付汗漫。书短诗尤孱，反覆莫细看。"}