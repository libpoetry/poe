{"id":"721278","title":"别诗","dynasty":"明末清初","author":"陈子升","text":"六合为广厦，各自开房居。往来廊径间，焉得免行途。我非无敝室，之子静且都。帏帐容我寝，饮食令我腴。三暮敛心神，凌晨拜前除。辞毕不我拒，劝戒成芳模。寄言同堂子，聊复充此闾。居者思有行，行者思所止。不知谁主客，对彼乃称已。毂辘天地间，何由见真宰。盆中环游鱼，磨上旋转蚁。我欲穷八荒，拔山倒海水。不就天人师，旁皇莫为理。安得无住舍，招尔同居此。"}