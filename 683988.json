{"id":"683988","title":"后五子篇 南昌余曰德","dynasty":"明","author":"王世贞","text":"德甫负耿介，往往排群好。楚咻非所顾，齐风乃同调。续缗媚沈川，夜光为之耀。累柯刈宿楚，山骨露幽峭。有向必当心，寻源乃深造。是时西曹彦，苦李在周道。所以获自全，闽天舒清啸。魏生狷者流，勃窣名理窟。物好都不营，而以求真悦。眄睐当世人，迷津要余筏。片语识其端，雄思坐超发。莽苍大卤间，一抔何硉兀。挥手出嵩乔，青天距如发。安得凌风翰，送子排真阙。伯玉人间人，忽往在千古。矫矫先秦则，耻为东京伍。匠郢斤成风，所至自规矩。一汰尘调非，耳观众稍沮。论交岂必面，飞书示肝腑。四十开闽疆，黄金絓其组。吾道何必然，诸子气亦吐。才士地不乏，岷峨所钟英。之子试为令，快若刃发硎。循吏在中牟，亦足垂其名。改途遵词苑，方驾结齐盟。雅郑纷奏前，至耳选其正。白雪发高倡，下流皆令声。安得凌风翰，长翱于玉京。助甫秉天秀，弱龄藻辞锋。一出宰岩邑，百吏趣下风。入佐天子铨，搢绅所景从。折节礼楚累，群诼藉相攻。揽辔西南纪，清商变炎空。下蔡出倾城，皎若青芙蓉。宁为众人妒，不为众人工。"}