{"id":"757945","title":"摸鱼儿 夫子久客袁浦，赋此寄之。","dynasty":"清","author":"苏穆","text":"对闲庭、翠深春老，纱窗轻报寒暖。天涯总有多情月，怎照个侬幽怨。云一片。又耐听、潇潇细雨传更箭。画罗团扇。且谩扑流萤，休寻舞蝶，只恐晚晴变。消疑处。谁把珠帘半卷，愁痕惟许蕉见。东风不解春无主，犹向碧荷零乱。人自远。写尺素、遥遥那倩南来雁。银河隔岸。问万里姮娥，可曾留影，照彻寸肠断。"}