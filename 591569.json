{"id":"591569","title":"登快阁遂谒山谷祠和石刻十韵","dynasty":"明","author":"欧大任","text":"千峰匡岳亭亭立，万里澄江滚滚来。文水远流诸港入，禅官高阁半云开。川原日照新楼橹，城郭烟侵废草莱。旧邑飞凫留玉舄，几时孤鹤下山台。浮沉谩忆神仙令，留滞空怜太史才。尊酒囊琴皆寂寞，斜阳归雁独悲哀。年深短句馀残墨，迹古遗碑翳绿苔。肃肃祠堂犹俎豆，翛翛图像已尘埃。高风一代人何在，长路孤舟客自回。双井白杨应咫尺，不堪西望独徘徊。"}