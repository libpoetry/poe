{"id":"1116926","title":"次韵和丹阳裴如晦学士寄示与蔡子直陈述古唱酬五篇","dynasty":"宋","author":"苏颂","text":"登瀛忝继唐词客，补郡仍陪汉望郎。政事将何攀邵杜，声名空贵蹑王杨。三贤领剧缘才选，拙者求閒属倦飞。幸得汝阴当僻左，无能尸禄众应讥。紞鼓吴门彻曙开，郡人还喜邓侯来。政成岁稔庭无讼，谁伴南园举宴杯。当年二邑弦歌洽，所幸诸生簦蹻随。此日毗陵流美化，风流应似赞皇时。惠爱昔曾留二浙，能声行复表三河。更传骚雅联编富，可是江山助思多。"}