{"id":"115598","title":"吊连昌·广日西颓半明灭","dynasty":"宋代","author":"张耒","text":"广日西颓半明灭，长彗扫天流战血。六龙不复入东都，连昌已有狐狸穴。宫前茫茫洛阳路，汉甲胡兵几回度。火焚马蹴百战场，尽是尽时歌舞处。游魂不归宫树老，茂陵金玉人间宝。春耕迤逦上空山，夜磷青荧照秋草。女几巉巉青插天，东流洛水自潺湲。兴亡一觉繁华梦，只有山川似旧年。"}