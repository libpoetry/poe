{"id":"1053297","title":"过公择藏书室","dynasty":"宋","author":"释道潜","text":"我公昔未仕，托踪此山阿。牙签列图史，万卷堆嵯峨。披剥得精要，卷衣辞薜萝。一往三十年，功名叹蹉跎。公今陟台省，壮志应未磨。出处独不谬，纷纷当奈何。脱身早来归，挂冠旧庭柯。松窗展故帙，烱烱临羲娥。岂复求甚解，聊将寄天和。勿忧野马集，勿念虫网罗。山祇善守护，早晚潜挥诃。"}