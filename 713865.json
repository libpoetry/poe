{"id":"713865","title":"垄上行","dynasty":"明末清初","author":"屈大均","text":"耕夫有志如鸿鹄，一夕丹书发鱼腹。天教狐啸起英雄，遂使雌雄争逐鹿。壮士生当举大名，身作陈王事乃成。分兵徇地多秦敌，一一诸侯尽膝行。所置将军尽豪杰，纷纭竟使强秦灭。驱除已是霸王威，发难何殊汤武烈。戍卒能为天下倡，何辞一战殉沙场。第一功归汉高帝，无双不数楚真王。汉业皆因张楚业，千秋砀上陈馨香。"}