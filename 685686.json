{"id":"685686","title":"感遇","dynasty":"明","author":"邓云霄","text":"太虚干元化，圜转固无端。茫茫大千界，劫火或已然。谁持石五色，更为补皇天。堂上乐方宴，杞国空忧煎。山中抱黄犊，归去种春田。索居曾几何，夏火忽改木。夜露凄已白，桂枝自含绿。幽香好暗持，不为旁人馥。嗟彼园中葵，逢秋不卫足。君平既弃世，犹复在市廛。简圭出垢石，淤土生红莲。观化洞无始，不为买卜钱。大隐正在兹，授老垂空帘。鲁国尽若狂，钟鼓拜爰居。获麟不善保，反为尼父吁。皇风代沦煽，大道日丘墟。试问道傍者，何如沮溺愚。吾爱桃源洞，幽居绝世氛。子孙忘晋代，衣服自秦人。宁知镐池壁，久遗祖龙君。招魂长城下，不来早问津。愿将鸡犬去，永与麋鹿群。此亦一是非，彼亦一是非。人具曰予圣，乌能辨雄雌。所以古达人，一哂皆孩之。遐想鸿荒前，衣服乃毛皮。凿窍混沌死，吾将杜德机。翩翩汉飞将，射虎真空群。驭下闲刁斗，连营岂薄恩。罢来逢醉尉，不识故将军。梁燕兼门雀，飘如陌上尘。玉壶有天地，养晦以全真。精卫一何愚，衔尽西山石。东溟波万里，力微岂能敌。独怜帝女灵，芳魂或重溺。仲尼浮海心，李叟流沙迹。知不可柰何，安命甘踵息。邵平瓜已熟，五色绚田畴。人知瓜美好，讵识东陵侯。地近心偏远，路旁自悠悠。好扫秦坑灰，为他粪垄头。静坐心无事，幽居日觉长。明窗与净几，扫地更焚香。秋色已如此，浮云怪底忙。吟成聊抱膝，世路付亡羊。一破名利关，觉非如不及。设膻游蚁聚，张烛飞蛾集。得嗜性所便，近死乃逾疾。何如五彩囊，采露华山室。无事风尘眼，仙童坐相失。嗷嗷誇毗子，自谓挈瓶智。达者笑观场，翻同傀儡戏。君王怒偃师，手触歌声碎。谁知造化心，塞翁以为识。我登苏台上，怀古生百忧。霸气已沦没，草深麋鹿游。锦帆落天外，孤月照长洲。彼美五湖子，翛然不系舟。功成耻受爵，亮节激千秋。三五明月满，二八明月缺。大钧忌常盈，至人贵藏哲。犬出东门怨，鹤向华亭咽。梁鸿与德耀，赁春自埋没。千载阜庑下，令人想遗烈。家本罗浮下，萧然木石亲。扶桑东不远，勾漏亦为邻。学道炼金骨，三山期问津。岁星耻被谪，强之观国宾。矫矫野鹤性，饮啄惭向人。一迷红尘眼，五别青萝春。缑山倘相接，归揖云中君。陶令一以醉，柳春不复知。谁持千日酒，为息百年机。蛮触国蜗角，流血斗离披。蚩蚩名利间，所争亦如之。汉阴有遗老，岁暮可同归。傲吏坐漆园，悟得逍遥理。想像南华仙，似假北溟翅。鶤鹏息六月，天地乃一指。觉与蝶同蘧，梦随髅共语。嗟余竟内累，愧彼云中志。胡不瓠浮江，甘同鸱嚇鼠。平生大侠骨，岂是折腰具。拊髀友鸿蒙，据梧齐惠子。清风入修竹，洒尽诸苦趣。凉露可濯缨，不借西江水。"}