{"id":"646442","title":"担板汉歌","dynasty":"明","author":"德清","text":"担板汉，担板汉，如何被他苦相赚。只图肩头轻，不顾脚跟绊。纵饶担到未生前，早已被他遮一半。这片板，项上枷，浑身骨肉都属他。若不快便早抛却，百千万劫真冤家。行也累，坐也累，明明障碍何不会？只为当初错认真，清门净户生妖魅。开眼见，闭眼见，白日太虚生闪电。乾闼婆城影现空，痴儿认作天宫殿。要得轻，须放下，臭死虾蟆争甚价。乌豆将来换眼睛，鱼目应须辨真假。有条路，最好行，坦坦荡荡如天平。但不留连傍花柳，管取他年入帝京。舍身命，如大地，牛马驼驴不须避。果能一掷过须弥，剑树刀山如儿戏。若爱他，被他害，累赘多因费管带。一朝打破琉璃瓶，大地山河都粉碎。我劝君，不必担，髑髅有汁当下乾。分身散影百千亿，从今不入死生关。"}