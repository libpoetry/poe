{"id":"834204","title":"金缕曲 其二 江湖","dynasty":"清末民国初","author":"易顺鼎","text":"天外帆如坐。误几度、画阑凝望，归期都左。龙笛何人吹变徵，不是潇湘旧些。已闭了、骊宫无和。打入篷腰和梦响，冷移衾、又道船窗破。算更比，浪花大。前村卖酒扁舟过。最模糊、水边红树，一层风裹。野岸荒寒潮退后，对影渔翁两个。有沙鹭、冻拳苔座。触我少年飘泊感，记迷离、绿颤空江火。也曾向，舵楼卧。"}