{"id":"845120","title":"洞仙歌 和友人纪恨三阕","dynasty":"清末民国初","author":"程颂万","text":"花朝寒食，忽一春过半。剩有春愁最难遣。恁妆台乍起，扶病恹恹，帘子下、埋了落花千片。翠苔空满径，庭院深深，愿学衔花入帘燕。娇重怯香多，浅黛低鬟，只隔着、中门双扇。莫错怨、东风不多情，有信息传来，隔窗金钏。夕阳阑角，正花枝低袅。曾共春人倚阑笑。属横塘那畔，双宿鸳鸯，切莫待、翠盖亭亭枯了。珠帘留一般，等得侬来，还怕红楼上灯早。刚是月初三，直恁娇多，画不出、两眉纤小。恨玉漏、宵深渐催人，祝海水添伊，也应嫌少。妆余易懒，向小窗书字。戏学簪花恁妍媚。乍箫边风悄，镜背鸾低，才一笑、又转碧纱幮里。夜来人未醉，烛泪偷零，偏管人间别离事。烧了博山香，小雪才过，浑不道、夜寒如此。怅鬓影、樊川半凋零，问甚日重逢，曲屏山底。"}