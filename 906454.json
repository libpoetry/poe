{"id":"906454","title":"花心动 七夕","dynasty":"宋","author":"李弥逊","text":"水馆风亭，晚香浓、一番荷芰经雨。簟枕乍闲，襟裾初试，散尽满轩袢暑。断云却送轻雷去，疏林外、玉钩微吐。夜未阑，秋生败叶，暗摧庭树。天上佳期久阻。星河畔，仙车缥缈云路。旧恨未平，幽欢难驻，洒落半天风露。绮罗人散金猊冷，醉魂到、华胥深处。洞户悄，南楼画角自语。"}