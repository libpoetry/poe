{"id":"1092071","title":"题龚嘉谋墨梅","dynasty":"宋","author":"王质","text":"梅花一枝复一枝，是邪非邪吾不知。空堂惨淡寒寂寞，安得璀璨生光辉。今朝朔云覆江野，无乃雪花冲屋楣。少定徐观元不尔，壁上横陈皆不飞。摩挲零乱争欲动，亟避又不来沾衣。稍悟寒英著明缟，已信未信犹衔疑。虽然是梅不是雪，亦岂人力攘天机。伸脚欲下俄复缩，泠泠亦似奔湍溪。忽听檐牙啅林雀，纷纷惊下玉葳蕤。鼻端三嗅定何有，萧骚若有霜风吹。乃是瀼溪小龚子，搦笔汎翰生清奇。老杜见松被松嚇，王子见梅遭梅欺。却忆西湖疏影里，断桥流水袖香归。"}