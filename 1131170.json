{"id":"1131170","title":"林正惠公挽词","dynasty":"宋","author":"楼钥","text":"爱直赵清献，忠文范景仁。累朝推旧德，今日见斯人。正色欲劘上，敢言宁顾身。紫枢方大用，惜不究经纶。去国名逾重，还朝道益尊。清虚怀骨鲠，严冷带春温。公绰真无欲，臧孙尚立言。骑箕虽永隔，精爽俨如存。凛凛古循吏，堂堂真巨公。死生忘度外，邪正烱胸中。忧世心诚切，筹边事已空。龟潭山下水，流庆与无穷。百辟素归重，三朝俱受知。风棱振台省，名字落戎夷。召节叨同命，几廷踵旧规。隧铭书不尽，归泣岘山碑。"}