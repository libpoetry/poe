{"id":"311056","title":"渡江云·夜雨寄怀心与南昌","dynasty":"现代","author":"郑元昭","text":"潺潺长夜雨，愁怀似旧，极目向遥天。锦衾薰不暖，更深睡浅，忘卸却花钿。千山绕梦，这离愁、依旧牵缠。问邻鸡、底须催晓，我是不曾眠。帘前。云痕烟色，晴未还疑，向遥空猜遍。人远也、微吟浅咏，只剩凄然。深情欲写怎生写，捏柔毫、辜负瑶笺。闲坐久，参来可是真禅。"}