{"id":"1104503","title":"眼儿媚","dynasty":"宋","author":"无名氏","text":"惨云愁雾罩江天。呵手卷帘看。蒙茸柳絮，万千蝴蝶，飞过危栏。后庭一树瑶华缀，零乱暗香残。今番桂影，也应寒重，不放新弯。忆从溪上得相逢。樽酒两心同。梅缄香雪，竹摇寒月，柳探春风。而今总是消魂处，冷落半床空。梦迷狂蝶，喜占乾鹊，愁望飞鸿。平生几度怨长亭。不似这番深。霜收水瘦，风流帆饱，怎忍轻分。栏干倚遍慵归去，独自个黄昏。荷横钗股，柳垂裙带，总是销魂。"}