{"id":"1131623","title":"挽谷子长","dynasty":"宋","author":"廖行之","text":"仁寿渠应尔，为君呼彼苍。若人奚所恨，夫我谓难量。好学颜何泯，多才贾遽亡。乘除馀庆在，薿薿看诸郎。百岁三之日，如君乃若然。谢庭凋玉树，楚泽毙兰荃。堂有双亲老，身无寸禄缘。英魂傥犹在，泣我此诗篇。伊昔拜芝宇，词场话俊游。一从分袂日，五阅鲙鲈秋。别梦思何极，长川逝莫留。盖棺俄隔世，空遣泪横流。"}