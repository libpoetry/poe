{"id":"811527","title":"送张伯史下第归","dynasty":"清","author":"冯㻾","text":"故人不得意，归卧故山岑。夜静一尊酒，月明千里心。君今任放达，余亦爱浮沈。去矣长安道，孤云何处寻。骋才时倚马，著论或经年。解道工无益，犹矜赋必传。自甘蒙鴳笑，未肯受蚿怜。最惜斯文意，苍茫落日县。学道将十载，荣枯已两忘。但愁无薄禄，何以慰高堂。惨淡交朋泪，风尘客子装。谁能吹黍谷，一为变春阳。"}