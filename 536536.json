{"id":"536536","title":"游西山诸寺有感","dynasty":"明","author":"王世贞","text":"西山二百寺，蝉缓琉璃刹。其人中贵人，往往称檀越。银汉割岧峣，珠宫斗巀嵲。吐磴穷百盘，束流规千折。蹙阶白玉尘，飞坐黄金屑。斗削神力回，向背鬼工绝。世尊趺青莲，妆严明秋月。龙象左右陈，罗叉后先列。我闻说法时，乞食仅一钵。誓以不住身，普代众生孽。长者虽布金，小果那得说。柰何贪嗔念，希与圣谛结。填沙南赡髓，饰像恒河血。净土炯自如，广轮虚真辙。呜呼西竺冤，万古谁能雪。"}