{"id":"609865","title":"天马行赠朱维翰父子","dynasty":"明","author":"韩上桂","text":"我闻良骥之子常汗血，足历天衢惊灭没。雄姿逸态转风云，照日霜蹄明皓雪。此马气格久负奇，自期伯乐早见知。朝策扶桑随日驭，夕经弱水绕昆池。锦障妆成云雾色，金鞭琢削珊瑚枝。乍来汉阙矜形影，曳出神宫光陆离。世人见此同叹息，咫尺精灵那敢逼。穆王八骏未应先，汉文九马虚求直。只今蹶足暂来东，缘江草绿嘶轻风。时来终自致云汉，气奋复欲跨崆峒。不信世间能有此，看君父子尽神骢。"}