{"id":"1117115","title":"学士院端午帖子二十七首 皇太后阁六首","dynasty":"宋","author":"苏辙","text":"寿康朝谒蚤，长信燕閒多。不有图书乐，其如昼漏何。玉宇宜朱夏，壶冰生晚凉。深心念行暍，清夜久焚香。蚕宫罢采撷，暴室献朱黄。翕呷霜纨动，阑班綵缕长。六宫无事著嬉游，百药初成及早收。菖歜还羞十二节，椿年自占八千秋。万寿仍萦长命缕，虚心不著赤灵符。民间风俗疑当共，天上清高定尔无。扬子江心泻镜龙，波如细縠不摇风。宫中禁捧秋天月，长照人心助至公。"}