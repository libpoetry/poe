{"id":"1239774","title":"杨孟载画竹","dynasty":"元末明初","author":"徐贲","text":"江南看竹不为罕，水郭山村常种满。东里千竿绕佛亭，西邻万本连书馆。密叶分阴小阁深，斜枝度影虚帘短。萧疏夜月翠羽凉，摇曳南风鸟声暖。嗟余好竹处处游，径造岂减王猷诞。湘江淇水无不到，嶰谷柯亭亦尝款。人间音律性所好，收作鸾笙与凤管。或裁文箨制小冠，时寻新笋供清馔。朝行竹下暮仍往，自谓竹缘终不断。朅来并州苦寒地，沙土扑面心烦懑。宁无寒草共山花，惟觉粗疏俗吾眼。胸中尘气久已积，对此汾河讵能浣。君心饱有渭川思，挥洒风烟意閒散。封图远送邀我题，措语苦涩颜何赧。"}