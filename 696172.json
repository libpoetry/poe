{"id":"696172","title":"挽邓大尹二首","dynasty":"明","author":"罗亨信","text":"才华卓荦冠群英，作邑名藩最有声。化俗鸣琴推子贱，赋归拂袖学渊明。投闲自许跻耆耄，乘化谁知隔杳冥。朋旧不堪增感慨，临风些罢为沾缨。解印归来卧白云，溪山容与谢尘纷。宗姻揖让敦彝典，孙子贻谋蔼礼文。宦辙每嗟离别久，神游遽尔死生分。何年埋玉芳山下，鹤唳猿啼不忍闻。"}