{"id":"1112304","title":"宫保庞丞相以诗二首见寄次韵和答","dynasty":"宋","author":"宋庠","text":"西畿三辅切天阍，何意颁来细札文。学谬诗书惭作帅，身非圳亩更思君。使轺结辙横周道，乡木交阴忆汉枌。保傅上才敦雅眷，满章褒意蔼兰薰。出入台阶谢奋庸，白头持节更为公。临民不称瞻岩尹，慰俗犹依赠扇风。天许云鸿矰缴外，世怜池鹜稻粮中。一闻丽唱情何极，心结平津旧阁东。"}