{"id":"622716","title":"春山八事 其二 春松","dynasty":"明","author":"郭之奇","text":"春松不异冬，每见东吹簸。方知霜雪含，未许烟云卧。所志在干霄，独有高山佐。亭亭百尺姿，连群相友和。晓日翠华凝，夜月疏光破。群树皆遥揖，凡栖宁敢过。自凭夏氏食，复使齐共饿。百代异枯荣，千人分吊贺。岂不罹岁寒，于此明肩荷。是以甘殊谷，羞言秦五大。为我留青青，幸无樵采剉。幽人既同兹，永令清风播。"}