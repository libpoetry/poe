{"id":"779233","title":"壶中天慢 和李清照《漱玉词》","dynasty":"清","author":"顾太清","text":"东风吹尽，便绣箔重重，春光难闭。柳悴花憔留不住，又早清和天气。梅子心酸，文无草长，尝遍断肠味。将离开矣，行人千里谁寄。帘卷四面青山，天涯望处，短屏风空倚。宿洒新愁浑未醒，苦被鹦哥唤起。锦瑟调弦，金钗画字，说不了心中意。一江烟水，试问潮信来未。"}