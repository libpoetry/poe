{"id":"1105163","title":"古寺清秋日","dynasty":"宋","author":"文彦博","text":"古寺清秋日，微凉宝殿中。玉题高纳月，金铎碎摇风。翠藓缘阶碧，幽兰裛露红。闲听连叶漏，吟对惠休公。古寺清秋日，幽闲景倍殊。晚云遮鹫岭，新月照虾须。玉露沾篱菊，金风落井梧。武泥求泛驾，张翰莫思鲈。古寺清秋日，登楼拥鼻吟。微凉生柰苑，轻吹动香林。窗外萤飞火，篱边菊散金。静弹流水曲，何处有知音。古寺清秋日，潘郎兴倍长。院闲披鹤氅，人静掩鹰房。密树惊晨鹊，幽轩耿夜螀。班姬应咏扇，通夕恨昭阳。古寺清秋日，含毫凭小楼。雨微滋石藓，烟淡落霜楸。紫燕休巢幕，苍鹰已下韝。闲倾浮蚁酎，时典鹔鹴裘。"}