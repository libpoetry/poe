{"id":"823598","title":"黄莺儿 次柳屯田韵","dynasty":"清末近现代初","author":"吴湖帆","text":"东君原是繁华主。省得秾芳迎日，晴波浮烟，黄鹂弄鸣深树。敢唤彻海棠魂，乞借春阴语。少年情绪争拚，扣动心弦，凭向谁诉。还据。漏泄好春光，怕被风吹去。恣狂蜂蝶，惹草沾花，无端浪飞随舞。望细柳小红桥，绿水萦回处。相见舣棹空明，天许人容与。"}