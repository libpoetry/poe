{"id":"1110839","title":"舟次鼋湖阻水因由董山","dynasty":"宋","author":"朱槔","text":"山雨疏疏心又惊，起瞻天色斗微明。他年一枕江关梦，知忆蓬窗此夜声。一川黄浊写昆崙，苦恨南溪不尽吞。三老亦知行意速，时时插竹记沙痕。拂拂朝霞到客舟，苦疑雨意在鸣鸠。好峰天半元相识，且作僧床挟策游。梦好山晴晓不知，船边今日见须眉。向来快写昆崙地，元有薰风绿尽时。"}