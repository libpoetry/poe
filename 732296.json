{"id":"732296","title":"哭陈定生","dynasty":"清","author":"任源祥","text":"天道一何远，夺吾陈仲弓。典型忽已替，志义更谁同。忆昔文章盛，相资气谊隆。先民推李郭，后进说褒融。清议排群小，危言仗数公。司徒神采毅，上舍羽毛丰。厨顾名流辈，龙鸾国士风。节由贞母峻，德自隐君崇。疾恶元成性，防微实有功。祸机乘间发，世变涉途穷。消长波涛里，存亡险阻中。冯生如束湿，吾党尽飞蓬。硕果人还在，灵光数未终。铜官秋色静，阳羡晓云空。默坐书千卷，论诗酒百筒。忘年为倡和，推分略愚侗。得句成欣赏，翻经赖折衷。狂夫惭阮籍，老友识王戎。庭训高宗匠，家声擅国工。祇今瞻仰失，歌阕涕沾胸。"}