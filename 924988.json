{"id":"924988","title":"游太山四首 其一 初入南山","dynasty":"宋","author":"苏辙","text":"自我来济南，经年未尝出。不知西城外，有路通石壁。初行涧谷浅，渐远峰峦积。翠屏互舒卷，耕耨随攲侧。云木散山阿，逆旅时百室。兹人谓川路，此意属行客。久游自多念，忽误向所历。嘉陵万壑底，栈道百回屈。崖巘递峥嵘，征夫时出没。行李虽云艰，幽邃亦已剧。坐缘斗升米，被此尘土厄。何年道褒斜，长啸理轻策。"}