{"id":"789181","title":"满江红 焚旧寄吴门诗文感赋二首 其二","dynasty":"清","author":"王策","text":"不是无情，忍埋没、文章光价。算海内、斯人一去，知音者寡。费我十年鹦鹉赋，误他半世鸳鸯社。问这般、相累是谁欤，微名也。道韫姊，毋惊讶。蹇修辈，烦传话。从今休许我，曹刘沈谢。痛定始知才是祟，悟来深信缘都假。卷吟笺、交付祖龙灰，贻泉下。"}