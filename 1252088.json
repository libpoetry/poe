{"id":"1252088","title":"戏简彦衡彦宾昆仲兄客陆庄弟客镇右","dynasty":"元末明初","author":"陈亮","text":"陆浑庄畔多芳树，旧识德成岩下路。书堂正对大溪头，犹是伸蒙旧居处。读书何必傍溪山，书编幽兴自相关。亦知林下云泉好，应恨堤中日月閒。客衣未垢宁辞浣，湖上月明随往返。却忆惠连深下帷，一去不知春事远。近堤蒲叶已含滋，五日归心岂肯迟。预拂东林松下石，与君长日话襟期。"}