{"id":"687857","title":"梅花","dynasty":"明","author":"庄昶","text":"古今世态本无穷，只在千红万紫中。他日肯将调鼎意，白头分付各春风。看到梅花眼莫狂，梅花狂岂易商量。而今莫把林逋笑，犹有林逋识暗香。梅花明月写天机，写到无诗乃是诗。若说无诗还错否，邵尧夫也不能知。笑把梅花醉一歌，九方皋奈简斋何。溪云老子糊涂甚，尽说庖羲一画多。"}