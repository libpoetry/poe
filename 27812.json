{"id":"27812","title":"初夏即事寄鲁望","dynasty":"唐代","author":"皮日休","text":"夏景恬且旷，远人疾初平。黄鸟语方熟，紫桐阴正清。廨宇有幽处，私游无定程。归来闭双关，亦忘枯与荣。土室作深谷，藓垣为干城。俯杉突杝架，迸笋支檐楹。片石共坐稳，病鹤同喜晴。瘿木四五器，筇杖一两茎。泉为葛天味，松作羲皇声。或看名画彻，或吟闲诗成。忽枕素琴睡，时把仙书行。自然寡俦侣，莫说更纷争。具区包地髓，震泽含天英。粤从三让来，俊造纷然生。顾予客兹地，薄我皆为伧。唯有陆夫子，尽力提客卿。各负出俗才，俱怀超世情。驻我一栈车，啜君数藜羹。敲门若我访，倒屣欣逢迎。胡饼蒸甚熟，貊盘举尤轻。茗脆不禁炙，酒肥或难倾。扫除就藤下，移榻寻虚明。唯共陆夫子，醉与天壤并。"}