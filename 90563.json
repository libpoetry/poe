{"id":"90563","title":"三辰砚屏歌","dynasty":"宋代","author":"杨万里","text":"天光小紫日淡红，月光正与日相通。一星雪白大於黍，走近月旁无半武。吾闻三辰不并明，如何日中见月星？霜後梨花定非端，春秋获麟不应贵。君不见八月十五夜向晨，东方亭亭升火轮。西有玉李伴金盆。是时三辰正如许。君不著眼君莫论。吾家大阮嗜文字，看书到膮那能睡。三辰并光射窗儿，影落砚屏不容洗。就中月轮景特奇，桂树可数叶与枝。烟如秋水涵荇藻，天巧此岂人能为？怀壁未为罪，借书未为痴。公当十袭古锦帊，如何传翫十手把？不防夜半有力者。"}