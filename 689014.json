{"id":"689014","title":"山居","dynasty":"明","author":"何绛","text":"几日谢人事，柴门长薜萝。雨增山瀑响，晴出远峰多。洗菌除云气，添薪折涧柯。忘机有牧竖，犹自隔溪歌。茅屋藏深树，寂然无四邻。纵横云塞户，出入鸟随身。涧有前宵雨，花开三月春。山居虽淡薄，聊自养天真。山田风雨好，终岁有馀粮。削筫分厨水，疏林接日光。岭猿偷树果，松子落绳床。粥饭随时节，余心自不忙。幽居无一事，独夜引微情。月出山逾静，风停云更行。诸溪响自答，万籁气相生。何以为今夕，闲心任晦明。寂寂夜将半，竹风响入房。鸟依松榻寐，星倚石窗光。树叶带霜落，秋茅束枕香。邻僧来日约，扶杖到云乡。不向人间住，何须甲子书。桃花开洞口，竹杖入山初。笔墨从吾好，禅心久已除。倦来开小榻，闲卧对窗虚。偶乘风日好，策杖入烟霞。采得邻峰笋，烹将隔岁茶。留人坐芳草，带月啖松花。不是孤高客，谁过处士家。"}