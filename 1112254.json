{"id":"1112254","title":"梅花喜神谱 烂熳二十八枝","dynasty":"宋","author":"宋伯仁","text":"尘匣启菱花，丑妍无不识。羞杀几英雄，霜髯太煎逼。谁叹月娟娟，霜天闲却手。醉者未能醒，不必重斟酒。兖鷩毳希元，君尊十二旒。璪取玉以文，五采宗成周。秀铁压肩寒，中原思未报。何日扫边尘，别裹朝天帽。汉帝欲成仙，王母从天下。结实动千年，三偷尤可诧。缯壳烂缃枝，夏果收新绿。玉真望甘鲜，不管邮兵哭。览辉千仞高，君子思在治。朝阳如不鸣，敢言当自愧。经纬出天机，画檐斜挂箅。可惜巧于蚕，无补人间世。舣艇白鸥边，寒雨敲青箬。骇浪不回头，方识江湖乐。八珍风味清，藜肠岂曾识。堪嗤尝脔人，欲与鱼兼得。花香专引蝶，非蝶亦飞来。顾影不知耻，良为贪者哀。足下一封书，子卿归自虏。虽曰诳单于，孤忠传万古。十钻无遗策，宁免刳肠忧。何如隐莲叶，千岁成仙游。苍生望云霓，难作池中物。孔明卧隆中，天子势亦屈。三拍羽翎寒，风雨不改度。起舞何人斯，男儿当自寤。赤壁梦醒时，雨洒玄裳湿。声欲闻于天，故向松梢立。新绿小池沼，田田浮翠钱。雨中珠万颗，巧妇其能穿。世久无渊明，黄花为谁好。青女自凌威，寒香未容老。点异二三子，铿尔舍而作。江上数峰青，湘灵徒寂寞。鼕鼕和歌管，蒉桴无复存。堪笑不知量，以布过雷门。紫陌暖风细，露房山更深。蜜甜不知味，万花空损心。东风开绣帘，且向花梢立。主人忘旧交，雕梁不须入。雪羽卧晴沙，渔人无可虑。机事亦难忘，不如且飞去。很禽忘所俦，翻身拿鸟雀。羽毛同所天，何苦强凌弱。世道多巇㠊，进趋思退却。一步一回头，庶无轻失脚。粉黛巧妆施，菱花还自照。底事不争妍，又恐西施笑。万里收纤云，一钩悬碧落。缺圆无定时，人间几愁乐。无心出岫时，山腰横一抹。为霖覆手间，岂容留旱魃。"}