{"id":"685704","title":"金陵九思 一思","dynasty":"明","author":"邓氏（文太青继室","text":"我所思兮在烈山，欲往从之阻汉关。层云高锁二陵寒，侧身南望涕汍澜。美人赠我落霞琴，何以报之黄缕金。路远莫致倚噤吟，朱湖松浪海潮音，安得开襟啸蒋岑。我所思兮在澄江，欲往从之横郧襄。兼天彭泽接浔阳，侧身南望涕淋浪。美人赠我虎魄燕，何以报之月鹊扇。路远莫致倚凄断，天际绮霞连复散，安得扬帆挥净练。我所思兮在桃叶，欲往从之无桂楫。黄河天上难为涉，侧身南望涕厌浥。美人赠我一握兰，何以报之双彄环。路远莫致倚辛酸，邀笛秦淮荡画船，安得清流采并莲。我所思兮在雨花，欲往从之失贯查。秦云雪暗乱蓬麻，侧身南望涕交加。美人赠我同心梅，何以报之夜明苔。路远莫致倚徘徊，先王华表玉为台，安得乘鸾锦昼回。我所思兮在石城，欲往从之哄渭泾。八川强半寇纵横，侧身南望涕飘零。美人赠我闻遐草，何以报之嗽金鸟。路远莫致倚窈纠，莫愁香径菱歌绕，安得飞棹移凫藻。我所思兮在玄湖，欲往从之限孟诸。柳断隋堤失茫渠，侧身南望涕连珠。美人赠我丽居香，何以报之明月珰。路远莫致倚傍徨，芙蓉玉镜艳红妆，安得临风翠盖傍。我所思兮在凤台，欲往从之烟雨霾。剑天秋气晚风哀，侧身南望涕盈怀。美人赠我鸳鸯襦，何以报之上清珠。路远莫致倚踌蹰，盝冈茵草带香铺，安得高眺白云衢。我所思兮在燕矶，欲往从之畏鼓鼙。愁看越鸟向风栖，侧身南望涕挥衣。美人赠我绿桂膏，何以报之赤霜袍。路远莫致倚忉劳，俯江春霁浪花高，安得片帆挂远涛。我所思兮在鹭州，欲往从之乏紫骝。鹿车双挽尚淹留，侧身南望涕凝眸。美人赠我紫英裙，何以报之绿熊茵。路远莫致倚呻颦，天外长波二水分，安得三山弄月轮。"}