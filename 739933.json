{"id":"739933","title":"题欧舫新诗时届季冬栖息三慧庵相约蔬食习养生之术余未克赴也 其二","dynasty":"清","author":"姚范","text":"世间宦游人，譬如陈肴饩。刍豢日厌尝，溪毛登俎贵。朝朝伊蒲馔，放箸或一喟。轩冕咏皋壤，山林志茅汇。所以邴仲容，千载希风采。先生善晚研，江湖归彷佛。何处解脱食，不揽四食味。一卷山水音，无尽烟霞气。"}