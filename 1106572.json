{"id":"1106572","title":"集秦国文恭公句寿胡正仲四首","dynasty":"宋","author":"王质","text":"绛霄别有大罗天，钧奏声沈帝所闲。岁晚政成丹诏下，水苍朝佩响珊珊。玉蟾濡翰待君挥，五世嘉占得凤飞。朝野多驩天子圣，便应调鼎向黄扉。君在东南第一流，绿绨膺检出神州。举头试作长安望，昨夜灵槎近斗牛。三殿觚棱照綵霓，星邮传诏紫芝泥。休论万里封侯事，此去青云别有梯。"}