{"id":"688237","title":"落花","dynasty":"明","author":"朱浙","text":"花开长自掩柴扉，闻道春归却未归。出洞暗随流水远，乘风高逐晓云飞。馀香正喜临书幌，秀色还堪著綵衣。病起逢春抛药裹，摩娑瘦骨近应肥。倦倚危阑日未斜，碧云芳草遍天涯。泥融海燕营香垒，花暖崖蜂闹晚衙。抚景有时成独笑，留春无计转须嗟。何当一摘蟠桃实，共结幽期九万赊。一拂瑶琴一再弹，春明那负酒杯宽。红英树尾香犹恋，绿玉庭心影正团。清景可孤天上月，流光堪老镜中鸾。槁桐不尽相思调，忍探当年白玉环。白石苔生紫锦鳞，繁英碎点绣文茵。攀翻曾被君王宠，摧落均沾天地仁。明月关河千里共，春山风雨一番新。长安陌上花如绮，多少人间自得人。"}