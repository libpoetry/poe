{"id":"405263","title":"减字浣溪沙","dynasty":"近现代末当代初","author":"赵尊岳","text":"谁道伤离不断魂。凉蟾疏雨坐黄昏。梨花还掩去时门。怨曲近翻新水令，暗香遥忆故山云。留连无计只逡巡。花雨缤纷惹鬓丝。月明脆管出帘时。十分清不受人知。芍药艳扶箫凤立，鹍鸡舞压镜鸾低。不成春去不芳期。掩泪临歧抵死难。细风扶梦到长安。杜鹃声里凭阑干。贴地纤腰偷入破，殢人娇语伴尊前。而今消息各人天。翠罨蓬山第几重。云涯怅望蕊珠宫。舞腰仙佩玉葱笼。河满一声化外别，婵娟千里梦中逢。高楼清角夕阳红。钿毂珠尘事已非。一春花事怕将离。翠眉频促马频嘶。芳阁旧题攲醉墨，小巢新燕卸芹泥。绿阴如梦忆人时。"}