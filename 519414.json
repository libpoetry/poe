{"id":"519414","title":"五马朝天行送严宗哲太守","dynasty":"明","author":"朱诚泳","text":"五鼓紞如天欲曙，喧传五马朝天去。朱轓皂盖引双旌，逸气摩空更轩翥。文章太守真奇才，元驱五马从天来。霜蹄二十起云雾，遥遥复上黄金台。黄金台高几千尺，凤阁龙楼绚晴日。台边五马系三花，入觐天颜述臣职。年来善政满四方，口碑载道声洋洋。赐金增秩荷殊宠，永兴山水皆辉光。知君此去追前烈，鼎鼐盐梅待调燮。古来郡守作三公，努力功名趁头黑。"}