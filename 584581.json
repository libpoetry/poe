{"id":"584581","title":"碌碌篇","dynasty":"明","author":"黄衷","text":"碌碌困尘土，悠悠怀古先。落落委逝波，灼灼皆英贤。不见中山酝，一醉日已千。会须尽百醉，乾坤任回旋。不见游仙枕，心往神翩翩。愿安霜雪颅，一梦周八埏。红颜岂不佳，静志金石坚。白璧岂不佳，介士瓦砾捐。文车拥华绣，露槿照荒壖。何如卖畚叟，冷笑生霞烟。愚智均碌碌，吾人奚较然。支颐天全所，长玩秋水篇。"}