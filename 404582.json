{"id":"404582","title":"水调歌头·乙卯元夕柳州驾鹤山麓初见小桃花","dynasty":"近现代末当代初","author":"张珍怀","text":"几户倚山麓，静悄掩柴扉。坡陀莫讶苔滑，稳步且纡回。云巘沉沉初睡，明月泠泠如水，吟望拄筇归。缥缈听风籁，驾鹤玉笙吹。春犹浅，寒尚峭，夜何其。欹枕百无聊赖，梦断叫荒鸡。秉烛嫣然凝盼，照眼花枝红灿，慰我客中思。良夜喜无寐，还共醉芳卮。"}