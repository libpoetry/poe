{"id":"416317","title":"六州歌头 过淮张故宫","dynasty":"近现代","author":"吴梅","text":"棠花落尽，春老丽娃乡。西亭外，重凝望。小城荒，步崇冈。还记齐云事，上元节，张灯乐，诗酒夜，笙歌地，盛冠裳。日冷梧台，王气东吴墨，怀古苍凉。况甘泉传火，翠瓦碎鸳鸯。如过维扬。吊雷塘。叹桐香馆，惠芳院，身尘土，志冰霜。雄业去，三宫殉，七姬亡，费思量。芳草红心遍，问何处，玉棺藏。谁霸主，谁天子，总黄粱。回首金陵椒殿，沦禾黍一例沧桑。但年年七月，犹爇六街香，苦念君王。"}