{"id":"1224051","title":"塞上曲","dynasty":"元","author":"杨载","text":"沙塞何窅窅，树短百草长。大河屈曲流，不复辨四方。驱车日将夕，黑云隐长冈。人马俱饥疲，解鞍饮寒塘。张坐逐平地，击火烧乌羊。挏酪过醇酎，摇艳盈杯觞。既醉歌呜呜，顿蹋如惊狂。月从天外来，耿耿流素光。悲风动寥廓，拂面吹胡霜。白雁中夜飞，参差自成行。一箭落霜羽，挟弓负豪强。中情无留滞，千载能鹰扬。"}