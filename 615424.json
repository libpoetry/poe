{"id":"615424","title":"金陵归思漫成百韵","dynasty":"明","author":"李孙宸","text":"俯仰笑寥廓，蹉跎感岁年。浪游今倦矣，缅想昔依然。涨海重溟外，驼山数亩廛。先人遗素业，生计剩青毡。负笈三城社，论文五穗边。交亲多慷慨，文酒得周旋。台上回金勒，花前拾翠钿。姓名埋市井，歌舞出鞦韆。有客尊常满，无营磬屡悬。彩毫从汩没，侧注漫拘挛。射策收仍罢，焚舟计转坚。未酬三釜愿，俄及百忧煎。世事支床失，雄心枕块捐。馀生存视息，大业久迍邅。岂复谋衣食，终难谢椠铅。谬承辟选诏，旋泛孝廉船。翡翠初来粤，黄金遂市燕。连城誇十五，奏牍诧三千。王气瞻宫阙，鸿图陋涧瀍。北门叨选士，中秘更抽玄。缓步铜龙署，高谈碣石天。笔花飞锦绮，文彩吐蜿蜓。待诏时催草，承恩间赐莲。阳春矜白雪，清庙奏朱弦。霄汉身能致，烟霞疾未痊。主恩宽药里，马鬣扫松阡。寂寞蓬蒿径，荒芜下噀田。禄微耕未代，心远地逾偏。凿沼鱼瀺灂，开林草郁芊。岁时过父老，伏腊话姻㜕。霞岛桡从泛，罗浮屐屡穿。灶寻葛令迹，偈悟慧师禅。采药供餐饵，留题遍劖镌。尘心顿濯濯，飙驭欲翩翩。色借观涛起，怀翻恋阙牵。莺花蓟北望，猿鹤草堂悁。吴越随游涉，江湖信溯沿。武林花澹澹，茂苑柳娟娟。幽思邮程缓，纡途岁月愆。鹓行方问侣，龙驭再升軿。泪与遗弓堕，人同丧考㾓。重明新出震，万物睹乘乾。玉帛冠裳集，金鸡诏命宣。凤仪开景运，河瑞兆清涟。共喜屯膏沛，还看泰茹连。赐环旌戆直，搜逸遍陬?。边羽振飞鹭，峨冠列珥蝉。礼闱分较士，皇路广登贤。剖璞期收玉，然犀易照渊。骨多千里骏，鉴拟九方歅。虎观春风启，鸡筹晓漏传。两朝徵实录，内制代宸篇。禁地容开局，时髦预比肩。常分法厨粟，亦割大官鲜。快睹丰亨盛，时防鼎趾颠。绸缪疏户牖，氛祲动戈鋋。辽左围方急，西川祸更延。军符十道出，烽燧九边然。输挽闾阎竭，膏脂郡邑脧。逃臣轻国法，悍卒挟金钱。风鹤皆成敌，旄倪谁为怜。蚊微山岂负，禽小海思填。廊庙髀徒拊，干城略孰专。无繇纡国难，空愧备词员。欲上千秋鉴，先驰四牡駽。羊肠轻叱驭，鸟道仰飞鸢。击楫心逾壮，听鸡舞独先。藩屏封典重，带砺本支绵。赋雪实游满，趋风车骑阗。曳裾疏礼数，授简喜翩翾。役以皇华竣，程宽昼锦还。但濡马六辔，遑惜足重趼。返棹回阳月，宁家寒食前。客心纷去住，时序忽流迁。丘壑情偏适，简书迫已遄。敢言于役瘁，重荷宠光殷。周道停征旆，桥门拥绛旃。宫墙瞻肃穆，桃李竞芳妍。铃铎传宵警，诗书伴昼眠。化期收棫朴，材不乏楠楩。虎踞山形壮，龙蟠帝业全。远臣心自耿，拙宦僻相便。衰任逢歌凤，升宁兆献鳣。幽奇多搜历，竿牍懒板缘。术自疏经世，恩还录讲筵。诜诜承緌佩，袅袅近炉烟。微悃惭输曝，虚怀负转圜。仍辞丹禁席，重理白门鞭。礼乐彝夔旧，秩宗夙夜虔。江山还旧识，寮寀尽新铨。幸值皇威赫，欣闻虏骑跧。华夷通正朔，天地厌腥膻。疏散材何补，倡狂性不悛。何当恋簪绂，祇合老林泉。松竹开三径，云山访列仙。鹤台春寂寂，蒲涧水溅溅。石髓非难遇，朱霞或可搴。那能甘雉畜，且去学鸿骞。决计应须早，回头便堕缠。出门即有路，咫尺昆崙巅。"}