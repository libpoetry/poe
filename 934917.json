{"id":"934917","title":"一百五日行","dynasty":"宋","author":"陆游","text":"一百五日东郊时，陂塘水满雨如丝。人家青烟不禁火，俚俗岂复思子推。旧坟年多木已拱，新坟积土高累累。老鸦飞鸣衔肉去，纸钱雨湿挂树枝。深松茂柏死自乐，地下应笑生人悲。眼中青山身后冢，此事决定君何疑。风吹云破日下照，小滩碎砾光陆离。停车暂憩道傍舍，解囊且补残春诗。"}