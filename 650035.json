{"id":"650035","title":"冯主事粉署画故山读书处","dynasty":"明","author":"李时勉","text":"忆昔少年读书处，野竹苍松蔼云雾。下帷尽日绝烦嚣，开帙临窗得深趣。荜门蓬户霏岩烟，溪壑犹为静者怜。孔明有意吟梁甫，扬子留心草太玄。清风最好穷今古，焚兰映雪甘辛苦。十年游息无与伦，数亩林泉自为侣。君不见狂侠儿，轻裘骏马纷相驰。白日群游几人伴，青楼一笑千金资。又不见富家子，锦衣珍馔矜豪侈。堂上歌钟遏晓云，门前车马如流水。但誇意气恣所为，一字从来都不知。羲和西飞花落地，昨日繁华今日非。以兹感激志犹勤，踪迹频年不出门。长杨赋就人始羡，金榜名成谁不闻。自从作官别乡井，羁思离怀不能屏。故令图绘坐中看，咫尺江上觉寥迥。粉署长閒乐有馀，朝回对此形神舒。倚槛浑惊蠹鱼起，临潭宛见鲛人居。大夫出身事明主，报国何心怀旧土。却笑吴中张季鹰，独忆秋风便归去。吾观冯子好胸襟，画图幽意颇难寻。欲将蠹简树勋业，不负当年一片心。"}