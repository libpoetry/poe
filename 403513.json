{"id":"403513","title":"法曲献仙音 巧节后一日作","dynasty":"近现代末当代初","author":"刘蘅","text":"小扇飏秋，一灯支暝，佩响惟馀檐铁。乍合旋分，近圆仍缺，离魂暗销弦月。较昨夜针楼底，情怀又都别。向谁说。祇栏干、不禁风露，才雁过、无奈砌蛩还咽。苦爱倚银屏，看断河、水影明灭。为想仙衣，这新啼、香痕犹叠。笑人间儿女，枉也几番心结。"}