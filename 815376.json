{"id":"815376","title":"风入松二首","dynasty":"清","author":"项鸿祚","text":"垂杨丝雨小窗前，湿粉坠香绵。东君不是繁华主，怕匆匆、信了啼鹃。要趁楝花风起，送他桃叶舟还。每逢三月病恹恹，诗负衍波笺。连宵懒索金蕉饮，有篝灯、知我无眠。忽忆去年今夜，春寒第几楼边。生香吹散锦熏笼，门掩绿阴中。筹花斗草年年事，今年怎、事事疏慵。桃叶轻随逝水，柳枝瘦舞迥风。月明应笑画堂空，小阁睡娃僮。新愁隔断相思路，湘罗揾、难寄啼红。不恨寻春较晚，可怜俱是飞蓬。"}