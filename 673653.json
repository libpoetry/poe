{"id":"673653","title":"寿林母太安人","dynasty":"明","author":"李廷美","text":"碧桃香，萱草绿，高堂宴坐人如玉。紫霞满酌黄金卮，羽衣缓舞霓裳曲。天涯游子新归来，白头一见心颜开。乌纱视膳登元炜，彩服承欢戏老莱。自言蔗境日西薄，眼看三凤巢阿阁。君恩荡荡高云天，祖泽绵绵重山岳。桑田沧海几回春，王母麻姑即世人。纵然地上多龟鹤，那似家中有凤麟。"}