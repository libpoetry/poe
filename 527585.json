{"id":"527585","title":"关索岭","dynasty":"明","author":"何景明","text":"噫嘻吁，崄巇何天设之危艰。下有奔雷喷雪之飞壑，上有悬崖石栈百折而造天。嵚崟兮巉岩，面复兮盘盘。行人雁陈而鱼贯，计分寸兮跻攀。飞鸟兮折翼，猴猱兮无援。苟失足殒岩而落箐兮，曾不足以充虎蛇之餐。朝不见日，夕不见月，云烟惨惨兮昼夜寒。噫嘻乎，何天设之危艰，我来倚绝壁而长望，盖不知蜀道之为难。"}