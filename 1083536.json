{"id":"1083536","title":"寄题郑亨仲可友亭","dynasty":"宋","author":"范浚","text":"郑君坐交穷，结柳穷不去。无朋长独立，老大荒村住。荒村扫人迹，取友惟西山。当应爱山标，可望不可攀。牵萝架风亭，巀嶭揖高调。修檐入危碧，阮眼坐相照。嗟今轻薄子，对面生九疑。宁如友真山，贞质终无移。怜君意超超，愧我劳勿勿。未共结交心，漫负心脾骨。"}