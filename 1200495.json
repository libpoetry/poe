{"id":"1200495","title":"海上自之罘至成山览秦皇汉武遗迹","dynasty":"元","author":"宋无","text":"雾气沈坤极，涛声撼北溟。云霞五色水，丹碧万重屏。脉络华夷秀，并吞宇宙青。石梁横地户，洞构压风霆。砰磕纷鸣鼓，漰渹疾建瓴。提封思霸主，巡狩陟遐坰。黔首何多难，皇居不少宁。山驱麟避薮，海塞蜃迁庭。卤簿周荒服，鳞虫畏典刑。天吴惊象驾，精卫泣銮铃。浪激秦嬴怒，崖崩汉武灵。空悲祖龙死，但觉鲍鱼腥。采药终骄妄，求仙竟杳冥。惟闻传二世，无复享千龄。古昔飞腾客，能存变化形。解交乌兔髓，定翳凤凰翎。玉检微藏旨，金丹别有经。东华司算历，南岳考功铭。亿劫开玄閟，三宫护紫扃。睿仁斯可冀，淫暴讵堪听。漫致安期舄，虚邀阿母軿。昆池波鼎沸，阿阁土花零。夜雨蛇升树，春潮蛤上汀。茂陵迷乱草，禁苑暗流萤。奢侈如飘电，危亡若炳星。明君当至治，方士或来停。火宅休生棘，情河易转萍。愿逢清静化，昌运几时丁。"}