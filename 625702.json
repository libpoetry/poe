{"id":"625702","title":"哭石交十首 其三","dynasty":"明","author":"谢元汴","text":"训狐老成魅，厌闻人血腥。身非苕华质，饪割同秋鲭。浊水不流渭，清水不流泾。我石匪浣衣，危立峙中庭。雷风水火力，受此崭宕形。桀纣为兄弟，何以茂舜荣。奇杌为一家，何以秀尧苓。我意不如石，怪叹生幽冥。敢失童麋步，壮趾以灭铭。石孤如谏士，石严如司刑。昔为石磊磊，今为冢青青。"}