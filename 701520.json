{"id":"701520","title":"春日田园杂兴次郑大尹韵","dynasty":"明","author":"黄佐","text":"农圃归来荷圣朝，暖风迟日出迢遥。青黄夹路携儿看，花竹成畦课仆浇。牛带寒鸦过别浦，叶随流水聚平桥。年来自觉疏慵甚，无奈流莺早见招。黄犊悠悠不用鞭，绿杨袅袅未舒绵。即看喜气通丘壑，已有和风到海天。陌上斗歌人似月，花间吹笛酒如泉。年来种秫开三径，不为青山有杜鹃。"}