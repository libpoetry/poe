{"id":"1244097","title":"代送安成潘判官","dynasty":"元末明初","author":"郭钰","text":"玄云夜开景星现，野田秋枯甘雨遍。潘侯为政今若兹，在于贱子何由羡。安成昔变虎狼都，黠者为鼠痴为鱼。西风落日一回首，惨淡百尺书台孤。万马南来如电扫，风俗只今还再造。遗民一二尽疮痍，潘侯辍哺伤怀抱。朝驯蛇虺归青山，夕抱赤子衽席间。一朝威武收功易，三载抚字推心难。潘侯报政赴京国，不敢含啼卧车辙。再拜君王愿借恂，重来早建黄金节。"}