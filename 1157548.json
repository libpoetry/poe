{"id":"1157548","title":"效陶潜体诗十六首 其十","dynasty":"唐","author":"白居易","text":"湛湛尊中酒，有功不自伐。不伐人不知，我今代其说。良将临大敌，前驱千万卒。一箪投河饮，赴死心如一。壮士磨匕首，勇愤气咆?。一酣忘报雠，四体如无骨。东海杀孝妇，天旱踰年月。一酌酹其魂，通宵雨不歇。咸阳秦狱气，冤痛结为物。千岁不肯散，一沃亦销失。况兹儿女恨，及彼幽忧疾。快饮无不消，如霜得春日。方知曲糵灵，万物无与匹。"}