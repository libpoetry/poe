{"id":"800637","title":"古北口","dynasty":"清","author":"高其倬","text":"九边雄寰中，古北乃其一。北顾阚居庸，南境抵辽碣。屹然介其间，长垣兀积铁。高冒峰峦巅，低竟蛟龙窟。晴空展虹霓，海势现城阙。千里不可穷，随山远曲折。城头一抔土，黎庶九州血。作俑越与秦，流弊及明末。貂珰秉国成，书生总戎律。志拟封狼胥，兵不逾房闼。飒沓西风来，万骑射南月。腾凌在俄顷，若蹴蚍蜉堞。深源竟丧师，无忌空抱节。可怜边沙中，青磷照白骨。城同夏鼎倾，事与秋烟灭。龌龊何足论，阶厉病前哲。不见张韩公，筑城门不设。从来守边术，能战守可说。更有必胜方，千古同一辙。赤子付龚韩，白麻命萧葛。"}