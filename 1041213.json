{"id":"1041213","title":"种竹偶书","dynasty":"宋","author":"刘敞","text":"少有王子癖，长怜此君雅。常嫌地喧窄，不敢谋潇洒。昨日山客来，劝我栽砌下。感荷知我心，遂得移绕舍。其中置磐石，可以措尊斝。于此更一座，以待违名者。山禽时复来，清啭如郊野。其馀即无见，不辨春与夏。吾惟厌时俗，人亦来者寡。顺然两无议，外誉焉足假。新笋渐盈尺，新枝已铺瓦。燕雀勿相惊，深沈似隆夏。"}