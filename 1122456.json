{"id":"1122456","title":"雪中六解","dynasty":"宋","author":"姜夔","text":"塞草汀云护玉鞍，连天花落路漫漫。如今却忆当时健，下马题诗不怕寒。黄鹤矶边晚渡时，柳花风急片帆飞。一声长笛鱼龙舞，白浪如山不肯归。万马行空转屋檐，高寒屡索酒杯添。故人家住吴山上，借得西湖自捲帘。曾泛扁舟访石湖，恍然坐我范宽图。天寒远挂一行雁，三十六峰生玉壶。万壑千岩一样寒，城中别有玉龙蟠。旧人乘兴扁舟处，今日诗仙戴笠看。沈香火里笙箫合，煖玉鞍边雉兔空。办得煎茶有骄色，先生只合作诗穷。"}