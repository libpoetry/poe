{"id":"811322","title":"意溪访陆处士故居四首","dynasty":"清","author":"丘逢甲","text":"青山江上足烟霞，三百年前处士家。比似西湖和靖宅，惜无人与种梅花。江头扶醉想高歌，菊径松庐野意多。毕竟红尘无路隔，此溪曾过郭青螺。孤忠异代挹清芬，落拓生涯号隐君。半亩墓田孙傍祖，菜花黄上相公坟。有客思寻片石谈，携筇来访旧精蓝。寒芜漠漠江村夕，一角斜阳尺隐庵。"}