{"id":"1208518","title":"至元三年六月八日史局作休从伯京御史公亮太监伯温秘卿伯循待制暂至城西秘卿待制别去伯京归家予遂偕公亮回憩都水监双清亭监掾平伯钦留饮即席赋五言十八韵","dynasty":"元","author":"宋褧","text":"皇都官曹盛，铨衡簿领优。公庭临紫陌，宾幕对沧洲。树影移门暗，荷香曲榭幽。亭台分错绣，车马去如流。市迥尘声杳，山明霁色浮。广寒南耸殿，齐政北瞻楼。心远逾寥廓，身高不自由。茶瓜延永昼，絺绤借清秋。翠牖何劳扇，珠帘不下钩。冰盘丹果沈，石枕碧苔留。浪迸频跳鲤，萍开缓泛鸥。画船思荡漾，红粉废歌讴。竹叶生高兴，甘棠叙旧游。主人供饮馔，胜景得绸缪。洗砚惟呼仆，移床屡召驺。史才惭忝预，诗句费冥搜。联璧知何在，乘驺计少休。诘朝重赴局，持此诧同俦。"}