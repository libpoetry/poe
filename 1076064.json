{"id":"1076064","title":"次韵仲平去恶木葺新轩一首","dynasty":"宋","author":"周紫芝","text":"自我来东吴，窃食偷燕闲。颓檐赋官居，漏雨穿屋山。有如朐䏰虫，盘屈沮洳间。入门儿女愁，出门车马喧。年来得新巢，易地稍立言。短墙蓬藋蒿，颇亦费剪芟。视公有华屋，未敢窥其藩。恶木屏除翳，云山借空观。郎曹二三公，相过缀游观。清吟屡刻烛，夜语常更端。但恐陈太邱，开窗纳晴川。定复讥中郎，寸碧瞻孱颜。两家合争雄，人物俱翩翩。不如醉明眸，堕马倾低鬟。付此百年事，试作一笑看。我如云水僧，故乡未言还。安得从杖屦，婆娑共跻攀。"}