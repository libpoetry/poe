{"id":"769436","title":"念奴娇  登旸台山绝顶望明陵","dynasty":"清","author":"王鹏运","text":"登临纵目，对川原绣错，如襟接袖。指点十三陵树影，天寿低迷如阜。一霎沧桑，四山风雨，王气消沈久。涛生金粟，老松疑作龙吼。惟有沙草微茫，白狼终古，滚滚边墙走。野老也知人世换，尚说山灵呵守。平楚苍凉，乱云合沓，欲酹无多酒。出山回望，夕阳犹恋高岫。"}