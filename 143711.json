{"id":"143711","title":"观高邮寺壁曹仁熙画水","dynasty":"宋代","author":"张表臣","text":"曹生画手信有神，毫端风雨生奫沄。波涛不合来翻屋，鲛鳄何须欲噬人。汤汤此水势方割，阳侯郁怒冯夷搏。鼍掷鲸呿海岳惊，雾塞云昏光景薄。开元将军爱骅骝，拳奇灭没隘九州。时危此物岂易得，写此尚可销人忧。末有乃孙画乃水，逋客见之心欲死。雷奔电击走中原，鱼怖龙愁宁忍视。先生道眼高崑崙，聊将妙语破迷津。中流险绝待舟楫，四海浩荡须经纶。我生甘作淮海客，身脱垂涎头雪白。惊心未定畏漰湍，欲觅平波泛家宅。此身端的老江湖，雨笠烟蓑是所图。他年但饱扬州米，今日宁论甓社珠。"}