{"id":"812224","title":"官斋新构落成题壁，四章","dynasty":"清","author":"朱景英","text":"海东宦况伴鸥閒，官舍如舟泊一湾。灯火纸窗风雨后，波涛沙岸夏秋间。幼安榻许随身设，仲蔚蒿将任意删。等是林宗曾宿处，兴馀洒扫未容悭。数弓隙地久荒芜，添个轩堂入画图。位置意从疏淡得，周遭境与静虚俱。乌衣识路新巢定，翠筱窥墙旧径纡。霁景亦延凉月伫，俗尘能到此间无。悠悠澹沣仲宣句，善长曾援注水经。羡尔澄潭涵绿净，愁予远道眇青冥。莼羹乡味怀空托，齑粥书声意自惺。偶为官斋题榜子，寸心讵负草堂灵。年时一砚镇相随，新辟南窗坐更宜。结习平生老文字，消閒长日乐华滋。羁栖亦觉吾卢爱，却扫无多客屐移。比似襄阳颠外史，一船书画是心期。"}