{"id":"643080","title":"东汾书舍","dynasty":"明","author":"胡奎","text":"吾闻天台之山四万八千丈，连冈叠嶂如游龙。金鳌屹立东海上，东汾更在金鳌东。开元谪仙好孙子，宦游卜得佳山水。读书闻有宋诸郎，遗爱尚传唐刺史。古人不复作，悠悠令我思。至今东汾月，挂在珊瑚枝。我来豫章城，邂逅龙门客。示我东汾之画图，丹霞翠雾仙凡隔。安得与子骑鲸鱼，拾得东海明月珠。试问蓬莱花鸟使，弱水清浅今何如。"}