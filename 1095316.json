{"id":"1095316","title":"酬韩涧泉","dynasty":"宋","author":"释居简","text":"乡来风骚坛，作者肩相摩。遂使宋嘉定，不数唐元和。涧泉一官冷，门馆雀可罗。管中既微露，屡倒名胜戈。自笑不入时，独对儿女哦。锦瑟岂不好，弗好如之何。岂特弗好耳，平地千丈波。泠泠玉藕船，岂曾翻钓蓑。归与造物游，坐受醉尉诃。云月相献酬，泉石供婆娑。幽芳时自妍，幽鸟时自歌。遗补南涧书，乐胜东山阿。怀哉东华门，白玉鸣朝珂。忸怩避谗謟，趑趄虞轗轲。聊将须臾忍，付与两鬓皤。听君闲适篇，所得谁最多。持此寿闲适，金蟆空坡陁。思君令人瘦，水远山峨峨。寄声谢鸿鹄，为把青铜磨。莫嫌俗眼白，且惜朱颜酡。"}