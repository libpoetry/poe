{"id":"264002","title":"香山寺·我闻香山老居士","dynasty":"清代","author":"尹耕云","text":"我闻香山老居士，欲来此地为间人。伊川中流阙对峙，三秋云物清且新。先生不归履道宅，潭月岩风数晨夕。婆娑九老会何所，漠漠厨烟冷香积。残碑断碣俱无有，画图独认西崖叟。西崖已不识香山，我更来当百年后。关中群盗方传箭，青袍白马纷然遍。一尊且自放高歌，十道谁知正酣战。人生会合岂有常，今日露华明日霜。眼前若得放舟去，此水东流经故乡。"}