{"id":"1121926","title":"御制太皇太后挽词四首","dynasty":"宋","author":"范祖禹","text":"任姒基王迹，涂莘首化风。德超千古上，治定九年中。日月无私照，乾坤不宰功。宁神登太室，永佑宋无穷。定策元丰末，劳谦圣烈光。外家深自抑，俊德尽明扬。恭俭隆三世，宽仁覆万方。功成身不处，仙驾白云乡。天祐周邦世世仁，笃生文母济斯民。嗣徽慈后光宗祖，配极英皇育圣神。崇庆垂衣宁宝座，延和负扆翊冲人。长言永慕遵遗训，要在齐家与正身。八荒同轨寿原成，雨露俄悲岁律更。晓日曈昽开凤翣，春风缥缈转龙旌。晨朝尚想趋金殿，飙驭难留返玉京。宝册形容虽四字，谁知盛德莫能名。"}