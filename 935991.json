{"id":"935991","title":"夜归","dynasty":"宋","author":"陆游","text":"晡时捩柂离西兴，钱清夜渡见月升。浮桥沽酒市嘈囋，江口过埭牛凌兢。寒齑煮饼坐茆店，小鲜供馔寻鱼罾。偶逢估客问姓字，欢笑便足为交朋。须臾一饱各散去，帆席健快如超腾。云间戍楼鼓坎坎，山尾佛塔灯层层。夜分到家趋篝火，稚子惊起头鬅鬙。道途辛苦未暇说，一尊且复驱严凝。"}