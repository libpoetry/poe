{"id":"827497","title":"苏校十周年纪念书事","dynasty":"清末近现代初","author":"吴妍因","text":"贾生过暴秦，陶公咏荆卿。我师二人意，像政饰庠黉。峨峨冠冕旒，拂拂垂络缨。衰衣绘龙藻，剑佩杂琼瑛。飒飒须眉间，戾气颇纷呈。长目习狼顾，蜂准如钩撑。口阖犬牙突，颧高獾颊横。俨然豺虎姿，专制临百城。象物既铸鼎，秉笔复题名。谥之曰魔王，大书榜诸楹。我故疾秦王，慨然思荆生。匕首未见中，铁锥亦无成。安然死沙丘，身首犹相盛。天道不可知，众目空怒瞪。作此代陈尸，三日不一振。终之付楚炬，顷刻加煎烹。示与众共弃，聊以报焚坑。讵彼主校者，目骇心震惊。谓我有所激，忿忿示不平。深恐触时忌，巢覆卵亦倾。欲我撤之去，与我争硁硁。一笑逊谢之，区区但编氓。愧不知时事，岂怀愤世情。藉曰有所指，亦莫与抗争。荆卿久绝迹，力士复销声。况乃迂且腐，辞拙不知兵。未能斥辛垣，尤怠篝狐鸣。徒为儿戏事，诚何足重轻。偶语倘不免，菹醢愿独撄。转可不蹈海，徒饱鲨与鲸。不则且苟延，他日看子婴。"}