{"id":"127870","title":"用徐谏议韵上谢参政","dynasty":"宋代","author":"曹勋","text":"名传蔡国冠儒林，二百年来庆泽深。同德允为贤相法，醉经端向古人寻。稍提阙里西河意，尽扫桑间濮上音。行听雨蒙歌迅召，不应衮绣有遐心。力辞大政勋方著，均佚琳宫道益深。北阙嘉猷常简在，东山春色寄幽寻。半言夙契三乘偈，一噫何妨万窃音。贱子抠衣陪下士，天游六凿已无心。"}