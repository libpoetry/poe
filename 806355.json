{"id":"806355","title":"绿意","dynasty":"清","author":"端木埰","text":"清晖镜拭，拥翠云渺弥，凉沁空色。万绿田田，露重风轻，远香飞入瑶席。高朋沆瀣欣同志，更寿祝，祠宗千亿。况座中，群彦汪洋，俨泛五湖归舶。何物催租败兴，恨无牡菊火。噤尽蛙蝈。还俯虚栊。云影华香，一刹烦襟冰涤。人生乐事知音聚，漫惆怅，萍踪南北。又晚霞，添助诗情，柳外断红菡碧。"}