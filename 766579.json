{"id":"766579","title":"烛影摇红 偕实庵憩梅卿画兰室，灯下赋菊","dynasty":"清","author":"黄燮清","text":"曲巷黄昏，暗尘低衬雕轮转。疏帘小院正西风，霜气催新雁。倚壁银缸乍剪。画秋痕，露浓香浅。小窗月上，若聘幽兰，天然仙眷。九陌烟花，艳桃秾李争寻遍。怜伊高格不宜时，淡处知谁见。尚有词人醉眼。但相对、无言自远。愿留残墨，添注寒泉，写成长卷。"}