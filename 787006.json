{"id":"787006","title":"同贻谋过敬亭松轩看竹小酌即题其壁间竹深留客图以赠","dynasty":"清","author":"敦敏","text":"刁骚一夜风兼雨，晓晴喜向松轩启。轩中画壁烟迷濛，轩外琅玕青如洗。主人好客雅好诗，淋漓墨沈杂酒卮。捲帘翠色联座隅，醉馀奋袖争题之。我诗不道画中景，但写眼前欢笑酬唱时。西风韵冷奇节劲，苔纹绿茁箨龙迸。何可一日无此君，欲取斯言为君赠。君不见，元卿好竹性且孤，唯许羊仲求仲俱。倩谁更展画家茟，为君重作留客图。"}