{"id":"957080","title":"青青涧上松送致远入官","dynasty":"宋","author":"范成大","text":"青青涧上松，郁郁涧底柏。松森上曾云，柏局抱幽石。偃植虽不同，臭味乃相得。千霜与百雪，偶立众芳侧。众芳岂不好，岁晏扫无迹。广厦罩群木，万牛挽山泽。松材可世用，攀援入王国。草木岂有情，亦复念离析。君看此翠柏，错莫无颜色。孤阴愁月夜，独籁怨风夕。苍官何当归，相望长相忆。"}