{"id":"1092871","title":"送临江时教授秩满还婺兼寄巩戴","dynasty":"宋","author":"韩淲","text":"岂无戴在伯，亦有巩仲至。两贤夙所尚，离怀想憔悴。吁嗟同窗录，英彦非一二。或富于词章，或穷于道义。因君肯相过，重之写吾记。浮杨清江柁，乃泊高溪地。停桡倚薰风，班荆坐萧寺。匆匆复何言，但念宿昔事。金华紫崔嵬，少小得嬉戏。星回三十载，前哲日凋坠。传闻筑新祠，翻覆堪涕泗。只今台阁尊，源流庶可嗣。君之内姻亲，伯长最风谊。还乡一杯酒，多谢熟致意。朝廷已更化，贤者必征汇。速下七里滩，得时须得位。"}