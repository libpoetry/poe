{"id":"1136937","title":"八声甘州 其五 送春韵","dynasty":"宋末元初","author":"刘辰翁","text":"看飘飘、万里去东流，道伊去如风。便锦缆危潮，青山御宿，烟雨啼红。愁是明朝酒醒，听著返魂钟。留得春如故，了不关侬。春亦去人远矣，是别情何薄，归兴何浓。但江南好□，未便到芙蓉。念今夜、初程何处，有何人、垂袖舞行宫。青青柳，留君如此，如此匆匆。"}