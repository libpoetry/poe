{"id":"752002","title":"南韶使者歌","dynasty":"清","author":"左绍佐","text":"填词作诗亦不恶，焉用聚铁铸大错。南韶使者旧台臣，迂性与时常枘凿。旅食京华三十年，鹓鸾队底藏孤鹤。踪迹看如水上萍，交游半似风中萚。而今已是白头翁，坐对疲氓意萧索。眼前书卷一秋檠，梦里溪山几芒屩。高谈欲吐觉心慵，良法思行苦才薄。皎皎圆蟾竹映窗，沈沈苦雨苔欺阁。生涯醉醒自无聊，世事苍黄吁可愕。鹿门深处近吾家，归与庞公行采药。"}