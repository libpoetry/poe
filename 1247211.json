{"id":"1247211","title":"重题虚白道院","dynasty":"元末明初","author":"蓝仁","text":"吾弟再来人，弱龄志神仙。师事月间老，辛苦二十年。丹书墨符役神鬼，白日青天致风雨。元阳真火分济人，不俾世间羸瘵苦。西山松柏里，仙人有旧庐。白云长芝草，青霞护道书。林居圜屋奠八卦，草衣木食参玄化。宴坐灵龟息渐微，空歌白鹤飞初夏。青春三十功累成，名列丹台玉署深。蓬莱官府案行密，特遣仙者来中林。瓢笠过门日当午，一语不合幡然去。杖藜挥袂风飘飘，回首云深不知处。微言至理岂易逢，仙缘尚隔一尘中。前程怅望鸾凤远，遗蜕偶与蛇蝉同。学仙求道难如此，拔宅徒劳慕刘许。我来抚景重兴怀，满林白石空延伫。"}