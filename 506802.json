{"id":"506802","title":"题韩滉田家移居图","dynasty":"明","author":"杨荣","text":"唐家多宰辅，卓荦韩太冲。煌煌六道间，节钺何其雄。平生称善画，笔法真能工。值兹多难馀，出镇观民风。公退展毫素，天机发心胸。偶为田家图，情态谁能同。策蹇仍跨牛，前行忽匆匆。萧然村野姿，有此媪与翁。小儿亦何知，短发如飞蓬。移家向何处，宁能辨西东。想当风尘际，流窜无定踪。恻然廊庙怀，寓兹图画中。方今圣明世，四海乐年丰。黎庶皆按堵，田里欢融融。念此自兴叹，所贵在遭逢。鼓舞歌帝德，万古垂无穷。"}