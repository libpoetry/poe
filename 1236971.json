{"id":"1236971","title":"题所画梅竹幽兰水仙赠鹤皋","dynasty":"元","author":"赵孟頫","text":"千树瑶芳压水湄，西湖风月鬓成丝。江南春色今何似，赖有高人把一枝。萧䔥叶带雨声寒，袅袅枝摇月影残。欲引九苞威凤宿，晴窗试写翠琅玕。百草千花日夜新，此君林下始知春。虽无令色如娇女，自有幽香似德人。翠袖盈盈不受扶，天风缥缈降麻姑。便应从此东吴去，几见蓬莱弱水枯。"}