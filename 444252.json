{"id":"444252","title":"永遇乐","dynasty":"当代","author":"熊盛元","text":"花已辞枝，香犹盈袂，幽抱谁遣。酒注杯中，愁生鬓底，独坐深深院。红窗影隔，苍苔梦锁，春去更无人管。待重寻，东君踪迹，怎禁泪迷双眼。楼头怅望，风前凄切，忍听鸟声低啭。野渡烟横，空山云起，终古音尘断。黛痕依约，波摇空翠，一棹水天茫远。斜阳外，晴丝袅处，寸心自茧。"}