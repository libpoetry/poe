{"id":"899638","title":"壶中天/念奴娇 咏周静镜园池","dynasty":"宋","author":"张炎","text":"万尘自远，径松存、彷佛斜川深意。乌石冈边犹记得，竹里吟安一字。暗叶禽幽，虚阑荷近，暑薄迟花气。行行且止，枯瓢枝上闲寄。不恨老却流光，可怜归未得，翻恨流水。落落岭头云尚在，一笑生涯如此。树老梅荒，山孤人共，隔浦船归未。划然长啸，海风吹下空翠。"}