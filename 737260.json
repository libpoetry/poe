{"id":"737260","title":"石钟山","dynasty":"清","author":"查慎行","text":"鄱阳吞天来，喷薄南出口。江流不能敌，抵北乃东走。悬崖峙西湾，水势扫如帚。孤城艮其背，外捍赖两肘。灵区聚神奸，石状杂妍丑。平铺理横截，旁罅中劈剖。熊罴饥攫人，奇鬼起援手。蜂窠挂篙眼，鸟卵破瓮缶。一一皆下垂，中空无一有。有时应鞺鞳，照影见星斗。忽然风喧豗，声作蒲牢吼。年深追蠡坏，兼恐石断纽。惜哉坡公记，石刻泐已久。茫茫宇宙间，孰是真不朽。"}