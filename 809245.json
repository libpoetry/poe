{"id":"809245","title":"懋勤殿读尚书至无逸篇有作","dynasty":"清","author":"玄烨","text":"元化斡四运，淑景催芳年。乾乾总万几，寸阴惜屡迁。绨几散瑶帙，阿阁飏炉烟。澄怀求至理，孔壁存遗编。公旦训无逸，则古多所宣。言念小民依，田功稼穑先。天命良匪易，敬德省厥愆。法戒备近王，炯炯斧扆前。寤寐思古人，千祀精意传。端居不遑暇，三复期勉旃。"}