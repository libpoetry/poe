{"id":"506256","title":"再和起晦韵寄礼用黄兄","dynasty":"明","author":"周是修","text":"前月南溪送远归，别来相念不相违。几回望眼迷阴雨，无限愁心对夕晖。万古兴亡云北度，一年寒暑雁南飞。清时文彩怜君盛，圣代才名愧我微。酾酒瓮晴春蚁沸，读书窗暖夜萤辉。纷纷世态寻常改，碌碌人生七十稀。华焕漫求丰狱剑，夷齐空饿首山薇。归田始觉耕还好，卜宅长怀善可依。双履莫从云外蹑，一觞难共月中挥。临流和得相思曲，寄与西风到竹扉。"}