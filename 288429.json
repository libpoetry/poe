{"id":"288429","title":"探春慢·小院春流","dynasty":"现代","author":"袁克文","text":"小院春流，曲房香转，十二银屏如昼。旧恨眉消，新愁梦结，又到看花时候。听绕帘莺语，尽抵得、笙歌吹奏。也应记取宵寒，东风摧换清漏。堪忆去年人瘦，但玉镜成非，画阑依旧。觅语回肠，迎姿送目，欢恨够人消受。暗识情如水，正不断、欲平还皱。薄幸谁知？啼痕空染襟袖。"}