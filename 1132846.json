{"id":"1132846","title":"梁父吟","dynasty":"宋末元初","author":"于石","text":"建安天下如溃瓜，一榻之外非吾家。黄屋飘飖定何许，龙为鱼兮鼠为虎。老瞒持力敢欺天，朵颐汉鼎方垂涎。紫髯将军一攘臂，控荆引越三千里。慷慨山东大耳儿，南飞乌鹊栖无枝。草庐一语君臣契，目中久已无吴魏。堂堂大义凛不磨，灵关剑阁争嵯峨。昨夜西南一星落，六尺之孤竟谁托。渭水旌旗归故都，江上空存八阵图。抱膝长歌《出师表》，古柏苍苍为谁老。"}