{"id":"389282","title":"过秦楼·六月廿三夕吴山香社极盛循山小步经月娥家","dynasty":"清代","author":"薛时雨","text":"月影参差，灯辉高下，拂拂衣香不断。莲纤径窄，柳弱风欺，暗倩阿娘扶缓。缘趁夜永人稀，偏是游人，也耽宵玩。借轻罗小扇，遮来羞靥，障来愁面。有几辈、倚竹招凉，挑灯默坐，不把晚妆匀染。房拢寂寂，门巷愔愔，熟客许来消遣。帘外鹦哥唤茶，雪碗冰瓯，清谈尽便。道烧香则甚，侬有丹心一点。"}