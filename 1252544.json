{"id":"1252544","title":"乱中自述","dynasty":"元末明初","author":"金涓","text":"汩汩兵犹竞，凄凄兴莫赊。娇儿将学语，稚子惯烹茶。乱后添新鬼，春归发旧花。十年湖海志，羁思满天涯。幽居邻水竹，避地独柴门。白日琴书净，春风燕雀喧。看山频矮屐，适兴任芳樽。天地军麾满，诗成自朗吟。园林春已半，茅屋日初长。水动鱼儿出，花飞燕子忙。看云閒坐石，把酒湿征裳。落落当年恨，高歌竟欲狂。春梦犹为客，题诗发兴清。风帘茅店酒，晴日柳桥莺。亲老频归觐，时危未息兵。况来招隐计，拟问鹿门行。"}