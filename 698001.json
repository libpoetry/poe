{"id":"698001","title":"用韵喜侄怀慎至盐城二首","dynasty":"明","author":"赵完璧","text":"玄子南游白鹭洲，谢安久客慰赓酬。良宵有兴频烧烛，急景酣歌不下楼。青眼天涯春几许，白头乡思日三秋。重嗟筋力江天阔，拟伴青藜返故州。月明寒映荻花洲，骨肉相逢重与酬。酒美他乡抛骏马，话残清漏向朱楼。孤儿不灭终天恨，老梦翻惊断雁秋。吴楚壮游寻胜迹，伍员英烈尚中州。"}