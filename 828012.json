{"id":"828012","title":"题节庵师崇陵种树图","dynasty":"清末近现代初","author":"陈曾寿","text":"帝恩犹戴天，臣土无一寸。哀哀种树辞，百尔畴能听。呜呼我先皇，没世幽忧圣。怛恻在人心，爱护逾畏敬。天也实不谅，深宫落幽阱。群凶祸滔天，致寇九庙震。极乱国不亡，岂不由位定。呜呼我先后，投艰晚弥甚。啼朝诵先君，至德成让逊。经年锢南山，仓皇事未竟。内府千万资，贪人食之罄。露寝渴金棺，雨泣离宫殡。是时贼氛恶，行暴议尤横。尊亲谊所同，畴敢私室论。投袂起孤臣，誓衔微木徇。不济将无归，亲知挽不瞬。穷冬梁格庄，康衢无人径。二三老司香，世隔孰过问。减数及朔羊，守卫少馀馂。犯冰跫然来，惊迎泪交迸。雨露三百年，获报惟此仅。荐飨当随班，例格仍敬慎。孤踪闻九重，与祭特颁令。明发趋崇阶，遥瞻黄幄映。魄动见前和，恸哭长河亘。降阶焚祭辞，天地痌孤奋。毅力无艰难，至诚终格应。义激将作臣，集事效速迅。合沓万灵趋，奔走百执骏。哀哉苍梧葬，娥皇终袝舜。薄海动悽怆，百国赴观临。坎闭空灵舆，匍匐臣力尽。璨璨翠玉珰，遗佩承懿训。岂意远小臣，宠锡绝贵近。嗣皇念精忠，临轩召入觐。松柏旌其庐，郁律天章劲。巍峨金粟堆，有待贞柯荫。帝日种树职，直节惟汝称。殊恩出阽危，九死宁足殉。向来昜代初，戎马率蹂躏。掘发理无完，遑问樵采禁。我朝秉忠厚，远驾百代胜。监护明诸陵，备礼无缺剩。三祖逮八宗，恭俭自天性。视民每如伤，何罪于百姓。土崩古未有，瓦全岂弥恨。昔人表冬青，辛苦悲至行。今兹备荣哀，天人稍可證。煌煌万年碑，悠悠四时运。拱把望参天，敢阻霜雪盛。抱木暂未枯，长镵以为命。"}