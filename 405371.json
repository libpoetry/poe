{"id":"405371","title":"劫后柬逸楼诸友四首","dynasty":"近现代末当代初","author":"黄松鹤","text":"明空白日掩风沙，市远还疑不到家。新怨一声何处笛，山城又听落梅花。寄傲南山此结庐，花源梦觉认秦馀。登堂国士多风雅，只剩横陈满架书。仙人掌上著词流，五月榴花一片秋。野鹤未应巢翡翠，白云回望旧时楼。谁家池馆费经营，片石无言亦有情。记否黄花堂上过，江南草长不飞莺。"}