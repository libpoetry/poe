{"id":"779187","title":"念奴娇 小春红桥园子宴集，同限一屋韵","dynasty":"清","author":"陈世祥","text":"寻常歌舞，侈华筵是处，争夸金谷。我向人间征盛事，除是咳珠唾玉。才子词坛，佳人酒坐，香暖花光覆。一觞一咏，不须弦管丝竹。几折雁齿斜桥，画帘轻楫，游冶惊人目。并入酒肠成好句，十指酒香拂拂。彩笔纷飞，寒涛卷起，怒欲来崩屋。笑余寸管，中书君老而秃。"}