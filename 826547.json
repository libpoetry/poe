{"id":"826547","title":"木兰花慢·春来又将北游，赋别海上二三知友","dynasty":"清末近现代初","author":"张尔田","text":"素弦尘挂壁，又弹指，作离声。叹海燕春来，江南代北，两地逢迎。兴亡事，天不管，便铜人、无泪也堪倾。黯黯衰兰古道，离离芳草长汀。神京。回首暮云平。慷慨重行行。问结客幽并，高生鞍马，可抵浮名。阳关句，休更唱，只吴山、西笑眼还青。竹叶于人落寞，杨花似我飘零。"}