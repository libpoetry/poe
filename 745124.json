{"id":"745124","title":"书杨忠悯公张夫人疏","dynasty":"清","author":"孙原湘","text":"吉祥善事宁有此，夫作忠臣妇代死。事虽未成志则尔，一疏煌煌播西市。天河钓叟紫极翁，沈香叶冠翊赞功。燎原之火倒海水，小儿鼾卧东楼东。文管家，武管家，黄金鬻爵不肯赊。赵家儿，鄢家儿，白日鬼蜮行其私。除我疡，杀南塘。比翟方，杀同乡。下有杀人子，上事好杀皇。椒山剌剌不晓事，十罪牵连二王字。一鸾已困况百鸾，风吹枷锁倾城观。窜张经尾取上旨，明杀谏官自此始。尧斋英明四海钦，杀人反快奸人心。幸遇邹徐霹雳手，射倒高山射培塿。可怜一字不成时，二十七姬星散走。不见苏纲息女代贵溪，两家不愧忠臣妻。"}