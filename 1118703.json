{"id":"1118703","title":"读苏叔党汝州北山杂诗次其韵十首","dynasty":"宋","author":"陆游","text":"暑耘日炙背，寒耕泥没脚。众人占膏腴，我独治硗确。力尽功未见，厥土但如昨。岂惟窘糠粞，直恐转沟壑。今年雨旸时，天如相耕穫。屋倾未暇扶，且复补篱落。旧絮补破襦，生薪续微火。茕孤有冻死，自视亦已过。邻翁冒风雪，斗酒持饮我。尖团擘霜蟹，丹漆饤山果。欣然共笑语，何止宽寒饿。布被拥更阑，招魂不须些。三山镜湖上，出郭无十里。结庐非所择，但取便薪水。间亦出从宦，安能慕园绮。地主卜林塘，亦复异子美。籧篨方丈室，仅足容卧起。吾意本扁舟，陆居聊尔耳。祠官粟一囊，不赡躯七尺。前年蒙宽恩，例许乞骸骨。联翩三儿子，俱作鹳雀碧。赋禄虽尚远，亦足慰衰白。幅巾茆檐下，称病谢来客。从今门前路，永扫车马迹。舍北有渔矶，下临清溪流。柳阴出朱桥，莲浦横兰舟。莼丝二三亩，采掇供晨羞。鱼虾虽琐细，亦足赡吾州。人生常如此，安用万户侯。绿蓑幸可买，金印非所求。寓形百年中，如臂屈伸顷。少壮几何时，已复堕衰境。老人喜自洁，临涧漱绿净。佛龛香事已，僧钵供煮饼。山茶试芳嫩，野果荐甘冷。不学万钱厨，长鱼取淮颍。岩石著幼舆，风月思玄度。老子放浪心，常恐迫迟暮。安得世外人，握手相与语。吾宗甫里公，奇辞赋渔具。高风邈不嗣，徒有吟讽苦。霜风吹短衣，何山不堪住。久病卧江村，发白面黧黑。艰难念温饱，日夜积涓滴。聚壤粪园桑，荷锄耘垄麦。苟失一日勤，农事深可惜。小儿念乃翁，卒岁共欣戚。跂望明年春，社雨泥一尺。德孙秀眉宇，慨然修初服。枯肠贮诗书，十饭九不肉。成童将觅举，想见袍立鹄。先泽傥未衰，岂无五秉粟。汝能记吾言，并以告阿福。闭门勿杂交，一经万事足。吾幼从父师，所患经不明。何尝效侯喜，欲取能诗声。亦岂刘随州，五字矜长城。秋雨短檠夜，掉头费经营。区区宇宙间，舍重取所轻。此身傥未死，仁义尚力行。"}