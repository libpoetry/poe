{"id":"1227553","title":"古杉行题陈兵曹所藏李遵道画灵隐道中二杉图","dynasty":"元","author":"傅若金","text":"灵隐道中古杉树，上与云雾相胶葛。李侯一见为写真，霜雪萧萧起毫末。此杉苍茫几百年，鬼物扶持人所怜。贞心岂容蝼蚁蚀，老干或有蛟龙缠。山林万里那得致，见者皆惊栋梁器。暗壁寻常度雨声，晴窗彷佛生秋气。吾闻大厦众力持，此杉谁能久弃之。君不见道边不材木，拥肿百围安所施。"}