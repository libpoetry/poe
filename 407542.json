{"id":"407542","title":"丁亥元旦试笔","dynasty":"近现代","author":"彭靖","text":"八年苦战后，大地犹声鼓。千城成瓦砾，万骨归尘土。今日已如此，来日可逆睹。终岁勤把笔，国事知何补。吾心所欲言，人将不吾许。人所欲吾言，吾心得无儢。但言一已志，但言万姓苦。吾言非侮人，人或不吾侮。昔人不可作，今人吾谁与。得失荣辱间，吾惟吾自主。"}