{"id":"817156","title":"和许晓东宴杜陵草堂及游小天竺诗韵二首","dynasty":"清","author":"缪焕章","text":"江左风流继玉台，草堂祠畔又衔杯。欣逢寿老悬弧日，共迓元戎小队来。川合东西凭想像，酒争滕薛互迟回。粲花妙舌生花笔，公本登高作赋才。芒鞋曾蹈浙西山，廿载西湖梦想间。一自崎岖来蜀国，那堪烽火遍乡关。楞华小證三生业，桑柘聊同十亩閒。虾菜鲈羹浑不羡，愿凭佛力驻丹颜。"}