{"id":"777484","title":"生番歌","dynasty":"清","author":"柯培元","text":"风藤缠挂傀儡山，山前山后阴且寒。怪石丛箐巨龟卧，横根老干修蛇盘。呦鹿成群觅仙草，捷猿结伴寻甘泉。蕉叶为庐竹为壁，松皮作瓦棕作椽。中有毛人聚赤族，喧作鸟语攀云端。黔面文身喜跳舞，唐人头颅汉人奸。或言嬴秦遣徐福，或言零丁洋贩船。或言云南梁王后，或言日本荷兰传。不识不知竟太古，以似以续为葛天。薙发输饷归王化，女则学织男耕田。人生大欲先饮食，此辈喜见汉衣冠。我朝舆图轶千古，梯山杭海暨极边。天之所生地所载，几希禽兽诚可叹。吁嗟乎，此亦穷黎无告者，圣人仁政怀与安。"}