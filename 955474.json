{"id":"955474","title":"访陜郊魏疏处士","dynasty":"宋","author":"范仲淹","text":"贤哉先处士，天书召不起。云夫嗣孤风，复为隐君子。有石砺其齿，有泉洗其耳。下瞰红尘路，荣利无穷已。孜孜朝市人，同在风波里。大为高士笑，誓不拾青紫。我亦宠辱流，所幸无愠喜。进者道之行，退者道之止。矧今领方面，岂称长城倚。来访卧云人，而请益诸已。得无长者言，佩之玉非美。"}