{"id":"408403","title":"陋巷 辛酉五月在汉口委巷中作","dynasty":"近现代","author":"黄侃","text":"蜂房各启窗，雁户俱接宇。万声杂啼噱，百族混勤窳。蚊蝇已相狎，燕雀还见侮。入夜厌歌呼，当昼困炎暑。卞戏隔邻儿，妍妆当牖女。羁怀日淩谇，旅病躬摚拒。未敢怨颠连，尚聿逃吞咀。酒罢得微吟，人多戒偶语。生世甚飘蓬，邦家任离黍。老弱果安全，禄命髓龃龉。梦乡托华胥，书城在环堵。问字冀侯芭，裹粮慰桑雽。明明看日月，郁郁愁霖雨。且为尺蠖藏，漫羡冥鸿翥。来日未可知，今兹遽如许。"}