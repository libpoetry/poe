{"id":"153137","title":"念奴娇·吴东清胜","dynasty":"宋代","author":"韩玉","text":"吴东清胜，是吴山苍翠，吴江澄渌。灵秀钟人文物盛，历历皆非凡俗。而况君家，风流遗世，犹寄山阴曲。继承才业，算来真是名族。聊恁驻节重湖，惠歌仁咏，蔼丰年图录。行看登庸归去后，谁展高才相续。寿日称觞，一杯千岁，应见蟠桃熟。祝君难老，为君还更再祝。"}