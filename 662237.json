{"id":"662237","title":"东阁试春日喜雨","dynasty":"明","author":"石宝","text":"西山多积雪，日暮呈清光。协风自东来，吹绿到池塘。池塘昨夜春草生，群鸦哑哑含春情。遥听宫车藉千亩，辘轳声转轻雷鸣。青帝勾芒驱白衣，中天倏忽晦复明。六街无尘见甘雨，谁将万斛珠玑倾。曾见珠玑雨下土，无食无衣竟何补。但愿淋漓浸田垄，垄头不独商羊舞。小儿拍手歌太平，老人援枹击土鼓。西窗兀坐兴有馀，阴阴草色侵庭除。披衣登高发长啸，王家膏泽真随车。北望银山气葱郁，乔松老柏青扶疏。青扶疏，雨如液。农夫荷耒正南行，桑柘无烟芳草碧。"}