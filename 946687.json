{"id":"946687","title":"送李明甫召除奉常簿","dynasty":"宋","author":"陈棣","text":"睿主临轩达四聪，皎如丽日明高穹。倾葵发蔀烛幽隐，熙然万物还春风。鼎新百度跻时雍，西垣东省罗鹓鸿。锋车趣召无虚日，高阳才子咸登庸。古桃小垒江之东，迩来庆事何其丰。使君已秉螭坳笔，尺一于今召我公。我公智略真夔龙，剑佩合侍明光宫。升平雅乐欲大备，暂借笔管调笙钟。奉常地峻位望隆，不与列棘监寺同。文传章句群经外，器识錞于众乐中。不愿封侯食万钟，不羡乘云游樊桐。羡公此行登仙去，蜚声直上彻九重。上方更化归醇醲，论思献纳宜舂容。凝旒若访草茅士，馀论无忘采菲葑。"}