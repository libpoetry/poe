{"id":"757056","title":"寄谢翰林院修撰戴公","dynasty":"清","author":"洪良浩","text":"生平慕古人，夙怀四方志。每恨东海偏，未睹中华懿。颠发已种种，偶充朝元使。眼看神州大，足践尧封地。侧闻有戴氏，赫舄声远暨。三苏可并驾，二陆方联辔。状元何英妙，裒然为国瑞。无路接光辉，愿言徒倾跂。有客颇倜傥，好文仍好义。拟上光范书，遂怀孔融刺。既觏君子仪，兼致主人意。一见即解榻，再见更倒屣。谈理如析毫，论文已?胾。上下扬千古，快若并刀利。虚往每实归，亦足窥一二。幸因蟠木容，得识瑚琏器。纵未登门屏，犹喜质文字。王程有常限，归期在造次。眷言怀伊人，宁无感气类。不意蓬莱客，殷勤致珍馈。瑶函动光彩，罗列文房四。摩挲手不停，个个香且腻。岂徒物为美，谅是贤者赐。况我老翰墨，真惬性所嗜。贶之由中心，受言藏弊笥。自顾疏且远，乃蒙不遐弃。无以答厚意，礼际良可愧。但愿崇明德，九仞加一篑。茫茫宇宙内，孰非男子事。惟能择路歧，然后造精粹。敢将一言赠，聊披片心示。精神贵相通，何间山川异。春风动江海，悠悠策征驷。愿凭东飞翼，毋悭尺素寄。"}