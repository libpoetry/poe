{"id":"727379","title":"中兴歌十首","dynasty":"南北朝","author":"鲍照","text":"千冬迟一春，万夜视朝日。生平值中兴，欢起百忧毕。中兴太平运，化清四海乐。祥景照玉台，紫烟游凤阁。碧楼含夜月，紫殿争朝光。彩墀散兰麝，风起自生芳。白日照前窗，玲珑绮罗中。美人掩轻扇，含思歌春风。三五容色满，四五妙华歇。已输春日欢，分随秋光没。北出湖边戏，前还苑中游。飞縠绕长松，驰管逐波流。九月秋水清，三月春花滋。千金逐良日，皆竞中兴时。穷泰已有分，寿夭复属天。既见中兴乐，莫持忧自煎。襄阳是小地，寿阳非帝城。今日中兴乐，遥冶在上京。梅花一时艳，竹叶千年色。愿君松柏心，采照无穷极。"}