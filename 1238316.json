{"id":"1238316","title":"草堂","dynasty":"元末明初","author":"王冕","text":"草堂昨夜春风起，万树梅花月如水。相过谁解论襟期，吾州太守山东李。太守自是文章公，文章政事皆从容。长身玉立冰雪胸，标致政与梅花同。梅花清苦良自守，不逐寻常好花柳。广平心事底须论，太守自是调羹手。我知太守节义高，混同版筑非徒劳。版筑乃是宰相事，济川舟楫随时操。他日功成赋归去，溪山风月情如故。安得载酒草堂来，岁寒同看梅花树，梅花别有天真趣。"}