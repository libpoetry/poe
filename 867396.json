{"id":"867396","title":"忆瑶姬 骑省之悼也","dynasty":"宋","author":"史达祖","text":"娇月笼烟，下楚领、香分两朵湘云。花房渐密时，弄杏笺初会，歌里殷勤。沈沈夜久西窗，屡隔兰灯幔影昏。自彩鸾、飞入芳巢，绣屏罗荐粉光新。十年未始轻分。念此飞花，可怜柔脆销春。空馀双泪眼，到旧家时郎谩染愁巾。袖止说道凌虚，一夜相思玉样人。但起来、梅发窗前，哽咽疑是君。"}