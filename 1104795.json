{"id":"1104795","title":"和人杂咏六首","dynasty":"宋","author":"卫宗武","text":"几年抱渴襟，既见名副实。拟为嵇阮交，愧匪秦晋匹。风翮翔空冥，远避弋与毕。污世待澄清，其可事一室。驾言投吾簪，终为清庙瑟。穷秋菊荐香，小春梅破萼。时卉互芳菲，荣悴异今昨。忆昔竞芳妍，徵逐困吟酌。老去厌浮华，雅志在林壑。浩歌太冲章，愿赴招隐约。铁研穷钻研，知君用心苦。撑肠书五车，何异群玉府。粲然以成章，云锦工织组。逸气劘屈贾，馀子何足数。八咏俄顷成，落笔倾风雨。世荣易消歇，犹岁多旱涝。又如红紫芳，焉得四时好。岂若潜窈深，考古而学道。葆真育其和，英华发枯槁。出处明所宜，慎勿为小草。矫矫鹤盘空，??雁鸣旭。过雨沐遥岑，一日浣尘俗。久欲抱琴书，栖霞漱澄绿。刘安鸡犬仙，世岂无其术。一笑秋水横，飞来双白鹄。晴空擘絮云，残雨收线溜。晨兴咀落英，风露入怀袖。远水浮秋容，吟墨写难就。碧山吾老友，扁舟拟访旧。公肯从我游，茗饮烹乳窦。"}