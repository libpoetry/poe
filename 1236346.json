{"id":"1236346","title":"题陈氏潇湘八景图 洞庭秋月","dynasty":"元","author":"陈旅","text":"轩后不张乐，白月照野水。泠泠水影中，瑶瑟泣湘鬼。西崦生夕霏，归僧度林巘。但觉山路长，不觉钟声远。百货集亥市，莫猺偏买盐。山日出未高，翠雨湿酒帘。倦翮久欲下，凉风起湖北。官客多挟弓，暮近白沙驿。落日楚江深，倒景在高树。晒网茅屋头，分鱼石梁步。南浦草仍碧，高楼日易斜。归帆傍水庙，箫鼓下神鸦。江气行云暮，忽失巴陵树。一夕洞庭波，都向篷上注。寒云不成雨，暝色凝江枫。巫峡梨花梦，飘浮过郢中。"}