{"id":"1111084","title":"代范德孺挽李稷运使四首","dynasty":"宋","author":"毕仲游","text":"倥偬军中事，飞腾使者尊。龙冈虽有地，马革返无门。未见朝廷诔，空遗子弟恩。不如行楚泽，先自作招魂。万里魂应返，沙场血未乾。幽明新雨露，恩怨旧衣冠。声作虞歌易，词赓楚些难。莫怜归骨晚，吊奠只空棺。吾道何伸屈，斯人忽已亡。梦妖非二竖，风变哭三良。室有千言记，尘无一窖藏。举头天色在，今古自苍苍。遗札何堪问，知无封禅书。杀身今已矣，报国事何如。人去衣冠在，魂来户牖虚。应同广川记，惟见玉蟾蜍。"}