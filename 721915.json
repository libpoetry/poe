{"id":"721915","title":"布水村","dynasty":"明末清初","author":"屈大均","text":"生长双鬟地，柑蕉十里园。绿萝梁氏井，香水汉妃村。峡影斜当户，江声直到门。天教兵火后，碧玉一家存。布水村名好，吾怜此有人。能生桃叶女，来助墨花春。系艇依江岸，持觞坐草茵。郎家人竞看，笑语满东邻。尽映蕉林出，来窥宋玉姿。苧萝无女久，乌鹊得夫迟。户熟秋蚕候，家收早稻时。年年视公姥，帆落此江湄。"}