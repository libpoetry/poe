{"id":"987453","title":"甥舅同登进士亦世之不易得者今幸逢其会因吟一律以寄一以表祖宗积善之徵二以谢圣主宠赐之荣三以致勉忠之意二子惟勖诸","dynasty":"宋","author":"高遁翁","text":"潦倒山林已二毛，忽闻□□下衡茅。祖宗积德幸多世，甥舅何妨共夺标。柳拂祥光看虎榜，杏扶春色上云袍。从今莫作怀家计，须效忠良答圣朝。"}