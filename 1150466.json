{"id":"1150466","title":"霅溪夜宴诗 其十","dynasty":"唐","author":"水神","text":"雪集大野兮血波汹汹，玄黄交战兮吴无全陇。既霸业之将坠，宜嘉谟之不从。国步颠蹶兮吾道遘凶，处鸱夷之大困，入渊泉之九重。上帝悯余之非辜兮，俾大江鼓怒其冤踪。所以鞭浪山而疾驱波岳，亦粗足展余拂郁之心胸。当灵境之良宴兮，谬尊俎之相容。击箫鼓兮撞歌钟，吴讴越舞兮欢未极。遽军城晓鼓之鼕鼕，愿保上善之柔德，何行乐之地兮难相逢。"}