{"id":"1035132","title":"端平三年春三月戊午朔天子有诏俾臣了翁以佥书枢密院奏事既上还山之请乃休沐日丁丑与宾佐谒濂溪先生祠宾主凡二十有二谓是不可无纪也遂以明道先生云淡风轻之诗分韵而赋而诗有二言有四言同一韵者则二客赋之了翁得云字","dynasty":"宋","author":"魏了翁","text":"书生不知分，奉诏行三军。赤手张空弮，幸脱貔虎群。四海莲华峰，濂溪涨清芬。拟求一勺水，浣我三斗尘。翠潋明夕霏，晴云荡朝氛。重上夫子堂，謦咳如有闻。池莲已濯濯，庭草长忻忻。重惟夫子书，千古披昏嚚。善恶萌于几，阴阳互而分。一落俗儒喙，哓哓齿穿龈。流传岂不广，世道滋放纷。书生屡乞骸，归耕故山云。愿言与同志，相期任斯文。"}