{"id":"1070133","title":"元夕块坐因用叶翰林去年见寄元夕诗韵写怀 其一","dynasty":"宋","author":"程俱","text":"儿童逐遨戏，先春祷春晴。心如飘风快，目若冰壶明。宁为惜日计，所愿佳节并。老来见纷丽，如乾闼婆城。流光不可挽，譬彼空中声。那知节物佳，翛然谢将迎。幽灯对简编，历历记所更。斯须闭关卧，鼻息惊雷鸣。寤念北山北，田家已催耕。胡为异乡久，空寒猿鹤盟。"}