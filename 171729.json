{"id":"171729","title":"绮罗香·屋角疏星","dynasty":"宋代","author":"王沂孙","text":"屋角疏星，庭阴暗水，犹记藏鸦新树。试折梨花，行人小阑深处。听粉片、簌簌飘阶，有人在、夜窗无语。料如今，门掩孤灯，画屏尘满断肠句。佳期浑似如水，还见梧桐几叶，轻敲朱户。一片秋声，应作两边愁绪。江路远、归雁无凭，写绣笺、倩谁将去。谩无聊，犹掩芳樽，醉听深夜雨。"}