{"id":"238585","title":"次韵刘养源见寄","dynasty":"宋代","author":"高斯得","text":"咨余暮齿依蒲柳，见君无门惭九九。小臣久去孔鸾庭，太史曾供牛马走。忽闻妖彗出不虞，天子惊惶下手书。孤忠泣血悼危乱，有诏不应心何如。一阳剥尽群阴长，四海八荒俱痛痒。充庭溢序岂无人，借问何人真挺鲠。老夫空忆陈王前，语戆惟惧人抄传。擒贼擒王真古语，肯於鸡肋安尊拳。相如虽乏三千牍，自谓一言能报国。此腰揕斧尚不辞，更问世间閒祸福。但愁蠖濩宸居深，司马门远终浮湛。德音秩秩犹在耳，罪言杀士俄相寻。权戚当朝底时凶，不见朱云攀槛折。弗於要处箴膏肓，毛举万端何屑屑。友鹤仙人当暮秋，诗来开卷风飕飕。句法森严何所自，丈夫冠冕垂前旒。淡交如君真耐久，何不来同一杯酒。期君他日孟浩然，男儿事业无穷年。"}