{"id":"813887","title":"村居杂咏六首","dynasty":"清","author":"邹起凤","text":"暂结渔樵侣，相逢似旧邻。多怀烟水趣，却愧宦游人。鸡黍间中味，桑麻世外身。终身五湖畔，潇洒乐吾真。屏迹荒郊外，逍遥绝世缘。立残千顷月，钓破一溪烟。鹿卧青山稳，花开白昼妍。古来传吏隐，从此得真诠。绝壑渺无际，迂回路几层。偶来寻古迹，回首失前村。待月穿松径，沿钟到寺门。绳床趺坐久，清磬半黄昏。野田新霁后，散步足徜徉。戏水鱼知暖，寻花蝶抱香。芹泥添燕垒，柳叶啭莺簧。遥忆龙山畔，春风旧草堂。今日春光好，晴郊看采桑。掺掺垂素手，缓缓出微行。有意悲公子，何心恋懿筐。夕阳归去晚，春恨满陂塘。独饮不成醉，闲吟兴亦阑。乡心归梦杳，春意落花残。未便幽栖好，还忧行路难。江州风雪满，何处着征鞍。"}