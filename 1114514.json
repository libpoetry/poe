{"id":"1114514","title":"挽秦国夫人","dynasty":"宋","author":"李流谦","text":"鸾衿荣翠栝，璇魄媚方流。庆袭高华出，贤供窈窕求。灵光分婺照，静质肖坤柔。闺闼关何事，风人美造周。赉说端由帝，生申未许崧。神功资鍊石，吉梦托占熊。赫赫扶天业，堂堂浴日忠。芝麟昭圣瑞，何力赞元工。华笄谐淑配，绿发负平生。桃李春如寄，鸥鹇梦不惊。周婺惭绝识，蜀寡让孤情。口授天人学，寒窗伴短檠。伴涣方兴日，忧危未决前。伪书知莽诈，新历断周延。冰作群疑泮，风从一语传。龟灵无此识，上智炳机先。露莲秋沼瑩，霜月晓潭空。褕翟翻经外，尘泡隐几中。禅心安瘴峤，结习谢云栊。五颂分明说，痴人耳自聋。久矣鸿飞渚，翩然雁字峰。九重疏异渥，万里合幽封。引柩乌衔壤，驯阡鹿护松。他时人下马，有子是夔龙。"}