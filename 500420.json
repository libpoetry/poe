{"id":"500420","title":"寓意 其二 蝎","dynasty":"明","author":"陶安","text":"昔年馆北方，壁上蝎数个。体圆尾螫人，肌肤惨如剉。今年黄州居，黑虫几前堕。长股类螳螂，双钤恣掀簸。隶卒走击死，我斥其太过。卒跪前致辞，敢达使君座。土人亦称蠍，一齧皮肉破。朝痛抵暮夜，酷毒难坐卧。饮食不能飧，更长忍饥饿。急候鸡一鸣，痛止家人贺。此物不可留，见之当击挫。我闻如此语，咨嗟顾宾佐。谗口更伤人，古人遭速祸。"}