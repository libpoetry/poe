{"id":"1192818","title":"华清宫和杜舍人","dynasty":"唐","author":"薛能","text":"五十年天子，离宫仰峻墙。登封时正泰，御宇日何长。上位先名实，中兴事宪章。起戎轻甲胄，馀地复河湟。道降玄元祖，儒封孔子王。因缘百司署，聚会一人汤。渭水波摇绿，秦山草半黄。马驯金勒细，鹰健玉铃锵。下箭朱方满，鸣鞭皓腕攘。畋思获吕望，谏祗避周昌。兔迹贪前逐，枭心不早防。几添鹦鹉劝，先赐荔枝尝。月锁千门静，天吹一笛凉。细音摇羽佩，轻步宛霓裳。祸乱基潜结，升平意遽忘。衣冠逃犬虏，鼙鼓动渔阳。外戚心殊迫，中原事可量。血埋妃子艳，刃断禄儿肠。近侍烟尘隔，前踪辇路荒。益知迷宠佞，遗恨丧贤良。北阙尊明主，南宫逊上皇。禁清馀凤吹，池冷睡龙光。祝寿山犹在，流年水共伤。杜鹃魂厌蜀，蝴蝶梦悲壮。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。登年昔酺乐，讲武旧兵场。暮草深岩翠，幽花坠径香。不堪垂白叟，行折御沟杨。"}