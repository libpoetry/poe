{"id":"505744","title":"次韵义门郑仲辨所寄梅花诗","dynasty":"明","author":"李昱","text":"山矾水仙兄弟行，只有梅花独清放。去年拟作西山游，苦为耽诗抱微恙。今年拄杖敲岩扃，恍如罗浮梦初醒。幽姿临风粉蝶妒，长梢落雪青鸾惊。西湖别来花几度，和靖祠前不知数。月出未出天昏黄，悄如坐我孤山路。却忆断桥流水东，冲寒腊酒盛郫筒。只今想像风尘际，缟裙练帨情无穷。起舞花前为君寿，江南一枝春信通，分明白绢来斜封。珍辞丽笔光炯炯，疏枝冷蕊春重重。夜来积雪三尺厚，绕树高歌连星斗。诗怀笑我清如花，归兴为谁浓似酒。漫山桃李生春愁，孤芳狼籍无人收。安得扬州见何逊，为花一洗千年羞。"}