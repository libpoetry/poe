{"id":"1118397","title":"杂题六首","dynasty":"宋","author":"陆游","text":"少谈王霸谋身拙，晚好诗骚学道疏。赖有一筹差自慰，闭门不作子公书。莫笑花前白发新，宣和人醉庆元春。何时道路平如砥，却就清伊整幅巾。三生元是出家人，一念差来堕荐绅。二寸楮冠双草屦，天公还我水云身。黄庭两卷伴身闲，盘篆香残日未残。泛泛孤身似萍叶，始知天地不胜宽。年华偃蹇留不住，鬓雪纵横耘更多。乐天不生梦得死，恨无人续竹枝歌。年来世事扫除尽，犹有闲吟颇自奇。安得陟釐九万个，为君尽写暮年诗。"}