{"id":"1005927","title":"潘少白前岁惠予零陵石一片方不及尺而文理巧秀有山水烟云之状予以作砚屏始成因赋长吟以遗之","dynasty":"宋","author":"舒岳祥","text":"白云际天隅，峰峰争秀出。浩浩水石滩，归鸟时灭没。我欲茅三间，巢此重叠峰。我欲舟一叶，钓此苍茫中。君从何处得此石，千岩万壑在方尺。李成范宽格深秀，关仝荆浩骨峭特。殆非一人之所能，欲穷其源不可得。君言此物出零陵，远近来去皆天成。是中能著元次山，刻诗勒颂留孱颜。后来柳子曾作守，铭记摹写无遗闲。二子去后精魄在，文章散落水石间。鬼神往往窃馀巧，戏弄笔墨留斑斑。赠我以作书砚屏，林风石月秋泠泠，萧斋静对如有聆。元子柳子突出也大奇，今日之事我为之。"}