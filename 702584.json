{"id":"702584","title":"题四景画 诸葛春耕","dynasty":"明","author":"程敏政","text":"一夜春溪新雨足，晓耕已遍前川曲。乌犍少脱半犁閒，鸟外茸茸草根绿。坐爱一株沙柳阴，展卷疑闻梁父吟。布衣未接隆中聘，谁识当年开济心。夏木阴阴波渺渺，风外群飞见沙鸟。临渊不为钓丝轻，黄梅雨过溪鱼少。石上苔花青更繁，瓦樽独酌消尘烦。可能著就玄真子，亦有丹书三两言。西风萧萧振黄叶，何处平原初罢猎。会稽山下负薪人，倚树掀髯亦豪侠。一朝印绶悬其身，白日照耀新朱轮。谁知担上芸香册，只博人惊车马尘。天山雪花大如席，瀚海东头绝人迹。群羊散落沙碛间，齧尽寒毡岁云夕。塞垣孤月十九冬，手持旄节归汉封。不知麟阁丹青手，曾写当时憔悴容。"}