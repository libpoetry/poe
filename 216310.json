{"id":"216310","title":"送春·武陵山下朝买船","dynasty":"宋代","author":"王安石","text":"武陵山下朝买船，风吹宿雾山花鲜。万家笑语横青天，绮窗罗暮舞婵娟。小鬟折花叩船舷，玉琖写酒酬金钱。朱梦飞动浮云巘，天外筦箫来宛转。断桥人行夕阳路，楼观琉璃影中见。酡颜未分骅骝催，烛人坐客犹徘徊。岂知阊阖门边住，春尽不见芳菲开。日月纷纷车走坂，少年意气何由挽。洞庭浪与天地白，尘昏万里东浮眼。黑貂裘敝归几时，相见绿树啼黄鹂。荣华俯仰忧患随，命驾吾与高人期。"}