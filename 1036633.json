{"id":"1036633","title":"咏古十六首 其九","dynasty":"宋","author":"华镇","text":"三圣赞拔茅，拔茅有连茹。四始咏鸣鹿，鸣鹿啸其类。性理傥可赏，微物在所贵。矧伊人伦秀，德輶自勤致。昔在世宗时，炎刘正昌炽。蒲轮聘枚叟，异人始麇至。郑生何慷慨，称荐天下士。嘉言美且闲，咀之有馀味。当朝尚趋和，浮沈在承意。囊括未足多，似忝司农位。独以推毂贤，千秋仰高义。周公亲吐握，事与田窦异。如何大将军，碌碌无所誉。功业虽可名，风流固多愧。"}