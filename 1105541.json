{"id":"1105541","title":"陈景公挽词","dynasty":"宋","author":"王十朋","text":"冠玉堂堂骨相奇，起家消息露蓍龟。齿牙不妄千金诺，度量难窥万顷陂。车辙过门多长者，箕裘传业有佳儿。西园新卜松楸地，记得公颜向此怡。先子于公分颇深，晚年出处恨商参。虽脩北海通家好，未遂香山会老心。尽道吉人俱未艾，谁知凶讣遽相寻。三年落尽思亲泪，今日登门又满襟。"}