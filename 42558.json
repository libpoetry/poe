{"id":"42558","title":"珍珠泉","dynasty":"清代","author":"乾隆","text":"济南多名泉，岳阴水所潴。其中孰巨擘，趵突与珍珠。趵突固已佳，稍藉人工夫，珍珠擅天然，创见讶仙区。卓冠七十二，分汇大明湖，几曲绕琼房，一泓映绮疏。可以涤心志，可以鉴眉须，圆流有灵孕，颗颗旋相于。乍如历海峤，鲛人捧出余，又如对溟渤，三五显方诸。作霖仰尧题，泽物留神谟，我来值暮春，农夫正新畲。看彼芃芃者，欣此涓涓如，安得符圣言，远近均沾濡。"}