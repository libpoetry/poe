{"id":"727123","title":"从军行二首","dynasty":"南北朝","author":"王褒","text":"兵书久闲习，征战数曾经。讲戎平乐观，学戏羽林亭。西征度疏勒，东驱出井陉。牧马滨长渭，营军毒上泾。平云如阵色，半月类城形。羽书封信玺，诏使动流星。对岸流沙白，缘河柳色青。将幕恒临斗，旌门常背刑。勋封瀚海石，功勒燕然铭。兵势因麾下，军图送掖庭。谁怜下玉箸，向暮掩金屏。黄河流水急，骢马远征人。谷望河阳县，桥渡小平津。年少多游侠，结客好轻身。代风愁枥马，胡霜宜角筋。羽书劳警急，边鞍倦苦辛。康居因汉使，卢龙称魏臣。荒戍唯看柳，边城不识春。男儿重意气，无为羞贱贫。"}