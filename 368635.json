{"id":"368635","title":"莺啼序·咏史，和梦窗赋荷韵","dynasty":"清代","author":"杨玉衔","text":"东沟旧愁未洗，又桑乾咽水。北鸿到、问讯寒梅，著枝多少新蕊。见说半空飞霹雳，儿童笑指天花坠。任胡尘貂锦，归魂不入闺思。初讯东风，撼户动幕，苦抛家浪子。劳远望、签盼归程，雁来人总不至。弃珠崖、画分玉斧，连环解、方劳葱指。奈天骄、沙漠跳梁，又生他意。愔愔巷陌，醉舞酣歌，恼春人梦寐。驱虎豹、昆阳夜吼，震荡风雨，鼓死凭壕，防分划地，枕戈饮泪。量沙夜唱，涸鱼空望，西江润赋，流离琐尾悲逋瘁。腥潮怒吼，重重摧折藩篱，涨到武陵源里。兴亡有责，鲁国孤嫠，也抛红怨翠。今又报、燕云肩背，俯瞰秦城，饮马泉乾，宿乌宵起。渔阳鼙鼓，霓裳惊破，吴山高处人立马，恐长江、天堑终难恃。伤心木客，秋吟当哭，长歌泪盈茧纸。"}