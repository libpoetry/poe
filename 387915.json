{"id":"387915","title":"沁园春·蝉","dynasty":"清代","author":"樊增祥","text":"谁谓无情，一碧如烟，槐阴柳阴。正三危露下，隔花偷饮，五更风里，抱叶长吟。冠珥登朝，缨緌照座，肯逐丰貂易素心。齐门女，自采莲人去，啼到如今。孟家细镂黄金。傍玉镜台前带笑簪。看蜀都花好，连翩蜕玉，汉宫叶落，悽怆闻琴。雪不知寒，风能解愠，世态炎凉汝最深。高飞去，莫螳螂黄雀，辗转相寻。"}