{"id":"1252526","title":"次韵孟天炜郎中看湖四首","dynasty":"元末明初","author":"陈基","text":"千古英雄恨未销，海风吹上浙江潮。怒驱貔虎谁能敌？雄压鲲鲵不敢骄。踏浪掀旗空远迓，临流捐袂若为招。扁舟浩荡身先退，输与陶渔共采樵。雪涌潮头万叠多，秋风赑屃吼灵鼍。直疑碧海金鳌掷，复恐阴山铁骑过。勾践功名今寂寞，麻姑消息近如何？凭君更阐神明力，翻却蓬莱弱水波。千古东南诧海潮，摩挲强弩未全销。气乘日月分盈缩，声振山河欲动摇。击楫中流歌慷慨，倚阑斜日鬓飘萧。钱塘官酒秋仍绿，更与灵胥酹一瓢。风起城南思惨悽，独携长剑倚长堤。未谈秋水惊河伯，先跨涛江掣海鲵。力障狂澜扶砥柱，手挥妖祲豁坤倪。东流不尽凭阑意，长笑归来日已西。"}