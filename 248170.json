{"id":"248170","title":"东山·蹀躞向东山","dynasty":"现代","author":"伯昏子","text":"蹀躞向东山，君兮逝何遽。歧水寒已凝，乱云纷如絮。八极竟何之，六龙凭谁御。澒洞迹难留，崔嵬峭未阻。惯看雁随阳，今作孤鸾翥。廷阶许潮流，夜碑寄风语。寥寥肺腑言，已足千秋誉。蒙昧知难久，良议能先预。浩荡不可违，人心焉能拒。周比阿相成，直介失党与。未意天翻覆，止杀事终沮。飘摇几度秋，华表依旧伫。民既斀淳良，吏岂怜众庶。大计图存身，安俾放言处。薤露久不歌，歌罢息明炬。毂声去未遥，阖户天欲曙。此宵咸饮糜，椀当为君举。"}