{"id":"1028231","title":"鲍清卿病目不赴竹院之集诗寄坐客次韵","dynasty":"宋","author":"楼钥","text":"鲍侯年少老文学，艺苑优游富耕穫。胸中涵养自成趣，妙处正恐儿辈觉。我惭门巷非尺五，字欲问奇谁与榷。开樽竹院望同醉，遮眼脑脂何太虐。团圞十客踏雨来，相从不负东风约。投壶雅歌了无恨，祇恨车公一前却。海棠春深照眼明，风物融融悟非昨。从教雨洗烟脂淡，小摘何妨供把握。夜阑烧烛照春睡，靓妆如在结绮阁。墙头西望烂蜀锦，嫣然一笑无声乐。飞红点地绣作茵，正须席地天为幕。要知富贵出天姿，艳杏夭桃何足录。主人小筑真好事，肯学区区专一壑。洞门不锁要客来，笑君大似羊公鹤。雨馀珠泪色惨悽，一顾正嫌无伯乐。忽惊新诗来叩门，妙语天然不烦琢。坐中传观字欲漫，我竖降幡甘面缚。清明已过雨不休，云雾犹屯四山脚。揩摩病目不应迟，及此红英半零落。枝头尚有未开花，纵已离披亦何恶。知君既负西岑游，可使一春终落寞。会须来此共赋之，正要重闻诵新作。"}