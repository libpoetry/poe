{"id":"468264","title":"题曹娥碑歌","dynasty":"明","author":"谢肃","text":"婉娈曹氏女，生长虞江滨，乃父安歌能乐神。?涛江心迎伍君，偶然失脚成沉沦。其时孝娥才十四，日夜哀号动天地。奋身跃入龙伯宫，抱父尸出洪波中。汉安年迄元嘉始，惨淡荒坟烟蔓里。度令深期民俗淳，蕙肴椒浆方祭诔。诔文本是邯郸作，勒石垂光非溢美。好辞既赏蔡中郎，妙墨重挥王内史。内史临池小楷精，出神入圣由天成。风格真淳乐毅论，气运逸迈黄庭经。曹娥之碑尤注意，外足婉丽中坚贞。疾迟偃仰各合度，正侧方圆皆有程。金锥画沙锋芒敛，玉树照水枝柯清。秋风群飞鸿雁叙，夜天行列星宿明。元常铭石犹隶体，力命雅深堪与比。鸿都分法授于神，笔势去来同一轨。流传萧梁到李唐，纷纷鉴者迷精光。退之平时厌姿媚，于此题识何端庄。乃知嗜好在奇古，况兼孝烈如曹女。碑阴隐语亦了然，可惜无言讥魏武。魏武徒劳校色丝，以孝移忠忍不为。独觉遗风扇乡里，顺孙孝子相追随。四明有逸民，示我碑一幅，真若圭璋出群玉。书家往往无真识，太息还君须韫椟。"}