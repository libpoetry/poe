{"id":"1131732","title":"题子正观察溪风亭二首","dynasty":"宋","author":"綦崇礼","text":"巧据东西面势雄，兹亭壮观一园中。淙淙鸣窦过流水，拂拂虚檐来远风。好解尘缨濯清泚，聊披醉衽望穹窿。泠然便欲乘风去，汗漫相期孰与同。溪上微波起谷纹，凉飔不断快馀醺。飘飘弄袖疑轻举，馥馥吹花得细闻。但羡园林今地主，焉知弓剑旧将军。功名兴尽从吾好，白首安闲少似君。"}