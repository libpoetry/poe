{"id":"953308","title":"原易","dynasty":"宋","author":"林景熙","text":"荥河通昆源，古出龙马瑞。包牺真天人，一见测其秘。八卦已支离，重为六十四。爻象互立名，系辞发洙泗。尽泄元气藏，柯叶布文字。有如木生瘿，笺注漫百氏。燋龟与揲草，何能解人意。及滋天下疑，反以二物具。方寸不自灵，柄为冥漠据。弧矢启战争，书契长奸伪。缅思未画前，标枝无一事。日月自循环，全易在天地。所以负苓人，因之发长喟。"}