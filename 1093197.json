{"id":"1093197","title":"昌甫题西洛遗民诗卷并所书杜句","dynasty":"宋","author":"韩淲","text":"东里感兴西洛诗，其年忧国初南来。后人玩之可忘疲，甚矣世变非吾衰。长言短句笔墨古，颠倒妙处谁能窥。雨凉梅熟樽酒地，旧人家藏欣见之。其间亦录杜陵老，笺阔轴大何尔为。要知真识未易见，我乃徵逐于兹时。潇湘莫结遗民悲，信诚空叹晏叟痴。"}