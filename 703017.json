{"id":"703017","title":"雪湖和章许续登高之约予复偶小冗不遂再用前韵申意","dynasty":"明","author":"谢迁","text":"供具犹存旧赐金，可无嘉客伴豪吟。汗颜折简孤成约，极目高轩误枉临。篱落晚香黄菊老，楼台情景白云深。空山木叶霜初落，行迹依稀尚易寻。菊酿新刍淡漉金，佳辰胜赏待赓吟。西山爽气崇朝见，南涧清流竟日临。绿上阶苔经雨旧，红翻林叶醉霜深。橘中闻有商山乐，拟及登高一共寻。"}