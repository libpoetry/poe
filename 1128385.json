{"id":"1128385","title":"游大梅护圣四首","dynasty":"宋","author":"舒亶","text":"万壑声中柏子烟，高僧日日看云眠。当年象虎今何在，千古寒堂一铁鞭。仙去人閒地转灵，蛟龙合处谷风生。谁知云雾千峰顶，长作青天霹雳声。流水山閒无尽时，登临到处与心期。世人只爱桃源好，梅熟山閒怎得知。鸡犬同时亦上升，赤云今日几人行。我来正唱升平曲，不用山閒变姓名。"}