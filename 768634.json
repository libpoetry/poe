{"id":"768634","title":"三部乐 题红藕庄词，用钖鬯韵，时予将之皖","dynasty":"清","author":"沈皞日","text":"吟管风流，问芳草连天，六朝谁又。笛村棋墅，犹剩千条丝柳。是多少、绿意红情，向疏花冷叶，团扇书就。重帘残烛，留付翠鬟歌袖。城头乱山可数，奈西园欲别，东阳曾瘦。乍惊荷钱几点，青梅如豆。算从兹、短亭分手。便输尔、莺边载酒。眉子小砚，更墨洒、江南烟岫。"}