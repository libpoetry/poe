{"id":"697178","title":"奉题毗山草堂二首为中丞潘公读书处","dynasty":"明","author":"胡应麟","text":"万卷缣缃百尺台，白蘋风起对衔杯。窗中日抱吴山下，座里天浮震泽来。秋兴赋成聊偃仰，河渠书就一徘徊。无誇太乙当年事，已见寒光属上台。曲榭雕楹霅水傍，琅函插架照沧浪。丹霄正锡尚书履，绿野先题相国堂。句就松风闲鹤浦，梦回萝月上鹓行。凭谁寄问花溪叟，稷契何由近庙廊。"}