{"id":"1108633","title":"纵笔二首","dynasty":"宋","author":"刘克庄","text":"虚费灯窗一世勤，老师曾许与斯文。玉台不善谐新咏，金匮犹堪记旧闻。浅学安能演繁露，华堂苦爱诵微云。史香骚艳无穷尽，叹息何人共摘熏。风月佳时一放怀，幸无章绶束筋骸。眵昏端以亲灯故，忧患皆从识字来。受业门人留不住，载醪客子尽教回。闭门自了身心事，寄语时贤莫浪猜。"}