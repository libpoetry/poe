{"id":"1215208","title":"次韵酬项可立","dynasty":"元","author":"丁复","text":"王侯之门无固蒂，天下纷纷望桃李。前年已闻罢鹿鸣，盛时未见歌麟趾。我亦江湖一散人，倒著扁舟来甫里。平生项君喜见面，日以诗书相砥砺。支持大厦在梁栋，人间遗此梓与杞。姑苏台上吊夫差，沧浪亭前悲子美。青春寥落一杯酒，白日萧条二三子。人生有时遇不遇，孔子犹然叹雌雉。高斋幸不废吟哦，自嚼宫商含羽徵。羹鱼可有松江鲈，苜蓿阑干充二簋。纸帐宵酣竹外风，铜瓶晓泣花根水。有人携妓或东山，为客开樽谁北海。长腰白米自可炊，断股青齑仍杂旅。客中一饱亦分外，稍自损之令近里。屠牛沽酒趋下俗，颓然谁能为之起。肉食者谋不及此，我亦任之而已耳。南国花开烂如绮，酒光照日生云母。为君痛饮为君醉，自古浊醪有妙理。"}