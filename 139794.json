{"id":"139794","title":"至后再见大雪杨尚书约登天开图画阁分得平字","dynasty":"宋代","author":"魏了翁","text":"天公闵亦子，踊为营杯羹。寸白未云厌，赐以一尺平。微阳动黄宫，万宝随孳萌。蝗妖坐远屏，疠鬼亦就烹。东邻文昌伯，志气为我倾。携朋乐时丰，举酒浇空明。忻忻各有适，耿耿未忘情。不知宇宙内，肯尔同阴晴。前时闻帝辇，随雪登山亭。亭高一流盻，淮楚接神京。"}