{"id":"1211122","title":"书陈道士止酒诗后","dynasty":"元","author":"吾丘衍","text":"真乐不在酒，高吟岂为狂。谁能采菊似陶令，篱东若待江州王。陈仙紫霞客，脱洒吾所识。天瓢不染人世香，曾向瑶台醉春色。玉桃屡食王母笑，眉发千年若年少。世人往往犹见之，对人但写空中辞。长江滔滔九江水，江流注海无穷已。锦肠光射虹影昏，未必尘浆可濡此。阳春从昔和者稀，大音既发馀音低。隋侯明月照车乘，纷纷鱼目空尘泥。高阳小饮夸汉祖，伯伦荷锸终何补。君不见餐霞楼上飞凤凰，酿玉蚁穴苍苔荒。"}