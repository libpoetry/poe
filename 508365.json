{"id":"508365","title":"和陶诗 庚戌岁九月中于西园穫早稻","dynasty":"明","author":"李贤（原德","text":"西城幸有穫，喜色在眉端。勤耕此其报，何敢偷自安。所以齐晏子，乃对先王观。旧藏既云罄，新储欣复还。饘粥谅可给，补缀聊禦寒。我诵豳风诗，稼穑良独难。力田既自足，于人何所干。新酒酿初熟，一樽共开颜。乐此尘外居，世荣非所关。莘野千载心，喟然发长叹。"}