{"id":"598600","title":"邻妇哭殇子用韵","dynasty":"明","author":"庞尚鹏","text":"山中歼露歌，里人皆动色。何况母子间，情义关休戚。拊心长恸白日颓，泪零百草东山摧。奈何原壤歌狸首，独于母死忘悲哀。亦有风流称放达，浃旬一饮醉如泥。祇将白骨埋黄土，雨馀荒冢草萋萋。世间骨肉多如此，吁嗟邻妇何深悲。幽明已隔重泉路，肠断呼天知为谁。游魂一去不复返，人生如寄终同归。乾坤亦有销沉日，杜宇空劳月下啼。"}