{"id":"536017","title":"度关山","dynasty":"明","author":"王世贞","text":"度关山，诘曲复崔嵬。虽有车，畏轮摧。十步五坐泣且啼，啼声一何悲。疾风吹尘自我后来，回望故乡茫何睹哉。前睹黄河水，水流何瀺灂。一夜胡马过，河边草如削。河边草如削，安能更民居。居民尚远徙，行子欲何之。鸱枭为好音，豺虎亦规行。四方不识人，来称弟与兄。温铁益知柔，茹荼益知甘。平生少自足，临难追故欢。度关山，那得不沾衣。日夜见去人，寥寥归者稀。"}