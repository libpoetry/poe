{"id":"967591","title":"摸鱼儿 荷花归耕堂用时父韵","dynasty":"宋","author":"赵以夫","text":"古城阴、一川新浸，天然尘外幽绝。谁家幻出千机锦，疑是蕊仙云织。环燕席。便纵有万花，此际无颜色。清风两腋。炯玉树森前，碧筒满注，共作醉乡客。长堤路，还忆西湖景物。游船曾点空碧。当时总负凌云气，俯仰顿成今昔。愁易极。更对景销凝，怅望天西北。归来日夕。但展转无眠，风棂水馆，冷浸五更月。"}