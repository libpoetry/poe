{"id":"433418","title":"新秋杂诗","dynasty":"近现代","author":"黄浚","text":"乱定新愁复似丝，长卿贫病更谁知。故人莫恨书来晚，袖手看天正此时。薜荔微赪竹尽横，绿阴凄绝十年情。鹅车过后宫鸦散，重拾馀閒听市声。琼华何意阅朝晖，但见游兵枕殿扉。输我肯来携两客，漪澜堂底看红衣。承光松栝郁苍苍，玉瓮临阶佛负墙。借与温公呼独乐，可怜洛蜀费平章。何限微云滓太清，难为丸月独长生。玉绳转尽流年换，漫夜歌残望启明。"}