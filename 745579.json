{"id":"745579","title":"石井行","dynasty":"清","author":"张深","text":"梯崖陡绝攀棱层，去天一握疑可登。神龙触石石中裂，直下万仞深冥冥。苍鳞得径归重溟，残烟剩雨懒复升。莹晶石髓同酝酿，留此德水施高僧。高僧飞锡婫摩城，恐迷智火遗元镫。金壶汁尽井华继，历年书勒西来经。迄今洞秘铁石扃，法乘呵护严山灵。雷音往往动深夜，此下不少潜虬听。有时滃郁寒云兴，气逼太古莓苔青。黝然深黑若有物，照影莫见神为惊。一语未毕一语应，清音琅琅如斫冰。会逢金仙发砂窖，疑是玉女敲铜瓶。或言乌山井底扬吴舲，竹山有穴通孤星。大地具可人力破，凿者安知非五丁。轩辕九井天自生，刺指亦属真仙成。灵异未可常理测，古迹难以空言争。阴阴危壁垂寒藤，重来腰脚力尚能。好携琉璃黄竹簟，踞此六月消炎蒸。"}