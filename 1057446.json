{"id":"1057446","title":"送哲公禅老二首 其二","dynasty":"宋","author":"刘弇","text":"我闻豫章境，势胜所至生。山皆撞空活，水有照骨清。其间佛老宫，往往联飞甍。人王邑一隅，古屋才数楹。尘点自不到，日饱松风声。十丈挂溪影，虹桥插峥嵘。揶揄下?魖，踉跄笑麇麖。师方得所欲，振锡了不撄。非如入流子，横计多馀赢。秋畦蹲鸱老，昼饭宜香粳。由来介石身，忽作归云轻。"}