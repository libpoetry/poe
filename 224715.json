{"id":"224715","title":"游洛阳宝盖寺赠长老道琼","dynasty":"宋代","author":"史尧弼","text":"一念落人境，世路分崩奔。车轮战黄埃，荏苒还自昏。安知摩尼珠，岂处浊水浑。今我虽纠缠，犹有故我存。云山时独往，一笑清心魂。旧闻宝盖峰，气压群山尊。拂衣事幽讨，烟杉转山根。道人素所懽，踊跃欣候门。清眸夹明镜，眈眈老彪蹲。招邀语密室，欢颊生春温。往往到极则，寂历双忘言。从今尘境空，冰销了无痕。但觉江汉流，浩荡旋其源。至道墨相喻，不许诸方论。"}