{"id":"196603","title":"牡丹坪诗","dynasty":"宋代","author":"家铉翁","text":"洛花古来称第一，金为之相玉为质。画堂深处养根荄，丽日光中见颜色。人力栽培傥未周，本然之天从而失。我家大峨峰顶牡丹坪，傲雪凌霜知几春。冬深突兀层崖上，春来烂漫红云生。相传皇人炼丹处，帝勅六丁为守护。天葩只合奉天人，那许移根到下处。吁嗟皇人长与花为主，世上红紫纷纷何足数。"}