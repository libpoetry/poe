{"id":"1111492","title":"和勉斋侄二首","dynasty":"宋","author":"何梦桂","text":"谩学狂吟试笔毡，惭无风度似僧虔。五车不作黄金屋，方寸犹存白玉田。万事混茫随梦境，一关玄牝透真筌。北窗人在羲皇上，占得清风一榻眠。有鸟千年去不归，归来沧海劫尘飞。白杨北郭行人少，青草中原战马肥。喑噫阴阳成物累，浮游天地寄身微。老来尽弃人间事，犹占江头白鹭矶。"}