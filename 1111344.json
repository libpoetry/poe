{"id":"1111344","title":"送赵仲明二首","dynasty":"宋","author":"许景衡","text":"关塞相逢眼便青，从容犹得问平生。高谈大抵多忠义，先世元来好弟兄。但得朝廷收阀阅，不论文武尽功名。河堤奔走非吾事，去去神京信意行。役役都来几献酬，生憎别语搅离愁。五更门吏开鱼钥，千里春风在马头。若见游从出京国，为传消息到真州。田园未有归来计，萍梗而今已倦游。"}