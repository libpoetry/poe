{"id":"829368","title":"张忠武公挽诗","dynasty":"清末近现代初","author":"陈曾寿","text":"惨澹留臣鹄，英灵殿本朝。心同狄梁苦，气夺本初骄。屡蹶存初志，孤擎撼众摇。表忠劳圣主，遗恨满重霄。蹄迹交中国，威祥见帝畿。欢腾万黎首，天靳一戎衣。梦入龙霄迥，防疏蚁穴微。堂堂照千古，宁抵寸心违。进退能无据，危疑有至难。本非孤注掷，俄已众盟寒。狂猘音何择，黄骀罪可宽。百年蒙帝泽，一代愧儒冠。事急公难待，形癯气尚盈。受言无缩滞，同难见平生。踯躅西州骑，凄凉北府兵。乾坤日欹侧，真觉腐儒轻。"}