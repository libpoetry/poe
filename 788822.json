{"id":"788822","title":"长亭怨慢 题周偶僧杨柳旗亭图","dynasty":"清","author":"周祖同","text":"是谁画、天涯愁思？一片魂销，树犹如此。恁地迷离，数重烟雨碧无际。唤人离别，还衬个、旗亭子。暮色可怜生。便欲问、干卿何事？应记，记江南旧梦，正似者番天气。年年二月，写无赖、六朝山水。料燕莺、不解伤心，更谁识、吴娘情意。莫怅惘青春，犹胜西风憔悴。"}