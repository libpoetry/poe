{"id":"1042728","title":"清涟阁","dynasty":"宋","author":"刘攽","text":"平湖侵危台，天水相竞入。萦回古屿间，空阔众境集。大邦屏东南，开府记百十。胜游虽日来，面势忍遗葺。能声绍岂弟，敏政常暇给。喜闻栋梁新，甫见规模立。横空眩藻丽，构迥愁嶪岌。居然心意会，似匪人谋及。草树亦增华，神明非旧习。青凝夕霏翠，冷激回风湿。去鸟指暝飞，潜鳞视幽蛰。达生贵夷旷，外物辞妄执。皋壤正欣然，苍波仍可挹。虽云吏隐最，世复登贤急。徒使棠树诗，千秋意相袭。"}