{"id":"1250519","title":"次韵自述寄连隐君","dynasty":"元末明初","author":"朱希晦","text":"林下栖迟好，一窝天地春。流年催白发，随分守清贫。伯乐能知马，商锄不识麟。素琴当挂壁，黄卷久堆尘。交友慕徐稚，从人嘲子云。世情多反覆，道味独醇真。田野深禾黍，溪流半藻蘋。白云閒伴鹤，明月静窥人。酾酒能无醉，论文会有因。相期游汗漫，垂钓汉江滨。"}