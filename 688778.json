{"id":"688778","title":"癸亥春夜泊娄江哭徐子元晦四首","dynasty":"明","author":"何允泓","text":"泪泻娄江不断流，东仓今日是西州。忽疑清影蛟龙食，瞥见华堂鼠雀游。壮志未忘酬裤下，豪情常自卧床头。崟崎历落成何事，赢得乡人笑不休。一自夷氛起大东，仪图牖户与家同。犬羊敢蚀金瓯限，虮虱空劳田舍翁。卜式异时真许国，弦高他日岂论功。王师行报收辽海，一盏吾当酹殡宫。能以风流和友声，转于峭独见交情。即看涕唾千金重，不分头颅片羽轻。柳市莺花悲侠少，兔园膏火泣书生。帷堂一哭知多少，谁把深心仔细评。开尊北海未经旬，闻笛山阳又暮春。客座褷蛸依网户，影堂灯火照纶巾。素车定感心知友，斗酒还期腹痛人。哭罢那堪重回首，江天一雁噭离群。"}