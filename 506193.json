{"id":"506193","title":"种粟谣","dynasty":"明","author":"周是修","text":"郑州民稠田不足，生计家家只耕陆。岁饥麻豆不堪充，小户年来多种粟。粟苗幪幪过人长，粟叶青青粟穗黄。老妻稚子欣欣喜，晚摘成筐夜舂米。入厨炊饭滑且香，自说无如种粟强。乡村米价日腾涌，我粟如茨被丘陇。世间百事总艰辛，到底勤耕不误人。一粒落地万倍利，消得几何纳官税。惰农好食如狼虎，奔走长年离乡土。良田绕屋不勤耕，怨天只恐谋生苦。岂知世物随人转，得失眼前人不见。愚痴可笑亦可怜，作诗径为惰农劝。"}