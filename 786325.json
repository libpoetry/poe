{"id":"786325","title":"红山崎","dynasty":"清","author":"洪繻","text":"危云树末生，急客云中行。崚崚千石磴，俯瞰深溪清。万翠攒眼入，一红拍崖平。疏林夹流水，十里一镜泓。言是夏秋际，远山露列城。万井积邱垤，百峰互阴晴。登高望遥阜，想见官军营。忆昔甲申初，此地防夷兵。烽烟倏忽灭，耳有胡笳声。今来开道路，遍志轮蹄程。不久铁车过，平地殷雷鸣。岩谷忽破碎，山海一楸枰。我自催鞭去，秋风马首轻。"}