{"id":"325760","title":"台城路·洗车初断浪浪雨","dynasty":"清代","author":"张景祁","text":"洗车初断浪浪雨，西园顿惊凉早。网户传镫，瑶奁咒月，下界云軿空杳。灵梭自巧。柰织锦年华，易催人老。寂寞琴心，夜深除向阿蛮道。无聊凭遣酒盏，郁轮袍试按，应被花恼。鹊镜修眉，虫丝罥带，几处红楼人悄。闲愁似草。叹络纬秋窗，翠衾谁抱。起看明河，玉绳天际晓。"}