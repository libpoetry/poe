{"id":"568683","title":"瑞禾诗瑞禾美司马屠氏也忠而见绌宽慈靖终爰有嘉禾产自窆封是故美之","dynasty":"明","author":"王世贞","text":"蜿若游龙，矫若归鸿。入自巽方，钟为幽宫。无丛菉薋，无蔓迷阳。芃芃嘉禾，产此高冈。此燥而冈，彼湿而粳。恶乎宜乎，天定发祥。在昔圣臣，诚不见明。皇灵动变，郊迎返风。同颖之禾，唐伯荐王。王不自有，以归姬公。唯子之昔，经营四方。日笃不懈，拱翼世皇。角巾东归，口不挂功。含弘树惇，惠此家邦。是故大归，上启帝聪。我闻寸田，可菑以耕。培尔孙枝，岂惟子躬。是穮是蓘，其滋必丰。请用荐尝，标此荩庸。"}