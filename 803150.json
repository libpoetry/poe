{"id":"803150","title":"平夷即事","dynasty":"清","author":"朱煌","text":"盛世车书同，治绩真缵禹。海水不扬波，海外仰仁宇。贡使络绎来，四夷皆镇抚。竟有英逆夷，甘心逞跋扈。性本类犬羊，不入华人谱。毒计制米囊，毒人入脏腑。吸食即伤生，诡谋如妖蛊。我用我法严，未将夷罪数。谁知红毛奴，猝将舟山取。我朝覆载宽，犹许通商贾。彼自外生成，漫思斗楼橹。小丑竟跳梁，蠢动如蚁聚。居民惊且逃，纷纷去乡土。还定兼招徕，安危靠大府。战守皆无虞，允作浙民主。安集遍武林，足蹈更手舞。义勇起城乡，支更愿挨户。火轮时窥探，我民自按部。即有汉奸民，亦多膏我斧。四明竟鲸吞，定镇亦不吐。占据三四城，生民多愁苦。庙算定神机，天子赫斯怒。震警发天威，予曰有御侮。命将慎凭轩，整军遣宰辅。六师皆奋扬，军书日旁午。偕作竞同仇，渊渊听伐鼓。勇士如熊罴，骁将如虓虎。纪律甚严明，整齐肃步武。拉朽若严霜，苏困同时雨。但恐寇操舟，海上作强虏。得势即进攻，失势即登橹。如何捣其巢，舟师严束伍。船须大小兼，气当一再鼓。矢石既兼施，火攻力更努。洋面可穷追，口门更防堵。陆路整戈矛，水师奋弓弩。火炮若雷霆，火箭如飞羽。夷舟力不支，俨如鱼游釜。夷匪皆成擒，夷首可就俯。战功铭鼎钟，名可同吉甫。帷幄运全筹，中流作砥柱。横扫四海氛，海疆可撑拄。八蛮皆循规，九夷亦蹈距。泽国庆安澜，华夷颂恩溥。太平奏凯歌，琴瑟鸣搏拊。献俘告武成，甲胄换黻黼。更须振海防，烽堠严灯炷。船破及时修，兵缺及时补。刁斗既森森，镇将亦俣俣。有备终无虞，中华更扬诩。"}