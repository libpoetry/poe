{"id":"431712","title":"思佳客 乡居杂感","dynasty":"近现代","author":"刘凤梧","text":"万感残年不自由，难呼莺燕与为俦。新愁旧病羁绳榻，细雨残灯闭小楼。诗欲赋，酒难篘，祇怜飞絮扑帘钩。呼儿试看樱桃树，今岁花开似旧不？岁月蹉跎意气隳，风霜凌厉鬓毛衰。朱颜已怅随花谢，明月何曾入梦来？书莫上，刺空怀，黑貂都敝负荆钗。宝刀欲试冯唐老，玉笛频吹向秀哀。"}