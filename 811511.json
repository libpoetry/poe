{"id":"811511","title":"九日同萧韩坡田雨来集程二如园亭","dynasty":"清","author":"冯廷櫆","text":"一园残雨菊花秋，选胜还成九日游。高树全遮亭四面，小山恰在舍东头。红阑曲沼开新径，白帢单衫上旧楼。记得昔年豪饮地，重来尚喜故人留。竹几松屏六尺床，风帘不卷一亭香。窗含暮色成深碧，菊对衰颜是浅黄。莫向杯中问贤圣，祇堪棋里较低昂。何人秀句争传唱，二老风流果擅场。"}