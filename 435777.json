{"id":"435777","title":"阎商卿还山中","dynasty":"金末元初","author":"元好问","text":"阿卿去月从我来，今日西山成独往。野人不是城中物，涧饮岩栖梦馀想。翰林湿薪爆竹声，待诏履穿沾雪行。兰台从事更閒冷，文书如山白发生。孤灯静照寒窗宿，北风夜半歌黄鹄。田家闭门风雪深，梅花开时酒应熟。半世虚名不疗贫，栖迟零落百酸辛。凭君莫向山中说，白石清泉笑杀人。"}