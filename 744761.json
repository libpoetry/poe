{"id":"744761","title":"孟蜀石经传世已希闻程芳林明府藏有左传残本顷偶过茂堂段先生斋适见此册于案头急假归摩娑数日字较唐刻稍小而结体端劲仍不让焉册尾有翁阁学诗跋因追和其韵兼呈段先生","dynasty":"清","author":"瞿中溶","text":"王鳣祥写《莲华经》，绀塔遭劫多飘零。昨年友人携以示，楷法尚有唐仪型。柰何孟蜀九经刻，残本仅得仇彤廷。芳林先生今贾服，疏解经谊析渭泾。丰城作令识剑气，获此至宝光晶荧。轻装载归傲廉石，护持千古多神灵。我闻汲汲访石室，舟中空望蓬莱青。神仙之境不可接，伏生口授音难聆。前继开成后嘉祐，安得于此分畦町。酉阳斋头今忽睹，如睹天外堕凤翎。细溯源流叩梗概，一时欲撞洪钟莛。公言武林有一本，夭夭恐鞠心常名。山谷家中实藏弆，张君亲款嫏嬛扃。我应唯唯挟册走，直判一借酒罄瓶。归来挑镫数较录，墨采眩目如奔星。文为鲁昭二年传，征南注并雕岭嵤。六物之占证册府，李君笔记嗤道听。长歌追和纪岁月，后十五载摹轩棂。"}