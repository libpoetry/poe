{"id":"690864","title":"披莽","dynasty":"明","author":"李之世","text":"披莽从今始，旷然就剪除。朴椎存古意，疏野可吾庐。萤熠萝轩火，蜗行石壁书。因兹便寝处，不乐亦何欤。仄仄鱼鳞径，疏疏虎眼篱。药移他地本，柳剩去年枝。忌俗删其偶，蠲繁割所私。莫言閒閒事，调剂有时宜。鹏翼垂云外，焦冥睫里栖。人间无不有，物性也难齐。破梦看隍鹿，观心养木鸡。翛然唯所适，吾亦任天倪。到海天弥大，应无天外人。地逢南不满，花度腊犹春。晦朔通潮息，东西走曜轮。因知一室内，可以观无垠。"}