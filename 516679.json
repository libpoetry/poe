{"id":"516679","title":"南亩耕农诗应制","dynasty":"明","author":"吴伯宗","text":"有客居南亩，为农尚力耕。春风茅屋静，旭日晓窗明。碧涧连云色，晴江漱石声。披烟晨起早，带月夜归清。鸡犬声相闻，牛羊卧不惊。阶前留晚翠，场圃迄秋成。陶令偏成赋，庞公不入城。朋来三径小，酒尽一壶倾。化雨诗书泽，开云竹树情。极知蒙帝力，聊用乐吾生。理世徵髦士，周行列俊英。他年来束帛，努力报荣名。"}