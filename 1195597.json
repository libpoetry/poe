{"id":"1195597","title":"志峡船具诗 其三 戙","dynasty":"唐末宋初","author":"王周","text":"箭飞峡中水，锯立峡中石。峡与水为隘，水与石相击。濆为生险艰，声发甚霹雳。三老航一叶，百丈空千尺。苍黄徒尔为，倏忽何可测。篙之小难制，戙之独有力。猗嗟戙之为，彬彬坚且直。有如用武人，森森矗戈戟。有如敢言士，落落吐胸臆。拯危居坦夷，济险免兢惕。志彼哲匠心，俾其来者识。"}