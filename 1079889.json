{"id":"1079889","title":"赠益谦兄弟","dynasty":"宋","author":"吕本中","text":"范郎走微官，清固不绝俗。家常四壁立，腹有万卷读。迩来所为文，深若泉万斛。纡馀风过水，宛转虫注木。诸弟况可人，不但好眉目。丹穴固出凤，蓝田自宜玉。行扛九鼎重，顿使一世伏。圣朝急用士，如子尚穷独。乃知德在躬，不必富润屋。我病拙文词，笔钝如发秃。时逢子兄弟，未语心已足。长空绝纤埃，何处著凫鹜。朝来秋气清，伫看飞鸿鹄。"}