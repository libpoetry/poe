{"id":"889959","title":"送李雁湖大参赴遂宁 其一","dynasty":"宋","author":"吴泳","text":"拍拍雁湖水，深深归雁亭。雁归三四年，相伴湖水清。燕私岂不乐，国尔终含情。龙章倏夜下，惊赴鸥鹭汀。鸿雁双翥翰，眷焉乃东征。载辞龙鹄椒，复问莺花程。輶轩骛华毂，高盖罗翠旌。康屯岂无学，销暴不以兵。蔚蓝旧草木，再色新威明。寄声受廛者，明府如父兄。"}