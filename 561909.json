{"id":"561909","title":"九日游鹰窠山","dynasty":"明","author":"贝琼","text":"忽忽已九日，出门净无泥。地偏寔斗绝，有山如会稽。宾客后杂遝，仆夫各有携。天风海上来，我马骄且嘶。坡陀出险径，窈窕遵回溪。前登郯家岭，始觉华盖低。作者四五人，更托千层栖。日午扣其户，不愁苍耳迷。欲俛栖鹘巢，上陵万丈梯。岂但畏猛虎，彷佛闻天鸡。共燕修竹林，落日犹在西。相看且一笑，四郊多鼓鼙。"}