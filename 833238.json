{"id":"833238","title":"满庭芳 九月初三夜写香山诗意","dynasty":"清末民国初","author":"樊增祥","text":"钿合深缄，玉珰遥寄，绛灯初上帘栊。怨瓶落井，素绠漾西风。我是江南谢女，十年梦、长在愁中。知天壤、王郎何限，幽恨几人同。玲珑歌一曲，香山俊句，应付纱笼。又淡云微雨，掩抑秋容。依旧初三好夜，浑不见、新月如弓。惟是有，珍珠做泪，和露滴梧桐。"}