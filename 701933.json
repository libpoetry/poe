{"id":"701933","title":"哀桂孙十绝","dynasty":"明","author":"黄锦","text":"人生苦不慧，慧反惜无成。生灭同朝菌，何如早不生。生来如掌珠，死去委泥土。想是再来人，尔去归何处。见汝试前茅，此心为顿开。谁知梦幻间，歌哭相随来。尔父北归没，尔今省回亡。总为功名误，何如守耕桑。一胞同四孤，尔为诸孤长。母霜父未葬，尔独能无怏。娶妇今六载，止遗一女婴。诸弟俱未婚，尔目安能瞑。世界尚倾仄，大厦谁能支。尔今舍我去，念子泪双垂。尽日望花开，未开花蕾谢。枉费抱瓮公，置之东篱下。□□前解愁，提起愁益甚。吾其奈我何，自思还自谶。老氏观白骨，庄生说浸假。俛仰同一丘，谁是长年者。"}