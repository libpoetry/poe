{"id":"51103","title":"题启南写游虎丘图","dynasty":"明代","author":"吴宽","text":"启南初游灵岩，遇雨，明日既霁，乃与海虞周景新游虎丘，因写此图，并有诗记其事。李贞伯云是日亦在阳山，遇雨而归，陈永之谓雨霁日独以事在阳抱山，恨不能与启南同乐也，皆有诗题其上。景新寄予，和之。云岩不减灵岩好，昨者胡为涉行潦。千人石上两青鞋，日出深林歌杲杲。一时取乐能偿劳，水西山北争探讨。涧泉漱齿心亦清，石壁题名手亲扫。西去阳山十里遥，冒雨有人归不早。明朝见话入云岩，扼紧捋须空懊恼。好山不趁晴时游，此事已差何足道。安知犹有独游人，隔水相望在阳抱。何处移来此画图，我方起观俄绝倒。诗情画意各有在，岁月依然仍可考。虫鸡得失不须争，泡影死生难自保。再到京华住六年，匏翁头颅欲全皓。江南归计有时成，次第山行非草草。卧游且把画图开，鹤涧松庵亦天造。翻嫌二客不能从，回望周郎与东老。"}