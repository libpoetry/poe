{"id":"839800","title":"陶社成立，闻邑人有非之者，赋此解嘲。即用成立词韵","dynasty":"清末民国初","author":"祝廷华","text":"羲皇以后几岁月，史书纪载皆陈迹。读书尚友多古人，胡为独取陶彭泽。况无武陵桃花源，又无五柳先生宅。人物都无晋代风，题名何用陶为额。我闻此语悠然思，遥遥千载尊诗伯。古今异世乐趣同，难分是非论黑白。谓予唐突古名贤，骇闻令我孱颜赤。鸟倦飞时始入林，宁能复展乘风翮。家有杜康酒无算，地与刘伶分一席。维持风雅在吾侪，尚存一息须为力。此事非求身后名，知人论世毋过刻。吾侪不少素心人，荣誉不争争品格。不才伏处城南隅，衰病逡巡鲜所获。独往独来年复年，窃叹光阴如过客。平生爱读靖节诗，读罢时还顶礼百。愿刊万本施万人，尽知廉让忧方释。此时发轫赖扶持，诸贤讨论无虚夕。说理须范朱丝绳，量材须执玉界尺。希踪栗里不敢期，栽培松菊吾侪责。西畴南亩日操劳，繄维君子甘于役。"}