{"id":"810619","title":"大父遣赴奉天","dynasty":"清","author":"方观承","text":"重闱倚衰白，我行将何之。寻常未易别，况乃天之涯。饥寒驱冷铗，汗漫无家归。生计在干人，得失难预持。敝裘支冻骨，膻酪充路饥。辛苦付前途，孤踪行李微。回首望朔风，泪眼垂冰丝。翻笑穷途泣，一身何多悲。征车促行色，出门重回头。历历家人面，后会宁豫谋。幼弟牵我衣，涕泪不可收。抚摩为拭泪，绐以非远游。弟兄各飘泊，独汝膝下留。去去摧肝肠，何以慰边陬。痛哭辞先灵，孤榇悬野戍。从此万里天，瞻云空陟岵。来日拜庭前，音容杳孺慕。何时封树安，终身守陇墓。寂寂龙眠山，悠悠开塞路。春草枯中肠，悲风鸣碛树。"}