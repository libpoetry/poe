{"id":"694747","title":"桐川儒学杂咏十七首 万桂山","dynasty":"明","author":"周瑛","text":"覆土为此山，欲以种芳树。山成树转多，相呼掇芳去。有峰如玉笋，其势高插云。我欲招诸生，引手排天阍。山头日渐上，山下日渐明。迟尔五色鸟，来为吾道鸣。揭衣登西岭，风叶寒飕飕。极目望天际，有鹗横清秋。心清见肝胆，水清见毛发。一私无所容，圣功由是作。形直影亦直，形曲影亦曲。曲直各有自，吾当慎吾独。人世少知遇，百年怀抱孤。山亭坐虚敞，邈与天为徒。周礼久不作，泽宫变荒圃。开亭集宾佐，观者日盈堵。高堂弦诵息，呼童撤皋比。开轩望北山，静以省吾私。山房白日静，左右列图书。哲人久不作，掩卷空欷歔。有池大如斗，瀰瀰北山下。朝拾五色羽，凤凰浴初罢。山坳最深处，游人慎莫入。晓来云气腥，中有神龙蛰。北山有危坡，都植兰与蕙。平生性好修，掇拾以为佩。开径入松林，松香满冠屦。行行细护持，茯苓在深处。开园种修竹，竹实生何迟。玄云闭白日，凤凰正苦饥。山势何纠纷，龙头突然起。蛇虫走其足，窜伏莫敢视。忆昔侍金銮，顾瞻龙尾道。今日登高冈，彷佛梦中到。"}