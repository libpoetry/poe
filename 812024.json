{"id":"812024","title":"层城","dynasty":"清","author":"孙原湘","text":"望彻层城坐彻宵，苦将心眼记丰标。生来仙骨非丹换，摹拟神情胜白描。牛女若逢应妒巧，莺花相对苦争娇。丹诚欲寄何由达，吹煞灯前白玉箫。别来追忆总模糊，祇悔当时领略粗。妄想自知须忏悔，閒情何碍属虚无。款门甘袖三年刺，屣画拚将百日呼。愿化木兰舟上楫，供君稳坐玉纤扶。"}