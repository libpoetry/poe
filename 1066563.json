{"id":"1066563","title":"送同郡识上人游圆觉问道慈受","dynasty":"宋","author":"葛胜仲","text":"道人独往韵，半生服行衣。专门施氏易，编脱屡绝韦。文词粲藻火，片语不救饥。弃家学心法，感叹悟昨非。两年饱三白，屏弃甘与肥。南行访道师，芒屩常轻飞。侧闻长者寺，塔庙俱巍巍。堂堂第一代，龙天共瞻依。腾装来见语，舍是将安归。勉旃叩玄旨，心花发清辉。"}