{"id":"1219235","title":"汝阳张御史死节歌","dynasty":"元","author":"郑元祐","text":"张御史，骂贼死，国忠臣，家孝子。忠义国家培植来，白日照耀黄金台。此身许国誓不二，不信白骨生青苔。近者汝阳妖贼起，挥刀杀人丹汝水。侯指头上獬豸冠，掌柱乾坤立人纪。侯颈可断身可捐，义不与贼同戴天。眦裂齿碎加愤怒，发直上指目炯然。贼刀入口钩侯舌，舌断含糊骂不绝。孤忠既足明丹心，三年犹须化碧血。颜平原，张睢阳，一日虽短千载长。人谁不死死忠义，汗简至今名字香。朝廷易名赐庙食，人谁无心应感激？坐令忠义销凶邪，凿井耕田歌帝力。"}