{"id":"652810","title":"显曾节妇诗卷为子唐斌赋","dynasty":"明","author":"谢晋","text":"穗帷梦断鸳鸯晓，旅榇荒凉魂缥杳。深闺少妇才及笄，客邸夫君三十老。夫没年年经几秋，嫁时绿鬓今白头。膝边有子渐成立，家业峥嵘无复愁。自怜年少孀居日，舅老失明姑遘疾。至亲骨肉皆流离，终岁户门遭叠出。今看堂下舞莱衣，忘却当初辛苦时。妾身若到黄泉下，相见良人心不亏。"}