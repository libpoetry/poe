{"id":"1120906","title":"五禽言 婆饼焦","dynasty":"宋","author":"周紫芝","text":"云穰穰，麦穗黄，婆饼欲焦新麦香。今年麦熟不敢尝，斗量车载倾囷仓，化作三军马上粮。山中流水声聒聒，春禽说雨春泥滑。谁为春禽语，莫报幽人明日雨。幽人明日欲上山，山头雨足花斓斑。提壶卢，树头劝酒声相呼，劝人沽酒无处沽。太岁何年当在酉，敲门问浆还得酒。田中黍穗处处黄，瓮头新绿家家有。田中水涓涓，布谷催种田，贼今在邑农在山。但愿今年贼去早，春田处处无荒草。农夫呼妇出山来，深种春秧答飞鸟。"}