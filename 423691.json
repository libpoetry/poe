{"id":"423691","title":"剑潭","dynasty":"近现代","author":"苏大山","text":"山水得奇气，偶尔露精光。讵真有剑在，求之苦微茫。或云池上树，其中有剑藏。未能衷一是，毋乃近荒唐。我来刚好春，顾景惜匆匆。凭栏舒远目，入望烟水长。过雨净如拭，鉴平波不扬。遥山亦竞爽，媚之以夕阳。苔渍绿上壁，花分红过墙。惜弗逢月上，倒影看芙蓉。独对太古巢，暮霭渐苍苍。不觉浩然叹，长歌慨以慷。忆昔镡州住，曾传剑化龙。弗见雷从事，但闻滩石淙。何况一潭水，残劫历沧桑。莫问荷兰人，牛皮地已亡。读书贵有识，语焉矧难详。勿被古人欺，谬说横中肠。一笑告来者，盲从殊可伤。"}