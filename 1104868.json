{"id":"1104868","title":"甲子初冬宿直玉堂凄风小雨次日即承先帝晏驾之变距今二十年矣大忌前一日孤臣独眠山庵景象正似当年挑灯危坐闻田家鼓笛之声凄其有感二首","dynasty":"宋","author":"马廷鸾","text":"无限都人哭鼎龙，年多泽久似仁宗。愁来一样黄昏雨，天上人间自不同。云黯天低结暝阴，孤灯对影夜沉沉。可怜一曲村田乐，犹是尧民击壤音。"}