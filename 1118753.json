{"id":"1118753","title":"禽言四首","dynasty":"宋","author":"陆游","text":"架犁架犁，南村北村雨凄凄。夜起饭牛鸡未啼，日暮矻矻行千畦。没足勿恨一尺泥，西成收薄汝噬脐。拔笋拔笋，入箐不辞风雨窘。养成会见高拂云，取供口腹初不忍。独持两把慰倚门，慈颜一笑如春温。老翁老尚健，打麦持作饭。终岁陇亩间，劳苦孰敢怨。人生为农最可愿，得饱正如持左券。碓舂樵爨小甑香，岂不胜汝耗太仓。堂前捉绩子，力作忘朝餐。鹅黄雪白相照耀，插茅作簇高如山。蠢女采桑至煮茧，何暇膏沐梳髻鬟。缫成蜀锦与楚縠，舞妹缠头不论束。"}