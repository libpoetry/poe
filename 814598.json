{"id":"814598","title":"杨柳枝 其三","dynasty":"清","author":"郑文焯","text":"暂理愁眉试半妆，舞衣叠泪损宫黄。晴丝绕遍天涯路，不为离人续断肠。回雪吹花唱大堤，弓腰斗罢梦长啼。身轻不及枝头絮，犹逐东风舞向西。乱丝歧路苦愁萦，剪剪轻风别有情。一夜雪绵吹满帐，教人春梦不分明。夹道分堤翠浪生，湖山歌舞总堪惊。只今一片斜阳树，剩有宫鸦啼数声。烟洗风梳碧可怜，秋深犹咽五更蝉。谁家残月沧波苑，时见渔舟网碎钿。故国年芳换绿尘，楼台多是别家春。狂花一阵过无影，乱入宫城不避人。水明帐殿月如烟，翠楼连云挂玉泉。香辇不回秋又晚，栖乌头白近霜天。破晓残莺出禁林，飞花寒食雨沈沈。章台自台牵行色，莫为离多减路阴。楼阁春深雪不寒，关山秋早笛初残。一般画出伤心色，漫作隋堤落照看。纤纤新翠带愁颦，零落弓弯旧舞人。底事临风眠未起，灵和不是汉时春。拂遍京尘窣地惊，风条雨叶不胜情。西园已自无多树，一夜伤秋转费声。平居谁分解伤春，竞赌长楸走马身。寂寞空城飞絮尽，羌笳吹起六街尘。高秋萧瑟思何堪，昔树空悲忆汉南。任是婆娑生意尽，不辞风雪老江潭。"}