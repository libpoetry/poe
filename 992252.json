{"id":"992252","title":"还吴长文舍人诗卷","dynasty":"宋","author":"梅尧臣","text":"松液化茯苓，又因为琥珀。遇物必得形，毛发曾不隔。君子亦豹变，其文蔚可觌。今者逢吴侯，满腹贮经籍。喷吐五色霓，自堪垂典册。诗教始二南，皆著贤圣迹。后世竟剪裁，破碎随刀尺。我辈强追仿，画龙成蜥蜴。有唐文最盛，韩伏甫与白。甫白无不包，甄陶咸所索。侯初守二郡，山水多助益。升高觞嘉宾，赋笔速鹰翮。葺书成大轴，许我观琮璧。真物固易辨，恨无百金易。借从怀袖归，诵玩废朝夕。譬如游国都，惝恍失阡陌。苦吟三十年，所获唯巾帼。岂比夸受降，甲齐熊耳积。重见元和风，珠玉敌海舶。自惭寒饿为，何张空避席。"}