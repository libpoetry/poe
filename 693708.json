{"id":"693708","title":"秋兴三首","dynasty":"明","author":"陆深","text":"茂苑长洲东复东，江天淼淼夜含风。谁家吹笛关山里，几处征衣捣练中。雁字未成云又合，鱼书欲寄路难通。不知宋玉才多少，只赋悲秋已自工。摇落年光急暮笳，得开怀处是还家。新凉门巷堪罗雀，旧业园田学种瓜。南浦风波看白鸟，东篱消息探黄花。疏慵莫道浑无事，袖手犹能领物华。半空凉籁撼千军，满地秋光锦绣纹。近水芙蓉先带露，故园杨柳欲欺云。凭高万里从今见，行乐三秋自古闻。堪叹扬雄甘寂寞，一生空老太玄文。"}