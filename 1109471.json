{"id":"1109471","title":"次姜君玉韵且贺北固新居","dynasty":"宋","author":"刘宰","text":"车来流水马如龙，北上精蓝西复东。雅意只贪山在近，高标谁与子相同。门开正好来三益，文就何妨送五穷。拟向岩前分半席，可能辟地著邻翁。门外青山跨伏龙，山头未晓日生东。竹林已喜王戎近，莲社还堪惠远同。盛事正应符地胜，清才岂必坐诗穷。欲成善颂陪张老，自笑尊前一秃翁。"}