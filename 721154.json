{"id":"721154","title":"送朱之蓉还浙二首","dynasty":"明末清初","author":"何巩道","text":"扁舟归听浙江潮，八月愁霖暗未消。蕉叶尽题游子句，新词争倚美人箫。荷倾冷露翻乌榜，柳歇秋烟亚白桥。初月不高江树暝，夜长银烛为谁烧。岭梅花落白云秋，惆怅王孙久不留。石观远寻秦代隐，金装羞作陆生游。云藏雁影千回断，月照猿声一夜愁。蜡屐若追前度兴，墨痕犹在海边楼。"}