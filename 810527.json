{"id":"810527","title":"皂罗特髻 寄恨效东坡体","dynasty":"清","author":"丁澎","text":"为伊瘦损，怕红消翠减，被人猜着。为伊瘦损，渐腰围如削。春来了、为伊瘦损，春去也、只恨东风恶。为伊瘦损，怎怨伊情薄。真个为伊瘦损，悔当初轻诺。偏道是、为伊瘦损，千行泪、禁得涓涓落。为伊瘦损，待怎生抛却。采菱拾翠，傍越殿寻春，清歌徐度。何似吴均，善作多愁赋。浣纱畔、雕栏倚遍，携红袖、潦倒旗亭暮。莫怜眉妩，恐琐窗人妒。如听哀筝夜话，向谁行幽诉。鸳管写、乌丝百尺，待归去、都付双鬓女。红牙轻按，唱彻愁春句。"}