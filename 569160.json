{"id":"569160","title":"挽彭稚修广文","dynasty":"明","author":"王世贞","text":"当年汝醉长安陌，双颊殷红鬓鬒黑。才高白战贾余劲，命薄青衫消不得。访医就买吴江船，欲言不言魂黯然。杯底无蛇影来妒，坐隅有鵩心私怜。张公吃酒李公醉，珊瑚误代王恺碎。非关丰狱吐龙泉，自是人间不平气。豫章城西枫叶秋，生将玉麈埋荒丘。彭湖只作东流水，肯洗彭郎矶上愁。"}