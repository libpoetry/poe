{"id":"846661","title":"喜迁莺 其二","dynasty":"宋","author":"无名氏","text":"腊残春未。正候馆梅开，墙阴雪里。冷艳凝寒，孤根回暖，昨夜一枝春至。素苞暗香浮动，别有风流标致。谢池月，最相宜，疏影横斜临水。谁为。传驿骑。陇上故人，不见今千里。寄与东君，徒教知人，别后岁寒清意。乱山万叠何在，但有飞云天际。故园好，早归来，休恋繁桃秾李。"}