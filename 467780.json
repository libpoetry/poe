{"id":"467780","title":"小阑干 国历除夕","dynasty":"当代","author":"章士钊","text":"长安城里一家家。阑夜阒无哗。何氏山林，却来招惹，火树一园花。江南相识趁蜂衙。坐久不回车。堂上簸钱，房中度曲，年时劣堪夸。宜春贴子血斑鲜。功令急于弦。日月光华，河山恢复，都说在今年。沿门挨户到城边。破屋不成椽。启缶蛇空，窥瓶米罄，仍办买联钱。"}