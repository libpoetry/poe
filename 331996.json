{"id":"331996","title":"沁园春·读罢新词","dynasty":"清代","author":"曹贞吉","text":"读罢新词，击碎唾壶，悄然以悲。任邯郸枕上，重裀列鼎，大槐宫里，貂锦蛾眉。未了功名，难消磊块，不向空门何处归。又底事、问安期高誓，乞取刀圭。茫茫大造谁知。况世上、原无真是非。彼南华齐物，呼牛呼马，灵均呵壁，将信将疑。我赋三章，为君七发，得愈头风或有之。掀髯笑、望西山一带，暮雨迷离。"}