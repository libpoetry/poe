{"id":"817253","title":"赴淮海道任留别镇江士绅","dynasty":"清","author":"黎世序","text":"梅华驿路送征骖，诗思离情两不堪。宦迹几曾经海畔，花时何忍别江南。生徒染翰邀人住，父老持觞劝客酣。一种消魂南浦意，江淹作赋未曾谙。新开学舍枕江干，白袷青衿玉佩珊。问字我惭一日长，研经君耐九秋寒。南徐文物推人薮，北固江声走笔澜。一语临歧须记取，科名容易立身难。群山壁立水安流，风俗敦庞爱润州。比户诗书研午夜，万家机杼织新秋。烟花不染维扬习，金粉终为白下羞。此去清河三百里，岁民无恙有传邮。"}