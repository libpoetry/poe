{"id":"1114730","title":"挽大资节使史国公","dynasty":"宋","author":"李曾伯","text":"德齿明时冠，诗书正派深。修名在原隰，雅志已山林。眼历四朝事，神交千圣心。老成天不憖，大雅有遗音。早袖经纶手，传之柱石材。无心到孤棘，有德付三槐。五鼎方身飨，两楹俄梦回。百年流泽远，衮衮几公台。昔缀都曹后，升堂拜父师。达尊廑异盼，国士沐深知。鹤发人何在，蝇头字尚遗。遣车无路送，挥泪望丰碑。"}