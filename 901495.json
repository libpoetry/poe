{"id":"901495","title":"赠奉议沈辽诗","dynasty":"宋","author":"张舜民","text":"凫胫天生短，鹤胫本来长。一朝有客欲断续，二物无地逃悲伤。吾徒曾匪凫鹤匹，又取圣贤为学术。解将轩冕等浮云，宁免傥来并执一。夫君擢秀居东南，代以文词起簪绂。铮铮官业素有闻，更号能书居第一。平生意气少防闲，一跌落在江湖间。几年转徙无家室，唯与樵渔为往还。醉吟未免写胸臆，健笔依旧飞云烟。远俗僻陋多不识，都城一帖沽万钱。今朝我过齐山下，邀我陟降游二山。羡君卜筑思意尽，今古气象罗目前。佛留九顶千株石，天赐清溪一水湾。自拾薪枝给朝夕，不与城郭通交关。亲友一切皆谢绝，惟许子驰来问安。人生涉世多忧喜，不用昭昭明物理。少小辛苦卜一廛，如今老大无居止。迁流方从五岭去，敢望生还复经此。万一君恩纵北归，与君左右为邻里。"}