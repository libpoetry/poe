{"id":"1107355","title":"鹧鸪天","dynasty":"宋","author":"卢祖皋","text":"纤指轻拈小砑红。自调宫羽按歌童。寒馀芍药阑边雨，香落酴醾架底风。闲意态，小房栊。丁宁须满玉西东。一春醉得莺花老，不似年时怨玉容。庭绿初圆结荫浓。香沟收拾旧梢红。池塘少歇鸣蛙雨，帘幕轻回舞燕风。春又老，笑谁同。澹烟斜日小楼东。相思一曲临风笛，吹过云山第几重。岸柳黄深绿已垂。庭花红遍白还飞。几回画蜡银台梦，双字香罗金缕衣。山浅澹，水茫弥。顿无消息许多时。杏梁知有新来燕，下却重帘不放归。"}