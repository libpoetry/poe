{"id":"555060","title":"早朝","dynasty":"明","author":"黄仲昭","text":"百辟朝趋紫禁中，衣冠何幸蹑仙踪。鸡人才唱沈残漏，凤阙将开动曙钟。天仗入时云拥道，霓旌度处露零松。月临太液金为水，花满蓬莱锦作峰。韶乐九成仪彩凤，云车五色驾飞龙。阶前红影开宫扇，殿上清光识圣容。鹓鹭两班星拱极，梯航万国水朝宗。霞凝画阁晴光烂，柳拂雕阑翠色浓。星列泰阶俱灿灿，春生黼座自雍雍。儒臣朝罢方归院，又促摛辞入九重。"}