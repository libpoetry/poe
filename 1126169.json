{"id":"1126169","title":"卖花声 闺思","dynasty":"宋","author":"康与之","text":"蹙损远山眉。幽怨谁知。罗衾滴尽泪胭脂。夜过春寒愁未起，门外鸦啼。惆怅阻佳期。人在天涯。东风频动小桃枝。正是销魂时候也，撩乱花飞。愁捻断钗金。远信沈沈。秦筝调怨不成音。郎马不知何处也，楼外春深。好梦已难寻。夜夜馀衾。目穷千里正伤心。记得当初郎去路，绿树阴阴。"}