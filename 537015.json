{"id":"537015","title":"答李伯华文选","dynasty":"明","author":"王世贞","text":"王子昔把青州麾，牙旗甲帐争光辉。与君快饮垂一月，女郎山头云不飞。仓皇家难挂冠去，依旧江南一布衣。世情反覆东流水，选部门前亦如此。车马新年罗鸟雀，荆榛旧日皆桃李。惟有邺侯三万编，青藜荧荧夜欲燃。主人倦读命所狎，弹棋陆博欢相先。小舞安花砑光帽，长吟就草菖蒲笺。报君此时头欲白，男儿读书饮酒差足适。中山垆头千日眠，不然老作君家记室死亦得。"}