{"id":"699902","title":"寄徐大参同年二首","dynasty":"明","author":"郭谏臣","text":"曾向长安步后尘，倦游归卧五湖滨。云林自喜能容我，宦海从来可畏人。一枕黄粱真是梦，数杯绿酒易为春。百年光景今过半，赢得逍遥物外身。畏途日日起风波，寄语君侯奈若何。黄雀衔环谁复有，青蝇玷璧古来多。射工沙际窥人影，魑魅山中喜客过。须识此中真险恶，还家啸傲旧烟萝。"}