{"id":"283504","title":"月下笛·倬盦要同赋龙笛，云是清太庙乐，谱清真","dynasty":"现代","author":"姚华","text":"琐尾伤离，参差怨独，冷怀难涤。孤云剩竹，那管人间收得。问霓裳仙拍暗听，倚墙露滑谁记忆。想云韶梦冷，西雍宾去，久无消息。龙喑性在，试擪谱楼头，旧人应识。凉州调古，剩有铙歌凄恻。叹新声、变宫换商，教坊武舞徒弄色。凭栏干，谩说辽东，唳鹤归路隔。"}