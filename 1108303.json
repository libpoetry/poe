{"id":"1108303","title":"和大参相公","dynasty":"宋","author":"刘过","text":"松深烟锁径，月冷水明楼。日涨沧溟窄，山阴古木秋。琴书超物表，气宇识神游。突兀东南壮，乾坤第一流。气压三千界，云横百尺楼。地灵绝兴替，木老阅春秋。杖屦逍遥步，琴书汗漫游。利名空役役，回首愧禅流。山邃龙蟠屈，江昏蜃吐楼。撞钟千百指，阅世八千秋。僧笑衣冠累，天容杖屦游。松梢清影碎，薄月带沙流。"}