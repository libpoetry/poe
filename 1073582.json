{"id":"1073582","title":"题象守坐啸堂","dynasty":"宋","author":"孙觌","text":"治国如烹鲜，驭民如牧羊。薰狐芦自焚，投鼠器必伤。曹侯百世师，狱市寄全齐。天下本无事，庸人勿扰之。危机蹈潜弩，恶吏冠虓虎。飞走岂不高，摇足堕网罟。使君古太邱，妙割无全牛。班春千骑晓，长啸万壑秋。棠阴日转午，风檐翠交舞。问道舍盖公，诵诗选何武。渭水占熊罴，万里笞羌夷。试磨南山石，更草中兴碑。"}