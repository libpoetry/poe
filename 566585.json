{"id":"566585","title":"问军中之系于国用","dynasty":"明","author":"徐渭","text":"吾宗异秦赢，秉德嗜仁义。绵延值盛明，仩版颇齿齿。先人秉鱼须，联蝉及诸季。列秩下大夫，往往有三四。迨及贤科书，至今时一缀。万木有荣凋，一体互强脆。屈指四纪来，挛痹剧一臂。耕者鬻其锄，贾者降为侩。士者无一人，慵者倚而待。饱者幸免饥，饥者幸未丏。至论胤嗣间，十室九蜂虿。墓寝蒸礿时，顾影兀孤介。甚者乏继承，馁鬼满蒿薤。余虽有两儿，性颇仇简册。饮牛未渴辰，按项不能俛。缘兹伤后昆，思欲谱先代。念彼从戎人，蔓远瓜尚带。况值用也来，举扣其大槩。彼衰更倍兹，掷笔为一慨。"}