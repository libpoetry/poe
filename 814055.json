{"id":"814055","title":"乞假归里留别都门诸同人","dynasty":"清","author":"陈倬","text":"回头通籍廿年多，揽镜惊看鬓渐皤。寥落晨星同辈少，团圞明月好时过。功名蹭蹬鲇缘竹，富贵虚无蚁梦柯。坐对茶烟轻飏处，萧然禅榻病维摩。收拾朝衫锦已荐，芒鞋竹杖养疴便。破除尘网蛛真隐，老困盐车马不前。落叶离根伤旅舍，焚巢瘁羽感中年。新词且唱江南好，笠泽风帆邓尉箯。"}