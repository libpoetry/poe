{"id":"1057529","title":"题福州黄檗山确禅师息老堂","dynasty":"宋","author":"刘弇","text":"顷来法席如师少，老去生涯似此无。直寄天年谩龟鹤，聊收化日到桑榆。苍环作抱三台壮，缟带明空一水纡。时拂东斋坏云衲，更开南粤隐居图。买山支遁初无费，示疾维摩本不徒。夜雨龙腥飞别涧，昼烟禽哢落高梧。斋馀短捉清生麈，坐久柔团暖称蒲。三乐荣期犹俗物，二毛潘岳信拘儒。禅林彪虎新眠熟，觉海乌藤旧搅枯。不学昔人悲唾远，已将兹世脱鱼濡。"}