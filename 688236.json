{"id":"688236","title":"二府少峰江先生同令弟章山哭其季方文厓上舍得诗二首示及索和赋此","dynasty":"明","author":"朱浙","text":"远道音尘定是非，西原空切脊令悲。浮生鼎鼎只如此，合眼时时还见之。青草池塘幽梦断，紫荆风雨暮阴移。人情一别消魂后，轻易繁霜入鬓丝。野日悽悽翳病眸，西风烈烈罕时休。飞腾且被才名误，廓落俄惊岁月遒。云树空遮千里道，古今不尽夕阳愁。残灯孤馆初闻雁，正自伤魂况值秋。"}