{"id":"560552","title":"松石为华克谋作","dynasty":"明","author":"徐庸","text":"乔松何苍苍，出自鳌山颠。奇石何齿齿，生从太湖边。鳌山太湖路非远，一朝移置君庭前。政如大夫与丈人，屹立相向争清妍。美哉此乔松，珍重异凡木。香叶细若针，苍皮润如玉。岁寒自有竹梅侣，妖冶竟无桃李俗。风清每作琴瑟韵，月朗或留鸾凤宿。美哉此奇石，匼匝苔痕清。豹质疑隐雾，龙纹犹落星。冰霜剥尽尘土色，风雨净去波涛腥。能言曾载左氏传，煮食又见神农经。秦王恩未忘，宁戚歌自□。古今虽云远，千载事如昨。旧闻松枝能化石，松石坚贞可相托。寿比松石□，不老此盘薄。峥嵘君重岁寒操，吟哦我惭赋诗恶。"}