{"id":"537137","title":"甲戌春暮再入都憩善果寺逢杏花作","dynasty":"明","author":"王世贞","text":"东风吹车入精兰，晨钟数杵鸡声残。庞眉老僧来揖客，慈云殢春春未阑。墙东杏花一树白于霰，时有流莺啄花片。我自惊逢今日花，花应不记当年面。莫言花落不如人，人老能如花更春。唯有江头探花使，祇今还作踏花身。流莺欲答忽飞去，恍忽如歌旧游句。但使新丰酒价平，老夫得住聊须住。"}