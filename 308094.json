{"id":"308094","title":"瑶华·收灯乍过，又近花朝，春阴殢愁，依声梦窗谱此","dynasty":"现代","author":"廖慕禹","text":"春光早泄。柳线千丝，向院墙青拂。喧帘燕子，先放教、金井阑干飞越。炉熏微烬，卸头上，钗鸾聊拨。倒翠尊、凭酒酬歌，梦影娇莺能说。愔愔细雨斜阳，解花后催花，不任香歇。雕鞍绣毂，游队里、惜取泥黏罗袜。老夫耄矣，且漫怨、芳菲鸣鴂。恐凤靴、挑菜人归，未了峰腰残雪。"}