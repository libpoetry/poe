{"id":"685546","title":"元夕召客值月食三首","dynasty":"明","author":"邓云霄","text":"华筵才唱月重轮，别调翻成破镜吟。可叹仙妆开半面，谁云春夜值千金？红莲亟吐银灯焰，黑道轻遮桂影阴。遥忆广寒帘幕冷，寥寥云水若为心。深笼皓魄澹金波，浅缀疏星出绛河。几处秋千喧士女，不知琼阙泣嫦娥。霓裳掩袖初停曲，象板当筵且缓歌。寄语云边修月者，好将冰镜更重磨。云箔霞绡卷太清，仙宫环佩正盈盈。新裁团扇呈歌态，又蹙蛾眉怨薄情。天上春阴生积霭，人间芳宴待重明。妖蟆扫尽银蟾在，依旧同游不夜城。"}