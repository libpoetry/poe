{"id":"1105810","title":"和因上人三首","dynasty":"宋","author":"王之道","text":"一抨兰若复谁家，坐见羲和下日车。燥吻未濡莲社酒，枯肠空搅玉川茶。摇风绿竹初翻箨，过雨红葵甚放花。得句至今频示我，安能郁郁久兹耶。归骑何时遂到家，苍头猎猎走风车。丑妻终胜长为客，薄酒能无更饮茶。梦断北窗凉似水，望中南亩雨飞花。采莲游女应相识，早晚扁舟访若耶。白云飞处是吾家，石眼泠泠水一车。醉日到来应种竹，梅时过尽好藏茶。遥怜壶枣初成实，似说占禾半吐花。已得伽陀微妙句，归欤香火讽啰耶。"}