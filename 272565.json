{"id":"272565","title":"沁园春·忽注横波","dynasty":"清代","author":"吴藻","text":"忽注横波，渐透华池，灵犀暗通。似香参禅味，雨花飞白，真传仙笈，日影移红。呼吸难调，瞢腾欲醉，几点荷珠泻碧筒。娇喉错，把九天咳唾，粉碎虚空。无端愁上眉峰。算寂寞何人念玉容。纵未轻一笑，也能喷饭，自从多病，更怕伤风。咒并鸦娘，占同蟢子，慎莫偷窥隔绮栊。谁曾见，只误疑清吷，声出瑶宫。"}