{"id":"565619","title":"东方朔歌一首","dynasty":"明","author":"黄省曾","text":"虞渊濯紫泥，丹丘饮黄露。枯树化飞龙，路傍跨苍虎。海上逢青瞳，桑间谒王母。神马来芝田，骐驎攀汉武。碧草献一枝，夫人寝中睹。同登含烟舟，木兰为棹橹。因说九景花，根移吉云土。复陈声闻木，一汗经千古。绮窗论五云，白间撤灯火。玉人出玉壶，青雀飞青琐。他年辞帝阙，独泛蓬莱舸。"}