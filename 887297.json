{"id":"887297","title":"予与子寔避盗同走崆峒予以其年十一月归侍金川踰月而子实走豫章阅三载子实携婉妹归梅川道经旴予自金川侍亲归会之酒酣作是诗以饯别壬辰十一月二十七日","dynasty":"宋","author":"利登","text":"闻君归梅水，经我凤凰山。走马来相会，匆匆具杯盘。君行今已反，我归梦尚寒。回首旧游处，白骨犹荒烟。昔年崆峒别，心已死生看。今日寒林霜，收悲暂欣欢。善还已不期，恶别似不难。世事未可极，临分更盘桓。"}