{"id":"306489","title":"高阳台·南云遗祠","dynasty":"现代","author":"黄咏雩","text":"南云遗祠，西风故国，瑶溪烟水苍凉。招隐何人，小山丛桂犹荒。灵根不朽还容蠹，待花时、管领秋芳。问姮娥、天上高寒，几度霓裳。托身玉宇琼楼地，好分携月色，吹遍天香。金粟光中，华鬘弹指茫茫。青枝拟拂仙坛净，奈桑尘、依旧飞扬。正纷数、丹蕊交柯，烘染骄阳。"}