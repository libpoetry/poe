{"id":"705202","title":"木兰花慢 其四 灯下美人","dynasty":"明末清初","author":"徐石麒","text":"有谁家榆火，分得到，小窗间。敢银烛华筵，红篝鸳帐，曾炤新欢。无情此时独坐，教荧荧、一点慰春寒。几度爆花眼困，再令挑草心悭。有心人共此更阑。常为惜韶颜。怕露湿光微，风摇焰闪，倦眼难看。云屏向人有意，知今宵、瘦影为谁单。只待兰膏尽也，将人催上巫山。"}