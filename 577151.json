{"id":"577151","title":"谢三氏教授文时中惠楷木杖","dynasty":"明","author":"陈琏","text":"我闻楷木出孔林，不知何人手亲植。深根蟠地逾千载，翠色参天过百尺。枯梢有时落风雨，人间得之争宝惜。诚如灵寿出恩赐，不数桃榔来异域。先生何从获此杖，一旦寄来承厚德。奇纹分明若桃竹，劲节铿锵类金石。提携终日不忍舍，宝之奚啻百金值。奉寄高堂白发亲，扶老定应资尔力。"}