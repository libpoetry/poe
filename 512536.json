{"id":"512536","title":"因杨君谦见和复和一首","dynasty":"明","author":"沈周","text":"狭径穿山腹，盘盘雄历此。吴王三千剑，意以是为砥。铁髓积广面，岁久色尚紫。石槩奇窾窍，此以平为美。坐阅今古人，当不知千几。集坐毕一时，僔僔嫌如市。况乃实不及，千名何以始。准彼释氏诞，万亿未为耻。俗惊少摄多，走观信而喜。我登纪夜吟，其面月如水。杨子时莫偕，清篇触倡起。历历到以意，不游与游比。语语尽括石，石举在诗矣。使石尚化玉，倏忽鬼入耳。玩之灵光生，戛之雅音倚。气复蒸春云，诗又在石里。瑟缩愧我辞，荆棘碍步履。自笑邯郸人，胡为强追拟。"}