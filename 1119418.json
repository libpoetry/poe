{"id":"1119418","title":"再次习池诗韵寄程帅二首","dynasty":"宋","author":"陈造","text":"南园胜绝真堪画，边上谁为李伯时。山纳嫩岚侵密坐，花骈红影闯清池。吟笺传遍鸳鸿友，舞袖轻于翡翠儿。东府西州皆四釜，若为长伴酒边嬉。春意垂垂如我老，客怀领略欠当时。倏惊鶗鴂鸣清昼，便有蜻蜓点碧池。酒榼相过但溪友，锦囊馀几问庐儿。芳辰渠尽人离索，苦念从公乘烛嬉。"}