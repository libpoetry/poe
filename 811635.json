{"id":"811635","title":"菩萨蛮 其二 骨肉亲谊廿载重逢京华小住将归定署离怀各怅因调数阕籍以志别","dynasty":"清","author":"左锡嘉","text":"涵秋阁上今宵月，当年记得题桐叶。月尚缺时多，人生当奈何。藤延虬篆古，花月更新主。姊妹且言欢，捻花开笑颜。一灯相对悲畴昔，寒螀絮金苔岑碧。秋月竟重圆，几回携手看。殷勤还寄语，莫种相思树。珍重再来缘，相看各黯然。匆匆小住匆匆去，临岐脉脉偏无语。果否学忘情，丁宁订后盟。加餐须努力，鱼雁传消息。驿路绕秋山，白云红树闲。"}