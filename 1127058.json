{"id":"1127058","title":"伤歌行四首","dynasty":"宋","author":"黄庭坚","text":"草木摇落天沉阴，蟋蟀为我商声吟。高明从来畏鬼瞰，贫贱不能全孝心。蚤知义利有轻重，积羽何翅一钩金。莫悲归妹无锦绣，但愿教儿和瑟琴。孟氏至诚通竹笋，姜诗纯孝感渊鱼。古人常欲养志意，君子不唯全发肤。有妹言归奉箕帚，仰谁出力助葭莩。等閒亲鬓贫中白，自悔从来色养疏。诸妹欲归囊褚单，值我薄宦多艰难。为吏受赇恐得罪，啜菽饮水终无欢。永怀遂休一夜梦，谁与少缓百忧端。古人择婿求过寡，取妇岂为谋饥寒。伯夷不食周武粟，程婴可托赵氏孤。死者复生欲无愧，受遗归妹况在予。经营百事失本意，跬步寻常畏简书。人閒若有不税地，判尽筋力终年锄。"}