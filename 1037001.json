{"id":"1037001","title":"僧舍假山","dynasty":"宋","author":"米芾","text":"玉峰高爱搀天碧，过眼云关无处觅。才将呀豁向疏窗，已见峰棱翻瘦脊。明月照出溪中水，清风扫遍岩边石。悬崖绝磴疑可揽，白露苍烟俱咫尺。天阴未彻山阴寒，雨声欲绝泉声乾。须知物理有真妄，岂识道眼无殊观。万象森严掌握内，大块俯仰毫芒间。抽身更洗清净足，探历幽深非所难。山僧作山真有以，诗人吟诗从此始。意教妙手发天悭，戏取神功当众美。君不见浣花野老深结庐，白盐赤甲龙虎趋。清吟醉赏左右足，当时应笑秦鞭驱。"}