{"id":"1108629","title":"答括士李同二首","dynasty":"宋","author":"刘克庄","text":"忆昔骎骎逼要津，迂疏谁遣批龙鳞。羞为庆历一不肖，妄意熙宁三舍人。鬼质若非天夺魄，累臣岂有地容身。江湖社友应相问，为说萧萧雪鬓新。秃翁门巷冷涔涔，僮报诗人远见寻。微露毫芒足奇怪，少加煅炼愈高深。肯来邺下从公干，待向关中说季心。黄鹄池边需应制，劝君莫学冻蛩吟。"}