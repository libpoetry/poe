{"id":"1129498","title":"病起书蕉叶","dynasty":"宋","author":"释居简","text":"寂寞经春苦未荣，蓦舒新绿上疏楹。不追松柏凌霜操，漫学梧桐送雨声。抽半卷心忺趁晓，剪全开叶恨遮明。炎炎三伏流金石，来相茶瓜枕簟清。摇青已见及时荣，猎猎翩翩衬短楹。似我不才非世用，对伊侧枕听秋声。影铺缺甃侵苔绿，丛倚疏棂蔽月明。脆弱不胜连夜雨，亟凭幽讨饯馀清。青鸾翠尾曳前荣，仄雨番风绿闯楹。的自梦中包死鹿，误从雪里著嘉声。烟寒曲砌秋容澹，句满旁行墨色明。尽是吹来最奇警，与君分此一襟清。"}