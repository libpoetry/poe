{"id":"786532","title":"米贱感赋","dynasty":"清","author":"洪繻","text":"曩者我未有田时，米贵如珠难作糜。今时我有田数亩，米贱无从易升斗。米贵我昔为伤心，民贫恨天不雨金。米贱我今夜长叹，租入难供赋税半。赋税如何底许多？中田今升十倍科。正税之外有附税，税外加派更繁苛。犹幸今年歌大有，无钱有米可糊口。倘或年时遇半荒，村南村北皆饿叟。但是农家今亦艰，买牛雇直钱如山。有米贱粜须官检，玉粒难入东洋关。农家租户何须苦，催科刻日严如虎。无田亦有人口徵，百物锥端皆榷估。"}