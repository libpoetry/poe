{"id":"1109192","title":"三高祠咏古三首","dynasty":"宋","author":"刘季孙","text":"大湖际天碧，浩荡浮万象。中有洞庭山，天作蓬壶样。芦苇秋萧萧，时闻发渔唱。风顺如可寻，月明迷所向。有人在扁舟，发白意夷旷。扣舷了不顾，出没信波浪。心已类水石，何由知得丧。遗民至如今，自古惟越相。初为吴都囚，君臣忧醢酱。忍耻人谓愚，祈生世知妄。尪癯脱万死，归国奇谋创。行师舞群姓，下令跃诸将。夜半覆姑苏，夫差始悲怆。安恻宽晷刻，反掌成伯王。江山入会稽，功高谁与抗。宠利速祸败，忠臣半诛放。遁去举邦求，君王铸形状。寂寥数千年，相见霜缣上。吴江净如镜，吴艇轻如飞。吴山远如画，此景天下稀。秋风晓槭槭，秋雨凉霏霏。谁将菰菜撷，正是鲈鱼肥。时有季鹰者，怀此知所归。浩歌有馀乐，肯乐首阳饥。亲朋不可挽，飘忽云边衣。亦闻有富贵，大第严朱扉。食必列钟鼎，侍妾鸣珠玑。簪裾望颜色，宾从生光辉。一言转造化，枯朽生芳菲。功高责更重，势或干天威。福深祸亦称，颠覆始知机。斯人悟兹理，吊世潜欤欷。浮沉顾宠禄，安能与心违。沧波浩无际，草木情依依。可以恣幽步，白云藏钓矶。静引一杯酒，高歌怜昨非。数峰太湖上，斜阳明翠微。虚亭展遗像，想见犹忘机。人物盛东南，莫如吴郡陆。汉季逮唐来，班班闻史牍。门庭迭辉赫，龙虎争驰逐。风流郁兰桂，气象鲜车服。鲁望乃其裔，清标映宗族。文章及者鲜，意趣超然独。宁从一瓢饮，不枉万钟禄。云烟蔼巾袖，星斗粲胸腹。来居笠泽旁，萧萧数间屋。厨中甑起尘，笔下珠盈斛。吟须僧舍题，醉就友人宿。醒将太玄解，卧把离骚读。心惟近渔钓，迹亦混樵牧。韵高谁可听，皮子往还熟。唱酬数百篇，名流必雌伏。业书类有道，不赋长沙鵩。晚泊松江上，遗图见眉目。分明孤鹤姿，轩昂骇鸡鹜。"}