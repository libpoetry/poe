{"id":"864488","title":"清辉殿观唐明皇山水石字歌","dynasty":"宋","author":"王琪","text":"皇家四叶恢圣功，天临日烛清华戎。汉条静治洽柔教，老心稽古开神聪。有唐英主称好文，仙毫洒落驱风云。壮哉山水有奇字，焕乎八法存翠珉。自从弃置咸阳道，藓驳烟滋委宫草。天开神赞会休辰，甄收再作皇居宝。如何沦弃三百春，迎逢睿鉴来紫宸。奎钩粲粲光华动，群玉森森气象新。丹籞春妍瑞霭深，文梁藻栋结芳林。鸿翔凤翥径方丈，杯流泉涌蒙亲临。鲰臣荣幸从金舆，钩婉魂惊拭目初。多惭揽笔非清藻，唯庆千龄际帝图。"}