{"id":"132722","title":"题澹山岩·自有宇宙来","dynasty":"宋代","author":"项安世","text":"自有宇宙来，迢迢澹家山。不知几万古，郁郁藏神奸。祖龙御宇宙，周子巢其间。事同商岭遯，迹类桃源跧。湮沦向千载，太史来荆蛮。指点发天秘，提携出人寰。一日遍海内，流声响潺潺。镌劖满石壁，新瞀不可删。山灵反惆怅，俗驾纷往还。造物有奇宝，无怪阴工悭。不遭固可恨，遭世良亦艰。所以求志人，抱珍守蓬菅。"}