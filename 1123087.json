{"id":"1123087","title":"初冬快晴陪宣卿叔夏游石头庵过三生藏穷深极峻遂登上封却下福严最爱廓然亭静憩久之乘兴入后洞置酒云庄榭徘徊方广阁山行崎岖不可以马虽笋舆傲兀小劳尚胜骑从之烦也既归山前之翌日复会于坚伯兄小阁同安赵涧看北山馀雪披云映日翠瑩珑葱殆难模状因访季父庙令欢饮而罢集记所见成十五绝","dynasty":"宋","author":"胡寅","text":"石滑梯山祗自疲，谁云此法妙难思。便教元亮荒三径，也胜杨朱泣两岐。衣薪难以大留形，破石空山浪予名。倘信此心无起灭，一身那得有三生。仰止春风泼黛山，亦应秋色两难攀。祗嫌痼疾烟霞上，且爱陶镕水石间。游梁屐齿破苍苔，深沼筇枝骇蛰雷。如海乱山争起伏，碧波直欲撼蓬莱。祝融朝日丽东天，袅袅西风紫雁前。千玉散青攒叠巘，万云流白涨晴川。大明遗甃已荆生，列宿名桥但板横。宅险跨危能几日，空教狐兔饱经行。宝楼香殿隘空山，都谢茨亭竹石间。静有客棋真掩映，悄无僧话更清閒。西岭回看天柱峰，却行山背蹴苍龙。雄奇未有诗章写，深秀惟将顾盼供。大林深护栋梁材，蔽日韬风万壑哀。不见斧斤寻谷去，只看薪槱出山来。茂樾初无一鸟鸣，晴曦参错昼阴清。枫林霜后未全赤，岩菊冬来方自荣。大壑谽谺十里宽，云庄高榭渺雄观。西天日堕馀霞绚，南嶂猿啼晓月寒。谁闻玉磬即过门，漫说金灯不破昏。等是此身俱物化，云何五百至今存。山北山南久问津，瘦藤芒屩最相亲。况逢日下云间客，那用驴前马后人。冻雨笼山秀木冰，斜阳侧镜远峰澄。罢妆群玉褰云障，宝髻珠花几万层。鞭笞鸾凤地行仙，变化鹍鹏背负天。他日寓言真十九，只今功行已三千。"}