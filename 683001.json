{"id":"683001","title":"岁暮斋居即事","dynasty":"明","author":"文徵明","text":"檐树扶疏带乱鸦，萧斋只似野人家。纸窗猎猎风生竹，土盎浮浮火宿茶。日色射云时弄彩，雨丝吹雪不成花。庭中卉物凋零尽，独有苍松领岁华。陋巷萧条少过从，燕閒真味泊然空。荒鸡寂昼深庭院，寒雀西风小树丛。抚事蹉跎岁云暮，怀人牢落雨其濛。垆香欲歇茶杯覆，咏得梅花苦未工。"}