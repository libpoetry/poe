{"id":"1241260","title":"奉谢杨山居宣慰寄遗茧纸","dynasty":"元末明初","author":"王逢","text":"明公枉珍遗，开缄霜雪色。自非玉女春，必假天孙织。剡藤失浮薄，海苔无光泽。元是秘府藏，亲向御手得。秋风柿叶馆，笔研久荒寂。飞来一朵云，列弟厌金碧。如何上所赐，波及沧浪客。焚香再封裹，还坐翻太息。盗发唐昭陵，无复晋墨迹。顾兹抱贞素，恬阅世代易。尚怜先代时，龙翰溢邦国。蚕缲尽输征，鹑结曾不惕。吾元本恭俭，世祖膺圣德。羊鞟代白麻，遂尔混区域。侈用几何年，离乱亦以极。明星烂河岳，鸡叫扶桑白。当写大宝箴，直上玉阶侧。讵敢轻点涴，令人却湔涤。"}