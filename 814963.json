{"id":"814963","title":"寿楼春二首","dynasty":"清","author":"奕绘","text":"吁嗟乎天哉。怅夫人已矣，俾我心哀。丁将军之苗裔，日微而衰。君弃我，归泉台，并弃呱呱诸婴孩。五载殡山中，大南峪里，君骨几时埋。繁忧忽从中来。对病中遗像，渺渺予怀。犹记布衣缟带，自东山回。会再把，朱棺开，哭不成声心如摧。从兹永分离，鼓盆而歌心死灰。呜乎王先生。搴灵帷恸哭，涕泗沾膺。继石臞翁之学，造乎天成。古无比，今无朋。混混源泉兮醇精。初遇我东陵，草堂相对，帘外数峰青。君何止千人英。叹获麟绝笔，鸣凤希声。犹记高谈雄辨，目光如星。忽一日，神离形。寂寞惟余人间名。哀哉复哀哉，彼苍者天何不平。"}