{"id":"500461","title":"送沈竹泉","dynasty":"明","author":"陶安","text":"吾闻鸿濛之野元气厚，产出异质为苍筤。千竿活翠湿霄汉，百年老节凌风霜。腹中空洞含太和，酿成清泉深蕴藏。朝阳几度鸣凤凰，飞来梢头不得尝。忽然灵源难自秘，流膏洁白生馨香。吾意此竹上摩天乳之星芒，吸得甘露万斛凉。下通体穴钟阴阳，时时挹注琼瑶浆。帝令昭苏下土民，咽嗽一勺消百殃。赤龙运水一时下，玉婴仰视朱吻张。不待铅汞九转功，挽回夭阏成康强。涤肠洗髓清膏肓，暑不烦渴寒不僵。神全气爽欲轻举，三十六帝参翱翔。沈君何为独有慕于此，号为竹泉名姓芳。平生雅抱君子操，虚心直节成文章。活人阴功在天下，如水润物源流长。狄公笼中生意远，昆虫草木丹砂光。东山相望桐汭旁，清溪碧绕琅玕房。叩门急传使者至，聘书来自中书堂。纻袍飘飘佳丽地，戴笠出入兵戎行。相君英雄少许可，揖而进之坐客床。扫清内痾与外戕，俱入丹丘不死乡。辕门昼静尘不扬，相君留饮谈岐黄。挥笔大写竹泉字，龙凤飞舞势矫昂。持来宾幕作佳话，独我才拙惭诸郎。先生不登名利场，丹颜漆发双瞳方。赤日满路归计忙，慈亲应倚门闾望。烦君更以竹泉施八荒，跻民寿域如虞唐。"}