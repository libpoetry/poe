{"id":"1218627","title":"槎山歌为胡云夫作广西宪史云夫家于德安之槎山累世矣至正十二年秋中台计事回至广陵闻汉上兵后山居亦荡然已慨然思亲而不可归冯太守书槎山二字为赠朝夕展玩姑慰其心因题卷后","dynasty":"元","author":"成廷圭","text":"淮水出自桐柏山，东流入海何时还。胡君引水种林木，筑室正在槎山间。槎山清空白日静，胡君意与云俱閒。汉东一夕风尘起，云亦高飞几千里。山间有家不得归，却过扬州饮淮水。饮之为洗冰雪肠，今我不乐思故乡。驱车明发渡远道，广海又在天一方。思亲恨不归来早，梦中祗说槎山好。他年归隐奉亲欢，白头同向槎山老。"}