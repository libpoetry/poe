{"id":"711038","title":"茶山孟秋十三夕家奉准提镜乍发光与儿其振共瞻礼恭赋以纪其事","dynasty":"明末清初","author":"张穆","text":"念发菩提愿，应在夙世工。兹误落尘网，清饮冰露中。一室各愿力，辄应如叩钟。孟秋盂兰前，此际天人通。瑞相夜现光，将谓发众蒙。我有先严慈，皆以德淑终。每感持法谛，哀广冥福功。愿随五毫彩，永住空界空。"}