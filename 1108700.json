{"id":"1108700","title":"疥癣二首","dynasty":"宋","author":"刘克庄","text":"发肤勿毁斯为孝，疥癣虽微至不仁。血气衰无丹换骨，亲朋疏恐癞传人。裸裎懒对炎凉客，汤熨犹贪闪电身。臭腐神奇同尽耳，全归即可见先亲。试脱中单肌起粟，俄生点隐状如沙。绝怜病叟鸡皮皱，难借灵妃鸟爪爬。昔号玉人曾美晰，今成铁汉已顽麻。戏衫脱了无羁束，纵见三公手懒叉。"}