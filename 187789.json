{"id":"187789","title":"谢诸友移且游德及亭","dynasty":"宋代","author":"刘宰","text":"老去疏文会，朋来惬素公。结庐惭远引，挈榼荷亲临。反旆孤成约，临池得胜寻。鸟飞青嶂远，鱼戏碧波深。挥尘荷香度，开樽柳色侵。已欣年洊稔，犹冀雨为霖。学道心坎得，为农力不任。每因情款款，常恐岁駸駸。坐久便徐步，觞频怯满斟。非因苦衰疾，岂惮豁烦襟。羁旅忘家食，辛勤念子衿。範模资伯父，灯火惜分阴。一第均儿戏，微言久陆沈。箪瓢诚有味，山水会知音。子事增吾感，吾言岂子箴。他年黄鹄举，莫忘候蟲吟。"}