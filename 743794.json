{"id":"743794","title":"缥缈岭纳凉","dynasty":"清","author":"洪亮吉","text":"云门古松三十七，三十六株鳞尽裂。一松蟠蟠径离石，势欲上天犹去尺。白云移松巅，巨石忽欲走。岩风吹征衣，上险切星斗。石镜露落，山泉微光。暝色入树，松花初黄。人间残暑不至此，鹤氅乍著宜新凉。云光深，霞色浅，倒影空濛众山显。枕泉半日不饮泉，饱向松梢餐露眼。"}