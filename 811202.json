{"id":"811202","title":"家芝田市菊数盆见赠，时已冬十月矣，感其晚芳，摛我郁抱，聊赋拙什以质芝田","dynasty":"清","author":"丘逢甲","text":"寒雨潇潇下凤城，秋光残后见金英。失时未贬文章价，入市难逃隐逸名。香国久推黄种贵，蛮花休慕黑洋生。吟芳冷抱无穷感，过酒墙头且共倾。两开空忆故园芳，开处都因傍战场。仙客采馀舟已去，先生归后径全荒。黄金旧赋高皇甲，紫绶新飘岛国章。风景不殊人事改，有花便合作重阳。一帘秋色顿萧疏，如为餐英赋卜居。鱼市人家斜照里，凤城花事晚寒初。群阴蒙覆容高傲，百卉凋零等扫除。莫怪闭门今不出，幽香深处读奇书。"}