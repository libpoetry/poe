{"id":"685634","title":"吴子夜四时懊歌","dynasty":"明","author":"邓云霄","text":"自君之出矣，缲丝头绪多。朝来理蚕箔，不忍见双蛾。妾忆初归日，栽桃碧沼旁。君行不觉久，桃树出楼长。步出城南陌，客来乘五马。可笑使君愚，调侬绿桑下。暮春朝气和，侬自肝肠热。何许最撩人，林间啼百舌。生女有所归，莫嫁吴中估。江头望回船，日日多风雨。寄语采莲伴，谁知莲苦心。齐桡翻弄曲，若个是知音。避暑水亭中，紧下葳蕤锁。夜短梦难成，日长愁杀我。少女拜新月，临阶幽意多。但祈夫婿贵，不愿似嫦娥。家住阊门外，笙歌搅独愁。三年空见雁，两鬓易惊秋。登楼望阊门，下见倡家女。萍荇蔓芙渠，雪深谁采汝。梦断辽阳戌，心西火共流。莫言闺里苦，边塞正防秋。拟作回文句，残机懒更开。愁来眠不著，促织夜相催。南雪不到地，著树斗琼花。正是可怜色，儿童休打鸦。独觞不成醉，独被不禁寒。颇怪邻家语，喧喧到夜兰。片心焦若火，两泪滴成冰。早晚逢西使，重园在白登。岁去暗须惊，春远似相识。梅花在陇头，为我传消息。"}