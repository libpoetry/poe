{"id":"702474","title":"读宋史四首 太祖","dynasty":"明","author":"程敏政","text":"黄袍那得便加身，禅诏由来宿搆新。地下董狐招不起，谁将心事许三臣。乱离初见武功成，掌上河东未足平。开宝八年归正统，至公书法爱徐生。野录山僧本好奇，是谁删润转生疑。由来授受分明处，涑水先生却备知。金匮盟寒固可哀，何缘推出杀心来。斧声烛影都无谓，胜国诸公有史才。"}