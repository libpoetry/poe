{"id":"1120925","title":"虚飘飘","dynasty":"宋","author":"周紫芝","text":"虚飘飘，虚飘飘，姮娥临月榭，神女渡仙桥。风撼花浮水，霜吹叶落条。飞云转眼下三峡，密雪满空来九霄。虚飘飘，虚飘飘，比人生命犹坚牢。虚飘飘，虚飘飘，水边看海市，云际现天桥。弱柳绵吹径，嫣花锦缀条。卧云雌霓饮沧海，过眼夕阳低碧霄。虚飘飘，虚飘飘，比人生世犹坚牢。"}