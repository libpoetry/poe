{"id":"908368","title":"寿仲秉侍郎","dynasty":"宋","author":"李流谦","text":"今朝云裾下星汉，明日冰轮十分满。今朝海实荐蟠桃，明日潮头千丈高。君才与月争澄爽，君气如潮同浩放。如何不著廊庙中，不是考槃岩壑样。十年立朝儿辈惊，前日欲去亲留行。我虽流落未足恨，世间那有此友生。跻堂奉觞祝耆耇，仙骨应须饮仙酒。潮声不断月长圆，岁岁来为主人寿。"}