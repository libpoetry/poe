{"id":"1123356","title":"次韵前人见寄二首","dynasty":"宋","author":"赵抃","text":"羡公铃閤绝纤尘，顾我何尝德被人。讼牍自怜无日暇，诗筒翻喜入秋新。白头未许还官政，紫诏频烦慰老臣。一去蓬莱已踰岁，梦魂长到十洲春。立贤中外圣情均，青锁闱中辍迩臣。越水澄清无俗虑，秋风萧瑟助吟神。分符共治俄经岁，屈指同年尚几人。退鼓近来衰气觉，敢将诗酒敌东邻。"}