{"id":"48412","title":"题夏仲昭墨竹横卷盖陈缉熙先生故物也","dynasty":"明代","author":"李东阳","text":"昆山夏老能笔耕，开云种玉看峥嵘。千条万叶入霄汉，世间草木空有名。来持琅玕叫阊阖，坐使燕石无光晶。北人贵竹如贵玉，直以高价酬丹青。衡开丈幅直逾咫，不见枝梢见根柢。恍疑湘浦推篷行，飒雨惊飙过双耳。九疑山高望不极，影落洞庭清彻底。灵籁时来天乐风，钓竿不动珊瑚水。珊瑚水冷鱼龙藏，此翁一去魂茫茫。江山有神故物在，环珮无声凉夜长。东吴老子图书散，南国诸生思未忘。重向玉堂修竹谱，须将偃竹记璟勣。"}