{"id":"1050206","title":"题妙胜院西轩并赠权师","dynasty":"宋","author":"郭祥正","text":"老木不知年，苍藤已垂地。高枝生晚阴，低枝散凉气。好鸟时复来，鸣声似弦吹。道人开小轩，幽庭增广庇。庬眉霜雪顶，休焉释尘累。馀功又及物，丹砂和灵剂。一粒愈沉疴，求者四方至。应接运真悲，平等均我施。相逢惜已晚，残光念如寄。何当择深山，同师乐禅味。"}