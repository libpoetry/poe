{"id":"405006","title":"兰陵王·和慷烈赋梅花用清真韵","dynasty":"近现代末当代初","author":"王韶生","text":"峭崖直。疏影横投远碧。冰肌瘦、香袭缟衣，似与神人共颜色。风姿倾海国。能识。兰台赋客。遨游处、明日岁华，折得琼枝二三尺。春痕了无迹。剩水冻银瓶，花堕茵席。筵前红袖催朝食。记竹屋深锁，玉龙哀怨，乡心凭写大庾驿。但愁望山北。悽恻。旅怀积。正岛屿萦回，津馆岑寂。凝思往事思无极。想月下环佩，伴谁闻笛。窗前桦烛，暗溅泪，点点滴。"}