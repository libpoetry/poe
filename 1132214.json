{"id":"1132214","title":"望江南","dynasty":"宋","author":"戴复古","text":"壶山好，博古又通今。结屋三间藏万卷，挥毫一字直千金。四海有知音。门外路，咫尺是湖阴。万柳堤边行处乐，百花洲上醉时吟。不负一生心。壶山好，也解忆狂夫。转首便成千里别，轻年不寄一行书。浑似不相疏。催归曲，一唱一愁予。有剑卖来酤酒吃，无钱归去买山居。安处即吾庐。石屏老，家住海东云。本是寻常田舍子，如何呼唤作诗人。无益费精神。千首富，不救一生贫。贾岛形模元自瘦，杜陵言语不妨村。谁解学西昆。"}