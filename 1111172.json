{"id":"1111172","title":"百七丈寒食扁舟之盟遽寒姚黄恐成轻负辄赋二篇复以酴醾为约","dynasty":"宋","author":"许及之","text":"閒中直指醉为乡，寒食扁舟竟渺茫。可惜海棠随雨过，犹怜粉蝶伴醒狂。游人静后西山好，春事深来老圃忙。未必烦公频折简，花时还是负姚黄。连夕惊雷非恶声，池塘閤閤几蛙鸣。春程尚有三之一，乐事那能四者并。养得苔钱都满砌，足为花地藉残英。闻閒不惜冲泥过，架上酴醾玉已成。"}