{"id":"675029","title":"恽民部寄惠鲜笋银鱼","dynasty":"明","author":"杭淮","text":"西曹暮归城鸟栖，明星在门北风作。岁晏天涯感我情，相对妻孥苦不乐。小女手持银鱼至，兼有笋芽如犊角。云是仙曹远寄将，此意年来重寥落。三寸冰僵白雪蛆，数茎春苞紫泥箨。南山风高沧海深，冬月何由见珍错。呼儿剥笋仍烹鱼，入口香醪似鲜酪。更长烛明一放歌，回首家山事如昨。"}