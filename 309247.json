{"id":"309247","title":"泛清波摘遍·眉青隐岫","dynasty":"现代","author":"赵尊岳","text":"眉青隐岫，额雪窥帘，犹记那时风韵好。解人春意，绰约枝头放花早。宁知道。银笺恨字，玉笛离声，一霎雨情云梦了。侧帽轻衫，杜牧而今俊游少。去尘渺。千里沧波接天，一抹冷烟黏草。过尽征帆都非，倚楼昏晓。伫鸿杳。辛苦问讯断云，玉珰甚时能到。几许闲愁都付，醉和衣倒。"}