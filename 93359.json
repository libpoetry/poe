{"id":"93359","title":"送韩漕华文移节江东","dynasty":"宋代","author":"杨万里","text":"公家文公天斗星，可双孟氏再六经。姓名不上凌烟去，只与日月争光明。君家魏国天一柱，柱天无倾日无雾。唯天唯尧唯永昭，皋且以还俱避路。只今百年三百年，文献衣被芝与兰。华文使者典刑存，一生流坎晚乃骞。台家拔士兼人门，如君两有今谁先。德星缯照翼轸地，寒士驩呼细民喜。锺山石城何物神，夺与东民天不嗔。寄语东民也未稳，渠是鸾台凤阁人。"}