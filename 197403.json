{"id":"197403","title":"效醉翁吟·山岩岩兮谷幽幽","dynasty":"宋代","author":"王令","text":"山岩岩兮谷幽幽，水无人兮自流。始与谁兮乐此，昔之游者兮今非是。清吾樽兮洁吾斝，欲御以酒兮谁宜寿者。山蘼春兮野鹿游，亭无人兮飞鸟下。喜公有遗兮乐相道语，从人以游兮告以其处。高公所望兮卑公所游，公为庐兮燕笑以休。摭山果以侑酒，登溪鱼而供羞。仰春木以搴华，俯秋泉而漱流。公朝来兮暮去，肩乘舆兮马两御。来与我民兮不间以处，谁不此留兮公则去遽。花垂实兮树生枝，我公之去兮今忽几时。知来之不可望，悔去而莫追。人皆可来兮公何不归，青山宛宛兮谁为公思。"}