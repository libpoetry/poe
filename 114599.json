{"id":"114599","title":"次韵叔父圣谟咏莺迁谷","dynasty":"宋代","author":"黄庭坚","text":"鸦舅颇强聒，仆姑常勃溪。黄鸟怀好音，秋菊染春衣。嘤嘤求朋友，忧患同一枝。提壶要酤我，杜宇赋式微。黄鸟在幽谷，韬光养羽仪。晴风曜桃李，言语自知时。先生丘中隐，乔木见雄雌。引子迁绿阴，相戒防祸机。李杜死刀锯，陈张怨弃遗。不如听黄鸟，永昼客争棋。"}