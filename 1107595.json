{"id":"1107595","title":"次韵程伯禹用时字韵见寄二首","dynasty":"宋","author":"叶梦得","text":"衰病侵寻岂故时，暮年怀抱祇公知。彊论出处初无意，底有文章更好奇。王气山川元自壮，归心茅竹敢嫌卑。中原趣下王正历，尽使遗民复汉仪。汉道中兴此一时，虞亡不腊尔何知。地中鸣角无多怪，堂上论兵固有奇。梦栎那求梁栋远，抢榆正羡羽翰卑。淮阳汲直犹高卧，愿看箫韶集凤仪。"}