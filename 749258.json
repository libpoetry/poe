{"id":"749258","title":"象山社缘麓行至郁水上沙溪乃反夜已向残","dynasty":"清","author":"朱次琦","text":"水国森夜凉，明河落华甸。群动凄已寂，万象悄弥茜。村舂晚凌厉，戍火寒隐见。行野忻有适，发兴乃忘倦。高塍石切额，回溪路弯线。仰登屡蜷局，俯绕乍虫缘。浦溆渔家艇，松根网丝罥。趁树约邻多，吹萍行汲便。晚食瓦盘酒，儿女杂嗔忭。世熊苦喧卑，此乐让汝先。席草接软语，月破川浮练。落叶散鱼背，清霜厉人面。更永不可留，回踪殢幽眷。"}