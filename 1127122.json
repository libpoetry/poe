{"id":"1127122","title":"临川投赠 黄嗣深","dynasty":"宋","author":"黄彦平","text":"主计怀萧相，临民起次公。履声元自识，环赐固宜蒙。便觉长安近，宁论茂苑雄。别诗无好语，虚忝荐贤中。翰林逼华盖，天策视瀛州。哀痛扶兴运，从容赞庙谋。终篇常称惬，两郡却淹留。更试平原尔，方看相且侯。今代昌黎伯，琳宫尚陆沉。极知延阁峻，仍记掖垣深。简古元和样，精微正始音。居然合廊庙，过听著山林。发策魁丹陛，摛文重禁林。麒麟鞭缕玉，菡萏烛摇金。事与京尘改，愁将瘴发侵。东还应晚合，未用叹升沉。"}