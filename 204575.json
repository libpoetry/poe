{"id":"204575","title":"送胜因长老","dynasty":"宋代","author":"释重显","text":"黄梅散席三百载，续焰联芳事空在。宗兮派兮生异端，花兮叶兮太烦碎。韶阳间出多慷慨，权要雄雄曾绝待。曲木据位知几何，利刀翦却令人爱。近还有箇披老衲，楚甸横身风飒飒。铁作一寻非等闲，壁立千仞须摧蹋。报君知，江南江北徒累累。鳌转海运兮纤鳞片甲，雷奔电兮寸毫尺氂。斯言勿谓存规矩，平不留兮险非取。周行独立如便休，谁振宏纲照千古。"}