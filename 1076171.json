{"id":"1076171","title":"季共置酒酒间出龙眠数马以示坐客最后出起云妙甚为赋长句","dynasty":"宋","author":"周紫芝","text":"君侯酌客黄金杯，六龙下食慈明催。醉开画苑出天马，远自大宛西极来。起云礧碨最后出，真龙八尺高崔嵬。青天欲雨雨未作，怒云泼墨乌成堆。长鸣自怪两耳立，路转欲从双镫回。王良造父眼未识，骅骝骕骦天与才。朝从燕代暮南粤，万里一息何辽哉。公今此画何处得，外家中郎李公客。人间英物有护持，世上丹青少颜色。双花蜀锦青丝囊，还公此画公须藏。天寒夜半黑风起，邂逅恐逐飞云翔。"}