{"id":"1118498","title":"书事四首","dynasty":"宋","author":"陆游","text":"闻道舆图次第还，黄河依旧抱潼关。会当小驻平戎帐，饶益南亭看华山。关中父老望王师，想见壶浆满路时。寂寞西溪衰草里，断碑犹有少陵诗。鸭绿桑乾尽汉天，传烽自合过祁连。功名在子何殊我，惟恨无人快著鞭。九天清跸响春雷，百万貔貅扈驾回。不独雨师先洒道，汴流滚滚入淮来。"}