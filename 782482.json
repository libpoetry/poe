{"id":"782482","title":"留赠原长清张明府稼兰四首 其一","dynasty":"清","author":"戴亨","text":"兰蕙同芬芳，枝叶故相连。杰士慕道义，不在多晤言。忆昔初遇君，平生昧周旋。世人正欲杀，君情何缠绵。岂为结交欢，急难心炯然。慈闱老病笃，望子不得还。中心握汤火，归我解倒悬。我归见母拜，泪下如迸泉。不谓生聚时，即为死别年。锡类向微君，抱痛恨终天。何以喻君情，深同九仞渊。何以致余感，将与石同坚。渊或有时竭，石或有崩骞。唯此区区心，历劫永不迁。"}