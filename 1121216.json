{"id":"1121216","title":"赵庸斋挽诗","dynasty":"宋","author":"林希逸","text":"金章虽贵岂公荣，一点孤忠百世名。字字清吟如太白，篇篇奏疏似更生。士缘气类归宗主，身为朝廷作重轻。当世共传书几种，最初曾见易先成。品题人物妙权衡，在日江湖有重名。为国得贤八君子，登门执贽几书生。少游辇路心交久，晚见南华口义成。欲序未酬诗卷在，相知可独是同庚。"}