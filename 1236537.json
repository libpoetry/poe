{"id":"1236537","title":"八月廿一日惟寅徵君踏雨过林馆为留终日因诵近赋绝句三首爱其词致清婉辄走笔次韵如上古道寥寞人以角逐声利为务惟寅独逍遥恬淡之乡时来□之篇章翰墨之事岂易得也哉","dynasty":"元","author":"周砥","text":"野花疏竹媚幽姿，翡翠帘前雨散丝。最爱陈琳诗句好，玉盘春露捧金芝。秋来长掩竹间扉，过客谁能识道机。惭愧庐山陈处士，时来共葺薜萝衣。晚风吹雨过林庐，柿叶飘红手自书。无限萧条江海意，一尊相对忆鲈鱼。"}