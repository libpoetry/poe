{"id":"745695","title":"玉山阻浅","dynasty":"清","author":"史善长","text":"昨从河口来，浅若甑在釜。今入玉山境，沿洄石可数。至此三易舟，一舟分作五。接坐膝屡交，无篷目快睹。舟人惯负舟，肩承力各努。进以尺寸许，喝号胡咙鼓。何恃逞豪强，水碓俨分部。灌田非所谋，取值乃市估。累石建为闸，闸截水没肚。闸水截愈深，舟行客愈苦。分彼一寸流，喊怒如虓虎。荡荡本官河，司土岂聋瞽。曷不清其源，恩波一例普。中流恣放舟，呕哑听柔橹。"}