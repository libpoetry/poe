{"id":"1110314","title":"和答赵生师白见寄","dynasty":"宋","author":"孙应时","text":"休论吾昔与吾今，窗下婆娑有学林。会意书非求甚解，无弦琴岂要知音。是中截断谈天口，何处寻来立雪心。永日春风莺百啭，幽人踵息正深深。田可躬耕溪可渔，此身属我不关渠。养生谁学嵇中散，避谤吾非陆敬舆。风月满怀高士传，江山到眼故人书。相思千里无多恨，珍重清诗玉不如。"}