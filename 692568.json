{"id":"692568","title":"和胡司谏光贞游西山","dynasty":"明","author":"杨旦","text":"草色青青映客袍，经丘寻壑未辞劳。石边流水浮花出，天外危峰拔地高。倚马赋诗分险韵，饤盘生菜却邪蒿。风光差胜江南否，试为平章一染毫。纵步郊原兴未休，撩人诗景细探求。平湖风蹙纹如縠，列嶂岚开翠欲流。峭壁留题和藓刻，澹云将雨为花谋。何时款段从君后，抖擞尘襟取次游。"}