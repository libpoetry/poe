{"id":"806396","title":"齐天乐五十首 其三十六","dynasty":"清","author":"端木埰","text":"一从天谴红尘谪，阎浮那曾清净。秽迹难持，污流似海，郁尽兰心蕙性。中宵自省，祗明月青松，万山深径。独抱瑶琴，今夜弹与鬼神听。前身依约记取，向琼楼玉宇，丹灶金鼎。露下铢衣，霜凝佩璲，鹤背泠泠风冷。离尘要猛，待觅个幽栖，共君觞咏。指日秋来，快乘烟外艇。"}