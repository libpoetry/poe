{"id":"579673","title":"永新谭节妇祠次姚大参韵","dynasty":"明","author":"江源","text":"万烧金不变，九折水从东。慷慨谭家妇，东南烈女雄。心肝悬白日，贞烈照苍空。断臂略相似，投崖差可同。洁身双刃下，沁血八砖中。大节书青简，遗容托泮宫。碑文一片石，人纪万年功。背主空贻臭，偷生总下风。精灵留异影，庙貌护神通。过客祠前拜，香炉火正红。"}