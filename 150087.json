{"id":"150087","title":"初至鄜州感事","dynasty":"宋代","author":"晁说之","text":"罪斥云一纪，常亦守官箴。置身江海畔，放言麋鹿岑。大吏不诃谴，小吏自堪任。虾菜日异馔，著书敌南金。岂无二三子，善叩响不沈。更逢四高士，语妙何愔愔。俯揽尘土影，仰摅冰玉心。苦辛虽在昔，菑获实於今。归榜不忍速，故庐尚可寻。金闺朝轇轕，荃壁梦萧森。领阔贻尔诮，新贵使我瘖。饥寒一丈室，奔走九秋砧。长坂马难健，败絮虱易侵。池西别故旧，税驾雕山阴。白翟无曩迹，赫连有脱镡。幸哉廊庙术，勇不夸纵擒。誓表前日来，父子恩更深。战士老腐粟，癯儒适懦襟。羊肥卧沙种，酒美西凉斟。农武自先烈，五律勤窥临。礼乐被远俗，三叹斥哇淫。勉旃不再辱，聊尔容华簪。歛迹有余愧，难闻弦诵音。尚喜屋山阿，双泉如鸣琴。远明桑苎翁，品茶疑未谌。洞中有仙者，得度人駸駸。长生非敢望，却粒实所钦。肠空不贮愁，虑绝发奇祲。何劳东皋计，即日返幽林。难忘平昔兴，一为梁甫吟。"}