{"id":"279121","title":"六丑·南归携一鹦鹉，颇解人意","dynasty":"现代","author":"周岸登","text":"正秋心欲碎。怕暗里、流年轻掷。雪衣梦惊，严霜摧锦翼。泪黦香迹。莫问家何在，彩云天远，望赤城仙国。春襟翠羽湔芳泽。齧锁朱栊，巾车紫陌。前尘更堪追惜。记梳翎顾影，英盼花隔。予怀疏寂。伴窗虚唾碧。世外青鹓杳，无信息。关河解慰词客。共销凝五夜，此情何极。添香稻、几欹风帻。学吟遍、好句弓衣起舞，画屏山侧。邛池远、梦溯归汐。掩故笼、替诵波罗密。知难度得。"}