{"id":"843959","title":"海南百果相续多中土所无纪以绝句","dynasty":"清末民国初","author":"陈宝琛","text":"紫衣而雪肤，芳甘微带酸。我最喜芒及，人言性近寒。茸茸红毛丹，色味赛荔支。或云即其种，无乃变于夷。沙拉生土中，蛇皮色深紫。细嚼清且腴，貌取几失子。甜酸毛鲁孤，细棱如水玉。醒酒得两枚，风味故不俗。木瓜无十年，一岁种便实。饤之晶盘中，黄蜡酿成蜜。团团麻芷姑，甘润胜梨柿。迁地或能良，留核归一试。流连信佛矢，滑腻乃如脂。臭恶不可近，嗜者至典衣。蛮加佔毕兰，恐亦流连类。兰鲍慎所居，吾宁屏弗试。"}