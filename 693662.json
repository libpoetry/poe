{"id":"693662","title":"初到石城","dynasty":"明","author":"邹智","text":"浪信人言岂尽然，蓬莱元自属神仙。海浮沆瀣斟初满，天放婵娟赏最先。草木已非王虺路，衣冠全别尉陀年。昨来尽读骚人赋，最爱长沙第一篇。南北东西几谪仙，小臣独荷主恩偏。疏狂言语施行半，简靖衙门偃仰便。旋织药笼供检讨，剩开花径待旬宣。老亲莫谩忧边远，此去分茅更一千。"}