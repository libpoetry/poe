{"id":"458398","title":"与肖健诸友并小儿辈摘野藠，归更共智晖择之。醉笔不知何语","dynasty":"当代","author":"卢青山","text":"春气趁时动，野藠香微扬。荡漾满山谷，万物得之昌。摇摇亦共至，十八少年郎。摘此山野色，付以白堕觞。搁杯能几日，儿女忽成行。我况万里归，颜色横秋霜。唯有藠头绿，不减故时妆。置囊急来就，稚子呼相将。返颈捉其臂，头额及胸膛。熙熙尚能识，抚我鬓髯苍。谁复顾藠色，自向春风长。来年各白发，相期屋一厢。小靠云溪岭，前对野荷塘。暮冬出数椅，略仰依颓墙。眼角眵有物，颅顶亮有阳。百品孰能饲，相视豁牙床。唯存孤舌在，共说藠头香。"}