{"id":"501579","title":"姑山行","dynasty":"明","author":"林弼","text":"小姑水中立，大姑水中眠。独立不僵眠不醒，俯仰一万二千年。江前大彭郎，山上五老仙。阿姑与尔相盘旋。蓬莱弱水几清浅，王母眉黛秋霜鲜，阿姑颜色犹依然。我疑铜仙人，手揭金茎堕江边。又疑达磨师，足遗只履归西天。人间百岁春梦短，长眠长立嗟无缘。小姑大姑真可怜，江花江月恣留连。巨鳌戴其趾，玄鹤巢其巅。江流如箭石不转，千古万古无崩骞。安得羽翰凌八埏，时来游戏姑山前，与姑同寿一万馀三千。"}