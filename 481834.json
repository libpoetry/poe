{"id":"481834","title":"前有尊酒行","dynasty":"明","author":"王称","text":"前有尊酒，我为君寿。有瑟在筵，有螯在手。青年既阻，白发被首。于今不乐，古人奚有。自昔有言，俟河之清。人寿几何，云胡不零。起舞傞傞，侧弁以俄。弗鼓缶而歌，恐大耋之蹉跎。秋露如玉，下被庭绿。良夜未央，胡不秉烛。东陵死利，西山死名。庄周放达，禹稷躬耕。吾诚何暇以论此，前有尊酒君须倾。"}