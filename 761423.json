{"id":"761423","title":"徵招  销英居士新作小轩，有花光云影惝恍之状","dynasty":"清","author":"蒋春霖","text":"添修五凤楼台手，华严见来弹指。曲径转东风，似珠穿灵蚁。珑玲窗四启。看离合、海天云市。片片花飞，九微香琐，写春无际。且自赋閒居，陈蕃室、谁云扫除安事。别馆旧烟萝，也沧桑如此。樵柯今烂矣。但一笑、玉枰推起。醉瞑久，尚未消磨，是剑韬龙气。"}