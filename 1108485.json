{"id":"1108485","title":"梦丰宅之二首","dynasty":"宋","author":"刘克庄","text":"一别茫茫隔九京，梦中慷慨语如生。老犹奋笔排和议，病尚登陴募救兵。天夺伟人关气数，时无好汉共功名。残胡仍在王师老，宝剑虽埋愤未平。斯人古少况于今，每恨诸贤识未深。朝给赙钱方掩骨，家无馀帛可为衾。向来夫子真知己，近世门生喜负心。惟有天涯华发掾，独挥衰涕望山阴。"}