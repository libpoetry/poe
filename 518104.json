{"id":"518104","title":"考满舟经十八滩因分各滩名赋诗 其十五 大蓼滩","dynasty":"明","author":"唐文凤","text":"大蓼与小蓼，两滩岂云远。湖湘壮关隘，岭海设枢键。滔滔万里流，东去何时转。回盘接碧湾，迢遥隔苍巘。囊沙沙自拥，叱石石皆偃。长年用力齐，揵疾如熊健。舟行稳不欹，厄险幸脱免。蛟藏伏蜿蜒，龙归潜蜓蝘。风顺获安流，江神著灵显。堤柳绿烟凝，溪桃红露泫。我来治山邑，光阴犹指撚。抚绥政不苛，花村无吠犬。"}