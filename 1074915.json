{"id":"1074915","title":"食蛤蜊一首","dynasty":"宋","author":"周紫芝","text":"旧闻若士升中天，俗眼未识乌鸢肩。据龟食蛤结汗漫，卢敖尚肯游人间。高谈谩骂沈昭略，坐视元长嗤稚弱。更言且共食蛤蜊，忿气难平两讥谑。下临无地高无天，更作儿女争媸妍。平生我亦笑二子，岂知真味含芳鲜。何如结屋清江曲，风雨关门酒初熟。自烹折鼎吹湿薪，笑倚胡床摩醉腹。但愿年年对蛤蜊，一杯荐我梨花玉。"}