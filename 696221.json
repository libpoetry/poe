{"id":"696221","title":"壬申元夕大人用梅圣俞韵赋四章依韵奉呈并寄二弟","dynasty":"明","author":"罗钦顺","text":"坎止流行到处欢，童颜无藉酒卮还。元宵月朗心千古，纸帐风清屋半间。晚爱吟诗浑入杜，早知寻乐独希颜。分来一派源头水，洗透诸儿梦觉关。千金图奉万年欢，况喜阳和次第还。春酒复陈灯火夜，綵衣长在户庭间。天怜淡泊舒华月，人为团栾逞笑颜。犹有一般佳绝处，红尘飞不到清关。记得西湖醉里欢，满城灯火夜深还。老亲乐在遨游外，贤弟官犹季孟间。藩省秪今参大议，闾阎何日破愁颜。身兼童侍才三口，宅有重门底用关。政通应得万人欢，将父心劳独未还。紫殿香烟朝夕里，澄江明月梦魂间。岂无鲍叔深知管，会有宣尼巧铸颜。他夕不妨更秉烛，谈锋先斩利名关。"}