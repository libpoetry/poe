{"id":"843925","title":"止盦相国觞同社诸公于敝斋相国与庸盦尚书诗先成曾植继作","dynasty":"清末民国初","author":"沈曾植","text":"春风骀荡来，朝气在巾屦。川上逝不留，吾生渺焉住。平生五岳愿，跛者不忘步。屏迹土室中，万象入伛偻。身是古莽民，甘寝世无曙。群公排闼入，有酒忽成醧。有俎鸡骛兼，有笾肴核旅。衣冠今四皓，朋辈昔三署。或拍洪崖肩，恣浮魏王瓠。青冥驰野马，迅辔不容驭。竹素傥相招，焉能閟情语。录公喟遐想，题目此欣遇。《字说》一掀髯。析言劳介甫。逸礼不台记，遗书不师传。逸品画不圣，逸曲琴无弦。天壤廓无际，逸者象其先。古今邈无朕，逸者游其玄。坐作鲲溟运，立当鳌极掀。神依少广母，室在昆仑巅。焉识么虫聚，中有雷阗阗。焉识须罗孔，目有刀轮旋。埋照不忘照，镜空群动前。吾方耽逸病，放意怀与安。凿齿人且半，壶邱鲵有潘。新阳感积悴，哀乐环无端。庶以长者言，将持日车迁。酒阑积绛算，僾唈吾生观。霁雪照江邑，不能濡海漘。余寒犹渗骨，袭我羊裘人。秀树回含绿，鸣禽亦怀新。天光延午景，草色晞遥圳。花事可蜡屐，雨行随垫巾。岂无填海石，噫此无怀民。夕照散车辙，长烟凌塞氛。还将洛生咏，付与临川论。"}