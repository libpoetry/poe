{"id":"786531","title":"生圹诗歌第八，即以为跋，并靳谢老","dynasty":"清","author":"洪繻","text":"我与谢君尚生面，号咷尺素修相见。托友来求生圹诗，要余当作生刍奠！笑君欲听雍门琴，笑君不来谀墓金。只鸡斗酒桥公事，异时腹痛莫相侵！我非食友非死友，平生未剪庾郎韭。如何表圣携鸾台，竟望原壤歌狸首！闻名墓下独优游，山中猿鹤自春秋。谢安不与人同乐，谢敷偏欲人同忧。稽康日日惟养生，范燮时时复求死。山川尚悲陵谷迁，人物岂有安全理！一笑张融欲凌云，手执「法华」与老君。君藉我诗或不朽，我嗥君返倘无魂！自昔诔铭关素行，必待盖棺论乃定。谢老依然肉食身，奈何丐我虞歌赠！我欲向君一呜呼，奈君健啖颜如朱！骨相未是枯髅枯，肉相宁比臞仙臞！我欲向君试调笑，墟墓之间又宜吊。真卿旷达虽可思，方朔诙谐殊未妙。占星我非大王公，君非岁星亦难料。漫储一腔块垒词，借君一抔浇一卮。及今未泣洹水玉，劝君且进商山芝！"}