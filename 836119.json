{"id":"836119","title":"金缕曲 丁未五月归国，旋复东渡，却寄沪上诸子","dynasty":"清末民国初","author":"梁启超","text":"瀚海飘流燕。乍归来、依依难认，旧家庭院。唯有年时芳俦在，一例差池双剪。相对向斜阳凄怨。欲诉奇愁无可诉，算兴亡、已惯司空见。忍抛得，泪如线。故巢似与人留恋。最多情、欲黏还坠，落泥片片。我自殷勤衔来补，珍重断红犹软。又生恐、重帘不卷。十二曲阑春寂寂，隔蓬山、何处窥人面。休更问，恨深浅。"}