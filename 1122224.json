{"id":"1122224","title":"次韵程道益见赠二首","dynasty":"宋","author":"俞德邻","text":"此生惭愧马牛襟，返锁柴门岁月深。避地管宁甘白帽，登台郭隗自黄金。风霜渐老骚人鬓，天地元知国士心。却喜程侯晚相遇，长鱼碧酒共清吟。十载时艰泪染襟，馀生几拟托幽深。匹夫无罪空怀璧，校尉有官从摸金。老去风尘犹眯眼，春来药裹更关心。草玄作赋吾何敢，梁父吟成祇自吟。"}