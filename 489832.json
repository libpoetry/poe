{"id":"489832","title":"怡云阁","dynasty":"明","author":"袁华","text":"句曲凋仙馆，兹山多白鹄。积云荡胸起，层霄纷郁郁。卷舒本无心，成盖复轮囷。五色散晴采，三素堕寒影。朝随白鹄积金峰，暮逐神蝙福乡井。山中宰相挂冠归，身似閒云岂受羁。不堪持赠赋诗寄，变化静观聊自怡。商之孙子清庙器，灵笈琅章发玄秘。飞阁冯虚杪万松，阴合窗扉凝玉气。贞居先生杨许俦，曾过娄江江上楼。论诗秉烛坐清夜，倾盖始识髯翁周。我亦华阳洞中吏，不归已是三千岁。西访髯周弟与孙，为觅怡云当少愒。"}