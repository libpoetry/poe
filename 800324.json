{"id":"800324","title":"鹦鹉洲哀辞","dynasty":"清","author":"张笃庆","text":"炎精灭，龙为鼠。群雄嚣，烈士忤。怀刺独行遍九州，谁其识者孔文举。荐士既不成，翻与死为伍。邺下小儿竞学语，许昌庸奴安足数，监厨借面良堪侮。祢生祢生气如虎，渔阳按节三挝鼓。岑牟单绞目无睹，睥睨阿瞒相尔汝。借刀杀人向荆浦，江夏豺狼曰黄祖。当筵落笔赋《鹦鹉》，生平谩骂膺砧俎。不可一世横千古，乾坤局蹐归黄土。芳洲何苍苍！衰草何茫茫！为君一招魂，魂兮归故乡。楚国山川兰蕙芳，江声浩宕风悲凉。风悲凉，芳洲涸，乘白云兮驾黄鹤。嗟嗟百鸷鸟，不如一雕鹗。衰世举足妖氛恶，至今血照晴川阁。"}