{"id":"1109610","title":"小雨四首","dynasty":"宋","author":"刘敞","text":"微风载云起，好雨与风俱。暝色经时合，凉声入夜疏。炎蒸暂洒埽，天事有驱除。倦客倚危枕，明灯照旧书。泱漭轻云湿，飘潇昼雨来。稍沾飞絮重，竞逼柳花开。江面春阴阔，天涯暮色催。郢中词客意，最识楚王台。漠漠云蒸柱，萧萧雨过城。不时变炎景，竟日度秋声。洒濯林光净，归飞燕羽轻。野夫学为圃，因欲事躬耕。春城频过雨，一望一增新。欲晓云成锦，初晴草似茵。和声散喧鸟，芳意属游人。向晚车马息，东风吹暗尘。"}