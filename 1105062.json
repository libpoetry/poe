{"id":"1105062","title":"象弈各有等级四绝品四人高下","dynasty":"宋","author":"文天祥","text":"螳臂初来攫晚蝉，那知黄雀沫馋涎。王孙挟弹无人处，一夜雕盘荐玳筵。射虎将军发欲枯，茫茫沙草正迷途。小儿谩取封侯去，还是平阳公主奴。坐踞河南百战雄，少年飞槊健如龙。世间只畏两人在，上有高公下慕容。击柱论功不忍看，筑坛刑马誓河山。当年绛灌知何似，只在春秋鲁卫间。"}