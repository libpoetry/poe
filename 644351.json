{"id":"644351","title":"寄题彩烟山房","dynasty":"明","author":"释宗泐","text":"天姥峰南彩烟里，梁氏山房屹高峙。幽人读书居其中，万壑千岩在窗几。一从读书不计春，姓名岂肯闻时人。去年应聘来京国，今年奉符归养亲。梁氏新昌称巨族，络谷笼冈架重屋。弟兄如林自师友，饱饫诗书作梁肉。我闻山房最潇洒，涧水松风入陶写。愿学当年支道林，买山终老沃洲下。"}