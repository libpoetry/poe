{"id":"1112786","title":"岁暮叹三首","dynasty":"宋","author":"张耒","text":"秋日苦短秋云多，北风萧萧洛水波。□□□□□□□，长林撑空叶馀柯。鸣雁高飞去不息，晚花悠悠能几何。洛阳经年客未去，岁暮搔首空悲歌。寥寥野空禾黍荒，北风日夜鸣空桑。南山碧天青不极，渺渺洛水东流长。山空水寒行客少，鸿雁飞急天初霜。萧萧穷谷岁已晚，嗟我再补冬衣裳。南山苍苍秋季月，北风如刀青石裂。山阴半夜寒欲冰，晚望高峰看新雪。白衫少年臂鹰去，暮归饮酒烹狐兔。强弓一斛尚可弯，更欲射猎穷吾年。"}