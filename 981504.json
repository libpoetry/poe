{"id":"981504","title":"送侄一斋游武林","dynasty":"宋","author":"柴元彪","text":"舸鹢退飞杭不鱼，沧海翻覆桑田墟。长安草木成焦枯，黯黯落日栖平芜。凄凉往事增欷歔，子长一部太史书。寄在名山大泽区，之子安肯侣樵渔。有琴一张酒一壶，胸中云梦八九潴。齧雪奔电千里途，大鹏击水九万图。十年骑鹤来上都，宫莺陌燕相喧呼。回首一梦今何如，太行羊肠九折迂。出门欲往如挛拘，顾予老矣仆马痡。甘心首阳采薇夫，之子春风曳长裾。西湖为我问讯学士苏，孤山为我起居处士逋。二仙笑我犹故吾，杨柳黯淡梅花癯。之子此行出有车，抱材珍重如璠玙。青萍出匣蛟可屠，白发倚门望不孤。不妨早赋归来乎，归来兮，老莱斑衣膝下相欢娱。"}