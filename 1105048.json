{"id":"1105048","title":"山中再次胡德昭韵","dynasty":"宋","author":"文天祥","text":"不将颜色汗黄金，落得灞桥驴上吟。是处江山生酒兴，满天风雪得梅心。觥筹堂里春声沸，灯火林皋夜色深。人世可能行乐耳，重游不用卜晴阴。人生柳絮斗坚牢，过眼春光叹伯劳。蜀道谩传千古险，庐山方许一人高。眼前见赤徒妨道，耳后生风未当豪。明月芦花随处有，扁舟自在不须篙。曾见尊前此客哉，笑携麈尾拂莓苔。水边飞雁年年见，湖上新亭日日来。酹菊醉馀披草坐，探梅吟罢带花回。北崖尚被刚风隔，笑按匆匆上马杯。"}