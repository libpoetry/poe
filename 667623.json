{"id":"667623","title":"张公行","dynasty":"明","author":"王廷陈","text":"张公一生豪侠徒，作吏风尘性气粗。千金快意买歌笑，礼法区区安足拘。倾心倒意向宾客，椎牛置酒恣欢呼。忽传姓字坐沙汰，歌曲未竟门客逋。昔时请谒为亲者，仓卒化为越与吴。已经十日伏草莽，欲去不得仍踌蹰。我闻拔剑为子起，仰天疾视情无愉。世间万事尽云态，白衣苍狗在斯须。神鱼陆处困蝼蚁，鸷鸟翻身避猎弧。李广有时愁醉尉，魏其何能庇灌夫。古来豪贵有颠倒，张公张公莫叹吁。"}