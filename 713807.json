{"id":"713807","title":"过黄俞邰藏书楼作","dynasty":"明末清初","author":"屈大均","text":"我生南海愁偏僻，经史之外寡书册。扁舟遥至金陵城，欲向名家求载籍。黄君父子世藏书，一室尝开万卷馀。欲使文章归性命，岂将词赋送君诸。六经我道非糟粕，天地精神于此托。一画能令日月开，古圣神明必有作。君家易疏几青箱，借我无嫌岁月长。卦外始能知太极，图中亦可得羲皇。君今继述从何始，应徵未与先朝史。文献无稽是此时，春秋有志惟君子。秦淮水长连青溪，三月河房柳向西。欲邀雪客同挥管，吾学诸编更整齐。我且浓磨方氏墨，殷勤花下为君携。"}