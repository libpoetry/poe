{"id":"591193","title":"刘王郊台","dynasty":"明","author":"欧大任","text":"五季乱豺虎，历数未有归。南汉骄自王，帝粤保南陲。白龙表上瑞，圜丘祀苍祇。乾亨首纪元，升坛列金枝。荐德羞币玉，涤牲黩郊牺。上帝肯居歆，祝史虚陈辞。君昏社已屋，废台委山陂。燔柴不复登，茂草鞠荒基。鲁侯昔僭郊，已叹周公衰。甘泉与雍畤，秦汉多陋仪。矧兹蛟蜃国，禾黍岂足悲。"}