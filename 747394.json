{"id":"747394","title":"妙相禅林","dynasty":"清","author":"张穆","text":"平生登览兴，尤剧事幽讨。金陵佛都会，缔构各精好。谒客城西隅，霜天初破晓。拭翳试北睐，一刹茁林表。肩舆犯丛薄，夹路吟翠筱。结束入曲折，穷探开旷杳。西园最间敞，骚魂洁蘋藻。纷纷宋景徒，剽艳得香草。庙貌偶然耳，对辄忧心捣。南荣更轩秀，杰阁俯飞鸟。钟阜拳石缩，当槛万绿绕。波委湖云潏，炊杂寒烟袅。鸡鸣又其北，晨镜修蛾媌。老桂南中繁，处处香云渺。一亭翼其东，月夜裾曳缟。阳雁宾白露，秋色妒红蓼。鱼语池蒲隔，鸦翻林叶槁。苾刍善侑客，口角粲凉燠。精茗瀹珠流，饤盘登栗枣。我性习疏散，麋鹿恣放夰。问讯佛田丰，土宜况善稻。愧乏饔飧资，儒食恒不饱。托钵与汝同，养福计独巧。梵俗沿六代，荣华逾黺璪。谋生学出世，此理堪绝倒。杖作云山主，精舍供?扫。时来相攀援，亦足拓孤抱。谈禅均未能，皈依喜较早。一笑出门别，异同自孔老。赢得即景诗，相贶良不少。"}