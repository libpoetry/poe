{"id":"1128269","title":"和同舍胡元茂松年夜直书怀","dynasty":"宋","author":"程俱","text":"南枝挂明月，羁羽无安眠。天寒倚脩竹，窈窕谁当看。平生饱幽独，古井不复澜。一来英俊中，梦寐犹林泉。夜直石渠阁，周庐别闲宽。恨无青藜杖，照此清夜寒。腐儒足嘲病，志愿餐与眠。潭潭右文地，不作侏儒看。翚飞接觚棱，碧瓦如澄澜。傥使论白虎，宁当赋甘泉。人间未见书，纵目宇宙宽。顾语芝兰友，勿嫌松桂寒。"}