{"id":"441486","title":"下乡","dynasty":"当代","author":"陈振家","text":"久厌风尘恶，东山一念萌。天公垂怜甚，许到天涯琼。不辞千里远，来就猿鹤盟。青山当面舞，涧水拨瑶筝。山人爱远客，执手叙弟兄。蓬庐鸟声碎，清风当户迎。冽泉凉洒面，玉树尘垢清。筋骨经历炼，劳作视自轻。挥刀朝天落，扫荡恶荆平。荒山筑梯级，挖窿植橡茎。汗水五体出，锄声四山鸣。肤变古铜色，掌见老茧生。腹饥食觉美，心净睡立成。老乡多厚道，不管沧海横。闲来话掌故，相对笑语盈。不知汉与晋，时授耘与耕。相处心肠热，倾谈肺腑明。虽无桃花岸，却有杂树荣。忽念无怀氏，依依五柳情。"}