{"id":"433807","title":"西湖吊古","dynasty":"近现代","author":"薛青萍","text":"于谦墓与岳坟邻，装点西湖要伟人。浩劫不留双少保，我来何处吊忠臣？岳于墓毁独夫狂，劫祸何堪降女郎。一角西泠留石像，青山青史也生香。处士遗骸化草莱，孤山犹有劫馀灰。梅花寂寂浑无主，只有游人自去来。薄命红颜冢不留，小青苏小恨悠悠。香魂玉骨归何处，化作林梢月一钩。"}