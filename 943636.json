{"id":"943636","title":"出郭 其二","dynasty":"宋","author":"陈造","text":"对花不领几柳下，以诗自苦如东野。今年陡觉负芳时，狎兴萧条殊曩者。西湖南园恍入梦，漫道尻轮神作马。可堪山鸟劝归去，拟为莼羹乞长假。十分销瘦空自怜，一段闲愁倩谁画。春光只比东逝波，堂堂去意那能借。青梅崖蜜倏登俎，禊祓鞦韆仍复罢。感君妙句慰岑寂，欲挽清欢付衰谢。光风摇摇压轻暑，亭榭况经微雨洒。径烦曲糵宽怀抱，未用文章继风雅。翻阶芍药醉面攲，压架酴醾香蓓亚。江城日有问字人，酒不论钱更须贳。君今赖以主人贤，我亦不忧官长讶。莺花好处醉为乡，与君平日俱声价。旗亭市楼故乡约，岁晚会须茅一把。客中一笑且追陪，饮勿言归当卜夜。"}