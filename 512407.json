{"id":"512407","title":"题过廷章听秋卷","dynasty":"明","author":"徐溥","text":"过君两上黄金台，车轮马足奔如雷。亦有笙歌沸日夜，笑语各出争喧豗。胡为作此听秋轴，上有萧萧万竿竹。化机不露斧凿痕，虚籁半杂钧天曲。过君听此不听彼，城市山林信斯语。灵台湛湛涵清秋，直与此君作宾主。乃知心静听亦静，群物纷纷由我定。人间无处无秋声，我亦从之静中听。"}