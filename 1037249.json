{"id":"1037249","title":"西河","dynasty":"宋","author":"周邦彦","text":"长安道，潇洒西风时起。尘埃车马晚游行，霸陵烟水。乱鸦栖鸟夕阳中，参差霜树相倚。到此际。愁如苇。冷落关河千里。追思唐汉昔繁华，断碑残记。未央宫阙已成灰，终南依旧浓翠。对此景、无限愁思。绕天涯、秋蟾如水。转使客情如醉。算当时、万古雄名，尽是作、后来人，凄凉事。"}