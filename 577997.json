{"id":"577997","title":"上天竺游回道上与　陈、夏、毕、朱、马、祝、郑　联句","dynasty":"明","author":"邓林","text":"夜宿招提境，晨辞佛国山。马回知路熟，客去喜僧闲。梵刹钟初歇，人家门尚关。幽禽鸣上下，曲涧响潺湲。露拂衣裾湿，苔侵屐齿斑。白云横洞口，红日射林间。湖水玻璃瑩，霜枫玛瑙殷。物华怜景好，诗思愧余悭。要尽登临兴，宁辞步履难。扶持劳仆从，宝石更跻攀。"}