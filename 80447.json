{"id":"80447","title":"七月十一日雨後夜坐户外观月","dynasty":"宋代","author":"陆游","text":"浴罢淡无事，岸帻临前轩。雷雨始退散，云月相吐吞。风蝉断还续，枝间终夕喧。露萤阖复开，熠熠缀草根。残暑会当去，孰敢厌炮燔？四时莽相代，所叹岁月奔。欢悰挽不留，白发生无根。儿女日夜长，子且复有孙。涧松偶未薪，野鹤犹孤骞。华表幸来归，余事何足言！"}