{"id":"1063634","title":"仇彦和佐邑崇仁有白莲双葩并干芝草丛生于县斋之旁作堂名曰瑞应且求诗敬为赋之","dynasty":"宋","author":"释德洪","text":"宰肉社树阴，岂无天下志。用材朴楔间，已有经纶意。欲观临大事，必自小者耳。彭侯伟杰姿，要是千乘器。小邑试牛刀，不满一笑喟。仇亦何所为，睡足时隐几。原多深夜耕，门有昼眠吏。三年爱等母，百里平如水。政化不自知，草木发奇瑞。论人或多舛，唯天不容伪。耿泉岂知忠，元乳岂知义。应之捷影响，物有固然理。此堂湿青红，宾从时毕至。应为文字饮，砚席生佳气。□□□□□，□□□□□。□□□□□，□□华裾翠。吏民起献觞，愿酬太平醉。"}