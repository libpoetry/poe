{"id":"487468","title":"金昌篇","dynasty":"明","author":"张元凯","text":"青山浮震泽，紫霭凝沧溟。既庶古吴邑，有美金昌亭。金昌亭子碧城趾，傍临大道平如砥。象纬台窥万雉雄，阊阖门开千片绮。垂阳绣陌春载阳，芳草朱桥满路香。甲第连云巢翡翠，人家临水扑鸳鸯。玉楼天上近，金屋民间藏。秾彼桃李葩，映此鹦鹉觞。茂苑郁葱茜，胥江艳花月。丽藻飞彩毫，芳尘袭罗袜。清歌鸣凤舞惊鸿，宝树琼轩乐未穷。芙蓉散乱妆台锦，兰麝氤氲步障风。桂醑浮波玉为馔，高堂屋壁金珠缘。虽非戚里与皇家，万户千门烂若霞。玉帛南邻耀皎日，簪缨北里生光华。清时富贵偏多暇，少岁欢娱昼为夜。宅中歌笑尽金张，座上风流总王谢。泽国无烦拥画轮，吴侬飞楫浪如银。湖舸载将西子去，渚花开作馆娃春。蝉鬓宫云薄，蛾眉山月新。为雨乍逢情易合，倾城再见价难论。由来金谷明珠贱，却笑临邛绿绮贫。迷花醉月靡年载，相逢剩有朱颜在。长风可破月可拾，直欲扬舲泛沧海。沧海回波不复来，拂衣高眺吴王台。吴王宫阙莽难辨，棘荆麋鹿令人猜。棹歌犹唱乌栖曲，百花洲上蘼芜绿。一川春雨鹧鸪鸣，鹧鸪声里年华更。身世隙驹影，富贵草头露。万物不可齐，士也何须遇。园有桃，歌且谣。半生落魄无推择，大块与尔同逍遥。长镵朝过买臣里，短衣暮上伯通桥。举案徒自恭，庑下竟寂寥。不挂会稽章，空老吴门樵。"}