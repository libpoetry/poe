{"id":"1130895","title":"次韵昌甫所题唐宋诸贤画像石刻","dynasty":"宋","author":"韩淲","text":"法云宝月自空山，相业都归双鬓斑。便得人传图画好，百年何有断碑间。谁云诗好不言寒，隐隐长身拥鼻端。尘世出门真有阂，强歌声里且求安。不见高人王辋川，兴来独往句能传。短衣袖手看云起，贺监何须水底眠。唐人楷法今人少，笔数当年虞与欧。想见临池池水黑，恨无身世与同游。放翁所刻章泉赋，雅道谁能见一斑。却怪我来居涧谷，摩挲墨妙得诗閒。"}