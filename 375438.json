{"id":"375438","title":"念奴娇·中年丝竹","dynasty":"清代","author":"蒋士铨","text":"中年丝竹，列金钗、十二司空见惯。滴粉搓酥，兰气暖、月照一层烟幔。元九堂前，歧王宅里，小梦年华换。分司御史，座间偏解肠断。吾人富贵何时，读书好色，事事堪长叹。泪渍青衫，尘染鬓、镜里朱颜愁看。饥便吹篪，悲来击缶，累汝樱桃粲。狂歌无奈，清商为我低按。"}