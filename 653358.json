{"id":"653358","title":"贺李用经得子效柏梁体","dynasty":"明","author":"张宁","text":"古燕豪杰中朝儒，列卿柱史人间无。廷平执法及乘舆，泗州推官夜治书。储祥积庆久不渝，来休下瑞相昭符。长庚孕秀腾天衢，嵩岳降神钟地区。熊罴入梦九鹤趋，五老列曜纷前敷。茏葱佳气蔼门闾，一片清冰出玉壶。初傅丹山五色雏，又讶鲁国连城玙。无乃合浦千金珠，英气烨烨声呱呱。目光流电雪作肤，头角峙玉云拥颅。伏犀入项四辅俱，罹计插鬓秀且疏。金木耸贴润复纡，天庭高广顾地枢。孤峰立笔双井腴，一水环仰中沟虚。神采气骨画不如，断蓬为矢桑为弧。九州四海当长驱，英物自与常人殊。吾闻宗元谪番禺，反顾无嗣悲穷居。又闻康节四十馀，得子尚虑贤与愚。君今早应梁栋输，眼底复见圭章储。前程莫问荣与枯，万事已足将何须。便应列宴开行厨，烹龙庖凤传笙竽。起舞蹴踏红氍毹，酒酣击碎青珊瑚。与君旧是瀛洲徒，春风玉殿同传胪。浮云流水南北途，故乡遇旧增欢娱。喜来忘却尔汝呼，落笔故使璋獐诬。听声知贵名当余，汤饼上座事属渠。他年归来驷马车，记取堂下三槐株。"}