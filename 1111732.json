{"id":"1111732","title":"和李光祖","dynasty":"宋","author":"吴芾","text":"英才端合在星躔，不谓淹回阅岁年。却向山中亲白石，更来涧下濯清泉。高情虽似秋云淡，丽句还如蜀锦鲜。怪得了无尘俗气，家风元是谪来仙。老去深悲宠辱惊，归来胸次渺寰瀛。登山临水随宜坐，问柳寻花信意行。境胜已勾诗兴动，身閒还引道心生。亲知满眼如君少，何不时来共一觥。男子升沉自有时，莫轻感慨叹稽迟。古来常患才难得，道在宁忧世不知。会际亨嘉膺昼接，且将粗粝疗朝饥。他年富贵君何虑，造物于人岂有私。"}