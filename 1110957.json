{"id":"1110957","title":"入瑞岩道间得四绝句呈彦集充父二兄","dynasty":"宋","author":"朱熹","text":"忆昔南游桂树阴，归来遗恨满尘襟。篮舆此日无穷思，万壑千岩秋气深。翩翩一马两肩舆，路转秋原十里馀。共说前山深更好，不辞迢递款禅居。清溪流过碧山头，空水澄鲜一色秋。隔断红尘三十里，白云黄叶共悠悠。风高木落晚秋时，日暮千林黄叶稀。祇有苍苍谷中树，岁寒心事不相违。"}