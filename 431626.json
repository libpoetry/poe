{"id":"431626","title":"望江南三首·病中题夏吷庵、吴湖帆画上彊村授砚图，献之浙江博物馆","dynasty":"近现代","author":"龙榆生","text":"论风谊，长忆上彊村。乐苑一灯传教外，骚心九畹识真源。旧梦待重温。栖神处，长忆道场山。梦杳衣冠劳怅望，溪凌苕霅漾微澜。兀傲许谁攀。兰成赋，萧瑟动江关。暗雨飘灯迷处所，春阳焕彩壮波澜。鼓吹换人间。"}