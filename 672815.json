{"id":"672815","title":"喜雪用禁体二十韵","dynasty":"明","author":"费宏","text":"同云初黯黯，冻雨忽纤纤。历乱先投瓦，霏微巧入帘。不缘风自舞，时有霰相兼。贪赏衣从湿，矜奇手自拈。当坳偏厚积，洒壁每虚黏。赑奰悬朱闼，轻盈压画檐。竹俄封翠节，松忽变苍髯。四野疑无路，群峰未没尖。儿痴愁遽止，老怯恐无厌。瀹茗资清苦，侵床减黑甜。履穿妨近步，台迥眩遐瞻。纵得幽人爱，还遭俗子嫌。穷阎皆罢市，达道竟遭扻。耸处肩将合，谈时口似钳。腐儒良独喜，丰稔此能占。麦必连云秀，蝗今入地潜。袁门甘暂闭，墨突异常黔。挟册光堪映，论诗禁最严。苦唫毫屡秃，剧饮酒须添。白战惭前辈，馀膏亦可沾。"}