{"id":"726486","title":"于莱城东十里与诸门徒登青阳岭太基山上四面及中嵿扫石置仙坛诗","dynasty":"南北朝","author":"郑道昭","text":"寻日爱丘素，嗟月开靖场。东峰青烟寺，西顶白云堂。朱阳台望远，玄灵崖色光。高坛周四岭，中明起前岗。神居杳汉眇，接景拂霓裳。□微三四子，披霞度仙房。潇潇步林石，缭缭歌道章。空谷和鸣磬，风岫吐浮香。冷冷□虚唱，郁郁绕松梁。伊余莅东国，杖节牧齐疆。乘务惜暂暇，游此无事方。依岩论孝老，斟泉语经庄。长文听远义，门徒森山行。踌蹰念岁述，幽衿烛扶桑。栖槃时自我，岂云蹈行藏。"}