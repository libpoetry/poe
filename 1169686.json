{"id":"1169686","title":"扈从还洛呈侍从群官","dynasty":"唐","author":"李峤","text":"四海帝王家，两都周汉室。观风昔来幸，御气今旋跸。雷奋六合开，天行万乘出。玄冥奉时驾，白拒参戎律。后队咽笳箫，前驱严罕罼。辉光射东井，禁令横西秩。帐殿别阳秋，旌门临甲乙。将交洛城雨，稍远长安日。邙巩云外来，咸秦雾中失。孟冬霜霰下，是月农功毕。天道向归馀，皇情美阴骘。行存名岳礼，递问高年疾。祝鸟既开罗，调人更张瑟。登原采讴诵，俯谷求才术。邑罕悬磬贫，山无挂瓢逸。施恩浃寰宇，展义该文质。德泽盛轩游，哀矜深禹恤。申歌地庐骇，献寿衢尊溢。瑞色抱氤氲，寒光变萧飋。宗枝旦奭辅，侍从王刘匹。并辑蛟龙书，同簪凤皇笔。陶甄荷吹万，颂叹归明一。欢与道路长，顾随谈笑密。叨承廊庙选，谬齿夔龙弼。喜构大厦成，惭非栋隆吉。"}