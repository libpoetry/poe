{"id":"702581","title":"题周草庭驸马二小景画 其一","dynasty":"明","author":"程敏政","text":"幽人最得幽居乐，山上危亭溪山阁。时容野客到柴关，不放红尘过林薄。新秋众木青且黄，烟中远浦闻鸣榔。渔樵倘许结新社，便欲垂涎云水乡。半枕悠悠梦初起，忽见丹青如梦里。披图说梦两茫然，蕉鹿分明浪惊喜。草庭都尉冰雪颜，胸中丘壑非等閒。何时对景瀹新茗，细话江南溪与山。一夜山中三尺雪，银海周回烂银阙。呼童扫径启柴扉，竹外梅花正清绝。主人高眠尘虑空，有客扶杖来溪东。千崖万壑暗香度，乘兴不减孤山翁。旱风吹尘不成雨，对画欣然一挥麈。四围寒气欹凌人，如坐冰壶失炎暑。去酷来清君子心，平生不受炎凉侵。梅花三弄白雪调，惟有周郎知此心。"}