{"id":"483835","title":"祝船词","dynasty":"明","author":"刘崧","text":"岸头击鼓人聚蚁，吉日挽船下江水。新船龙行气势雄，头抢入水尾插空。篙师跪拜祝船圣，牲纸前陈启神听。沿江灵庙八十四，闻请齐来共欢庆。五湖四海道路通，蛟蛇不逢无恶风。大石低头小石卧，吕梁滟滪轻轻过。吴粳蜀麻淮海鹾，大商满载黄金多。年年早归谢神福，酒浇船头赛羊肉。"}