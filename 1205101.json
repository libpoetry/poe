{"id":"1205101","title":"水龙吟 寄郭安道御史","dynasty":"元","author":"张之翰","text":"一杯未尽分携，匆匆争似休相遇。方余病起，不禁同醉，只须将护。万里淮天，数行征雁，雨晴风住。趁瓜州古渡，东来潮水，便高卧、孤帆去。卧听江声如雨。渐消磨、满怀愁绪。丹青画出，金山烟塔，焦山霜树。如此江山，发挥正要，雄章奇句。仗何人唤取，青骢御史，看挥毫赋。"}