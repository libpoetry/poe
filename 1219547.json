{"id":"1219547","title":"题冯子振居庸赋","dynasty":"元","author":"郑元祐","text":"冯翁耽耽老墨虎，啸风词林彍飞弩。熊罴象犀在不数，血人牙牙齿踰斧。有一婴之折汝股，横行妥尾孰敢侮？天门九关列翁伍，让翁先登翁孔武。丙班文章耀策府，葩华綷错杂织组。不于其彝于其阻，物不虎伤虎物遹。枝撑倒颠人汝苦，北登居庸豁心腑。飞峦去天仅尺五，黛拥岚浮动百堵。翠华北巡六飞举，从官车骑多如雨。翁如扬雄不罗缕，作赋铺陈传下土。如何大将建旗鼓，六师如云一掷赌。翁今骑箕还帝所，独遗手书作媚妩。得之者谁邓春父，菖蒲为菹范登俎。蜇喉戟唇不敢吐，还如天霜贷宿莽。物以多贵等束楚，爨妇炀灶喜欲舞。遂昌山樵手独拊，题诗愧无一字补，翁名星垂万万古。"}