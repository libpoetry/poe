{"id":"61936","title":"送王希赐编修使交趾","dynasty":"明代","author":"苏伯衡","text":"历数归真主，群方若缀旒。外藩须嗣续，当宁重怀柔。芝简文弥盛，茅封礼更优。代言欣尔属，将指副予求。暂下层霄去，真城万里游。宫袍裁白筼，厩马出骅骝。望重皇华使，名高好畤侯。扬鞭随越鸟，祖席赠吴钩。自觉光辉远，那知跋涉修。几旬行岭峤，何处是交州。山拥鱼鳞集，江分燕尾流。堕鸢从帖帖，驯鹿自呦呦。绿认桄榔浦，红看荔子洲。马人偏好客，蜒户总能舟。日上扶桑表，天垂瘴海头。昔闻铜作柱，今见蜃为楼。槲叶时交坠，沙虫或暗投。由来宣至德，直欲被遐陬。除馆迎京使，倾城拱道周。陪臣侦伺谨，膳宰往来稠。乐作聆铜鼓，衣更阅贝裘。珍羞罗海错，妙舞杂巴讴。蕉实垂垂重，椰浆盎盎浮。括囊惩薏苡，涩口却扶蒌。事大无违礼，新王实好修。有陈皆睿训，余事及冥搜。足使诚心服，端非缓颊侔。上方思子切，谁敢为王留。别袂逢梅雨，归期指麦秋。论思金马日，颂献碧鸡不？"}