{"id":"48418","title":"得文敬双塔寺和章招之不至四叠韵奉答","dynasty":"明代","author":"李东阳","text":"问君朝回胡不归，西驰急脚走若飞。云承部檄籍戎伍，岁给纩布颁冬衣。浮图东望瑜伽宅，尺地西垣懒回屐。只应官事了痴儿，怪底可人招不得。想当岸帻坐公庭，东曹号令方风行。直穷妙思入权度，岂有暇日消盘罂。栖迟鞅掌自有地，向来笑口未可轻。闲官饱食太仓粟，使我刺促难为情。埋头日向书堆坐，岁月都将病中过。久知筋力负驱驰，我已愧子郎官佐。今年堕马复病目，目病虽轻不如堕。并抛笔砚委尘埃，且免墓谀兼厦贺。两旬面壁西檐阿，禅心不动如祇陀。门前索文如索债，逊谢不敢加嗔诃。官稽私负两不办，为君重和堕□歌。兴来作字大如掌，眼暗仅辨点与戈。尘多路长不出户，茧足还思堕□步。淖险真停疋马迎，情深屡枉高轩顾。卧无小吏惊报衙，行爱娇儿解随父。拟借东曹度支手，记取玉堂风月簿。从知身病是闲时，病里不闲诚大误。嗟予病起身亦健，又被君诗压将仆。我兼二病君但一，宁不少留为我助。知君尚有逸驾才，我马虺筜当避路。七擒八克古有数，白战共君今几度。我歌又竟君不来，欲效鲁阳挥日暮。"}