{"id":"860234","title":"题致爽轩诗","dynasty":"宋","author":"王迈","text":"明珠积斗满金籯，时人逐臭如苍蝇。公子一过掩其鼻，长物何足污吾清。蕊珠午夜鸣玉珂，五侯门下肩相摩。公子有腰不可折，势利不屈惟高歌。试问公子何所欲，有山数笏青如玉。我将致之襟袖间，山若肯来吾愿足。渊明灵运不再生，青山白云谁主盟。佳哉公子有具眼，终日看山无俗情。我来假馆翁不靳，山下梅花动诗兴。一语刮破俗子盲，两字清高用不尽。"}