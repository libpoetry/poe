{"id":"1105720","title":"和韩李花","dynasty":"宋","author":"王十朋","text":"春风入园林，万卉以艳争相夸。胡为此仙李，颜色憔悴堪咨嗟。棱棱瘦树数点雪，半醒半睡风攲斜。枯枝肤剥少生意，况有疥癣相孽芽。不如免葵及燕麦，妍媚春色摇纤葩。下自成蹊直虚语，谁肯顾盼留香车。顾我逢春少行乐，老眼日有文书遮。自怜衰飒已如许，那更对此愁人花。皇都二月桃李盛，朱轮翠盖方纷拿。东君世情亦太甚，十分春在侯门花。试吟怨句问苍昊，一种春工何损加。白华秉烛光照夜，此树不属孤寒家。造化无言意潜告，我爱万物初无差。物情禀受苦自异，奚有厚薄施萌芽。劝君勿为花致怨，居易俟命思无邪。"}