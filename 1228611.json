{"id":"1228611","title":"哭袁从义","dynasty":"元","author":"刘诜","text":"别君未两月，传讣始疑妄。童来得直报，失叹泪自放。归城吊君儿，内惨刮肝脏。君庐乃未定，欲哭无所访。念昔客君家，我弱君始壮。山窗古衣冠，谈论泻春涨。三峰奇竞秀，清绝行雁荡。座客多英豪，车笠填里巷。厩马腾骄嘶，楼姬咽清唱。鼓钟喧朝晡，昌运积饙酿。夜诗涸鸲砚，朝酒发鹅盎。君尤嗜迂阔，叉手折词匠。叩扉报警联，急吐如技痒。约试古洪州，五月舟已榜。蹉跎我兴尽，君志乃独亢。霜台肃缙绅，昏闼排棨韔。落笔风霆生，四座色惊怅。文书上省曹，吏黠岁月旷。复以茂异闻，州里许其当。才高命苦奇，选近身已丧。知君岂有待，独可念趣尚。前年从谨兄，千里殒茅瘴。赍志不得年，追忆有馀怆。君今复继亡，如山刬危嶂。死生固有数，髽绖乃相望。福善理则那，造物疑可谤。知心几何人，而况日泉壤。君儿既奠居，麻雪始垂帐。属我病山疃，乏劣积裒状。束刍付儿辈，含悽黯东向。青春如昨日，白发馀辈行。悠悠酒垆荒，寂寂邻笛亮。秋风高动木，夜永月窥幌。三叹平生魂，凄其隔风浪。"}