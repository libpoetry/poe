{"id":"825028","title":"答沈子培见访湖舍不遇","dynasty":"清末近现代初","author":"郑孝胥","text":"我生安归指菰芦，美此积水来寄居。循湾常记一枯树，到门犹隔千畦蔬。子知吾居第几湖，枉用相存命肩舆。舆中万态入诗眼，助子吟思清而姝。寻常叩门客有几，自谓敝老真吾徒。如何乘兴适相左，此段堪画谁能图？街西道人微有须，湖壖居士皙且癯。武昌城中悄来往，孤绝颇似双浮屠。市人或指讶二子，何许流落行垂枯。岂知阅世意皆倦，握手中有千欷歔。斜街诸邻不可呼，存殁聚散痕欲无。当时痴肠那复热，剩有世议穷揶揄。明年计君决北向，与我暂合终当疏。涪翁有语会记取，一面全应胜百书。"}