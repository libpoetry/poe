{"id":"779423","title":"瑶华 代许滇生六兄题海棠庵填词图","dynasty":"清","author":"顾太清","text":"闲庭日暮。绛雪霏香，绕海棠无数。苔痕草色，自有个、人在花深深处。故烧高烛，照春睡、乌阑亲谱。衍波笺、斟酌宫商，付与双鬟低度。红牙缓拍新声，正料峭微寒，花影当户。搓酥滴粉，还又怕、帘外柳梢莺妒。春阴乍满，却不是、听风听雨。擅风流、小样迦陵，一缕茶烟轻护。"}