{"id":"1068561","title":"过客有赠达之金者达之作鲋鱼乞水急诗谨次韵","dynasty":"宋","author":"王安中","text":"李侯茫茫悲欲泣，人生岂能无缓急。晨炊米尽抱衾裯，富儿操金森壁立。纵横文字对空虚，肝膈不同如燥湿。寒乡眼界太褊迫，名誉才高憎怨集。诵书把盏九河悬，虽我亦惊追莫及。风雷会送横海鳣，跃上禹门过千级。奈何自比辙中鲋，商歌感慨行人揖。鲋鱼不愿决西江，李侯所须惟粟粒。肯捐一滴活波臣，客真义动修蛇蛰。得金遣客曾莫留，索我和篇何汲汲。孤竹之管空桑琴，已矣今人听不入。"}