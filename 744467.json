{"id":"744467","title":"信阳道中呈初颐园光禄","dynasty":"清","author":"严烺","text":"朝傍青山行，暮傍青山宿。青山三百重，处处结茅屋。茅屋高低倚涧泉，竹阴深处落秋烟。山灵镇日作云雨，欲雨不雨空青莲。青莲花在峰顶上，雾鬓云鬟齐相向。老猿啼树苍隼飞，木叶纷纷尽飘飏。一山中间一重溪，山形曲曲水澌澌。使君车驰如风雨，追君直过夕阳西。候吏冬冬击鼍鼓，日边双节自飞舞。輶轩到处万人观，题诗特为纪风土。我生三十好说山，家住昆明大华间。丹嶂久别不归去，逢山便觉开心颜。心颜开兮在行路，万壑千岩为君赋。昔年曾食武昌鱼，今日重指汉阳树。云树深深客思浮，汉阳城下大江流。大江万里流不尽，日日看山江上楼。"}