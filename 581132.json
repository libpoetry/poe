{"id":"581132","title":"刘王花坞","dynasty":"明","author":"张诩","text":"刘王僭号乾亨初，金羊游幸驾云车。近者月峡远禹馀，更有花坞藏名姝。桃花落水如锦铺，紫衣霞裾引女巫。琼仙花貌西施都，廷琄忠胆伍子胥。剑树刀山纣不如，听谗杀忠类阖闾。清歌妙舞恰欢娱，一夜芝囷生墙隅。野兽触宫羊吐珠，井石立行百步馀。百花回首化蓁芜，已见麋鹿游姑苏。"}