{"id":"676378","title":"赠徐子仁","dynasty":"明","author":"文彭","text":"金陵帝王居，佳气郁以苍。幽人无外慕，遁迹含其章。结庐城之南，谢喧聊尚羊。鸟鸣青松下，麈挥白门傍。芳兰转光风，蕙帐霏芸香。纤鳞时泳跃，翠羽恣翱翔。对此忘利达，目澹心弥良。身逢明盛时，雅志差岩廊。默坐草太玄，高卧同羲皇。朗咏太冲篇，远慕淮南王。至理已云得，寿考日以强。逍遥尘寰中，此乐殊未央。"}