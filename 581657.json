{"id":"581657","title":"吁嗟行","dynasty":"明","author":"苏葵","text":"吁嗟复吁嗟，吁嗟若为情。辙水鲋鱼借勺水，何人欲激西江迎。吁嗟复吁嗟，吁嗟不停口。枝头黄叶振即落，何人欲倩擎天手。不如强放吁嗟怀，不如满酌黄金罍。左手拉洪崖，右手招扬回。不用舞柘枝，不用歌剪梅。铿锵天籁空中来，红螺蘸甲葡萄醅。一饮一石谁与伍，步兵吏部风皆颓。曲生一剑百累辞，至竟莫若糟邱台。华山昔日鼾如雷，后来学者吾当魁。屋傍松竹雨惊觉，笑问周公安在哉。"}