{"id":"721882","title":"送钱子目天","dynasty":"明末清初","author":"屈大均","text":"年来珠海客，如尔独难归。今此春将暮，方随雁北飞。狂歌元有道，名饮未为非。异日浮丘上，重游定不违。到手泥沙似，黄金不使留。珍禽市泷水，锦石买端州。持此娱三妇，兼之遣四愁。未知么凤子，可得一双不。春草能相送，依依直到家。无言江上柳，不及岭南花。户向山塘掩，行缘石路斜。殷勤人载酒，奇字与侯芭。"}