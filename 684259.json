{"id":"684259","title":"南湖耕雨","dynasty":"明","author":"王立道","text":"远近春鸠鸣，一村竞田事。老人抱瓮来，搰搰亦何意。穷鳞赴激湍，渔子争夜渔。何时更拊手，濠上观鯈鱼。山空万籁寂，钟响时出林。欲寻定僧语，烟萝交翠岑。回沿月明中，溪花夹长镜。相逢溪上翁，掉头不言姓。风雪渡头紧，孤城欲暮天。去来总自得，知是子猷船。千峰如散绮，夕阳在山半。山中人欲归，适意忘景晏。"}