{"id":"197532","title":"挽郡博士待班刘公歌","dynasty":"宋代","author":"王柏","text":"东风变九野，万物负生意。素韠何栾栾，清血洒幽隧。猗欤静寿翁，归全可无愧。人生托溟涬，消息同一气。过化来者续，自昔叹川逝。温温夙好修，甄陶瑚琏器。凝乎觚自度，澹乎靓且邃。诗书以为粮，忠信以为饎。人皆崇荣途，公独徐揽辔。三转坐臯比，五鹗争自致。上培德谊种，下开文字瑞。一子通金闺，一子需大对。衣冠绘庆图，岂料造物忌。学校失师模，乡闾思善类。梅花已流水，草木谁臭味。惟有笃厚心，叮咛期嗣世。"}