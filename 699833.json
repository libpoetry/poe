{"id":"699833","title":"二十立夏下旬犹春月也作留春诗十首","dynasty":"明","author":"郭之奇","text":"炎凉物意岂天心，平白花时使夏侵。百粤提封川接海，三春去路雨归林。人羁纵许芳华掷，地迥犹凭短梦寻。何事相思江畔水，添流尽日潋愁深。旅室春归人倍孤，空庭何物许相娱。绿羽穿林添木叶，綵蝴嚼蕊混花须。隐形悦性枝枝好，得意忘言片片俱。惭愧诸飞来往数，不似韶光一去无。云满前山欲蔽天，林光岭色竞芊芊。幽岩绿染苔中石，阴壑苍流草上泉。欲望芳菲迷处所，长依黯淡作周旋。临阶点点伤心滴，尽日愁人眼共穿。时光流转去如归，心赏难同在亦违。白阁僧忙酬句少，青田鹤远和声希。云牙煖过蒙丹壑，石发香零老翠微。惟有空庭芳草色，添愁足恨此中肥。归心尽日水云收，积雨连朝动急流。翡翠藏烟应湿羽，鸬鹚宿渚漫穿眸。经旬几作罗浮梦，半载空为独秀留。寄语春回休远去，且同芳草护丹丘。春去人留雨散萍，空馀芳杜满前汀。歌骚每畏湘云黑，处困愁看越水青。泪应猿声千叠断，魂依鳄渚万波冥。子山哀赋悬今古，萧瑟悲凉那可听。晓岫飞烟动碧苔，初薰骤雨落黄梅。伏波岩下蛟涎满，揭帝塘边象迹灰。桂树千重招恨积，漓川几曲送愁回。且拚怅望随春去，留著风光异日来。居诸长送古今人，未必青娥解怨颦。满目空劳悲往事，伤心不忍付残春。苦遭射蜮须中弩，自失昏骊颔下珍。所恃来风销畏日，岂容鸣鴂罢芳晨。云山满目泪沾襦，琴剑飘零一事无。几度韶光同蹢躅，百年身世总艰虞。失杯祇为添蛇足，报国徒烦捋虎须。风絮雨萍今莫问，且随逆旅寄微躯。风风雨雨为谁愁，索处安知又失俦。辜负三时花入梦，空劳尽日草翻眸。思归那得依鸿渐，观化惟应向蝶游。憔悴人间今若此，惜春何必使春留。"}