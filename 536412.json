{"id":"536412","title":"拟古七十首 其二十七 孙廷评楚杂述","dynasty":"明","author":"王世贞","text":"北风无停吹，玄发日夜素。命驾遵虞渊，将适万里路。亲朋来张祖，妻子挽悲慕。大造本无知，安能随物铸。精气偶然合，妄形为吾锢。善恶既强名，祸福亦虚度。东邻治彭老，服炼金石固。西邻师蒙庄，谓等陵苕露。达者竟何言，冥心黜两慕。时至亦不辞，未来无烦虑。寄谢醯鸡子，区区瓮中度。"}