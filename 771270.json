{"id":"771270","title":"卜算子慢•沤梦、半樱各有追忆卢沟晓月之作，余赋此","dynasty":"清","author":"陈匪石","text":"高秋角断，遥夜剑寒，极目野桥灯火。月影微茫，瘦马去程曾过。真个。湿征衫、老泪风前堕。问绛帻晨鸡，甚日浮烟障雾啼破。好景轻抛亸。剩捧露金丹，别愁无那。隔岸西山，隐隐黛眉双锁。谁可。寄相思、试托聊城笴。听残筑、临流醉击，又哀音难和。"}