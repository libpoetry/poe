{"id":"117547","title":"次韵子瞻山村五绝","dynasty":"宋代","author":"苏辙","text":"山行喜遇酒旗斜，无限桃花续杏花。与世噶真避世，将家漂荡似无家。塍间白水细无声，日暖泥融草不生。似恐田家忘帝力，多差使者出催耕。旋舂红稻始经镰，新煮黄鸡取次甜。无慕无营人自乐，莫将西子愧无盐。升平事业苦匆匆，未信浮名到底空。何用橐驼朝塞外，试听碌轴语场中。贫贱终身未要羞，山林难处便堪愁。近来南海波尤恶，未许乘桴自在游。"}