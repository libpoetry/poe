{"id":"840553","title":"题冯心兰师遗像","dynasty":"清末民国初","author":"夏孙桐","text":"在昔光绪中，朝政失纲纽。哗嚣树风声，才隽竞趋走。救时议张弛，治丝益纷纠。利害虽深图，猎较还同狃。先生心气平，肯綮默自剖。乘轺肃风纪，居台慎击掊。兢兢责名实，所措惟无苟。戊秋肇政变，骤如翻覆手。造膝陈谠言，琅琅动宁右。越日膺特擢，圣慈主恩厚。巴蜀号天府，吏风习秕垢。褰帷历数道，爬梳穷弊薮。治狱于公俦，榷法刘晏守。至今循良绩，一一在人口。直道终忤俗，超然解组绶。继述梓庭贤，优游林下久。鲰生昔补外，值公遂初后。慨言为政难，往往在掣肘。时好炫鞶帨，支离事骈拇。固知江河下，岂料沧桑有。劫馀重撰杖，流涕话阳九。早饰太邱巾，竟断元亭酒。岩岩肃遗貌，气象临泰斗。籍湜几人存，摅悲纪不朽。"}