{"id":"828987","title":"题聆风簃集","dynasty":"清末近现代初","author":"夏敬观","text":"闽诗虽稍后，盛始宋南渡。于赣同诗风，比接述骚赋。作家十数辈，堂堂一州聚。秋岳性情正，济以学养素。赡辞工且速，记问入镕铸。石遗序君集，誉君亦吾誉。吾诗岂及君，稍资困学助。偶然称古贤，岂自标家数。诵古罕有获，溢分吾增怍。平生遣有涯，徒假文字故。读书靡所用，与世宜异趣。诣君聆风簃，心焉默有悟。行间慎加墨，窃恐点窜误。佩君一生言，砥流不枝牾。"}