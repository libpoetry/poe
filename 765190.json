{"id":"765190","title":"读《史记》四十首 其十二 羹颉侯","dynasty":"清","author":"张晋","text":"陈孺子，肥若是，贫何食，糠核耳。高帝亦为嫂所苦，宾客未食屡操釜。帝王有大度，雍齿且可容。奈何怨丘嫂，伯子几不封。贫贱人谁识真主，此事安能责妇女。羹颉侯，何足怪。君不见，未央前殿奉玉卮，记说当年臣无赖。今日居然较仲多，太公亦复无辞对，殿上齐声呼万岁。"}