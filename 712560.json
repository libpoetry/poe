{"id":"712560","title":"闰七月二日长寿石公招同毛匏村司马张损持吉士吴晋涛少尹杨勉庵孝廉唐海门黄兰偶司红暹诸文学雅集离六堂次毛韵二首 其二","dynasty":"明末清初","author":"陈恭尹","text":"开社东林事已频，曾将妙偈伏龙神。多金布地来殊国，古木含风不记春。暑后溪山初过雨，闰馀鳷鹊再临津。赋诗此日多豪俊，莫笑衰颓白发人。"}