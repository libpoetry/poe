{"id":"1106642","title":"县尉任子严出示从军陪大将吴侯游石峒五绝句奉次元韵颂日颂平贼之功喜而有作云","dynasty":"宋","author":"王庭圭","text":"东来骑火照松萝，野老逢迎笑语多。共指岩前一方石，将军大剑可横磨。石窟巉岩鬼不开，狂童乘此起氛埃。殿前兵马何曾出，旗鼓初从天上来。锦带雕弓银马鞍，鸣鞭飞下白云山。回头却望经行处，已在青苍杳霭间。不待皇恩下九天，将军兵已入卢川。奸人妄献招安策，留客丹崖万古传。回师小度石门西，铁马嘶风四百蹄。不为从军一时乐，扪萝攀径岂能跻。"}