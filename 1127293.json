{"id":"1127293","title":"杜无逸留别次韵三首","dynasty":"宋","author":"傅察","text":"薰蒸和气浃丰年，羸老欣闻诏令宣。疾恶如雠知劲节，清言有味乐推贤。却嫌松菊荒三径，故乞丝纶下九天。欲识邦人思厚德，四郊草木亦依然。汪汪万顷浸清波，千里旁渐惠泽多。化比宋均方渡虎，瑞同黄霸自生禾。盘根治剧观游刃，破胆投奸去宿疴。已有讴吟喧井邑，更传佳句似阴何。"}