{"id":"127657","title":"感齿发之衰作诗自解","dynasty":"宋代","author":"曹勋","text":"我生饱艰苦，初年心已衰。况今七十化，形惫聊支持。头童渐不束，齿败余墙围。发落尚乐乐，齿豁良依依。鱼蟹强剥啄，梨栗亦空施。岂惟意倦怠，咀齧徒赞眉。老妻谙其苦，饭颗必若糜。佐以推饭物，批抹烦刀挥。不知更十年，此身何可支。昔闻张苍老，相国力乃疲。金盘厌羔腻，玉乳环蛾眉。至真瀹元精，芳润充丰肌。闲出天下论，用为汉室奇。我今何有哉，丰悴理所宜。不然举此志，中有浩气怡。外形以为得，彼美当虚辞。"}