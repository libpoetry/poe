{"id":"720637","title":"琵琶仙　蒲衣将我新词谱入琵琶楔子，令新姬歌之，赋以为谢","dynasty":"明末清初","author":"屈大均","text":"天授王郎，有谁识、这是琵琶仙子。弹出南宋新声，词人任驱使。红豆好、尊前丽曲，有添得、小红能记。笛已亲教，琴如自弄，香阁多喜。笑连日、情满徐妆，为梅萼、纷纷点丫髻。催我暗香幽咽，尽骚人风致。须说与、裁云剪月，有个侬、俊句相媚。便与分入槽檀，遏云天际。"}