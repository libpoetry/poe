{"id":"797223","title":"木兰花慢 石君属为俞逸仙明府题“卧游图册”子","dynasty":"清","author":"萧恒贞","text":"甚丹青点染，莫淡远、似云林。看几叠浮岚，一湾晴渌，净涤尘襟。而今。旧游何处，恁风光都向梦中寻。那用携筇著屐，空堂足写遐心。登临。近水与遥岑。仿佛度山阴。问翰墨因缘，烟霞供养。此福谁禁。沉吟。莫教轻读，怕风泉静夜作秋琴。除却少文同调，天涯更几知音。"}