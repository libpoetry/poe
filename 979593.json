{"id":"979593","title":"游栖岩寺呈提刑学士毅夫兄","dynasty":"宋","author":"晁补之","text":"飞楼压城城跨野，黄河逶迤避条华。城南鸟道拱高岩，入谷车箱不容马。解鞍初步石苔青，细泉鸣绕竹间亭。肩舆直上十八折，维以采丝双巨縆。我行枉矢复蛇蹙，三步一呼劳我仆。前旌已作鹤穿云，后队方如蚁缘木。千条倒涧淙大壑，百丈层冰冻垂瀑。无云而云苍翠横，无风而风??声。崖穷东转路忽平，长杨老柏森成城，朱栏碧砌上窈冥。莲花三峰只对面，仙人玉女如相迎。却临北岭望吾郭，万瓦一垤令人惊。孔侯翛然顾我语，高真之居隔风雨，下视人寰如此许。此中岂但蛮触微，千古纷争几是非。我言人处世，此见释氏义。人食地上谷，足固不离地。我今正在阿堵中，与君安得生两翅。却忆隋文驾六龙，意比姬满朝河宗。当时万骑留山麓，登临已卷长江东。翠微宫里亦如此，依然古殿对乔松。何况山中携妓裴御史，犹唱当时霜月空。与君江南厌山水，香垆双剑俱梦中。异乡同宦对绝景，令我不指东飞鸿。立戒兵厨酿春酒，要看雪尽山花红。不须堕泪似羊守，且可骑马同山公。"}