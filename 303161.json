{"id":"303161","title":"自悼诗·有虞之裔","dynasty":"清代","author":"陈子升","text":"有虞之裔，曰我邦家。世有令德，为羽为仪。逮我曾祖，于大司空。赞我圣朝，如岳斯崇。祖宰于湘，谦谦君子。德言其盛，政曷维久。亦越我考，宰登夕郎。隆隆琐闼，嶷嶷封章。封章伊何，击彼珰逆。仡冒雷霆，匪休放斥。威圣乃思，乃复厥犹。家门仰恩，逝命不留。嗟我总角，哀礼莫符。伯滞京师，仲先蜉蝣。母也是戒，汝季而孤。念汝所生，汝修汝图。执经就业，兢兢不已。爰秀一乡，渐名四海。我之奋怀，如葩斯启。徒掇菁英，不数粒米。冉冉三十，始冠明经。鸿之方渐，驾言徂征。纷纷百粤，濛濛两京。罔遂观光，曷错幽情。乃如八闽，八闽有穆。弟趰丝纶，昆遥鼎玉。衔命趣饷，披荆度榛。使循东路，寇逼西滨。章贡二水，胡越万里。我生险阻，曰维兹始。甫解归骖，狂氛载南。园庐易主，咫尺巉岩。维伯念止，天地崩颓。岂无苟生，中心弗能。成败利钝，非逆所裁。风云冥漠，肝脑蒿莱。嗟我处诸，谁为之受。嗟我窜诸，谁僝我母。有甚漆身，胡颜之厚。人亦有谣，变于子丑。豫章风驶，端水云从。翛翛垂羽，掖垣是登。山甫补衮，曷蹑前踪。析薪负荷，曷克以绳。彼苍者天，莫知其极。城复于隍，否终又来。嗟嗟同生，馀此一身。昔耻粱肥，今憺孤贫。何以甘母，斯苦斯辛。何以为人，且夭且髡。宗族閒阔，敦于母党。昔也同堂，各谋所往。西河卜子，爰丧厥明。我其奈何，母心之伤。万乘艰难，匹夫焉据。自国徂家，职此之故。既平匪欣，弗陂用惧。承我寿嘏，无谖我虑。"}