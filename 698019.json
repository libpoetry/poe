{"id":"698019","title":"道遇寒食忆宋之问马上逢寒食句五咏其韵","dynasty":"明","author":"赵完璧","text":"鞦韆女儿桃李下，柳外行人驻征马。骄马嘶风桃李香，愁人落日云平野。东风浩浩吹平旷，红泪纷纷号冢上。满地梨花春又来，松楸海上悽行况。荒村寒食雨濛濛，柳拂娇青桃欲红。山馆留连聊把酒，佳时尘世苦难逢。云外乌衣怯晓寒，花间杜宇泣春残。冷风疏雨行不得，南陌清光自可叹。小雨清明烟火熄，寒茶冷酒强饮食。云冥家远野草青，尽日相逢不相识。"}