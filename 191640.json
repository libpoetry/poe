{"id":"191640","title":"送刘茂实宰奉新","dynasty":"宋代","author":"陈傅良","text":"远别欲无寐，细论谁有酒。今当作剧县，君意亦乐不。江湖吏道僻，岁月民劳久。救之敝精神，自爱终袖手。要中名甚美，用意物所咎。君观兰桂林，余茂及樵槱。移根托客土，颜色非故有。赠言几满车，一字堪皓首。於焉但裁择，对越二三友。诸贤在当路，公论在众口。"}