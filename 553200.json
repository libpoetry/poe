{"id":"553200","title":"题梅花图","dynasty":"明","author":"郑真","text":"我昔达蓬山下住，绕屋梅花千万树。瀛洲仙子日相招，百折衣裙翻缟素。近年为客淮上山，老来霜雪怜形颜。要与花神同一笑，重重岩壑劳跻攀。疏枝冷蕊孤檐下，妙手凭君写图画。笔法宛如杨补之，笑向樽前索高价。山中佳人白玉肌，岁寒问我何当归。要把长琴作三弄，梦里魂随双鹤飞。"}