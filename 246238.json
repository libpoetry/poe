{"id":"246238","title":"水龙吟·寄怀石窗丈","dynasty":"现代","author":"王蛰堪","text":"小窗坐暝黄昏，神随去雁千山渡。虹桥晚霁，月湖澄碧，吟怀寄与。槛外烟波，红香雨后，春深如许。正荷风一枕，池塘留梦，料应是，轻于絮。乍觉藤阴移户。对陈编、花虫相语。楼台落照，连天芳草，王孙何处。长忆江南，关河犹隔，砚池魂路。倩何人共我，买舟携酒，到春申浦。"}