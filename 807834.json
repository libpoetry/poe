{"id":"807834","title":"贺新郎  见南苑阱熊而叹之同吴天石赋","dynasty":"清","author":"陈维崧","text":"南苑花如绣。见一带、长杨虎圈，咆哮百兽。此物傫然馀猛气，攀槛时时欲吼。像铁骑、金戈驰骤。可惜当熊人去杳，锁宫槐、冷落黄金甃。谁侍奉，金门帚。烂羊都尉通侯狗。但骁雄、偏嗟失势，所遭不偶。犹记深山腾踔日，狮子猘儿为友。追险怪、曾踰宇宙。此日草间狐兔尽，束身归，五柞同猿狖。蹯已落，宰夫手。"}