{"id":"156955","title":"龙隐岩·春波饱微绿","dynasty":"宋代","author":"李师中","text":"春波饱微绿，斗柄涵虚明。方舟贯岩腹，鹅鹳相酬鸣。仰窥穹窿顶，宛转百怪呈。仅余鳞甲碎，不见头角狞。下闯清冷渊，演迤万顷澄。但同鱼鸟参，勿遣蛟龙惊。抉苔抚奇篆，倚棹看题名。三将标殊勋，自与山不倾。谁与赘小筑，政恐山灵嗔。南洞更幽绝，仙佛令峥嵘。太虚可为室，岂复资栾楹。乳泉助茗盌，中有冰雪清。何须骖鸾去，此即白玉京。鼎来不速客，抱琴忽逢迎。爱此无弦曲。岩溜同一声。为君洗尘耳，唤我诗魂醒。祗恐白衣至，好句亡由成。"}