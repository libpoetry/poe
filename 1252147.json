{"id":"1252147","title":"怀净土诗","dynasty":"元末明初","author":"梵琦","text":"几回梦到法王家，来去分明路不差。出水珠幢如日月，排空宝盖似云霞。鸳鸯对浴金池水，鹦鹉双衔玉树花。睡美不知谁唤醒，一垆香散夕阳斜。净土真为不死乡，云霞影里望残阳。珠楼玉殿空为体，翠树金花密作行。款款好风摇菡萏，依依流水带鸳鸯。分明记得无生曲，便请知音和一场。山云霭霭水泠泠，共说西方一卷经。石虎却来岩下啸，泥人先往树间听。风飘阳焰随波散，雨浥空花逐蒂零。极乐此时堪驻足，弥陀何处不流形。故乡别早话归迟，何待君言我自知。客路竛竮无一好，人生惆怅不多时。苍颜历历悲明镜，白发毵毵愧黑丝。再读南屏安养赋，屋梁落月见丰姿。人生百岁七旬稀，往事回观尽觉非。每哭同流何处去，闲抛净土不思归。香云玛瑙阶前结，灵鸟珊瑚树里飞。从证法身无病恼，况餐禅悦永忘饥。一带云山一草堂，一瓶净水一垆香。心融有念归无念，日课朝阳到夕阳。红杏雨馀春正好，白莲风细夏偏长。假饶劫火烧千界，不动吾家圣道场。莲宫只在舍西头，易往无人著意修。三圣共成悲愿海，一身孤倚夕阳楼。秋阶易落梧桐叶，夜壑难藏舴艋舟。幸有玉池凫雁在，相呼相唤去来休。吾身念佛又修禅，自喜方袍顶相圆。曾向多生修福果，始依九品结香缘。名书某甲深华里，梦在长庚落月边。浊恶凡夫清净佛，双珠黑白共丝穿。"}