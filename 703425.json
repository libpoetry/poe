{"id":"703425","title":"初到梅花庄口占寄诸法侣","dynasty":"明","author":"释今但","text":"老人峰下铁桥边，曾有仙人旧置田。庄号梅花亦清趣，不妨身作老南泉。烟岚重叠数峰纡，阡陌相连百亩馀。陌外溪流铁桥水，寻常策杖意多舒。一丘一壑正相宜，水秀山清慰所思。块石枕头何代事，寥寥古道忆吾师。幕天席地即绳床，微月峰头助夜光。拥毳坐来群动息，安心似不费商量。雨过土灶犹流水，日上茅茨未起烟。早炊还到午炊熟，饮啄随时但听天。"}