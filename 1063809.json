{"id":"1063809","title":"和曾逢原试茶连韵","dynasty":"宋","author":"释德洪","text":"霜须瘴面豁齿牙，门前小舟尝自拿。茅茨丛竹依垄畬，君来游时方采茶。传呼部曲江路赊，迎门颠倒披袈裟。仙风照人虔敬加，秀如春露湿兰芽。和如东风吹奇葩，马蹄归路冲飞花。青松转壑登龙蛇，路人聚观不敢哗。诗筒复肯来山家，想见戟门兵卫遮。湘江玉展无纤瑕，但闻江空响钓车。嗟予生计唯摝虾，安识醉墨翻侧麻。喜如小儿抱秋爪，宣和官焙囊绛纱。见之美如痒初爬，爱客自试欢无涯。身世都忘是长沙，院落日长蜂趁衙。园林雨足鸣池蛙，诗成句法规正邪。细窥不容铢两差，逸群翰墨争传誇。坡谷非子前身耶，沅湘万古一长嗟。明年夜直趋东华，应有佳句怀烟霞。"}