{"id":"1106374","title":"与诸友游杨氏池上呼王隐居小饮晚登书台","dynasty":"宋","author":"王灼","text":"微风度竹气，澹烟增树色。探寻得佳境，滟滟一池碧。藻荇纷纵横，鱼虾时跳掷。同游好事者，喜我有此僻。置酒助清赏，环坐藤阴侧。白须比邻翁，怪语不自惜。欲学三杯醉，相付一笑适。酒罢循归途，翁亦返旧宅。台山如招人，突兀城南隅。我来有佳兴，不辞石磴纡。步穷孤绝顶，局局万丈馀。永怀旧刺史，儒冠此研书。竟以印绶归，荣光烛乡闾。世事几反覆，百年等须臾。地闲芳草积，树暗怪禽呼。空留好书名，永与此山俱。"}