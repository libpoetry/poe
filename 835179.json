{"id":"835179","title":"念奴娇 同瓯碧题江建霞灵鹣阁图","dynasty":"清末民国初","author":"冒广生","text":"灵岩深处，有翠禽生小，梅枝南北。曾见上林烟景媚，曾见扶桑日浴。玳瑁栖梁，神仙食字，况占聪明福。伉声俪影，一时眉鬓争绿。闻说今日江湖鸳僝鸯僽，都避风波辱。愁煞乌头今渐白，夜夜伴啼慈竹。寄语高楼，张弓挟弹，莫再惊双宿。漂摇雨雪，卖珠新补茅屋。"}