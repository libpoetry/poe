{"id":"547089","title":"将进酒","dynasty":"明","author":"于慎行","text":"君不见洛阳城东桃李花，暮时红雨早时霞。又不见瑶台素月飞银阙，三五蟾光四五缺。人生行乐不须愁，富贵豪华电露流。昔时鼎盛五侯里，今时零落成荒丘。长安贵人眼中数，规名规利何太苦。日中走马平津第，绛尘拂衣汗成雨。白衣苍狗在须臾，雷公駍鍧震下土。扬雄寂寞默守玄，贾谊太息将安补。青玉案，紫霞杯，与君沽酒临高台。烹龙炰凤白日暮，清歌妙舞香风来。朝不从骐骥游，暮不从黄鹄栖。浮名碌碌果何有，天地于我如醯鸡。茫茫吹万同一吷，曾史桀蹠皆电灭。君今少壮复不饮，坐使红颜镜中歇。红颜销歇奈尔何，华发萧萧日以多。直须枕藉杯中酒，莫问浮沉海上波。"}