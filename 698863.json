{"id":"698863","title":"白燕","dynasty":"明","author":"徐渭","text":"閒庭尽日见还稀，院院梨开去渐微。别殿几年埋玉匣，旧人何处认乌衣。春风水面徒闻语，夜月梁间好弄辉。安得姚家红线缕，却看片雪带花飞。西飞岁岁候青阳，花发名园何处藏。天子郊禖呈瑞色，主人台榭有辉光。轻翰攘雨绡初剪，小尾流风练愈长。万里东归看易没，海天元是白云乡。"}