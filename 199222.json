{"id":"199222","title":"沁园春·一别三年","dynasty":"宋代","author":"刘过","text":"一别三年，一日三秋，庶几见之。念丹霞秋冷，风巾雾屦，五湖春暖，雨笠烟蓑。山水光中，要人携手，独欠金华俞紫芝。谁知道，向酴醿香里，杯酒同持。油然川泳云飞。但口不能言心自知。便狂敲铜斗，我歌君和，醉拈如意，我舞君随。风韵如君，岂堪言别，别後如之何勿思。须金玉，再相逢莫负，芷约兰期。"}