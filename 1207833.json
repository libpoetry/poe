{"id":"1207833","title":"怀丹丘，奉寄元尚书","dynasty":"元","author":"范梈","text":"举酒抚往日，酒尽得离愁。初谓归心迫，海天今已秋。虎豹守玉关，宫殿天上头。青春白日和，麟凤俱来游。广成摄四象，安期扶九州。下视污浊世，漂转空烟浮。仙人要我来，招我住丹丘。岂非交不信？景晏此淹留。明日鼓桂楫，径泛星河流。高楼有长笛，黄叶下沧洲。"}