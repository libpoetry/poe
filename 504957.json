{"id":"504957","title":"屈海童歌","dynasty":"明","author":"乌斯道","text":"九月凄风振衰柳，偶向村家沽美酒。酒边有客屈海童，裳不掩胫衣见肘。平生素解歌北词，为歌苏武牧羊诗。歌声激烈出金石，馀音不断萦柔丝。座上才郎旧相识，指点海童谈夙昔。海童本是关中人，东走钱唐寄踪迹。青楼一曲绕行云，脱赠锦袍无所惜。自伤误入风尘中，远谢花衢贵游客。金银覆地招不来，势燄薰天呼不得。青红罗绮长满身，街头美味日买新。谁知世事不可料，来作濠梁输作人。只今愿歌人不听，一饭与之歌数声。忽忆钱唐旧风景，欲去复止涕泗零。我闻此语感中抱，花落污衢不如草。世间多少负奇才，生不逢时亦枯槁。"}