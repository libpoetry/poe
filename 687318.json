{"id":"687318","title":"春怀六首","dynasty":"明","author":"孙承宗","text":"石门南畔直鹰窝，葆塞纷称毳幕多。一柱天擎看白塔，两庭山界拥红螺。平芜尘向巢车上，小队风随探骑过。辛苦行边王少傅，暮年抚市向辽河。边城灯火净胡笳，擐甲谁堪问室家。南北汛头重夹寨，东西河口对浮槎。霜凋木叶清威远，日压扶桑映觉华。却羡庭松饶古意，虬枝不下暮栖鸦。穹庐东徙海波平，大壑鱼龙卧不惊。县古汤泉迷旧垒，台高望海控新旌。鹾花万灶歌三月，宝气千山到五城。何日三韩烽燧息，却从徐福问长生。猎火千群向晓红，凌河冰泮未全通。枣龟有意戡灵武，风鹤无人呼八公。属国貒弓弯汉月，上林鸿帛系秋风。如山飞挽填辽海，杼轴谁怜空大东。一剑三年万里心，天涯芳草又骎骎。壁图昼按车攻垒，朝鼓宵传奏凯音。款市黄金腾战马，放衙白发拥书蟫。春来绝塞寒仍苦，堠火征衣半不禁。呼吁频烦扣大庭，汉臣应笑次公醒。襟披海色粘天碧，旆拔山容插地青。万顷冰花凝晓月，半泓云叶护残星。椒盘剩有家园酒，箫鼓那堪塞上听。"}