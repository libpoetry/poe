{"id":"682041","title":"奉送少司空李棠翁老师之金陵","dynasty":"明","author":"余继登","text":"留都吴建业，常伯古司空。礼乐归宗匠，经纶属国工。晓云随去马，秋月听征鸿。时有怀君梦，清宵入汉宫。众望归台鼎，王言作朕虞。积薪嗟自汉，乘传且游吴。胜可探三岛，閒堪赋两都。秣陵馀王气，怀古见雄图。去去辞金马，行行向石头。台高曾宿凤，官古旧名鸠。南北皆荣遇，江山足壮游。独令桃李士，日夜望仙舟。昔校陪京士，曾看吴苑花。今参玄武部，还泛大江槎。世路疲行役，风尘老岁华。栖筠原重望，日下看宣麻。"}