{"id":"779214","title":"沁园春 美人胸","dynasty":"清","author":"陈世祥","text":"袿领低分，襦襟松解，芗泽微微。有阿婆怜重，麝檀幼啖，郎君情泥，辅体交靡。文扣都弛，红纱不隔，贴向人怀选梦宜。相思结，问贮来多少，中款无疑。仙娥宝袜尤奇。试束与欢身疾顿离。况酥融脂凝，寒堪暖手，花嬉玉乐，席号香肌。菽乳微扪，蕙心同捧，玉燕曾教梦里携。莲花带，偶赤珠夜系，争讶朝晖。"}