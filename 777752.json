{"id":"777752","title":"水龙吟·长江舟次大雪","dynasty":"清","author":"陈家庆","text":"他乡岁晚遄归，客途千里风兼雪。沧江水碧，远峰头白，空冥奇绝。鸥鹭回翔，鱼龙曼衍，怒潮呜咽。向暮云天半，舵楼闲倚，登临意，和谁说。太息金瓯碎缺。好山川、几人豪杰。楚天何处，寒鸦数点，思深愁结。玉树琼楼，望中多少，幻云明灭。问红桑劫后，尘扬几度，到今时节。"}