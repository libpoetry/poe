{"id":"199060","title":"喜晴·天晴万里无纤风","dynasty":"宋代","author":"曾巩","text":"天晴万里无纤风，江平水面磨青铜。光华逸发万物上，精气夐与扶桑通。我行江汉道苦恶，十步九折遗西东。况遭积雨驾高浪，沙翻石走相撞舂。操舟众工立噤{瘴章换辛}，湿橹鑽火磨星红。荒蹊成潴尺寸碍，永日四望无人踪。一时得意数蛙黾，鸣跃振踞泥涂中。阴消阳胜有先兆，宇宙丹翠含冲融。今晨霾噎一扫荡，义和徐行驱六龙。眼明意豁万事快，预喜来年麰麦丰。"}