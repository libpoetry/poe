{"id":"584207","title":"赠栎坡少参兄赴江西省","dynasty":"明","author":"黄衷","text":"炎宋愁胡日，中州王气消。贤人多隐避，华胄每迁侨。梅岭传新火，鸿洲叙旧佋。偶来观阀阅，谁敢托柯条。弱岁专英誉，清朝服大寮。葭心尝附玉，凤翼恰披鹩。听句银灯夜，鸣珂紫陌朝。风流疏鄙吝，简易识高标。冢宰亲题品，名公久见招。九迁真不忝，一面独当饶。帝念忧遗老，黎元待沃焦。乃知衔敕意，何止算缗愮。范老江湖切，王乔履迹遥。春容和客帐，夏首倚兰桡。促席虽光彩，分程恐寂寥。滕王高阁月，杨子大江潮。明日袍犹恋，深秋榻正枵。题诗谢缱绻，江雨直相撩。"}