{"id":"560482","title":"听琴为华守诚题","dynasty":"明","author":"徐庸","text":"峄阳梧桐稀世材，高冈昔日曾培栽。生成合抱矗霄汉，凤凰两两长飞来。何人借到吴罡斧，一挥斫下老蛟股。半空影落神鬼惊，霹雳声摧藓苔古。苍皮剥落脂流香，肤缕瑩洁同雪霜。工师遂尔按绳墨，斲削上圆并下方。斯琴制□诚难得，自古到今岁千百。龙池□腹倍清润，玉轸金徽更光泽。锡山华君能赏音，收买不惜囊中金。风清月明自弹弄，雅调洗涤尘凡心。一声两声儿女语，落絮浮云行复止。三声四声愈可听，碧涧琅琅泻流水。五声六声声渐高，梅花三弄鹤九皋。金壶断续滴更漏，玉佩丁东趍早朝。曲终香冷天将曙，乌鸟惊飞起庭树。缄封华卷到东溪，徵我长吟听琴句。伯牙绝艺称当时，善听亦有钟子期。□师精妙犹入悟，昌黎韩子酬声诗。多君独步超前后，藉甚佳名播人口。漫挥綵笔赋歌章，老去无才搔白首。"}