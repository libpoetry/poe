{"id":"694880","title":"寄李顺德于鳞二首","dynasty":"明","author":"宗臣","text":"闻君出帝关，手握五马符。朝发庐龙沟，夕息涿鹿途。白玉挂君衣，黄金耀君躯。恁意殊扬扬，千骑为前驱。雄声满四隅，英名照八区。观者拥长路，皆言使君殊。使君自有志，岂为功名图。一麾乃出守，悲哉吾道孤。煌煌京洛游，四顾浮云色。兴词摛雄藻，千载无终极。悲风起中天，奄忽乖羽翼。伊予归旧疆，之子出殊域。相去万余里，怆恻动心臆。登高远眺望，惟见荆与棘。日落豺虎吟，狐狸潜道侧。愿保金石躯，慰我长相忆。"}