{"id":"997819","title":"钟馗观鬼斗蟆图","dynasty":"宋","author":"黄载","text":"谁推酆都扃，逸此魔十二。相群斗蟆供戏剧，绡墨何从拂其迹。两雄斗于前，四鬼相视欣欣然。小蟆对睨摊双膝，筠笼一蟆跳欲出。前者差壮一力肩，后者引索擎于拳。髯翁磬折目胜负，突眼老妪探头觑。就中黄叟如蹲鸱，破帽长袍吾老馗。只眼直下看不匝，诸鬼乐与吾翁狎。四丁更与蟆之魁，疾驰不能压欲颓。蟆肥于豚怒于虎，张颐缩项誇相顾。昔时唐宋失天经，妖蟆曾搳天眼精。今魔视蟆细于蚁，魔若跳梁那可指。群阴胶凝互掀翻，六鳌顶戴愁颠连。但能伐魔既厥类，芟夷妖蟆谈笑耳。僇妖之事馗所司，何独反与为儿戏。不惟失职纵奸宄，鬼祸如蟆将及尔。参军参军其然乎，或者好事丹青图。谅应馗笑玉川子，诛蟆未诛骨先苦。风悲雨凄天地愁，蟆鬼正是相雄秋。仅馀一目不可搳，我曷不可相娱说。会闻隔帘歌斗蛙，山鬼性命摧红牙。"}