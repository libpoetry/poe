{"id":"60006","title":"西安严太守考最归郡","dynasty":"明代","author":"罗玘","text":"严侯宿擅八叉手，众首肯肯予独否。偶从壁隙观白战，予愕不觉臼在手。卷旗潜避之，缩舌深闭口。祝鸠氏僚如立柳，投鼠忌器多掣肘。候辰临之不及酉，事有至难如拉朽。三原公，国黄耇，吓此奇遇良岂偶。谅非行苞苴，为郡得杜母。传痏以膏，起絜以灸。华山不能言，清渭监妍丑。侯名不在三王后，役碌碌。治郡如斗，一身四射集百诟。遇侯兮，当反走，仅备驱除拥彗帚。"}