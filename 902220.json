{"id":"902220","title":"崇山图七贤诗","dynasty":"宋","author":"张嵲","text":"题舆意匠崇崖图，鲁侯为赋溪隐诗。长松短壑历可数，坐使妙境移于斯。地灵神秀天所秘，豺嘷虺伏鬼莫窥。芟蓬扶翳快登览，若有异物阴相之。嵌岩巀嶪临汉浒，左拱右揖如追随。七峰远峙攒剑直，三溪旁缭萦带垂。芳洲兰杜飞白鹭，沧浪渔艇牵钩丝。烟霏露融水鉴净，一声孤笛横云霓。淑气亭亭扫般若，昂精灿灿栖明祠。幽寻眼力觑大巧，卜筑得此林峦奇。堂如连舰岸若玦，呀成空谷洼为池。妙观观尽见觉性，静隐隐德腾光辉。信美谁谓非云土，致爽自足和天倪。邓公之孙特不凡，渥洼绣鞯黄金羁。胸中万顷九云梦，江湖宽旷贞以期。"}