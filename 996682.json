{"id":"996682","title":"次韵晁补之廖正一赠答诗","dynasty":"宋","author":"黄庭坚","text":"晁子抱材耕谷口，世有高贤践台斗。顷随计吏西入关，关夫数日传车还。封侯半属妄校尉，射虎猛将犹行间。无因自致青云上，浪说诸公见嗟赏。骥伏盐车不称情，轻裘肥马凤凰城。归来作诗谢同列，句与桃李争春荣。十年山林廖居士，今随诏书称举子。文章宏丽学西京，新有诗声似侯喜。君不见古来良为知音难，绝弦不为时人弹。已喜琼枝在我侧，更恨桂树无由攀。千里风期初不隔，独怜形迹滞河山。"}