{"id":"829416","title":"湖上杂诗","dynasty":"清末近现代初","author":"陈曾寿","text":"残梦钧天付混茫，瓜庐仍占水云乡。荷声忽满三千界，成就南轩一榻凉。海棠花畔叫秋虫，枕簟星光萤影中。长夜通明了无睡，虚堂流转只荷风。雨飒风泠间暮钟，秋深乐事比春浓。前山啸处成鸾凤，曳杖寻知第几松。相思袅袅托微波，缥渺青峰入梦多。手把秋荷问秋水，夜凉风露定如何。梧竹萧萧翠凤然，炉香沦寂入初禅。从今乞与新凉睡，秋雨虚堂五百年。玉树缤纷俨作行，琼轩临水碧茫茫。更无人处凭虚几，只荐秋兰一朵香。愿随李广近要离，生死茫茫两不知。便赴湘流了无憾，灵均曾记目成时。"}