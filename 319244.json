{"id":"319244","title":"解连环·凯歌行","dynasty":"现代","author":"顾毓琇","text":"边城离索，嗟西风坠柳，戍楼吹角。闻刁斗，披上征衣，又秣马厉兵，将军部曲。衰草寒烟，暗迤逦，祁连山麓。想疏星闪耀，淡月凄凉，遍地沙漠。班师凯歌行乐，料筵开玉门，酒满金谷。还记得，白雪高歌，对瀚海阑干，昊天星宿。赏月昆仑，寄塞外，江南红萼。趁今宵，载歌载舞，叮咛后约。"}