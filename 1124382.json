{"id":"1124382","title":"次韵张直阁水仙花二首","dynasty":"宋","author":"项安世","text":"买得名花共载归，春风满眼豫章诗。银台挹月杯光潋，翠被临波袜影迟。山鬼湘娥通系牒，梅兄矾弟绝藩篱。我家正在江横处，一笑相看更莫疑。贝阙珠宫日月长，青鸾白凤恣翱翔。试烦钟子传琴操，莫向田郎问国香。风里翠鬟慵整顿，月中幽恨自凄凉。鸥波万顷情何限，未羡春花占洛阳。"}