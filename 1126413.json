{"id":"1126413","title":"上李郎中嘉言二首","dynasty":"宋","author":"曹彦约","text":"莽莽出北门，迢迢伍牙山。伍牙何崔嵬，群岑间孤峦。望之蔚然秀，岂无草与菅。中有百尺松，可憩不可攀。六月久不雨，祝融奋其官。行人渴欲死，班荆此盘旋。往来得所托，感慨为长叹。况尔山上苗，久荫无弃捐。桐川出幽谷，等彼江汉深。修然一派横，清澈寒士心。有时对日光，圭棱灿星金。沙砾谩自苦，安能蔽清泠。我行正寒风，欲涤如烦襟。念彼濯缨人，千载求知音。"}