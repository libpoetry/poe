{"id":"1124519","title":"再和","dynasty":"宋","author":"项安世","text":"湖海峥嵘老气，风云惨淡高情。可惜元龙双鬓，江南江北诗声。听说忠臣孝子，不论往事今人。衣上淋浪清泪，一生长为君亲。望海亭前句远，蓬莱阁上诗寒。老子向来椽笔，要题吉日斯干。少日心随鹗上，长年身伴鸥闲。昨夜松声到枕，梦魂踏破天山。叹息五陵翁仲，春来草路长堙。钜鹿空怀故将，海山空著诗人。丰年官事无何，梅月诗情最多。白水暗添沤界，青苔乱长松科。文命生轻癸甲，祖龙死惑燕齐。矗矗秦山易识，茫茫禹穴难稽。广文已荒茆屋，彭泽浪耻虚罍。二顷平生幽愿，一犁归处深推。麦熟啼声未了，藕花醉魄还馨。只么跳丸日月，何年检玉云亭。圣处耘耔日浅，俗间葑淤年深。蚤岁襟期何许，如今翻愧初心。"}