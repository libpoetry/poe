{"id":"823000","title":"瑶花 雪","dynasty":"清末近现代初","author":"赵熙","text":"寒天泼墨，风剪僵云，压高城西北。夜乌声寂，清晓望，门外千岩俱白。四乡春雨，可明岁迟来芳陌。问几村红到梅花，望断灞桥诗客。一筇思踏峨眉，把天地装成，银样仙国。松杉盖顶，邀酒伴，群玉峰头吹笛。燕山风大，想埋尽长安铜狄。叹两层鹤梦都非，冻尽尧年春色。"}