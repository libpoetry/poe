{"id":"1207666","title":"张公洞","dynasty":"元","author":"周砥","text":"倏忽凿混沌，兹事岂其馀。不知几何年，云古仙人居，嗟我至此为之踌躇。洞天诸宫窅兮黑，试命烈火烛空虚。森森怪石相对立，如口欲语手欲抾。前有紫翠房，白云閟丹书。鹰扬燕舞化为石，芝田久矣不复锄。可怜仙人常恍惚，虽欲相从已超越。昆仑阆风吁太高，时亦幽潜到岩窟。青泥烂烂浮土润，绿髓涓涓映山骨。吾闻仙人不食而长生，何得有此盐米之空名。岂伊往来真戏耳，簸弄物化令人惊。颇疑壶公壶，楼阁中峥嵘。摩尼珠光带青色，千奇百怪谁所营？须臾眼暗烛欲尽，惟以拄杖相敲铿。松风漻漻呼我出，耳中微吟白玉笙。竦身欲上不可登，绠引鱼贯相支撑。归来此境若梦寐，俯仰宇宙惟清明。"}