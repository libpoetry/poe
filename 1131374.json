{"id":"1131374","title":"次韵袁升之游海云寺鸿庆院山茶之什","dynasty":"宋","author":"蒲瀛","text":"山茶两本上连空，叠叶栖枝占佛宫。雀尾有金输绀碧，鹤头无火让殷红。优于峡茗称呼异，劣与梅花气候同。谁识诸天雨花外，道人宴坐雪霜中。年年花叶炫虚空，岁月循环十二宫。对植霜天无赖碧，特开金地可怜红。长春比并何妨别，密雪交加有底同。不必传神呼赵老，君诗元在典刑中。花开似火半烧空，荧惑飞来失故宫。但见洛人誇魏紫，谁知蜀国产真红。肯随月季无时节，应怪梅花有异同。远挈一樽谁伴我，还从山里望城中。对境那能问色空，山茶花发映莲宫。攻馀瑟瑟风摇绿，刑尽猩猩日晒红。大雪迷漫元斗异，千林摇落不雷同。何须诳汝老迦叶，分付阇黎一笑中。腊月寒冰火满空，玄冥移种祝融宫。雪霜底事论坚白，儿女何知爱软红。金鼎转丹应有异，玉沙洗水若为同。细思造物元无物，颠倒繁华掌握中。花发今年喜不空，遨头肃客上萧宫。雪残千嶂犹连白，风引双旌欲斗红。他日勋名三事在，先春和气万家同。等閒草木蒙湔祓，况入寻常顾盼中。"}