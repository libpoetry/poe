{"id":"834856","title":"疏影 孤山奠广陵女士坟","dynasty":"清末民国初","author":"何振岱","text":"凭烟访玉。有芳茔悄倚，湖上修竹。鸟语黄昏，犹似清吟，人在绿阴东角。虚窗昔昔伤心两，自泪落、临川哀曲。甚梅花、不洗鹃红，占写广陵愁独。为想梨云怕损，强扶病影起，梨液初漉。含语晴波，牵散荷丝，莫放幽禽双宿。香魂未冷仍孤另，念生世、蛾眉长蹙。看夜深、坠月前峰，一点露萤飞绿。"}