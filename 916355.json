{"id":"916355","title":"京师故人有以陇西鹦鹉遗予者因畜养之去年出守缙云提挈而至性灵甚慧触类能言公退玩之常若不足忽遇疾而逝因命瘗于小园作诗一章聊以追悼识者无罪予以贵畜也","dynasty":"宋","author":"杨亿","text":"陇山秋树旧巢倾，远向江东逐旆旌。去国梦魂应缭绕，入春喉舌渐分明。一声警露何惭鹤，百啭迁乔肯让莺。终日雕笼心不恋，经年丹觜色犹轻。思归悒悒因成疾，顾主依依尚有情。死葬小园芳草地，夜来经雨绿苔生。"}