{"id":"423122","title":"三姝媚 得瞿禅永嘉书却寄，壬午仲冬","dynasty":"近现代","author":"詹安泰","text":"怀人欢梦杳，甚云昏天南，雁飞能到。谢屐轻携，试旧情、应讶是何年少。剩笛梅边，共明月、商量襟抱。知否如今，九点齐烟，一杯残照。闻道，湖山花鸟，自别去、当年不成啼笑。万里麻鞋，便雨晴风定，乱愁谁扫。等待春归，幽恨付、园禽池草。莫忘荒寒，萝薜霜空倚晓。"}