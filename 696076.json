{"id":"696076","title":"秋日同谷卿缜之伯乔及兄伯鳞弟子敬泛舟佛滘归至清溪数里各赋十绝","dynasty":"明","author":"欧必元","text":"早汎沙棠繫小桥，午移尊榼纵轻桡。微凉渐逐秋蘋起，醉共溪头浴晚潮。里社村醪共唱酬，轻风微雨亦绸缪。与君朝夕平原饮，何似推篷竟日游。万树临江旧社开，每因秋色一徘徊。行吟閒倚海边树，怀古疑登江上台。乘秋双桨荡溪湄，欲就垆头共赋诗。芳草闭门香绿醑，閒云遮树出青旗。蕉林枫树隐人家，两岸庭畦半种茶。小妇提筐行处掇，归舟犹带夕阳斜。仙洞寻芳绕曲溪，百花丛处乱高低。闻歌似在花间语，不是桃源路亦迷。傍晚渔舟隐苇芦，得鱼堤上向人呼。换来共作黄丝鲙，何必秋风羡入吴。柔条长叶压低篱，浅白轻黄映水涯。为问采桑南陌女，何如堤畔卖花儿。水国蒹葭露气凝，何辞十日酒如渑。今朝郭泰同舟约，落日江头忆李膺。月明秋水镜湖深，十里溪松向晚吟。满目烟霞难应接，归途休讶是山阴。"}