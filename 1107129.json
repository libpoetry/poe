{"id":"1107129","title":"萧洒参军宇六首","dynasty":"宋","author":"韦骧","text":"萧洒参军宇，临庭客不过。秋花生意渐，夏木昼阴多。坦腹群书榥，支藜一径莎。尘泥奔走外，得此兴如何。萧洒参军宇，年来讼狱稀。凝尘掩丹笔，苍藓半圜扉。晚树鸣蝉沸，虚檐斗雀飞。何须溪谷隐，即此是忘机。萧洒参军宇，郊原咫尺分。门前涨溪水，屋角露山云。白鸟斜阳见，鸣榔半夜闻。安知名利境，驰骋共纷纷。萧洒参军宇，回环百亩间。山光侵户牖，柳色锁门阑。尽爱清风满，相仍白日閒。祇赢诗思勇，濡笔溅青纶。萧洒参军宇，疏池小圃东。风荷朝披靡，月竹夜玲珑。樽酒有时满，囊钱计日空。养恬真得地，捽茹乐融融。萧洒参军宇，幽轩占一隅。栟榈双翡翠，薜荔绿氍毹。偃息三年计，炎歊六月无。跧藏晦疏拙，违俗任卢胡。"}