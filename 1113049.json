{"id":"1113049","title":"梅时往来郊外十绝","dynasty":"宋","author":"张侃","text":"旧冬全未见梅枝，多是江南春讯迟。今日相逢犹摘索，翠涛笺上写新诗。蹋雪西村探古梅，一株寂寞为谁开。不消弦管与弹压，自有骚翁时往来。一冬多雪更多阴，问讯溪梅春未深。等得春来花已漫，孤高不改岁寒心。半生见梅唤作兄，我诗政见梅边清。前回待欲唤曾子，惜许疏蟾未弄明。不作等閒桃李色，一声羌笛怨惊尘。偶思今岁开花晚，要醉风前烂熳春。琉璃木叶衬琼英，折得归来照眼明。闻道此花清似我，莫言避俗太无情。剪蜡匀脂别样妆，吐芳先与探春光。为缘骨相天然好，所欠江头细细香。近来疏懒任方圆，参取梅花句里禅。三尺枯藤同所好，断无人似拙翁颠。春已多时花渐繁，劝梅未用点苔斑。隔尘自有元规扇，要见风流庆历间。溪边小圃半荒芜，数种梅栽莫负渠。香色几年吟不尽，蜂须先得妙工夫。"}