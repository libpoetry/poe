{"id":"222478","title":"辛已老人生旦","dynasty":"宋代","author":"陈文蔚","text":"陶陶太古民风淳，诈伪不萌情意真。何尝吐纳事屈伸，往往皆为百岁人。中古便似秋冬辰，和气无复如阳春。机巧百出妄喜嗔，七十者稀以为珍。我翁逍遥常幅巾，朴素几与太古邻。饮食淡泊厌膻荤，衣裘不择敝与新。日日娱嬉寂寞滨，甘与圣世为遗民。天锡遐龄登九旬，回视同庚皆土尘。炯然双眸且精神，坚强直可齐松椿。儿孙虽不侧朝绅，家庭礼法粗克遵。白酒年年造酒巡，膝下戏彩娱慈亲。"}