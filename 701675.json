{"id":"701675","title":"岁暮述志二首","dynasty":"明","author":"黄省曾","text":"山人俶傥胡为尔，白发雄心未云巳。杖头不挂五铢钱，琴上惟怀一千里。绿酒愁邀好月开，长歌傲对高云起。明岁当寻五岳游，安能郁郁常居此。扬雄草玄闭环堵，夜夜青藜徒自苦。荒径三条翳草莱，仙经一帙披龙虎。綵绶浮云昔巳看，黄金北斗何须数。世务纷纷不可干，寸心独抱羲黄古。"}