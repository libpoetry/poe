{"id":"638386","title":"一柳双莺与冯柳二公联句","dynasty":"明","author":"林光","text":"柳州堂上画图新，摩诘诗中为写真。老眼暂看心欲醉，高怀相对咏何频。想当落笔风情别，幸得开樽物意春。烟雨十枝初入柳，江天双鸟最宜人。偶来并坐空矰弋，忽著高飞远俗尘。淑气谩催回百啭，閒情容与转相亲。碧云声落千门晓，别墅巢深万树匀。淡墨依稀何处得，李生往事与谁陈。"}