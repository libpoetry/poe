{"id":"1118009","title":"杂兴二首","dynasty":"宋","author":"陆游","text":"造物乘除理固然，许将穷悴博顽坚。骥衰伏枥心千里，龟冷支床寿百年。好事时供沽酒费，拥途争笑插花颠。渔村宿愿虽偿尽，犹恨僧房欠昼眠。散发林间万事轻，梦魂安稳气和平。只知秋菊有佳色，那问荒鸡非恶声。达士招呼同啸傲，福人分付与功名。一篇说尽逍遥理，始信蒙庄是达生。"}