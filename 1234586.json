{"id":"1234586","title":"居庸行","dynasty":"元","author":"揭傒斯","text":"昔望居庸南，今出居庸北。岩峦争吞吐，风水清且激。逶迤数千里，曲折殊未息。关门两向当天开，马如流水车如雷。荒鸡一鸣关吏起，列宿惨淡云徘徊。山盘盘，石圉圉，状如龙，势如虎。龙怒欲腾虎欲舞，太行剑戟犹如许。昔不容单车，今马列十伍。圣人有道关门开，关门开，千万古。"}