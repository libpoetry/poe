{"id":"439366","title":"魏城马南瑞以异香见贻且索诗为赋二首","dynasty":"金","author":"毛麾","text":"梅心兰甲类元同，气压荀家百和功。借润更烦纤手玉，出云初试博山铜。崇朝日下亭亭盖，三月花间细细风。我有因缘在香火，鼻端消息为君通。二卉真香岂复加，便宜编谱入䧺誇。留残一点蔷薇水，幻出诸天薝卜花。佩带正垂金钿小，薰炉孤起翠云斜。金笼甲帐豪华事，惭愧桑枢瓮牖家。"}