{"id":"120931","title":"记扬州旧事","dynasty":"宋代","author":"陈造","text":"合宫嚼蕊今柳枝，燕台酷赏骚人诗。国色天香岂凡品，琼枝璧月信好辞。向来弄影对箫鼓，楚山高深自云雨。若为白昼去临邛，鹦鹉难防漏私语。悲翠久矣雕笼中，转头缥缈云鸿同。遥知怀璧骇众目，负山虽力难为功。敢意归来辱收恤，瑾瑜匿瑕山藏疾。客子一诵打鸭章，东君卢胡置严律。风生翠扇阊阖天，酒边重听想夫怜。楼中之燕当掌托，老子久谢裙裾乐。"}