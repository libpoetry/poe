{"id":"820715","title":"摸鱼儿 题返生香遗集","dynasty":"清末近现代初","author":"王易","text":"甚年年、青天碧海，嫦娥真个痴绝。餐芝饮醴非难事，何用水晶宫阙。须自洁。已断却尘缘，莫更尘缘结。人天各别，底好月难圆，优昙偶现，留与后人说。伤心事，不共风烟变灭，好花长被摧折。玉楼那便需长吉，为妒呕来心血。甘守拙。翻自喜、一衾凉梦浑如铁。休誇慧业。试检点遗编，芳姿如在，多少恨侵骨。"}