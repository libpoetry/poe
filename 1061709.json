{"id":"1061709","title":"和刘著作伟明贡院即事韵","dynasty":"宋","author":"慕容彦逢","text":"簪绂千龄会，朝廷百度明。规摹追古治，符瑞协炎精。九叙民歌遂，三阶夜彩平。秉文称济济，乐育咏菁菁。经术渐摩久，人材长养成。礼闱参众听，文鉴肃群情。预贡观能吏，来游尽硕生。胸襟穷底蕴，头角竞峥嵘。蔌蔌珠玑堕，喧喧虎豹争。气冲牛斗动，词感鬼神惊。收视疑无我，湛思讵有声。袍纷晨雾委，帻岸宿云横。纳试庭除晚，遄归步武轻。身虽同脱鞅，心亦类摇旌。三级看鳞化，千金想睇迎。膏粱搜卫霍，行伍擢韩英。巧思怜金注，尘言沮海行。正迷花锦乱，忽睹玉壶清。奥义窥儒寝，纯音发帝茎。铅刀惭利割，瓦釜失虚鸣。已奏青钱选，初闻白雪赓。句从天外得，思与海同倾。相对一杯酒，当前二尺檠。诗坛瞻宿将，笔阵却骁兵。函剑腾秋紫，霜钟激夜铿。请降衔许璧，引过负廉荆。水落崖方露，犀燃怪自呈。川吟愁燕雀，林啸慄鼯鼪。莫逆谐心赏，相从与愿并。尘风传胜语，鼎浪阅名烹。待报迟星使，摅怀赖墨卿。何当启鱼钥，寒食尚留饧。"}