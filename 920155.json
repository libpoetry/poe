{"id":"920155","title":"游杭州山","dynasty":"宋","author":"苏轼","text":"山平村坞迷，野寺钟相荅。晚阴云失莽，落日犹在塔。行招两社僧，共步青山月。送客渡石桥，迎客出林樾。幽寻本真性，往事听徐说。钱王方壮年，此邦事轻侠。乡人鄙贫贱，异类识英杰。立石像兴王，遗址今岌嶪。功勋三吴定，富贵四海甲。归来父老藏，崇高畏倾压。诗人工讥病，此欲恣挑抉。流传后世人，谈笑资口舌。是非今已矣，兴废何仓卒。持归问禅翁，笑指浮沤没。"}