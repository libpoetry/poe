{"id":"834711","title":"疏影","dynasty":"清末民国初","author":"冯煦","text":"罗衣乍索。有暮愁几许，常负游历。一舸来时，云叶吹凉，湖阴自起渔笛。香红不断微波远，但望极、江南江北。早片蓑、约去菭矶，更压冷烟荒碧。犹记菰浦倦梦，暝香澹似雨，飞上词笔。却怨西风，十载飘零，此意浑如残菂。何时一问鸥边路，怕落尽、渐成秋色。恁朗吟、夜壑归来，忍说那人消息。"}