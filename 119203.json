{"id":"119203","title":"送排保甲陈佑甫","dynasty":"宋代","author":"苏辙","text":"我生本西南，为学慕齐鲁。从事东诸侯，结绶济南府。谁言到官舍，旱气裂后土。饥馑费囷仓，剽夺惊桴鼓。缅焉礼义邦，忧作流亡聚。君来正此时，王事最勤苦。驱驰黄尘中，劝说野田父。穰穰百万家，一一连什伍。政令当及期，田闾贵安堵。归乘忽言西，劬劳共谁语。"}