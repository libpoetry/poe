{"id":"704460","title":"送何于逊游衡岳三首","dynasty":"明","author":"黎民表","text":"朱陵郁佳丽，真气雄哉纷。华芝翳凤盖，空香飘鹤群。羽衣何婀娜，行逢魏元君。手掇金明草，口诵青苔文。玄言屡敷析，刀圭时见分。猋轮香难即，回身入青云。流铃歌未歇，陵苕尚氤氲。倘揖当途子，相期凌紫氛。神皋钟火德，名岳奠坤维。岂伊灊霍俦，聪明谅在兹。登封表崇壝，肃事展灵祇。欹厓结衡宇，回阿荫桂旗。卿云出扣阈，郎月流琐扉。玉童夜击鼓，祠官朝祝釐。触石散膏壤，生贤翊昌期。理冥信莫测，迹贲良可窥。蹇余俗士驾，何时骖赤螭。晨登岣嵝岑，旷望弥赤县。坰服引昭丘，襟带穷楚甸。五峰郁游龙，三湘皎澄练。礧砢矫以虔，云霞蔼而变。尚想卢敖游，应蔑海若见。尚子愿终毕，伯昏险可践。夙昔经奇心，兹焉慰遐眷。姒皇昔导江，翻然感玄夷。奇文镂金简，夭矫鸾凤披。灵踪閟草莽，神功播无涯。彼美昌黎子，千秋乃来仪。精诚迪穷昊，白日回阴霏。镵厓纪大雅，逸韵凌云飞。钦圣有逸轨，怀贤注遥思。慎矣涉脩路，跂尔琼树枝。"}