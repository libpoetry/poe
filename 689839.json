{"id":"689839","title":"西山二首","dynasty":"明","author":"张元凯","text":"离宫曾是拟甘泉，洞壑逶迤复道连。云暖翠微春驻辇，月明清梵夜迎仙。桑乾斜带秦陂树，碣石遥分华岳莲。匹马凤城归路远，乐游原上望晴烟。岩廊山阁总凌空，一望蓬莱积翠中。此地布金居帝释，他时凭玉从臣工。寻源引瀑通灵沼，剪彩飞花散紫宫。自幸鹖冠栖郡国，卷阿千载识词雄。"}