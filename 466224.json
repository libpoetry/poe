{"id":"466224","title":"岁暮绝句九首","dynasty":"当代","author":"卢青山","text":"垂钓当期渭水平，洞庭波与海相生。因循岁暮非无有，一室风声斗雨声。湘竹谁堪百丈森，苍梧帝去冷无心。多情只有长宵雨，愈拂苍皮泪愈深。日夜冤声天下水，巴蛇遗骨鼓砰澎。安持后羿回天弩，再射洞庭波影平。风和日暖诗千首，酒散人归冷万舠。呜咽长宵波不尽，魂兮踏月诵离骚。林枝日夜听奔洪，一岁短长惊梦风。我羡苍山虽白发，当关犹自铸沉雄。小筇四踏皆佳地，东畔桃源黄叶村。短锸随身仍可唤，已无寸地葬颓魂。寄迹阴晴山四季，居心日夜海三壶。麻姑应笑沧波窄，不似杯中酒不枯。尚馀枯草媚冬风，岁暮寒林鸟已穷。闻说江春来不远，断无消息报花红。牖满蛛丝草满蹊，悬床久为世尘迷。云溪可笑清雏凤，粒米犹堪斗楚鸡。"}