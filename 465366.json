{"id":"465366","title":"齐天乐 暮春三月，春光骀荡，清华园之西客厅，玉梅两株，红艳照人，主人吴雨僧先生自欧洲倦游归来，新治旧居，夜张高宴于花侧，平伯、石荪先成诗词，余亦继赋","dynasty":"当代","author":"浦江清","text":"东风绿遍垂杨缕，芳草最怜人意。客梦莺呼，吟情燕惜。栏角池平春水，红梅似洗。看两树胭脂。对凝妆泪，谁借银镫，琼筵一夜赌诗思。主人频劝酌酒，道醉来莫问，今是何世。鹃血关河，笳声草木，愁煞江南游子。天涯倦矣。怕酒入愁肠，更添憔悴。独掩芳樽，销魂花影里。"}