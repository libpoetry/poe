{"id":"4381","title":"重阳日陪元鲁山德秀登北城","dynasty":"唐代","author":"萧颖士","text":"山县绕古堞，悠悠快登望。雨余秋天高，目尽无隐状。绵连滍川回，杳渺鸦路深。彭泽兴不浅，临风动归心。赖兹琴堂暇，傲睨倾菊酒。人和岁已登，从政复何有。远山十里碧，一道衔长云。青霞半落日，混合疑晴曛。渐闻惊栖羽，坐叹清夜月。中欢怆有违，行子念明发。仅能泯宠辱，未免伤别离。江湖不可忘，风雨劳相思。明时当盛才，短伎安所设。何日谢百里，从君汉之澨。"}