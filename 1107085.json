{"id":"1107085","title":"和邓成材五绝","dynasty":"宋","author":"邓肃","text":"扶筇欲过北山来，政赖诗囊一笑开。故走溪山寻胜景，为君携向笔端来。酒兵招我破愁城，顿觉春风拂面生。却迫豺狼飞小艇，当知捩手又翻羹。朱紫纷趋左衽班，羡君不动屹如山。卷将禹稷平生志，掉首归为陋巷颜。句法徒能泣鬼神，文穷欲饯叹无因。临存多谢知音鲍，为洗胸中万斛尘。卧龙何日起南阳，万骑追风竞挽强。射落长庚作顽石，坐令四海复农桑。"}