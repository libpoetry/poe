{"id":"523160","title":"周文静画雪山图歌","dynasty":"明","author":"李梦阳","text":"周生雪山世稀见，远水近水一疋练。玉崖嵚崟插湖脚，粉笔徐移扫高阁。琼枝铁柯两迥亚，龙鳞犀甲歘参错。林风飒飒急霰起，白日冰花逐毫落。天愁地惨意各出，雾合飙回势逾恶。人言四时冬最难，周生善雪仍善山。虚堂突立万仞壁，尺素乍转千重湾。彷佛寒封洛阳道，得无白拥蓝田关。袁安甘卧几时起，退之遭窜终召还。倚山亭亭一孤松，仄崖峭壑盘其中。分毛耸干一何杰，画者有意排严风。君不见古来梁栋必此物，愿君爱之频拭拂。"}