{"id":"251645","title":"金缕曲·瓶菊临窗瘦","dynasty":"现代","author":"谷海鹰","text":"瓶菊临窗瘦。似依依、仙台初别，阮郎时候。扫叶酸风寒射魄，吹落簪天星斗。剩冷月、孤悬残漏。欲酌秋魂留一醉，奈素心常负诗边酒。调绿绮，恁僝僽。惜花每在凋零后。掇馀香、眠笺枕墨，片缘相守。客意尘劳频眷顾，多少深情流走。空悼祭、春光如绣。未老红颜消鱼蠹，向书林笔阵寻师友。抛舞扇，敛歌袖。"}