{"id":"673847","title":"题五侯笔架峰图","dynasty":"明","author":"黄相","text":"我昔曾到五侯峰，五峰如指何巃嵷。天生欲架如椽笔，白云压遍溪南松。松梢有路通山顶，松风吹人双屐冷。仙掌高擎北斗杓，笔峰倒抹银河影。孤村烟火三两家，小桥流水抱村斜。远寺钟声雨初歇，烟蓑雨笠未还家。别来彷佛十馀载，明月清风不相待。几见桃花逐水流，洞中仙子今安在。我今对画心茫然，丹青满目飞云烟。跻攀分寸不可到，掀髯欲赋归来篇。"}