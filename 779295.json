{"id":"779295","title":"水调歌头 谢古春轩老人见赠竹根仙槎","dynasty":"清","author":"顾太清","text":"蓬莱渺何许，仙侣泛仙舟。海天寥阔，千里万里御风游。左右青童玉女，上下霓旌翠盖，花雨散中洲。合奏钧天乐，王母驾灵虬。松为篷，桂为楫，破云流。翔龙翥凤，盘曲古节几春秋。恍若轻身遐举，泛览十洲三岛，对此可忘忧。欲借长风便，吹我到杭州。"}