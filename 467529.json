{"id":"467529","title":"归程十章","dynasty":"当代","author":"胡云飞","text":"回望苦绿挂虞山，天压归程不尽寒。忍此一车颠沛后，隔年心事整阑珊。街灯飘箔影毵毵，负雨徐行兴转酣。笑谢陈君错闻路，浮生得意北成南。自为箫乞过吴市，却把醪觞说楚门。安得本真出谢幕，剧场灯火警黄昏。风尘何地歇苍黄，扬子宅温容客床。满墙书卷如朝我，落拓虬髯异域王。细雨滴檐天半暝，明堂狼藉箫剑冷。童心我独未销磨，素壁空塘想花影。说项殷勤丈人惠，论文潇洒丈人风。我报丈人唯一法：惠风期与丈人同。岂必倾囊洗酒家，闲谈薄茗最风华。惯斋随饮惟斋啜，一样因缘管到茶。敢依七圣问迷途，眼底河山自碧朱。话到斯文同默默，连朝寒雨住西湖。披襟唤起落星魂，北斗恰堪为酒樽。不是天人来入梦，今宵抵足两昆仑。石桥隐隐识邻村，乡愈近兮心愈奔。檐下一灯红欲裂，谁家老母亦扶门。"}