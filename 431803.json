{"id":"431803","title":"次园、蝶庵并以新印《王羲之传本墨迹》寄赠，漫题绝句五首以答谢","dynasty":"近现代","author":"孙玄常","text":"由来书法重羲之，帖学纷纭若乱丝。最爱唐贤摹手迹，纤毫毕肖是吾师。宫中草圣留初月，海外真行二谢书。奉桔平安难再得，风流未绝在兹乎。曾斥齐彭殇妄作，人非太上七情多。数行丧乱吾能赏，摧绝心肝复奈何。登临慷慨见胸襟，胡羯纵横忧国深。凛凛千秋英气在，岂惟翰墨重山阴。晚耽碑帖癖愈深，千里迢迢同此心。一卷飞来眉亦舞，何须疗疾待陈琳。"}