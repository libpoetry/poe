{"id":"291709","title":"西子妆慢·丛碧翁过津门故居","dynasty":"现代","author":"寇梦碧","text":"似醉还醒，欲晴又雪，凄黯情怀如许。小廊回合曲阑斜，尚依稀、梦游前路。飘零倦羽。早迷却、谢堂飞絮。溯流尘，但瓦松环兽，对人无语。休回顾。钟鼎山林，换了春游句。桃花贬去又梅花，算何妨、刘郎重赋。人生逆旅。总休问、故居新主。渐黄昏，绕树惊鸦乱舞。"}