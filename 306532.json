{"id":"306532","title":"苏武慢·翠伞支寒","dynasty":"现代","author":"黄咏雩","text":"翠伞支寒，玉环媵别，惆怅坠红池槛。双蕖怨重，百叶香残，珠泪暗凋霞脸。秋色半江，画舸人归，仙城波撼。奈丁宁鸥约，荒凉鸳梦，黛愁烟惨。还记取、载酒瑶津，敲诗白社，偷眼旧欢如闪。凌波欲去，婉转明装，零落也难污染。应念阿侬，心苦谁知，臂盟堪验。付媚儿清唱，樱口余芳未减。"}