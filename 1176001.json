{"id":"1176001","title":"奉和圣制春台望应制","dynasty":"唐","author":"苏颋","text":"壮丽天之府，神明王者宅。大君乘飞龙，登彼复怀昔。圆阙朱光燄，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢踰娇美人。事往覆辀经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。"}