{"id":"1060431","title":"陪师川纳凉大宁寺得绿字","dynasty":"宋","author":"洪朋","text":"六月维长夏，炎热不可触。车马断经过，卧痾适所欲。欻作城北游，佛界映空谷。方塘荷气清，层轩竹阴绿。徐侯辨食事，意豁忘羁束。鸣蜩韵高寒，凉飔荡烦促。坐隐者谁子，飞雹下棋局。胜负吾不知，静啸荫乔木。徙倚失日车，旋归想雨足。可令夜气清，更使年谷熟。"}