{"id":"773593","title":"记梦","dynasty":"清","author":"陈锡金","text":"萧斋特地起仙风，片时吹我入碧空。天上金阙巍哉崇，匾额大书蕊珠宫。蕊珠宫阙游览久，始向西池谒王母。王母赐坐红珠帱，问我迩来平安否。赠我碧奈花，授我白河车。餐我紫色霞，饮我黄月华。无何云和笙，忽吹董双成。少顷震灵簧，亦鼓许飞琼。五灵石，凌华为我击。八琅璈，子登为我歌。元灵曲，法婴为我续。仙乐纷纷，响遏行云。天籁悠扬，闻所未闻。清歌断续杂妙舞，一曲霓裳何足数。我本蓬莱谪降仙，绝胜明皇游月府。行行重行行，十二楼五城。琼花瑶草珍禽奇兽，尽向眼中呈。曼倩一见笑相迎，依旧滑稽百戏生。泥我大笑梦忽醒，回首天门万里程。噫吁乎嗟哉，我生不辰坠尘俗，一梦游仙愿颇足。但恨天上游未终，午枕醒来偏急促。莫道醒来偏急促，世间幻梦醒来速。君不见，邯郸驿，黄粱一梦只顷刻。又不见，大槐宫，淳于一梦剧匆匆。"}