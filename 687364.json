{"id":"687364","title":"仲夏廿二日同吴石湖苏一斋杨麟山会王鹤城别业漫赋四首","dynasty":"明","author":"孙承恩","text":"薄有丘园兴，同心喜见招。野航春水阔，茅屋午烟消。花静休蜂课，篱闲长药苗。傍邻如可卜，终老混渔樵。我亦村庄近，新知王子居。良菑枕茅屋，蔓竹匝脩渠。野叟惊冠盖，閒心狎鸟鱼。追从恋朋好，日过欲无虚。村径门深隐，溪塘水漫流。高原人放犊，古木客维舟。坐久褰衣步，诗成把酒讴。蹉跎竟何事，吾道付沧洲。喜托斯文契，休辞酒浅深。晤言今日事，道谊一生心。野日留馀照，溪云阁暝阴。兴阑吾欲返，宿鸟渐归林。"}