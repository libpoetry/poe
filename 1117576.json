{"id":"1117576","title":"入湖南界","dynasty":"宋","author":"邹浩","text":"踏着湖南境界新，展开天宇净无尘。增添喜色知多少，满眼雪峰如故人。北风吹满乱山云，山顶皑皑色尚新。怪得几朝寒暝日，元来留雪迓归轮。一自潇湘见雪飞，炎氛遮眼暗渔矶。今朝才入湖南界，便睹玉光生翠微。北风吹面过如冰，也胜南风瘴水滨。莫向知亭嫌太冷，主人元是铁心人。薄薄阴云淡淡天，北风迎路彻重绵。从教捲起轿帘子，吹尽几年岚瘴烟。重重叠叠拥遥峰，总在轻烟薄雾中。疑是李成初画了，生绡千幅挂晴空。淡描深拂百千般，终日抬头不厌观。造物始初谁与样，定应曾得古图看。一等乾坤一等山，才分湖岭便多般。何如洗尽昏昏瘴，都作晴天万仞寒。折得梅枝插轿帘，路人惊怪簇巉岩。从教大担担将去，深入三家村里谈。短箫长笛鼓鼕鼕，簇纸为船棹晚风。送了鬼神无一事，大家赢得醉颜红。鸡未鸣时整客衣，行行只恐日斜晖。米塘过了全州近，恰遇村人趁市归。赤脚蛮中新出来，湖南逢着尽银钗。虽然未得凌波样，已会人人着草鞋。"}