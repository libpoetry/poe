{"id":"1193998","title":"新秋即事三首","dynasty":"唐","author":"皮日休","text":"痴号多于顾恺之，更无馀事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金齑玉鲙时。堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄朮序，清泉一器授芝图。乞求待得西风起，尽挽烟帆入太湖。露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。"}