{"id":"443691","title":"秋霁","dynasty":"当代","author":"熊盛元","text":"星海茫茫，任万古嫠蟾，冷浸秋碧。举袂云飞，耸肩峰起，此身恍疑仙客。桂香露挹。素娥泪泫寻无迹。自伫立。凝望，小楼帘卷夜风急。题叶梦杳，瘗恨苔深，乱蛩声中，谁慰岑寂？剩疏桐、娟娟弄影，霜姿犹似旧相识。休叹广寒千里隔。月映杯底，长贮一片清辉，照人肝胆，醉人心魄。"}