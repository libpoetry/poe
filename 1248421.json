{"id":"1248421","title":"题徐士元所画□面","dynasty":"元末明初","author":"张羽","text":"营丘老山百世师，后来学者有郭熙。寒林平远世岂有，往往赝本传其疑。吴兴徐卿好心手，貌得郭熙定真否。二三野人长松下，茅屋正对青山口。前者回顾后者恭，抱琴伛偻随孤童。世间岂复有此辈，定是栗里柴桑翁。请君更试虎头笔，为写我象参其中。"}