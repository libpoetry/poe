{"id":"172540","title":"赠林粹·元是清都紫府仙","dynasty":"宋代","author":"许应龙","text":"元是清都紫府仙，出为名世应半千。发矢两科俱中的，英名煊赫斗横天。鄞水富沙典芹泮，黜浮崇雅文风焕。沙阳之政宽而明，吏不忍欺民不玩。双飞凫舄造皇州，三台八座俱挽留。辞荣避宠姑别驾，恬退高节前无俦。千里提封勤赞理，恕以待人严律己。一轮秋月照无私，百尺春潭清见底。须知作善天降祥，俾耆而艾寿而臧。萱闱朱颜映苍鬓，诜诜兰玉如鸾翔。匪伊丹诏日边至，策足乌台陟端揆。年年衮绣舞莱衣，瑶池屡献蟠桃瑞。"}