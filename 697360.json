{"id":"697360","title":"邦相游烂柯不遂戏为四绝询之","dynasty":"明","author":"胡应麟","text":"底事双凫向碧空，洞天重叠锁芙蓉。虚疑王质云中去，仍见王乔县里逢。乘风百级上莓苔，樵者峰头唤不回。何似归寻胡伯子，石屏霞谱为君开。当年仙诀妙通神，下子蟠桃十度春。一自移居兰水上，烂柯岩畔更无人。一局才从石上看，人间千日已阑珊。何如共载溪头酒，剩作平原百遍欢。"}