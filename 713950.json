{"id":"713950","title":"韶石歌韶州太守席上作","dynasty":"明末清初","author":"屈大均","text":"使君五马从韶阳，春融开宴来仙羊。誇予韶石三十六，芙蓉一一摩青苍。韶阳千里尽奇石，各为根株森相望。箨龙拔地动千丈，大小削成纷圆方。瑶篸玉柱千万计，排立有时如堵墙。巨灵荡踏苦无力，岩岩铁壁当中央。使君拄笏韶石下，氤氲紫翠流衣裳。双峰左右接天阙，二楼高下临皇冈。重华对越俨精爽，二灵彷佛非鸿荒。神明沕穆合古乐，箫韶日夕深微茫。南薰再鼓解民愠，玉琴之外无陶唐。香炉宝盖试击拊，安知不可仪凤凰。无声之乐道所贵，期君肉味长相忘。"}