{"id":"696938","title":"哭子畏","dynasty":"明","author":"祝允明","text":"天道难公也不私，茫茫聚散底须知。水衡于此都无准，月鉴由来最易亏。不泯人间聊墨草，化生何处产灵芝。知君含笑归兜率，秪为斯文世事悲。万妄安能灭一真，六如今日已无身。周山既不容神凤，鲁野何须哭死麟。颜氏道存非谓夭，子云玄在岂称贫。高才剩买红尘妒，身后犹闻乐祸人。"}