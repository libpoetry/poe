{"id":"1009681","title":"善禅人登径山侍痴绝","dynasty":"宋","author":"释心月","text":"三年共住不相识，眉目横分鼻脩直。狭路逢渠何所之，欲上凌霄峰顶立。凌霄一峰插天高，馀峰起伏皆儿曹。我曾眺目察秋毫，三千刹海空劳劳。峰顶老人八十二，湛湛双眸映秋水。戏笑怒骂謦欬声，总是吾家第一义。老人问汝来何从，进前叉手宜当胸。更看武步生清风，何愁老人无笑容。"}