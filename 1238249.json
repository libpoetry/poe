{"id":"1238249","title":"孙元实春游图","dynasty":"元末明初","author":"王冕","text":"先生读书不闭户，坐阅鸿濛窥太古。衣冠潇洒武前修，礼乐从容出东鲁。文章光焰驾李杜，李杜后来称独步。谈辩风生四座春，胸中别有天台赋。相逢抵掌不露机，却说少年骑马时。春光淡沱随所之，好山好山多赋诗。转首东风吹马耳，犹记松阴调绿绮。杖藜不惮步行迟，孰谓画图无乃是？我生山野无所谋，白日灌园夜饭牛。安得先生与之游？买酒共上黄鹤楼。"}