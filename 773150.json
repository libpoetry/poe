{"id":"773150","title":"白鱼得蟫字七排","dynasty":"清","author":"许廷壁","text":"披蒲恰傍文澜阔，汲绠将穷学海深。丹鸟有时资照映，白鱼于此任浮沉。羽陵几度潜踪入，脉望三生慧业寻。独向词源矜吐纳，惯从经穴恣贪侵。分明吞墨同乌鲗，彷佛衔书效赤禽。咀味却耽蝌蚪简，知音应托鞠通琴。十年食古终须化，一字填胸便不禁。乞得芸香堪辟汝，那愁为蠹更为蟫。"}