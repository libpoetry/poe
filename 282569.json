{"id":"282569","title":"贺新郎·湖楼春望，与枝头双燕相对久之","dynasty":"现代","author":"俞陛云","text":"谁解伤春语。傍湖阴、断无人处，翠襟倦舞。眼底楼台金粉影，多少楚蘋谢絮。却容易、斜阳收去。蝶板莺簧都换了，奈红丝、自缚相思缕。寻梦影，定何许。风波辽海迷归路。向颓唐、兰成残客，商量去住。谁信疏槐门巷冷，费尽衔泥辛苦。忍重问、钩帘俊侣。同在天涯相劝慰，尽缠绵、只是风萍聚。再睹尔，认休误。"}