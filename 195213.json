{"id":"195213","title":"建溪精舍得本字","dynasty":"宋代","author":"戴表元","text":"四山翛翛风日暖，白发看花惜春晚。当时衰草牧羊坡，今日池台红雾满。最邻幽篁手所植，儿戏成业亦千本。旧游聚散万事拙，客梦悲欢百年短。荒凉处处经战马，寒食家家浇祭碗。隃知地下不识醉，祗合生前寻酒伴。苍苔白石堪枕籍，野鸟清溪自弦管。同游飘扬正捷步，老我摧颓甘负眼。风床溽暑新候浊，江树飞云故人远。出城少事幸纵恣，赌令争欢君莫懒。"}