{"id":"553525","title":"呈太常少卿高先生","dynasty":"明","author":"王绂","text":"礼乐推三代，文章似六经。应时明出处，当世仰仪刑。贾谊趋宣室，桓荣表汉廷。青云登棘位，皓月映槐厅。大笔频追谥，丰碑屡作铭。祝釐迎茂祉，赞祀答穹灵。圣主加荣宠，儒林慕德馨。声名腾宇宙，黼黻佐朝廷。小子成樗散，明公耀德星。朽材难切琢，钝刃冀摩硎。得照青藜火，甘为白泽钉。高山恒仰止，鄙业久荒宁。讵敢思推挽，何繇乞建瓴。鲋鱼愁旱辙，笼鸟羡秋冥。未许升堂室，深怀捧户扃。可怜昏瞀久，欣睹凤凰翎。"}