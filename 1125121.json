{"id":"1125121","title":"家池雨中二首","dynasty":"宋","author":"晁补之","text":"小池初凿新得雨，一部鼓吹从何来。有蟾正碧乱草色，时出汩没西南隈。井干跳梁百不少，洞庭鱼龙何有哉。能歌得胜莫入月，凉夜与尔俱忘回。不作太白梦日边，还同乐天赋池上。池上今年有荷叶，细雨游鱼噞轻浪。教儿读易不应举，幽人一爻吾得尚。此池便可当长江，欲榜茅斋来荡漾。"}