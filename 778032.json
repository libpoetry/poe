{"id":"778032","title":"八声甘州·题许奏云云亭垂钓图1925","dynasty":"清","author":"况周颐","text":"足平生青笠绿蓑衣，披裘笑严光。莽尘涯回首，目迷苍狗，劫赶红羊。谁识直钩心事，矶断古苔荒。岸帻凭阑处，一角斜阳。玛瑙坡名证取，悄云根拂拭，遗恨沧桑。更梅癯鹤怨，金粉恁凄凉。撼秋声、挂瓢无树，算钓游、能得几鸥乡。烟波路、觅元真子，说与疏狂。"}