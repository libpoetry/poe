{"id":"1046275","title":"汝直松斋","dynasty":"宋","author":"杨杰","text":"伊阙十五里，唐朝三百年。岁寒林木在，王氏子孙传。门有登龙客，风生饮虎泉。丹方齐代刻，龛像魏时镌。居士山长对，郎君谷已迁。塔巍花缭绕，溪净竹婵娟。水记空陈迹，烽台息旧烟。陆浑平犷俗，八节稳渔船。嗣绝伤宫傅，碑亡叹郑虔。石楼延客醉，天竺伴僧禅。寓目鸣銮地，追怀夺锦篇。白云最深处，约我咏归田。"}