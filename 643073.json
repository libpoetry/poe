{"id":"643073","title":"舟过采石拟吊谪仙风雨所阻弗遂","dynasty":"明","author":"胡奎","text":"炮车云兴大风作，收帆夜傍沙洲泊。春阴遮断蛾眉亭，不见蛾眉镜中落。欲吊开元李谪仙，锦袍一去三千年。如何古时月，不照今人船。自从捉月上天去，不知月落归何处。月照人间无古今，江流不断天沈沈。乾坤清气古亦少，大雅遗音向谁道。白也明朝知我来，放出蛾眉翠如扫。"}