{"id":"1127421","title":"再和","dynasty":"宋","author":"强至","text":"有客秋郊旷望中，更凭佳句发才雄。牛羊饱食眠平野，雕鹗乘时击迅风。倦目几随残照断，渴肠惟藉浊醪充。登临不用频兴感，忧喜能忘是塞翁。我行平野览秋空，物象吟怀觉两雄。远水有时明返照，疏林无限战西风。京坻相望农收足，庐井多欢岁计充。亦向此时追乐事，归来倒载效山翁。"}