{"id":"1149529","title":"奉和权相公行次临阙驿逢仆射相公归朝俄顷分途因以奉赠诗十四韵","dynasty":"唐","author":"元稹","text":"帝下赤霄符，搜求造化炉。中台归内座，太一直南都。黄霸乘轺入，王尊叱驭趋。万人东道送，六纛北风驱。栈阁才倾盖，关门已合繻。贯鱼行逦迤，交马语踟蹰。去速熊罴兆，来驰虎豹夫。昔怜三易地，今讶两分途。别路环山雪，离章运寸珠。锋铓断犀兕，波浪没蓬壶。区宇声虽动，淮河孽未诛。将军遥策画，师氏密吁谟。汉上坛仍筑，褒西阵再图。公方先二虏，何暇进愚儒。"}