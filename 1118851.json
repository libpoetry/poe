{"id":"1118851","title":"某窃慕东坡以铁拄杖为乐全生日之寿今以大铜瓶上判府待制庶几因物以露区区且作诗二首将之亦东坡故事","dynasty":"宋","author":"陈与义","text":"要学东坡寿乐全，此瓶端合供儒先。铁如意畔无忧畏，玉唾壶傍耐岁年。项似董宣真是强，腹如边孝故应便。与公剩贮为霖水，不羡宫门承露仙。不与观音伴柳枝，要令奇相解公颐。会逢白氏编书日，犹梦陶家贮粟时。安用作盘供歃血，也胜为钵困催诗。千年秀结重重绿，长映先生鬓与眉。"}