{"id":"815759","title":"忆龙眠","dynasty":"清","author":"钱澄之","text":"龙眠君领袖，一第早飘零。身命同磨蜴，诙谐本岁星。姓名行屡变，医卜试偏灵。菁峒穷栖处，哀吟谁与听！短檠孤咏夜，憔悴忆方干。族大辞人熟，身羸苦夏寒。诗书经乱废，车马隔篱看。故里田荒尽，悲君去住难。零落山中伴，艰难乱后身。交游连党祸，亡命困风尘！慎勿惭名父，惟宜养寡亲。三都孤馆夜，风雨共何人？十年同出处，乱后数偏奇。作吏君先达，从龙我后时。艰难千里共，心迹两人知。扈跸挥毫夜，雄文更忆谁！难馀谁共事，对酒忆刘生。祸以交亲累，名因与党成。举家啼海岸，四壁阻江城。念尔同门友，殷勤乱后情。"}