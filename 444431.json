{"id":"444431","title":"忆旧游 乙亥春京华小聚，凡翁命赋此调","dynasty":"当代","author":"王蛰堪","text":"又宵寒弄雨，节近清明，重客都门。见说风骚贱，况沧桑过眼，岁月流尘。冷落旧盟新侣，云水渺鸿鳞。把万种閒愁，经年羁绪，聊付清樽。逡巡那时路，渐瘦却吟魂，老却花魂。擪断梅边笛，任冷香飘尽，长负东君。不道天涯芳草，春意为谁新。伴片霎浓阴，和烟柳色欺梦痕。"}