{"id":"350369","title":"曲游春·题双美人垂钓画帧","dynasty":"清代","author":"程颂万","text":"波镜春愁涌，正晓妆梳掠，双倚帘户。嫩绿池塘，问芳踪那日，并鸳无语。恨逐杨花去，被十二阑干围住。立东风、瘦石苔矶，悄忆钿盟南浦。瞥眼蜻蜓飞处。引游鱼唼喋，窥影还误。瘦腕禁寒，恰风回苹末，茜丝无主。底印弓弓步。蓦携手、画桥归路。灯下又绾同心，个人暗觑。"}