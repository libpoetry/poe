{"id":"509102","title":"送锦衣焦公子廷用还京师","dynasty":"明","author":"韩雍","text":"霜风初收天气寒，长江万里无波澜。江亭执手一杯酒，送君解缆归长安。长安迢迢望亲舍，尊翁作官美声价。锦衣日侍凤池头，宠眷虽隆心愈下。君承家廷训，雅有文武才。杀取贼奴受封赏，峨冠博带何荣哉。昨来览胜游江浙，吟尽西湖好风月。匆匆又复趣行装，应念亲庭久违别。丈夫有志报君亲，世人未必知之真。他年勋名满天下，始信江湖亦有人。"}