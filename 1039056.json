{"id":"1039056","title":"谢宫师杜公寄惠草书","dynasty":"宋","author":"韩琦","text":"公之德业天下重，四海万物思坏垆。太平之策未全发，先朝请老叩帝居。天子只欲励薄俗，不惜一夔从二疏。公持俭节出天性，下建万世清风孤。归卜睢阳旋营第，栋宇仅足容妻孥。自此閒燕何所乐，非丝非竹非歌壶。经史日与圣贤遇，参以吟咏为自娱。兴来弄翰尤得意，真楷之外精草书。因书乞得字数幅，伯英筋肉羲之肤。字体真浑远到古，神马初见八卦图。精神熠熠欲飞动，鸾凤鼓舞龙蛇摅。天姿瘦硬斥俗软，狂藤束缠岩松枯。中含婉媚更可爱，十葩万萼争春敷。开合向背一皆好，造化欲衒天工夫。张旭虽颠怀素逸，较以年力非公徒。公今眉寿俯八十，老笔劲健自古无。固知大贤不世出，百福来萃相所扶。公之佳婿苏子美，得公一二名已沽。矜奇恃俊颇自放，质之公法惭豪粗。乘欢捧以示僚属，一坐耸骇叹且呼。便欲刻石传不朽，荒边匠拙无人模。归来一一戒儿侄，秘重世与家谍俱。重巾密橐置吾室，宝护直比骊颔珠。神物孰敢容易探，电雹霹雳来须臾。"}