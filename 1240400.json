{"id":"1240400","title":"唐五王击毬图","dynasty":"元末明初","author":"张宪","text":"兴庆宫前春正热，绿杨夹道花如雪。毬门风起日西斜，五马归来汗成血。潞州别驾醉眼缬，双袖倾攲拥岐薛。申王按鞚宋王驰，杖扑毬囊手亲挈。草平如掌马力均，玉鞭十里不动尘。黄门扶入五花帐，大衾长枕姁家人。花萼相辉雨气寒，楼中歌管渐阑残。紫骝不蹋毬场路，万里青骡蜀道难。"}