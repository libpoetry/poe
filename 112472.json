{"id":"112472","title":"蓬莱行·蓬莱谪居香案吏","dynasty":"宋代","author":"钱公辅","text":"蓬莱谪居香案吏，此语昔自微之始。后人慷慨慕前芬，高阁雄名由此起。一从圮废知几年，栋摧礎断埋空山。遗踪馀址杳何处，惟有竹树荒芜閒。过者徘徊游者惜，举头不见溪山色。寂寞无人欲问谁，神仙有景真虚掷。一兴一弊固有时，主人旌斾来何迟。下车铓刃得优逸，痛此旧事几凌夷。呼工萃材若河决，正值西成农隙月。屹然大厦立层巅，百尺崇基鬼神拔。虹霓截空崖险平，一级一级烟云生。步武陵虚眉睫湿，四面四面屏障迎。时攜宾佐恣吟赏，笙歌辈类文章党。回眸眩晃相顾笑，莫辨人间与天上。观风龌龊环翠低，左右罗列如婴儿。鉴湖浩渺稽岭秀，上下延揖生光辉。秋日凄清春日媚，冬宜饮雪夏宜醉。四时风景各一全，须言不是寻常地。乃知真境未易彰，神物宝护天缄藏。人谋暗与鬼工合，一日剖露如腾骧。越王台榭荒凉后，唐相英灵磨灭久。千岩万壑幽隐处，而今尽入人襟袖。凭栏黯黯半斜阳，烧烟渔火凝寒光。此时撇起千里恨，使人凄哽生断肠。隔帘依依渐明月，酒气浩荡歌声滑。此时放出百杯欢，使人雍容重击节。惟公独作蓬莱主，夜拥琴书杂樽俎。胸中气焰欲干斗，座上辞锋欣捉麈。嗟余时作蓬莱客，赋咏登临儒者职。千日徒教混醉醒，七言未解锵金石。蓬莱本在沧溟中，那知平地别有宫。方壶圆峤咫尺是，愿乘鹏翼长西东。满筵谁匪蓬莱宾，阖境尽是蓬莱民。人人共结蓬莱约，行行醉看蓬莱春。"}