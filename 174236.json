{"id":"174236","title":"草堂·草堂何处觅","dynasty":"宋代","author":"郭印","text":"草堂何处觅，云黯浣花溪。栋宇已非昨，松竹尚依依。荒坡卧颓日，寒浪摇清飔。万象不禁写，吟哦想当时。我公本天人，造化生肝脾。道大世不容，远迹西南维。波涛涌笔端，孤愤寄新诗。诗中尽经济，秋毫未设施。后人不知公，但赏琼琚词。文章一小技，于道信为卑。"}