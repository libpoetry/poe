{"id":"609849","title":"猛虎行","dynasty":"明","author":"韩上桂","text":"朝逐猛虎行，暮逐猛虎宿。寄命口吻间，形骸常局蹙。君子处危疑，大道怀肃穆。东征谨流言，厄陈戒微服。幼主不我招，众口纷欲逐。修善苦无馀，袭恶亦不足。得失在毫芒，祸福争倚伏。穷巷莽荆榛，幽林恣蛇蝮。恶露晓沾裳，泥涂纷折轴。天高剑戟盈，地大网罟属。忧思苦日长，步危缘涧曲。性命讵足言，所念在骨肉。世道有波澜，人情多反覆。保性任虚舟，存形尚愚谷。何当凌晨风，超然恣所欲。"}