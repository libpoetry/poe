{"id":"755010","title":"午至芹泉驿见黄菊盛开有感","dynasty":"清","author":"李?媖","text":"辞亲远行迈，所适天一方。脂车戒前途，陟彼千仞冈。清风来禾黍，蕉葛生微凉。忆昔别君初，桃李繁秾芳。如何三月后，遂见黄花香。采采不盈掬，怅然中心藏。手把珊瑚枝，身袭芙蓉裳。清节亮可贵，不佩庸何伤。人生有臧否，此心任低昂。仰视碧天末，矫矫鸿鹄翔。"}