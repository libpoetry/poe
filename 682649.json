{"id":"682649","title":"寿思斋弟六十初度","dynasty":"明","author":"区元晋","text":"未了渔蓑未了閒，且随閒处乐人间。诗书孙子教群习，世态炎凉放两关。花甲从头再数去，海筹屈指几遭还。与君岁岁台莱咏，参对南山与北山。我生七十君六十，桃自妍春菊滟秋。对酒风花无尽藏，传家簪组有前筹。钓空碧海天踰远，看到红尘世亦浮。甲子无穷绛老在，问君还是偓佺不。"}