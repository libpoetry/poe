{"id":"701861","title":"重九次韵二首","dynasty":"明","author":"黄淮","text":"红叶迎霜万树酣，黄花压帽发鬖鬖。四时乡思秋偏切，九日壶觞老尚堪。伏枥霜蹄应暂蹶，抟霄风翮早图南。高怀况复清如许，寒月流辉照碧潭。墨突由来不暇黔，悠然怀古闷恹恹。诗篇漫兴休嫌拙，棋局无心亦懒拈。风色迎寒梁燕去，霜华拂水沼鱼潜。细推物理沉吟久，不觉斜阳转后檐。"}