{"id":"844680","title":"赵次珊馆长重逢乡举之年同人各以诗纪奉呈二律","dynasty":"清末民国初","author":"夏孙桐","text":"海内灵光第一人，商芝燕桂共延春。犹龙柱下留耆献，鸣鹿筵前话旧因。科第宁为贤者重，典型尤幸老成亲。德星鼎足占时瑞，剥复天心傥未湮。涑水庐陵宿望隆，仍于载笔见公忠。斯文维繫千秋责，晚节艰难一篑功。先正有灵方策在，鲰生报国此心同。汗青终得桑榆慰，莫为嗟麟虑道穷。"}