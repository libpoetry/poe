{"id":"1252146","title":"开平书事","dynasty":"元末明初","author":"梵琦","text":"旧俗便弓马，新妆称绮罗。平原芳草歇，古戍暮云多。翠袖调鹦鹉，金鞭控骆驼。上楼看月色，无酒奈君何。绝域秋风早，殊方使客还。河冲秦日塞，地接汉时关。万古悲青冢，兼程过黑山。从容陪国论，咫尺近天颜。地势斜临北，河流稳向东。龙庭行万里，虎路达三嵏。胡女裁皮服，奚儿控角弓。长吟对落景，独坐感飞蓬。北海何人到，西天此路通。寻经舍卫国，避暑醴泉宫。盛夏不挥扇，平时常起风。遥瞻仙仗簇，复有彩云笼。夜雪沙陀部，春风敕勒川。生涯惟酿黍，乐事在弹弦。不用临城将，何须负郭田。双雕来海外，一箭落天边。野外山横塞，天涯水绕羌。登高一俯仰，即事几炎凉。日晚雕声急，冰寒马足伤。我怀增感慨，谁与细平章。"}