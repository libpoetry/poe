{"id":"807430","title":"金菊对芙蓉  九日牧仲招同山蔚振衣楼登高填词惜别即次来韵奉酬","dynasty":"清","author":"陈维崧","text":"梵客有言，悲哉气也，君家原不宜秋。况帆停江上，人倚楼头。菊英亦管人离别，赛柳绵、打块成毬。那堪筵畔，轻敲檀板，缓节秦讴。叹昔幕府风流。羡落帽中原，戏马高邱。更一时参佐，千载英游。吾衰讵有风云想，算不如、岩岫清幽。从兹归去，笔床茶灶，到处淹留。"}