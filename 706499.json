{"id":"706499","title":"雨夕梦觉就枕戏效昌黎体近梦","dynasty":"明末清初","author":"王夫之","text":"沈阴夕巳长，噩梦魂相挠。霜鬓失其真，童心来愈巧。身轻月离云，心闲日出卯。斗草康乐须，撒米麻姑爪。狂歌演末泥，舞袖试郭鲍。云冠莲叶捲，綵杖柳枝拗。寻花鼻巳醒，溯风咽屡饱。攓菱忘水溅，拾豆就烓煼。倏忽揽孤衾，凉飙袭双骹。故情虽不永，清欢幸巳稍。笼鸡既争聒，被虱复群咬。梦醒夫何为，无妨恣狂狡。"}