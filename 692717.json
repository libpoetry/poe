{"id":"692717","title":"重寄张愈光","dynasty":"明","author":"杨慎","text":"海客张公鬓巳苍，豪游曾结少年场。古文金碧盘龙虎，丽句琼瑶琢凤凰。寻壑径丘穿窈窕，倚楼看镜立沧芒。朔风鸿雁传消息，明月青山隔几乡。海裔江湄独倚楼，瑟居匏系又惊秋。菊花黄处回青眼，枫叶红时对白头。少日声名追杜甫，暮途鞿绊脱庄周。九龙尚有临池兴，一雁能忘远札投。"}