{"id":"887487","title":"永遇乐 其二 乙巳中秋风雨","dynasty":"宋","author":"吴文英","text":"风拂尘徽，雨侵凉榻，才动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。青楼旧日，高歌取醉，唤出玉人梳洗。红叶流光，蘋花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。"}