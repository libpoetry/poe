{"id":"1117913","title":"官居戏咏三首","dynasty":"宋","author":"陆游","text":"万里飘然似断蓬，桐庐江上又秋风。判馀牍尾栖鸦湿，衙退庭中立雁空。灯火市楼知酒贱，歌呼村路觉年丰。谁言病守无欢意，也与他人一笑同。说著功名即自羞，暮年世味转悠悠。一庭落叶楸梧老，万里悲风鼓角秋。怀绶不为明日计，登楼且散异乡愁。渔舟大似非凡子，能拣溪山胜处留。城头闲倚一枝藤，病起清羸不自胜。衙鼓有期催晚坐，绦铃无赖唤晨兴。爱书习气嗟犹在，寡过工夫愧未能。寂寞已无台省梦，诸公衮衮自飞腾。"}