{"id":"521626","title":"安山闸遣闷","dynasty":"明","author":"顾清","text":"泊舟安山下，爱此嘉树阴。登厓望河曲，连樯矗如林。有隶前致词，兹惟民蠹蟫。徵丁动千计，索雇赢百金。郡小岁仍俭，诛求力难任。称贷倚富室，羊羔日浸淫。情知剜心苦，且免肌骨侵。日午水满闸，棹夫兀如喑。淹留已自困，复此伤予心。青天如有知，披云露遥岑。排空各献秀，为我清烦襟。尘区自扰扰，物外长愔愔。安得向此中，逍遥委朝簪。"}