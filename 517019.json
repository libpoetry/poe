{"id":"517019","title":"瘦马图","dynasty":"明","author":"龚诩","text":"有马生来异骨骼，老病多年伏槽枥。皮肉消尽精神衰，无复长驱骋材力。忆昔尔当雄壮时，一食或尽粟一石。鞍鞯既被不着鞭，千里脩途如咫尺。安知今日乃如此，欲比驽骀岂能得。有时自悼一长鸣，奴隶无知谓求食。残刍败草随意与，半饥半饱度朝夕。哀哉尔马诚可怜，伯乐无人谁汝惜。生时识者既寂寥，死骨岂复千金直。"}