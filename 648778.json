{"id":"648778","title":"瑞鸨诗","dynasty":"明","author":"杨士奇","text":"西过流沙沙浩浩，远来良马标瑞鸨。凤膺虬首耳竹披，目如夹镜扬光辉。天生瑞鸨毛质异，一片玄云被全体。高题中点雪光明，四蹄皆白如瑶琼。有时长鸣欲奋迅，捲地萧萧朔风振。轩昂卓荦真龙驹，电迈云驰见奇骏。圣人御天海宇清，泰阶六符明且平。房星储精产灵物，为祥为异来神京。葱河昆崙夜飞度，左右王良皆造父。羁金络玉立彤墀，恩荣屡得重瞳顾。自昔名马称骕骦，亦有紫燕兼飞黄。当时万马皆莫及，敢与瑞鸨争腾骧。玉陛朝回仙仗下，五色云车未骖驾。瀛洲草绿风日和，顾影长嘶意潇洒。国手含毫儗曹霸，瑞鸨龙姿今见画。圣皇图治急才贤，审象亦闻求在野。大明当天万物睹，会有夔龙帝时举。箫韶九奏神人和，瑞鸨凤麟同率舞。"}