{"id":"1109386","title":"白鹭亭逢胡仙尉晋侯二首","dynasty":"宋","author":"刘弇","text":"涨天丝雨欲肥梅，江上相逢秀色开。白发十年归梦寐，青衫一笑洗尘埃。云边活碧山围健，汀末疏明鸟阵回。独向稠人见高义，此情须敌万琼瑰。老雄冠距旧鸣将，他日文闱果擅场。聊佐县章纡墨绶，饱闻家学富青缃。占春桃李须惭早，驻日桑榆自审长。流水高山空逼耳，有谁论列到需章。"}