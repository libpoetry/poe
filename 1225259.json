{"id":"1225259","title":"杀虎行","dynasty":"元","author":"吴师道","text":"兰溪太守今刘昆，痴虎有耳胡不闻。夜深妥尾古道上，日暮搏犬荒城根。风吹黄茅走白额，猎夫一见欢踊跃。乱刃交挥白雪翻，双眸怒迸金丸落。后车传送如献俘，当轩裂肉空须臾。长河无蛟恶党静，里中三害今何如？平生意气多豪野，亦欲短衣驰匹马。一扫腥魂险穴空，长歌慷慨南山下。"}