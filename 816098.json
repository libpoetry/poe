{"id":"816098","title":"春闱报罢答寄宜甫刺史四首","dynasty":"清","author":"梅文明","text":"壮不如人百事乖，命宫磨蠍早安排。囊钱腹籍参消息，绝倒治身许鲁斋。荦确频驱上计车，饶人看遍帝城花。不如春社寻巢燕，大厦连云处处家。三千里外寄游踪，强仕年华垒块胸。惟有多情关塞月，照人不改旧时容。家法无如日课诗，消磨心力供詅痴。居然古器今难卖，除却欧阳若个知。"}