{"id":"832739","title":"倦寻芳 题吷盦藏大鹤山人词墨","dynasty":"清末民国初","author":"朱祖谋","text":"断铭鹤蜕，零楮蟫栖，芳卷谁理。头白伤春，词客有灵孤寄。恨墨香沾新箧衍，哀弦心在閒宫徵。旧江南，怕湖山劫换，倚声无地。好看取、丛残收拾，一样生平，云海愁思。缃素连情，中有楚兰閒泪。珠玉故多临水感，文章何止藏山事。待招魂，小城隈，笛声不起。"}