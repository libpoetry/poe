{"id":"662675","title":"莲北座上分韵得新字","dynasty":"明","author":"石宝","text":"寒空露下苔色新，西堂扫月迎清宾。天风吹落凤池佩，爽籁逸出东华尘。主人远致碧莲酒，况有水陆罗奇珍。洿尊事往不可见，意古独荐藻与蘋。床头锦轴卷复申，墨池寒浸龙生鳞。枯藤弱蔓满篱壁，眼中书法谁先秦。西山秀色堕杯影，长安落叶随行人。寒烟不销万古碧，野草尚忆升平春。城头杵筑声振振，四坐敛袂各定神。鱼头参政自骨鲠，蓬莱词客何嶙峋。青虫吐丝不盈尺，照我短鬓明如银。相看一笑日欲瞑，松畔鹤声凌紫旻。"}