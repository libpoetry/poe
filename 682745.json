{"id":"682745","title":"寿邓玄度大参","dynasty":"明","author":"区怀瑞","text":"董贾文章自畛分，史骚司马两离群。汉庭材誉由来盛，今日兼长独见君。南过漓湘西入秦，分符三佩玉麒麟。雅盟旧擅山林贵，新命还咨岳牧臣。青琐曾高白下踪，每于封事答遭逢。廿年独有流云在，不负钟陵五里松。玉女潭边理钓竿，葛仙坛上振孤翰。圣朝讵有清流恨，莫遣苍生负谢安。竹里时时倒绿尊，何论十日醉平原。但冯木客来窥径，未许鲰生夜扫门。陆沈大隐总逃名，梦里翻疑采药行。谁与东方酬客难，独传非有一先生。桂丛谁道渺难攀，白鹤峰头日日还。为问淮南招隐士，何如此地八公山。薄板车边醉玉卮，著书西去出关迟。海霞分授长生帝，岂但千秋令尹知。"}