{"id":"804549","title":"题常泰寺","dynasty":"清","author":"顾珍","text":"儒道无盛衰，立教尚中正。旁流及先释，往往出幻境。岧岧长泰山，古寺历梯磴。高阁何崔巍，留笠志名胜。复有罗汉迹，凿空作佐证。飞仙及化人，我亦疑未定。或者解天巧，游戏偶乘兴。不妨作狡狯，醒世使生敬。老僧谈往事，附会惑观听。怪事何所无，不语宪诸圣。长廊古碑昏，苍然四山暝。传闻任悠悠，栖迟爱玄静。"}