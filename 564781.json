{"id":"564781","title":"使郢昆阳城吊古","dynasty":"明","author":"孙承恩","text":"昆阳城头秋日凄，昆阳城下沙尘飞。风烟苍茫鸟不度，黄狐白狐向我啼。当年炎祚遭中否，鬼蜮因之盗神器。世厌王田伪井行，天教白水真人起。想当寻邑驱兵来，百万气焰如风雷。虎豹咆哮助威猛，已视汉种如灰埃。小怯大勇吁可异，杀气殷殷动天地。前徒倒戈势若崩，百万雄师一时溃。堂堂大义声四驰，天意所向谁能支。炎精再嘘复故物，祀汉配帝崇丕基。世往江山尚如故，城堞周遭宛楼橹。抚事吊古增慨伤，高情独有坡翁赋。严尤小竖非英才，委身篡逆胡为哉。留芳不能乃遗臭，千年唾骂谁为哀。代远已无冤鬼哭，野老时时得遗镞。我来无暇讯从容，想像犹然怆心目。只今海宇当清宁，闾阎不闻刁斗鸣。乾坤帝力尔不识，但乐犁锄歌太平。"}