{"id":"813517","title":"村居杂感","dynasty":"清","author":"李慈铭","text":"感念今皇建极初，纶言迭下免征输。民顽尚忍连群盗，廷议还闻厈重租。穷海波涛艰挽运，诸方草木缺储胥。司农可更无刘晏，宵旰何时得少纾。桂岭千盘毒雾多，养痈从此溃山河。岂真小丑关妖谶，谁使中军祇雅歌。宗泽尚存宁至是，重湘虽险待如何。督师忍召乡邦祸，身后还应誓枕戈。洞庭千里气萧森，杀伐愁连大地阴。上相徒闻驰传出，全军已报凿舟沈。蛮氛日夜蒸江汉，鄂渚风烟阅古今。一片涂膏问谁致，祇应猿啸答枫林。仓皇直下豫章城，江上闻风溃列营。沔口三旬余劫火，浔阳九派汇军声。元戎已见奔单舰，都护空劳集守兵。约略诸君功罪际，陷疆事重陷身轻。侧身天地一登台，极望东南事可哀。流水自将遗恨下，夕阳无数乱山来。我生不幸值多故，平世犹难容废材。许国谁能信年少，千秋人惜贾生才。"}