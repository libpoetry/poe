{"id":"1111743","title":"和鲍昌朝湖上二首","dynasty":"宋","author":"吴芾","text":"青山叠叠起汀沙，幽鸟惊人噪古槎。竹叶受风枞甲刃，松膏流地蛰龟蛇。爱閒正喜逢僧话，乘兴何妨到酒家。饮罢相携磨石壁，淋漓醉墨半攲斜。一片湖光净见沙，晚来閒上钓鳊槎。山横平野堆寒玉，水绕孤城绾卧蛇。遥认茶烟知禁苑，忽闻机杼得人家。夕阳归路西风急，笑倩旁人整帽斜。"}