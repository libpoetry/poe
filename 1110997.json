{"id":"1110997","title":"次吕季克东堂九咏 野塘小隐","dynasty":"宋","author":"朱熹","text":"传得希夷九卦图，归来不复梦荣途。野塘竟日无人到，读尽床头种树书。高台巨榜意何如，住此知非小丈夫。浩气扩充无内外，肯誇心月夜同孤。一室归来万事新，窗间横竹挂朝绅。九流未让圜机士，四海宁惭巧宦人。蒲团竹几睡瞢腾，客问君今几折肱。身世两忘无可答，起寻诗句绕阶行。闻道移根玉井旁，开花十丈是寻常。月明露冷无人见，独为先生引兴长。台上无人伴苦吟，归鸦过尽日西沉。须臾玉匣开尘镜，却有孤光共此心。雨馀菜甲翠光匀，杞菊成畦亦自春。骨相定知非食肉，可能长伴个中人。蜀树成行翠作围，花开时节更芳菲。主人梦亦寻春去，栩栩深穿锦障飞。君家池上几时栽，千树玲珑亦富哉。荷尽菊残秋欲老，一年佳处眼中来。"}