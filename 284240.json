{"id":"284240","title":"自马头岩至天游","dynasty":"现代","author":"施蛰存","text":"我从马头来，磥砢森万象。九折到平衍，始敢释筇杖。禾黍自油油，流泉草间响。款步得从容，已作出山想。岂知途穷处，巉岩落千丈。岂知阡陌下，翻作巨灵掌。岂知沟洫水，忽效奔雷放。岂知丘壑边，猿鹤竟难上。遂登一览台，瞻顾忽若爽。武夷卅六峰，如马争腾鞅。勒辔孰收之，驭者在三仰。泛舟游九曲，乃如鱼入网。不陟天游巅，萦纡徒惝恍。昨在碧霄院，大叫得真赏。今日来天游，人言信不罔。独惜黄老衰，观阁成荒壤。惟有中山堂，宏规起博敞。日月所光华，风云所涤荡。哲王德所标，国父魂所享。"}