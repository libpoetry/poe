{"id":"1227255","title":"远离别","dynasty":"元","author":"何中","text":"空村落叶乱，旷野飞云迟。抽尽园客茧，难比妾相思。自从出门来，足茧拆兆龟。夜宿茅篁杂，晓行霜露凄。仰举千重岑，俯涉百渡溪。骨肉无一在，亲戚知为谁？群刀血模糊，杀人相娱嬉。有声不敢吐，有泪不敢垂。妾魂久已逝，妾身终何之。行行忽遇兵，扰扰贪获资。力战岂不胜，何以救蒸黎。乡兵又掳妾，无异在贼时。朝汲风激面，暮春日皴肌。妾无使令者，远胜妾在兹。寄言北去鸟，妾死君得知。自从结昏姻，得备奉盥匜。幸甚终所托，可保黄发期。苟死又何戚，有此生别离。自尽亦非难，冀君赎妾归。君心宁绝妾，望君君来斯。又恐多险艰，为妾使君危。怫郁一寸心，撩乱百结丝。牵牛与织女，乘隔始不疑。昨夜梦到家，银烛照华榱。梦觉恍见君，回回日如迷。果如两龙剑，长怀相望悲。人人傥如妾，何以生世为。"}