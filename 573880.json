{"id":"573880","title":"李车驾行","dynasty":"明","author":"邵宝","text":"李车驾，奉玺书，西行入关到边隅。驾言数马阅牧地，要穷利病实与虚。有疏驰达承明庐，镇将不敢沮，藩吏不敢拘，揽辔四顾意有馀。李车驾，中州豪。读书万卷志当世，排云阊阖曾鸣号。奈何落落不谐俗，不为台谏为郎曹。朝回闭阁日静坐，簿领之外更有经济为心劳。李车驾，才瑚琏，声球琳。大司马，知君深，千钧重任他日须君任。等閒一使亦易事，中有至意试君以百年未断之盘错，历君以万里未极之岩嵚。登台长啸望西北，秦城莽莽汉关磊磊吊古还思今。挥君贾生涕，动君杜甫吟。收罗胜槩入胸臆，不数双璧千黄金。李车驾，须早返。落花如云春色晚，风光去人不可挽。宗社万年计，庙堂四海忧。车驾，车驾，何以为今谋。"}