{"id":"951070","title":"拙妇吟","dynasty":"宋","author":"岳珂","text":"西风策策黄叶舞，茅檐三尺鸣秋雨。东家拙妇拥面啼，强剔孤灯诉愁窭。当年采桑陌上归，嬉游不管春蚕饥。千丝万缕茧白雪，便学红女攀花枝。十七十八事机织，暗琐青闺人不识。二十三十幽恨长，卢家古梁玉为堂。四十五十已老大，唧唧鸣蛩欺独卧。尚随姑嫂作笑嗔，一生苦乐由他人。君不见昨朝县吏踏门闑，杼柚已空盆盎竭。鸡豚指栅索饮壶，掀釜叫嘑嗤妇拙。起来迎门陪笑面，不似娇羞怕人见。今年岁事苦不登，且为当家聊一展。吏嚣不肯怒且诃，大儿门东窥饭箩。藁砧走藏姑诮骂，造饼无面知如何。蹙金芙蓉戏双鸳，绣床一倚曾万钱。低头长叹祇自怜，昔者何巧今不然。吏嘑已倦里正醉，抆泪背人还涤器。明朝欲酒姑勿哗，正恐突隳惊阿家。"}