{"id":"554432","title":"雉鸡图","dynasty":"明","author":"胡俨","text":"有禽有禽曰华虫，锦衣绮翼纷蒙茸。从来耿介出天性，顾盼矫桀勇且雄。山茶花开雪初霁，竹光满眼摇寒翠。一声啼罢自梳翎，石上雪花无数坠。骁媒影绝虞罗休，饮啄山中得自由。羽毛英丽从人羡，爪距收藏不妄投。待得春来风日暖，四野麦苗青纂纂。桑下儿童总不惊，飞来飞去乐时清。老我山林迹如扫，题诗空对丹青好。不学援琴作苦吟，谩想调羹跻寿考。"}