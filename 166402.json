{"id":"166402","title":"游石洞·我来叩石洞","dynasty":"宋代","author":"徐侨","text":"我来叩石洞，崭绝何从登。天开一间路，崖列两连屏。有水泠泠来，委蛇贯中行。五丁修磴道，引步若余迎。昏暮坐危阁，萧飕风雨声。不知身何许，似有通山灵。晨兴穷所压，石转泉逾清。绝顶一带垂，方诸函明泓。想当春夏交，雪练输浮轻。欲去重倚徙，拳石提蒲生。归与置窗几，聊以志余情。"}