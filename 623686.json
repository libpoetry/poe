{"id":"623686","title":"谢刺史七十一初度","dynasty":"明","author":"欧必元","text":"君不见万石君家相济美，齐鲁诸儒无所比。又不见德公隐鹿门，有子勋名世代存。刺史悬车三十载，宁教五马家风在。谢阶玉树倚庭芳，凤毛奋迹胜昭代。迩来张乐宴洞庭，九转还丹次第成。盘间千宝蟠桃熟，海涌三山菡萏青。贱子诗成浮大白，为君群致谪仙客。朝拜崆峒广成子，暮揖朱明浮丘伯。"}