{"id":"620923","title":"将进酒","dynasty":"明","author":"黎遂球","text":"糟如丘，曲作尘。送花落，迎花新。笑君不饮，何以为亲。吴儿娇，楚臣苦。醉无忧，醒无主，黄莺自歌蝶自舞。杯盘出古窑，未必坟头土。朝为云，暮为雨。安所得杜康，变作巫山女。朝朝莫莫，不知其数。蒸香滴酪沉青天，花间酩酊宁须钱。富贵自不暇，贫贱且陶然。死愿作天上星，生愿为地上仙。今宵但可浸明月，倒泻珍珠那不前。"}