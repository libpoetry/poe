{"id":"689316","title":"咏怀呈诸同社","dynasty":"明","author":"佘翔","text":"青鬓衡门下，朝来雪数茎。文章嘲薄俗，贫病寄浮生。樗栎元无用，藤萝合有盟。中原二三子，鞭弭气纵横。吾道穷何甚，年丰亦苦饥。江湖交渐薄，蒲柳病相依。鹿破隍中梦，鸥忘海上机。此生沉浊酒，荷锸未全非。夙昔飞扬态，年华去不留。七星空佩剑，五月尚披裘。翰墨非长技，稻粱那自谋。江潭天地意，枯槁未应愁。草玄甘寂寞，谁识子云心。十口穷相傍，二毛病不禁。风尘空落魄，山水几知音。万古江河色，滔滔岂陆沉。伏枕朝慵起，蓬蒿一径存。妻孥亲井臼，裘葛失寒温。药自频增减，诗多废讨论。幸无车马迹，终日闭柴门。咄咄书空日，明时一病夫。岁华徂薜荔，生事老江湖。兴剧还看竹，心冥似据梧。向来羁五斗，空自辱泥涂。"}