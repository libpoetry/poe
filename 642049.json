{"id":"642049","title":"台城路 次韵张梦辰秋感","dynasty":"明","author":"董纪","text":"木犀花落芙蓉绽，知他雁门开未。金谷园中，平泉庄上，又见许多兴废。今非昔比。试仔细思量，越添憔悴。怕上高楼，夕阳山外水东逝。重经王谢邻里，尚依然认得，门巷还是。车马谁来，管弦何在，惆怅盛筵难继。吾生老矣。比宋玉愁多，更加一倍。月到窗前，满城砧韵起。"}