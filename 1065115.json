{"id":"1065115","title":"云庵生日空印设供作偈福严南台万寿三老与焉次韵","dynasty":"宋","author":"释德洪","text":"不见丛林老陕西，铁牛生得石牛儿。泐潭扑面红尘起，四海禅流满地疑。沩山作人热心肺，冷处著火人方知。龙山说偈聊戏耳，万象惊叫天魔悲。三生大士视云汉，和倡四座知为谁。南台拱读万寿笑，生机妙语皆临时。诸方传诵著精彩，不是龙山唱和诗。"}