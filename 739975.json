{"id":"739975","title":"登焦山","dynasty":"清","author":"邵齐焘","text":"晨霁东涉江，金焦俨在目。雨山出中流，相对屹双角。平生爱奇心，选胜避习熟。未暇汲中泠，朅来问修竹。昔贤于此栖，为远轩车辱。登岩拜遗祠，高风满崖谷。大江抱山流，连天入遐瞩。山花润新雨，江风鸣古木。卜筑吾未能，游目意亦足。回帆向金山，飞檐接云屋。楼观何耽耽，傥非山所欲。还睨焦洞烟，一拳波上绿。"}