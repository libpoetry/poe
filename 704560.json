{"id":"704560","title":"代答三首","dynasty":"明","author":"黎景义","text":"氍毹不寐怯春凉，信是秋来分外长。青玉案传云雁远，白头吟就锦鸳翔。肠丝卷练成佳藕，泪叶翻红字海棠。夜夜月明涵绣幕，可堪孤影伴寒光。忆初文梓倚新声，转盼商音绿牖惊。霜气半侵鸳被冷，露华遥共翠帘清。空教倩女魂难去，料得荆王梦不成。解意屡呼秦吉了，秋期谁谓杳无情。灯花无语艳麟麟，雪簟瑶床皎绝尘。丹桂蕊秾蟾别羿，碧桐枝软凤归秦。钗斜半堕香鬟湿，锾约娇慵玉腕匀。愿化流萤光几点，案头长照薄情人。"}