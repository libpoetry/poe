{"id":"1142402","title":"九日读陶渊明诗","dynasty":"宋末元初","author":"方一夔","text":"晋有靖节翁，古昔称高士。自陈簪组后，为义不两仕。虽乏报韩功，深怀帝秦耻。拂衣归故园，寒菊被栗里。醉馀洒新诗，题自庚子始。托此明大闲，言外有馀旨。我生后千岁，历十五庚子。区区一垤中，起灭纷未已。壮夫感颓光，大运悲逝水。登高极遐想，舒卷寓至理。风期渺相接，衰暮竟谁似。酌泉荐芳馨，茫茫九泉起。"}