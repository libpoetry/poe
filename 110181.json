{"id":"110181","title":"游处州石门洞赋长句二十韵","dynasty":"宋代","author":"徐恢","text":"我闻石洞今几年，一朝来系秋风船。大船膖肛小船远，渔舟替涉幽涧泉。拖舟上上抵砂砾，更与略彴相夤缘。黄冠道士衣翩翩，殷勤为我临涧边。相逢一笑挽登岸，忽见珍馆罗修椽。谢公旧隐无处问，洗眼但看山中篇。佳哉南国典刑在，大羹遗味朱丝弦。当是发兴岂神助，两峰对面攙青天。主人掉头谓不尔，尚能飞瀑千仞悬。杖筇西下取微径，其境过清神凛然。初疑穷冬蕴积雪，惊飚拥下阴崖巅。又疑冰绡挂林杪，薄暮缥缈摇轻烟。蔽空乍觉微雨集，堕地复作跳珠圆。谢公得尔句偏好，我今其忍相弃捐。山奇水怪世莫测，神龙定自藏九渊。龙兮汝能水下土，胡为懒惰贪昼眠。自淮以北皆故壤，犬羊烂熳疆域膻。挽河莫假壮士力，奔雷走电一洗湔。我诗虽乏漫郎语，强颜犹可供磨镌。为君他日落此笔，千秋万岁令人传。"}