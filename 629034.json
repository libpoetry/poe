{"id":"629034","title":"秧马歌","dynasty":"明","author":"李云龙","text":"春林渐白闻催耕，秧针出水绿烟横。老农饱饭呼儿女，驾枣鞭榆布秧去。奔雷掣电趁残春，经行步步生青云。须臾万叶削鎗碧，宛似案辔临三军。露畦蹴遍沧波裂，陇首酸风梳翠鬣。不知何物是龙媒，日午频惊汗流血。为君驱驰腹胁穿，炊黍还将骏骨然。谁家公子黄金勒，日日骄嘶垂柳边。"}