{"id":"282412","title":"狮须裘·雄狮宅沙漠","dynasty":"现代","author":"金天羽","text":"雄狮宅沙漠，猛毅魁其群。瘴海多炎风，师行愁杀人。欧陆起强台，自古不来宾。海波红万古，疑是战血沦。强弓傅毒矢，公然挫大秦。北地风云收，桃茢驱战神。堂堂日内瓦，冠带会群英。椎髻峦夷长，攘臂厕夏盟。保艾尔小邦，无令丧宗祊。讵信麦铁杖，起步该撒尘。戈船蔽海来，甲骑如云屯。恶战篁箐中，瘴花血眼睁。狮王怒作吼，大徵蛮夷兵。据险两死咋，雾雨况毒淫。袍泽固勇烈，亦有反侧臣。宠以龙须裘，别将葫芦军。尔刃讵未血，为我献北门。此裘非九雉，竟作王会琛。夜郎敢匹汉，械利胜矛矜。诸侯壁上观，有礼常如鼲。保艾尔小邦，蒙袂居英伦。"}