{"id":"808758","title":"挽岳将军公讳钟琪前宁远副将军后拟提督四川己巳春入觐京师还止望都传舍余谒见长身赭面被服儒素为言金川形势及纳降事盖虏夙重公故卧护十年卒无事唐以李世绩为长城信然以雅能诗即席千言立就唯食前方丈行厨之费不赀此外固无一毫负公也将星已没当为天下惜此人","dynasty":"清","author":"严遂成","text":"万山插天天无际，江深无底下无地。迫隘碉楼俯射人，围之数重持久计。将军素能得虏情，深入招来虏环涕。反唇而惎申申詈，杀降阻我归降意。达赖喇嘛再世生，香火氛氤铜佛诣。皇帝曰可赦勿诛，归视尔师保西鄙。无烦充国营屯田，但效武侯罢置吏。耆定功成反掌间，一身万里安危系。邮亭戾止识公面，褒衣博带儒者气。参宴前成卫率诗，胆生丰过宾游费。大星夜陨东西川，可惜生埋文武器。突厥祠刊仁愿铭，鲜卑墓致陈龟祭。"}