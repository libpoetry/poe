{"id":"1144503","title":"咏史 项羽","dynasty":"宋末元初","author":"陈普","text":"齐王元在籍军中，万马朱幩照海红。垓下相逢揕掩袂，更何面目见江东。试手襄城意未怡，赤城稍觉味如饴。必亡定死终无救，断自朱殷海岱时。牧羊义帝实妨贤，犹有三纲共畏天。树楚击秦宜奋发，恶名何事苦争先。倚强恃力却诬天，一样人心万万年。广武十条逃得过，乌江政自不须船。枭性狼心亦有常，青齐仍复似咸阳。遗黎到处无馀类，欲为何人作霸王。"}