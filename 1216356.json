{"id":"1216356","title":"练湖曲","dynasty":"元","author":"卢琦","text":"练湖七月凉雨过，白水荡荡红芙蓉。芙蓉红尽早霜下，鸳鸯飞去何匆匆。茜裙女儿弄虚碧，鸣榔声断无消息。清波小藻出银鱼，落日湖山秋欲滴。望湖接山云茫茫，鸟飞不尽青天苍。丹阳使者坐白日，小吏开瓮春酒香。倚栏半醉风吹醒，万顷湖光落天影。挂冠何日隐江南，短褐纶竿上渔艇。"}