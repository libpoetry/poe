{"id":"506721","title":"嘉菊","dynasty":"明","author":"杨荣","text":"内园植物真奇特，一种秋花开五色。玛瑙葳蕤琥珀黄，胭脂隐映铅华白。由来托根得所宜，造化生成雨露滋。喜见幽芳出上苑，何须佳色羡东篱。今晨拜舞承恩渥，诏命中官送馆阁。秾艳偏含晓日明，贞姿独傲秋霜薄。对此感激怀深恩，尝闻餐菊可延年。愿祈圣寿齐天地，岁岁花开向御筵。"}