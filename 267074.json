{"id":"267074","title":"金缕曲·南社诸子会于吴门，填此驰寄，以当一晤","dynasty":"现代","author":"叶楚伧","text":"目断金昌道。有几个、孤臣诗侣，征镳齐到。悟石轩前衰草白，曾许张灵醉倒。谅此度、豪情更好。寂寞庭中亡国语，剩西风、枯树寒鸦噪。西子去，吴王老。真娘墓下青青草。犹记得、清明微雨，阿侬独扫。日暮边风偏猎猎，海上归帆望杳。空负著、子规频叫。一语敢为南社寿，赤帜中、不许营留赵。诵未阕，百杯了。"}