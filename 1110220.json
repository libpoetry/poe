{"id":"1110220","title":"次韵李德升老堂","dynasty":"宋","author":"吕颐浩","text":"腐儒才术本庸庸，祖业安能效太公。老去退休营小隐，闲来时幸濯清风。相从坦率形骸外，投分交游意气中。衰谢何堪抚鸣剑，梦魂犹拟灭羌戎。野堂岂意题佳句，强欲赓酬愧续貂。闲适更须驰厩马，访临无惜过溪桥。秋风南浦观垂钓，落日东山伴采樵。此乐有时惊自得，泥途何必羡烟霄。"}