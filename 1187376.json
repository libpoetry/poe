{"id":"1187376","title":"奉酬韦祭酒偶游龙门北溪忽怀骊山别业因以言志示弟淑并呈诸大僚之作","dynasty":"唐","author":"崔日知","text":"夙龄秉微尚，中年忽有邻。以兹山水癖，遂得狎通人。迨我咸京道，闻君别业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵念昔游者，祇命独留秦。萧条颖阳恋，冲漠汉阴真。无由陪胜躅，空此玩书筠。"}