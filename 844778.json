{"id":"844778","title":"梅花集玉台新咏十六首","dynasty":"清末民国初","author":"曹家达","text":"可怜润霜质，更得似梅花。伫立望日昃，承春挺素华。瑶台函碧雾，玉貌映朝霞。孤对相思夕，房栊月影斜。画扇拂游尘，梅香渐著人。非怜江浦佩，不信洛川神。细树含残景，回花半隐身。上山采琼蕊，愿得及阳春。会是无人见，向隅心独伤。高轩通夕月，峻节贯清霜。晚霰飞银砾，馀晖曜玉床。谁堪空对此，日暮想清扬。别有当窗艳，罗帏风夜吹。含情寄杯酒，窥镜比蛾眉。唤取真来映，相看爱此时。逍遥独延伫，暮雀上南枝。花里寄春情，兰缸当夜明。回飙卷高树，落宿半遥城。对影独含笑，怀风殊复清。所思不可寄，阶上绿苔生。掩抑有奇态，岁寒无与同。泠泠玉潭水，淅淅振条风。流靡园塘侧，相看云雾中。鸣笳芳树曲，流涕忆辽东。引领望天末，山川阻且难。夕阴结空幕，浮景映清湍。渺渺凌长道，悠悠怀所欢。瑶华未忍折，踯躅独吟叹。夜夜有明月，广栏含夜阴。折花望远道，堕珥答琴心。寒谷待鸣律，清香复入襟。玉关信史断，中阔似辰参。清气荡喧浊，此期良可嘉。游仙聚灵旅，素女执琼华。洛浦疑回雪，轻轩垂紫霞。美人称绝世，顾插步摇花。长风正骚屑，白日入西山。飞鸟亦何乐，高枝不可攀。游尘随影入，馀思待君还。发藻玉台下，春花竞玉颜。清吹要碧玉，朝霞喻洛妃。华容溢藻幄，冰宇澹清晖。芳草生未积，梁尘将欲飞。思君随岁晚，清露下罗衣。岁律薄阳景，佳人殊不来。月斜树倒影，烛尽炭成灰。春草揽可结，朝花乱欲开。谁知独不见，取镜上空台。相看常不足，暮入绮窗前。秋尽冬复及，夕华晨更鲜。飞光已飘忽，是节最暄妍。屡见流芳歇，新年非故年。徙倚爱容光，清晖悬洞房。香随远风入，影落暮阴长。汉渚水初落，歌台弦未张。铅华谁不慕，持此寄寒乡。入林看碚垒，赏至莫停杯。贵里临妆馆，屏风隐镜台。春机思窈窕，夜静灭氛埃。独寐多远念，中山安在哉。梅花自烂发，倡妾不胜愁。长叹充幽闼，湔裙出乐游。谁知心曲乱，还向影中羞。绮态随颜变，无因寄陇头。"}