{"id":"119965","title":"次韵寄叶进卿","dynasty":"宋代","author":"陈造","text":"回车记我君能贤，席门忽下凫背仙。参辰相避徒自惜，但有妙语邦人传。阿戎齿录虽牵联，陆沈父书如缚禅。题凤不寘嵇喜下，杀鸡容羞季路前。才名放君一头出，高山可仰井用汲。小儿弄笔不及嗔，顾捐郑璞收和璧。作十日饮当有时，岸花水芝皆可诗。祗忧老气不复振，挑大国楚提偏师。"}