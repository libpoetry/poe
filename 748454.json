{"id":"748454","title":"苗先簏所藏河间献王君子馆专歌","dynasty":"清","author":"胡焯","text":"日华宫陀霜蓬焦，毛公祠存客游敖。冒橛副土光烛霄，断甓双纽雷文交。金倒落虹蜷要，汉皇求仙东射蛟。小山鸿宝纷招邀，箫管吹台何寂寥。申诗不传王戊骄，河间好儒筑馆劳。山东诸生来俊髦，六籍不灺西秦燎。书{阝敕}周官乐吹韶，嘉宾笙簧车乘翘。素丝五马干旌旄，君子何在贯与毛。三千年后今联镳，禼生稷乳经谈苗。遗专入匦纁重包，银茧拓分圆麝膏。未央汉宫铜爵曹，搜剔遗瓦披榛茅。晋隶岂识元康朝，五凤八分惊遁逃。延陵旧碑申浦遥，孔篆疑似唐刻淆。大雅不没精灵超，此专何啻干琼瑶。侪鲁大璜周赤刀，{阝敕}经鸿都鸦肄宵。椎毡摩烟麟阁标，缇袭缄縢囊橐櫜。载车万轮舟百{木穸}，胡为井甃占易爻。蜗篆古壁尘栖寮，西陟虞阪跻中条。抱玉南涉吴江潮，扣缶自作幽并谣。运甓谁惜荆州陶，交河北流写平皋。客馆二十沦荒郊，献王陵树秋风号。"}