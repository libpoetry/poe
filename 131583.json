{"id":"131583","title":"后纪时行·岁在乙酉孟春朔","dynasty":"宋代","author":"陈著","text":"岁在乙酉孟春朔，天气凝滞云不开。一日二日三四日，或雪或雨或夜雷。山川失色万物病，寒气折骨淖没胫。如大兵后洪水余，鸡犬无声烟火冷。况昔三阳转新元，公私万事五日宽。上得杯酒寿父母，下与妻孥圆团栾。如今景物不可说，官府何曾有时节。符移捷出星火飞，吏卒叫嚣豺虎烈。意谓东风换年头，眼前百痼庶有瘳。天时人事乃如此，何以解吾忧世忧。元日连阴至七日，老杜感时诗纪实。太平时节身难遇，昌黎此语亦凄恻。是时世事未如今，二老已有难言心。我今更有难言处，聊记岁月那忍吟。"}