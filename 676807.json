{"id":"676807","title":"题王龙池彭篯图兼寿其岳东谷","dynasty":"明","author":"卢楠","text":"安期留玉舄，王乔御飞鸿。寿命偕元始，精神茂华嵩。展玩潇湘幅，爱兹方瞳翁。焚香紫苔石，挥手白云空。六龙且按辔，乘汝游无穷。君家泰华老，意气与此同。身骑绮凤凰，飞出秦王宫。三月初度时，箫鼓回层穹。环佩出洞房，清切鸣玲珑。既称瑶池饮，亦荐嶓冢熊。佳哉良宴会，千岁成始终。持此丈人意，远谢石楼东。"}