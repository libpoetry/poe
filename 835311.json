{"id":"835311","title":"金缕曲 甲寅端阳","dynasty":"清末民国初","author":"沈曾植","text":"满泛雄黄酒。且从容、艾符蒲剑，今年依旧。安石榴花开几朵，太息吾行良久。问客子、不归安否。长月荒唐成毒月，付混元、合子张翁手。何虫豸，强蟠纠。清江湛湛平无皱。御风来、终南进士，终葵杼首。踏浪吴儿休竞渡，閒看吴娃竞走。尽涂抹、青红新旧。暮色苍然从远至，最高楼、倚望双虹彀。墙角落，鸡虫斗。"}