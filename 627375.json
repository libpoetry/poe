{"id":"627375","title":"拟古八章呈王园长先生","dynasty":"明","author":"陈邦彦","text":"明明圣朝，世载其德。如何不造，遘此倾侧。彼氛伊何，云胡为慝。帝陟于天，我声其赫。明明圣朝，同符炎汉。爰即旧邦，以宏宵旰。维此元祀，建武则同。明明天子，载缵武功。天命纯佑，诒我元臣。兴于海国，迪兹群伦。于巘于原，周咨既均。爰宅镐丰，亦咸厥勋。睇彼燕山，遗弓渺止。奋章就道，忧心悄止。帝曰俞哉，胡乃骄矣。有指疆土，不崇朝矣。钟山巃嵷，高皇之宫。四牡业业，护此郁葱。天子曰都，绥予纯嘏。匪梦匪卜，中兴是辅。其辅维何，毋为波颓。君子之光，以须群材。群策具举，王犹靡悔。既平陇蜀，□□其喙。南有狂生，其愚维杞。闻变俶装，宵旦靡止。如彼嫠妇，不恤其纬。芜言匪嘉，鉴于天子。狂生之狂，载谣且歌。声与泪下，其与几何。亶惟夫子，弗讥弗诃。愿附青云，庶几不磨。"}