{"id":"698028","title":"癸酉次韵新春试笔十首酬友人","dynasty":"明","author":"赵完璧","text":"綵笔冰消试早春，墨花香暖暗薰人。愧无珠玉篇篇瑩，却有龙蛇字字真。玉函暖透碧泓春，猩颖鸾笺更可人。扫去忽惊风雨落，右军潇洒自清真。挥毫不敢和阳春，逸少休论北面人。但使醉中常作客，有神词赋却怡真。萧萧短发又经春，万事峥嵘属后人。惟有中书不终老，漫凭哦句写天真。七十高龄又始春，衰延愧过鲁儒人。一生词翰空成拙，曾悟玄关三昧真。笔阵珍传几百春，杜家诗法要惊人。年来漫兴挥毫处，草草花笺不用真。大梦悠悠几许春，浮生不悟古今人。酣觞高咏暂须乐，蕉鹿从来认未真。风软晴开碧海春，日长暖惬白头人。风流对客挥毫处，何用蓬山漫访真。紫极恩光万里春，觞诗欢赏百年人。木公金母知何许，双寿重逢此乐真。挥洒凭谁共好春，青云何幸挹诗人。十分佳句凝清听，大历风流亦迫真。"}