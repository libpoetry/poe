{"id":"540485","title":"联句 春夜顺甫子与见过","dynasty":"明","author":"王世贞","text":"上苑春将尽，虚堂夜未央。过频先缓带，欢至促飞觞。旧侣仍兰署，新诗自柏梁。群猜吾敢惜，万事尔俱忘。近眼难禁醉，看人且斗狂。哀弦任楚袖，短笛据胡床。传菜青浮甲，调酥玉缕妆。博喧枭扼雉，琴语凤酬凰。惨淡梁园月，絪缊汉殿香。且饶宫漏永，骑马破苍茫。"}