{"id":"780230","title":"水龙吟 午日忆吴门竞渡，用小苏潭韵","dynasty":"清","author":"叶绍本","text":"锦幖争夺晴波，千夫鼓噪旌旗列。螭头喷水，鱼鳞织浪，共欢佳节。日丽兰津，风暄蒲渚，管弦云遏。看衣香两岸，歌喉百啭，直待上、波心月。忆得卅年前事，正清游、浦寻黄歇。一尊乍对，斜阳隔座，云盘鬒发。罗绮江山，蘅荃心事，非因人热。只而今、旧梦依稀，怕听玉箫声咽。"}