{"id":"597620","title":"病后戏为孟郊体呈李员外","dynasty":"明","author":"林大春","text":"病骨瘦如鹤，翛然凌素秋。不解为君舞，羞自向人愁。世事堪绝粒，孤怀空泪流。岂无天外音，欲上陆无辀。岂无海外翮，欲渡河无舟。寥落飞翻志，栖迟鹓鹭俦。鹰鹯去已久，乌雀徒啾啾。嗟彼随阳雁，各有稻粱谋。故人大鹏姿，可与八表游。安得垂云翼，携我上丹丘。"}