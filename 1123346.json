{"id":"1123346","title":"次韵三司蔡襄芦雁獐猿二首","dynasty":"宋","author":"赵抃","text":"省宇屏图哲匠成，写传芦雁笔尤精。斜依风苇丛丛袅，远飏烟波渺渺平。弋者定嗟何所慕，鹏抟莫怪不能鸣。公看羽翼飞胜处，有意青云万里程。獐狎猿驯遂性情，恍然疑不是丹青。岂忧夜猎林中去，只欠秋吟月下听。举目便同临涧谷，此身全恐寄郊坰。山容野态穷微妙，造化争功六幅屏。"}