{"id":"570044","title":"金白屿先生寿九十矣其文彩风流比之前九十者杜翁骆师则尤翩翩焉不佞仍用白香山起句例寿之得六韵","dynasty":"明","author":"王世贞","text":"九十不衰真地仙，长干乐事况年年。生当五帝舒长日，老结三山绮丽缘。无意授书天子问，有时裁句雪儿传。赐来鸠杖何妨噎，停着柴车不待延。稚子竞夸婪尾酒，故人分得卖文钱。共云蔗境从容咀，莫放沧溟便作田。"}