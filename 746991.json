{"id":"746991","title":"舟过浯溪湘林太守邀与山阴赵质堂同游 其一","dynasty":"清","author":"朱琦","text":"逆风吹船头，上滩苦涉险。忽见好林峦，危亭半山掩。云是古三吾，移舟泊近?。石磴步屈盘，斑驳蚀苔藓。浯溪势蜿蜒，细流泻晴潋。栏护径仄仄，桥渡香冉冉。差喜得平坡，插面石屏俨。尊之曰一品，嘉名信无忝。借问山阴戴，兹溪何如剡。"}