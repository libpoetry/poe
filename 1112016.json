{"id":"1112016","title":"水云乡和制机刘自昭韵三首","dynasty":"宋","author":"吴潜","text":"不禁归梦五更长，出见宽闲若故乡。天外惨舒云黑白，陇头大小麦青黄。水虽四泽无芦苇，地不多山少柘桑。却有一般堪爱赏，虬髯老桧郁苍苍。问君身世欲如何，付与渔翁欸乃歌。未酩酊时须酩酊，得磨驼处且磨驼。声名草木知谁是，功业旂常在古多。百尺危楼聊吊往，薰风首夏正清和。水高只合汎归舟，老大何须说壮猷。乐事尚堪葵麦候，丰年已兆黍禾秋。西曹久负平平考，东郡今称上上州。不待子规相劝督，衰翁何止四宜休。"}