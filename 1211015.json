{"id":"1211015","title":"赠邓帅","dynasty":"元","author":"杨弘道","text":"艺苑昭词彩，经筵味道醇。纵横随缓颊，踊跃执蒙轮。博学通幽隐，奇才迈等伦。故当称俊伟，未足静风尘。何术兴王室，中原有世臣。云龙遘嘉会，花叶茂长春。上下承恩远，东西出将频。英声蜚汉楚，威德洽周秦。严警驱貔虎，雅歌集凤麟。灵襟澄瀚海，汎爱到穷鳞。贱子能安命，虚名讵起身。商山深欲隐，宛马到何神。恍惚三生梦，朝昏九死邻。帅师回烈焰，习坎得通津。花气薰兰阁，麻衣拂绣茵。晨炊优岁计，春服趁时新。迁逝同王粲，贤良愧郤诜。散才那致此，遇物见行仁。报德知无地，修身益自珍。抱孙闻有喜，麟趾颂振振。"}