{"id":"3310","title":"行路难·汉家名臣杨德祖","dynasty":"唐代","author":"李颀","text":"汉家名臣杨德祖，四代五公享茅土。父子兄弟绾银黄，跃马鸣珂朝建章。火浣单衣绣方领，茱萸锦带玉盘囊。宾客填街复满座，片言出口生辉光。世人逐势争奔走，沥胆堕肝惟恐后。当时一顾登青云，自谓生死长随君。一朝谢病还乡里，穷巷苍苔绝知己。秋风落叶闭重门，昨日论交竟谁是。薄俗嗟嗟难重陈，深山麋鹿可为邻。鲁连所以蹈东海，古往今来称达人。"}