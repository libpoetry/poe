{"id":"376952","title":"一萼红·墙角小梅，未春忽放，因忆东园万树摧残可怜，哀吟成调，歌竟凄然","dynasty":"清代","author":"蒋春霖","text":"短墙阴。怪东风未到，春色已深深。压雪檐低，垂萝径窄，红萼开倩谁簪。漫惆怅、天寒袖薄，唤玉笛、吹怨入空林。烽火连江，河山满眼，那处登临。回首东园旧路，剩几分流水，几树寒岑。冷雨宫垣，斜阳乔木，还听笳鼓沈沈。待销尽、华鬘小劫，洗冰泪、招客说伤心。只怕南枝开遍，没个人寻。"}