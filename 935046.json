{"id":"935046","title":"子遹入城三宿而归独坐凄然示以此篇","dynasty":"宋","author":"陆游","text":"吾儿早自立，所惧非饥寒。我归自仙蓬，再疏请挂冠。明恩华其行，汝亟忝一官。得禄宁甚远，惧违菽水欢。我年且九十，亦觉去汝难。生死要相守，岂惮联征鞍。但恐老益衰，千里愁关山。官期犹累岁，言之已辛酸。村醪泻盎盆，山果亦满盘。春风吹桃李，一笑且团栾。"}