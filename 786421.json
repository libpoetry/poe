{"id":"786421","title":"感愤时事，再赋","dynasty":"清","author":"洪繻","text":"衮衮诸公如傀儡，朝求神仙夕尚鬼。堂堂衣冠不自存，苦把貂蝉续狗尾。叶公好龙已非龙，乃好殊俗小雕虫。钩辀口舌成才隽，胪列皮毛为化工。有兴不浅是老子，无物可观信恼公。呜呼中法能求实，随处可生新艺术。不然西法亦腐烂，覆辙后先总如一。君不见西国亦有弱与强，强者不少兴与亡？刻舟求剑去已远，胶柱鼓瑟宁非伧！自丧黄钟宝康瓠，实弃苏合亲蛣蜣。我谓有道兴征伐，蚩尤终不敌轩皇。"}