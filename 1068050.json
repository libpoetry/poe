{"id":"1068050","title":"次九弟中秋韵","dynasty":"宋","author":"李彭","text":"楚江微波鸣盎酒，脱叶萧然坐来久。仰头看月落乌纱，无复纤云汉津口。顾兔之灵态度深，捣药长生传至今。风前急管闻三弄，泓下苍龙时一吟。逸兴俄生缥粉壶，携幼近局无劳呼。坐中白发饮辄醉，鼻雷发声聊据梧。异舍群鸡皆误唱，舍下鸣蛩亦清壮。低昂北斗挂柴扉，不眠尚倚过眉杖。"}