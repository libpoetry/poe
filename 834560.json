{"id":"834560","title":"念奴娇 用平声叶石林体，题松梅，丁夘小寒，值时宪，戊辰初月","dynasty":"清末民国初","author":"姚华","text":"江山沉寂，正年光初转，又起潜龙。黯黯遥天云欲凝，烟阔涛定无风。忽奋苍髯，掀腾云海，鳞爪或西东。未升先见，待时身寄长松。身边苔蚀花青，梅妆玉艳，透春色猩红。昼下灵旗仙仗肃，神物夭矫相从。世变沧尘，谷分寒暖，此事作天公。月明深夜，料应来鹤从容。"}