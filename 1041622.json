{"id":"1041622","title":"樱桃花开留徐二饮","dynasty":"宋","author":"刘敞","text":"晨晖照屋清露晞，樱桃花房开欲齐。繁花先得造物巧，不与众卉争高低。参差萼萼相照耀，恍惚满眼令人迷。鸟惊风过若无意，云起雪飞空满蹊。仰攀浓香俯玩影，应接不暇昏鸦栖。流光易失动壮士，斗酒相劳和天倪。浩歌直欲并日夜，醉耳不能分鼓鼙。人间出处未尝定，暂虽会合终当暌。子今跃马至万里，脱略尘土排云霓。豫知明年花复发，怅望君子无由携。少年且作后日意，更使封植惊淮西。"}