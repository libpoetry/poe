{"id":"1072577","title":"题刘知县后隆堂","dynasty":"宋","author":"王庭圭","text":"五季列壤争未休，庸儿崛起操锄耰。朝为吴臣暮归楚，黥髡盗贩更据州。君家大傅出奇策，气压百万奸夫谋。一朝谈笑解纷乱，辞爵却归东海头。自言其后必隆盛，庆源远与江河流。昔时杨宝所活一黄雀，犹能四叶清德传至彪。又闻何敞阴功唯治狱，天遣使者赐策何其优。有如大傅安堵十万户，宜令后世衮衮生公侯。"}