{"id":"813250","title":"忆涪水端阳四首","dynasty":"清","author":"张鹏翮","text":"盈樽蒲酒人皆醉，野老村翁杖策迟。双雁云边无信息，谁言浣水胜当时？人到清闲寄薜萝，扁舟一叶剪江波。笠蓑烟雨随时泊，鱼跃鸢飞入眼多。天空海阔思何穷，人在黄粱一梦中。回首青山人不老，莼鲈依旧满江东。千年文献德阳城，瑞应旗山喜气生。一片书台顶上月，照人心地独分明。"}