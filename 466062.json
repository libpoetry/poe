{"id":"466062","title":"记旧日同游事柬肖健并诸子三首","dynasty":"当代","author":"卢青山","text":"腰脚中年在，何须用短筇。人来春水畔，花在夕阳中。坐卧成心赏，行歌向古风。苍禽惊复住，鸣和木之东。略彴欹斜外，芒鞋坐石丛。儿童争我钓，荇藻护鱼踪。试汲清溪水，来炊小竹筒。人归寒自至，淡月起空濛。日日长松下，清醪趁冷泉。微风骑竹末，红叶坐人肩。此是空山事，长携瘴海边。劳君披石罅，觅我旧诗笺。"}