{"id":"684028","title":"授产儿辈作","dynasty":"明","author":"王世贞","text":"今日何宴会，毕享馂其余。儿女前跪列，手授一束书。汝祖饘粥资，非窘亦非舒。斋中歌九友，汝父日与居。弃之忽若遗，不复意踌躇。缓步西南去，落日照精庐。一瓢挂空壁，其乐当何如。仲儿仅十三，少者乃十二。颇解学占毕，不晓人世事。一旦付以家，毋乃为之累。吾患在有身，况彼儿女计。兴者任其兴，废者任其废。何必学庞公，尽抛洪涛内。斗大一团焦，宽然若天地。吾笑向子平，读易无多日。既欲游名山，何待婚嫁毕。向平亦笑吾，汝能弃家室。胡不蓬累游，局如裈中虱。但令方寸宽，彼得此宁失。不见阿閦界，掌之置容膝。大有终南人，白首为名役。"}