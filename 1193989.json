{"id":"1193989","title":"临顿为吴中偏胜之地陆鲁望居之不出郛郭旷若郊墅余每相访款然惜去因成五言十首奉题屋壁","dynasty":"唐","author":"皮日休","text":"一方萧洒地，之子独深居。绕屋亲栽竹，堆床手写书。高风翔砌鸟，暴雨失池鱼。暗识归山计，村边买鹿车。篱疏从绿槿，檐乱任黄茅。压酒移溪石，煎茶拾野巢。静窗悬雨笠，闲壁挂烟匏。支遁今无骨，谁为世外交。茧稀初上簇，醅尽未乾床。尽日留蚕母，移时祭曲王。趁泉浇竹急，候雨种莲忙。更葺园中景，应为顾辟疆。静僻无人到，幽深每自知。鹤来添口数，琴到益家资。坏堑生鱼沫，颓檐落燕儿。空将绿蕉叶，来往寄闲诗。夏过无担石，日高开板扉。僧虽与筒簟，人不典蕉衣。鹤静共眠觉，鹭驯同钓归。生公石上月，何夕约谭微。经岁岸乌纱，读书三十车。水痕侵病竹，蛛网上衰花。诗任传渔客，衣从递酒家。知君秋晚事，白帻刈胡麻。寂历秋怀动，萧条夏思残。久贫空酒库，多病束鱼竿。玄想凝鹤扇，清斋拂鹿冠。梦魂无俗事，夜夜到金坛。闭门无一事，安稳卧凉天。砌下翘饥鹤，庭阴落病蝉。倚杉闲把易，烧朮静论玄。赖有包山客，时时寄紫泉。病起扶灵寿，翛然强到门。与杉除败叶，为石整危根。薜蔓任遮壁，莲茎卧枕盆。明朝有忙事，召客斲桐孙。缓颊称无利，低眉号不能。世情都太薄，俗意就中憎。云态不知骤，鹤情非会徵。画臣谁奉诏，来此写姜肱。"}