{"id":"468096","title":"踏莎行    到澄江","dynasty":"当代","author":"蔡淑萍","text":"古镇重来，小楼又见，斜窗欹户年光换。未知今日住阿谁，当时曾识春风面。雪里零红，袖间泪点，少年梦影都成幻。如何旧事总难忘？非关一己闲愁怨。寒水悠悠，夕晖淡淡，嶙峋石上肠千转。是醒是梦忆当年，死生一念如何断！逐浪浮萍，覆巢雏燕，怎禁平地风云变。思当痛定复登临，悲思犹似江波远。"}