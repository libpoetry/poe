{"id":"600372","title":"庆仲兄七十九寿章","dynasty":"明","author":"王弘诲","text":"万历癸丑新岁至，日躔娵訾尾初度。暖吹邹律应阳回，泰运天开景明媚。我兄八十迫人来，弟亦古稀更加二。荆花桃李竞芳园，春草池塘忝秀句。兄今三子领四孙，内外孙曾森玉树。弓治箕裘世象贤，扶摇皋野翩翩起。万事人间颇称足，三祝华封尽堪拟。弟也一子才抱孙，忝丁碌碌亦可喜。一堂和气满阶除，叠奏埙篪咏棠棣。今春首唱高年会，坐中五百有馀岁。香山洛社想风流，龙门应比通德里。兄今华诞近元宵，灯月交辉闹城市。诸老如期不约来，百年欢赏从今始。贱生七夕邀天孙，支机牛渚恣探取。归到成都问君平，坐中吾党还谁继。我日斯迈月斯征，夙夜无忝交相契。请从王母问偷儿，再访茅家三兄弟。"}