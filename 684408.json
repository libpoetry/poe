{"id":"684408","title":"喜廖子过访席上奉赠八首","dynasty":"明","author":"王廷陈","text":"画舸经黄国，肩舆访白云。雪行沙草湿，风坐圃梅芬。轩冕非吾意，凫鸥本自群。无烦谈世事，杯酒但论文。供奉违东观，旋归侍北堂。衣冠照桑梓，词赋吊沅湘。野岸桃花发，春洲兰叶香。他时三径里，迟子洗壶觞。自喜暂无拘，来从江海徒。寻仙憩黄鹤，谒帝向苍梧。泽坐舟偏系，山行杖屡扶。知君留滞处，高兴属春湖。未暇泛湘水，徒然卧楚云。神龙那可系，野鹤故难群。世路谁知己，交情独有君。悬知今夜别，剑气斗间分。霄汉长怀侣，江湖已卜居。山人惟白鹿，学士自银鱼。名致诸公早，书开万卷馀。汉臣谁得似，词赋有相如。地迥临江阁，天回上斗槎。潜行歌白石，好去羡皇华。登岳元无极，浮湘未有涯。明朝相望地，莫遣暮云遮。别我寒移棹，怀君暮倚枫。来经黄子国，去傍楚王宫。谷口桃千树，山中桂几丛。故园春定好，留醉向东风。奉使仍将母，来游荆楚天。江光藉日色，争绕孝廉船。翠竹笋新茁，银丝鲙可怜。帆边梅柳树，历历汉阳川。"}