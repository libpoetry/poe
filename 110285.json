{"id":"110285","title":"雨中花慢·缥蒂缃枝","dynasty":"宋代","author":"刘褒","text":"缥蒂缃枝，玉叶翡英，百梢争赴春忙。正雨后、蜂黏落絮，燕扑晴香。遗策谁家荡子，唾花何处新新妆。想流红有恨，拾翠无心，往事凄凉。春愁如海，客思翻空，带围只看东阳。更那堪、玉笙度曲，翠羽传觞。红泪不胜闺怨，白云应老他乡。梦回羁枕，风惊庭树，月在西厢。"}