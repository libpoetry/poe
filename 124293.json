{"id":"124293","title":"提刑劝农使者还嘉州","dynasty":"宋代","author":"宋祁","text":"案部聊北征，肃舲复东下。江溜澹泱泱，樯乌纷雅雅。离醑不馀杯，征棹亟沿洄。还岫随时见，幽花无候开。清氛霁平陸，林艿信重複。僰路缭山颜，龙田耨岩腹。属此屡豐期，仍当省敛时。击壤系途乐，馀糧寻畝棲。嘉阳信嘉处，时与赏心遇。霁树抱空轮，寒涛下翔鹭。还辕眷仲秋，秋序日方遒。归诺果无负，遲子临江楼。"}