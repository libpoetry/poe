{"id":"1065822","title":"和吴子骏食波棱粥","dynasty":"宋","author":"苏过","text":"朔风吹雪填庐屋，一味饥寒寻范叔。绨袍安敢望故人，藜苋从来诳空腹。近闻陶令并无储，不独鲁公新食粥。波棱登俎称八珍，公子未应讥世禄。山僧一食不过午，忍饥学道忘辛苦。书生事业乃尔勤，夜然膏火穷今古。要将五鼎同釜铛，箪瓢未可轻原生。肉食纷纷固多鄙，吾宁且啜小人羹。"}