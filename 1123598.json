{"id":"1123598","title":"挽傅奉议三首","dynasty":"宋","author":"赵鼎臣","text":"行义推乡里，才华动搢绅。六经常自醉，一室故安贫。未觉蒲轮晚，俄悲薤露新。他年儒学传，莫谓史无人。往日调商鼎，当年筑汉坛。从容作霖雨，谈笑斩楼兰。每恐风流尽，空馀琬琰刊。承家今已矣，清泪一汍澜。为儒嗟不达，射策竟知名。爵命加黄壤，诗书到后生。高年鸠杖贵，故国锦衣荣。他日兰亭会，何由见老成。"}