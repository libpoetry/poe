{"id":"924637","title":"舟中听琴","dynasty":"宋","author":"苏辙","text":"江流浩浩群动息，琴声琅琅中夜鸣。水深天阔音响远，仰视牛斗皆从横。昔有至人爱奇曲，学之三岁终无成。一朝随师过沧海，留置绝岛不复迎。终年见怪心自感，海水震掉鱼龙惊。翻回荡潏有遗韵，琴意忽忽从此生。师来迎笑问所得，抚手无言心已明。世人嚣嚣好丝竹，撞钟击鼓浪谓荣。安知江琴韵超绝，摆耳大笑不肯听。"}