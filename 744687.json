{"id":"744687","title":"唐景龙观钟铭拓本","dynasty":"清","author":"金衍宗","text":"天堂神宫拜图册，铜匦金轮置庭室。阿师血像高百寻，未有淫昏不佞佛。斗南一人忠回天，鹉翼双垂幸未折。乐章旋奏桑条韦，晨牝当阳甘覆辙。猖狂但乞二氏灵，慧范崇恩并加秩。帝后争营佛寺新，观亦落成景龙日。莲台璎珞月双圆，椒殿衣裙云五色。至尊惨继东宫戕，仙佛几曾裨毫末。景云反正由平王，冥助何关法善术。金仙玉真秾如华，两两黄紽改妆抹。铸钟作铭帝观书，楷法犹徒八分出。铭辞骈俪踵齐梁，起草知经谁手笔。得无昭容秤量余，鬼蜮风流巧涂泽。佛耶仙耶安可诬，地狱正为是人设。"}