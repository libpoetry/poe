{"id":"38705","title":"游仙·湣俗从迁谢","dynasty":"唐代","author":"吴筠","text":"湣俗从迁谢，寻仙去沦没。三元有真人，与我生道骨。凌晨吸丹景，入夜饮黄月。百关弥调畅，方寸益清越。栖神合虚无，洞览周恍惚。不觉随玉皇，焚香诣金阙。西龟初定箓，东华已校名。三官无遗谴，七祖升云輧。体妙尘累隔，心微玄化并。一朝出天地，亿载犹童婴。使我齐浩劫，萧萧宴玉清。"}