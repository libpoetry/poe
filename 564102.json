{"id":"564102","title":"拟古二十七首 其三","dynasty":"明","author":"孙承恩","text":"我有一良剑，传是古镆铘。自信靡文饰，埋没溷泥沙。惨淡无晶光，斑剥生铁花。世人亦有宝，诩诩各自誇。磨淬明白雪，本质固无加。百金饰剑首，金珠灿星霞。一朝售之市，传观共称佳。我剑亦在侧，唾手争喧哗。好恶莫容辨，抚之自咨嗟。什袭始有待，终必遇张华。"}