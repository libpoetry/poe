{"id":"279364","title":"念奴娇·乙丑归自庐陵，僦屋东湖，未果，经苏圃有怀云卿，用竹垞韵","dynasty":"现代","author":"周岸登","text":"半弓方罫，叹闭门种菜，东湖栖泊。锦水花潭家万里，心事汉阴聊托。孺子亭南，澹台墓北，暂寄田居乐。碧鲜朱槿，望秋先补篱落。休说识字耕夫，南山种豆，歌罢还孤酌。束帛千旌愁搅睡，蛮语懒参戎幕。一语知几，故人多谢阖户舟藏壑。汉书留案，去时忘挂牛角。"}