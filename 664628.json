{"id":"664628","title":"游仙岩","dynasty":"明","author":"边贡","text":"黄帝昔好道，相传驻此山。至今鍊药处，犹见五云还。丹井霞空聚，清池水自潺。凤笙归寂寞，龙驾绝追攀。旷劫留仙迹，何年启佛关。看花周法界，钟鼓隔人寰。瀑响千岩应，潭虚万象閒。排空云木古，夹道翠泉环。涧鹿冲人返，山花照酒殷。寺荒翻雅淡，僧老更萧閒。问法空群妄，探奇始一斑。未能兼吏隐，回首愧尘颜。"}