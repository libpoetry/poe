{"id":"678019","title":"应朋来临别索题存耕旧隐图","dynasty":"明","author":"戴奎","text":"忆昔百丈岩前游，泊船去登湖上楼。天清野旷一凝望，锦屏森列当前头。中见苍厓拔地起，绝怜嘉木连云稠。䆗窱回溪出僧宇，参差危壑生悬流。人言此地倘归隐，布衣便欲轻公侯。茆屋春深薜荔长，石栏路绕丛篁幽。长镵茯苓静可斸，空林柿叶寒仍收。回头世事忽如猬，廿年误向红尘里。不知何日继追寻，每忆此山劳梦寐。应君示我新画图，开卷中堂起烟雾。摩挲浓墨思旧经，却似登楼看山处。君谓松根即故庐，一榻左右俱图书。沙田水足牛力壮，归耕试论今何如。"}