{"id":"245712","title":"沁园春·思发花前","dynasty":"现代","author":"王韶生","text":"思发花前，望损长天，最忆玉人。念长卿游倦，文通才减，摩挲两鬓，逐逐征尘。以指当薪，春泥可喻，昔者何曾举自珍。年光转，惧修名不立，负却芳辰。挥巾。有酒沾唇。我早悟河山幻此身。幸朝攀兰桂，夕纕蕙芷，亲交姱美，转觉温存。谁妒娥眉，常施慧眼，流水停云思不群。平生意，既倾心侠隐，还愧天民。"}