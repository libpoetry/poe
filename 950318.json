{"id":"950318","title":"中原民谣 雨木冰","dynasty":"宋","author":"周麟之","text":"雨木冰，贯珠络玉千葩明。横鞭一拂条叶动，宝钗堕地声铿鍧。昨日登车天地墨，怪雨盲风起东北。俄然散雹乱飞霙，流淖满途深没膝。前车折轴不得行，后车脱辐泥翻轭。晓来廓氛天宇清，万象夺目何晶瑩。凛如介士执矛戟，四野列阵霜雪凝。汴河堤上民惊诧，问是何祥木冰稼。平生有眼未曾看，旧说惟闻达官怕。车中嗫嚅齐鲁生，尝学五传窥遗经。因言前哲论灾异，占曰庶人皆执兵。只应北地干戈起，草木如人刃相倚。莫忧胡儿饮泗水，尽道明年佛狸死。"}