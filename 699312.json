{"id":"699312","title":"赠江进之","dynasty":"明","author":"袁宏道","text":"苑花经四果，门柳近千枝。年俭迟君俸，官贫独我知。痛民心似病，感事泪成诗。不是催科拙，由来薄茧丝。数叠铜符篆，一挥案牍尘。宾朋嗔事简，妻子怪官贫。德畏民无狱，道治鬼不神。知君本仙令，家世武陵人。窥铜怜貌减，裹鬓觉霜欺。乡语青奴误，官情白鸟知。佳儿能问字，小妇与填词。解得庭中乐，闲官亦可为。几年名茂宰，艳冶古长洲。霸气吴宫尽，涛声震泽秋。花深苑作国，人去馆为楼。箫管家家曲，那能不醉侯。端居持简体，吏隐见仙才。案牍皆诗料，纷庬入酒杯。横乌移卯去，灵鹊抱巢来。一见逍遥作，知君笑口开。债子今应长，钱儿久不神。簿书行流水，参佐拥空尘。蓄古频分客，题诗每向人。退斋修竹里，盆沼漾文鳞。尝胆经时苦，劳薪几日休。秃须黄印绶，芒履黑平头。簿领分从事，腰肢恼督邮。可怜人似玉，赢得发如秋。专诸遗旧剑，西子变新娥。国大游民聚，时清艳事多。炫城花似面，络地水如罗。团扇前溪上，吴娘唱子歌。"}