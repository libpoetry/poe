{"id":"685466","title":"归兴诗六首","dynasty":"明","author":"邓云霄","text":"世路纷惊眼，瞿塘更孟门。缴还腰下组，归去谷中村。桂树堪招隐，桃花欲问源。从今三径草，不敢怨王孙。龙性谁能降，鸥盟自可亲。好将湘上水，一洗马前尘。蕙帐眠山月，荷衣伴角巾。罗浮峰四百，猿鸟已迎人。岂为疑蛇影，吾其料虎须。生来无媚骨，故态本狂奴。仙境多羊石，南溟胜镜湖。何妨携雨管，窗下著潜夫。故乡今已到，更有醉中乡。儿解腌蒲俎，妻能录酒方。朝朝九酝里，日日七贤旁。莫笑馀全懒，栽花雨后忙。一村如斗大，烟月颇无边。已创祝鸡栅，还开放鹤田。浦沙堪系艇，鱼鳖不论钱。直到归耕处，方知沮溺贤。竹园吾旧里，改号小柴桑。松菊径还在，壶觞日更长。云边闻吠犬，花下问渔郎。谁似清都客，惟留鹿鹤粮。"}