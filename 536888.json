{"id":"536888","title":"寿宁侯故第歌","dynasty":"明","author":"王世贞","text":"谁家甲第横道周，路人齐指寿宁侯。空馀棨戟连云暗，不见轩车学水流。卧壁蟏蛸閒向暮，当门鸟雀乱先秋。道傍老翁眠不起，自谓能言寿宁事。貂珥那传就日功，椒房已挟薰天势。当年兄弟同侍直，白马前后黄金勒。天子宫中赐欢笑，五侯门外看颜色。有时日晡复召宴，龙锁东华归不得。秃袖黄衫倚醉逃，别院春风坠香帻。邓山横压蜀云低，郭穴偏承汉露滋。去夺冠军沁水里，凿成安乐定昆池。初来后厕浑疑错，乍入危栖意欲迷。三尺珊瑚斗如意，千金蹀躞射弹棋。歌屏掩翠镜窥红，妆粉围春肉阵风。急管瀪弦开永巷，朱帘高栋胜离宫。石家富贵乾坤小，霍氏功名旦夕空。可怜世路同转毂，君恩覆水难再复。西第千甍不足居，东门尺土翻相逐。陇头寒食麦饭青，若敖无人馁鬼哭。君不见羊肠峻阪危插空，后车肯问前车覆。"}