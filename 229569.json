{"id":"229569","title":"念奴娇·平湖阁上","dynasty":"宋代","author":"石孝友","text":"平湖阁上，正残虹挂雨，微云擎月。万顷琉璃秋向冷，忍便翠销红歇。北海樽罍，西园游宴，兴逸湖山发。飞尘不到，坐移蓬岛珠阙。莫厌笑口频开，少年行乐事，转头胡越。公子多情真爱客，敢惮深杯百罚。太一舟轻，芙蓉城锁，醉指神仙窟。乘风归去，尽教吹乱华发。"}