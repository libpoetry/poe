{"id":"1224551","title":"晚泊贵溪游象山昭真观","dynasty":"元","author":"柳贯","text":"舟行弋阳道，山石多异状。嵌空露钟窾，屹立俨圭鬯。沿洄百数里，璆铁森相向。最奇象岩下，仙馆占丹嶂。舍棹遵微行，松篁插云上。开门看青壁，左右挟高闶。飞雨洒面来，轻飙入檐飏。道人出迎客，牖户坐南向。延登升仙台，境肃神滋王。不知日车侧，但觉天宇旷。我生名山游，正费屐几两。采真喜初遇，恋胜期屡访。布帆催夕举，未敢恨飘荡。水深彭蠡湖，两眸更东望。"}