{"id":"807306","title":"满庭芳  寿大司农梁苍岩先生","dynasty":"清","author":"陈维崧","text":"黄阁勋名，黑头卿相，瑶池第一神仙。蕉林书屋，烟景胜平泉。珠岛花洋万里，牙樯送、南海归船。还朝后，锦袍茜袖，长侍紫宸前。华筵。群献斝，升平法曲，象管鹍弦。有尚书红杏，丽句新填。岁岁凤城今夜，阳回处、暖在春先。缃梅绽，风光正好，次第到秋千。"}