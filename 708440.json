{"id":"708440","title":"满庭芳  季弟孝积生辰宴集","dynasty":"明末清初","author":"龚鼎孳","text":"明月故乡，白头兄弟，欢场又是离筵。黄花紫蟹，风物自年年。四壁图书潇洒，那更说。问舍求田。坐中客，连车结驷，千里诵豪贤。吾衰今已甚，芳樽翠袖，牵率周旋。算侯封相印，不换诗篇。让汝青云事业，乌衣巷，簪笏盈前。还相约，五湖烟水，妻子鹿门仙。"}