{"id":"1207445","title":"沁园春 次张可与郎中韵可与郎中与晋卿德昌以乐府相唱酬不揆奉次","dynasty":"元","author":"魏初","text":"三子追随，文笔峥嵘，相如上林。正遥山雨过，岚光涌翠，平湖风起，天气行金。老我何堪，颓然于上，得共停舟赏此音。高歌罢，似千山月冷，万壑龙吟。玻瓈莫厌杯深。尽尘土、机关苦用心。对湖山如此，安能不醉，交亲知己，何处重寻。慷慨中流，阑干拍遍，离合悲欢一古今。明朝去，向滕王阁上，暮两孤斟。"}