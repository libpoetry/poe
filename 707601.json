{"id":"707601","title":"风流子　　为鹿城李三一寿","dynasty":"明末清初","author":"吴伟业","text":"青山当户牗，秋光霁、明月倒壶觞。羡金粟道人，草堂松竹，青莲居士，藜阁文章。传家久，朱门开累叶，画省付诸郎。绿酒黄花，渊明高卧，红颜白发，樊素新妆。登高频回首，江南旧恨在，铁笛沧浪。十载故园兵火，三径都荒。待山园再葺，读书万卷，湖田晚熟，纵博千场。老子婆娑不浅，尽意疏狂。"}