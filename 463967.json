{"id":"463967","title":"观水墨动画《山水情》感作","dynasty":"当代","author":"杨雪窗","text":"五剧惊飞毂，倚天楼似锷。缁尘厚我衣，何以专溪壑。凝睇小丹青，冥冥招楚魄。老者抱琴还，少者渡头泊。雁起水云间，一篙烟漠漠。野筑养沉痾，山岚窗外落。少者学调弦，老者垂纶乐。坠花逐水香，时见潜鳞跃。日晏冥烟合，飞鸟欣有托。流光若转轮，别离意萧索。洒泣抚丝桐，危峦望依约。曲终人独远，杳然入寥廓。觉来知底处，馀音绕海角。客魂与之去，苍茫无地著。"}