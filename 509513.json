{"id":"509513","title":"近得文儿书报数年间置有田若干亩予窃自念平生宦拙未尝有私积遗文惟南京常禄付文置产亦未必遽能得如此之多诚吾儿干蛊才优节缩日用所致也昌黎先生尝曰中世士大夫以官为家罢则无所于归吾今有所归志可遂矣喜甚赋诗美之且期望之","dynasty":"明","author":"韩雍","text":"乡井良田二十丘，吾儿何力遽能求。积金自愧元无计，干蛊谁知尽有谋。半世苦心天不负，满怀归兴我何忧。老来惟是书香愿，愿见成名慰白头。"}