{"id":"1123619","title":"高宗皇帝挽词","dynasty":"宋","author":"赵慎","text":"草昧千龄旦，飙回九县尘。皇天开我宋，丹极下真人。指顾山河定，欢呼历数新。断鳌重立极，更与物为春。赤伏兴王业，巍巍四十年。佛狸方送死，天马合争先。自厌兵车会，亲提造化权。此疆并尔界，恩德到渊泉。揖逊光尧德，重华愧有虞。居然将菲质，正尔绍皇图。履焘兼君父，文明炤典谟。大恩浑未报，血泪一时俱。不谓神仙窟，今时异昔时。鼎湖龙去远，社首凤来迟。顾毕三年制，惊闻七月期。痛心思继代，不忘有声诗。梦断尧千岁，神游汉五陵。洛京元在望，禹穴且相仍。仗卫凄烟合，笳箫冻雨凝。漫磨千丈石，未是颂中兴。"}