{"id":"1193495","title":"表夏十首 其二","dynasty":"唐","author":"元稹","text":"初日满阶前，轻风动帘影。旬时得休浣，高卧阅清景。僮儿拂巾箱，鸦轧深林井。心到物自闲，何劳远箕颍。江瘴炎夏早，蒸腾信难度。今宵好风月，独此荒庭趣。露叶倾暗光，流星委馀素。但恐清夜徂，讵悲朝景暮。流芳递炎景，繁英尽寥落。公署香满庭，晴霞覆阑药。裁红起高燄，缀绿排新萼。凭此遣幽怀，非言念将谑。红丝散芳树，旋转光风急。烟泛被笼香，露浓妆面湿。佳人不在此，恨望阶前立。忽厌夏景长，今春行已及。百舌渐吞声，黄莺正娇小。云鸿方警夜，笼鸡已鸣晓。当时客自适，运去谁能矫。莫厌夏虫多，蜩螗定相扰。翩翩帘外燕，戢戢巢内雏。啖食筋力尽，毛衣成紫襦。朝来各飞去，雄雌梁上呼。养子将备老，恶儿那胜无。西山夏雪消，江势东南泻。风波高若天，滟滪低于马。正被黄牛旋，难期白帝下。我在平地行，翻忧济川者。灵均死波后，是节常浴兰。綵缕碧筠粽，香粳白玉团。逝者良自苦，今人反为欢。哀哉徇名士，没命求所难。"}