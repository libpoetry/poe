{"id":"701190","title":"武缘龙池二章","dynasty":"明","author":"符锡","text":"灵泉秘武水，气蒸翼轸西。自有天地来，谁能测端倪。混混无终极，上与星汉通。纵观一稊米，万象森鸿蒙。俯瞰神龙宅，仰跻玄帝宫。玄宫何所见，亭亭两苍松。松稍挂明月，倒景西池中。龙惊卧不稳，喷涛射晴空。雷雨霎然至，震惊镆铘峰。居人皆辟易，行者迷西东。怪此不移时，谭笑曾未终。回视灵泉上，澹烟横白虹。白水池澈底，龙宫亦何奇。灵秘闻柯宰，因之号龙池。胜日招我游，伏枕负幽期。眷此不能寐，假舟仍独之。童□二三子，春服来相随。褰裳漱玉齿，晚帽挂松枝。遥望天井山，坐题五海诗。正气亿千载，妖氛几何时。大哉圣人言，与点岂吾欺。为道弦歌宰，重游须及兹。"}