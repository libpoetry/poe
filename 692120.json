{"id":"692120","title":"代建安从军公燕诗并引 代文帝","dynasty":"明","author":"李攀龙","text":"长驱下广陵，观兵东南疆。方舟被大海，万骑纷纵横。旌旗随波靡，组练远茫茫。中流震金鼓，士马何激扬。铠甲生悲风，千里一锵锵。白羽所漂摇，浮云自低昂。抚剑登高城，我军正相望。零雨有遗篇，咏言难可忘。太常摩回飙，旗帜何翩翩。屯吹弥故垒，列舟竟长川。登樯望四野，萧条无人烟。高墉走狐兔，荆棘动参天。抚剑下中流，甲士罗东西。赋诗写其怀，随波以潺湲。从军在万里，惆怅私其怜。丈夫志万里，慷慨事四方。我后振威灵，六军乃激扬。分旗建东岳，耀武临江湘。鸣镝控流飙，利剑捷秋霜。长驱下淮泗，人马自生光。戈矛何参差，方舟正纵横。何言为国雠，一举披旧疆。解徒旆言入，歌舞旋许昌。离宫大飨士，劳赐以次行。君子念在御，赋诗垂华芳。方舟何翩翩，素波亦萧萧。蒹葭澹馀映，长樯激流飙。抚剑登高防，人马且逍遥。空城何所有，杀气蔽旌旄。日夕见烟火，四野飞蓬蒿。边声起大江，谁知我心劳。从军殊复乐，菲薄愧铅刀。浮云肃四野，流飙殷悲音。边地一何苦，慷慨难为心。饮马长城下，水寒窟且深。白骨撑路出，杀气驾重阴。将建大举功，干戈日相寻。骋哉书檄驰，纵横正如林。身在记室中，慊慊匪自今。男儿念钟鼎，谁能常滞淫。自我出从军，涉旬东南行。文学托后乘，顾瞻亦已深。中流万艘集，陶陶层波生。凄风旗帜繁，秋日戈甲精。沈阴结战气，唯闻金鼓声。壮士何飞扬，各愿一先鸣。志已驰九关，岂但怀不庭。虽君在只尺，搔首未遑宁。我后赫斯怒，整驾东南征。六军如飞集，列植龙陂城。皑皑霜风至，肃萧戈甲鸣。长飙转沙砾，仰视白日冥。流波一何劲，金鼓悲且清。连鸢下青云，毛血洒隰坰。发机入微妙，观者无不惊。壮士以慷慨，各奋先登情。释此荐嘉客，濡翰叙平生。篇章信绮丽，新诗雅以精。小臣在缇幕，起坐怀同声。戎事谅非难，但恐沈痼婴。郁郁西北云，千里驱重阴。临江大耀士，方舟载浮沈。连波响风雨，长緤纷悲吟。分曹命超距，逸气不可禁。君子在行伍，常怀饥渴心。非不愧细微，良遇日以深。故山何时旋，徘徊中自任。高城苦多阴，秋日殊复悲。边声薄暮起，但见浮云飞。霜气劲且繁，河汉寒无晖。三星何踯躅，皎月正徘徊。流飙西北至，征马鸣相依。自知从君乐，谁能常不归。"}