{"id":"703153","title":"吴人郑速季入邺省兄中伯每谈倭寇之乱久而思归赋此以赠三首","dynasty":"明","author":"谢榛","text":"驱马来河朔，云愁故国赊。干戈身是赘，道路酒为家。海戍多归雁，江城几落花。白头弟兄在，急难复何嗟。江南兵未息，朝野共忧端。战伐疲吴税，功名老汉官。天空山雾惨，地坼海涛寒。妻子书难达，华亭梦里看。我惜吴门客，言归动是哀。形容愁里变，离乱死中来。家远身犹滞，田荒赋几催。时清渡江去，长啸虎丘台。"}