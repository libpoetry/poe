{"id":"814957","title":"青玉案二首","dynasty":"清","author":"奕绘","text":"和阗玉似梅花白，便琢作、梅花式。一朵特肥余朵弱。其容一掬，其周一尺，插个匙儿得。进华秋露亲斟酌，冰雪肌肤沁香墨。净几明窗端砚侧。用来一滴，看来一色，神物天然合。断云疏雨梧桐院，更零落、闲花片。一径芳苔随步软。樱桃红滴，芭蕉绿展，蛱蝶深深见。薰风又逐年光转，手把轻罗小团扇。新霁暮天澄碧远。曲栏干外，一双飞燕，斑竹垂帘卷。"}