{"id":"1237402","title":"春日郊行杂兴三首","dynasty":"元","author":"黄溍","text":"忽忽时频异，垂垂花正繁。登临聊极目，出处可忘言。风急江光乱，春浓野色昏。旧游嗟契阔，览物思空存。五亩清江曲，为农计末疏。那无经世策，宜付绝交书。野笛吹频歇，渔舟去若虚。卜居能有待，天地本吾庐。高兴真谁共，佳辰秪屡经。天清风细细，花远树冥冥。胜事今非昔，狂歌醉欲醒。终南飞鸟外，一发向来青。"}