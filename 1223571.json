{"id":"1223571","title":"九日登凤宁山","dynasty":"元","author":"许有壬","text":"亭亭凤宁山，形势若飞动。胡为不飞去，仙真此抟控。灵迹既不閟，烟霞遂增重。城居见其图，清赏时入梦。本朝事幽寻，霜风肃飞鞚。适与佳节会，更与佳人共。危亭搆两翼，飞云连画栋。翠柏泻秋声，红树列清供。遐观千里近，长歌百杯送。洹流嗽其根，俯瞰清可弄。陟降自忘疲，酬酢益豪纵。牛山何用悲，兹方待鸣凤。"}