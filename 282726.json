{"id":"282726","title":"桂枝香·牛首山即兴","dynasty":"现代","author":"俞律","text":"风云合沓，作万古神奇，双阜如角。满目荒凉唯有，野花含馥。峰悬石丑无人处，恋残阳、鹊鸟相逐。山田耕罢，农夫无事，野烟炊粥。问足下、当年荣辱。念渫血江东，千死相续。鼙鼓声中谈笑，饥餐胡肉。悄然万古皆流水，但秦淮鹭翔鸥浴。而今俯首，谁家孺子，倚天吹竹。"}