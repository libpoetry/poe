{"id":"735896","title":"洞庭龙女歌","dynasty":"清","author":"顾景星","text":"泾川小妹洞庭女，暮牧乖龙夜行雨。?驾迎归鱼媵愁，海天春风浩无主。犀钗割水魮珠滑，彩衣帝锡琅璈八。星机繀雾虙妃裙，鲛匹凌波雒神袜。银汉通光月漉漉，桂华倒映鼍鳞屋。洗妆浴日瀛浪红，起扫空青两蛾绿。饵郎灵药十千年，榆旁植柳姓在天。七条縆水弹哀弦，九州平地移寒烟。"}