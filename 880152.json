{"id":"880152","title":"东禅百韵","dynasty":"宋","author":"刘宰","text":"群居厌嚣烦，兀坐怅离索。动静两何心，求端徯先觉。张氏好兄弟，同游得先诺。重以临邛客，雍容出莲幕。二难秀金枝，高会困酬酢。客来惊醉梦，倒屣出帘箔。符子方下帷，训子传家学。汤子方涉笔，词赋工雕斲。闭门各有适，跫然闻剥啄。钱君丈人行，邂逅同出郭。冲飙翼飞盖，宿润沾芒屩。山僧迎户外，萧散出林鹤。升堂忽起敬，先正事超卓。于今国犹活，繄尔尽忠恪。禅房灯火闇，遗像丹青落。惟馀我辈人，往事记其略。缅怀百年后，贤愚一丘貉。风炉催煮茗，胸次浇磊落。开轩一凝睇，伟观夺岩壑。古木矫龙蛇，藤萝喧鸟雀。亭亭阶前竹，左右森矛槊。老干欲摩空，稚绿犹含箨。微风度疏棂，万窍呈笙籥。鼎来闻歌呼，冠带亦褒博。汝岂陈孟公，四坐为惊愕。祸福宁所知，字画妄穿凿。俳优时所拙，掀髯资一噱。山僧如有意，太息事殊昨。众真拥灵君，昨梦非冥漠。人情良易感，意气随飘泊。焉知宋玉赋，浪费屠门嚼。朝云无定姿，密意终难托。弃置勿重陈，声色等臭恶。觞行奉壶矢，尚想古乐乐。围棋对空枰，白日忽飞雹。势成秦始大，计误鲁日削。将士儿戏尔，回旋守宫钥。车马或殆烦，俘虏到帏幄。张拳合奇偶，奋臂几攫搏。嘉名袭百子，覆射师方朔。数穷或自蹈，世事真难度。情性渐浩浩，奥义相磨琢。寿夭徵彭殇，小大稽鹏鸒。天高何所悬，地垕何所著。孰怒而雷震，孰笑而电烁。兴王悼茕独，季世惨炮烙。道隆此何幸，道降此何薄。生乎谁汝恩，逝矣谁汝虐。毫釐有必争，司马振铙镯。义正誓不屈，勇士赴鼎镬。少焉两忘言，水净潜鳞灼。行乐未有极，暮霞横日脚。催归走童隶，欲去仍复却。顾瞻忽有念，郁悒忘谐谑。凿井成先志，结甃石凿凿。危亭俯逵道，栋宇更旁拓。北牖瞰清渠，西轩粲花药。借问彼何营，游手事蒲博。荆簪田家妇，群居勇奔跃。有问不能对，彼岂弃耕穫。似言岁苦饥，货鬻逮钱镈。多谢贤令君，恻怛忧民瘼。精诚彻高厚，一雨洗炎熇。种艺贵及时，少稽沟浍涸。丁钱曾几何，秋苗遗合勺。牌追甚星火，胥吏踰毒蠚。或云勾稽职，久矣废矩彟。催科苦重叠，受害遍贫弱。丁壮腹难枵，努力重锄穫。老妇徒跣去，讵敢辞笞掠。暮归已戴星，晨出鸡咿喔。疾行君勿嗤，寸步千里邈。吾闻古哲王，重本抑末作。岂其倚市门，馀财暨丹雘。而此力田民，往往困椎剥。令君诚昭昭，忠告期谔谔。念此久忘归，露濡襟袖渥。馀香来佛殿，幽响动檐铎。空庭炳双烛，木末翻鸟鹊。清兴浩无涯，洗盏复更酌。残杯屏督邮，珍送来丝络。兹欢诚有馀，兹会叹难数。别驾人中仙，精爽排秋鹗。六年脱曹尉，缇车佐方岳。少须尺一诏，归持紫荷橐。堂堂蒲圻掾，少学鄙卫霍。栖迟绾黄绶，百鍊敛锋锷。踞鞍尚堪行，投笔清河洛。含山控边陲，壮志方蹻蹻。逝将策殊勋，恩光辉棣萼。粹然六君子，总抱荆山璞。或登贤能书，拿云出头角。或游王侯间，健笔驱蛟鳄。或欲振家声，尘言束高阁。行矣拔连茹，大廷副亲擢。谁其恋乡邑，株守甘龌龊。惟予与世违，自分同尺蠖。他时一樽酒，重赴山僧约。"}