{"id":"581640","title":"人有不恤其幼子欲去其妻者作双莺诗以讽之","dynasty":"明","author":"苏葵","text":"摄提司令东风生，黄莺飞上高枝鸣。雌雄两两更相逐，睍睆双啼如一声。拮据不惜为巢苦，户牖绸缪避风雨。巢成爵跃共欢忻，伏卵为雏切心苦。双雏褪壳毫始丝，雌去雄来争顾之。衔虫啄蜢尽哺育，双雏虽饱雌雄饥。雌羸雄瘦不自惜，捕得螳螂正堪食。忍涎仍复置巢中，喂养惟期长双翼。此时雄亦如雌心，雌顾雄啼情更深。忽朝风入高枝恶，吹散雌雄无好音。双雏翼短口尚黄，依巢望母何悽惶。母飞却堕归幽谷，弃隔双雏真断肠。不徒空抱怀雏怨，目断乔林雄未见。数声激切诉苍空，口裂肠枯血如溅。雄兮雄兮影亦单，雌如未老应教还。生来恩爱岂堪断，合并免使双雏寒。雏闻母归忻扑扑，雌亦呼雄顾雏乐。始知大造转慈仁，也应忘却东风恶。"}