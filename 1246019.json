{"id":"1246019","title":"题仲山和尚群鱼图","dynasty":"元末明初","author":"刘基","text":"濠梁之乐谁能写，袁蚁死后无画者。上人安知身非鱼，援毫貌出态更殊。剡藤素拂秋云冷，眼前惊见沧江永。翠尾轻披水上萍，玉鳞倒漾空中影。前行十二相回环，吹涝喣沫渊沄间。最后群趋俨成列，皎若寒霄舞流雪。却思昨夜风雨来，赤鲤已去随奔雷。鲰鲜不作霄汉梦，潜心泳暖何悠哉。赠言还画重太息，芒鞋竹杖今何适。慎勿作海水汹涌龙峥嵘，空令素壁凝尘生。"}