{"id":"564115","title":"拟古二十七首 其十六","dynasty":"明","author":"孙承恩","text":"万事等刍狗，所贵惟此身。六凿相披攘，汩没丧天真。人生非金石，今古一旦昏。朱颜不禁秋，飒然变埃尘。古来贤豪士，用世多苦辛。身后竟如何，漫有空名存。空名载方册，逝者宁复闻。徒令雌黄徒，颠倒播喉唇。飘摇广成子，脱屣离垢氛。乘云驾飞龙，万古谁能驯。"}