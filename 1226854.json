{"id":"1226854","title":"范宽雪山图","dynasty":"元","author":"鲜于枢","text":"前山积雪深，隐约形体具。后山雪不到，槎牙头角露。远近复有千万山，一一倚空含太素。悬厓断溜风满壑，野店闭门风倒树。店前二客欲安往，一尚稍前一回步。仲冬胡为开此图，寒气满堂风景暮。荆关以后世有人，几人能写山水真。李郭惜墨固自好，晻霭但若浮空云。岂如宽也老笔夺造化，苍顽万仞手可扪，匡庐彭蠡雁荡穷海垠。江南山水固潇洒，敢与嵩高泰华争雄尊。宽也生长嵩华间，下视庸史如埃尘。乱离何处得此本，张侯好事轻千缗。我家汴水湄，境与嵩华邻。平生亦有山水癖，爱而不见今十春。他日思归不可遏，杖藜载酒来敲门。"}