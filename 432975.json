{"id":"432975","title":"木兰花令 二首","dynasty":"近现代","author":"胡士瑩","text":"故园花事垂垂浅，瞥眼韶华真一箭。欲知蜂蝶往来心，试看枝头开落旋。昨宵梦里分明见，谁分梦醒天样远。看花须及少年时，作计归来今未晚。人间风月堪留恋，青鬓朱颜谁不羡。桃花人面玉余娇，杨柳腰身风里软。城南芳约匆匆变，检点馀春无一半。天涯酒醒杜鹃啼，不信行人肠不断。"}