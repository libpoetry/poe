{"id":"467695","title":"七绝十一首","dynasty":"当代","author":"崔荣江","text":"碧落方塘两辟尘，芰荷微曳水微皴。遥看明月生清白，为我中宵照一轮。隔年犹忆傍花时，花首羞为客久垂。但得心香呵一掌，于今不复折他枝。谁教愁重压眉低，一帕金丝不肯提。怕绣鸳鸯生好梦，醒来人却隔东西。阖帘长睫隔纤尘，养澈秋池润一春。无那流年褪颜色，为君留却是天真。明月如心缺亦明，新词拙短也芹诚。惜君未刻三生石，枉负今宵是好晴。一掸笺尘读旧章，心槎夤夜复沧浪。行间依旧耽情句，偏又残钩照两忘。荷角樱唇两点朱，小舟撑远且为庐。藕花深处轻轻问，腕底情丝早系无。偶将心核种桃儿，廿四风徊待有期。一脉春思生作粉，开花时节折于谁。生涯萍梗惯离分，折柳长亭笑别君。莫叹蓬征多硉矹，我心犹可逐高云。秋月今宵映未央，依窗挼袖忆行藏。水云时幻不堪托，唯借清华寄故乡。君心明月并昭彰，万里蓬征许一望。我借姮娥说圆满，回文得慰两愁肠。"}