{"id":"1131822","title":"用前韵成二首一以谢宪使和章一以述怀","dynasty":"宋","author":"蔡戡","text":"五岭何烦汉节临，暂来南国种棠阴。诗亲老杜真无敌，迹访涪翁尚可寻。登览漫穷千里目，衰迟唯有五湖心。江山弹压归诗伯，诗赋梅花雪片深。老去重阳又再临，等閒驹隙度光阴。虚名何苦劳方寸，直道焉能枉尺寻。夜雨梧桐惊客梦，秋风鲈鲙动归心。诏恩若许休官去，笑指山林远更深。"}