{"id":"689557","title":"乙卯季冬见白发效乐天体三首 喜白发","dynasty":"明","author":"吴俨","text":"白发新生岂少恩，天教小子渐称尊。一茎便作千茎种，四十将开八十门。拔去自家难讳老，染来何物可除根。后生切莫轻前辈，日月随君万马奔。晓来对雪常梳发，镜里何缘得上头。岂为作诗真太苦，或因谋国有深忧。官叨七品谁言贵，年过三旬未识愁。莫是家庭元有种，人言今日可凭不。人生大率百年期，四十宁当发白时。秪许头颅留少雪，可容髭发尽成丝。恒言未敢先称老，壮志安能便服衰。春笋秋禾今已悟，东坡两语是吾师。"}