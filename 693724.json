{"id":"693724","title":"次韵白雁二首","dynasty":"明","author":"陆深","text":"秋传孤雁过潇湘，人在高楼望故乡。颜色总疑新变态，羽毛错认旧随行。关山雪后寒无影，禾黍风前夜有霜。赢得光辉照尘世，久从灵沼近文王。来从星汉下潇湘，妆点枫林入醉乡。锦字传情通万里，银筝移柱送斜行。溶溶月色怜孤影，渺渺归心滞晚霜。堪叹杨雄头尽白，惟将羽猎奏君王。"}