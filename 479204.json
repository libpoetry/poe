{"id":"479204","title":"题蒙泉岳先生葡萄","dynasty":"明","author":"程敏政","text":"刘郎未撤轮台戍，使者年年向西去。宛国传将马乳来，汉宫始识葡萄树。茂陵石马秋风寒，玄香冷落黄金盘。后来尚食不到此，当时价抵千琅玕。镇夷城头初罢鼓，谪仙挥毫气如虎。一番风味眼底生，万斛骊珠手中吐。铁面长髯谁比伦，慷慨便作凉州春。兔起鹘落总天趣，日观之徒空逼真。愿子珍藏无草草，谪仙已逐秋花老。临池不觉三叹嗟，前辈风流到今少。"}