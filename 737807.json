{"id":"737807","title":"恭寿杖歌为虚舟丈赋","dynasty":"清","author":"张揆方","text":"吾闻桃竹产自铜梁山，滇池赤藤光斑斓。岂如黄山白岳千岁连理木，枝柯交错文采珊瑚殷。斫成拄杖不佻复不笨，形模两两文螭蟠。实中密节中尺度。铭词刀剑兼盂槃。恭寿先生廿年前，征车使节无时间。桐溪荆溪互游历，南走楚越西秦关。挂冠归来越一纪，买田筑室蓉湖湾。葛陂老龙手中握，踏遍江北江南山。而我百事欲屏弃，日奉谈笑开容颜。读书之台望湖阁，烟消日出悬铜钚。杖头百钱亦易办，青鞋布袜相追攀。"}