{"id":"205228","title":"将到霅陇·春峦如佳宾","dynasty":"宋代","author":"卫宗武","text":"春峦如佳宾，应接何敢暇。我来日与对，不觉迫初夏。繁林涌翠雾，经综密无罅。鸣鸟间啼莺，郑音忽奏雅。萋萋碧草间，晔晔赪紫亚。幽栖绝俗交，燕坐陪僧话。论事覈古今，谈禅悟生化。新茗瀹云涛，迥胜酒新醡。嘉蔬煮玉版，可鄙食肉者。时诵渊明诗，万虑足陶写。芳春背人去，归舟行步驾。好山不可载，写入无声画。"}