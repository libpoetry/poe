{"id":"609812","title":"吁哀","dynasty":"明","author":"韩上桂","text":"涉冬背秋兮，草木黄落。道行江峡兮，山川寥廓。忽闻讣哀兮，震欲摧魂。有考而弗迨养兮，胡庸厥身。托轻篮以宵奔兮，继之以驰骑。复敝策而弗前兮，步嵚岑而愿至。余马蹇余足罢兮，几颠陨而莫憩。涕滂沱以交洒兮，目淫淫而靡乾。声哽咽以悽楚兮，气郁结其若吞。面垢墨以骇瞩兮，骨槎牙而凋残。夜吁枕而弗寐兮，昼饮泣而不能餐。愿从余考于杳冥兮，惧前愤之未释。眷北堂之悴萱兮，苟存生乎朝夕。仇力壮而难克兮，觉烦惋之填胸。据三窟以自庇兮，顾执获之无从。守余志以终效兮，冀凶毒之有穷。天道若昧兮，网疏无失。畴宿美而弗宣兮，畴袭昏而弗削。愚公之移山兮，靡贰厥诚。精卫之衔木石兮，东海扬尘。贞苟操而未变兮，何病力之绵也。捐余躯以就之兮，求无负于涕之先也。余骛险以申志兮，众口狺而吠余。曰胡修怨于既往兮，不隐嘿以宁居。余知冒刃之衔伤兮，悲思而不可遏也。毕余诚而下陨兮，其犹愈夫枉之活也。余倖生亦既久兮，何缠牵而弗割也。知濒死而奋触兮，祈以致帝之罚也。乱曰：猿猿之慄，履霜枝兮。手荓怒虿，螫弗疑兮。天不可测，吾虔以俟之兮。"}