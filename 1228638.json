{"id":"1228638","title":"送刘玉成之杭","dynasty":"元","author":"刘诜","text":"钱塘之景天下无，我昔未游知画图。吴山阑槛神仙壶，沙河灯火锦绣衢。四城翠翘上灵隐，万象画舫游西湖。孤峰梅花白雪庐，大堤杨柳黄金株。百年风物未尽改，游子那得闻其初。钱王觚棱堕秋芜，赵家宫殿佛鼓喧朝晡。西风吹潮落越峤，夜角呼月沈姑苏。刘郎妙趣世希有，五色灿烂披珊瑚。请君一往览古昔，酹以千斛之酒鹅黄酥。写以文考赋鲁城之笔千万字，吹以东坡吊孟德之箫声呜呜。归来锦囊压蹇驴，与君共簸明月珠。"}