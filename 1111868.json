{"id":"1111868","title":"溪亭春日","dynasty":"宋","author":"吴泳","text":"不必寻芳出远郊，八分春尽属亭皋。漫波绿皱一溪水，暖日红蒸千树桃。乌绕屋檐呈卦兆，鹤窥庭户听离骚。静中识得生生意，堂下蘼芜更不薅。春事无边著语难，得逢佳处辄停骖。河豚渐美誇梅十，芳草如屏说柳三。小韵作诗防跌宕，浅杯斟酒怕沉酣。买山那得青钱在，只欲花间结小庵。"}