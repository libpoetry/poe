{"id":"855530","title":"再和","dynasty":"宋","author":"王之望","text":"珠玑百斛何人付，公有诗筒来不住。出尘秀句若霞摛，走笔豪篇逾响赴。吟安一字不知老，朝作千篇犹未暮。秋天鸿鹄翥浮云，平地骅骝驱熟路。分忧制节绵万里，馀事文章兼七步。千军独扫人共惊，八面俱来我何惧。力扛九鼎更妥帖，胸蟠万卷森差互。千言未困见纵横，一点不加无谬误。音谐律吕凤凰鸣，势薄云天鹏鸟怒。流传应有贾客售，在处岂无神物护。公诗光焰千丈锦，我诗粗窘一尺布。公诗雄富百雉都，我诗穷陋三家聚。行经北海恍自失，出见西施羞反顾。残膏祇欲借邻光，馀润有如蒙晓雾。君侯雅志和薰风，圣主恩光深湛露。事业终期白日悬，功名已见青云附。愿公归侍玉皇案，天香复与金童炷。愿公西取王母环，云车直指瑶池骛。要当都俞庙堂上，岂久淹留井参度。顾我尘埃不足论，屈曲世间随所寓。"}