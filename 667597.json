{"id":"667597","title":"壮士篇","dynasty":"明","author":"王廷陈","text":"少年学剑术，英风闻九州。慷慨出门去，辞家将远游。远游欲何之，炎荒为我仇。昨闻遣飞将，召募何时休。国威有不扬，无乃壮士羞。奋矛如迅湍，拔距踰亭楼。猛气伏罴虎，腾跃捷猕猴。置身百战场，妻子不顾留。性命良足怜，聊以纾主忧。挥戈荡蛮烟，饮马江汉流。馀勇万人贾，雄杰无匹俦。功成献明庭，赐爵位通侯。"}