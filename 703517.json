{"id":"703517","title":"从驻跸峰移向阳二首","dynasty":"明","author":"释函可","text":"短发随身月一钩，拖鞋又过几峰头。不关活水终难止，只任寒云到处浮。松石何心分好丑，主宾无礼足深幽。日午一瓢夜一宿，一生如此更何求。自来不肯常安住，但有茅遮便暂栖。鸟突寒烟寻别树，风吹残雪度前溪。沙弥欢跃面多垢，耆旧威仪首尽低。最爱近村好兄弟，松花和蜜贱如泥。"}