{"id":"648053","title":"送杨参政致仕归永嘉兼简宗豫","dynasty":"明","author":"杨士奇","text":"杨大夫，起自章逢儒，清涵烱烱冰玉壶。平生胸中书万卷，上溯邹鲁窥唐虞。年未四十游帝都，朝朝冠佩明庭趋。退陪天官品量天下士，区别高下贤与愚。缙绅可望不可近，大夫自视澹若无。出佐方岳薇垣居，施政不亟亦不徐。春风披拂枯槁苏，时雨沾洒惠化敷。闽南八郡五十邑，咏歌鼓舞连道途。列圣相承三十载，大夫夷险一节终不渝。白发如丝未全老，成功而退合天道。山林钟鼎固有命，得退还应健时好。五月燕南雨晴早。清莺啼满绿杨烟，舞蝶翩翩弄芳草。大夫拂袂出都门，我往饯之心懆懆。逸翮争骞银汉云，蹇驽尚恋天闲皂。雁荡秀拔东海堧，夫容作花浦屿妍。谢公旧游清境在，解绂可以长周旋。何须吴歌越舞酣高筵，何须丹砂玉屑图永年。但令俯仰无愧天，任情随意合自然。武英学士清无恙，鹤氅云巾曰来往。太史行将望聚星，定在斗城华盖上。"}