{"id":"624377","title":"繇陆入蜀过万县雨甚泥泞今顺流抵此暑甚忽雨晴后有赋时七月望日也","dynasty":"明","author":"陈是集","text":"一署耽行役，雨过觉心凉。记及来时路，梅雨正瀼瀼。天生桥畔度，夹道丛苍莨。秀岩开锦壁，石涧响笙簧。赖此怡心目，不厌溅衣裳。今也乘苇下，秋月聘溪光。适会所经地，如友晤他乡。把盏试长眺，清飙一何扬。僮仆亦以喜，巫峰路不长。明朝荡漾去，楚水接清湘。"}