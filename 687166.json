{"id":"687166","title":"天寿山公干二首","dynasty":"明","author":"刘麟","text":"风雨驱车出禁城，侍臣辞印暂经营。壮游兄弟今谁健，老去君臣自有情。千古威灵如日近，九霄香火与云平。椒房七载恩多少，漫别君王向此行。鹤袍病骨兼山役，祷祭虔诚欲代天。雨过红门千嶂出，云归玉殿九龙眠。诛茅辟土怜今日，短柏新松拟万年。圣寿无疆仙驭远，老臣垂涕洒寒泉。"}