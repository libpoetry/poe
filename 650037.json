{"id":"650037","title":"白云书舍","dynasty":"明","author":"李时勉","text":"白云飞绕秦川山，山中人与云俱閒。黄金满籯未足贵，贮书万卷不为难。书日益多心益喜，欲把箕裘遗诸子。天上楼成忽见招，身后经传竟谁是。丁宁为语结发人，我死儿存书可亲。莫言孤寡即消落，当知富贵须辛勤。妻贤子孝念遗训，下帷读书初发愤。十载犹闻佔毕声，九霄忽睹鲲鹏运。虎榜春题姓字香，簪缨曳绂在周行。乌府争看新锦绣，白云还忆旧山房。山房书在人已逝，慈颜远隔萦离思。一望云山更怆神，独宿霜台不成寐。昨来北阙荷恩荣，褒封应慰倚门情。郎官追赠贲幽壤，昼绣东来别上京。上京渐远云渐近，浙水东头是乡郡。昔年猿鹤骇衣冠，此日风云护门径。綵衣舞罢望天门，思将忠赤答君恩。焉能久作林泉客，还欲离家辞白云。"}