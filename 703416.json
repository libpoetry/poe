{"id":"703416","title":"观春燕有作","dynasty":"明","author":"释今严","text":"傍檐依户语喧喧，似却如前势欲翻。弱羽岂能栖画栋，孤飞只合向蓬门。不知旧宅归新主，但到深春忆故园。莫讶华堂空有梦，肯容相近即深恩。差池群起逐朝晖，乍得随风入绣闱。遥望柏梁频自语，却怜朱户几翻飞。春秋代序身长客，毛羽飘零意暂违。金殿玉楼都莫羡，衔泥且向草堂归。帘外呢喃若感恩，黑衣憔悴意空存。正伤东府非王谢，肯向昭阳托梦魂。松径易衔新草色，粉墙难叠旧巢痕。微生暂寄曾何定，一夜秋风归海门。"}