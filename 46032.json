{"id":"46032","title":"贺新郎·又是寒冬矣","dynasty":"现代","author":"顾随","text":"又是寒冬矣。也颇思、村醪取暖，市楼买醉。踽踽行来举头见，一队明驼迤逦。爱他有、些儿画意。曲项高峰肉蹄软，想来从、大漠风沙里。一步步，几千里。厖然卧息长街内。又木然、似眠似醒，非悲非喜。偶一摇头铎铃响，声落虚空无际。有谁识、此君心理。万里长城曾见否，问凋零、破败今馀几。驼不语，蹶然起。"}