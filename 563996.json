{"id":"563996","title":"题张阳峰太史卷","dynasty":"明","author":"孙承恩","text":"唶唶复唶唶，集我檐前鸣。严翁且至止，棨戟临门庭。两年隔天涯，瞻云每茕茕。今朝拜膝下，高堂溢欢声。翁既载欣慰，有子沐恩荣。昔著青衫别，今来锦衣迎。儿亦载欣止，承颜慰私情。昔别固康强，今来倍精明。子归亦忻忻，中庖出珍烹。僮仆亦忻忻，趋跄奉杯觥。孙枝复荣秀，兰芽睹宁馨。怡怡子父欢，天伦乐难名。相过日无虚，杂遝皆朝英。陈樽与列俎，击鼓还吹笙。人事苦难齐，此乐鲜得并。因兹感余怀，涕泪沾冠缨。"}