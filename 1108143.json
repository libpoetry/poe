{"id":"1108143","title":"道中杂兴五首","dynasty":"宋","author":"刘一止","text":"濒春欲生妍，梅蕊先媚好。宁辞犯霜雪，渐拟苏百草。耿耿甘独待，馀恩及枯槁。姚黄花中君，芍药乃近侍。我尝品江梅，真是花御史。不见雪霜中，炯炯但孤峙。晴风扫顽云，白日光在地。云翳无几何，聚散等悬寄。所以寸草心，各各抱根蒂。麦头渐青青，麦田何井井。黄云被原野，众草昏未醒。方知天壤间，春风有畦畛。长亭连短亭，只堠复双堠。居然送行客，历历记奔走。十里同五里，先后无好丑。"}