{"id":"1026678","title":"苏才翁与予定林下之约今被命提点湖南刑狱恐其侵寻而不能反作诗贻之","dynasty":"宋","author":"韩维","text":"轩冕予已轻，山水君所乐。相逢说高兴，南望欲奔趠。今君被国恩，明刑弼予教。群公许风棱，列郡瞻气貌。朝廷方急才，悬爵待明效。美官诚足慕，素约未宜挠。当怀平生言，拔足利名罩。笑谢世俗人，夷犹五湖棹。"}