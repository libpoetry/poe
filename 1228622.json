{"id":"1228622","title":"题彭宜远所藏罗稚川山水楼阁图","dynasty":"元","author":"刘诜","text":"平沙苍苍鸟未归，烟村四合高复低。渔翁两两青蓑衣，卖鱼直上长杨堤。千峰万峰何崔嵬，朽枝瞰水忽倒垂。倦驴向桥欲渡疑，后有羸仆势若追。却疑诗人独寻诗，舍鞍先济何所之。飞楼缥缈山之西，中有美人长须眉。凭阑相对知为谁？岂非海上乔与期。宫中琪树秋离离，仿佛疑有香风吹。吾闻蓬莱有此地，流水落花隔人世。便当剩买青芒鞋，小向是间住千岁。"}