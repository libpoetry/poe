{"id":"552270","title":"陈玉铉给事入都寄赠十二韵","dynasty":"明","author":"孙传庭","text":"圣代需鸿硕，天街俨驷骖。雄风空冀北，大业起周南。霄汉孤心映，乾坤只手担。琐垣秋冷烈，彩笔夜清酣。气向丰城识，珠从赤水探。直疑云可作，戆比黯何惭。犹忆同联绶，相期自盍簪。解牛知绝伎，扪虱想雄谭。世局今逾变，时贤理未谙。泽鸿方肃肃，嵎虎复眈眈。恤纬余空切，回天尔独堪。遥闻旋上国，聊此寄心函。"}