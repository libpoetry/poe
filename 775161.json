{"id":"775161","title":"割地议和纪事","dynasty":"清","author":"洪繻","text":"万里金瓯浑不缺，谁道千钧系一发。艰危一旅可重兴，何为遽把皇图割。今日以和保都城，恃和狎敌鼎且倾。胜败兵家有常事，数败一胜势可争。今日未尝为血战，激使好战谁敢轻。犬戎在昔陷西京，宣王亲整六师征。我朝三辅奠磐石，山海关外兵连营。大帅养重不励士，坐使越甲吾君鸣。下国尚耻城下盟，大国上相亲行成。重重海陆失岩阻，战守无计和无名。公孙用刺真下策，裴相不死非尊荣。辽阳自曩钟王气，台屿于今成蓬瀛。一朝蹙国数千里，奥蔽尽撤将焉撑。嗟予头埋足又蹶，叩阍无从效曹刿。眼见岛夷更得天，心痛中华长失岁。沉沦身世付伧荒，分裂乾坤销猛锐。仓海君无博浪锥，衔石今后同精卫。"}