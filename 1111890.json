{"id":"1111890","title":"和张宪登乌尤山","dynasty":"宋","author":"吴泳","text":"燕台爱士拔其尤，彻去藩篱吝与骄。藻翰宿春题品遍，青青无复土山焦。世涂偪仄动逢尤，山似高人色颇骄。寸碧亭亭还绿绕，知音不待爨桐焦。放怀物外亦何尤，便谓游遨士也骄。西日下来岩际宿，别尊难齧嚼皆焦。子知天分不人尤，岂若纷纷式屡骄。旧见已知霜叶脱，新知才似谷牙焦。天戈何日戮蚩尤，省得营屯戍卒骄。事会无穷人物眇，坳杯莫救釜中焦。椒丘徐步不离尤，结驷朱门易养骄。宁似木鸡甘用拙，弗如龟筴以灵焦。"}