{"id":"200592","title":"送元待制知福州","dynasty":"宋代","author":"郑獬","text":"常公廊庙姿，龙节殿南区。凿开文章源，儒学比蜀都。仪仪天章老，秀色发东吴。相望三百载，还拥朱轓车。风帆入天境，云际如飞凫。到郡省风俗，少住使君旟。邦人爱文字，小吏亦诗书。欧生死北土，仙山失璠玙。魁怪遂横行，圣人恶夺朱。愿公正礼法，引之君子涂。騤騤万马群，必有真龙驹。它时杨得意，自可荐相如。"}