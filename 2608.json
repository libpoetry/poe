{"id":"2608","title":"赠司勋萧郎中","dynasty":"唐代","author":"张子容","text":"作相开黄阁，为郎奏赤墀。君臣道合体，父子贵同时。国以推贤答，家无内举疑。凤池真水镜，兰省得华滋。未睹风流日，先闻新赋诗。江山清谢脁，花木媚丘迟。吏部来何暮，王言念在兹。丹青无不可，霖雨亦相期。昔我投荒处，孤烟望岛夷。群鸥终日狎，落叶数年悲。渔父留歌咏，江妃入兴词。今将献知己，相感勿吾欺。"}