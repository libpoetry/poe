{"id":"1235122","title":"次韵赵祭酒城东宴集四首","dynasty":"元","author":"乃贤","text":"金河流水碧粼粼，御柳烟销曙色新。黄鸟只愁春去远，隔窗呼醒看花人。童子将车候辟雍，先生载酒出城东。丝丝细雨春云薄，却恨罗衫怯晓风。上东门外杏花开，千树红云绕石台。最怪奎章虞阁老，白头骑马看花来。十骑联镳入郭迟，从教斜日过棠梨。候门稚子牵衣笑，今日先生有好诗。"}