{"id":"770249","title":"叙舟中往复诗高堰作","dynasty":"清","author":"林旭","text":"劳者之歌事必传，天下今无征投篇。飞轮绝辔不到处，诗家物色天予全。浅娱居士今少年，摴蒲屡负宵无眠。吾投以机俄汩汩，有如群鲋涌井泉。顷刻百篇皆手写，夸诧儿女呼为仙。古云为诗亦为政，主人脱袜晴窗偏。篇成波澜湖水阔，纵观未已生云烟。李子钝学谅如我，蹇涩不出亦可怜。晓闻伐鼓声渊渊，有日无风夜不前。岸上指挥逢豪首，疑是博士江村船。"}