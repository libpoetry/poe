{"id":"61437","title":"送蔚教授归襄阳分题得解佩渚","dynasty":"明代","author":"詹同","text":"襄阳城外西南阿，秋风江渚生白波。渚宫神女老龙子，手把瑶华双踏歌。双踏歌，醉晴日，娇比春花红欲滴。紫绡衣袂青霞裳，绿髻如云高一尺。佩环解下明月珠，五色虹光照秋碧。郑生所遇天下奇，乐莫乐兮初相知。桑田沧海几更变，天上人间多别离。蔚君家在襄阳住，皎皎清标类交甫。携琴合向万山中，莫作书堂近江渚。向来神女亦化龙，时复寻珠起风雨。"}