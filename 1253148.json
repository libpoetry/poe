{"id":"1253148","title":"和友人韵","dynasty":"元末明初","author":"陈谟","text":"霜林红叶有妍华，出郭幽寻兴自赊。苍耳草深非故道，牵牛花好是谁家。鸡群野褐嵇中散，鹤背天风蔡少霞。邂逅平川同逆旅，时时晴屐响晴沙。刘郎清赏何乃违，休日复自扃柴扉。桥边无人礼黄石，天上有星尊少微。薜荔暗侵扬子宅，鵁鶄长占子陵矶。日斜桐叶题诗罢，头戴寒鸦缓缓归。"}