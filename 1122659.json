{"id":"1122659","title":"端平二年端午帖子词 贵妃閤","dynasty":"宋","author":"洪咨夔","text":"佩袭芳兰碧，钗明宝篆红。深宫三十六，同被二南风。萱长宜男草，榴开结子花。欢声喧令节，庆事属天家。绮疏浸影槐龙转，绣户浮香艾虎垂。砚冷玉蜍金井水，手抄警戒爱君诗。裁成宝月翻宫扇，织就祥云制御衣。朝贺归来无点暑，坐看燕子引雏飞。穿莲漏永金铺邃，雪藕衣轻玉殿凉。好把无邪毋不敬，细挑綵字寿君王。"}