{"id":"1114054","title":"题止戈堂二首奉呈安抚程待制","dynasty":"宋","author":"李纲","text":"会府繁雄冠列城，恩颁符节付名卿。貔貅战罢烽烟息，豺虎销除氛祲清。齐阁已闻铃索静，提封更绝羽书惊。止戈当自瓯闽始，愿挽天河洗甲兵。武备森严燕寝东，华堂高敞靓相通。坐令戈甲韬藏地，尽在樽罍谈笑中。案上屈盘香篆袅，庭前磊砢荔支红。偃藩乐事今多有，更咏周诗祝屡丰。"}