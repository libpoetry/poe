{"id":"807808","title":"沁园春  秋日登姑苏元妙观弥罗阁","dynasty":"清","author":"陈维崧","text":"肃肃多阴，萧萧以风，危乎高哉。见飞甍复榭，虹蜺轇轕，梅梁藻井，龙鬼毰毸。灯烛晶荧，铎铃戛触，虎篆雷音百幅裁。锵剑佩，是南陵朱鸟，北极黄能。玲珑月殿云阶。况珠斗斓斑绝点埃。正井公夜戏，犀枰象博，麻姑尽降，绣帔瑶钗。叱日呼烟，囚蛟锁魅，五利文成未易才。银鸾背，笑蟾蜍窟里，金粟争开。"}