{"id":"1124833","title":"水仙","dynasty":"宋","author":"徐积","text":"曾乘秋浪泛银河，拨尽閒云恣浩歌。明月一环来拂面，玉龙十万总随波。天上瑶池为别馆，海閒金阙是离宫。徐行按尽烟波国，高步却来云汉中。昨夜曾游洛女家，自知此处胜烟霞。回鸾更按湘妃曲，醉踏烟波弄月华。龙驭曾游绛水霞，回来却坐赤鲸车。夜深正解双珠佩，莫点犀灯照我家。"}