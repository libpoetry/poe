{"id":"1106081","title":"读眉山集次韵雪诗五首","dynasty":"宋","author":"王安石","text":"若木昏昏末有鸦，冻雷深闭阿香车。抟云忽散筛为屑，剪水如分缀作花。拥帚尚怜南北巷，持杯能喜两三家。戏挼弄掬输儿女，羔袖龙钟手独叉。神女青腰宝髻鸦，独藏云气委飞车。夜光往往多联璧，白小纷纷每散花。珠网纚连拘翼座，瑶池淼漫阿环家。银为宫阙寻常见，岂即诸天守夜叉。惠施文字黑如鸦，于此机缄漫五车。皭若易缁终不染，纷然能幻本无花。观空白足宁知处，疑有青腰岂作家。慧可忍寒真觉晚，为谁将手少林叉。寄声三足阿环鸦，问讯青腰小驻车。一一照肌宁有种，纷纷迷眼为谁花。争妍恐落江妃手，耐冷疑连月姊家。长恨玉颜春不久，画图时展为君叉。戏摇微缟女鬟鸦，试咀流酥已颊车。历乱稍埋冰揉粟，消沉时点水圆花。岂能舴艋真寻我，且与蜗牛独卧家。欲挑青腰还不敢，直须诗胆付刘叉。"}