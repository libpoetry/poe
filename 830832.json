{"id":"830832","title":"今岁得元初刘京叔归潜志写本自叙著书之时年三十二经涉忧患记忆见闻所居堂曰归潜因以名书仆行年正与相同遭时多故亦有归潜之志遗编触手怅然动怀漫书长句以当跋尾","dynasty":"清末民国初","author":"吴昌绶","text":"北庭耆献近销沈，天假才人著作林。离乱年华嗟逝水，丛残文字抵兼金。遗民故国空凭吊，野史荒亭共赏音。浪说归潜归未得，短檠披卷泣红蟫。"}