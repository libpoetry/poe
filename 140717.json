{"id":"140717","title":"奉祠云台题陈希夷画像","dynasty":"宋代","author":"张镃","text":"张子为人懒夫对，遮手一官追行辈。扑缘埃壤半年余，亡补公家真合退。病羸应念故园荒，连缄力扣中书堂。琳宫分秩问天得，给舍便喜书敕黄。沉疴返舍倏去体，涸鲋顺水回春塘。壁间先挂陈处士，案上更置铜炉香。易编与我为四友，一段因缘殊不偶。从容何止两岁期，自此相依当耐久。清腴氯貌俨如生，入京尚想骑驴行。世间大事硬汉了，物有所重有所轻。后来一曲愈可尚，不暇随人作卿相。急归依旧白云乡，忍使猿惊空蕙帐。东吴西华遥相望，海雾天风正摧盪。无边花月自依春，来伴南湖诗酒舫。"}