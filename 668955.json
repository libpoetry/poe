{"id":"668955","title":"从吾道人解湘竹诗筒倩玉芝僧斲冠赠予侑以长歌倚韵奉谢","dynasty":"明","author":"许相卿","text":"牛腰诗卷难著筒，截冠汗发生清风。憔悴头颅角巾敝，逍遥湖海荷衣同。道人游戏三昧手，摩娑持似云村翁。切云更著杞泉笠，御风戴雨淩烟丛。貂蝉兜牟浪轩轾，物何与吾吾亦空。星涯寒影炯秋水，萝石吟魂开我衷。晴郊吟弄无长物，顶顶作伴灵鸠筇。半酣濯发挂林杪，祇恐吾家习气不耐颠风，播弄聒聒鸣长松。"}