{"id":"1124869","title":"酬陈太庾","dynasty":"宋","author":"徐鹿卿","text":"后来令尹职承流，君亦牛刀岭阯游。和气满城桃醉雨，仁风四野麦先秋。陈玄谱在交逾固，毛颖功多赏未酬。抚字劳心古如此，不须为米便归休。英声猎猎满山州，翠剡飞来鹗在秋。父母视民非俗吏，子男分土列诸侯。篇诗捲送骊珠烂，杯酒相从蜡味浮。不必即人人即我，定知瑚琏合当收。"}