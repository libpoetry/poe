{"id":"172841","title":"念奴娇·冰容玉格","dynasty":"宋代","author":"程大昌","text":"冰容玉格，笑桃杏、非是闺帏装束。待要舒华那更管，朔气凝波僵木。五鬣山松，万年宫树，仅仅存馀绿。一枝寄赠，教渠知道春复。宁解车马成蹊，高标宜雪月，仍便溪谷。纵有知闻，谁办得、驾野凌寒秉烛。尽更荒闲，终难掩抑，风里香千斛。林坰兴尽，此时鼎味翻足。"}