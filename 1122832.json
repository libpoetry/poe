{"id":"1122832","title":"次韵蔡瞻明木犀八绝句","dynasty":"宋","author":"洪适","text":"谁为花王定等差，清芬端合佩金犀。上林他日移根去，应记诗仙綵笔题。香清为借三秋露，葩绚宁禁五日风。俯对猗兰振寒绿，静看飞叶陨轻红。风流直欲占秋光，叶底深藏粟蕊黄。共道幽香闻十里，绝知芳誉亘千乡。笑含菊彩媚疏篱，巧作葵妆傍曲池。颜色从他矜速肖，芬馨如此孰争驰。心禀犀文饶地力，体薰蟾影夺天香。图形好命丹青手，絺句须烦锦绣肠。广寒秋桂映天池，休说当年折得时。韵胜今逢岩下种，价高宁靳橐中资。簪鬓新枝立晚晴，淡妆异馥称双清。梦魂不记前来事，愁逐江潮日日平。黄绢家声映古今，随和发彩惊词林。高楼宴坐清商晚，独向此花垂意深。"}