{"id":"695664","title":"仲秋八日还山有作四首","dynasty":"明","author":"欧大任","text":"夕马飞偏急，相随归故园。秋烟江水暝，落日渡头喧。舍者罢争席，老亲欢倚门。经时无斗粟，负米向何村。岂是倦游者，还山意绪真。青云疑畏路，黄鹤待归人。童应蓬门少，宾来橡饭新。明朝谁载酒，应得慰家贫。青冥吾独后，白发每能先。世岂高人慢，天惟醉者全。歌吟偏海月，渔钓自江烟。骨相今如此，栖栖敢受怜。嗒然一室内，生理更如何。天地有高枕，江湖仍短蓑。书成千载事，剑倚众人歌。未厌烟皋冷，秋裳且薜萝。"}