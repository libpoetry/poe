{"id":"543660","title":"度辽行再送万中丞","dynasty":"明","author":"胡应麟","text":"山西万侯真丈夫，豪名七世闻匈奴。虎头燕颔铁作肤，弱龄猛气吞于菟。担簦挟策游天都，赤手欲把苍生扶。九重含笑留操觚，一麾重镇分铜符。念年大白挥酡酥，雄心日夜驰伊吾。渔阳鼙鼓动地呼，至尊辍饭思良谟。仓皇颇牧勤朝晡，玺书十道飞平卢。紫貂三锡来屠苏，清酒黄封传玉壶。酒酣耳热声呜呜，掷杯慷慨登长途。貔貅十万听援枹，鹅鹳三千随渡泸。八百家丁操仆姑，甲光耀日天模糊。朝鲜箪食歌来苏，王京一扫空萑苻。楼船鸭绿江平铺，长驱海若縻侏儒。釜山对马风摧枯，西飞清政魂先徂。六十六岛追逃逋，行长骨碎行头颅。生擒关白如蝼蛄，金人夹道陈休屠。至尊前殿临赐餔，子孙奕奕封金吾。河山带砺名公孤，一编黄石垂孙吴，山西万侯真丈夫。"}