{"id":"743570","title":"读史 其四","dynasty":"清","author":"王芑孙","text":"滑台故岩州，魏晋积战争。本缘滑氏垒，增之以为城。兼有逯明址，未随陵谷更。坚崄不可攻，曩牒载分明。兵法贵攻瑕，何事以力征。其民俗刚武，夏育所自生。至今雄鸡冠，上冢祭结缨。古城筑来久，或空蒸土成。不容卓锥刺，安有一炮轰。火攻良下策，穴之讵能倾。台前赤眉聚，山上白马鸣。元戎虓如虎，分树荡寇旌。梯登既云属，烽举亦雷惊。灭此乃朝食，不觉老我兵。宰相须读书，有将皆韩彭。谋帅取敦诗，悦学利师贞。"}