{"id":"1068565","title":"大风","dynasty":"宋","author":"王安中","text":"青阳乘时木当行，骤辞囚幽置高亨。骜骄嫚姣豪怒狞，睥睨万物愤以争。潜呼飞廉语曰卿，媒妁阿巽助躁轻。林交社姻窟昆兄，腰领搦持劫诅盟。玃颅鹰隼深目睛，沐猴冠元加纮缨。约束阴定阳视瞠，鞴囊革橐齐露呈。顷刻翻簸揭奔轰，扯帏裂箔仆旆旌。堕檐塌桷掀架棚，注射垣壝穿冢茔。豹彪獐猪狒猱猩，鸿鶤雉鸦凫鳦莺。殷蹄捩翅突奔惊，蹶抵荦确罥灌柽。蒙冲千车屹傅城，犦槊万骑鸦噪营。步趋宕跌忘佩珩，宫徵嘈杂停韶英。披木干根搴芳荣，蹙水涛浪豗镜平。眯霄耀灵一目盲，触山不周八柱倾。六幕摆撼始称情，神嬉鬼笑语咿嘤。馀噫不收烂歌赓，聚秽勃郁封观京。执揽北斗斟四瀛，五岳为豆罗峥嵘。腐株蠹穴侑篪笙，醉牵月娥舞金钲。更持一杯寿长庚，谁省天意不汝令。小臣叫天吐丹诚，方春风暴稀所更。执法口噤臣辄抨，幸属廷尉菹鲵鲸。天哀愚忠敕阍丁，往呼来前密订评。竦身蹑虚倏上征，涕洟拜手眄睟清。臣材琐屑不足名，中有婞直肝肠撑。自下议上罪则烹，察及蝼蚁帝圣明。臣知风暴不难平，惟断之果绝蔓萦。帝首微颔慰遣并，侧闻雷霆扫欃枪。山恬海静悄不声，濯濯生意回枯赪。搜词谲诡纷纵横，反风大熟想姬成。"}