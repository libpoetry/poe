{"id":"1120071","title":"和孟阜老梅韵","dynasty":"宋","author":"陈傅良","text":"朝游山南莫北隅，脩竹之下手所披。五步一顾立不趋，柔枝弱干千万馀。粲然笑倩多新奇，岁寒安用众稚为。惊嗟怪怪丈人行，缟衣蓝缕冰斲肌。莓苔雪片冻不飞，玉饰其末玑衡攲。藐姑之仙下缥缈，苍虬为驾羽葆希。三闾大夫从女须，枯槁婵娟却并驰。张子爱之亦既痴，人不得觑以我归。我生自视梅孰如，沧江独立儿女嗤。年来稍稍学折枝，柰何复与此老期。望美人兮天一隅，薜萝为衣颠倒披。水竹隔我不可趋，今我搔首三岁馀。汉庭年少六七奇，须眉皓白来何为。我欲避寝问之道，安得玉貌生枯肌。长翁傲睨欲奋飞，沧江钓雪蓑笠攲。少翁顿挫蘖牙角，笑齿一粲知音希。樵家斧斤磨以须，过者万人人背驰。梅乎梅乎我非痴，持汝二老将安归。古来弱植刚不如，孰有妩媚为人嗤。君不见孤竹之管求孙枝，汝盍早定归山期。"}