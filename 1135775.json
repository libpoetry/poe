{"id":"1135775","title":"八月十五日二十日两至南山饮潇洒亭","dynasty":"宋末元初","author":"方回","text":"悠悠桐江水，寓庐十二年。重来六日内，两日登南山。南山有何好，高阁西北偏。隔江三千家，一抹烟霭间。阁槛一巨松，挺出众木前。野性所酷爱，老藤相纠缠。亦如我与僧，相对谈幽禅。稍遂物外性，屡写酣中篇。故侯复齐民，鬒发成华颠。念当拾此去，焉得长周旋。"}