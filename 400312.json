{"id":"400312","title":"建志补罗怀玄奘法师，用东坡玉局观韵","dynasty":"民国末当代初","author":"饶宗颐","text":"达摩当年附舶处，苍苍丛芮塞行路。事去何人忆往贤，剩有微风吹兰杜。经过不辨路与桥，西风门巷雨潇潇。纵然宝塔凌云起，丹霞已取木佛烧。慈恩陈迹何所有，牛车困顿卧病叟。空思弹舌受降龙，更无梵住供孱守。谁殉猛鸷舍中身，始叹今人逊古人。渐看圆月露松隙，想见清光犹为君。"}