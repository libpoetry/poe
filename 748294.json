{"id":"748294","title":"喜筠仙至即题其诗集后","dynasty":"清","author":"曾国藩","text":"昌黎圣者徂不作，呜呼吾意久寥廓。郭生近出还崚嶒，肠胃森然起丘壑。古来文士非羸尪，各有雄心战坟索。自寻世界针孔中，别开九州造城郭。衰叔曹尚安可论，袭貌沿声胆已薄。丈夫举步骧两龙，岂有趑趄蹑人脚。我方僵踣瘖不前，君能践之道斯托。忆君别我东南行，挽袖牵裾事如昨。五年奔走有骨皮，龟坼砚田了无获。时时音问相照临，语言虽甘意绪恶。岂知今日还相逢，席地帷天共一酌。纷纷蛮触争土疆，谁能买间事笑谑。解颜一觌岂寻常，百岁忽如扫秋箨。众木有枝草有心，殊性异涂那可度。昨夕之炭今晨冰，转燠回寒在焱霍。弓影构似公成真，箭锋失机砉相遌。葛亮书说虽贵和，屈原平生莫量凿。趋同造独良难兼，攘诟纳尤讵非乐。方今帝舜明四聪，朱虎夷夔并高爵。大钟土鼓相和鸣，文字秋霜起廉锷。号呼朋侣趋上流，聊可示强孰云弱。嗟予瞽者迷岳尘，不殖十年得毋落。欲张汉帜标新军，要盟不从谁有诺。独者无倚同者羞，心之簸摇欲何著。智小谋大姬所惩，偏有狂夫百不怍。移山愚叟无日休，填海冤禽有时涸。屠龙大啖愿已虚，哆口如箕且一嚼。老筠老筠子视余，谬志诞言岂堪药。闭门引窍号五噫，欲与秋虫斗方略。宇宙空旷时日宽，安用出膏自燔灼。忽忆元和奇崛翁，会合联吟两鸣鹤。云龙相逐终不能，海南江东各飘泊。彼之贤俊尚如斯，我今瞀顽当何若。与君办醉千亿场，谁道人间有纰错。"}