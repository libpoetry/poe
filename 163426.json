{"id":"163426","title":"李西清先生创凌霄观於潼川红楼之上赋计敬和","dynasty":"宋代","author":"程公许","text":"丈人气湖海，合卧百尺楼。引袖麾八极，无处豁前眸。肯以治城志，而忘天下忧。窘步争径捷，危炊迷剑头。攀天限九阍，起家先一州。顾瞻众山会，惨澹春色浮。凭高展遐眺，几幅烟雨秋。象续逼紫宸，飚轮通十洲。吏衙杉凫鹜，野盟参鹭鸥。所思隔秋水，须天看吴钩。寄怀广莫外，任运逍遥游。遐哉郝使君，一往岁月遒。名字著不朽，实繄杜参谋。后先五百年，意气有此不。不须苏门啸，我自商声讴。烟霞杂挥洒，风月共献酬。迹忝梁苑旧，目送涪江流。可能呼小艇，醉歌赓四愁。宇县暗矛戟，田原辍耡{耒憂}。念公志经纶，季孟忠开侯。肯袖斩泥手，江海寂寞休。槛前水江注，鼓枻不可留。抚翼附青云，忍滞莺谷幽。"}