{"id":"797200","title":"湘春夜月 题陆蘋乡“郁林山馆图”","dynasty":"清","author":"赵芬","text":"傍黄溪、小村风景偏佳。最爱老屋三椽，恰占水云隈。不许软红尘到，恁钓鱼矶近，斗鸭阑开。更清芬世守，葵花石古，凉绣苍苔。天随小隐，闲庭半亩，杞菊应栽。著个吟身，凭料理、剑缑琴柱，酒杓茶杯。眠鸥梦醒，认榜题、恐费疑猜。读画处，恍鹅峰霁雪，龙城夜月，天末飞来。"}