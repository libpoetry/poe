{"id":"737897","title":"先祖山姜诗集有句云客来须倩小山姜扶我抠迎似杖长自注云呼长孙为小山姜时同之方六龄也今老矣百不如人每一展读不胜惭痛因敬追原韵","dynasty":"清","author":"田同之","text":"佳名锡得小山姜，七尺曾无一寸长。惭愧古欢承砚雨，凄凉寒绿袭书香。人穷未是缘诗致，才薄难言与命妨。屈指垂髫今白发，不禁回首泪沾裳。"}