{"id":"745140","title":"滩声","dynasty":"清","author":"孙尔准","text":"泉声使人间，滩声使人忙。去滩尚数里，弭棹停孤航。温汾复贲迅，似抑旋更扬。入夜响逾厉，拍枕惊雷硠。无乃地轴回，噏嘘陷颓阳。不然阴火然，呀呷扬沸汤。忽疑奋厥武，勇士赴敌场。前军突后队，轰轕争腾装。又疑古志士，万言溢其吭。一吐失先后，噂沓不可详。听之不成寐，挑灯起徬徨。平生事万端，一时集中肠。并入滩声中，奔腾逐流光。百年竟何成，赪尾怜河鲂。何如漱甘洁，归卧漪澜堂。"}