{"id":"699162","title":"游仙二首","dynasty":"明","author":"桑悦","text":"月朔衣文绣，长夜游禁苑。列宿吐微铓，乘昏造虚馆。琼楼足清寒，欲进更蹇蹇。闻说九霄上，皓魄四时满。黄文邀我游，兰路肃吹管。何愁失照灼，弦望谅不远。时去莫我留，更尽更展转。少年负奇气，仗剑行九州。日月委菁鬓，风霜粘紫裘。湛湛清泠渊，日暮思回舟。几宿山水窟，梦寐钧天游。路逢庞眉翁，云是古许由。相携眺荒冢，迷骨高于丘。箕山乃蓬岛，颍水即弱流。凡胎杳难升，路绝三千秋。吾名在玉简，尘世那能留。寄语玄真子，迅速驰素虬。"}