{"id":"698773","title":"莼菜","dynasty":"明","author":"徐桂","text":"波心未吐心如结，水叶初齐叶尚含。脂自凝肤柔绕指，转教风味忆江南。鲛纻纷纷散作丝，龙涎宛宛滑流匙。诗人采茆元从水，莫误嘉蔬嗔露葵。平湖倒影南山绿，中?三潭灵怪潜。荡桨忽惊云雾气，骊龙颔下割龙髯。谁握冰丝摘露丛，水晶帘展玉璁珑。鱼须细细龙油滑，道是鲛人织锦宫。兔丝自是难胜织，试比莼丝总不任。闻说西陵苏小小，当年戏采结同心。莼丝不似藕丝轻，傍腕缠绵入手萦。漫咏东人空杼轴，西湖经纬自纵横。"}