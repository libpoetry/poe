{"id":"1097002","title":"别陈常簿埙五首","dynasty":"宋","author":"杜范","text":"古道湮不续，遗直声以彰。良药见谓苦，不试徒有方。岂其盖世名，可浣忧国肠。视天方梦梦，令人歌慨慷。心理同一辙，世学何多门。倡徒各有植，成性非两存。习之到圣处，心小道自尊。工夫未易熟，毁誉何足论。空言漫浩渺，实行较分寸。为官志何在，监州民可问。以此百纸忠，解彼千里愠。有守矧更贤，往哉同令闻。菜畦绝夜雨，麦垄摇春风。板舆奉欢笑，意与物态同。路才百里近，水可一夕通。君其戒徒御，驾言无匆匆。义交味逾淡，心敬迹自疏。球玉世所贵，车马人交趋。性懒拙造请，独抱此区区。赠别我何有，珍重千金躯。"}