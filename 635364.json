{"id":"635364","title":"赠谢邺门五十一诗","dynasty":"明","author":"成鹫","text":"坐中饮酒浮大白，听我山僧歌一拍。欲膴仕，毋识字。要落魄，作词客。君不见里中黄口附青云，堂上主人生白发。借问主人姓氏谁，昔之大谢今大儿。生来凿破混沌窍，无端下笔能吟诗。眼前作者少满意，与我先世称相知。先世知君非一日，临老结交交更密。我为儿时君作宾，名分凛凛如叔侄。大人指君为我言，此是而翁老胶漆。我常侧耳闻高谈，八窗四壁生烟岚。我常披卷读佳句，恍如孤月明秋潭。当时记忆十八九，至今脱误无二三。始知往事那可道，少壮渐衰衰复老。更无面目干权贵，祇有诗篇供潦倒。我去为僧君灌园，驴背相逢休草草。草草相逢能几回，海门春色去还来。置将世上难成事，罄取尊前未罄杯。主人既尽杯中物，狂子狂歌歌未毕。我年四十二，君年五十一。从前岁月可奈何，剩有空文归石室。得意失意祇自知，羞与时人较名实。弹我雍门琴，操君齐客瑟。莫更觅知音，斲鼻今无质。莫待浊河清，龙门流汨汨。但愿年年月月日日饮酒时，尽如今年今月与今日。就中认取主人翁，当尊相见无相失。"}