{"id":"849197","title":"秋山","dynasty":"宋","author":"卫宗武","text":"秋山抱奇姿，不肯事妩媚。犹夫尘外士，飘然有仙气。霜风肃宇宙，林壤去菑翳。皮毛剥落尽，玉骨乃挺异。独存岁寒枝，虬髯倚天翠。我来一事无，兀兀惟坐对。挟策咏圣涯，援琴奏流水。方寸如太虚，物类无点缀。但欠渊明菊，得酒莫与醉。赖有坡仙竹，无肉可忘味。老怀藉陶写，俗好非所嗜。平生爱山癖，每见如久契。勿云丘垤如，泰华所眇视。吾心与境融，小大无异致。行行陟其巅，天地特一指。忽动九辨悲，清愁飞海外。"}