{"id":"810857","title":"念奴娇 和漱玉词","dynasty":"清","author":"王士禛","text":"疏风嫩雨，正撩人时节，金闺深闭。几日园林春渐老，遍是莺声花气。红友尊残，青奴梦醒，寂寞浑无味。关山万里，飘零尺素谁寄。香阁曲曲回阑，残朱零落，都为伤春倚。厌说鸳鸯还待阙，绣被朝朝孤起。额洗雅黄，眉销螺碧，亸尽相思意。春来情思，小姑将次知未。开元盛日，正霓裳按拍，凌波裁曲。绣岭宫前官骑至，乍进合欢香橘。力士传呼，念奴清夜，潜伴诸郎宿。翠华人远，楼东却就新赋。花下羯鼓初终，梨园子弟，惊散渔阳鼓。旧日曲江佳丽地，细柳新蒲空绿。栈道深秋，华清夜月，肠断淋铃雨。千年遗恨，马嵬泪尽红玉。"}