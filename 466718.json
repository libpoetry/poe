{"id":"466718","title":"信阳三首 壬辰四月二十一日与幻庐赴信阳途中红叶传诗相迓试步元韵","dynasty":"当代","author":"吴金水","text":"膏肓泉石疾吾身，月泛风栖意更真。传句才瞻金谷简，游心已到武陵津。吟哦有句山川助，徙倚忘机鱼鸟亲。想像樽前乐今夕，染衣犹是酒仙尘。云湖溪涧足徜徉，投宿还临野水旁。为爱空山听夜雨，故移素几到回廊。幽灯深院禽鱼静，清茗閒谈齿颊香。料得今宵还有约，溪岚缥缈黑甜乡。已被天朝弃此身，何妨山水逐仙真。峨眉岱岳时耽酒，澧浦桃源几问津。五十生涯春欲尽，三千词客意多亲。儿孙他日如相问，自有诗笺纪旧尘。"}