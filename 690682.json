{"id":"690682","title":"秋日园居口号六十章","dynasty":"明","author":"张萱","text":"径荒客少门常楗，濯魄台前新月偃。桂丛深处足淹留，顿觉地偏心自远。行散榕堤逢鹬蚌，须问十三禅八棒。从今解脱莫相持，汝自修翎他短项。冠山海鳖戴笠蚁，来扣柴扉何率尔。倒屣空林喜足音，如何面目都非是。园林小有饶嘉卉，更喜徛徛歌有斐。秋深地癖堪避人，出门恐遇黎丘鬼。溪头洗药逢灵圉，见语青云已干吕。白头遗老六朝人，浮家长作鱼虾侣。□□□□□□□，□童牧竖婆娑舞。儿孙携得社□□，笑付残膏沃焦釜。老圃终年勤四体，自喜今秋吾事济。曲糵能了乐难支，瓶中尚有长腰米。昼凉摊饭寻黄奶，牵衣迎笑呼郎罢。问谁能学八分书，甘分膝下先阿买。松柏岁寒柯不改，芙蓉秋老花犹□。荐爽西风曳片云，邀云泚笔遥相待。朅来林气初凄紧，芳草平原雉求牝。日斜老圃荷锄归，更过前林采芝菌。少女欲来飞硙蠓，窗前已觉林花动。怀橘亭中秋雨新，喜有前林黄熟桶。西园自是墙东隐，惊看砑帽簪红槿。舞向街头更不休，笑破傍观閒口吻。散发时惊松露浣，泥满芒鞋月中浣。问侬何意好登临，秋色撩人不暇懒。秧马不骑牛解韅，草黄日会秋原狝。老□此日足肥甘，雉羹鹿炙山豚脔。□□方休还荷蓧，万斛秋光飞木杪。牛羊夕下返□来，閒倚柴门数归鸟。小有园林秋不浅，曾徼白帝回青眼。三径未荒丛菊存，安得陶潜同授简。披裘曳杖歌西颢，宋玉悲秋空懆懆。长寿宫前遇老樵，伴我罗浮拾瑶草。科头閒倚长松坐，渔父携鱼寻白堕。相招一醉蓼花洲，对月同眠书画舸。墨沈流香笔能饱，午夜撚须常至卯。尽将残唾还前人，幸免少陵日厮炒。终南山人毁蛛网，笑引落花拂帘幌。西风为我惜馀香，飞向西园茵席上。闭户据梧肘生柳，休烦钻一能观九。但令一日足千秋，何必千秋垂不朽。一顷豆萁秋万顷，莫言竹下行厨冷。疗饥尚可宿舂粮，客来更有鸣牙饼。途穷不用门题凤，三益径开无二仲。负瓢独往亦□归，曾否□人说春梦。半生匿迹茅茨迥，藜藿肠中无肉酩。采采顷筐满蕨薇，带月归来泥没胫。谁从山烧分萧艾，问水休清沙石濊。却喜亲人鸟与鱼，时时索我形骸外。衰老百罹无计避，广平门户真为累。园公何事梦魂惊，夜半敲门石壕吏。枫丹芦白溪如锦，恰受航中人昼寝。停桡系竹竹吹风，戛玉敲金常警枕。荷锸刘伶痴小瘥，一壶犹向柴车挂。酒泉已竭酒星低，醒眼留看閒世界。风车雨队花为阵，满地落红何足吝。园丁已报竹平安，莫向芙蓉城问讯。午雨满园秋霮䨴，薜荔可衣兰可佩。天公有意茁此徒，一饭常兼三十菜。杯中有物由天运，产在家人何必问。园公苦乏杖头钱，取醉时赊裴姥酝。玉板枯禅羹玉糁，扫花铺作披香毯。邻酤夜户却早关，老圃酒狂乘月撼。幽怀无尽秋无限，不问人间旦复旦。一醉閒眠午梦醒，诗成可判秋光案。五月已看新谷粜，农家愁叹官家笑。新征将及老园公，带汗腰镰刈蓬藋。无数溪山供指点，登楼盘礴时挥染。峨峨洋洋笔底飞，米苏见说皆焚研。丛桂千株竹千个，檀栾影度幽香过。閒临晋帖读唐诗，此是园公老功课。架竹导泉常向涧，新畦旧畹皆刍豢。谁云学圃是小人，老圃心香求一瓣。荜门圭窦绳枢舍，论世斋头残玉架。亦知身隐焉用文，旧业空怜墨为稼。市远亦能供客馔，黄柑旧酝槐芽面。入林投辖笑披帷，软语相过须百遍。芙蓉欲采秋江上，白鹤峰头频柱杖。汎月垂纶点翠洲，西园公即西湖长。绕砌寒螀啼月处，晓来点点沾泥絮。桄榔树下玉嶙峋，一片古云飞不去。药室茶寮玄寄静，松深竹密华胥境。草玄时有问奇人，下榻焚香翻内景。冷香吹入罗浮梦，挂月凌风疏影动。飞云忽送缟衣来，翡翠欲巢香玉洞。一壑一丘云水窟，休誇蓬岛金银阙。墙内楼高可看山，栏边池小偏留月。朝阅峋嵝暮石鼓，客多问字常挥麈。书带盈阶翰墨林，藜光满室图书府。鸡群一入羽毛铩，为叹德衰长抑噫。阿巢秋老复来嬉，琅玕实满清凉界。杮叶常书池水黑，策勋载在中山国。玄香异气结楼台，为爱鹅群书道德。流火前宵何太骤，东篱渐觉秋先漏。年来宋玉不悲秋，莫遣黄花比人瘦。溪边一室才容膝，泥饮高阳尝满室。园公亦是叔明家，为报徂徕逸有七。菜花犹自飞蝴蝶，田畯相招携野馌。莎鸡在野夜何其，井上梧桐飘一叶。茫茫何处秋先到，饮露嘶风争报道。领略秋光不在言，好听园公休更噪。灯前搔背因扪虱，小妇持杯浇綵笔。伴月飞来何处秋，多情独奏湘灵瑟。旱龙争跃鞭云雨，千户侯封何足慕。萧萧一馆青瑶流，欲觅梁园枚乘赋。梭掷流年歌踏踏，为笑池蛙长阁阁。一枝分得万山秋，更笑南飞绕三匝。落花莫惜西风扫，春色何如秋色好。请看江上小堂秋，风云日日堪娱老。昨夜风来破茅屋，尚留残暑蒸林麓。榕溪午浴咏而归，试授秋衣换春服。丰草长林堪偃息，风雩门在檀园侧。园公不是素餐人，镜天阁上歌县特。太平桥上观鱼者，曲防不欲从流下。鸣榔却拟八节滩，桃花源有香山社。西园自是神仙宅，胜侣名流时辍轭。园公褦襶日追随，珍重到门题凤客。"}