{"id":"846497","title":"壶中天 寿伯母十二月初六","dynasty":"宋","author":"无名氏","text":"嘉平时候，算尧阶蓂叶，才方开六。婺女当年曾降瑞，产作仙姿清淑。金玉满堂，儿孙满目，心事今都足，嘻嘻哈哈，一门和气可掬。何幸诞节称觞，湖山堂上，燕集皆亲族。犹子不能歌盛美，但借湖山为祝。福比湖深，寿齐山耸，岁岁颜如玉。好陪王母，共看几度桃熟。"}