{"id":"701107","title":"和答平泉","dynasty":"明","author":"符锡","text":"冈梧回首拂云齐，取次鸾凤不待栖。索莫晚劳仙侣问，夷犹春谢玉人携。烟波浩渺家何在，堤树沿洄望欲迷。□是相逢又相别，满帆风雨下前溪。春雨江头春草齐，幽禽相对忆云栖。花开别院犹堪赏，酒熟前村可待携。且喜荷衣尘外捲，漫教色线日中迷。豪来不尽东山兴，还上渔舟过小溪。"}