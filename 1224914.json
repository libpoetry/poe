{"id":"1224914","title":"西山诗","dynasty":"元","author":"陈旅","text":"蓐食出西郭，初日明远川。联镳走山麓，山树尽含烟。紫石拥驰道，绿水侵弄田。高人湖上来，邂逅野涧边。茂柳垂密幄，层莎布柔毡。回风飒幽爽，有鸟声清圆。采荷荐珍胏，洗盏行芳泉。芙蓉濯新雨，迥立方婵娟。晤言摅素抱，逸思慕遐骞。窈窕绀园夕，珠林映璇渊。黄金作台殿，缥缈集诸天。顾惭凡躅污，亟去不敢邅。适意无先期，重寻有中悁。华月忽易改，赏心与时迁。晨兴望云物，皓雪满层巅。"}