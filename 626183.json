{"id":"626183","title":"秋夜达生适生克蒙克慎昌言斐廷诸昆弟赏月得月字","dynasty":"明","author":"黎景义","text":"秋深微露泫，入望茶烟歇。散步凌霜空，披衣浴凉月。薄寒透疏棂，夜色光林樾。花阴涵藻痕，桂影飘馀馞。既憩清虚府，讵受黄尘谒。矧兹棠棣华，韡韡皎冰雪。两难丛纪谌，群谢多胡羯。谈笑嘘脩虹，天际横不没。飞斝醉霜娥，兼以金谷罚。翕枕乘厥时，曦驭何超忽。杕杜杂霓裳，赓吟逮明发。"}