{"id":"580702","title":"松州即事四十韵","dynasty":"明","author":"江源","text":"松潘何崎岖，藩屏我全蜀。城郭半据山，山椒戍兵屋。王垒入望遥，金蓬插天绿。时候绝氛祲，天气颇清淑。风洞迤逦来，雪栏似堆玉。偏桥起冰崖，险径傍山麓。分水灌两河，如雷震坤轴。孤城限番汉，谙羌别生熟。闾阎列蜂房，郊野屯蓄牧。秋冬重雪霰，春夏少温燠。水寒无嘉鱼，地冻乏美谷。小麦但芃芃，青科亦彧彧。粉团岂奇葩，圆根当嘉蔌。号风饶长松，辟俗鲜脩竹。春到不闻鹃，秋来亦无菊。犏牛日鬻市，甘松气披馥。男女乏礼度，颇似郑卫俗。不识耕织劳，但美食与服。胡为出纳地，玩法纷驰逐。观风费督责，中心亦惭恧。谁为哀寡妻，我复念茕独。东西南北人，百货此辏辐。兹土虽靡产，肥鲜足水陆。守戍十卫兵，输挽列郡粟。奔走日夕劳，能不起怨讟。羌妇出负薪，羌儿亦贩犊。砗磲饰辫发，铜镯喜妆束。毡被长覆硕，桶裙不掩足。碉房散以居，羊膀灸而卜。禦寒布撚毛，交易契刻木。乳酪供茶汤，馓巴代饘粥。闻此惕我心，见此眩我目。筹边经年废，镇松倚云矗。韦李远千载，孰可继芳躅。恩威仗明主，纪纲赖吾属。大将号令明，偏裨亦整肃。无数胸中甲，岂但十万镞。如日丽中天，传语十五□。我行且抚绥，不忍致穷黩。毋□大羊性，毋肆虎狼毒。从此须革心，享兹太平福。"}