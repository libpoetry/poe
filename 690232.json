{"id":"690232","title":"在狱思母八首依前韵","dynasty":"明","author":"张国维","text":"露雷迭用总衔恩，负国违亲罪实繁。徒羡深林乌鸟意，堪怜三宿子规魂。权词告出啼为笑，对食兴悲泪和飧。梅信须传归指日，依言孑影在圜门。踰八高龄古更希，赭衣泪渍似斑衣。臂呼心动悲离膝，目极情疑恐下机。重巽钿容亲是觐，阳光定照命相依。寄声色养糟糠妇，莫向尊亲怅不归。时当严冱入囚诸，职旷冬温惨不舒。雷电合章刑有属，棘薪匪令德无舆。五更柝击孤臣梦，两岘霜寒寿母裾。安得微躯生羽翮，有怀三徙是吾庐。帝城春动日迟迟，暗室沈阴别泗滋。望眼各天昏似雾，白头两地乱如丝。兵归独子刑还异，孝感遗羹事有垂。惟愿慈颜怡献岁，备尝荼苦悉如饴。省愆切诫易谈戎，怨慕嗷嗷北塞鸿。括母思深叨弗坐，徐生心乱系难通。瞻云依梓暌南服，寄帛传音阻北风。孝治首关明主意，宁令一物外春融。家陲每勖报明君，宁数波臣尺寸勋。自取触藩隳顾复，空烦和胆助辛勤。写忧携杖谁为御，抱郁增奇孰与分。怅望无聊成假寐，魂归失路倍忧熏。相看各念北堂人，对泣非关为累臣。触绪如抽还哽咽，含情难语益邅迍。局身废莨皆人子，上寿尸饔独我亲。自顾区区诚莫赎，窃将垂白乞余春。义当灰骨答君宽，身愧完名拂母欢。初度先成垂老别，南音岂作等闲弹。恋闱恍惚寻残梦，继血潺湲出寸丹。但得生还重聚首，风光不为暂离阑。"}