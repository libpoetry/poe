{"id":"815162","title":"荆州怀古","dynasty":"清","author":"洪锡爵","text":"荆南自古帝王州，天堑长江据上游。风土销馀三户俗，关河送尽六朝秋。宝衣已化荒陵火，铁锁空沉逝水流。世事茫茫多代谢，繁华依旧说沙头。王粲依刘只自哀，秋风落日独登台。水从野市分獐去，人向平原策马来。沙渚琵琶多饭甑，章华箫管没蒿莱。南州终古争形胜，想像英雄创霸才。"}