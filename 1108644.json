{"id":"1108644","title":"君畴仲晦蒙仲再和余差须二诗警斋侍郎又继之趁韵走谢","dynasty":"宋","author":"刘克庄","text":"丹炉爆裂话头差，揽镜颜苍两鬓华。不记省中咏薇药，径归韦曲问桑麻。卿云方荐汉郊庙，郊岛难鸣唐国家。谁向玄都君子说，有春风处有桃花。垢衣忘浣虱游须，岂有村情似长瑜。作圣德诗无乃怪，进文鉴序近于谀。热中人有谗余者，殿后天将寿我乎。晚觉陶翁嗔子懒，不如坡老愿儿愚。"}