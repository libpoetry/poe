{"id":"630382","title":"上巳","dynasty":"明","author":"释函是","text":"屋倚千尺厓，门临九曲渊。欣逢上巳日，芳春犹及妍。山客忘新故，褉韨仍世传。护生非千金，石泉如天泉。渌水宕丹峰，回流濯繁鲜。野服薄连绮，藉草誇琼筵。胜事追古人，周秦肇何年。华林岂维昔，西池今犹然。乐极悲相随，此理无深玄。代不乏哲后，亦复多豪贤。宴赏正当时，叹息忽在前。落花不上枝，归禽逐后先。对此惜良晨，景过生人怜。"}