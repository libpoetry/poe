{"id":"682271","title":"燕歌行七解","dynasty":"明","author":"于慎行","text":"西风烈烈霜满庭，天寒波深列宿明。孤堂四壁络纬鸣，念君远客忧思盈。日月相逐逝不停，百川东下如建瓴。谁能怀忧心不惊，抚时感事中怦怦。就枕假寐不能成，揽衣起步露沾缨。月出皎皎照前楹，群鸟栖树寒无声。孤鸿何为中夜征，踯躅四顾伤人情，尔胡不归独屏营。来日苦短去日长，四时代谢心茫茫。为客置酒临中堂，吴歈齐讴出东厢。引宫刻徵为乐方，悲音冽冽激中肠。劳心惆忉不可忘，西风吹衣天雨霜。列宿灿烂罗成行，双星明明在河梁。咫尺不语空相望，何为含忧令心伤。日出东南隅，照我邯郸宫。邯郸有好女，颜色靡春风。采蘩出城南，采桑出城东。黄金为长钩，桂枝为大笼。上襦绣鸳鸯，下裙绣芙蓉。肌肤宛如玉，善态不可穷。飞鸟见女来，厉翮凌高空。游鱼见女来，潜游深渊中。车人去其盖，舟人去其篷。少年满路傍，叹息忘所从。出西门，歌且行。今我不极乐，当欲何营。江河水，东下如建瓴。安能邑邑迫蹙，坐使华岁零。策骏马，驾高轩。召呼平生游，驰逐双阙间。薰以香自烧，膏以明自煎。鼎鼎百年内，胡为长不欢。谁见仙人安期生，骖驾白鹿游三山。谁见仙人安期生，骖驾白鹿游三山。四时相递代，日月如转丸。乘时修令名，毋为世所叹。何为侘傺长吁。但当饮旨酒，吹笙竽。二十为侍中郎，三十执金吾。四十虽不大贵，车马骎骎往来，公卿长者居。但当在五陵，陌上快独呼。鸡走狗被服襜褕。男儿堕地，横绝四海，皇皇日夜，心一何愚。畴昔相追随，斗酒从游盘。一日不相及，中道与君成间关。束发奉明主，忠诚夙所殚。上有公家三尺，下为众庶所观。彼美人子，何为营营，日夜诚足叹。门有车马客，驾言出汉关。顾念平生游，枉迹问考槃。倒屣出门迎，摄袂不及餐。坐客置斗酒，握手论辛酸。借问朝市中，荣枯多变迁。金张自赫奕，丁傅相扳援。新贵日更进，旧老日以残。浅水有迅波，浮云无定端。天时相代谢，世事诚艰难。送客闭我门，偃仰窃自欢。朝为山上云，暮为川上雨。变化在君心，然疑不得语。今日为牛女，明日为参商。参商不相待，安知秋夜长。素心一何愚，自谓与众殊。所贱菅与蒯，所贵玉与珠。白石何累累，流水何潺潺。水流石不转，人情中道还。"}