{"id":"816839","title":"题画五首 黄子鸿桃花","dynasty":"清","author":"蒋春霖","text":"虹桥春去游踪断，野寺东风几岁华。凄绝扬州旧公子，雨窗和泪写桃花。乱松亭子倚山椒，极目烟波十四桥。梦到江南好风景，也应愁减沈郎腰。万事凄凉付劫灰，故家乔木夕阳颓。输君尚有青藤屋，容得天池染翰来。翩翩风度才如海，作客江南且闭门。万里风沙故关月，雁来时节最销魂。芦荻萧萧战垒秋，十年投笔事封侯。江云岸树都非昔，忍对溪山作卧游。"}