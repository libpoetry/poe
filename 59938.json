{"id":"59938","title":"太液池送黄淮辞政","dynasty":"明代","author":"朱瞻基","text":"天香早折仙桂枝，笔花五彩开凤池。蓬莱之仙直奎璧，近侍九重天咫尺。永乐圣人临御初，鞠躬稽首陈嘉谟。仁宗监国文华殿，左右谋猷共群彦。朕承大宝君万方，相与共理资贤良。倾心写情任旧老，而卿引疾先还乡。五历星霜复相见，霜须萧萧秋满面。是时朝旭光升紫殿明，相对清言良慰情。留之累月未尽意，归心又欲东南征。太液清泠涵碧藻，杨柳芙蓉相映好。凫珝皞鳷弄清波，紫雾红云拂琼岛。芳肴在俎酒在壶，工歌《鹿鸣》续《白驹》。君臣大义士所重，心虽庭阙身江湖。雁荡峰高高不极，中有谢公旧游迹。采芝劚苓可长年，应在天南忆天北。"}