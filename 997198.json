{"id":"997198","title":"博士王扬休碾密云龙同事十三人饮之戏作","dynasty":"宋","author":"黄庭坚","text":"矞云苍璧小盘龙，贡包新样出元丰。王郎坦腹饭床东，大官分物来妇翁。棘围深锁武成宫，谈天进士雕虚空。鸣鸠欲雨唤雌雄，南岭北岭宫徵同。午窗欲眠视濛濛，喜君开包碾春风，注汤官焙香出笼。非君灌顶甘露椀，几为谈天乾舌本。"}