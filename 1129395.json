{"id":"1129395","title":"颂古十七首","dynasty":"宋","author":"释宗演","text":"从前七佛仪式，庆喜何曾欠少。堪笑黄面瞿昙，无端打个之绕。色空明暗本无因，见见由来亦误人。见不及时犹未瞥，那知殃祟是家亲。相见锦江头，相携上酒楼。月阑歌笑罢，回首上扁舟。红轮决定沉西去，未委魂灵往那方。孝子尽情宣说了，槃山无处可遮藏。藏不得，堪与人天为轨则。一按牛吃草，一与贼过梯。早知灯是火，饭热也多时。棒下承当早自欺，听人饶舌固非宜。纵知佛法无多子，争似当时未问时。潭不见，龙不现，亲到龙潭须活荐。莫学承虚接响人，守株待兔亡机变。知机变，盏子扑落地，楪子成七片。动弦别曲，落叶知秋。人平不语，水平不流。只因脚底无羁绊，去住纵横得自由。动弦别曲，叶落知秋。不肯子放，只肯子收。来年更有新条在，恼乱春风卒未休。未离闽底已还家，才跨飞鸢又眼花。堪笑曾郎更心毒，乌藤轻放老玄沙。祖父田园俱属我，中间树子岂由他。连枝带叶和根拔，要见儿孙意气豪。黑漆竹篦非触背，大地山河俱粉碎。咬人师子急反身，莫学韩獹犹逐块。黄龙一唾绝迟疑，笑杀傍观又可悲。姹女已归霄汉去，呆郎犹向火边栖。白云举古，直是希奇。口堪吃饭，少有人知。诸禅老，莫迟疑，一饱自然忘百饥。山前田地卖还买，松竹清风痛自怜。堪笑梦中誇富贵，觉来那直半分钱。大藏教文为切脚，钵啰娘义最深幽。孔门弟子无人识，碧眼胡僧暗点头。年穷王老夜烧钱，断送难逢下水船。懵底不知身到岸，随他寒暑谩推迁。"}