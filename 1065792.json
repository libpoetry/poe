{"id":"1065792","title":"访江令德脩置酒泛舟","dynasty":"宋","author":"苏过","text":"微雨止复作，柴门蓬蒿积。城隅得幽径，违淖洷蹑屐。吾邑有君子，官居似禅寂。惟闻弦歌声，不见愠喜色。公庭绝笞箠，东阁乱书帙。萧然拂尘榻，容我不速客。清风扫烦溽，浅沼弄寒碧。小饮起纵棹，荷翻珠的皪。我本江湖人，久负云水役。钓竿未入手，越吟同庄舄。君行赋杕杜，我分安蓬荜。他时剡溪船，永谢言游室。"}