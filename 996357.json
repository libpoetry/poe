{"id":"996357","title":"大雷口阻风","dynasty":"宋","author":"黄庭坚","text":"号橹下沧江，避风大雷口。天与水模糊，不复知地厚。谁家上江船，狂追雪山走。孤村无十室，旅饭困三韭。黄芦麋鹿场，此地广千肘。得禽多文章，肯顾鱼贯柳。莽苍天物悲，彫弓故在手。鹿鸣犹念群，雉媒竟卖友。商人万斛船，挂席上牛斗。横笛倚柁楼，波深苍龙吼。失水不能神，伐葭作城守。欲寄大雷书，往问长干妇。何当楫迎汝，秦淮绿如酒。"}