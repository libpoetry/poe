{"id":"757255","title":"齐天乐 纫兰见赠琉球笺赋谢","dynasty":"清","author":"杨芸","text":"文窗烟暖青禽语，蛮笺拟传兰讯。细砑银光，轻匀雪浪，剪取海天云影。一椷携赠。算最惬金闺，惜花心性。写遍缠绵，红钤小印涴檀晕。梦回展馀几幅，向墨花帘里，漫谱清韵。砚试麋丸，灯挑凤胫，新句记愁难稳。圆蟾窥鬓。待吟瘦春魂，露桃香暝。倦擘乌丝，焙茶消夜永。"}