{"id":"467395","title":"舟行长江咏怀古迹五首","dynasty":"当代","author":"金鉴才","text":"大江无语送归舻，万顷洪波揉欲酥。荡决浮云三岛邈，回旋天地一鸥孤。波中落日栖红叶，岭上孤峰矗玉壶。到此死生何足语，与君长笑过酆都。绝壁千寻限日昏，孤舟冲雪入夔门。排来浊浪千钧力，漏出青天一线痕。欲恃雄关镇巴蜀，惜无长剑定乾坤。三分鼎足今谁在，木叶纷纷下暮村。瞿塘过后意从容，细数巫山十二峰。草木销磨玄鬓影，云岚淡荡碧鬟风。生涯恍若连宵梦，世态微如隔岸钟。设使重来趁暮雨，瑶山应识旧行踪。香溪水碧挽芳舲，一去明妃花自零。鸾镜妆成归朔漠，鹍弦拨处冷苍冥。当时谁主和戎策，后世何堪作典型。遗泪至今疑未死，年年冢上草青青。渡尽南津出鬼关，江行一日御风还。曾从峭壁窥门户，也借流云作佩环。百战兵争存古迹，三声猿啸只空山。溶溶落日天涯远，千里墟烟篆自閒。"}