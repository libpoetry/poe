{"id":"1058842","title":"赠王推官允中","dynasty":"宋","author":"晁补之","text":"我生譬天星，睍睆但空誉。学经羞轮扁，常恐老窜句。南游上会稽，弱冠肆远步。便当期汗漫，如鸟铩修羽。入宫又独晚，谣诼遭众嫭。坐令平生交，室冷毡不具。君公墙东客，清鉴美无度。风期山水意，千载见此遇。定疑丹青仙，方我以痴顾。岂繄才自疏，阅世真异趣。伐柯理无远，要以一马喻。古人本不死，方寸有佳处。三年禹河曲，日见车马渡。何知谢剥啄，黄土衣易污。无人尚有子，独载城下路。功名喧口实，簪组托肺腑。请看瓶罂满，取踬病不去。脱黏窥本初，须子遗所寓。怵迫倦东西，林间尚宽裕。"}