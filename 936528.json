{"id":"936528","title":"送周郎","dynasty":"宋","author":"陆游","text":"我居山阴古大泽，四顾茫茫烟水白。平时辙迹所不到，玉树郎君肯来客。衡门仅可俯首过，陋室真成容膝迮。木盘设食菜数箸，共饱知君不予责。期年相从无夜旦，一日复有千里隔。送君津头泪如绠，老身恨不生羽翮。江湖道崄非一二，触处兢畏真良策。从今日望平安书，我欲灯前手亲拆。"}