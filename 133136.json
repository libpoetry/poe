{"id":"133136","title":"跋罗商卿守黑铭","dynasty":"宋代","author":"项安世","text":"大江从西来，傲岸有矜色。日与峡争雄，百战无虚刻。行逢天阔处，漭沆四无壁。始知向来事，何啻蜗两国。泯然从此逝，到海不逢敌。居平吾语子，无与世为的。我高人肯下，已胜谁甘北。孰谓饶人痴，未闻开殿击。吾非若溪水，宁与世争皙。卿言皆好好，吾见甘棫棫。老子邑中黔，诸公天下白。加我任纁缁，推渠作圭璧。君看千载下，人数孟之侧。当时争功人，枉被蝼蚁食。之子真吾徒，敏捷流辈百。昔我惟子尤，教子孔氏克。隔宿不见之，已作老聃黑。快哉吾阿蒙，非腹吴下客。瞥然见鞭影，千里才一息。酌酒可贺我，正傅今有嫡。"}