{"id":"1044826","title":"五言城北别亲友","dynasty":"宋","author":"沈遘","text":"朝出北门道，后车何轰轰。顾皆我亲友，送我胡中行。置酒古寺堂，劝酌纷纵横。饮阑视四坐，悄若意弗平。试问坐上客，客言安敢承。谓我自慷慨，固无儿女情。幸当无事时，奚忽为北征。怜我不受辱，往拜单于营。忧我衰病馀，跋涉万里程。二者所不堪，奈何谁使令。我笑谓坐客，我岂徇利名。仕既不得已，王命方丁宁。上羞傅介子，下愧苏子卿。第结匈奴心，以保先帝盟。惓惓谢亲友，敢辞釂馀觥。"}