{"id":"565272","title":"百字令 和韵赠翟石门阁老","dynasty":"明","author":"孙承恩","text":"奇才间气，应不是、三代后来人物。学海文林，曾览尽、禹穴泰山鲁壁。星斗胸罗，烟云笔涌，不拟赋梁园雪。勋名德望，中朝共仰瑰杰。此日位列三台，从容弘化理，佐天生发。雅范光仪，愧颛蒙、鄙吝为公消灭。世路纵横，尽风尘扰扰，不侵毫发。碧潭秋水，骊龙独抱明月。"}