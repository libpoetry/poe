{"id":"937262","title":"醉书秦望山石壁","dynasty":"宋","author":"陆游","text":"秋雨初霁开长空，夜天无云吐白虹。擘波浴海出日月，破山卷地驱雷风。昆崙黄流泻浩浩，太华巨掌摩穹穹。平生所怀正如此，拜赐虚皇称放翁。放翁七十饮千钟，耳目未废头未童。向来楚汉何足道，真觉万古无英雄。行穷禹迹亦安往，聊借旷快洗我胸。涛澜屡犯蛟鳄怒，涧谷或与精灵逢。黄金铸就决河塞，俘献颉利长安宫。不如醉笔扫青嶂，入石一寸豪健惊天公。"}