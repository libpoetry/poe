{"id":"1119373","title":"次韵赵教授","dynasty":"宋","author":"陈造","text":"争米何心问斗城，聚蚊底许太狂生。未遑饩粟如子罕，谩复公言付阿平。缓我愁肠千缕结，羡君笔力万钧轻。何时去上中和颂，却用诗情写物情。携孥西垒复东城，触处千愁百恨生。如许尧民艰粒食，未应汉法废常平。爱君长策三农重，泥古迂儒一芥轻。会略文移倒陈廪，一时骨肉慰皇情。"}