{"id":"668307","title":"三月既望同吴次明蔡九逵陈道复汤子重王履约履仁汎舟石湖遂登治平以天朗气清惠风和畅为韵分得朗字","dynasty":"明","author":"文徵明","text":"良期每多违，佳节怅虚往。薄言城西游，馀春迟幽赏。日色漾涟漪，天光发融朗。清吹飘文裾，瑶湍激兰桨。寄怀涉清川，平目眺遐壤。晴霏动遥岑，清烟散修莽。亚竹孤卉明，隔水春禽响。及此单裌成，聊寄临流想。"}