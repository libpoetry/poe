{"id":"1110049","title":"送范子仪将漕湖北五首","dynasty":"宋","author":"吕本中","text":"君行欲何之，乃在湖水北。湖水多近县，使者易为德。其民淳而古，其吏朴且直。官闲足宾客，岁稔少盗贼。得君清静化，用教不以力。但自养根苗，勿苦厌蟊螣。许昌无事时，地固多英豪。况君忠宣子，誉望素已高。读书不出户，俛首自作劳。脱身走江南，始为时所褒。每念其先人，水静绝波涛。时从文字嬉，馀事及风骚。忠宣在朝廷，每欲消党与。以我广大心，尽使变齐鲁。同门有不察，平地斗豺虎。君昔住许昌，闭口不复吐。静思前人意，皆是神所许。自守泥涂间，肯复计龃龉。令兄守家学，曰自文正始。惟不卑小官，至死而后已。其间有富贵，乃是偶然尔。人欲学古人，岂不识此理。奈何厌贫贱，乃不退就已。君今又蹈之，可为吾党喜。我懒百事废，尚叨交旧知。时蒙寄书来，索我送行诗。我诗老益退，久为人所嗤。君独不见鄙，论相不举肥。送君湖北去，无事隔山陂。时应有佳句，尚足慰相思。"}