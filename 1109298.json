{"id":"1109298","title":"岳云亭","dynasty":"宋","author":"刘攽","text":"山外浮云横翠微，海边初日上朝晖。我无小鲁悠悠志，那欲乘风去去飞。上客高吟挥玉麈，佳人半醉舞罗衣。昏鸦独鹤何劳问，合暝投林各有依。槛外连山如合围，尤怜昏旦变清晖。云行骤雨非无事，鸟伴归鸿即倦飞。厌见市朝车马迹，喜看岩谷薜萝衣。尚平毕娶何萧散，千载高风自可依。"}