{"id":"205218","title":"耕渔处·清涟万顷渟为湖","dynasty":"宋代","author":"卫宗武","text":"清涟万顷渟为湖，湛湛一镜涵太虚。基旁鳞次田莓莓，四望沃若皆膏腴。蔬畦麦陇间碧树，洲蘋岸蓼连平芜。水村落照晚钟寺，中有一山成画图。郑谷无此宽閒野，严濑无此浩渺区。更於何所堪下钓，更於何所堪荷锄。谁与卜筑於此居，峨然其冠孔氏徒。时哉不偶堪遁世，垂缗把耒以自娱。兴来风月入吟啸，错落吐出鲛盘珠。人惟内省有足乐，眇视外物芻狗如。膏粱於此且不愿，况为鱣鲔而施{上四下瓜}。则知之子命名者，是特寄意耕与渔。岂亦伯成子高之在野，庄周濠上这观鱼。"}