{"id":"587462","title":"次游坡亭韵","dynasty":"明","author":"薛侃","text":"元气周九垓，时阖亦时开。波光涵万象，耀彼山之隈。俯视尘寰袖，高陟空中台。引盼尼山上，千古一颜回。六经失真诠，瓦缶时鸣雷。逐逐翳枝落，那将根本培。遥聆金石语，遐思真奇瑰。空山风月夜，怅望独徘徊。飞云探天乙，铁桥为君媒。漫尔羡坡老，乾坤亦殊才。冥坐俟东晓，身世忘堪哀。"}