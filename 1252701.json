{"id":"1252701","title":"生日和酬黎宾贤","dynasty":"元末明初","author":"梁寅","text":"黄尘恐涴黑貂裘，闾里聊为马少游。五色文章辉北斗，群英冠冕重南州。豹藏玄谷千峰雾，鱼恋苍江万里流。好继前人题桂籍，明年仙阙步高秋。新诗多谢祝长年，空谷难来白马颠。自笑少陵真野老，敢誇方朔是天仙。松醪思共匏尊酌，竹简期观石室编。良会不嫌溪路远，小窗月夕听山泉。"}