{"id":"786504","title":"暴风悲","dynasty":"清","author":"洪繻","text":"星纪岁甲寅，闰五月中浣。七日三暴风，农民惊跣袒。海滨斥卤地，收穫尚较晚。迤北气候寒，秀实亦迟缓。一旦狂飙飏，千里野如刬。长松犹拔根，何况禾稻短！杼柚悉索空，谋生路已断。惟望畎亩间，或可供缗算。鸮炙喜见弹，时夜喜见卵。茧抽虽至筋，甑爨已在眼。奈何嘉谷登，忽作飞蓬散。万哭同一声，天心不为转！回思十年来，无年无水旱。风雨既骄横，徵歛尤怪诞！即如今夏期，役夫徵更悍。沿门驱壮丁，百赎无由免。占阄立刻行，一路同编管。农务迫眉睫，驱去不容喘。亦有谋脱役，中人多破产。全台百万家，如篦如席卷。仰天同呼号，抢地同忿懑！或者上天慈，雨金救痌痯。罔图天助虐，风害甚于暵！四野黄如云，一扫禾无秆。连番抟扶摇，万窍动空窾。仰首望飞廉，三去复三返。我在虚室中，胆碎心为戁！空廪非所悲，窃叹农无饭！"}