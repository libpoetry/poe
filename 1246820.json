{"id":"1246820","title":"哭黄与几先生三十五韵","dynasty":"元末明初","author":"唐桂芳","text":"恸哭宇宙间，奇才日沦落。伊予童冠年，用意臻杰作。于时觌黄君，层空横俊鹗。明理识源流，谈经耻糟粕。圣贤未死心，梦寐递酬酢。韩柳布骨筋，黄陈遵矩矱。嗟彼昧学徒，奚翅隔一膜。青春坐精庐，鞭算尽升勺。会计当何嫌，与教树郛郭。宦海欲飞扬，蹒跚病行脚。仅仅如孔融，诸生听鸣铎。高堂九帙亲，庞眉白於鹤。馆劵具八珍，怡颜享真乐。幽圃极经营，平池谩疏凿。美石象琼瑰，寒藤等璎珞。举目俱不凡，宛若在丘壑。吾翁八旬馀，精神更矍铄。商确文字中，悠悠动清酌。典型相继亡，乡邦已非昨。日瘦色惨悽，令人几惊愕。犹幸侍先生，钟情忘鄙薄。去冬访隐君，好诗倒囊橐。机锋偶相逢，大叫忽踊跃。譬彼两将军，仆旗宁退却。俄顷出神奇，屡战气肯索。自叹老难持，相期校书阁。感激知己言，未信且愧怍。夫何讣音来，晨星陨天末。当今世乱离，万死靡救药。生归谁保全，吞噬人为椁。新阡范家村，有子端可托。但弃窈窕姬，孤灯照帘幕。荒城雪漫漫，似怪东风恶。慈乌号远林，饥鼠走败箨。回首百千秋，声名寄寥廓。"}