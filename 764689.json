{"id":"764689","title":"乐府补题和词 其一 水龙吟·白莲","dynasty":"清","author":"毛奇龄","text":"前湖十里，芙蓉到门，皦皦明如练。波光云映，芦埼鹭下，宛然一片。湘葩含铅，青房滤粉，素珠成串。便采莲红女，绛裙千褶，遮叶住，有谁见。只为社中人散。倚遥空、削成难辨。赤栏桥子，无端愁把，碧天遮断。月下飞香，霜前落叶，容华将变。但秋衣未制，剪来朵朵，不须染茜。"}