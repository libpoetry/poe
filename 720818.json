{"id":"720818","title":"锦堂春慢  贺廖君新宅","dynasty":"明末清初","author":"屈大均","text":"地是兰湖，城当穗洞，华堂新见翚飞。羡王家春燕，复返乌衣。碣石宫边久客，浮丘市上初归。镇向花林偃卧，长弄瑶簪，长弄珠徽。锦里先生接近，又青莲白苧，词笔同嬉。笑桐孙百尺，桂子双围。蕉老雌雄仙蝠，梅芬大小豪犀。未化千年霜羽，尚识庐耽，尚识令威。"}