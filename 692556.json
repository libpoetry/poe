{"id":"692556","title":"从军行六章","dynasty":"明","author":"杨士奇","text":"少小从六军，英声振三边。拓疆有勋业，貂蝉二十年。遭遇亨嘉辰，万里净烽烟。顾视双宝刀，精光犹彻天。宝刀白昼鸣，旄头出西陲。平明有诏书，遴选行率师。甲士百万馀，桓桓各如貔。慷慨出门去，妻子安足辞。出门意气都，上马跨雕鞍。旌旗亘千里，戈矛霜雪寒。来苏望苦深，遄驱敢辞难。经过令严肃，鸡狗亦得安。令严岂不惜，军动良苦辛。冰行屡及暮，露坐恒达晨。所倚主将明，抚养义且仁。恩威两无遗，谁不思奋身。奋身一何勇，压敌三重围。师行倚大义，奇谋定足希。所向势莫当，降者日以归。杀之昧天道，纵之表皇威。皇威既清肃，奏凯发回军。明旦谒金门，饮至劳殊勋。赏赉过百千，麾下歘见分。拜稽谢万乘，归钓清江濆。"}