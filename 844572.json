{"id":"844572","title":"次韵和吴中芳蘅孙六十述怀二首","dynasty":"清末民国初","author":"祝廷华","text":"翘首长庚夜有光，众星错落影迷茫。身兼百岁期颐福，名满三吴翰墨场。书带草香春共永，火榴花艳日初长。华龄六秩精神健，矍铄诗翁届仗乡。年来盛倡新文化，愤甚君苗笔砚焚。旧学如君钦邃密，好诗惠我喜缤纷。引觞斟满多佳趣，味道知腴饫古芬。介弟殷勤示珍著，愧无一面祗瞻云。"}