{"id":"574241","title":"咏铜槃水石","dynasty":"明","author":"邵宝","text":"东坡得怪石，远寄僧供佛。我石乃不然，作我斋中物。我有古铜槃，俗事久相屈。以石贮其中，载挹泉滭沸。朱碧照清波，古色一何蔚。吾斋本幽贞，复此为除祓。弄丸思古人，敢谓能髣髴。白日生高寒，长夏破烦郁。我心非佛心，万事惟四勿。水止石无为，匀圆亦强倔。歌罢一掀髯，南风正披拂。"}