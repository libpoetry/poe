{"id":"873861","title":"齐天乐 寿史沧洲","dynasty":"宋","author":"刘子寰","text":"雅歌堂下新堤路。柳外行人相语。碧藕开花，金桃结子，三见使君初度。楼台北渚。似画出西湖，水云深处。彩鹢双飞，水亭开宴近重午。溪蒲堪荐绿醑。幔亭何惜，为曾孙留住。碧水吟哦，沧洲梦想，未放舟横野渡。维申及甫。正夹辅中兴，擎天作柱。愿祝嵩高，岁添长命缕。"}