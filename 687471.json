{"id":"687471","title":"顷读山谷诗有感作十绝句既又念达人委命志士固穷必潦倒自废出无聊语则几不智矣故复反之十绝以自慰解","dynasty":"明","author":"孙承恩","text":"一岁无常春，一日不常早。人生会当然，岂得永不老。桃李多艳姿，松柏有劲质。君看烈士肠，宁羡儿女色。焚香坐蒲团，神定心更逸。坡翁有嘉言，一日便两日。翩翩何翩翩，对景亦酣畅。恨不如蝶蜂，飞在花枝上。长日澹无事，晴窗独披卷。幸窥古人心，胜接古人面。无谄志自伸，寡慕心乃宽。有酒复有书，适矣能不欢。披襟当明月，拂轸弹清风。于兹更弗怡，何处是欢悰。男儿贵成名，千载犹特立。摧颓一无长，百岁但一日。幽花明曲栏，流莺在高树。解襟且衔杯，一扫俗尘去。日月常照耀，天地自崇深。何哉儿女愁，得上烈士心。"}