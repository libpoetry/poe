{"id":"686518","title":"寄兄次韵二首","dynasty":"明","author":"石宝","text":"千仞巉岩俯碧悠，分明苏子滞南州。歌诗待月同良夜，听客吹萧亦此秋。今古英豪多坎轲，庙廊名字得甄收。遥知碧树书还日，人在中堂赋远游。词源濯锦日悠悠，酬答诗题邵许州。兴比渊明能止酒，愁如宋玉未悲秋。冰怀不为淄尘染，丽景多逢采笔收。儗种西窗数丛菊，他时风雨漫追游。"}