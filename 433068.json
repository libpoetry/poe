{"id":"433068","title":"罗城杂咏","dynasty":"近现代","author":"席子研","text":"崇隍悬处万山中，曲折梯山一径通。重岭绝无盐铁利，荒原多是马牛风。村儒饱蠡天窥井，苗妇盘鸠发转蓬。地属峒酋游牧久，桑弓竹矢各称雄。镗镗铜鼓震寒荒，犹有残祠祀夜郎。鸭脚树高收杏子，牛皮艇小似瓜瓤。破筐茶采初春叶，野碓溪舂隔宿粮。新建凤楼高百仞，也思科第比邹梁。官廨开门对晚山，危崖悬瀑响潺潺。老猧贸布沿墟醉，犵鸟寻巢带乳还。种秫田多彭泽傲，放衙身比谢安閒。三春情绪伤迟暮，揽镜星星鬓欲斑。富翁生计畜千头，宴客喧呶夜剥牛。椰子酒香浮翠盏，木棉花暖胜貂裘。勤供国帑输山布，已净烽烟拆戍楼。环海几人谈治略，不须边徼更防秋。"}