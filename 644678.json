{"id":"644678","title":"寄好义","dynasty":"明","author":"方孝孺","text":"同乡不相见，动涉秋去春。何意忽来翔，会合当玆辰。雄谈有远趣，文采惊世人。譬彼随和质，众目咸知珍。陋俗乏奇士，怀抱郁未伸。每思伊葛流，磊落展经纶。志大固难售，心孤邈谁亲。君来起我意，颇觉气为振。炳炳千古事，悠悠三代民。举首视大荒，汗颜惭此身。深衷非一端，欲语未及陈。胡为复求去，重使别恨新。夙负江海情，耻为儿女仁。贤豪日衰谢，感叹易悲辛。凉风吹碧海，月露洗高旻。酒至且持饮，言归何所嗔。"}