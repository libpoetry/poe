{"id":"810596","title":"和袁子才冬日寄怀韵","dynasty":"清","author":"尹继善","text":"枫林红叶带霜飞，记得江干送马蹄。歌到离亭声断续，人分淮浦影东西。年来夜雨添新梦，画里青山忆旧题。千里相思君识否，斜阳满树暮云低。林园拜赐仰皇情，愧我年衰列上卿。廿载风花看几度，三春桃李喜重生。山连蓬岛峰还翠，池接昆湖水更清。纵有诗篇忙里得，那如把酒韵同赓。"}