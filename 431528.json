{"id":"431528","title":"味莼园赛珍会杂咏七首","dynasty":"近现代","author":"包天笑","text":"白罗帕子绣芙蓉，兜卖人前晕玉容。三字温存做好事，语音清脆是吴侬。酣紫娇红贮碧筠，茶阑酒幕小逡巡。不看花面看人面，珍重罗巾扣一轮。罗袜弓鞋小婢扶，阿谁人引出迷途。盘旋宛似穿珠蚁，狡狯嗔他八阵图。万能电气倡西欧，火灶风铃太自由。蓦地忽闻狮子吼，教侬一步一回头。昨宵半臂喜新添，不薄吴绫与越缣。莫把侬身比屋宇，壁衣才罢又窗帘。纤手亲调一饼茶，春风开遍自由花。可怜淹断蓝桥路，玉杵琼浆莫浪夸。相逢我欲唤真真，心里秾春亦夙因。最是低头佯不见，却来帘底暗窥人。"}