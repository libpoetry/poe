{"id":"685872","title":"兴国灵山二十景和前令唐子侯氏 引路松","dynasty":"明","author":"卢宁","text":"凤盖高团午荫连，岧峣苍翠上青天。交枝树底云长湿，拂雾岩前鹤正翩。客误引车掀绿帻，僧閒卓锡听冰弦。清时不植东巡怨，风节依稀挺万年。古寺长林怀葛乡，白云关上睆晴光。绕栏朝映阳台紫，出岫秋邻粟里芳。信节便成游物外，停骖犹自絷名缰。愿鞭黄囷携仙逸，共和卿歌补舜裳。团峰如铸奠云端，大器何为用世难。封植已闻崇肉案，清斋还取尚经坛。华夷青玉花同馥，霄汉金茎露自寒。拟借四轮输上国，君王丰积寿民丹。崒玉抽灵森远峤，清苞簇阵锐先锋。不须枝附皆成竹，才出陂来便是龙。雨过苍玕凌上汉，雪残紫箨挺严冬。江城慈母山摇落，谁为移归孝子峰。地踞虓灵境自豪，威严隐隐震平皋。雾迷东海赤刀荣，寒满南山白雪毛。飒飒霜风如助啸，凄凄烟树若愁号。金陵肯纪安邦绩，请檄边城镇静劳。玄渚渟渟泛瑞莲，三神山果驾澄渊。相传尽道颜如玉，欲到祇愁风引船。解佩净依清汉藻，褰裳轻漾紫蒲涟。何当洧水多春意，触忤诗人作卫篇。宝台神器耸蘼芜，彷佛庐山秋雨馀。势入紫微承玉座，影连黄道拂祥车。清芬静想蒸槐火，绀气晴看薄桂虚。欲炷心斋效华祝，帝阍玄默正愁予。白日芬刍度法乘，蜕形西望紫空凌。平生会解三真术，投老终传四远灯。香革履孤怜达祖，青莲花巧忆图澄。相看慧景无虚过，留取萧斋纪旧曾。仰沿文祖揖山神，爱尔聪闻独引伸。但把羲图占世道，肯随周鼎梦王人。半捲玉醴天心露，一喷香云佛面春。在处不妨韬大美，可防终老勿焚身。层轩高枕太阴愁，颢影漫漫两象浮。通白与心成气合，空明随处共神谋。云涛鱼兔多时幻，昼夜乾坤万里秋。便拟焚香来晏坐，一江寒练浸银钩。平川不作河东吼，神岳如从西土还。已见锦衣雄虎帐，共贤彤陛犯龙颜。铜颅独举寒威重，金斗高悬正气殷。猛兽尽潜清兔夜，妖狸无跳白狼山。银河一派泻松风，飞瀑倾泷日激舂。寒洁细嘘和露屑，轻圆难定落盘踪。甘分袅竹饶春席，泽净平畴慰旱农。浅浅磻溪宁滀得，终归沧海媚骊龙。普济慈宗广利门，芝崖彤穴尚阴尊。波心水藻媞青鲤，云背珠翚驻玉鹓。灵曜金宫流日月，宝陀香篆自朝昏。兴亡一慨齐梁事，夜雨寒山愁唳猿。短草崇兰挹雾扉，东风随处绿依依。一湾净绕天光发，八叠芳围昙影晞。涓净深偏宜鹭浴，平连高不碍鸿飞。坐疑远外无春色，青帝相携上翠微。绝尘独有公荷性，尚洁无如大觉仁。石井素培千叶种，金沙香绕四全身。信门慧植皆成果，化国灵根不待春。闻说濂溪花更好，得知爱马是谁贞。数分天地悬常体，清到琅玕有异仪。知是古人遗絜矩，非因时物厌循规。虚心自信义长植，危行终为节所奇。岁晚他山宁得此，直须栽向凤凰池。葶苈须弥无是宗，业缘明觉性灵冲。幻烟未灭苦群障，心月当悬色尽空。四梵宾从捐赤火，七华玄阖挹光风。长罗到此还何事，恨不形骸都自融。石室阴深草木鲜，更栽凉质养玄烟。新心捲露抽鸾轴，旧叶摧风舞凤翩。一瓣拟供无量佛，千章堪写白云篇。何年选胜耽诸翠，就此移居了太玄。半亩溶光绿映盈，柳堤蘅岸蔼芳晴。窗临石镜天长晓，影湛银蟾气倍清。万象虚涵呈太素，一圈无极自天精。江湖景色多如此，惟是游人不用情。野岸迂回紫陌通，石桥流水一丝风。静看名利驱驰外，早定浮沉物理中。熊梦协占师已载，羊裘虽著汉无功。夕阳潋滟江光动，清对垂杨绾玉虹。"}