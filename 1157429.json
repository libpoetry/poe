{"id":"1157429","title":"洛中偶作","dynasty":"唐","author":"白居易","text":"五年职翰林，四年涖浔阳。一年巴郡守，半年南宫郎。二年直纶閤，三年刺史堂。凡此十五载，有诗千馀章。境兴周万象，土风备四方。独无洛中作，能不心悢悢。今为青宫长，始来游此乡。裴回伊涧上，睥睨嵩少傍。遇物辄一咏，一咏倾一觞。笔下成释憾，卷中同补亡。往往顾自哂，眼昏须鬓苍。不知老将至，犹自放诗狂。"}