{"id":"812074","title":"密字","dynasty":"清","author":"孙原湘","text":"密字珍珠侧理裁，问郎何处恣徘徊。终年细数无多见，隔日幽期不定来。凤响误猜搴绣箔，花阴闲看过妆台。芳心一寸芸香瓣，炉篆成灰未肯灰。日来憔悴瘦腰身，兰语当窗嘱付谆。随意清游聊遣闷，韬精沉饮恐伤神。蔗梢细嚼终无味，桃核双欢别有仁。每到花丛须记忆，东风岑寂倚楼人。"}