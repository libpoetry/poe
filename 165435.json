{"id":"165435","title":"送北京学生曹慈明秀才之京师","dynasty":"宋代","author":"晁补之","text":"魏武子孙今寂莫，唐来只有画将军。邺城初见黄须面，尚喜登堂词若云。乃公白首图籍里，小心恐惧教其子。文章锦心仍绣腑，屠龙殚家安用许。半年系船康海门，官忙不共持一樽。冈头黎花吹欲尽，淮口汴流来正浑。鄙夫日欲向吴越，官满一封飞魏阙。着书虎观未敢言，蔽身蝉叶真痴绝。"}