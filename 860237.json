{"id":"860237","title":"赠术士陈谈天","dynasty":"宋","author":"王迈","text":"我生之辰日在亢，斗牛之宿晻无耀。独有首尾二暴星，角立昴氐争系标。一生奇蹇良苦之，已分青云输年少。每逢星史说经躔，探手止之头屡掉。谈天一日叩斋扉，信口阳秋天下妙。数灵不用蓍草占，机秘时将道眼照。玄中巧夺君平胎，圣处深入浑沌窍。俗人筹星乱如麻，蠡测管窥工窃剽。听君谈唾如秦青，字字宫商合腔调。如何孤身无所赏，萍梗风波任浮漂。正缘苦泄造化机，真宰忌之神所诮。方知多技故多穷，凡事皆然君莫笑。虽然知己岂无人，试往京城谒权要。一丝莫久牛蹄湾，沧海六鳌待君钓。"}