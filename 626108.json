{"id":"626108","title":"短歌行","dynasty":"明","author":"黎景义","text":"春日载柔，秋风其刘。易我柞榆，更我絺裘。胡骑北鸣，越禽南翔。岂不志远，怀我故乡。舜英灼灼，朝华暮落。春酒既旨，云胡不乐。林有归翼，隰有汇泉。不阋于墙，不倚于门。清烟盈突，鸣琴在室。畴则忧存，旸曜西没。虽则西没，良宵可卜。皓月自来，何劳秉烛。冉冉红尘，悠悠白云。伊周已逝，管乐何人。渊不厌深，天不厌高。弹剑和歌，以游以遨。"}