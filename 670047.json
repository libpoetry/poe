{"id":"670047","title":"感怀 其四","dynasty":"明","author":"李攀龙","text":"明堂飨元祚，称岁朝京师。侵晨宴鸾台，日夕宿兰池。翩翩佳公子，三五相追随。十千平乐酒，羽爵何参差。长歌激清风，顾眄生光辉。秉我径寸翰，兴文一如飞。旁人徒嗷嗷，匹侣当自知。离别难预图，乐往自成悲。仰观素雪流，俯见朱华披。弃置安足陈，亡没无还期。百年譬影响，倏忽谁能持。"}