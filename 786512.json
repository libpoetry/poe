{"id":"786512","title":"风雨感事","dynasty":"清","author":"洪繻","text":"楼头暴雨兼暴风，扬沙走石声挣摐。四山漠漠如泼墨，海上龙尾捎长空。云垂海立不知际，天低若笠幪阴翳。怪道乾坤不肃清，年来风雨皆残厉。三宵两昼无霎停，饥乌冻雀拖湿翎。荒林鸟呼泥滑滑，破屋花泣雾冥冥。陇上老农荷锄叹，太仓玉粒今摧半。去汝难逃鼠食求，愁余那更狼戾看！九衢百巷见谽谺，杜陵空怀十万家。天半老茅为败絮，云边碎瓦疑飞霞。去年南部遭地震，万室黔黎归一殡。井落陷崩入蚁封，山川裂坼成龟亹。吾台处处生劫灰，人物时时供馀烬。前朝痛哭声未终，今日悽酸泪成阵。戊戌、己亥连两灾，田畴一望为蒿莱。悬崖万丈发暴潦，平地千家入湍豗。眼前风雨特小耳，何容伤心作歌纪。俯视雷霆抵婴儿，未信人间失箸匕！海上烽烟犹不销，世上浮霾宜如此。"}