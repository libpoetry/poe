{"id":"1198175","title":"历九秋篇","dynasty":"魏晋","author":"傅玄","text":"历九秋兮三春，遣贵客兮远宾。顾多君心所亲，乃命妙伎才人。炳若日月星辰，序金罍兮玉觞。宾主递起雁行，杯若飞电绝光。交觞接卮结裳，慷慨欢笑万方。奏新诗兮夫君，烂然虎变龙文。浑如天地未分，齐讴楚舞纷纷。歌声上激青云，穷八音兮异伦。奇声靡靡每新，微披素齿丹唇。逸响飞薄梁尘，精爽眇眇入神。坐咸醉兮沾欢，相樽促席临轩。进爵献寿翻翻，千秋要君一言。愿爱不移若山，君恩爱兮不竭。譬若朝日夕月，此景万里不绝。长保初醮结发，何忧坐成胡越。携弱手兮金环，上游飞阁云间。穆若鸳凤双鸾，还幸兰房自安。娱心极意难原，乐既极兮多怀。盛时忽逝若颓，寒暑革御景回。春荣随风飘摧，感物动心增哀。妾受命兮孤虚，男儿堕地称珠。女弱虽存若无，骨肉至亲更疏。奉事他人托躯，君如影兮随形。贱妾如水浮萍，明月不能常盈。谁能无根保荣，良时冉冉代征。顾绣领兮含辉，皎日回光则微。朱华忽尔渐衰，影欲舍形高飞。谁言往思可追，荠与麦兮夏零。兰桂践霜逾馨，禄命悬天难明。妾心结意丹青，何忧君心中倾。"}