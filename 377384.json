{"id":"377384","title":"贺新郎·万里悲笳起","dynasty":"清代","author":"蒋敦复","text":"万里悲笳起。最伤心、河梁一别，故人天外。易水长歌歌当哭，两字平安季子。竟生入、玉门关矣。旷世风流然诺重，有五陵、侠少能轻利。君倘在，执鞭弭。高才自古逢多忌。叹人间、蛾眉谣诼，供他群吠。马上文姬悲远嫁，门户彫零若此。算尚有、曹瞒知己。朋友生死恩骨肉，论交情、岂独称文字。酹酒问，竟谁是。"}