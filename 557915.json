{"id":"557915","title":"碧桃翠竹图为陈克勤赋","dynasty":"明","author":"张弼","text":"我本东海餐霞仙，掷弄日月旋坤乾。为溺篇章戏翰墨，谪来下土三千年。而今年才过五十，也随尘世变华颠。瓮盎醯鸡时起灭，轣辘过眼真堪怜。夜来梦到清都府，碧桃翠竹斗清妍。便欲据此混沌窟，小结一间天趣轩。元规尘坌飞不到，洪厓风月浩无边。白面青童吹紫玉，花虬稳跨参轩辕。乃知旧怀作旧梦，可奈茫茫未了缘。题诗驰寄玉堂子，鲜飙凉洒郁蓝天。"}