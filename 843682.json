{"id":"843682","title":"咏梅八首和贡觉原韵","dynasty":"清末民国初","author":"许南英","text":"冬心独抱岁寒时，惆怅茅檐与竹篱。和靖孤山劳想像，师雄短梦忽迷离。横斜古干无妨傲，酝酿春风不讳痴。风雪灞桥驴背上，琴樽水石远相期。破腊东风茁玉英，蹇驴踏雪板桥行。美人有约春初信，隐士如传空谷声。耐冷未妨登绝壁，闻香疑是隔前程。折花未必调羹用，也慰空山解渴情。绮窗染翰净无尘，著手生香竟绝伦。惨淡云烟编画史，聪明冰雪拜花神。消磨北苑三升墨，点缀西溪一卷春。绝类华光师粉本，冷魂墨迹自精匀。空山有客坐横琴，叠叠梅花逸韵侵。弄影巡檐时索笑，噙香据石发狂吟。春魁独占群芳谱，阳气光回数点心。岁序鸿钧初转律，霜禽解冻变新音。九九消寒雅会联，耐寒沽酒坐花前。腊于破后山容笑，霰已飞馀水腹坚。招鹤云间圆好梦，骑驴雪里驻吟鞭。琼楼玉宇成香国，绝点尘埃即是仙。淡尝世味与人殊，寄迹孤山伴亦孤。不去洛阳争富贵，却来庾岭号清臞。因缘转误林逋老，眷属谁怜邓尉枯。问道寿阳曾点额，承恩承宠有耶无。春来攀折小江干，安插铜瓶冻已乾。孕子微酸须夏令，怜卿太苦谢年残。寿阳南内含香冷，婕妤长门望幸难。寂寞空山相慰藉，高岑老鹤守天寒。不受尘埃半点污，前身濯魄沁冰壶。罗浮梦绕山中住，环佩魂归月下呼。亿万放翁分历乱，两三神女认模糊。重衾纸帐寒犹恋，睡起孤山讯有无。"}