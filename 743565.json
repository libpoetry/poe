{"id":"743565","title":"醉翁吟","dynasty":"清","author":"王芑孙","text":"滁山高，滁水深，醉翁吟处，当时写之以为醉翁吟。醉翁吟，不在琴，泠泠所写翁之心。翁心牢落轩天地，醉翁住世无古今。迄今化去六百有余载，桑海迷茫几兴废。风月江山兴会同，文章气节精灵在。登堂謦欬俨如生，图画飘飘睹冠佩，滁州移命守扬州，扬州又见来乡辈。自古文人命不犹，相同惟是一清愁。韩公月宿逢南斗，屈子《离骚》降孟陬。作者凄凉说我辰，后来艳羡传生日。黄泥阪下鹤南飞，腰笛人来紫裘逸。何况醉翁曾此行吟地，后起同乡更同志。转运宁殊河北劳，风流早向淮南嗣。碧筒筵上祝翁生，主人略似翁生平。再添蓂叶非雌甲，要屈荷花作后庚。君年正自及翁年，鬓须渐欲成斑斑。便袭翁名不须让，收取曼卿子美莫使流落随人间。元祐高文久轧茁，傥从君手能追还。醉翁所到君亦到，江南江北何处非滁山。"}