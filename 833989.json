{"id":"833989","title":"风流子 其一","dynasty":"清末民国初","author":"易顺鼎","text":"脆弦调锦瑟，江南客、憔悴惜华年。甚藏秋不住，琴心太窄，逢春欲避，带眼先宽。更无奈、浮踪飘絮，雪浅梦逗芜烟。听雨旧盟，伴鸥萍海，堕风新劫，骑蝶花天。前欢浑无据，青衫泪，孤负多少婵娟。一箧红吟蠹尽，俊语都删。只绣佛量丝，心皈悟后，笺骚费纸，身坠愁边。赢得玉箫声里，吹瘦词仙。"}