{"id":"1222021","title":"八月一日雨后赋兼寄城中诸友","dynasty":"元","author":"袁易","text":"今我不乐思出游，宿酒昏昏仍懒惰。安得凉飙破烦郁，竹头抢地桐阴妥。纨扇那能脱腕挥，纱巾不觉酣眠堕。谁唤飞云起天末？政用此时持赠我。渴龙掉尾下饮江，列缺为右丰隆左。蜿蜒初若弥六合，变灭忽复成么么。长空收曀净千顷，落日著山县米笴。白衣苍狗觅虚无，孤鹜断霞明细琐。人生万事风雨散，苦欲控抟无一可。嗟予学道良已晚，阅世忘忧今亦颇。西畴䆉稏碧参差，南埭芙蓉红婀娜。聊寻清景日追逐，况复川原秋淡沱。故人城郭尚留连，何时共鼓吴淞柁？"}