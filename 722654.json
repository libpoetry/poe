{"id":"722654","title":"后秋兴八首中秋夜，江村无月而作","dynasty":"明末清初","author":"钱谦益","text":"淅淅斜风回隔林，悲哉秋气倍萧森。过禽啁哳衔兵气，宿鸟离披逗瞑阴。人倚片云投海角，天收圆月护江心。今宵思妇偏凄紧，幸少清光照夕砧。穴纸江风吹面斜，槿篱门内尚中华。苍凉伍员芦中客，浩荡张骞海上槎。弦急撞胸悬杵臼，火炎冲耳簇箫笳。刀尖剑吷懵腾度，瞪目犹飞满眼花。牛背寒鸦卸夕晖，夜乌啼罢暗蛩微。酒醒乍讶孤灯爆，梦断犹惊折翼飞。贝阙珠宫何处是？渔庄蟹舍与心违。祗应老似张丞相，扪摸残骸笑瓠肥。身世浑如未了棋，桑榆策足莫伤悲。孤灯削柹丸书夜，间道吹箫乞食时。雨暗芦中双桨急，月明江上片帆迟。荒鸡唤得谁人舞？只为衰翁搅梦思。石龟怀海感昆山，二老因依板荡间。最好竹枝歌一曲，共怜荷叶限双关。三年章武纡残泪，半字开元慰别颜。携手行宫应有日，看君重点日华班。银轮祗在屋西头，一掌偏能障好秋。剪纸不消人世暗，拨灰难扫月宫愁。黑云有垒迷乌鹊，金水无波洗白鸥。最是三分明月夜，二分应不属扬州。幡沈竿折好论功，愿借前筹玉帐中。夜度放萤然堠火，宵征依鹊啸樯风。鬓稀尚要千茎白，心折惟馀一寸红。莫忘指麾淮蔡语，天津桥畔倚阑翁。菰乡芦渚路逶迤，竹杖迢迢度葛陂。柏柳未纡离别绪，庭梧先曳却回枝。途危祗仗心魂过，路劣才容脚指移。莫道去家犹未远，朝来衣带已垂垂。"}