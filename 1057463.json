{"id":"1057463","title":"再继权之严韵二首 其二","dynasty":"宋","author":"刘弇","text":"东风入颠毛，非复故时绿。生涯蠹蟫里，术智谩蛇足。晚作芸香游，颇复窥丛目。乾坤开清明，物色洗瞻瞩。谬当匠石寄，楹桷翰夏屋。追随金闺彦，怀抱邹律燠。新诗閒模写，勇若驱妾仆。千秋赤壁后，英爽得瑜肃。朝来墙头花，皖皖弄膏沐。归期莽难求，不啻襆被宿。端成心赏违，谁念客当速。听取提壶声，勿负慇勤趣。"}