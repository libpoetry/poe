{"id":"619731","title":"初夏陈子明何襄武伯友家幼度桢卿有开集白燕亭","dynasty":"明","author":"伍瑞隆","text":"江村初夏柳如丝，夜夜前溪坐晚飔。为尔能乘青翰舫，居然齐赴白云期。杯当避暑逢袁绍，客似冲寒访戴逵。几日倦游无所事，一时酬对有馀思。他如轻薄何须数，我辈狂疏或有之。且喜客兼才子会，顿令乐任主人为。亭深竹色参差碧，山静蝉声断续悲。行到绿阴低夕照，坐看片月上清池。诗传东阁梅花色，家本南山桂树枝。大抵冥鸿心共远，不然投璧事皆疑。一关松径馀花落，半亩荷风带露披。可以累心都巳尽，肯教高枕不相宜。穷幽竞赌攀栖鹘，得句矜奇倒捋髭。千载杜陵佳语在，风流儒雅亦吾师。"}