{"id":"1236250","title":"乐神曲录三 太湖神","dynasty":"元","author":"沈贞","text":"波震荡兮具区，既底定兮奠神之居。芙盖兮菱车，导翠鼋兮文鱼。神之来兮孰俱？后子皮兮前灵胥。与神游兮湖之浒，冲风息兮极浦。有倡兮妙舞，有冽兮清酤。神饱聿归兮或返而顾，灌吾田兮受神之祜。雄何为兮厉于乡，祀有时兮享有尝。赭白马兮青盖，明而无兮晦而在。屏方相兮去傩，神巫进兮舞且歌。雄欣欣兮远逝，不水旱兮不疵厉。乐吾民兮世世。两旗兮分张，舞轻风兮悠扬。神之司兮我疆。原田每每兮立我青秧，不稂不莠兮无虸无蚄。时雨兮时旸，俾百谷兮登场。维神兮降康，报之肴兮蒸腯羊。"}