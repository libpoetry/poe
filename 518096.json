{"id":"518096","title":"考满舟经十八滩因分各滩名赋诗 其七 貉獭滩","dynasty":"明","author":"唐文凤","text":"貉为山狐种，獭乃水畜类。云胡一滩中，异性岂同聚。今始知其然，有石高赑屃。朝夕相舂撞，千古流不去。聚腋难为裘，得鱼岂能祭。百川俱朝宗，到海已东逝。我来治花封，怀徕念民事。当为忠謇臣，肯负清白吏。羞涩钱留囊，光怪诗盈笥。三年朝帝京，扁舟风水驶。父老有深期，临岐忍挥泪。旋舻当再经，浩荡波声注。"}