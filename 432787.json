{"id":"432787","title":"相思","dynasty":"近现代","author":"郁曼陀","text":"相思减却一分肥，陌上花开缓缓归。记否去年春事闹，满城风雪嫁徐妃。眼波斜敛酒微醒，梦堕迷楼一角青。桦烛千条花四壁，不堪春影入铜屏。茜纱窗格映青螺，婧服掀帘一笑过。浓意如花贪结子，未须惆怅落红多。零落床前系臂纱，灵衣一桁受风斜。玉窗直对樱桃树，江月年年照落花。"}