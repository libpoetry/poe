{"id":"507187","title":"题云居先生遗像","dynasty":"明","author":"夏原吉","text":"神仙中人云居翁，秀气原自仙华钟。蚤年即远簪缨丛，侨居静挹林泉风。群书诸子既折衷，内经脉诀尤研穷。活人要济岐黄功，不容二竖欺疲癃。柰何晚厌人间踪，乘风顿返蓬莱宫。寄兹清影尺素中，眉疏目朗双颊红。飘飘独步谁能同，商山旧有东园公。我来相对语莫通，举头怅望仙华峰。举头怅望仙华峰，云深不见青芙蓉。"}