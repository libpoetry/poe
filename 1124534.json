{"id":"1124534","title":"均父约去年十月还襄阳今已二月矣尚未闻汉上消息因诵旧寄渠诗二首用其韵寄之","dynasty":"宋","author":"饶节","text":"闻道祁阳已赐环，春来何事未言还。移书汉上二三友，寄梦湖南千万山。顾我幸缘樗散老，知侬真坐虎文斑。归来此度心应死，不待丸泥封汉关。归期小雪已中春，常恐传言远未真。慎莫锱铢论得丧，政须平等视冤亲。悬知江海山林士，不中功名富贵人。闻道扁舟期访我，来时莫带庾公尘。"}