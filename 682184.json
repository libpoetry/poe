{"id":"682184","title":"送许悟庵鍊师还云翠山兼寄山灵二首","dynasty":"明","author":"于慎行","text":"旧时曾作小游仙，寄迹灵峰偶偓佺。卖药忽从都市见，还丹岂向世人传。瑶坛月出浑如水，玉洞花开别有天。归去正逢春色老，采芝可傍紫云眠。家近名山住亦稀，别来清梦转依依。愁生猿鹤花迷径，恨结松萝月上扉。青镜空悲游子鬓，红尘偏染仕人衣。凭君寄语山灵道，早晚抽簪向翠微。"}