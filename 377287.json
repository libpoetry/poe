{"id":"377287","title":"木兰花慢·中秋日，周桐实自浙西归，得周莲伯字","dynasty":"清代","author":"蒋春霖","text":"乱霞晴隔浦，正横笛、暮江楼。看沙际潮回，城阴树暝，帆势遥收。湾头。数枝瘦柳，尚依稀、认得去时舟。雁外心传锦字，鸥边梦阁离愁。凝眸。桂影碧空浮。谁共举琼瓯。问西湖今夜，几分明月，可似扬州。重游。待拌醉倒，怕石桥、枫冷又深秋。折得芦花懒寄，絮云吹满芳洲。"}