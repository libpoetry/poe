{"id":"504310","title":"喜雨行","dynasty":"明","author":"李昱","text":"五日不雨中禾焦，十日不雨晚禾死。农夫田父心烦劳，桔槔搰搰徒为尔。俄然云起从西北，一片飞来头上黑。六丁雷斧开天关，不尽天瓢泻甘泽。沛如万顷之银潢，疾如江汉流汤汤。怒如龙物腾变化，飒如白帝行秋光。在坑满坑谷满谷，此雨何殊雨珠玉。瓯窭汗耶无复分，但见芄芄稻花熟。东家老翁赊酒劝，西家女儿卖钗钏。青黄未接浑未忧，屈指丰年眼中见。我歌不独如元丰，我歌直与康衢同。此身愿作饭牛翁，耕田凿井尧无功，呜呼耕田凿井尧无功。"}