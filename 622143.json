{"id":"622143","title":"今础久寓广济相需筮诸关圣得此时宾主欢相得他日王侯却并肩之语筮者方旋而余继至相晤出此竞叹灵奇因各诗以纪之","dynasty":"明","author":"郭之奇","text":"一自藜灯共草玄，六年周道复联翩。出门喜见同人益，获上应思信友先。祇为骥程堪附尾，却惭驽足屡加鞭。嘤鸣此日关神听，莫道逢君只世缘。"}