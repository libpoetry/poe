{"id":"637182","title":"舟人以竹取火与翠渠同咏","dynasty":"明","author":"祁顺","text":"山游兴未阑，命仆陈晡食。开尊酒尚寒，举网鱼初得。舟中偶无火，村远何处觅。禁烟方及期，乱石不可击。篙人得秘诀，剖竹分两只。刻削知阴阳，交加任横直。物含动静机，人借推移力。霏微锯屑下，炳熯灵晖积。刍薪张气焰，釜灶赖燔炙。旁人惊乍见，相对咸啧啧。我生老江湖，此事应惯识。五行自相生，一理妙莫测。作诗侑杯盘，谈笑暮天碧。"}