{"id":"516597","title":"驺虞行","dynasty":"明","author":"史谨","text":"远带仁风出郊薮，素质玄文世希有。形虽似虎德如麟，肯让狻猊出其右。将军乘暇猎秋风，唾手擒来亦天授。天生异物表祯祥，一见终当入灵囿。圣德浩荡侔西周，将军勇气横九秋。所至不用兴戈矛，桑麻遍野民无忧。况逢此兽应时出，光被四表闻歌讴。昔年见画谁能识，今见真形世无匹。双睛闪电气成虹，一尾横空势如戟。虽云四足疾于鸟，不使骅骝共槽枥。卞庄冯妇皆叹息，远视傍观股应栗。却从昭代致升平，龙马还当负图出。"}