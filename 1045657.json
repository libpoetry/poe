{"id":"1045657","title":"雪 其十","dynasty":"宋","author":"徐积","text":"团团藓晕埋青钱，稍稍竹树藏绀鞭。鸬鹚覆水鱼沉渊，罞罿蔽地禽冲天。梅房处女莺坐禅，草头稚子松耆年。浮光飞沫人游川，斜行大字鸿书笺。壮士可论持守坚，美人休说容华鲜。乞馀之夫尤慕膻，附炎之子弥胁肩。穿花走马锦藏鞯，垂云阅武车张旃。虢姨满路空遗钿，陈妃倚阁真神仙。有人情似山中泉，其情浓如春深烟。留下断芦云蓑篇，长令雪满淮之田。"}