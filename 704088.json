{"id":"704088","title":"杂感","dynasty":"明","author":"鲁铎","text":"晋室失其驭，所资惟贤豪。谢公负雅量，人士归皋牢。声乐自满耳，举世方惊涛。安能缩首尾，共作寒虫号。清颜照木石，东山为增高。肥水了大事，馀算曾无劳。高崧岂具眼，嘲戏同儿曹。端居有所思，所思在长安。冉冉岁云暮，梦想接容颜。缄书不我遗，怅此别恨端。徙倚向幽独，喟然伤心肝。怀人不能寐，被衣弹鸣琴。鸣琴若作意，中夜发孤音。美人在何许，遥忆湘水阴。征鸿去不返，双鱼逝何深。引领重踯躅，幽恨独难任。"}