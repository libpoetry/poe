{"id":"987297","title":"五月六日约诸友游北山舟已具而予偶不能出诸友和坡公法华寺诗亦赋一首","dynasty":"宋","author":"高斯得","text":"区中无由舒眼界，欲上云峰观九派。颇闻黄龙擅奇特，傥得窥临真一快。清苕一线仅委蛇，具区万顷何滂湃。又闻法华两招提，清旷夐绝人境隘。池光潋滟镜无台，山色清寒身不坏。石林幻出三玲珑，万虎千罴断雄怪。幽贞叶策天相之，梅雨初晴白日晒。州家幸肯借官船，亟馔鱼虾菹韭薤。奈何欲往竟不谐，徒羡诸公脱天械。归来争发古锦囊，令予伎痒如爬疥。嵇康本自不羁人，况复时屯方翮铩。终当于此结菁茅，庶可偿渠猿鹤债。"}