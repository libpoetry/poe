{"id":"434469","title":"满江红 张丈信夫林亭小酌感事怀人敬用遁庵先生韵","dynasty":"金末元初","author":"段成己","text":"光景催人，还又是、西风吹袂。青镜里、满簪华发，不堪憔悴。一月几逢开口笑，十年滴尽伤时泪。倩一尊、相对说清愁，花前醉。初未识，名为累。今始觉，身如寄。把閒情换了，平生豪气。致主安民非我事，求田问舍真良计。看野云、出岫却飞回，元无意。"}