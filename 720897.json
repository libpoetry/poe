{"id":"720897","title":"小重山 金陵怀古","dynasty":"明末清初","author":"尤侗","text":"依旧青山绕建康。南朝佳丽地、草茫茫。景阳脂井冷银床。秦淮月，犹照故宫墙。吊古石头冈。大江流日夜、几兴亡。鸡笼鼠雀满祠堂。君莫问，策蹇下斜阳。锦缆牙樯金犊车。竹西歌吹地、斗繁华。闲来独吊玉钩斜。隋宫女，为我诉琵琶。客梦绕天涯。江山虽窈窕、不如家。二分明月广陵花。一分月，斜照小窗纱。"}