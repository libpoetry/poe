{"id":"973652","title":"雪初作怀成父弟及诸子","dynasty":"宋","author":"赵蕃","text":"岁事方虞旱，山行敢愿晴。雨花才若洒，冰霰忽如倾。孤役宁私己，群生足慰情。泉源滋久竭，陇亩动深耕。冷落三家住，凌兢独木横。暂从求束缊，还是问前征。冻雀成频坠，荒鸡误晓鸣。忆儿衣孰挽，怀弟艇犹撑。便可锄三径，因之治短檠。丰年今可必，与汝沃藜羹。"}