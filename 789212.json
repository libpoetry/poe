{"id":"789212","title":"念奴娇 两朝忠烈祠用前韵","dynasty":"清","author":"王策","text":"登阶肃拜，尽击珰殉难，一时人物。铁马云车英气凛，白昼悲风撼壁。天纵难回，心终不死，怨血飞霜雪。刀尖镬上，伤哉多少英杰。笑杀鼎鼎冠绅，建祠通款，旋踵阴谋发。死与诸公相继耳，落得身名灰灭。日瘦无光，湖流带咽，剑气森毛发。岳于坟近，忠魂同哭明月。"}