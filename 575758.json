{"id":"575758","title":"寄关大举隐士","dynasty":"明","author":"孙蕡","text":"秋阳化为霖，流潦涨平陆。阴霾晦万象，岁暮时运速。居者窘营为，行者困驰逐。晨兴起慨叹，旅怀伤局促。飙风振丛薄，泥涂没车轴。庭树无全柯，原草变馀绿。静念穷居士，杳然苍山麓。短褐才掩胫，糗糒常不足。从事屡失会，养高动违俗。空椟隋侯珠，谁明卞氏玉。贫贱少知己，隐沦愧亲族。励节希世贤，君子善自勖。"}