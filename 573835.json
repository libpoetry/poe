{"id":"573835","title":"渊明图为邃庵先生题","dynasty":"明","author":"邵宝","text":"吾闻先生本是山中人，谁遣作吏随风尘。督邮迎送亦常事，浩然归兴凌秋旻。孤怀每感孔明汉，一咏漫及荆轲秦。北窗午梦入寥廓，南山秋色争嶙峋。昨非今是公自道，门前五柳年年春。柴桑彭泽才尺只，五老峰高隔彭蠡。片帆朝挂暮及门，万古乾坤一江水。昔闻奇幻谷城石，又闻清激严陵滩，是谁为易谁为难。菊松三径地虽小，鸿鹄千里天何宽。三南夫子今傅相，心期远在羲皇上。君不见丁卯桥边山水深，江南春暮劳归心。风云天上济时了，我亦访公携我琴。"}