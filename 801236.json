{"id":"801236","title":"关西书院落成示诸生","dynasty":"清","author":"方正瑗","text":"西岐圣人邦，治化隆终古。粤自汉唐来，功利杂尊俎。今兹礼乐备，文明会当午。未免征战馀，习俗尚黩武。青袍少业儒，铁衣多擒虏。岂知陕右地，原为理学薮。读书不讲道，忠信便无主。笥中岁赐金，买得百弓土。筑屋跨山河，聊以蔽风雨。矜式祀二贤，诸生聚三辅。学为圣人徒，方圆就规矩。何人非颜曾，何乡非邹鲁。殊途而同归，狂狷各有取。勿谓岐阳遥，流风动钟鼓。"}