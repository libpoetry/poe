{"id":"688868","title":"元气堂成","dynasty":"明","author":"何吾驺","text":"十载闻鸡直禁帏，黄扉紫阁夜栖栖。偶然获遂冥鸿适，此日初成燕雀栖。冰雪大官供匠石，龙蛇御墨照璿题。堂前依旧潇湘水，随意青尊就竹西。数亩新开绿水湾，日高帘捲凤皇山。东来象纬青浮栋，西望崆峒碧照颜。作牖穿窗怡性淡，隐房迂径养神閒。玄成旧业吾何敢，聊有书声院落间。爱赋閒居昵昼眠，蓬壶那有此顽仙。人来每讯陶宏景，自拟何如白乐天。沿凿澄湖回钓舫，种多脩竹挂苍烟。舍旁约略容秋水，摩诘无烦绘辋川。海岛为巢野鹤踪，逃虚何用况登龙。半堂积雪时鸣磬，上客停车一鼓钟。小可临池留水墨，每偕刻烛赋云松。匡山供奉谁应识，头白归来第几峰。海滨何敢况天民，喜伴村翁结纳真。已悟阎浮皆借寓，得看沧海此扬尘。閒深夏日如冬日，卧稳花茵胜阁茵。朝旭烟扉才一线，葛巾蜡屐静垂纶。每瞻鸿渐欲争飞，缉得荷花制羽衣。曾傍五云馀鹊构，才先一著出锋机。功成敢拟留侯去，鸟倦应同靖节归。稽古赐金荣治第，登楼北望转依依。天地为庐世界宽，草堂聊寄一枝安。壁摇苍莽秦封树，门拥瑶华汉露盘。潮落渔歌喧洞口，月光樵唱满阑干。等閒策杖循溪远，长啸无人咏澧兰。澄澄风月坐参寥，今古何人共此宵。绮里名高还昨日，黄粱梦醒已今朝。楼台合倩壶公入，赋咏惟应惠远招。一并烟霞休傲世，只言衰老谢中朝。"}