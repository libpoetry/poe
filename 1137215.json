{"id":"1137215","title":"满江红 其一 海棠下歌后村调共和","dynasty":"宋末元初","author":"刘辰翁","text":"淡淡胭脂，似褪向、景阳鸳石。依然是、春睡未足，捧心犹癖。藉甚不禁君再顾，嫣然却记渠初拆。黯销魂、欲尽更堪怜，终难得。犹记是，卿卿惜。空复见，谁谁摘。但当时一笑，也成陈迹。我懒花残都已往，诗朋酒伴犹相觅。听连宵、又雨又还晴，鸠鸣寂。"}