{"id":"829385","title":"除夕感愤","dynasty":"清末近现代初","author":"陈曾寿","text":"隐忍十年事，仓皇五国行。不曾辞玉碎，所惜抵毛轻。曦景何攀及，葵心枉自倾。未能求死所，宁遂尽生平。非族虽心异，同根只自煎。长披妖乱志，愁纪竹书年。北道伤仇快，春陵痛贼怜。暂离蛇蝎窟，还入犬羊天。敢以非忠解，徒然避辱忧。神魂飞纣绝，形蜕委阎浮。长白家惟旧，冬青恨岂休。何人昭正义，历历判恩仇。主辱仍赊死，凡亡并丧存。谁为侍中血，深愧楚骚魂。假翮无高义，居奇更祸源。明夷方用晦，天道竟安论。"}