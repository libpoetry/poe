{"id":"490300","title":"丰厓社饮席上闻前星之喜分韵得国字","dynasty":"明","author":"朱朴","text":"列圣垂大统，吾皇绍华国。心同天地仁，阳春育群物。元卿立中朝，壮士守疆埸。臣伏来四裔，恩化被蛮貊。峨峨蓬莱殿，亹亹诗书窟。熙熙十五载，过眼犹顷刻。所怀惟春宫，脩省慎厥德。圣祖在天灵，上帝相感格。今兹岁丙申，孟冬戊子吉。煌煌前星耀，太子降坤阈。玉皇亲抱送，大宝非偶得。雏凤下高冈，潜蛟起溟渤。流虹烛宫闱，异香散庭掖。日月分重瞳，山河秀骨骼。天子开龙颜，圣母悦慈色。玉音中使传，群臣正袍笏。万方集朝贺，笺奏来玉帛。金鸡忽翱翔，丹诏方烜赫。大哉寰宇内，和气蔼边域。迁谪返遐陬，蠲除遍阡陌。野夫田间农，欢忭释愚惑。再拜祈千秋，千秋永无厄。滔滔黄河流，郁郁南山柏。"}