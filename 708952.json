{"id":"708952","title":"真珠帘  对菊","dynasty":"明末清初","author":"曹溶","text":"山家大有归来事。草堂前、满眼横天秋思。台上采茱回，又见薄裘初试。晋代残花开未了，惯占却、许多情致。须记。爱几尺虾须，酒边香细。今夜短烛西窗，纵良朋见访，石床难寐。锄菜此衰翁，倚画栏十二。似锦年光消减尽，更叫月、蛩吟盈耳。谁寄。怨飘叶空江，霜华千里。"}