{"id":"766277","title":"夜半乐 夜趋剑阁，中途大雷雨侵，晨始抵宿处","dynasty":"清","author":"周之琦","text":"暮天畏景将下，轻阴城郭，催唤雕鞍去。到万笏尖峰，晚凉佳处。坏云渐展，狂飙骤发，片时丹嶂冥迷，绛河倾注。更迎面、砰轰震雷鼓。闇中磴道曲折，蚁磨惊旋，马蹄愁误。怕小小、篮舆山灵留住。乱流趋壑，崩厓转石，一肩稳载吟魂，等闲偷度。哓钟外、羊肠忍回顾。卧想今夕，犯险虚劳，快心终阻。行不得、空惭鹧鸪语。耐炎曦、休恨汗湿齐纨缕。还偻指、几日消烦暑。邵平瓜买青门路。"}