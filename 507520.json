{"id":"507520","title":"石泉茅屋歌为致仕赵尚书作","dynasty":"明","author":"李昌祺","text":"艮岳暮云表，夷山芳草边。河流浩荡向东注，缘树远近皆平川。梁园空旷萃森爽，桑畦麦垄相接连。那知城闉别有最佳处，泉甘石润殊幽偏。是谁心赏得真趣，柴门茇舍临漪涟。其中之人情高列仙，坐对崷崒卧听潺湲。声疑佩环振，势若虎兕骞。荆薪夜煮代粮糗，椰罂晓汲烹兰荃。初平徒劳牧紫烟，此地亦复如羊眠。或潴或泛长涓涓，绝胜庐阜千丈悬。拾遗偪侧朴陋只数椽，岂似兹室花竹妍。忆从垂绅正笏位八座，经济讵敢思归田。功成挂冠抛世缘，却寻旧隐萝自牵。一泓任教春雨涨，三重未怕秋风掀。已欣恳玉皇案，何妨笑拍洪崖肩。展公锦囊卷，写我瑶华篇。拟陪杖屦弄云月，洗耳清泠闻舜弦。"}