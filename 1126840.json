{"id":"1126840","title":"送高士敦赴成都钤辖二首 其二","dynasty":"宋","author":"黄庭坚","text":"捧日高宣事，东京四姓侯。军中闻俎豆，庙胜脱兜鍪。烧烛海棠夜，香衣药市秋。君平识行李，河汉接天流。玉钤金印临参井，控蜀通秦四十州。日下书来望鸿雁，江头花发醉貔貅。巴滇有马驹空老，林箐无人叶自秋。能为将军歌此曲，鸣机割锦与缠头。"}