{"id":"691119","title":"拟古出塞五首","dynasty":"明","author":"李东阳","text":"总戎戒行旅，器仗贵坚完。典衣买刀剑，胡地多苦寒。公家例颁与，私债复相干。儿出贫尚可，亲老无盘餐。灯前背面啼，强语达夜阑。鸡鸣鼓角动，上马各据鞍。潜行始出境，面别情实难。逢人语妻孥，堂上有舅姑。频年讨北虏，往岁征南蛮。七年六出师，师出无空还。将军尽封侯，铁券誓河山。白衣领荫袭，立在执戟班。先朝麒麟画，位次迥莫攀。功疑古惟重，此义故不删。君恩实浩荡，感泣徒潸潸。诸公固当尔，而我独何颜。"}