{"id":"818965","title":"甲第","dynasty":"清末近现代初","author":"夏曾佑","text":"甲第乡闾重，簪裾海上齐。朝宗归凤阙，踪迹剩鸿泥。衵服馀兰麝，香团印瓠犀。茑萝伤往事，杨柳赓留题。倚玉双台负，泥金六画低。一帆来蜃海，重梦怅鹃啼。曲罢吟髭断，图陈利屣提。杂花开古树，闺讯苦柔荑。作赋银河艳，朕镳玉勒嘶。明妆随月魄，边燧阻征蹄。锦瑟华年换，仙源旧路迷。封侯何日返，画栋燕双栖。"}