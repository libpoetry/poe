{"id":"740702","title":"题王秋塍明府龙门揽古图卷","dynasty":"清","author":"钱大昕","text":"缑氏有仟令，家世出子乔。诗名鲍谢伍，政续邱何高。山水耽奇癖，金石敦素交。嵩岳两室峙，伊阙百仞标。北顾探王屋，西行穷二崤。昔贤登览地，往往回鞭梢。龙门况不远，紫翠如相招。嗜古黄叔度，千里来游翱。廿载车笠旧，合并倏今朝。折简迓儒衡，联骑崇山椒。秋高石骨露，叶脱风刁刁。深洞穿地肺，孤亭耸岩腰。奇绝丈八像，镌凿齐隋朝。字体杂隶楷，笔踪辨分豪。欧赵所未录，一一归毡包。石丈傥解语，邂逅庆所遭。兹图洵可传，泼墨装生绡。邮筒忽远寄，快若背痒搔。安得生六翮，相随陟岧峣。"}