{"id":"693381","title":"九日二首","dynasty":"明","author":"苏葵","text":"篱畔秋容不改常，年年今日是重阳。黄花晚节可人意，白发天涯深酒觞。几片落霞随鹜尽，数声鸣鹤入云长。醉来欲撚苍髯坐，和得陶诗四五章。不是幽人亦赏花，花枝经雨迸篱斜。官贫贳酒常施债，才窘耽诗不到家。三径也曾来梦里，四年忘却滞天涯。西风偶掣尊前帽，莫道疏狂似孟嘉。"}