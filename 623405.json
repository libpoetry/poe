{"id":"623405","title":"柳下僯子卿娶","dynasty":"明","author":"宋兆礿","text":"柳下坐怀事，道学喜传说。人以穷来归，因之试淄涅。是乃桑中为，谁云柳下屑。然则复何奇，不恭其一辙。子卿偕胡妇，千秋辨污蔑。十九年泽中，人情宁消灭。古今至节人，一皆情所结。情至风值萍，曾何伤汉节。胡妇若累卿，胡羊亦卿孽。汉旄落寒沙，胡霜焉可啮。然则复何妨，柳下谁优劣。"}