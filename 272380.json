{"id":"272380","title":"高阳台·题悲秋图","dynasty":"清代","author":"吴藻","text":"咏絮才高，量珠聘薄，春人冰透冬心。拥髻凄然，知它翠袖寒深。邮亭一夜闲灯火，谅迢迢、梦冷秋衾。不风流。羔酒谁家斗帐销金。莲胎纵把荷丝杀，奈桥霜店月。煮鹤烧琴，彩笔题残，杜兰香去难寻。更无铃索将花护，怕天涯、绿叶成阴。仅生绡，供养云烟，添写愁吟。"}