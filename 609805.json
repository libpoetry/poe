{"id":"609805","title":"望仙歌","dynasty":"明","author":"韩上桂","text":"若有人兮控紫烟，骖白鹤兮翳青莲。霓桥恍其在目，步沧浪而上天。思邀之兮河无梁，身造之兮天一方。山兮嵂屼，水兮漩涓。重岩昼冥不见日，惊波夕动心徒然。春已暮兮草已萋，猿狖叫兮风凄凄。将仙人之共处，何王孙之未归。山中兮白露滴，岩花兮月如素。沐余发于咸池，骋余足于天路。虎鼓瑟，鸾率舞。山冉冉其来云，天淫淫而欲雨。呼赤松兮摩其颠，召方平兮枕其股。天为盖兮地为舆，授丹经兮录素书。将归息乎阆风之苑，又底迹乎赤城之居。日既夕兮倚山阿，守空垆兮岁月多。使蓬莱可得而至兮，吾又何惮夫渺漭之风波。"}