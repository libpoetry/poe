{"id":"957237","title":"富顺杨商卿使君向与余相别于泸之合江渺然再会之期后九年乃访余吴门则喜可知也今复分袂更增惘然病中强书数语送之","dynasty":"宋","author":"范成大","text":"合江县下初语离，共说再会知何时。寿栎堂前哄一笑，人生聚散真难料。青灯话旧语未终，船头叠鼓帆争风。草草相逢复相送，直恐送迎皆梦中。昨闻亲上安边奏，玉阶从容移禁漏。天香怀袖左鱼符，归作双亲千岁寿。我今老病塘蒲衰，君归报政还复来。万里傥容明月共，更期后梦如今梦。"}