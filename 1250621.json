{"id":"1250621","title":"俚咏寄义门郑十山长叔侄追述严陵别意","dynasty":"元末明初","author":"宋濂","text":"结发与子交，二十又五春。手足虽殊体，肝胆寔同身。朝帷接觞翰，夜幌抱衾裯。殷勤忠款意，寂寞采真游。亲昵物所忌，一旦忽东西。刚肠固无泪，不觉万行啼。子时惜我出，饯至□溪濆。离家二百里，不忍两相分。情深忘道远，犹谓咫尺间。行将过严濑，勒辔子当还。子方执手泣，胡可便暌离。中情一如河，东流无止而。流水到海止，唯潮两度来。将心比潮水，一日几十回。欲别不成别，背颜强登舟。子骑白马去，十步九回头。出倚帆柱望，望望苦逾浓。马首出复没，渐入乌龙峰。峰高在天半，未晚涵日车。岩阿人已隐，恨不铲嵯峨。身虽逐棹发，魂则随子征。暝泊芦花渚，寤言呼子名。迤逦向前驰，徘徊宣歙间。李白题诗处，蹋藓升孱颜。升高欲为乐，念子翻成愁。想子已抵家，伯仲聚绸缪。自此积繁思，思繁如棼丝。柰何三月久，不得子音徽。客鸿未返塞，夜鹊尚飞南。俚辞写中悁，一歌百虑覃。"}