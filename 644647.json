{"id":"644647","title":"再次石镜精舍会集韵 其三","dynasty":"明","author":"方孝孺","text":"太古日巳远，转觉浮伪并。不闻金兰契，岂愿同盘盟。浮云无定态，流水难西行。滔滔势利间，岂识韶濩声。翻思机巧徒，明灭风前灯。闭门绝闻见，所亲惟父兄。丈人忽来过，雅淡振轩楹。山禽竞喧呼，童稚亦欢迎。清诗多古调，妙论超时英。富贵苟不累，贫贱孰能萦。群贤共舒睡，万物属品评。星斗罗奇襟，风云动高情。瞿瞿世仪表，济济古冠缨。孰知枳棘间，尚有鸾凤鸣。鲰生寡交接，游息在村坰。偶玆观美德，夙兴当服膺。幸托龙门赏，终期崇令名。"}