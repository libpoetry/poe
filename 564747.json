{"id":"564747","title":"拟题忠节祠次韵","dynasty":"明","author":"孙承恩","text":"漳江百里东北驰，瞰江突兀开新祠。大书雄扁照日星，内有血染忠臣姿。何物么么乱天纪，风尘澒洞须臾起。低头不作彦回生，嚼舌甘为杲卿死。义声一日震九州，乾坤惨淡烟云愁。劲气欲褫鬼蜮魄，赤手要截长河流。纷纷共作馀生保，一死翻嗤公草草。无水江中洗秽羞，有客祠前奠蘋藻。伊谁笔如金石坚，狂歌为我磨崖镌。頫首拜公泪迸泉，纲常招揭垂千年。"}