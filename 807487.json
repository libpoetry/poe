{"id":"807487","title":"念奴娇  梁紫有和予百字令词因用前韵酬之送其暂返锦池兼促即来梁苑","dynasty":"清","author":"陈维崧","text":"朝来急霰，似千层浴铁，一军都白。何事严装偏早发，鞭指荒台阏伯。万籁悲号，六花狂舞，归骑疑冲敌。离杯当尽，人生有限肝臆。感尔学富侯鲭，才同禁脔，偏嗜秦人炙。也拟寒天牵老伴，消过残冬腊雪。上冢庞公，移居杜老，别剧来须急。车沙稳，好将家具收拾。"}