{"id":"94907","title":"至洪泽·今宵合过山阳驿","dynasty":"宋代","author":"杨万里","text":"今宵合过山阳驿，泊船问来是洪泽。都梁到此只一程，却费一霄兼两日。政缘夜来到渎头，打头风起浪不休。舟人相贺已入港，不怕淮河更风浪。老夫摇手且低声，惊心犹恐淮神听。急呼津吏催开闸，津吏叉手不敢答。早潮已落水入淮，晚潮未来闸不开。紬问晚潮何时来，更待玉虫缀金钗。"}