{"id":"685633","title":"吴子夜四时欢歌","dynasty":"明","author":"邓云霄","text":"蜂翅初试黄，豆蔻花渐吐。小姑未许人，不敢下堂步。大嫂唤小姑，踏青南浦去。儿夫同一艇，系缆人稀处。前行逐后行，同著锦裲裆。弹莺休中燕，打鸭莫惊鸯。踏青晚醉归，郎醉且休寝。上堂问舅姑，挑灯还制锦。竹箔罢春蚕，生丝作夏衫。今年家计好，斗草剩宜男。游子转兰船，调侬曲港边。采花先得藕，不受外人莲。江上龙舟戏，新妆照碧波。隔船呼女伴，举酒酹曹娥。欢向临邛去，经年不寄书。还及浮瓜节，初看燕乳雏。挈枕上高楼，银床凉似水。对郎弹箜篌，恐落邻家耳。瓜果郎休笑，邻姑共巧筵。今宵逢七夕，光景异常年。摘药裹萤火，应手药先飞。妾貌同衰叶，追思嫁日衣。昔日梦辽西，生憎络纬啼。欢归秋夜永，不敢怨邻鸡。应怜夜度娘，动寒往相觅。可畏双行缠，已落雪上迹。兽炭拥貂衾，欢情中夜满。颇怪芙蓉褥，留得三春暖。新妆非好淡，本欲学梅花。妾异东邻女，墙头盼宋家。守岁对寒灯，寒暄兹夜隔。侬作玉壶冰，愿君如松柏。"}