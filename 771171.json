{"id":"771171","title":"六丑•送春词","dynasty":"清","author":"陈匪石","text":"记棠阴睡稳，画烛冷、东风摇夕。燕莺泥人，瑶阶春布席。湿唾犹碧。看看飞红尽，暗中熏染，飏柳丝盈尺。波光潋滟仙源隔。袖手危阑，停车短陌。依然段家桥侧。甚愁霏一片，催酿离色。单衣寒恻。听鹃声正急。帝子魂归否，清泪滴。名花便拟倾国。柰沈香倚罢，药阑苔积。歌尘黦、缕金谁惜。寥落似、十载长门闭雨，翠娥头白。酴醾艳、窥向帘隙。恐晓钟、唤醒梨云梦，留香未得。"}