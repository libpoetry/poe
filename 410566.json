{"id":"410566","title":"灵岩","dynasty":"近现代","author":"金天羽","text":"四大海水擎瓯中，瓯海一勺龙为宫。鳞堂蛟室千万户，坐见百渎来朝宗。斧扆御帐簇旂纛，锦帆殿脚安艨艟。甲盾鼎士守武库，球图法物开辟雍。藁街蛮邸幻百戏，豪牛丑犀王会同。翔鸾孔雀集灵囿，奇琛瑰宝府库充。宫中佞佛朝象设，偏袒膜拜驯群龙。龙腾上天触天阙，天怒降谪囚金墉。山渊反复尾闾竭，拔地忽睹百二峰。所惜历劫市朝变，有如错简难寻踪。收场傀儡杂倾置，袍笏颠倒随儿童。文章幻化有妙理，此法吾与庄马通。独馀天柱表奇伟，令我想见当朝容。屏霞嶂开锦绣谷，筼筜翠夹山鹃红。灵岩胜绝冠雁宕，捲图卓笔宜诗翁。支颐听诗道旁叟，我吟击节君耳聋。山僧邀看龙鼻水，水滴洼樽如石淙。蜿蜒鳞角爪鬣具，丧精无复表海雄。古今霸王迹如扫，蛇蚹蜩翼难追穷。归吴更放灵岩棹，琴台落日呼天风。"}