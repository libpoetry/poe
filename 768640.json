{"id":"768640","title":"百字令 其一 喜孝山来金陵","dynasty":"清","author":"沈皞日","text":"水西门外，两重门、一舸吹来南浦。莫是伤春憔悴甚，瘦损腰围如许。我亦吟边，杜鹃听罢，恼乱还乡路。江楼酒醒，背花人自无语。桃叶渐见灯船，红帘柳外，月下催箫鼓。不遣閒愁眉黛蹙，且共鹧鸪留住。水幕山窗，载琴载酒，正好开怀处。题诗残照，秦淮多少烟树。"}