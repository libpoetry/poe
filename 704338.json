{"id":"704338","title":"官舍杂咏","dynasty":"明","author":"黎民表","text":"多病年方觉，清斋日颇长。槐阴閒闭閤，竹榻静焚香。宿鸟争移树，疏花不过墙。幸无尘牍扰，幽事足徜徉。怀绂初为吏，修心未到僧。流年穿木榻，长夜伴灯檠。懒出从题凤，慵书误画蝇。款门逢酒伴，胜饮玉壶冰。兰省虽清秘，蓬扉自泬㵳。编篱多绿槿，间树出红椒。客至常班草，觞馀自挂瓢。茹芝聊复得，空费鹤书招。不堪驱世事，祇足称閒居。叩齿清朝过，科头累月馀。墙隈常置笔，帐内苦无书。虽羡侏儒饱，终年免负锄。知有看花约，春朝更不眠。盖多从雨借，屐自上山穿。得俸宁供醉，谋生亦任天。校量终岁里，常在习池边。官箴浑不解，侠气顿能销。素发嗟垂领，红尘屡折腰。世情飞絮过，乡思断蓬飘。为甚抽簪未，山中少药苗。灌园常不仕，沿牒偶为官。夜宿芸香阁，朝看苜蓿盘。草玄能尚白，鍊骨未成丹。终拟藏名去，墙东老鹖冠。潦倒时堪弃，清狂自懒医。生涯千日酒，岁课五言诗。倚树常趺坐，逢人或解颐。汗青吾岂敢，赖有子云知。虽然称校理，笔研久生尘。白虎多同异，金门自隐沦。桂薪从度日，榆荚又残春。斟酌浮生理，须寻漉酒人。高枕从吾拙，卑栖乐性全。岂无洴澼计，不受绨袍怜。野客犹分俸，当垆更觅钱。管弦何处乐，夜夜似西天。红叶侵阶出，青枫夹陛飞。春风开紫阁，月朔拥朱衣。端拱封书少，清关接士稀。惊心垂象下，江海客星微。故山多胜绝，归梦不须占。竹长成高格，松青坠古髯。种园芝自给，煮石火频添。何日抛簪绂，迎暄在短檐。"}