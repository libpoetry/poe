{"id":"713804","title":"题周梨庄戴笠图","dynasty":"明末清初","author":"屈大均","text":"梨庄本是青云器，四十于今犹未仕。前朝文献在君家，著作欲继先公志。秣陵藏书谁最多，读画楼中高嵯峨。捃拾能笺五代史，时谈遗事如悬河。董狐有志我未逮，三百年中谁记载。汉史应须属紫阳，元人岂解尊昭代。青溪水阁閒相期，笔削相将乘此时。王猛犹能存正朔，许衡那得配先师。栖霞之山好林樾，更为同人开理窟。片言亦可成春秋，一画自能知日月。閒来戴笠将何之，遣谷逍遥若有思。接舆髡首且相对，佯狂于道亦良宜。"}