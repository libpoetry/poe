{"id":"508487","title":"题芜湖陶氏所藏渊明归去来辞图","dynasty":"明","author":"倪谦","text":"渊明归去来，初非薄五斗。悠然独往意，寓兴诗与酒。三径有菊松，门垂五株柳。清风北窗下，羲皇以为友。大书晋徵士，千载名不朽。至今一篇辞，讽诵在人口。良工得其意，模写出妙手。后人能宝藏，什袭若琼玖。传家岂不美，所贵德世守。勉焉继高风，名宗庶无负。"}