{"id":"181591","title":"黄汇征以石草蒲一本相遗石圆而苍小窍数十大","dynasty":"宋代","author":"郑刚中","text":"细腰结垂窠，藏精事生育。儿已傅翼飞，孤悬尚凭屋。水仙脱霓裳，美实青如簇。实尽秋房枯，众窍存虚目。何人得二物，妙手夸神速。摩搓小变这，形在质为玉。徐拾草蒲子，小大量其腹。一种一根青，有地皆充足。浸以西山泉，秀色遂可掬。使我读书舍，凉意无三伏。常若菰蒋中，静看江湖绿。奉贶宜有诗，所愧计篇俗。"}