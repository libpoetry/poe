{"id":"842827","title":"除夕至金陵伯严有诗见及因答其意","dynasty":"清末民国初","author":"陈宝琛","text":"一年两会近成例，今我来思乃骑岁。除夕倾谈漏且阑，元旦君先以诗至。闭门歌哭取自养，瓠落无容岂忘世？浣花味谏并一炉，日冶万愁铸为字。迩来此道失浮竞，根本性情害政事。训词深厚古有闻，未屑雷同况羹沸。日辉风畅鸟雀喜，想望中兴验春气。蓍龟自取庶民从，鼗铎何关处士议？老鸡不晨百无用，啄粟太仓类游戏。秋风事事可硬差，谭萟还当就吾契。"}