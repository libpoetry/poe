{"id":"1170012","title":"昌谷诗","dynasty":"唐","author":"李贺","text":"昌谷五月稻，细青满平水。遥峦相压叠，颓绿愁堕地。光洁无秋思，凉旷吹浮媚。竹香满凄寂，粉节涂生翠。草发垂恨鬓，光露泣幽泪。层围烂洞曲，芳径老红醉。攒虫锼古柳，蝉子鸣高邃。大带委黄葛，紫蒲交狭涘。石钱差复藉，厚叶皆蟠腻。汰沙好平白，立马印青字。晚鳞自遨游，瘦鹄暝单跱。嘹嘹湿蛄声，咽源惊溅起。纡缓玉真路，神娥蕙花里。苔絮萦涧砾，山实垂赪紫。小柏俨重扇，肥松突丹髓。鸣流走响韵，垄秋拖光穟。莺唱闵女歌，瀑悬楚练帔。风露满笑眼，骈岩杂舒坠。乱条迸石岭，细颈喧岛毖。日脚埽昏翳，新云启华閟。谧谧厌夏光，商风道清气。高眠服玉容，烧桂祀天几。雾衣夜披拂，眠坛梦真粹。待驾栖鸾老，故宫椒壁圮。鸿珑数铃响，羁臣发凉思。阴藤束朱键，龙帐著魈魅。碧锦帖花柽，香衾事残贵。歌尘蠹木在，舞綵长云似。珍壤割绣段，里俗祖风义。邻凶不相杵，疫病无邪祀。鲐皮识仁惠，丱角知腼耻。县省司刑官，户乏诟租吏。竹薮添堕简，石矶引钩饵。溪湾转水带，芭蕉倾蜀纸。岑光晃縠襟，孤景拂繁事。泉尊陶宰酒，月眉谢郎妓。丁丁幽钟远，矫矫单飞至。霞巘殷嵯峨，危溜听争次。淡蛾流平碧，薄月眇阴悴。凉光入涧岸，廓尽山中意。渔童下宵网，霜禽竦烟翅。潭镜滑蛟涎，浮珠噞鱼戏。风桐瑶匣瑟，萤星锦城使。柳缀长缥带，篁掉短笛吹。石根缘绿藓，芦笋抽丹渍。漂旋弄天影，古桧拿云臂。愁月薇帐红，罥云香蔓刺。芒麦平百井，闲乘列千肆。刺促成纪人，好学鸱夷子。"}