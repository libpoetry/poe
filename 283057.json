{"id":"283057","title":"贺新郎·用实甫韵贺其纳姬人","dynasty":"现代","author":"冒广生","text":"未觉长安冷。道新来春回绮席，香生罗衬。何逊风情浑未老，合把温柔管领。有幽怨三生同证。妾是崔徽重入世，问檀郎莫便张三影。私语罢，倚钗鬓。衔泥辛苦香巢稳。数当时同行姊妹，粉零脂剩。飞上枝头身变凤，多少随鸦堪哂。看眉黛琴心相映。夫婿洛阳声价贵，烂羊头再博封侯甚。情一往，为郎赠。"}