{"id":"260568","title":"伯胜九日诗萧然有陶风趣因次韵","dynasty":"金朝","author":"赵秉文","text":"九日独何日，高怀无与娱。仰视天宇清，倏见飞鸿孤。哀呜呼其群，相望渺江湖。岂不念亲友，林閒置尊壶。不醉慎毋归，且莫歌骊驹。今日不为乐，奈此岁将徂。风霜艳黄菊，兴与南山俱。此时如不采，但恐随樵苏。日暮登吹台，苍茫望八区。翻然念乡国，北望一长吁。"}