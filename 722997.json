{"id":"722997","title":"入东经诸暨县下浙江作诗","dynasty":"南北朝","author":"何逊","text":"疲身不自量，温腹无恒拟。未能守封植，何能固廉耻。一经可人言，三冬徒戏尔。虚信苍苍色，未究冥冥理。得彼既宜然，失之良有以。常言厌四壁，自觉轻千里。日夕聊望远，山川空信美。归飞天际没，云雾江边起。安邑乏主人，临卬多客子。乡乡自风俗，处处皆城市。所见无故人，含意终何已。"}