{"id":"1047737","title":"奉送李大夫归长沙","dynasty":"宋","author":"沈辽","text":"秋潮夜落江为墟，青溪茁茁生菰蒲。舟舫逍遥宾从疏，谁识长沙李大夫。十年持节使江吴，转入七闽将漕车。道上狂贼未伏诛，少壮疮痍官吏逋。公方疾驱布威德，朝廷发兵趣捕贼。兵多贼少即日降，公独至今为失职。白首飘然归故国，由来仕宦终无极。借令得意任公卿，年迫桑榆心更惜。昔时柴车一束书，今日朱门百口食。大夫月奉三万钱，何必要涂争埶力。野人结庵齐山傍，早岁曾为门下客。不遗簪履惠相访，顾我青山唯四壁。野人适自三湘来，布衣犹带湘山碧。公舟少驻洞庭下，尽洗都城尘土迹。"}