{"id":"345785","title":"玲珑四犯·禊节才过","dynasty":"清代","author":"彭孙遹","text":"禊节才过，冷落了风流，兰亭逸少。单枕无聊，心事向谁行道。打叠鸳鸯绣被，好招取、梦儿来到。问何如、九疑黛色，帝子下黄陵庙。愿将身化为胡蝶，粉痕死、向花心抱。浪说游仙留玉枕，枕内藏机窍。望断美人何处，惭愧杀、灵修练要。看落花飞絮，殢人春睡，如眠似觉。"}