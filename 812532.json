{"id":"812532","title":"次韵和泗州制府","dynasty":"清","author":"严复","text":"万国威仪仰汉官，几人儒雅似儿宽。卫公名位金天语，荀令年华赤县看。他族日滋怜处逼，巨川共济感才难。枕戈待旦平生事，越石同盟定未寒。漫陈时务学严安，朱虎夔龙兴未阑。诸夏度支忧绠短，九秋缯纩挟衣单。星瞻华盖光芒动，灰出昆明劫火残。珍重鹰扬期晚节，崧高相待颂良翰。"}