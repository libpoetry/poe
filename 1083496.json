{"id":"1083496","title":"送徐履之倅南昌","dynasty":"宋","author":"范浚","text":"春山罨画春江平，江头春船椎鼓声。钟陵别乘唤帆席，笑看猎猎风摇旌。明朝太末经行处，悬愁望断烟绵树。劳劳樯燕亦留君，且共推蓬话情素。钟陵地雄古名都，美官况复称题舆。看君逸足展夷路，逐电追风万里馀。前知按部劳绥抚，箳篂行湿西山雨。君家孺子有遗台，试向东湖聊讯古。兰阴新漉酒吹醅，更折江花劝引杯。圣代兴廉访良吏，迟君却抱鹤书回。"}