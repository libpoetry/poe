{"id":"1195049","title":"严塘经乱书事","dynasty":"唐","author":"郑启","text":"尘生宫阙雾濛濛，万骑龙飞幸蜀中。在野傅岩君不梦，乘轩卫懿鹤何功。虽知四海同盟久，未合中原武备空。星落夜原妖气满，汉家麟阁待英雄。梁园皓色月如圭，清景伤时一惨悽。未见山前归牧马，犹闻江上带征鞞。鲲为鱼队潜鳞困，鹤处鸡群病翅低。正是四郊多垒日，波涛早晚静鲸鲵。"}