{"id":"38715","title":"游仙·晨登千仞岭","dynasty":"唐代","author":"吴筠","text":"晨登千仞岭，俯瞰四人居。原野间城邑，山河分里闾。眇彼埃尘中，争奔声利途。百龄宠辱尽，万事皆为虚。自昔无成功，安能与尔俱。将期驾云景，超迹升天衢。骨炼体弥清，鉴明尘已绝。恬夷宇宙泰，焕朗天光彻。羽服参烟霄，童颜皎冰雪。隐符千魔骇，鸣玉万帝悦。遂使区宇中，祆气永沦灭。"}