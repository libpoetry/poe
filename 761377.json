{"id":"761377","title":"西子妆  为金鹭卿纪海陵繫缆本事","dynasty":"清","author":"蒋春霖","text":"山晕眉青，波揩镜晓，燕燕静依柔橹。戏圈杨柳作连环，印香心、画桥双树。纹窗泥语。浑不怕、鸳鸯听取。趁春潮，唤桃根桃叶，江头归去。深盟误。一梦成烟，捲入东风絮。绕船三月落花多，是千点、泪痕红聚。凄凉画谱。待呼起、春魂重诉。乱筝弦、几阵疏篷暗雨。"}