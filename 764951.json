{"id":"764951","title":"浣溪纱 其八 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"老向花丛自忏痴。西风吹鬓暗成丝。十年影事几人知。新妇矶头空怅望，女儿浦口寄相思。不堪重写衍波词。"}