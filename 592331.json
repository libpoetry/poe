{"id":"592331","title":"寄李于鳞二首 其一","dynasty":"明","author":"欧大任","text":"我昔泰山隅，窈窕逢二童。云有一真人，翱翔紫虚中。手翳金芝草，乘彼双飞龙。玄豹戏其西，玉鹤鸣其东。朝夕讲要眇，王乔与韩终。童子导谒入，可望不可从。真人谓我前，蒲伏于下风。金柈药一丸，服之淩太空。身轻飒毛羽，倏忽还崆峒。弭节一望之，扶桑日曈曈。行将谒东父，去矣游无穷。"}