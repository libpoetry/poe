{"id":"700178","title":"登夏时茂澄碧览翠二楼","dynasty":"明","author":"顾清","text":"澄碧高楼三泖东，阑干如画倚江空。风传鹤语滩声静，潮挟龙腥海气通。万象尽沉云影底，八窗都在月明中。抛书便作南昌梦，秋水长天一色同。越水吴山指顾中，虚檐百尺卧元龙。都将宇宙清明气，散入江湖礧磈胸。天末鸟飞云淡淡，海门烟散树重重。若为借得湘妃瑟，鼓向江南十二峰。"}