{"id":"696387","title":"隋书十首 炀帝","dynasty":"明","author":"郑学醇","text":"百万旌旗再度辽，殿前中夜集双雕。只今龙舸轻游路，蔓草寒烟锁断桥。轻盈不耐是杨花，漂泊芜城不见家。有恨早知同蔡琰，不如青冢落胡沙。穷秋杀气正潇潇，突厥牙前落二雕。走马电飞弓霹雳，将军那数霍嫖姚。曾是齐廷视草臣，十年天上掌丝纶。堪嗟出刺湖州日，还作杨家佐命人。林邑迢遥进雪鹦，相君空自负才名。挥毫赋就重惊座，不向荆南羡祢衡。平陈仆射最元功，回首勤劳总属空。不为晋王留贵嫔，也应含恨报高公。逶迤避地出江陵，列戟朱门衅已乘。何用先朝频颂美，腹心曾不似张衡。麟阁曾闻尽世臣，柳䛒恩宠更无伦。内庭夜宴虚明月，不见词人见偶人。蜀将当年服远夷，至今犹自詟天威。亡夫决胜凭骁勇，却向南中仆旧碑。欲将强盛远誇胡，罗绮金珠列国都。百戏未终兵甲起，不须重进外边图。"}