{"id":"764344","title":"贺新凉 其二 用顾庵韵寿芝麓先生","dynasty":"清","author":"王士禄","text":"道大凭舒卷。只纵横、鸿文无范，烟驱云遣。往往探骊遗爪甲，颗颗海珠光泫。信不负、佳豪名茧。银汉倒悬千尺影，更沧江、屈注流非浅。声奕奕，宇中展。勋名恰并文章显。看千秋、景钟铭伐，螺书还扁。何必仙山求大药，枸杞根形如犬。算恨事、唯公其免。待向黄扉成燮理，调四时、玉烛光前典。筇竹杖，任公剪。"}