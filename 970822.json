{"id":"970822","title":"望海潮 八月十五日钱塘观潮","dynasty":"宋","author":"赵鼎","text":"双峰遥促，回波奔注，茫茫溅雨飞沙。霜凛剑戈，风生阵马，如闻万鼓齐挝。儿戏笑夫差。漫水犀强弩，一战鱼虾。依旧群龙，怒卷银汉下天涯。雷驱电炽雄夸。似云垂鹏背，雪喷鲸牙。须臾变灭，天容水色，琼田万顷无瑕。俗眼但惊嗟。试望中彷佛，三岛烟霞。旧隐依然，几时归去泛灵槎。"}