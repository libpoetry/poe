{"id":"1119437","title":"再次韵四首","dynasty":"宋","author":"陈造","text":"新酿开缸渌蚁浮，旧辞仍缺唾壶讴。宦涂要处难插手，诗社丛中常引头。倒载肯陪山简醉，反关莫厌孟公留。秋田粗可供佳客，不比封君亦素侯。翰墨场中对抗旌，黄陈一笔万钧轻。武安屋瓦秋鼙震，湘水波光夜月晴。沮洳求鱼真自笑，渚涯向若倍驰情。吾生恨落任公后，不见投纶掣海鲸。尸祝代庖良过矣，即今坐啸免嘲讴。陶朱计食鱼万尾，景略有儿牛十头。甫里过从劳梦寐，辋川归去忌迟留。大弨一弛吾通袖，冷看逢蒙中射侯。韵语联翩到浚旌，楚珩非重夜光轻。吟成品物回春态，诵处东风放晓晴。抖擞锦囊娱我老，涤除愁斛见君情。固应诗胆骜无本，刺手霜牙摩怒鲸。"}