{"id":"890858","title":"贺新郎 其八 和刘自昭俾寿之词","dynasty":"宋","author":"吴潜","text":"宝扇驱纤暑。又凄凉、蒲觞菰黍，异乡重午。巧索从来无人系，惟对榴花自语。也何用、讴秦舞楚。生愧孟尝搀一日，叹三千、客汗挥成雨。如伯始，谩台傅。循环浩劫无终古。但坤牛、乾马抽换，是长生谱。安得笺天天便许，归炼金翁木父。问海运、争如穴处。一笑流行还坎止，算陈陈、往事俱灰土。南墅鹤，相思主。"}