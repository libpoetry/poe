{"id":"829544","title":"上行杯","dynasty":"清末近现代初","author":"周岸登","text":"微霜侵幕鸳衾重。残梦和烟和雨送。蜡泪凄然，渍枕啼痕已隔年。双蛾巧画愁仍在。呼雉成枭争得快。梦怯天高，历乱秋魂不可招。鞭丝徐拂香风动。换马轻盈骄紫鞚。翠羽明玕，油壁匆匆再见难。雨花弹指惊尘快。杜宇催春春事改。坠梦今宵，轻逐云罗雁影高。杏烟凝鬓衣香重。细马骄驮花底送。雾湿双鸾，小立云廊理雾鬟。春驹对舞湘帘外。粉袂霞裾天女队。镜里红潮，不许啼妆一半消。钓丝风约春漪重。絮点萍开疑饵动。水皱河干，脉脉微波欲托难。吹香鱼浪桃花在。弱柳禁腰辞故带。怕度良宵，怨缕愁丝有万条。相风徐转铃竿动。愁鬓临春花雨送。雨阁春残，紫茜红羞不耐看。欺人眼缬花无赖。任是无情偏有态。倦踏芳郊，瘦倚孤筇过短桥。春山懒斗烟蛾重。学得长颦西舍共。入眼芊绵，漠漠林花哭杜鹃。鸾枝掩抑啼莺在。远梦惊回鸡鹿塞。醒更无聊，隔雨珠栊漏点遥。"}