{"id":"721517","title":"送孔樵岚入都","dynasty":"明末清初","author":"陈恭尹","text":"九州日炎暑，驱马有所之。岂惜道里遥，念君来几时。昔来春已徂，今去秋方初。人生不如鸟，燕燕犹未飞。鸣蜩息高林，泥潦在中逵。帝廷玉帛会，于役有恒期。况闻道维扬，可以觐慈闱。君亲谊至重，安得顾其私。匪无良朋恋，行矣勿迟迟。西北方阻饥，东南荷戈戟。斯民独何辜，上天无乃虐。嗷嗷鸿在野，往往人相食。犹闻冻馁馀，未免多求索。岂无有心人，付之长太息。子抱经世具，慷慨足智略。虽云在下位，自待良不薄。修途八千里，耳目亲所历。何以献彤庭，苍生望膏泽。"}