{"id":"218424","title":"盗犯金川境扶侍母妹复走兴安有怀","dynasty":"宋代","author":"利登","text":"歉岁古多盗，于今起丰年。村村递迁偪，旗鼓莽相联。蚍蝣信有力，复此走兴安。淋漓雨万壑，骇浪惊前山。携持母妹孤，寄此一叶寒。犹胜去年冬，我身落梅川。母子各一方，而中隔妖躔。呼酒相劳苦，兹犹幸团栾。百年几星霜，十九落忧患。人生亦何乐，四顾愁我颜。平生百事贫，所得惟林泉。亦复不过取，溢量常恐颠。天公尚不与，谓我取伤廉。前登马岗云，回首东南天。恻恻不得语，萧然泪潺湲。"}