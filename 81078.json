{"id":"81078","title":"寄邛州宋道人","dynasty":"宋代","author":"陆游","text":"鸭翎舖前遇秋雨，独与宋生栖逆旅，坐门戃怳见老仙，剧谈气欲凌天宇。袖中出剑秋水流，血点斑斑新报仇。我醉高歌宋生舞，洗尽人间千古愁。老仙约我游太华，是夕当醉莲峰下。语终冉冉已云霄，万里秋风吹鹤驾。我今伶俜践衰境，不如宋生弃家猛。西望临邛一慨然，青松偃尽丹炉冷。"}