{"id":"834192","title":"秋思耗 得湘中故人书，用耒边词得秋锦书韵","dynasty":"清末民国初","author":"易顺鼎","text":"估艇南浮客。望剪波小燕，雨平潮息。深竹贮灯，浅花停磬，帘卷蜻翼。正飞月山楼，万层秋绿裹瘴国。寄远愁，沧水驿。怎蜑地开封，鱼天落款，只著一些材影，者边先黑。悽恻。湘春久隔。说冷枫依旧红积。艳才无益，惯将飘泊，偿他赋笔。让钓侣青篷，楚江龙笛吹裂石。荻雪色，应更白，问甚日归来，诛茅宋玉故宅，做个词人值得。"}