{"id":"590294","title":"仲冬晦日观易有感","dynasty":"明","author":"张天赋","text":"混沌一天地，龙战分玄黄。淑慝本不同，暗伏灾与祥。圣人为世道，顾虑深且长。尝在消息间，抑阴与扶阳。一曰戒履霜，一曰戒剥床。在复喜无疾，在姤忧与长。内外宾主辨，不早疾有伤。君子贵观象，消息盈虚场。大人克休否，其亡复其亡。所以安其位，终焉系苞桑。吾动益与巽，日进求无疆。可以无大过，圣谟遵洋洋。"}