{"id":"1227528","title":"剑门图","dynasty":"元","author":"傅若金","text":"剑门天下险，亦复天下壮。峥嵘扼西南，气欲轧万象。石壁摩往来，风湍束奔放。深蟠虚无底，峭出日月上。二仪含崎嵚，万古设眺望。一夫或当关，强敌不敢傍。胡为昔人国，恃此亦倾丧。圣朝今无外，皇化极浩荡。势狭秦汉争，治同唐虞让。乃知不在险，六合德可王。前年南中行，其地少平旷。悬车度重隘，束马下叠嶂。翻疑蜀道坦，剑阁固殊状。及此观画图，间关愁西向。浮云从中来，日暮一惆怅。"}