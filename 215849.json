{"id":"215849","title":"沁园春·日过西窗","dynasty":"宋代","author":"黄机","text":"日过西窗，客枕梦回，庭空放衙。记海棠洞里，泥金宝斝，酴醿架下，油壁钿车。醉墨题诗，蔷薇露重，满壁飞鸦行整斜。争知道，向如今漂泊，望断天涯。小桃一半蒸霞。更两岸垂杨浑未花。便解貂贳酒，消磨春恨，量珠买笑、酬答年华。对面青山，招之不至，说与浮云休苦遮。山深处，见炊烟又起，知有人家。"}