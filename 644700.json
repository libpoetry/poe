{"id":"644700","title":"潼关","dynasty":"明","author":"方孝孺","text":"潼关将军才且武，五千士卒健于虎。朝廷养汝为阿谁，盗贼公行如不睹。昨日官车将到关，西风放颠尘满天。钱囊衣箧系车后，歘来掣去同鹰鹯。南望京师五千里，僮仆所资馀有几。离家渐远亲故稀，向我长号泪如雨。嗟嗟僮仆汝莫愁，圣人在上治九州。会看海内皆富足，关不须防无盗偷。"}