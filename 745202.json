{"id":"745202","title":"放歌赠雁巢上人 其二","dynasty":"清","author":"周济","text":"悠悠白云触石起，石重云轻只如此。河伯无言海苦愁，苍茫一片绵秋水。浮萍两叶何青青，春风一夜吹忽生。罗浮离合为风雨，华首台高听山语。若非铁锁相钩连，便欲飘然趁潮去。去亦不可知，来亦不可知，海中巨鳌定有数，孰舍所戴而戴之？中庭百草各含露，荣枯相杂不相顾。老夫兀坐胡蝶来，蛛网檐头要黏汝。"}