{"id":"224067","title":"和浙宪同诸公游梅园","dynasty":"宋代","author":"赵善括","text":"庭除大槐安，人世甚蚁屯。俯仰穹壤间，乐少忧且繁。何如置悲欢，访梅东城村。群贤负瑰奇，即之和气温。峭寒著春衣，轻烟翳晨暾。簪花愧华发，席地依香荪。谁许嫁东风，留香坐晓昏。密坞横清溪，我欲创幽轩。所愿花长开，日日同一尊。静对影亦好，清味蕊可吞。此心无厌时，何物堪比论。哦诗愧续貂，勿以人废言。"}