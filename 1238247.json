{"id":"1238247","title":"送无咎游金陵兼简丁仲容隐居","dynasty":"元末明初","author":"王冕","text":"长松撼空风怒号，门前大水推断桥。山中坐雨六十日，不知野草如人高。今晨出门天气好，眨眼忽惊春事老。杨花散作雪满溪，送客俄然动怀抱。金陵六朝古帝都，古时风景今何如？珊瑚无根土花碧，露团玉树生流珠。江山无人隔尘土，丹凤不来孤燕语。上人脱洒无滞留，底用登临重怀古。世人往往乘险机，老我白发无能为。道甫问讯丁令威，有鸟有鸟何时归？"}