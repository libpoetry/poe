{"id":"1200694","title":"有卒","dynasty":"元","author":"胡天游","text":"有卒升我堂，手执丈八殳。自称千夫长，意气何粗疏。公然踞高榻，狞色如于菟。顾盼傍无人，摇头捋髭须。时时越几席，颠倒案上书。我欲呵咤去，恶声恐相随。含愠姑与言，但誇身手粗。昨日战城西，杀逐诸贼奴。高马我夺得，丈夫亦知无。奋臂好临阵，叫嚣若呼卢。袒跣过无礼，貌狠心弗舒。夫子进顽童，互乡亦何诛。当其遇阳货，唯诺无趑趄。豺狼正满野，章甫多泥涂。区区一介士，焉敢拒武夫。逊辞庶免侮，且复忍斯须。日暮方出门，临行更踟躇。"}