{"id":"814092","title":"法驾导引 曹南耕表弟礼斗甚虔词以纪之四首","dynasty":"清","author":"陈维崧","text":"铜芝盖，铜芝盖，缥缈结祥烟。碧柰□开忉利市，紫阳宫近夜摩天。一枕小游仙。西风动，西风动，阆苑一愁无。毛女弄琴红捍拨，井公戏博紫樗蒱。閒话鲍家姑。元始殿，元始殿，瑶陛一层层。丹灶几声仙院笛，碧池千盏醮坛灯。人静露华凝。梅庐闭，梅庐闭，长日不曾闲。绛帔黄絁晨控鹤，绿章赤篆夜扶鸾。来往总仙官。"}