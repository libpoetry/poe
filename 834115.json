{"id":"834115","title":"金缕曲 其二","dynasty":"清末民国初","author":"易顺鼎","text":"忽废书而嘅。与诸君、一番年少，时乎难再。略记呼朋驰逐处，竹马班衣小队。是今日狂奴故态。几寸花笺名字写，料多时、红照沧桑坏。思往事，总堪爱。行歌坐哭蛮天外。尽追寻别来风雨，三生如晦。何日西窗同剪烛，博得黯然相对。要如此销魂才快。便踏空青寻梦去，到万重、烟水千重塞。应尚有，泪痕在。"}