{"id":"665493","title":"南唐后主画竹引","dynasty":"明","author":"郑善夫","text":"君不见彭城彭奴元姓李，早入徐家称帝子。又不见九华山下齐丘生，晚入南唐作谋士。同时契合风尘里，草昧君臣若鱼水。淮北初收格斗尘，宫中漫得丹青理。升元阁上写墨竹，翠葆萧森凤毛起。手书珍重表恩殊，御墨淋漓湿桑梓。世代相催犹梦幻，金陵画饼宁复尔。帝王从古多好手，人物绚素无不有。前有殷武丁，物色惟传傅岩叟。后有宋道君，鹰犬骅骝歘飞走。丹青意气稍或别，治乱兴亡一回首。彭奴彭奴听我歌，淇水才贤本众多。但惜九华山，不似傅岩阿。吁嗟乎竹花零乱岁蹉跎，凤凰不来将柰何。"}