{"id":"838075","title":"子产","dynasty":"清末民国初","author":"王则修","text":"驿垣坏尽岂无因，慢客羁留恼杀人。东里有词群是赖，晋宫宾馆又重新。谁具文章润色才，有词东里独恢恢。尊严郑命无轻亵，全赖公孙黼黻来。不堪币重困封邻，一纸遗书晋相陈。羞杀范宣无令德，剧怜象齿自焚身。敬恭义惠道兼赅，况复精通政治才。善喻庇身同美锦，何堪学制使人来。子弟田畴诲殖赅，郑人教养仰贤才。公孙毕竟称慈母，郇黍流膏遍草莱。"}