{"id":"101254","title":"独酌试药玉酒盏有怀诸君子明日望夜月庭佳景","dynasty":"宋代","author":"苏轼","text":"镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺瀰。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病及良时。"}