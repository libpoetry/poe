{"id":"513752","title":"望琅琊诸山不及游典术魏延追及诵吾同年庄孔阳司副四十年来方一到之句不觉笑曰孔阳谢病居江浦去滁不百里而近尚半世一至况碌碌我辈乎马上次韵一首以示延便中寄声孔阳未必不为之抚掌也","dynasty":"明","author":"程敏政","text":"林壑分明自一寰，酿泉声出两峰间。百年纸上看陈迹，寸日忙中负此山。到处僧为风月主，生来谁似水云閒。逃名更笑庄周懒，半世方成一往还。"}