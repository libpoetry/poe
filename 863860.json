{"id":"863860","title":"寄献鄜州行军司马宋侍郎","dynasty":"宋","author":"王禹称","text":"钜贤如木铎，一振声盖代。丈人文曲星，谴谪落下界。辞源发昆崙，意尽若到海。昔在神德朝，少秀负文彩。擢第应制举，召试拂华盖。醉挥拔萃判，一字不复改。传写遍都下，纸贵无可买。一命佐著作，芸阁垂缨佩。歌诗数千首，人口炙与鲙。志大轻俸钱，痛饮负酒债。庸蜀既即叙，出命玉津宰。题柱薄长卿，铭阁笑张载。锦水清见发，峨嵋绿于黛。物华曾不负，诗酒聊自待。旨甘岂择禄，印绶久不解。陶潜腰任折，莱子衣有彩。蹉跎历四邑，尘土不可摆。吾皇在藩邸，闻名四聪骇。即位未浃旬，独许延英对。相见恨已晚，欣然契嘉会。谏官聊假道，紫微遽真拜。制诰复西汉，碑板揭东岱。金銮赴夜召，顾问及远大。白麻几千纸，意出元白外。荐贤恐不及，诱善曾无怠。当朝自独步，晚节亦泛爱。有别乐闻韶，无讥诗自郐。贱子在广场，知见殊流辈。进士数且千，驰鹜称俊迈。人人握灵蛇，许我珠无颣。超拔冠多士，权贵不得碍。御前中科第，阁下备寮寀。讵惟师硕德，常许接佳话。国朝大手笔，日夕期鼎鼐。胸中泰山云，舒卷何霮䨴。言下傅岩雨，蓄缩未霶霈。吾道遂难行，一旦同得罪。典午信冗散，贰车更狼狈。商于甚僻陋，鄜畤近山塞。共月踰千里，便风无一介。何当遂乘桴，侍坐浮渤澥。大笑引淳风，樽前一长噫。今兹当委顺，自昔无芥虿。投诗助醉吟，入室生徒在。"}