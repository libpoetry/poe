{"id":"816205","title":"壶中天·江亭寓中寄题张进士奕山学圃居即次原韵","dynasty":"清","author":"黄之隽","text":"朱家角里，料无因、缩做对门衡宇。闻说瀛壶风景好，几许松窗云户。不似城居，谷阳桥畔，绝少山林趣。高轩曾过，愧无一字堪煮。约我春泛鸥波，秋乘渔艇，来访湖边坞。想到花香茶熟候，不禁色飞眉舞。逆旅经年，相思隔水，孤负园亭主。予怀渺渺，九峰三泖佳处。今年白下，趁春游、踏遍梵宫琳宇。记得隐仙庵里去，一抹绛云遮户。艳又藏丰，娇还带醉，满树杨妃趣。道人供客，雨前芽费频煮。那识薛淀家乡，清河宅第，也有藏春坞。花底邀宾吟玩早，怕待落花飞舞。红绮铺烟，紫绵烘日，烂漫逢贤主。惹人思忆，午晴莺语深处。才过惊蛰，是轻阴地面，薄雷天宇。一寸春泥封不住，欲进渭川千户。箨未成斑，萌刚露角，中有甘香趣。尝鲜老餮，斸来随剥随煮。知是张廌閒居，山肴野蔌。取办修篁坞。吾恐来游过笋候，唯对此君吟舞：旧掘痕边，新抽影外，看竹何须主。指尖刻粉，记参玉版禅处。洗红过了，看池塘柳絮，飞入檐宇。露湿烟笼天一幄，不辨朱门蓬户。百种萋迷，十分渲染，图写天然趣。渔舟棹破，泊来午饭才煮。应为廿四番风，吹完花信，绿暗辛夷坞。知是谁家双乳燕，穿过浓阴而舞。碧蘸衣罗，翠黏屐藓，欲访山庄主。山童遥指，树深人不知处。何来仙种，是广寒、栽向琼楼玉宇。曾伴吴刚经斧斫，七宝同修月户。叶底翔鸾，花边驯兔，凑合蟾宫趣。垒垒桂实，生餐更不须煮。惟有张姓连天，天香飘下，金粟填秋坞。赓唱满庭芳一曲，胜谱霓裳之舞。宾客淮南，风骚泖上，先后推盟主。吾吟招隐，小山丛桂何处。先春欲吐，便琼瑶一色，铺为庭宇。林下水边装点惯，雅称高人门户。翠羽轻风，玉鳞斜月，索笑都成趣。澹寒滋味，竹炉汤茗初煮。遥识鹤径风漪，岚光塔影，一种孤山坞。幸不折来伤岁暮，几片雪花齐舞。姑射神人，罗浮仙子，与寿阳公主。依稀不见，且寻香处疏处。把君吟卷，羡群贤歌咏，太平寰宇。不但流连花月事，空说酒家渔户。鹿柴诗成，辋川图就，大得王裴趣。譬于甘旨，五侯鲭味同煮。吾亦千里怀人。六时觅句，缄写投山坞。惭愧填词艰压韵，岂解笔歌墨舞。貂续篇多，蛇添调积，未免宾喧主。烦为绳削，合于秦柳高处。"}