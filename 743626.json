{"id":"743626","title":"同人分咏古十印得刘渊之印","dynasty":"清","author":"阮元","text":"汉宝缺角威斗亡，永嘉六玺归晋阳。中间窃夺数十载，天生汉甥刘元海。元海二角真英雄，蛟龙那得居池中。可怜王侯降编户，刘渊名但镌顽铜。此铜镌印尚青组，随陆文兼绛灌武。朱范同门传五经，曾以旧缄封印土。无端玉玺来河汾，改元刻瑞增三文。平阳光昌汉天子，岂监司马家儿军。当涂典午皆成篡，昭烈庙中出降禅。公主之孙能复仇，人心到底思东汉。惜哉和曜性不仁，不及李渊生世民。若使石符奉汉玺，讳渊久已如唐人。我今得印系之肘，刚卯金刀辟邪钮。回水为渊属象形，想见单于文在手。"}