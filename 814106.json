{"id":"814106","title":"采桑子 为汪蛟门舍人题画册十二帧","dynasty":"清","author":"陈维崧","text":"郁金堂后相思树，花月珑璁。庭院迷濛，凤胫兰膏潋滟红。双心一气沈香火，娇小乌龙。斜压薰笼，笑尔葡萄宝幔空。是何年少朝天客，火满东华。漏歇南衙，蝶梦才归尚恋花。麝衾兽炭团花褥，休数其他。一例豪奢，不是田家即窦家。八盘腻手香蝉委，红粉轻调。画的轻描，直得春魂为尔销。道书偏怪郎耽读，百幅霞绡。十斛龙膏，何必蓬山访碧桃。李皇周后年双小，玉树宫墙。金缕鞋帮，胆怯潜提出洞房。秣陵往事千年矣，如此疏狂。莫管兴亡，便破家山也不妨。金笼鹦鹉新来哑，柳样腰身。月样精神，小小房栊少四邻。只愁绕院千竿碧，戛触疏筠。断续停匀，几阵琤琮似有人。浪花槅子冰纹槛，绿沁肌肤。凉浸眉须，还有炎威半点无。水明楼上人梳裹，旁立鸦雏。秀鬋清矑，爱看荷盘泻露珠。苍松陡作金虬舞，似此云山。不像人间，嵓畔相逢吴綵鸾。情缘未了前尘在，扇子团圞。暗惜韶颜，饭罢胡麻趁早还。鹧鸪斑晕鸬鹚杓，玉润犀香。酒圣诗狂，浓淡屏山墨几行。牙签叠架粗于笋，蕃锦珠囊。宋榻唐装，也抵豪门笏满床。红樱斗帐空如水，烟月罗罗。人到南柯，一片松涛枕畔过。雀翘蝉鬓端然坐，裙带微挼。纤指频呵，甚处巫云入梦多。簟纹绿暖玻璃皱，极望芙蕖。来往谁欤。风幔烟桡满太湖。琐儿不忿双栖鸭，波溅红襦。潮晕春酥，阿姊身边竟有夫。搓酥滴粉瑶台侣，要使微赪。戏问幽情，眉黛全低恚旋成。红丝蝇拂拈来打，何事干卿。口语偏轻，薄怒徐回媚转生。盈盈对坐翻经史，琳笈琼函。粉印脂钤，夜冷春葱下几签。在旁蜡烛能知状，茗苦香甜。月小风纤，咏絮才高笑撒盐。"}