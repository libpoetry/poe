{"id":"1129870","title":"颂古六首","dynasty":"宋","author":"释惟照","text":"拂拭瑶琴月下弹，调高雪曲和还难。五侯费尽平生志，从此诗书懒更看。一口吸尽西江水，鹧鸪啼在深花里。自有知音笑点头，其来不入聋人耳。甜瓜彻蒂甜，苦瓠连根苦。拈起枕子时，新罗夜打鼓。烟尘扫荡将军令，正敕流行宣德音。公子只知歌既醉，夜深还被活生擒。枯木堂中第一人，坐观成败枉精神。可怜明一色边事，直至而今没眼筋。黯黯云攒覆雪峰，青青赵老一双瞳。从前汗马无人识，只要重论盖代功。"}