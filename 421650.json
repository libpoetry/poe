{"id":"421650","title":"万牲园吊彭烈士","dynasty":"近现代","author":"连横","text":"大风从南来，捲起朔云黑。燕市十丈尘，化作血花碧。桓桓彭夫子，大勇世无敌。谈笑呼雷霆，万夫皆辟易。一弹炸良弼，虏廷夺其魄。巍巍北京城，争树汉帜赤。我来吊英灵，义烈犹震赫。此地盛侠徒，至死衽金革。国魂尚未死，筑声满巷陌。驱车入园门，快浮三大白。"}