{"id":"49510","title":"宿牛首","dynasty":"明代","author":"程嘉燧","text":"城南遍兰若，兹山何穹窿。鞍马上几盘，迫察势犹雄。崖昃日半倾，光射东南峰。阑干倚峻壁，毫末纷玲珑。路回见塔寺，到门罗杉松。积翠扶层阶，暝色带远江。高殿夜突兀，古木枝巃嵸。尚骇仰睇赊，未觉俯历崇。细路绕殿角，欲上闻鸣钟。扪萝踏深影，林幽径难通。悄然心神凄，却顾来惊风。下归白云梯，微月光朣胧。明当上绝顶，冥搜恣所穷。兴剧耿无寐，清宵殊未终。"}