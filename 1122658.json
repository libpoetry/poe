{"id":"1122658","title":"端平二年端午帖子词 皇帝閤","dynasty":"宋","author":"洪咨夔","text":"更化开皇极，中兴兆赤符。节摽千岁历，气协五时图。雨足秧分圳，风清麦弄岐。圣心涵水镜，即是太平基。明进离方午，柔生遇已阴。妙参三圣易，细测两仪心。缉熙虚敞薰飔细，清燕深明昼晷长。大学中庸翻咏久，金猊几度手添香。登进英才追庆历，开延正论踵咸平。朝廷有道长如此，拜赐宫衣信是荣。王师一举下河东，好定规摹继伐功。入眼宫槐宜夏日，转头关柳易秋风。"}