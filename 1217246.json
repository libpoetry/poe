{"id":"1217246","title":"题脱将军明宽堂","dynasty":"元","author":"廖大圭","text":"一堂有向隅，宾客颜如灰。所以为天下，勿俾异乐哀。不有明与宽，安得众所谐。明则见人瘼，宽则可远怀。八弦亦云广，何物非春台。脱侯寔知国，匪直捍城材。爱国如爱家，矢石冒不回。身居万夫上，甘苦下与偕。时因凯归暇，白日东第开。中堂燕朋酒，髦俊千里来。海邦一静治，折冲在尊罍。拥旄寄方面，馀地或恢恢。维侯翊王室，将星炯三台。具瞻方自兹，曷不崇勋阶。"}