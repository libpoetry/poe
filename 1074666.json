{"id":"1074666","title":"输粟行","dynasty":"宋","author":"周紫芝","text":"天寒村落家家忙，饭牛穫稻催涤场。燎薪炊黍呼妇子，夜半舂粟输官仓。大儿担囊小负橐，扫廪倾囷不须恶。县胥里正不到门，了得官租举家乐。去年有米不愿馀，今年米白要如珠。路傍老人拍手笑，尽道官兵嫌米粗。良农养兵与胡竞，胡骑不来自亡命。田家终岁负耕縻，十农养得一兵肥。一兵唱乱千兵随，千家一炬无孑遗。莫养兵，养兵杀人人不知。"}