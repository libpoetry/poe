{"id":"1236469","title":"代友人赋挽章二首","dynasty":"元","author":"周权","text":"籍籍家声说大冯，凛然高谊动诸公。风神爽秀壶冰炯，肝胆轮囷剑气雄。九曲溪深仙梦杳，三生石冷俗缘空。灵輀千里归何暮，些断招魂落雁风。逸气英英湖海杰，眼中馀子邈难俦。非同庞蕴携家隐，要挟卢敖举臂游。鹤帐梦寒苍岭月，虹桥宴罢幔亭秋。西轩空有高吟地，旧竹萧萧起暮愁。"}