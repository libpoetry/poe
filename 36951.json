{"id":"36951","title":"吊灵均词","dynasty":"唐代","author":"皎然","text":"昧天道兮有无，听汨渚兮踌躇。期灵均兮若存，问神理兮何如。愿君精兮为月，出孤影兮示予。天独何兮有君，君在万兮不群。既冰心兮皎洁，上问天兮胡不闻。天不闻，神莫睹，若云冥冥兮雷霆怒，萧条杳眇兮余草莽。古山春兮为谁，今猿哀兮何思。风激烈兮楚竹死，国殇人悲兮雨飔飔。雨飔飔兮望君时，光茫荡漾兮化为水，万古忠贞兮徒尔为。"}