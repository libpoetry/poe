{"id":"517738","title":"冬夜梦会草心愚庄二老友","dynasty":"明","author":"黄淮","text":"严风砭肌骨，慨然起遐思。所思谁为情，良朋各天涯。更深席未暖，彷佛见容仪。冰壶贮寒露，玉树临瑶池。文采相照耀，翩然驻骖騑。衣我云锦裳，赠我璚琚辞。交欢准畴昔，不悟年岁驰。绸缪未及已，笳鼓延朝曦。四顾阒以寂，中心重凄其。人生非金石，缁鬓忽已丝。忻戚纷纠缠，良晤能几时。汉水既深广，闽山复逶迤。素乏长房术，何由豁襟期。但愿俱寿康，德业慎无违。侧耳聆徽音，慰我渴与饥。"}