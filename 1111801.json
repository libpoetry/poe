{"id":"1111801","title":"和周明瞻秋香五首","dynasty":"宋","author":"吴芾","text":"落叶初辞万木林，谁将翡翠屑寒金。朝来散入亭前树，着处幽香欲满襟。月窟仙人冷淡妆，鹅黄衫子翠罗裳。虽无妖艳誇尘俗，别是人家一种香。恼人风味冠江南，浪蕊浮花总觉凡。对此自宜文字饮，不须更倩玉纤掺。山腰水际有馀青，造物多应特禀灵。桃李无言甘避舍，可怜黄菊强仪刑。已爱清秋霁景鲜，山明水秀竹娟娟。更来花下成真赏，顿觉飘飘意欲仙。"}