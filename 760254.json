{"id":"760254","title":"李湘文邀同雪澄、实甫、陶阳二子上涌村啖荔枝作","dynasty":"清","author":"丘逢甲","text":"东村有荔枝，西村有荔枝，南村有荔枝，北村有荔枝，村人看客衔尾舟来时。双轮在前画舫随，入涌涌路歧复歧，汽笛鸣使村人知。村人有约远迎客，村童村妇纷来窥。几成看杀卫叔宝，荔枝树下人争围。岂知老饕苍髯已三尺，馀客亦复鬑鬑皆有须，但动食指思朵颐。是时荔枝半生熟，青红满眼光陆离。荷包太早桂味迟，五月黑叶方垂垂。采之满筐出供客，更令饱饫兼僮厮。我舟泊处上有丞相祠。但能耕稼魏公庄，岂必识字为佳儿。村居若有千树荔，更用千户侯何为？维闽与粤荔枝国，各有佳品因时宜。君谟作谱起聚讼，彼优此劣词何支。我生于闽长侨粤，有荔枝处皆尝之。平生嗜荔如嗜色，情人之眼皆西施。少年最爱十八娘，至今追忆神犹驰。自来岭南日啖三百颗，临风辄念天人姿。门书荔子甲天下，已生荔子生梅妃。梅妃生闽杨妃粤，杨妃宠盛梅妃衰。人间选色论品目，两皆尤物天所遗。亦如荔枝各具色香味，相看不厌、不见常相思。奈何玉环不自爱乡味，坐令蜀产称珍奇。蜀荔之佳万万逊闽粤，维髯蜀客亦谓言非欺。惜髯但啖粤荔未到闽海湄，惟应楚客粤归足傲道州老，此来非早仍非迟。亲解海山仙人绛罗襦，临江况复将别离？江天过午村鸡啼，满船载得荔枝去，濛濛烟雨遮船旗。"}