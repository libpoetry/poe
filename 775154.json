{"id":"775154","title":"台湾沦陷纪哀","dynasty":"清","author":"洪繻","text":"天倾西北度，地缺东南方。蛟龙激海水，沦没蓬莱乡。熬波沸巨浪，白日黯无光。山俏牵木魅，土怪鞭石梁。颠簸王母阙，震坼禹皇疆。洪水湮部洲，燹火及昆冈。嗟哉武陵客，坱莽失康庄。避秦无源路，仰首望苍苍。天心方有醉，西眷弥不遑。玄枵淫岁纪，鹑首赐扶桑。戈船起海岱，毒弩横汪洋。寄托不得人，措置纷乖张。射人空射马，擒贼不擒王。不能捣巢穴，坐守任跳踉。平日糜巨亿，海军等木僵。柄政三十年，陆守复徬徨。纷纷交涉事，议和绝不刚。何为多设施，铁路亘遐荒。大敌不敢战，乃受小敌创。如许弹丸地，中国屈输将。峨峨冲车轮，当路避螳螂。叹我生此邦，眼泪作饭浆。感时辄呜唈，事事结中肠。复遭此世变，台海如沸汤。输币兼割地，皇上费周章。听为民主国，大总统曰唐。玉人镌印绶，戎仆制旗常。欢迎动郊野，宣耀照城阊。覆舟得援溺，黔首喜欲狂。逃遁先有人，万民阻行囊。推戴大抚帅，中流恃宝航。磨戈思一战，同泽赋三良。黑旗兼栋军，曩岁经战场。人心乃叵测，林氏首徜徉。国恩不奋报，梓里不筹防。敌氛来海上，引兵竟归藏。无才哥舒翰，中夜起皇皇。敌骑犹在边，唤渡觅洋商。托词将督战，脱身沧海旁。马厩冲烟火，无主乱兵攘。居民不得安，招敌入城厢。迟之逾三日，始见东兵行。弹枪前队仗，炮子后筐箱。马蹄行郭索，剑佩带锒铛。头有髡发冠，腰无下体裳。皂袍长至地，犹存古时装。纠纷穿阛阓，住宿占民房。杀戮幸不甚，老稚得踉蹡。成群争越海，流离事堪伤。叹息唐抚军，始末未交锋。敌得长驱进，拉朽施利铓。谁料大厦倾，乃逢一木当。香山苗栗间，义民起如蝗。鏖战不得前，敌马徒披猖。自言海上来，未遭此颉颃。倡之者为谁，义士吴徐姜。用矛赴齐师，争推为徐骧。绍祖亦悍斗，视死如阳阳。吴君能统率，亦未易低昂。村妇佐磨刀，耕农自裹粮。力抗已兼旬，太守来共襄。可恨县令李，掣肘不为倡。无米巧妇炊，有沙道济量。揭竿禦坚炮，无成亦足强。五月迨流火，雷电破斧戕。彼族添新兵，犀利何可尝。刘帅援军至，迟缓徒奔忙。曩土填决河，无益于河隍。叹息台中郡，一旦同淜滂。城下多死人，村间多痍疮。乌鸦早暮飞，啄肉啼悲吭。月黑鬼燐出，天暗飓台飏。维时正上弦，暴雨继恒旸。我在沧桑内，变迁托痴佯。七月月几望，敌兵忽不扬。游骑将南进，伏甲起深篁。使之铩羽回，顿觉不翱翔。可惜空弮搏，难当百鍊钢。逾月聚兵往，民众见驱狼。所叹刘光世，晚节不昭彰。战守两茫然，坐镇岂民望。为时固云久，赴敌未慨慷。传闻于道路，今已去敖仓。巍巍赤崁城，一带失保障。可怜海外民，戴汉心未忘。凶耗虽耳熟，疑信不求详。昨日海关处，新令悬煌煌。赋税将重征，不及恤流亡。今春多灾异，天上分玄黄。不出旬日间，澎湖受兵殃。为时甫半年，黑劫换红羊。蹂躏二千里，犹未收欃枪。嗟我中华产，长鬣对艅艎。儒冠皆扫地，表海空泱泱。千秋伦物国，一旦化狼◆。譬如五彩凤，俯首九头鸧。末世多如斯，晋宋已蜩螗。愁思无由写，日日登北邙。举目见蓬蒿，涕泗如逝湟。哀哉乱世内，默默谋为臧。"}