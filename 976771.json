{"id":"976771","title":"萱草篇","dynasty":"宋","author":"家铉翁","text":"诗人美萱草，盖谓忧可忘。人子惜此花，植之盈北堂。庶以悦亲意，岂特怜芬芳。使君有慈母，星发寿且康。晨昏谨色养，彩服戏其傍。燕喜酌春酒，欢然釂金觞。物理似有助，丛萱忽非常。竞吐栗玉艳，欲夺金芝光。秀本自稠叠，骈枝亦荧煌。乃知风人意，比兴宜成章。东野情思苦，少忧多悲伤。谓此儿女花，莫能解刚肠。斯言虽有激，疑其未通方。忧心无时已，徒枉憔悴乡。寓物傥适意，何须动悲凉。况复循吏政，和声入封疆。抚俗时用乂，事亲日尤长。萱草岁岁盛，此乐安可量。"}