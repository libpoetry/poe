{"id":"743283","title":"莲士见示扈从盘山用陆放翁韵诗即次原韵奉简","dynasty":"清","author":"汪学金","text":"春风放颠花事残，绿阴满庭春昼闲。午时睡醒鬓丝乱，闭门枯坐如深山。故人扈从蓟门返，呼童扫径开柴关。三日不见生鄙吝，觌面惟恐遭讥讪。袖中一卷莹冰雪，泠然四座开心颜。青山落日响钟磬，一鸟呖呖啼花间。万松入云乱苍翠，千涧咽石喷淙潺。樊笼塌翅不飞去，境地毋乃分仙顽。夜来有梦到盘谷，朝真许缀蓬莱班。洞门遍地种瑶草，仙人放鹿何时还。"}