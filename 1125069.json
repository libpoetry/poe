{"id":"1125069","title":"钦慈皇后挽辞二首","dynasty":"宋","author":"晁补之","text":"仙驭飘飖不可寻，西陵宝册襚衣衾。礼遵章懿因仁志，谥酌钦慈自圣心。感泣万人随遣奠，恩勤千古咏徽音。一言能使民忠劝，要识吾君孝治深。弓韣它年事炳灵，红光满室众潜惊。人言薄氏诚君子，天与文皇兆大横。圣有至情风不止，邦传庆祚日重明。百神陪扈朝陵寝，想像登舆动佩声。"}