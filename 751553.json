{"id":"751553","title":"夜坐书怀示伟度穆庵","dynasty":"清","author":"薛福保","text":"流泉㶁㶁轩窗隈，窾木屡击镫花摧。起看斗柄惜长夜，跬步佳客如瀛莱。窥编欲友千载士，灵意翻被陈人埋。卷书凝坐自怡适，忧端硉矹未可排。西溪故墟不可到，北堂已见霜鬓皑。曾参于外不一宿，肯以朝市荒南陔。尤嗟仲氏意独悴，一病两见钻冬槐。楚泽燕云各蓬散，书如束笋愁相催。各怀恳恳苦相忆，斐然诸弟孰与裁。径思鼓枻渡江去，松竹及此华年栽。踟蹰既乏卖药业，亦愧农圃能耘培。太行苍翠已满眼，东风吹我西去埃。秦关一入行自脱，长安虽好非吾怀。还须炙輠向稷下，桃梗聊避士偶咍。白鸥浩荡任去住，吾计于此良恢恢。偷闲息鞅暂为乐，登临幸有名池台。隆冬泄阳苦无雪，天心悭绝不可回。忧时活国岂我责，妍暖趁弄城西梅。百年鼎鼎若惊电，烦忧坐使流光隤。好作南烹共呼食，子有三径吾能来。"}