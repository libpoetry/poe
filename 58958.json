{"id":"58958","title":"秋怀·夕霁凉气发","dynasty":"明代","author":"梁有誉","text":"夕霁凉气发，曲房蔼余清。金风被兰茝，白露浩已盈。密林谢阳彩，丛薄陨芳荣。迅商无缓调，征鸿怀苦声。物候既易感，神理固难名。汉阴甘灌园，鹿门事躬耕。金张逐丹毂，王贡飘华缨。由来事不同，各以性自营。伊予秉微尚，恬旷谐夙情。柱下明守雌，漆园持达生。缅怀昔人训，烦嚣只自惊。"}