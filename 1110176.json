{"id":"1110176","title":"次韵吴师益三首","dynasty":"宋","author":"吕陶","text":"从宦故为涉险涂，强教人事与心符。狂言喋喋真无补，虚誉纷纷更不虞。世味已如流水薄，野情常逐片云孤。圣恩宽裕归来好，免得乡人笑懦夫。谪官谁更恨蹉跎，回视浮云亦几何。虽向士林为覆辙，却于言路得馀波。当年志气消磨少，晚岁光阴赋咏多。每阅尘编无愧赧，此生应不负丘轲。珍重良交苦爱忘，记存愚陋枉诗章。华林才日敷春藻，蔀屋今朝得夜光。宝鉴未逢犹献璞，俊锋终在不摧刚。淹翔日久雄飞近，早岁才名振玉堂。"}