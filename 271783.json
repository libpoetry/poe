{"id":"271783","title":"氐州第一·玉蝀桥晓看新荷","dynasty":"现代","author":"李岳瑞","text":"娇绿颦波，新粉媚雨，嫣然数点花小。翠叶凉鸥，柔茎惊鹭，香溢虹梁缥缈。云表蟾钩，露气浸、寒光分照。钿阁新欢，霓裳旧曲，并催人老。素鲤江南芳讯少。更何意、回肠千绕。镜槛春痕，琼华影事，甚苦萦襟抱。问瑶姬，天样远，空凝睇、愁鬘一笑。玉殿秋来，梦醒时、余霞映晓。"}