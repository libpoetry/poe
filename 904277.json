{"id":"904277","title":"简友生促酒","dynasty":"宋","author":"李处权","text":"闭门倾浊醪，胜接俗子语。蟹螯得橙齑，风味正如许。缅怀冰雪姿，何由对谈麈。夫君腹为笥，万卷方撑拄。哦诗送归鸿，平生无漫与。十年就閒旷，一日看轩翥。老夫衰病馀，颓然守环堵。无因少年事，插花更椎鼓。岁晚场圃休，黄落溪上雨。溪边双白鹭，见影忽惊举。水天渺无际，瞑霭下前浦。此时亦愁绝，拥鼻吟正苦。安得百斛舟，载取君家醑。"}