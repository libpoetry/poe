{"id":"1127717","title":"罗子琳来就广漕试予以檄出至西江峡口怀古感兴两篇寄子琳后篇救子琳穷病也","dynasty":"宋","author":"曾丰","text":"自朝连夕去，由海入江来。紫石岩前出，青山峡外开。秦贪徒郡县，粤僭强楼台。陆贾严夫子，千年一倚桅。摹写闲泉石，雕锼病肺肝。得无縻岁月，终不补饥寒。上固诏求士，谁将诗得官。何如经学熟，随计上长安。"}