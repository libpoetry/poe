{"id":"429982","title":"辛未上巳十刹海禊集余从吴园看海棠后至拈得动字","dynasty":"近现代","author":"黄浚","text":"凝寒不放花心动，决怒土囊相挺挏。郊原回骑就湖楼，柳暗花明春蓊菶。北都禊游始癸丑，十九年间何澒洞。迩如曲水盛华林，健者蔡邕丽江总。彭殇徐随堀堁尽，剩有吟詶笺两笼。今年读画稍能奇，千载玉颜化花汞。倚栏忍话荷生日，祗合避兵藏藕孔。连阴不闻诗鼓吹，沈饮何辞酒南董。诘朝萃锦看红云，亦莫后期须倥偬。"}