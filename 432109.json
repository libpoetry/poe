{"id":"432109","title":"浣溪纱十首","dynasty":"近现代","author":"张涤华","text":"兰室初逢忆旧游，鸭炉香细琐窗幽。红娇粉艳不胜羞。綵胜乍翻蝉影动，黛眉微敛眼波流。那时相望抵三秋。偶曳长裾过小桥，惹教风柳妒纤腰。名园露饮记相招。粉气衣香薰座透，脂光钗泽腻人娇。目成真觉欲魂消。闲画楸枰角两棋，晴窗花影正离离。手谈未许俗人知。百事输她才思捷，沉吟应劫著不迟。会心翻在解围时。翠竹檀栾欲过墙，开帘风动怯新凉。碧天如水月侵廊。坐久渐知花气重，语轻微觉口脂香。会心处处耐思量。未觉敲窗落叶多，凉秋美睡耐消磨。幽窗日日许相过。压鬓燕钗从坠枕，动人梨颊欲生涡。为怜梦好不惊她。明月撩人入梦迟，兰情蕙盼系相思。清辉也似减腰肢。浅笑任从留秀靥，轻颦还许上修眉。天教嗔喜总相宜。青鸟能传云外音，红鳞喜未阻秋霖。相思那怕海般深。锦字排成看宛转，砑绫叠就付沉吟。几行书费一生心。小别还惊沈带宽，见稀多为出来难。春风娇面画中看。剪翠衫长金缕细，唾花袖窄玉徽圆。从今恣意教君怜。梧影亭亭映画栏，掩帘待得燕飞还。绿芜庭院落花寒。每爱举杯邀月上，聊因琢句学花间，赏音闺阁有婵娟。落拓江湖未定居，神州何处著青庐？胡尘扑面待清除。本为衰亲娱晚暮，敢矜嘉耦似秦徐。同心还欲刈榛芜。"}