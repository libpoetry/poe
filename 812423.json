{"id":"812423","title":"伯兄由奉贤来松江连床三日","dynasty":"清","author":"许传霈","text":"患难思骨肉，终夜不能忘。梦去似相见，约略话连床。嗟哉我兄弟，寥落参与商。秦晋非谓远，道路阻何长。昨朝系便鸿，裂帛寄衷肠。晓闻啼好鸟，何期来远方。谁不苦离别，反喜新把袂。入门各自言，悲欢集斯际。鬓发未全颁，重裘尽凋敝。沦落本无家，沧桑经此世。当头风木悲，抔土逾五载。中庭悬画图，潜然欲流涕。人生若朝露，溘忽不可留。矧以弱鲁质，际此多难秋。客地雅难乐，亲朋结良俦。移我新浊酿，涤此无尽愁。酡颜不久热，相对复何求。富贵岂不愿，何以善贻谋。偶得箧中书，昔日所雠校。纸色殊苍黄，字迹忆年少。物兮且容易，人能不抚吊。清白永家传，酸辛闻母教。无乃饥渴驱，来朝催孤棹。不住夜潮流，东门凝远眺。"}