{"id":"773722","title":"秋怀","dynasty":"清","author":"丘逢甲","text":"暂息边烽强自宽，出门西笑说长安。金缯商保太平局，冰炭磨成清要官。南峤流移伤百越，东藩沦陷痛三韩。驱车欲去仍留滞，风雪关河怯早寒。连天衰草怅萧辰，憔悴秋风泪满巾。果下近游思贳马，芦中小隐任呼人。渡江早虑胡分晋，蹈海终挠赵帝秦。收拾钤韬付儿辈，乾坤潦倒腐儒身。莫笑谈瀛胆气粗，眼前时局古来无。未容樊哙誇功狗，终遣林宗叹屋乌。浮海已怜吾道废，移山谁悯此公愚。江湖且作扁舟计，满地秋容雪点芦。菊恨兰悲閟众芬，天南牢落怅离群。客愁竟夕怜江月，乡梦千重隔岭云。长笛且吹新道调，短衣谁识故将军。雄心消尽閒情在，四海无家独卖文。"}