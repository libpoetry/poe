{"id":"1066613","title":"工部兄新治小阁垒土为火炉戏作劝召客","dynasty":"宋","author":"葛胜仲","text":"简许开尊杀青竹，俎有肥羜簋饛粟。招呼未听洗盏声，故复吟哦小诗促。能使将军赏不贫，请召宗姓仍及身。拥炉便是入窟室，于粲洒扫情无文。我今愁如居广柳，万斛量之应更有。内典暂辍算海沙，群经尤慵开户牖。政欲酣畅融心神，村郊鱼鸟皆来亲。不忧坐上无武子，群从一一天麒麟。"}