{"id":"471550","title":"古荆篇","dynasty":"明","author":"袁宏道","text":"年年三月飞桃花，楚王宫里斗繁华。云连蜀道三千里，柳拂江堤十万家。丹楼绣幌巢飞燕，青阁文窗起睡鸦。鸦归燕语等閒度，不记江城春早暮。东风香吐合欢花，落日乌啼相思树。王孙挟弹郢门西，少年借客章台路。少年矫矫名都儿，雕鞍朱勒黄金羁。采桑陌上青丝笼，红粉楼中白纻辞。白纻绿水为君起，青春环佩如流水。东城丝管接西城，相府豪华压朱邸。侠客飞鹰古道傍，佳人卖笑垂杨里。垂杨二月隐朱楼，家家宴喜楼上头。綦舄喧阗朝送酒，管弦嘈杂夜藏钩。繁弦急管夜初阑，惜花少女怨春残。桃花滟滟歌成血，兰炷漫漫火送寒。晓风杨柳菖蒲浦，秋月梧桐金井栏。秋月春花无断绝，门前郁李九回折。愿作阳台雨后云，谁怜洛水风中雪。阳台洛水梦空长，那似倡家玳瑁床。选得东家佳姝妹，却延西第好儿郎。织成锦席迷蝴蝶，种得青梧栖凤凰。游人恋恋无穷已，踏遍江城春万里。只解宾从集似云，那惜年光去如矢。花开花落迥生愁，郢树鄢云几度秋。霍氏功名成梦寐，梁王台馆空山丘。荣枯翻复竟何言，昨宵弱水今昆崙。无人更哭西州路，有雀还登翟氏门。汉恩何浅天何薄，百年冠带坐萧索。昔时嘘气成烟云，今朝失势委泥砾。青娥皓齿嫁何人，金床玉几为谁作。已矣哉，归去来。楚国非无宝，荆山空有哀。君看《白雪》、《阳春》调，千载还推作赋才。"}