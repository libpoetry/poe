{"id":"52020","title":"唐生将卜筑桃花坞谋家无赀贻书见让寄此解嘲","dynasty":"明代","author":"徐祯卿","text":"予昔攀白日，虹霓干紫庭。浮沉帝座侧，无人知岁星。侧待公车无所欢，聊骑天马出长安。南下苍江浮七泽，还携谢客弄波澜。青倪中开秀庐岳，瀑布洒入千峰寒。冥冥仙气贯南斗，直欲凌身烧大丹。回裾西拂巫山浦，浩荡欢心间云雨。归来欲奏楚王书，汉主上林方好武。黄金不遇心自吁，白璧无媒翻见侮。昨日结交燕少年，酣歌击筑市中眠。正逢天子失颜色，夺俸经时无酒钱。入门百结鹔鹴尽，笑立文君明镜前。却思旧日高阳侣，黄公酒垆何处边。天下绨袍谁不怜，郄卿未具山中橐，何人为买剡溪田。唐伯虎，真侠客。十年与尔青云交，倾心置腹无所惜。击我剑，拂君缨。请歌《鹦鹉篇》，为奏朱丝绳。胡为扰扰苍蝇之恶声？我今蹭蹬尚如此，嗟尔悠悠世上名。"}