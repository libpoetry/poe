{"id":"1131173","title":"娄忠简公挽词","dynasty":"宋","author":"楼钥","text":"壮岁志先定，耆年气不衰。治高为县日，名重佐州时。雅望登朝著，忠言彻帝墀。亨途日千里，阔步不容迟。边事衅初开，惟公论不回。深谋比娄敬，极力阻王恢。儿戏何堪用，冰山忽已摧。朝廷始更化，大老盍归来。共政三年久，蜚英四海尊。色词无假借，风裁靡嚣喧。但欲持公道，宁容启幸门。经纶终未究，犹有典刑存。寮寀侍储闱，如公久任稀。载欣商皓起，终惜汉疏归。问字烦参订，谈经赖发挥。一书真总要，星日重光辉。得姓共东楼，同朝两故侯。文编叨二序，诞日颂千秋。老矣俱宜去，公乎不少留。来书墨犹湿，展读泪空流。"}