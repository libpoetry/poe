{"id":"1041397","title":"寄阮二举之杨十七彦文","dynasty":"宋","author":"刘敞","text":"我昔居宋都，潜有伐树忧。不期得君子，卒岁同优游。杨生旧相知，情分故绸缪。阮公出倾盖，而肯如白头。古人有忘年，嗟我非此俦。譬如羔袖微，岂可参狐裘。知人视其友，孔圣称焉廋。所以梁楚间，亦闻东家丘。相从未云厌，相别难自留。赠我数百言，精神露蛟虬。杨子期我用，谓当佐王侯。阮公推我文，云可齐尹欧。斯言岂易当，斯道岂易求。奈何千金珠，中夜而暗投。书绅愿自勖，杂佩非可酬。欲知相忆心，淮水清悠悠。"}