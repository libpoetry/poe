{"id":"154802","title":"此乐·吏散收簿书","dynasty":"宋代","author":"文同","text":"吏散收簿书，公馆如山居。归来换野服，携策将焉如。园亭极潇洒，阴森修竹下。拂石坐终日，徒倚不知夜。山月照我明，林风吹我清。口诵太古文，往来池上行。露下觉微凛，南窗归就枕。心闲神自安，达旦得酣寝。乱曰：懒守尔何为，日日常若斯。为言我自尔，此乐非汝知。"}