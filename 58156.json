{"id":"58156","title":"南归诗·我年未四十","dynasty":"明代","author":"李流芳","text":"我年未四十，已怀退隐图。俯仰又十年，何为尚踌躇。经过怯往迹，魂魄识畏途。去来廿年间，道里三万余。车装敝屡更，何况此微躯。所以不自决，岂徒为饥驱。富贵亦复佳，岁月待我乎。婚嫁幸已毕，余口亦易糊。故山皋亭下，桃李满村墟。深坞秀泉石，近筑静者庐。新梢想出篱，疏泉行绕渠。双髽指天目，一勺见西湖。言之病已苏，况当长久居。息黥补吾劓，造物岂区区。"}