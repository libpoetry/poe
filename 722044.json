{"id":"722044","title":"度岭赠闺人","dynasty":"明末清初","author":"屈大均","text":"双双抱子度梅关，三妇空将二妇还。大别魂来秋月下，秦淮骨在暮云间。儿孤自逐黄泉母，人老难当白玉鬟。到日高堂应涕泪，好持鱼鲙更承颜。三度携家此岭头，闺中秦越各欢愁。无多骨肉贫犹别，不尽关山老更游。玉枕频同新妇夜，红梅已谢故人秋。平生踪迹希梁孟，欲把吴门作首丘。吴楚烟波共溯洄，三年免上望夫台。市门不独居梅福，堂下依然戏老莱。荔子复承丹口笑，扶桑重为玉颜开。三雏娇小随行役，解作吴音劝酒杯。娇女新生字阿京，还家添得笑啼声。平阳自是千金橐，织素空携万里行。弗子未能忘伯禹，非男亦可慰渊明。中年至性伤哀乐，陶写难凭丝竹清。情多儿女易流连，五十犹迟寡过年。吴札未乾嬴博泪，左思频有惠芳怜。将雏且度梅花栈，养母鸡营涨海田。忆作啼乌栖白下，依依宫柳拂寒眠。啼乌愁自白门归，故国楼台惨夕晖。无主岂能生羽翼，非时安可舍芝薇。蛾眉忍作要离剑，蝶翅堪裁葛令衣。自古仙人贵偕隐，不关思甚恋闺帏。"}