{"id":"978987","title":"阎才元因程伯珍来寄近诗一轴不能尽和用师淮父韵奉简","dynasty":"宋","author":"晁公溯","text":"我思买蜀山，附田小峥嵘。家本冰氏子，室无孔方兄。为郡非其乐，强颜聊此行。四夷幸兵休，万邦喜时平。所嗟启利源，开国始于荆。当年惟迂叟，乃如鲁二生。高卧不肯起，彼方事交征。共兜自滔天，尧舜实圣明。至今天下士，语及涕纵横。今王益神武，览奏每叹惊。皇皇元首诗，主歌臣则赓。德音既屡下，美意谁能成。追怀符益州，积恶高陵京。老农扣头泣，愿闻徭役轻。故人佐太府，因君烦寄声。艰难念吾土，慷慨见深情。歃血誓仁义，由来盖同盟。"}