{"id":"598614","title":"谭山人过草堂有赠","dynasty":"明","author":"庞尚鹏","text":"乾坤尽是吾儒事，谁称磊落奇男子。如君半字不浪谈，皮里春秋比青史。古来天地本一家，孑身万里醉流霞。目前管仲岂易得，海内谁为鲍叔牙。下笔风涛从地起，凭陵草木从风靡。曾期待诏金马门，汉廷久监嗟知己。岁寒风雪到茅庐，手持痛哭万言书。气吞河岳填胸臆，瓶粟虽空常晏如。浮名笑付东流外，虫臂鼠肝同覆载。高风千古重夷齐，王侯将相今何在。世间多少临江麋，抵触偃卧终何为。人生遇合会有时，何用攒眉强赋诗。"}