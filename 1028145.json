{"id":"1028145","title":"送杨嗣勋校书守眉山","dynasty":"宋","author":"楼钥","text":"我生东南陬，不识蜀道难。观君眉宇秀，想见岷峨山。汉廷射策时，连璧照鸳班。伯氏书万言，逸驾不可攀。兹焉从君游，颇得窥一斑。仙凡隔弱水，接辞良亦艰。矧兹万里别，望望何当还。三苏骑鲸去，词章满人间。岂无后来者，遗珠有馀叹。愿君效乐全，飞章达天关。报国此最急，馀事付等闲。宣室行见思，朝暮当予环。别语敢言诗，属联不容悭。"}