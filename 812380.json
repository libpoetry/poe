{"id":"812380","title":"卜居六咏 风亭","dynasty":"清","author":"许传霈","text":"先筑茅亭地拓弓，泠然惠我有清风。劳劳历尽关河险，面面犹吹尘垢空。雨过偶然巢喜燕，云开争羡遇飞鸿。前程万里知多少，都在披襟独立中。曲榭新除亭外幽，贪看月色半勾留。欣徵冰抱邀明镜，恐误池鱼触玉钩。华压栏前移得影，云浮树杪漫当头。从知皓魄无私照，何必经营近水楼。才经水榭是修廊，往复回环路不妨。姑作盘旋奇蓄势，能舒步履漫嫌长。飞飞粉蝶随平槛，曲曲花枝绕短墙。月转帘腰留一角，及时珍重在诗肠。廊前曲室费评论，邃密商量道大存。满壁图书供老眼，一房花石护云根。懒闻世事居当户，欲谢尘踪坐闭门。赢得斜阳窗外逗，谁云时节近黄昏。活泼源头悟到时，才成曲室复芳池。缘他濠濮知鱼乐，不为楼台得月迟。尺寸程将工计较，方圆样费我寻思。著书户闭由来久，涤砚而今便自持。无多绿树荫茅庵，既得栽花种亦堪。辛苦十年期有用，安排一院孰能谙。有书偶傍跟前读，作赋何劳枯后参。杞梓楩楠材足贡，不徒竹箭美东南。"}