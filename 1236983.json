{"id":"1236983","title":"古风十首","dynasty":"元","author":"赵孟頫","text":"诗亡春秋作，仲尼盖苦心。空言恐难托，指事著以深。大义炳如日，万古仰照临。凤鸟久不至，楚狂乃知音。愁来不得语，起坐弹吾琴。周衰有战国，纷纷极荆蓁。黄金聘辩士，驷马迎从人。朝为刻骨雠，莫作歃血亲。终然智力屈，奉身俱入秦。相如赋大人，出语颇奇怪。飘然凌云意，过耳诚一快。誇言入无际，自觉尘俗隘。安知翻成劝，何用名为戒。自有天地来，蓬莱几清浅。人生空皓首，举世谁得见。瑶台在何许，渺渺烟波远。方舟不可渡，使我空展转。绝代有佳人，被服绮与纨。蛾眉秀联娟，吐词馥若兰。清歌启皓齿，瑶琴发哀弹。一弹再三叹，听者涕汍澜。借问谁家子，为言本邯郸。秋风吹庭树，故叶纷以队。明月耿夜长，草虫促经纬。四序苦不淹，少壮何足贵。展转复展转，寤辟不能寐。昔为闺中秀，今作市门鄙。岂无膏与沐，甘心得憔悴。山深多悲风，日莫愁我心。玄云降寒雨，松柏自哀吟。人生百年后，奄然閟重阴。念此每不乐，天路何由寻。仙人偓佺辈，消摇在青岑。奈何不尔思，委命重黄金。海山有奇树，粲粲珊瑚枝。由来植物性，无胫可推移。如何石氏子，树之白玉墀。洛阳经几战，金谷久荒夷。空令千载下，闻者为伤悲。烈风号枯条，落叶满周道。原野何萧索，川流亦浩浩。离居日以远，怀思令人老。功名会有时，生世苦不早。顾瞻靡所骋，忧心惄如捣。浮云何方来，不知竟安之。飘飖随风去，汗漫以为期。自昔功名士，往往事驱驰。白驹空谷中，谁能加絷维。皎皎难见容，翻受世妍媸。虚名诚无益，不见斗与箕。"}