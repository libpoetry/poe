{"id":"1061063","title":"英游阁诗","dynasty":"宋","author":"饶节","text":"西湖气欲吞吴楚，山作重围如捍虏。回环楼阁骇鱼龙，挺拔浮图逼云雨。西湖英游天下传，湖光山色当圭田。何须西土方为净，不待吴门自是仙。雪花飞时妙无价，梅影横斜端可画。荷气薰人六月风，月华彻底三秋夜。阴容霁色风且雨，晓光暮碧寒代暑。阁中气象顷刻移，诗人不是无心赋。竹阁使君遗迹空，草堂居士但闻风。百年光景电划水，湖山无限生有穷。爱君长才犹袖手，岂宜苦为湖山久。君不见向来阁上旧游人，富贵功名古无有。"}