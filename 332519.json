{"id":"332519","title":"汉宫春·送陈子万归荆溪","dynasty":"清代","author":"梁清标","text":"雪霁燕关，有吴客将归，越吟萧索。池塘草色，梦入君家康乐。偶携书剑，逐寒烟、壮游河朔。从市中，狗屠击筑，相看酒垆酬酢。千里春风垂橐。叹秦川公子，梁园栖泊。长门价贱，谁识临邛摇落。仲宣憔悴，赋登楼、仗凭春屩。且作达，放歌湖海，莫问人情云薄。"}