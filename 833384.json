{"id":"833384","title":"二郎神 湘绮先生谒行宫归，赋此志感，次韵奉和","dynasty":"清末民国初","author":"樊增祥","text":"鹊垆香案，早爇尽、残灰金黍。只阿母临妆，双成轮值，名字窗间久署。往日宫廊红鹦鹉，怎不共、青禽飞去。犹问讯翠华，还京安否，学人言语。凝伫。经时不见，瑶池双鹭。甚岁暮萧寒，白头庾信，来唱江南玉树。我亦当年，麻鞋杜甫，曾和早朝诗句。又恰是、细朵宫梅，绽也绮窗非故。"}