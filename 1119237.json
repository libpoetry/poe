{"id":"1119237","title":"延平得雪","dynasty":"宋","author":"陈宓","text":"连年疾疠缘何事，祇为天时太暖生。今日六花初献瑞，定知田里顿身轻。丰穰已喜新年瑞，冻馁还思卒岁难。安得长缣并广庾，为渠千里作衾箪。凌晨讼牒如山积，呵手移时为破除。幸有清溪明似镜，忍休偷眼雪晴馀。衍山先自无尘土，更著飞琼细糁看。可笑一生缘好事，却将衰鬓敌隆寒。"}