{"id":"499328","title":"蒋其祥订游西山同人促归不及待怅然留别","dynasty":"明","author":"纪坤","text":"我家古瀛海，平地无寸山。北行到京国，始见翠扫天。往来咫尺地，不及穷跻攀。友朋日相笑，俗病何由痊。岂知阻登陟，不尽因痴顽。清晖娱耳目，奇福天所悭。苍松白石下，兹事皆前缘。蜡屐约西迈，脂牵仍南还。侧想九节杖，直上万仞巅。俯视见百里，一气如浮烟。豆人而寸马，蠕蠕相后先。慨焉念故人，逐队行其间。斜阳渡圣水，疲马不可鞭。"}