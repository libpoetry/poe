{"id":"1225216","title":"夕乘月渡荆门闸","dynasty":"元","author":"吴莱","text":"初更渡荆门，触眼舟楫乱。堤吏时一呼，举篙类鱼贯。野鸡悄无声，行子空扼腕。绿树烟霭沉，清波月光烂。分凉短衣披，习静单帻岸。畸愁本难袪，美景聊此玩。荒荒东原平，泯泯鲁济断。岁俭菅蒯繁，时康萑苻散。秋槎别星河，晓梦窥日观。悬知平生奇，历览天下半。长衢红尘腥，古调白石粲。徒聚几州铁，肯餐三斗炭。人生空自怜，岁序忽已换。出门更呼车，春浅冰未泮。"}