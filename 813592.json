{"id":"813592","title":"夏日山居即事书怀三首","dynasty":"清","author":"李锴","text":"村径通荒寂，悠哉此一隅。晚凉移暑湿，空翠落虚无。山意完深境，天然畀老夫。君看黄雀思，自与白鸥殊。沙平时薙草，石冷重移苔。野蝶忘人面，山禽覆茗杯。地偏群动寂，偶丧百愁开。云露高寒表，樗榆育不材。草木区萌遂，禽虫乳孳多。独吟还自放，晚起且谁何。邻里稀相接，樵苏也不过。赘疣容圣世，敢复恨蹉跎。"}