{"id":"574666","title":"赠东湖","dynasty":"明","author":"邵宝","text":"东湖来自东海涯，到山先拜梁溪祠。梁溪先生千载士，文章德业真吾师。前公来时未有此，我归方浚吾泉水。此时此地复此泉，青眼相看更吾子。草蔬一饭正愧予，野人忽馈深溪鱼。急烹入馔肥且硕，此事真合牵联书。泉傍有台名点易，昔梦依稀尚能忆。高丘远海谪仙诗，歌对沧茫两无极。平生知己主一翁，几回墓草经秋风。因之尚论文庄叶，遗录今谁问水东。"}