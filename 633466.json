{"id":"633466","title":"浮沙","dynasty":"明","author":"释今无","text":"余生堪笑笑复嗟，穷谷不走走天涯。天涯道路阻且赊，巨鲸吸风涌浪花。寄身一叶不乘槎，琼城作客复闻笳。万里愁心不可遮，西南有土名浮沙。好友招游烟景奢，秋力薄不变蒹葭。朝暮红生上海霞，但宿鸥鹭死桑麻。万丈之水不可加，不然顽土何足誇。地脚既短如岩谺，蓬岛鳌擎终倾斜。渺小难以蟠龙蛇，四水环回深且洼。十年之前有僧家，缚茆架屋弹琵琶。嗟吁岂不愧袈裟，我欲乘之作归艖。"}