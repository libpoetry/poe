{"id":"738260","title":"自伏虎坪至白鹿庵","dynasty":"清","author":"钱佳","text":"积溜昨方静，欣看朝暾烘。披衣启山窗，山色逾玲珑。呼童蜡双屐，未老先扶筇。危桥仄曲径，澄潭潋微风。相依只舅甥，笑傲轻王公。乍探蓬莱室，复叩梵王宫。怪石踞虎豹，匹练飞长空。悬磴三百级，步步凌云中。小陂偶憩足，洗耳响潺淙。千尺石笋绿，半岭山花红。行行历崎岖，振衣入幽丛。郁彼般石台，蠲洁无尘封。天柱当其前，大涤后峙雄。危石瞰平陆，幽兰间青菘。白云迷远岫，涛声沸长松。山僧尽忘机，兀坐对春融。截竹引清涧，啜茗谭从容。人生忽如寄，百岁会有穷。戚戚将奚为，忙忙亦徒庸。惜哉山水佳，啸傲输雷宗。终当谢世鞅，卜筑九锁峰。"}