{"id":"196412","title":"兴程县尹·我思程伯子","dynasty":"宋代","author":"熊禾","text":"我思程伯子，试令晋城邑。岂第父母人，一念诚恳恻。存心民必济，正己吏自格。虽然一邑小，允矣天下式。槃槃古东阳，亶为礼义国。弦歌视曲阜，岂惟文公泽。尚想兴学功，百年未陈迹。古来号难治，此语谅非必。人怀学道心，功化亦俄刻。重惟伊洛传，道南此其脉。家传余政谱，师授存学则。此邦有美俗，文献犹可及。接畛皆儒黉，兴起易为力。当今尚文化，乡校首扶植。非无善政人，教化岂遑急。明公下车来，声誉已洋溢。三年田里间，公来始休息。简静公优为，不扰知政绩。山人重期望，亹亹慎无斁。四海文公邦，正学自兹出。政教岂殊途，饰吏贵儒术。善化必因俗，吾世俱有责。到手事必为，莫让功第一。"}