{"id":"292569","title":"八节长欢·天上春多","dynasty":"现代","author":"张克家","text":"天上春多。最难邀去，老福婆娑。风来人白纻，雨过地青莎。池亭无处著尘坱，看数头、金鲤抛梭。试问乌衣巷燕，此乐云何。茶烟袅袅云波。清睡足、摊书且遣诗魔。一颔有余欢，佳子弟、赢他洛下行窝。含饴乐，盼异日、昆玉同科。如如尔、真机流露，丹青枉费呵磨。"}