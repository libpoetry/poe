{"id":"507500","title":"赋得海门潮信送黎慎之还乡","dynasty":"明","author":"李昌祺","text":"海门荡潏深千丈，潮去潮来如有期。夕阳欲没退偏早，晚月乍升生太迟。退早生迟自无爽，行人到处占消长。终年空打崩浪矶，半夜遥通女儿港。清淮不泛鸱革魂，潜来默去朝复昏。汀洲但见沙禽迹，岛屿惟馀石藓痕。黎君晏岁乘潮去，路指海门奇绝处。览胜应知造化工，吟清信得江山助。解缆开帆举画桡，溯流激浪随风飙。回首行人不可见，往来惟见海门潮。"}