{"id":"1082457","title":"题龟峰铺","dynasty":"宋","author":"颜博文","text":"洪波春天翻四岳，南极祝融亘幽朔。高山千里龟出背，大木百寻龙挂角。白鱼跳舟神禹出，鞭笞百鬼走雷雹。犀走象骇不敢留，颠沛冯夷囚海若。大龟爬沙独居后，火伞下照天一握。甘心枯死配玉灵，突兀子川露苍壳。醉中对之为一笑，欲持铁网手自捉。穷通祸福尔尝知，取火烧山恣钻灼。青松翠竹舞西风，似客摇头谓公莫。此事传之亡是翁，请君更问山头鹤。"}