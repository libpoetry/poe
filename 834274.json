{"id":"834274","title":"齐天乐 素心兰，和敦甫韵","dynasty":"清末民国初","author":"易顺鼎","text":"湘天万古飞明月，珠光照来波路。影外论交，香中写意，曾共灵均心许。藏愁不住。已销尽幽春，一痕犹露。却笑人间，千红冷暖甚情趣。乾坤几分清气，算无芳占得，全染襟素。恩怨都平，悲欢总澹，花国自成朝暮。仙禅合处。是空色同修，玉昙琼树。夜蹋鱼云，来听瑶瑟语。"}