{"id":"835690","title":"贺新郎 为李仲壶驾部题空谷自馨图","dynasty":"清末民国初","author":"胡薇元","text":"万汇争儇媚。自当时三闾去后，无人结佩。记取金闺滋九畹，曾与素心相对。和露种馨香未坠。一卷离骚才注罢，纵当门也要勤浇溉。羞丛伍，閒萧艾。那知天意容憔悴。任几番摧烧拉杂，许多颠沛。唯有孤芳难采撷，脉脉自开石背。看摇落霜天冷晦。品量群芳谁弟一，有灵芬超出群芳外。思空谷，寄深慨。"}