{"id":"975897","title":"隆中次吴襄阳韵二首 其二","dynasty":"宋","author":"项安世","text":"古来建大厦，所贵楹桷崇。沛公得三士，折箠驱群雄。嗟哉汉诸孙，永负隆准公。表既憎祢衡，璋复轻张松。幽州小从事，苦谏不见从。赖有大耳儿，犹能过隆中。吾评四刘牧，三豕而一龙。景升最可笑，接士满郊宫。坐看故人子，低头混耕农。平生慕西伯，对面失飞熊。阿琦去梯策，尚识智士功。谁云豚犬愚，颇复胜乃翁。"}