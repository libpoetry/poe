{"id":"806233","title":"高阳台五首 其四","dynasty":"清","author":"李慈铭","text":"榴火添旬，槐阴送夏，月圆才上初弦。莲漏声中，无端瘦到茶烟。夜深一例潇潇雨，只凄凉、独自灯边。况消魂、数尽流萤，听遍啼鹃。隔帘花影知谁惜，尽无言烟里，泣损红娟。闻说银屏，近来也蹙眉山。却看湘簟盈盈泪，总无情、争忍轻眠。眄星河、玉雁飞时，还与传笺。"}