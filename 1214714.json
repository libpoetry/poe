{"id":"1214714","title":"伯清兄弟在者三人次仲实又次季博有练溪别业连云庄弗肯分异户门应酬衣食用费宾客燕会岁一人递收其田租以掌之为计帐以相交付同堂异室内外无间言于兹有年矣是亦保家之善道也不然则力分而用广日且不给况能久而弗坠哉是宜诗伯清即韩分石","dynasty":"元","author":"黄玠","text":"会稽公子谁与俦，埙篪并和声相求。户门多事须应酬，茧丝谷粟岁递收。公尔忘私无怨尤，娣娣姒姒俱淑柔。醪醴洁治蘋藻羞，岁时祭飨礼数优。譬如风波同一舟，戚则共戚休亦休。彼哉何人此弗犹，兄弟生分如死雠。上健下险森戈矛，黄金用尽身为囚。令我感叹泪欲流，人无远虑多近忧。"}