{"id":"699249","title":"秋兴","dynasty":"明","author":"袁天麒","text":"西风吹起白云飞，游子思归尚未归。莼菜不随行处美，鲈鱼都在梦中肥。自知宦况逢秋薄，生怕年光与愿违。翘首天涯千万里，罗浮山色正霏微。飘蓬踪迹怕逢秋，万里乾坤万里愁。半夜西风云外笛，满天明月水边楼。感时独抱思亲恨，用世难忘报国忧。曾向洞庭湖上过，笑将琴剑避沙鸥。"}