{"id":"951071","title":"林文节元祐日记帖赞","dynasty":"宋","author":"岳珂","text":"汉大中大夫东方曼倩之对孝武曰：诚得天下贤士公卿在位，咸得其序。譬如以周召为丞相，仲尼居御史府，毕公高备拾遗，蘧伯玉为太傅，博士则以颜闵，执金吾以季路，卫尉以卞严子，光禄以仲山甫，郡守以子产，詹事以孔父，史鱼司直，申伯为御，下至旄头式候亦羿万之伍，则唐虞之隆，成康之际，陈功比德，自无以喻。武帝为之大笑，盖甚言其难遇也。今视元祐之时，彼固何足慕哉。群贤拔茅，大奸脱距。如确如惠，必斥必去。师保万民，维温维潞。大老既归，百揆时序。师表以韩，押麻以吕。班廷谢门，纷鹓振鹭。守正如王，博闻如顾。钱刘曾孔，滃云蒸雾。其未登于录者又不可一二数。宣制正衙，天人交助，翕然闾巷，曰司马雨。公盖异时攘臂于代言之间，而染指于同省之赂，顾犹有是语。则是非之公，盖未尝不具也。然则插齿吐吻，擢项结股。委蛇其迹，偊旅其步。虽辨知闳达溢于文辞，而诙谐者犹皆不之与，后之君子其必知所去取矣。幅纸之得，正邪以寓。式窥厥衷，逸史是补。"}