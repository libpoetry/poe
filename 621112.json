{"id":"621112","title":"送何象冈太史还朝","dynasty":"明","author":"黎遂球","text":"彤云翘首是承明，迢递长安事远征。客里数梅疏放腊，禁中千柳待舒晴。商宗梦帝欣逢说，汉室安刘定相平。入座正呼何次道，登瀛新挟董双成。鸡林鬻去香山句，凤藻赓来柏殿声。万姓只今看捧日，中朝端此赖调羹。已知开阁平津盛，徒愧通家北海名。遂以过庭劳缓颊，翻从祖帐恋交情。银鱼捧别馀烟墅，铜狄摩空想玉京。一曲骊歌天万里，蓬莱高隔五仙城。"}