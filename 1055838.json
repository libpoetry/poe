{"id":"1055838","title":"送郑产庄","dynasty":"宋","author":"李之仪","text":"酌君白玉杯，送君正黄梅。长安风沙眯人眼，君行暂诣黄金台。剧辛已老乐毅去，荆棘平地多龙媒。九重深沉四海远，快便谁许参云雷。黄金台高不易上，并州雄节几尘埃。当时勋业皎白日，馀风表表皆雄才。龙睛豕腹实异相，肝膈上下罗琼瑰。丹青万物大门婿，妙论尔汝无嫌猜。同时舒卷一门盛，将见烈火生寒灰。十年早飞不足叹，青云自此亨途开。我暂追随极天末，有酒取醉长追陪。离亭雨足绿蔽眼，健帆危挂寒风催。黄金台不知几千尺，劝君窣衣直上首莫回。时和岁丰亦足被君赐，还须远过青山隈。"}