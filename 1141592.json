{"id":"1141592","title":"饥旱","dynasty":"宋末元初","author":"戴表元","text":"旱风烁我肤，饥火煎我肠。春夏犹自可，入秋始难当。簪珥陡顿尽，衾裯纤细将。夺从女奴手，并入米客囊。但冀喘息延，敢忧生理妨。山州古硗瘠，岁计仰苏杭。发地流玉粒，浮天驾牙樯。如何水后郡，翻籴浙东粮。行路急促促，人情沸皇皇。焦枯望一雨，禬祷愿千方。云气亦偃蹇，魃妖转炎扬。浮生想有属，沈忧聊暂忘。"}