{"id":"813841","title":"敦煌八景咏 两关遗迹","dynasty":"清","author":"苏履吉","text":"西界阳关与玉关，于阗古道迹犹存。曾看定远成功返，已遣匈奴绝塞奔。此日歌传三迭曲，当年地纪万军屯。一方雄控今何苦，几度春风许等论。南山一望晓烟收，石洞㟏岈景色幽。古佛庄严千变相，残碑剥蚀几经秋。摩挲铜狄空追忆，阅历沧桑任去留。玉塞原通天竺国，不须帆海觅瀛州。矗立三峰碧汉间，相看积雪接天山。朝暾初上高如掌，暮霭微凝翠若鬟。是处排空还耸峙，几回凭眺欲跻攀。停车道左频翘首，云白无心出岫间。党河分水到十渠，灌溉端资立夏初。不使北流常注海，相期东作各成潴。一泓新涨波浪浅，两岸平排树影疏。最爱春来饶景色，塞冰解后网鲜鱼。胜地灵泉彻晓清，渥洼犹是昔知名。一湾如月弦初上，半壁澄波镜比明。风卷飞沙终不到，渊含止水正相生。竭来亭畔频游玩，吸得茶香自取烹。雉堞迷离映夕阳，城西原是古敦煌。榛苓已作今时慕，禾黍谁怀故国伤。最羡三秋呈霁色，依然四郡镇岩疆。闲来纵目荒郊外，一阵清风晚稻香。周围绣壤簇如茵，翠色平铺处处新。南陌风和睛欲遍，西畴日暖绿初匀。老农挟杖依田畔，稚子携锄立水滨。但愿长官勤抚字，丰年屡抿乐吾民。沙州自古是名区，地似鸣传信不诬。雷送余音听袅袅，风生细响语喁喁。如山积满高千尺，映日睛烘彻六隅。巧夺天工赖人力，声来能使在斯须。"}