{"id":"1113961","title":"江行十首","dynasty":"宋","author":"李纲","text":"理棹适江干，初欣眼界宽。日蒸江气白，风约橹声寒。蒋诩谋新径，钟仪只旧冠。浮云休蔽日，直北是长安。春江彻底清，沙尾见潮生。朝气嘘成雾，南风战作晴。岸移看树远，船稳信波平。览尽江山胜，还悲万古情。渺渺春江稳，融融午睡腴。梦回双橹急，望极片帆孤。皱水风还逆，维舟日欲晡。云中有行雁，苒苒下平芜。春光摇画鹢，江影浸长天。浪势随潮急，涡痕逐橹圆。避风依岛屿，防寇问人烟。深念还愁绝，高歌且醉眠。江阔水云暮，风高舟楫停。落帆归别浦，宿雁集回汀。霜苇萧萧白，烟岚朵朵青。夜来江色静，寒浴一天星。朝来问风信，五两向南飞。旅泊添春恨，舟行与愿违。瓶梅空的的，岸柳已依依。寂寞江南路，那知自此归。春江望不极，惨淡起层阴。烟雨濛濛湿，云涛渺渺深。怀家千里意，报国一生心。叹息知音少，空为梁甫吟。晚泊铜陵口，烟村八九家。岸沙崩浪响，江雨带风斜。泛泛浮波雁，捎捎接翅鸦。无情东注水，对尔叹年华。杳杳楚天阔，悠悠江浦清。便风帆腹满，顺水橹腰轻。烟澹山逾碧，云高雨易晴。无心问渔父，浊酒慰平生。春到江波绿，潮来浦溆深。晓风看五两，家信抵千金。笑读谪仙句，病为庄舄吟。世途游历遍，归去老山林。"}