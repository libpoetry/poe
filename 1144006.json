{"id":"1144006","title":"漫兴九首","dynasty":"宋末元初","author":"方回","text":"吐纳谁能较故新，更须大药锻金银。有诗传世书传子，自是人间不死人。汹汹战场元不惧，恓恓贫巷亦无忧。千金浪费如泥土，今日何人识故侯。才到黄花有酒倾，今人动欲作渊明。瓶无储粟夜无被，此事知君学未成。饿信黥英遇汉皇，攀龙附凤化侯王。河豚鱼毒亡身耳，何至身亡族亦亡。阴阴白昼似昏黄，平地愁城万里长。稻卧三秋常是雨，菊残十月尚无霜。枕上半醒中酒病，楼前时过卖花声。千门万户俱更换，惟此依稀旧太平。向人开口便言閒，每一题诗便说山。请俸坐曹食粱肉，又闻满考转官班。兴赋雍容诵麦陂，徐徐别颐用金椎。通身都是藏污罪，揖让如仪解说诗。新莽穷奸卓极凶，奸人更有阿瞒雄。纷纷竖子成何事，野火山林一烧空。"}