{"id":"701885","title":"杂咏八首","dynasty":"明","author":"黄淮","text":"春去秋来候雁，暮还晨往寒鸦。愁至不堪着目，几回搔首长嗟。时往时来警铎，半明半灭残灯。枕上暂成归梦，觉来愁思偏增。久?行囊羞涩，只从诗债筹量。怪杀墙头杨柳，时时摆动愁肠。夜眠枕冷衾冷，晓起风多雨多。墙外槐阴泛绿，方知节近清和。抛却青州从事，支开老秃中书。空诧狂如杜老，转添渴似相如。天外音书断绝，床头药裹频添。咄咄书空作势，时时觅句掀髯。鹤发双亲老矣，蓬头稚子痴然。想起心迷似醉，悲来泪下如泉。有限青春易过，无情白发偏多。此日尚淹尘迹，何时重整渔蓑。"}