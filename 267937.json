{"id":"267937","title":"百字令·易安何处","dynasty":"现代","author":"江椿","text":"易安何处，剩水西桥外，鹊华秋色。柳絮清泉清似镜，曾照西风词客。红藕香残，黄花人瘦，压到檀郎笔。许称同调，除非淮海秦七。惆怅打马窗中，离鸾镜底，冷落元宵节。枉费苕溪渔隐话，千古依然昭雪。宝枕生寒，玉箫凄断，俯仰成陈迹。谁家门巷，秋千空飏霜月。"}