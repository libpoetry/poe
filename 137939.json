{"id":"137939","title":"太白戏圣俞","dynasty":"宋代","author":"欧阳修","text":"开元无事二十年，五兵不用太白闲。太白之精下人间，李白高歌蜀道难。蜀道之难难於上青天，李白落笔生云烟。千奇万险不可攀，却视蜀道犹平川。宫娃扶来白已醉，醉里诗成醒不记。忽然乘兴登名山，龙咆虎啸松风寒。山头婆娑弄明月，九域尘土悲人寰。吹笙饮酒紫阳家，紫阳真人驾云车。空山流水空流花，飘然已去凌青霞。下看区区郊与岛，萤飞露湿吟秋草。"}