{"id":"533450","title":"兼隐亭为陆大理赋","dynasty":"明","author":"黎民表","text":"怜君开净业，还在禁城西。不厌官曹简，能将宠辱齐。移山成列岛，汲竹代回溪。方药桐君得，壶觞蒋诩携。幽深添意象，朴略称羁栖。所志存山水，何心立町畦。柳闲当户拂，莺好入林啼。残帙留萤照，新诗摘叶题。步虽从琐闼，梦或绕丹梯。竹径谁称达，花源我欲迷。散朝常枕籍，乘兴屡攀跻。慢世元方朔，逃名岂会稽。寒松方命酌，芳草忽相暌。献赋归来日，葱青觅旧蹊。"}