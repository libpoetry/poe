{"id":"140403","title":"次韵曾侍郎","dynasty":"宋代","author":"张镃","text":"世上曾谁歌白雪，慨叹风人声屡咽。旋虫时叩岂无闻，尽发宫商方应节。江西源正非旁流，文清诗名不易收。师承吏业特余事，一门玉律夸中州。了知着脚最高处，不局晚唐脂粉路。涪翁时异屹相望，龙勺彝樽满堂聚。昔人词赋上三都，未必献纳裨皇居。且今司刑掌邦赋，羔羊化行无诈狙。孤生奚贫芻豢说，一饭跏趺诸想灭。案头何用宝传灯，自有公家论语说。"}