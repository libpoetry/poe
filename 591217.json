{"id":"591217","title":"八排山行赠曾大夫抚徭","dynasty":"明","author":"欧大任","text":"君不见八排山，黄茅萧萧高入天。军寮马箭贼满野，戍兵夜走烧坪下。阴风吼地时吹角，桂阳城北狼星落。左里先飞校尉书，连山已建中军幕。大夫白晢微有鬒，司马行军使者车。不妨羊祜常裘带，由来却毂事诗书。中军策应亲戎马，复领蛮兵号横野。纵金伐鼓羽旗飞，白日欢呼奏凯归。谁知兵后风尘起，徭落千人向湟水。征戍应含玉箸啼，甲兵未拟银河洗。大夫下令复专征，玉勒银鞍出郡城。慷慨聊将单骑去，艰难岂惜一身行。群徭罗拜马前谒，尽遣归农解金甲。八排岭下听铙歌，从此征夫免荷戈。勒铭思向韩山石，饮马期归桂水波。功成已在班师后，幕府何时方草奏。男儿本自树功名，志士何曾怀印绶。高节悠悠未策勋，誓将肝胆报明君。汉家卫霍论功日，令人却忆李将军。"}