{"id":"897821","title":"和陈器之诗四首 其一 朝应天","dynasty":"宋","author":"张耒","text":"唐衰五季更披猖，社稷反手看兴亡。山河分裂流战血，积骨被野号豺狼。中原正朔不出境，九州豪杰争侯王。生民祸难冤痛极，腥秽上达干穹苍。真人龙飞万物睹，天命自至谁能当。灵旗指挥四海一，氛祲殄灭和风翔。降王赐第奉朝谒，九服效职争梯航。百年积累到今日，运祚方与乾坤长。佛宫原庙广孝敬，严致守卫勤烝尝。阴阴秘寝锁遗像，矗矗画戟罗萧墙。衣冠具列虚仗俨，龙驾不反遗弓藏。子孙亿载千万世，永与清洛流汤汤。"}