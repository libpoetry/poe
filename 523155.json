{"id":"523155","title":"西山湖春游图歌","dynasty":"明","author":"李梦阳","text":"我家挂出西山图，上有西山下西湖，主堂见者怒气粗。问客何所怒，何得生此嗔。纵使撑天拄地无比伦，古人局量非今人。鏬间虽添两秃松，孰与远势开心胸。银山铁壁皇陵东，彷佛下走追无龙。一曲一折苦不易，可怜片素腾云气。落花冥冥万壑静，白日杲杲千岩碎。森沉不见雷霆仗，照烁尽压金银寺。回思开疆帝秉钺，燕山突立五凤阙。锦绣离宫巀嵲入，龙欢水戏沧溟竭。君不见辇道哀湍泻，松柏摧枯虎出没。至今守僧住湖傍，琉璃涌动鼋鼍忙。事关体统画合讳，点缀半露还半藏。伊昔休沐屡憩此，耳边尚戛金琳琅。上林花艳何所无，东风只恁吹西湖。夹岸小杏欲烂熳，骑驴纱帽西郭途，同行康何咸我徒。秪须十钱买尺鱼，旋挑土荠甘如酥。朝来青，暮望湖，紫衣行童随挈壶。大者鼓簧小吹竽，烂醉花下鸟每呼。汝曹何处吾已翁，十年独看梁园红。伤心痛定忍复说，回首万事真匆匆。呜呼故旧离合谁，独无使我不悲堂上图，使我不悲堂上图。"}