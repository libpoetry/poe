{"id":"673204","title":"题画","dynasty":"明","author":"桑悦","text":"彤庭沈沈月华满，珠帘暗带红霞捲。春光常在绣帏中，化机不属天工管。金壶谩泻琼瑶浆，壶中一刻如年长。舞腰袅袅轻贴地，遏云音乐催高翔。别院风光春正好，银烛高烧照晴昊。警露非无阆苑禽，听歌自有天山鸟。窗前琪树摇玲珑，玉炉香烬落花风。纫衣自习越溪事，那知银箭浮铜龙。霄汉低回天咫尺，抱衾拥帚皆恩泽。素娥薄相为僭趋，女伴相逢不相识。"}