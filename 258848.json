{"id":"258848","title":"芳梅如佳人赠襄城卫昌叔","dynasty":"金朝","author":"路铎","text":"芳梅如佳人，不见令人思。岂无桃李颜，夏虫笃于时。霜风静天宇，兰悴菊亦衰。凌寒一笑粲，功烈如彼卑。几年豳西路，赭冈望逶迤。思之不得见，空吟水曹诗。夜月将梦去，云深水之湄。邂逅疏竹边，峨峨认风仪。今日真见止，昨梦犹蓍龟。尘中儓儗子，谓我酷好奇。逃空闻足音，此心胡不夷。"}