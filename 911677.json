{"id":"911677","title":"夜读花翁诗什有感漫成鄙句拜呈藉以求教痴目骇见异宝揣摩赞叹徒犯古人衒嗤之戒耳","dynasty":"宋","author":"杜范","text":"士有当世志，谁肯专诗名。自古巧文字，与道关废兴。倾座听君语，雄辨穷粗精。目中无全牛，肯綮技未经。胡为趁风月，候虫相与鸣。静夜诵佳什，泠然如梦醒。瘦语自腴泽，险句自稳平。譬彼有源水，随流作幽清。奇抱叹皓首，败屋挑寒灯。天运岂其然，人力非所能。我读渊明诗，悠悠千古情。衔觞岂好饮，采菊非餐英。何时共皋益，赓歌在虞庭。"}