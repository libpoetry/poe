{"id":"265520","title":"示从侄臻荫","dynasty":"清代","author":"方浚师","text":"吾家盛甲第，河库为权舆。厥后二十科，榜上姓名书。祖德培植远，岁月几盈虚。记汝赴京国，岁在丁巳初。淮北纷干戈，烽火遍里闾。田园尽荒芜，尔我蚁虱如。我抱风木痛，衔血哀皋鱼，长途尔为伴，谋失系我疏。说饼杂豆麦，充肠多芋渠。马氏蓬门中，嚄嚄声无猪。室罄如悬磬，镜暗空藏蜍。何以驱忧患，㰂酒浮春蛆。南北苦流离，六载三移居。赋性赖坚忍，讵谓豁达欤。艰难奉慈母，家无儋石储。劳劳齑盐问，可怜灰烬余。天恩亦云厚，槃带匪思且。期汝嘉禾植，恶彼莠草锄。望汝奋骐骥，驽材嗤蹇驴。善米与性禾，丰稔验经畬。篝镫照缥缃，明月来庭除。而翁咏子衿，风尘羁客裾。五十尚勤学，乡曲流名誉。丰城跃剑气，光射牛斗墟。行见甲坼萌，春雷惊发舒。高曾贸矩矱，箕裘宜勉诸。雕鹗出秋尘，直上毋踌躇。"}