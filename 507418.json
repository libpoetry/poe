{"id":"507418","title":"题王司直所藏米南宫画","dynasty":"明","author":"李昌祺","text":"幽壑霁残雨，飞云昼濛濛。大江泻练遥，上与银汉通。村墟极平圹，岛屿迷西东。长林隐空舍，众籁吟天风。悬崖忽焉断，浩荡烟涛雄。夕岚落霞外，把钓何老翁。流水共情性，沙鸟知心胸。浩然沧浪歌，濯足清潭中。始知簪绂华，不与渔樵同。兴适随去留，身閒忘达穷。我生本放浪，中年抗尘容。观图思初服，脱屣期息躬。长揖凤鸾侣，永投鸥鹭踪。自此卸衔勒，郊原春草丰。"}