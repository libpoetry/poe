{"id":"163363","title":"寄谢碧云张高士","dynasty":"宋代","author":"程公许","text":"临邛自昔多仙才，鹤鸣神丹夜昭回。唐鸿都客尤奇俊，飞神碧落超蓬莱。宋采石战强敌摧，少微褒封自公台。心印今复传云来。儒释老氏鼎立如三才，凡囿形数由剸裁。授非其人委烟埃。如碧云张亦异哉。几年愿见心渴梅，吾徒笑我老尚孩。三生仿佛同侍劫刃台，羊肠百折何独行虺聩。赤城醮盟三月斋，青云有梯攀崔嵬，星冠禹步旋斗魁。天门荡荡金碧堆，章函历上九虎开。津梁爽灵帝所哀，瞬息命令传风雷。帝宸留侍非不佳，眷此浊海多劫灾。力扶道法授沉埋，三千功行之积仙可阶。世人汩没进底蛙，各主其教相觝排。吾师思以一理该，与我心契无复猜。何当岁晚弃置尘累，棲岩一龛烟云相与侪。芝术可庖露可杯，商略道蕴生死裁。左携羡门安期右洪崖，超尘沙劫驭气凌九垓。"}