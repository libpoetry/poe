{"id":"696740","title":"归途杂诗二首","dynasty":"明","author":"金大车","text":"我昔游齐东，数醉村家酒。今日经故途，访之寂无有。惆怅憩空林，偶值苍颜叟。为言遭岁凶，饥寒苦奔走。布褐不掩形，藜藿不充口。沟壑半流离，十室空八九。我闻涕沾裳，伫立不能久。寄谢当涂人，此意还知否。弱冠理玄训，文苑思驰声。奔走二十年，饥寒苦躬耕。苟禄非所甘，恣我遗世情。王充论《潜夫》，子云著《玄经》。昔贤获我心，所务身后名。勖哉事铅椠，姑以毕余生。"}