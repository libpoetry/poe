{"id":"996740","title":"竹轩咏雪呈外舅谢师厚并调李彦深","dynasty":"宋","author":"黄庭坚","text":"破腊春未融，土膏寒不发。数声鸣条风，一夜洒窗雪。开轩万物晓，落势良未歇。铿铿青琅玕，阅此岁凛冽。摧埋头抢地，意气终自洁。君子谓此君，全身斯明哲。屋头维女贞，额色少泽悦。稍能窥藩篱，亦有固穷节。佳兴冉冉生，门外无车辙。写之朱丝弦，清坐待明月。"}