{"id":"185205","title":"王元渤自湖楚归赠之","dynasty":"宋代","author":"曾几","text":"南池荷叶叠青钱，玉山门外君著鞭。南池荷叶成青繖，问君东游何当返。闻道湖州又楚州，旧隐故乡宜款款。清晨剥啄叩我门，我不出门非是嬾。不知何物苦相干，能令人热令人寒。偶然脱命冰炭里，至今体不胜衣冠。溪流落尽才如带，想见南池空聚块。更无小鸭睡枯荷，况有红妆依翠盖。眼看物变惜年光，明月黄花盍举觞。知有中秋恐无分，须君满意作重阳。"}