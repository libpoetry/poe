{"id":"380978","title":"永遇乐·春夜梦落梅感忆因题","dynasty":"现代","author":"郑文焯","text":"江驿迢迢，片时枕上，春事如许！乱插晴霄，低横野水，凄断东风主。枝北枝南，眼看摇落，不为翠禽啼住。揽遗芳璚瑰满抱，觉来顿成今古！虚堂酒醒，倾城消息，误尽故山风雨。玉砌雕阑，伤心还见，繫马郊园树。人閒空有，晓寒一曲，谁信隔纱烟语？恁凄凉南楼夜笛，送春旧处。"}