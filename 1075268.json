{"id":"1075268","title":"归自须江泊舟于湖舟中书事","dynasty":"宋","author":"周紫芝","text":"一自胡尘起，飘零十载过。危情窘荆棘，老眼暗干戈。草草真聊尔，栖栖可奈何。功名麟阁晚，兴在鹿门多。避地依淮浦，伤心听楚歌。边烽明夕峤，戍鼓击寒波。江控曹公坞，山连冶父坡。凭高怀更远，吊古事应讹。久客横归棹，长年着短蓑。风高饱帆腹，潮稳转山阿。渐喜乡音似，还成醉脸酡。凄凉想茅屋，留滞厌江沱。井邑疏星火，津亭长薜萝。连樯自来往，坏壁本嵯峨。蜂目今何在，黄须迹巳磨。馀生能几屐，急景付飞梭。岁熟如堪隐，诗成可自哦。平生南亩愿，无地与婆娑。"}