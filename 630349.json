{"id":"630349","title":"不饮酒二十首 其十一","dynasty":"明","author":"释函是","text":"我有一枝藤，尝拄海蠃巅。东南抗巨灵，北与楚云连。目不接千里，江山常现前。青嶂皆崒嵂，排叠成蜿蜒。桐椅昼森森，灵鷟翔翩翩。幽谷产奇葩，临厓喷飞泉。中有凌霄台，登高望神仙。驾鸿乘空来，上下生紫烟。此岂梦中事，亦非意云然。太白醉一斗，酒中无百篇。我无太白才，宁当醉时诠。愿听予一曲，长谣叹无缘。"}