{"id":"697724","title":"赋贫士效陶渊明二首","dynasty":"明","author":"胡俨","text":"车牛远服贾，刀锥竞市区。农工各有业，而我独何居。栖迟衡门下，白首谈诗书。源流仰洙泗，浑噩窥唐虞。终岁不勤动，经训岂菑畬。祁寒敝裘单，暑雨茆茨疏。门前长蓬蒿，室内无贮储。壶浆枉交亲，藜藿甘妻孥。守拙尘土中，幸免形迹拘。质衰随物迁，心冥与化俱。田园久芜秽，解组赋归来。翳翳三径中，稚子紫门开。匪我与俗违，俗情不我谐。种苗杂稊稗，种豆生草莱。生计日已疏，悬罄实可哀。田父携酒至，慰我且舒怀。偶兹值未登，方春奚可涯。感父殷勤意，不觉倒樽罍。酒中有真乐，陶然百忧排。"}