{"id":"873811","title":"谢方德顺古风","dynasty":"宋","author":"刘子翚","text":"吾闻沧溟深，浸灌东南维。长风一荡潏，莽苍天为低。中藏百怪珍，文彩光陆离。潜鲲尽鹏材，游鱼悉龙资。罔象溯波浮，天吴跃空飞。蚌虽辱泥涂，犹能吐珠玑。地灵物固然，在人必多奇。英英方家郎，秀发如琼枝。装怀素王书，落笔幼妇词。我昔官壶山，邂逅初见之。宾筵为劝驾，一武登云梯。鸿鶱九霄快，骥骋天路夷。似闻东诸侯，辟书已交驰。惠然访吾庐，窈窕穷山溪。夜灯一笑欢，愁抱忽若遗。语妙时脱尘，饮豪屡反卮。领新意自失，佳处昔未窥。胡为遽改辕，归袂风披披。上祈养德业，下祝慎鼎帏。敬言崇道公，久别良伫思。"}