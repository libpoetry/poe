{"id":"661442","title":"送浦汝方访姚侍御","dynasty":"明","author":"史鉴","text":"君家写山楼上住，扫尽云山入毫素。扁舟六月溯吴江，欲向丹邱最深处。丹邱主者绣衣人，年来画笔如有神。远慕荆关探妙诀，旁寻吴盛接芳邻。与君旧日相知久，握手无言惊白首。怒呼银鹿扫庭花，笑倩琼姬献杯酒。酒酣斗画为欢娱，峰峦歘来当座隅。摩挲老眼识真趣，脱帽席地惊相呼。我欲从君往盘礴，无奈尘纷苦缠缚。临江送君君不留，离情直与江东流。"}