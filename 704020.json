{"id":"704020","title":"题岳阳楼二首","dynasty":"明","author":"韩雍","text":"黄鹤齐云总是楼，独登此处重回头。三湘溽暑坐来尽，五岭浮烟望处收。范老忧怀图报称，坡公愁思叹淹留。丈夫欲取鲸鳌志，儗把新蟾作钓钩。楼外晴湖接紫冥，偶来登眺眼偏明。包含南服乾坤量，吐纳东流造化情。五岭只须常俯视，三苗何必费徂征。凯还儗削君山石，细刻皇威纪太平。"}