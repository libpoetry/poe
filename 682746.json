{"id":"682746","title":"沮上吟四首","dynasty":"明","author":"区怀瑞","text":"九子山中鸠乱啼，合溶镇上马频嘶。霪霖十日沮漳泛，时有衙官来护堤。东市缲丝何太忙，西河蚕熟喜颠狂。年来逋负门摊税，巳逼徵输过麦黄。玑组玄纁久寂寥，不知何事贡花猫。敝裘晏子无人问，惟向辽东觅紫貂。紫陵亭榭已千年，圣水笙箫亦悄然。见说霞香三百里，只知天上葬神仙。"}