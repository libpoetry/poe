{"id":"751364","title":"古剑篇","dynasty":"清","author":"王柘","text":"土花绣涩血痕碧，中有英雄古魂魄。白日青天拔鞘看，毛发阴森起离席。昔时成此百炼钢，撼摇星斗批风霜。蛟螭胆落匿踪迹，鸊鹈膏淬生辉光。年湮代远连环坏，石上重磨锋尚快。世无薛烛双明瞳，又无郭振诗豪雄。剑乎剑乎汝不自言可以托生死，安知人不视作钝铁与顽铜。报恩报仇随人意，何如去化延平龙。神龙首尾不可测，汝独胡为久在尘埃中。"}