{"id":"494659","title":"遗庵任丘张君寿七十太史李宗易令岳也恳予作寿诗二十韵","dynasty":"明","author":"湛若水","text":"丈人河上秀，蓟子朔方英。素履终全节，金天独孕精。留侯无事汉，仲蔚不居城。入粟都随例，褒官自当荣。寿筵开赤县，真箓授神京。福地通玄极，神仙接岛瀛。东床分玉液，北斗下金茎。燮理存交酢，调和付太烹。挥杯邀玉兔，举手揖长庚。月底排鸾驭，云中听凤笙。过从皆抱朴，招引或篯铿。蔼蔼闻歌至，翩翩倒屣迎。各酣真率酒，共进太和羹。自有延年诀，谁称介福觥。诸郎传世德，别驾振家声。何日延三老，如公亦五更。由来知玉润，应不愧冰清。上寿元平格，遗安乃利贞。至仁须永命，无事即长生。缕舞纷仙乐，清谣尽胜名。"}