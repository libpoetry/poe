{"id":"685670","title":"初秋同许顺叔袁兰室潇水泛舟五首","dynasty":"明","author":"邓云霄","text":"斋阁焚香事事幽，非缘出郭憺忘忧。乘舟载酒吾何意，为爱清江似鸭头。冥蒙烟水画船移，枫叶芙蓉夹岸披。天送轻风徐进酒，更飞微雨急催诗。湖南冬日自喧和，锦石银砂漾碧波。不用舟中携乐部，芦花深处有渔歌。倚棹悬崖坐画图，晚来烟雨幻虚无。旧游同是姑苏客，笑指潇湘话太湖。短篷冲雨醉江烟，往事还思十载前。莫道知音同雅调，细听流水亦鸣弦。"}