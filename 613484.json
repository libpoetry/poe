{"id":"613484","title":"戏作调文起兼以自嘲","dynasty":"明","author":"李之世","text":"银蒜押帘镇绣箔，宝篆烟馩罩翠幕。公子兰房深又深，玉绨半臂犹嫌薄。屏外酸风刮刮寒，玉围遮煖排香阁。蜃窗光送日曈曈，梦中犹抱玉玲珑。美人香额初描黛，何郎粉面半流红。热情偎得如炽炭，仙袖飘来尚倚风。中林措大竹方床，梅花帐里伴蟾光。休云冷落鸳鸯债，省得金钱买药王。"}