{"id":"834386","title":"扬州慢 为愔仲图松柏独秀斋，因题谱石帚","dynasty":"清末民国初","author":"姚华","text":"红意填词，碧沉消睡，几回往事成尘。絮凉天客语，又暮色栖云。算惟有幽心未老，旧时词笔，勾梦堪温。试商量、风月烟霞，描画柴门。望中秀野，称君家嘉树如人。甚道士栽桃，词人嫁李，犹自冬春。送目大荒何处，斜阳去、也入无垠。剩天边乔木，青青疑殢湘魂。"}