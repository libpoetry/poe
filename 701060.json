{"id":"701060","title":"游牛首山和沈仲律韵三首","dynasty":"明","author":"章懋","text":"乘兴来山寺，清樽共解颜。院深春昼永，香袅午风闲。短屐行应遍，危栏倦亦攀。白云飞不定，何处是乡关。登临长败兴，尘世几开颜。偿却三年债，都来半日闲。山泉寒可汲，石磴绝难攀。半榻能分我，看书昼掩关。丘壑真吾分，簪缨是强颜。无才堪世用，多病爱身闲。猿鹤惊相迓，松萝郁可攀。哦诗归路晚，乘月度重关。"}