{"id":"1127784","title":"义宁产莼菜中秋大熟副以六绝送杨伯子","dynasty":"宋","author":"曾丰","text":"秋行春令气犹凝，柳曳寒丝软蘸冰。又似瑶池乐棚下，鬼工遗落水晶藤。垂垂水线白封青，一箸能生两眼明。分野自为牛女地，何如堕落玉绳精。吴人缕玉作常烹，南粤相逢眼却生。张翰思归食忘味，鉴湖震泽见于羹。赍芝自可侑仙斟，忌把鲜肥俗味侵。羹莼鲙鳞清浊混，季鹰犹未是知音。仙苗风味淡为宗，能诱长安客欲东。浪说栈羊馀隽永，施于高士了无功。蟹肥鲈腯未多誇，橘绿橙黄正自嘉。左手把莼右持酒，何当共醉木犀花。"}