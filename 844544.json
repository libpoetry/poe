{"id":"844544","title":"次韵和松盦同年菊宴五首","dynasty":"清末民国初","author":"祝廷华","text":"白社几诗友，看花年复年。杖游风雅地，觞咏雨馀天。大厦笏山复，嘉宾苍石延。东篱有佳色，讵解媚时贤。韶华才一瞥，两鬓已添霜。曾与归耕彦，同登选佛场。师陶空望古，学孔未升堂。梵行沈潜久，无端又老庄。三绝钦师郑，诗尤点缀工。君才侔哲匠，我智效愚公。岁月更新历，觚棱望故宫。入林常把臂，感慨自应同。佳节交重九，疏篱日几回。江山绚秋色，风雨愿追陪。空有爱花癖，曾无辨种才。屐痕遍三径，朝夕印莓苔。昨夜新霜染，江枫叶渐丹。苍黄邻碧沼，红紫傍朱栏。良友开樽待，名花带笑看。落英阶下满，尽许晚来餐。"}