{"id":"1194200","title":"寄献三川守刘公","dynasty":"唐","author":"许浑","text":"三川歌颂彻咸秦，十二楼前侍从臣。休闭玉笼留鸑鷟，早开金埒纵麒麟。花深稚榻迎何客，月在膺舟醉几人。自笑东风过寒食，茂陵寥落未知春。半年三度转蓬居，锦帐心阑羡隼旟。老去自惊秦塞雁，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。"}