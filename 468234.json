{"id":"468234","title":"清衣洞天歌为王卧云平章作","dynasty":"明","author":"谢肃","text":"缑山仙人玉皇客，鹤背吹笙游紫极。天风万里下吴云，具区东头驻灵迹。清衣之洞何神奇，洞里有天人莫窥。瑶华一径香掩冉，琪树万株光陆离。嵯峨石坛高几许，上通阊阖闻天语。铿锵璈磬激冷风，摇曳旌旗翻玉宇。是时仙人挥白羽，辟侣青衣进歌舞。唯有蹁跹萼绿华，金液行杯擗麟脯。交梨火枣空纷拿，春光偏著蟠桃华。仙人醉来虬髯紫，手为白日推龙车。龙车烛天行不巳，玉皇乘龙见之喜。敕将大药饮仙人，寿与天地相终始。仙人昔者忧黎元，伏剑上马安东藩。功成欲伴赤松子，笑傲林壑娱晨昏。玄洲从来限弱水，武陵无路通桃源。何如此洞在人世，只尺异境移昆崙。苍龙东飞虎西跃，一神摄之令护宅。是中妙用合元符，歘忽凌空生羽翮。独怜海客非仙材，乘涛远跨长鲸来。愿得还丹蜕凡骨，九霞光里观琼台。"}