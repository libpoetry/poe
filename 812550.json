{"id":"812550","title":"癸丑上巳梁任公褉集万生园，分韵流觞曲水四首","dynasty":"清","author":"严复","text":"任公囊被放，星纪海外周。操简缀国论，木铎徇春遒。代谢始归国，翩若鹰下鞲。暮春值癸丑，遐想山阴游。西郊得名园，觞咏招胜流。梅发酒味冽，鸟和琴声柔。举杯酹西山，怃然怀灵修。黄竹去不返，愁云弥九州。惊魂瑶池宴，王母戴虎头。借问王右军，感慨犹此不。短垣外缭绕，广袤十里强。网罗极飞走，动植各有疆。仲春遘时雨，蜀黍亦插秧。伟哉造化力，长养赅百昌。生理谅在兹，谁谓劣者亡。吾闻古褉事，所以祓不祥。微生逢揖让，岂复忧祸殃。门户化胶漆，荆棘成康庄。宇宙亦已广，形骸恣放浪。寄谢来游者，一举宜百觞。录录复录录，岁月如转毂。忆昔遇君时，东海方挫衄。洋洋时务篇，何止阳春曲。意欲回日车，捧向扶桑浴。由来一傅齐，不救群吠蜀。椒兰各容长，屈景胥放逐。中宵看句陈，扰若风中纛。徒闻明纪遣，谁念蔡女赎。何期十六载，复此事湔祓。茫茫太液池，何处翻黄鹄。典午逮永和，世事甚窳呰。北伐亹方新，重敛资奸宄。逸少居会稽，端为佳山水。今观所为序，用意极吊诡。俯仰皆兴怀，彭殇非一轨。区区为怀祖，誓墓岂即是。遗世方恝然，谓当以乐死。恭惟天生才，贤圣众所恃。怀宝谅非难，事国或尽瘁。夷叔安足希，如尊乃勇耳。"}