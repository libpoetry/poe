{"id":"1114751","title":"辛丑都司公廨与陈景清诸友小集作","dynasty":"宋","author":"李曾伯","text":"几年漫浪尚萍流，汩没京尘雪满头。得意正浓须却顾，奉身而退是良谋。未忘雅志怀安石，长忆平生愧少游。归去何求闲足矣，数椽村屋一虚舟。当才谁可柱中流，我辈何如避一头。旧隐要寻鸥作伴，薄田足与鹤为谋。蒹葭白露嗟今老，榆柳西风感昔游。新秫已登鲈蟹贱，溪头何日舣归舟。"}