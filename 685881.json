{"id":"685881","title":"题画幅四首 琴","dynasty":"明","author":"卢宁","text":"天籁本来鸣气序，指头应解拨心源。弦声未数钟期遇，要得春和理性元。多算自能临敌决，先几终堕有心栽。且须下气输赢上，李广当年亦将才。架上牙签贤未触，壁中科斗典谁删。要知六籍传心者，不在区区行墨间。云树几重楼外景，江山千里意中行。谁能点破龙睛去，笔底天然弄化生。"}