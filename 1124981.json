{"id":"1124981","title":"古兴","dynasty":"宋","author":"敖陶孙","text":"我有古时镜，云炼三精魄。双龙护其纽，玄雾纷四塞。持照盘古帝，面目湛可识。包藏久不事，天地稍苍黑。昨中试拂拭，依旧存八极。惟有世人心，寸膜不可得。昔我走东海，遥望殊庭曲。独木盘九龙，欲以铁网漉。纷纷下百怪，牙甲争踏蹴。珊瑚泣沈沈，怅望不省录。终然拙用大，坐阅年代速。寄谢寥阳天，龙宫书未读。"}