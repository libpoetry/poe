{"id":"686643","title":"留别诸友联句二首","dynasty":"明","author":"边贡","text":"舟子招招催渡开，多情临别更迟徊。虚烦竹马城边候，实泛星槎海上回。南郡秋风悲鼓角，武昌明月见楼台。怀人莫厌书频寄，江口云帆日往来。荆鄂相望一水间，早秋为别仲秋还。乾坤去住真如寄，车马驰驱不暂閒。白帝城头烽火急，黄牛峡里战旗殷。江陵旧是襟喉地，蜀道东来第一关。"}