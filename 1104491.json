{"id":"1104491","title":"导引 诣玉清昭应宫","dynasty":"宋","author":"无名氏","text":"紫霄金阙，重叠降元符。亿兆祚皇图。云章焜耀傅温玉，宝阁起清都。奉迎彩仗溢天衢。观者竟欢呼。明君钦翼承鸿阴，亿载御中区。宝符锡祚，庆寿命维新。俄降格飙轮。巍巍帝德增虔奉，懿号荐穹旻。精齐秘馆奉严禋。文物耀昌辰。升烟太一修郊报，鸿祉介烝民。"}