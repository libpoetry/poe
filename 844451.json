{"id":"844451","title":"甲午五月天津感事诗和慕庭先生韵兼示朝鲜使者","dynasty":"清末民国初","author":"俞明震","text":"积水昼冥冥，孤危见一星。日光浮地尽，风晕隔河青。绝岛天如系，连宵雨不停。泥中更怜汝，含涕出都亭。更无人击筑，又见鬼含沙。隐约听风树，迟回踏浪花。万方悲坠叶，一角挽明霞。长白连秋气，艰难归路赊。飘忽看生事，无端泣路人。悬灯愁照海，收网劝垂纶。恻恻思全盛，依依望重臣。风云悲郁律，愁见九方歅。"}