{"id":"828056","title":"同觉先询先儿子邦荣邦直游陶庄","dynasty":"清末近现代初","author":"陈曾寿","text":"秋晶蹑屐南峰高，陶庄之胜临峰腰。修篁半天结一绿，万凤交舞鸣箫韶。缘坡剖竹走泉溜，郁律直下绵青蛟。阴阳咫尺异寒燠，我踵屡息忘疲劳。长耳老僧入禅处，潜窦细泻瑩泓坳。结跏一念万年去，至今幻体犹坚牢。洪杨奇劫断金臂，飞砾飒飒天神忉。试升绝顶望城邑，红鳞万瓦秋阳骄。西泠当前渺一勺，隔江欲挹寒瘿瓢。当年纯皇奉文母，屡驻绛节观灵潮。琳宫法宇变荆棘，阴崖突壁空嶕峣。百年反覆悯狂稚，净土往往污腥臊。妖祀客魏等然耳，了知弹指灰尘消。丹墙一角馀正色，烟竿犹认钱祠遥。清都赤城起方寸，避世何地违氛嚣。山僧烹泉荐绿茗，粗瓷盛玉逾名窑。有梅凭岩最殊绝，雪时待访青霞娇。"}