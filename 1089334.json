{"id":"1089334","title":"重题陈汉卿贫亦好斋","dynasty":"宋","author":"许及之","text":"古人重安贫，未若贫而乐。岂不爱膏粱，顾乃嗜藜藿。我闻首阳饿，荣名千驷怍。况乃陋巷子，箪瓢殊不恶。刀头得几何，蜗角战方虐。以兹悟生理，贫中始澹泊。陈侯清时英，廊庙宜著脚。圭窦势岂容，贫斋意聊托。苍生方饥渴，未可云盘礴。且来禄万钟，脱粟躬自薄。"}