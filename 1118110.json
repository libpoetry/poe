{"id":"1118110","title":"闲游所至少留得长句五首","dynasty":"宋","author":"陆游","text":"画桡艇子短驴鞦，野店山邮每小留。瓜蔓水生初抹岸，梅黄雨细欲遮楼。辽东邂逅从归鹤，海上逢迎得狎鸥。岂是人间偏好异，暮年难复作沉浮。垣屋参差桑竹繁，意行漫漫不知村。眼明可数远山叠，足健直穷流水源。鹭引钓船经荻浦，牛随牧笛入柴门。试寻高处休行李，清绝应须入梦魂。太平人物自谐嬉，及我青鞋布袜时。丁壮趁晴收早粟，比邻结伴络新丝。圆鼙坎坎迎神社，大字翩翩卖酒旗。晤语岂无黄叔度，欲寻幽径过牛医。已过樵坞到渔村，逢著人家即叩门。僧釜藜羹加糁美，市垆黍酒带醅浑。颓龄更愧才能薄，故里方知辈行尊。身迫九原儿亦老，一经犹欲教诸孙。高僧宴坐雪蒙头，闲牧从来水牯牛。深院阴阴四檐雨，高堂寂寂一帘秋。光明本自无馀欠，梦幻何曾有去留。我亦翛然五湖客，不妨相与试茶瓯。"}