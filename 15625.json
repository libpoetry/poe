{"id":"15625","title":"感怀·举才天道亲","dynasty":"唐代","author":"孟郊","text":"举才天道亲，首阳谁采薇。去去荒泽远，落日当西归。羲和驻其轮，四海借余晖。极目何萧索，惊风正离披。鸱鸮鸣高树，众鸟相因依。东方有一士，岁暮常苦饥。主人数相问，脉脉今何为。贫贱亦有乐，且愿掩柴扉。火云流素月，三五何明明。光曜侵白日，贤愚迷至精。四时更变化，天道有亏盈。常恐今已没，须臾还复生。河梁暮相遇，草草不复言。汉家正离乱，王粲别荆蛮。野泽何萧条，悲风振空山。举头是星辰，念我何时还。亲爱久别散，形神各离迁。未为生死诀，长在心目间。有鸟东西来，哀鸣过我前。愿飞浮云外，饮啄见青天。"}