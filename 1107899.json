{"id":"1107899","title":"清夜辞","dynasty":"宋","author":"白玉蟾","text":"霜清兮露冷，暮天碧兮微云飞。北风兮吹我衣，梅花下兮明月来几时。月明兮星稀，烟漠漠兮风悲。空阶兮竹影，悄无人兮萤飞。微云兮淡月，万籁静兮猿啼。梅花兮无人言，夜气清兮露凄凄。风起兮霜下，池塘冰兮井水寒。望清都兮鹤未还，明月兮空山。清都兮绛阙，五云深兮冥冥。玉楼高兮珠殿寒，漠漠兮无声。橙黄兮橘绿，湛雾飞兮夜月寒。幽人兮夜坐，顾影兮自怜。南山兮北陇，相对兮碧崔嵬。青松兮白石，暮烟兮猿哀。餐松兮饮水，望绛阙兮思归。白云兮黄鹤，胡不来兮何时。凭虚兮御气，乘风兮驾浮。朝罢兮归来，天边兮月钩。百年兮一炊黍，万幻兮一浮沤。吾不知兮此身，骑鲸兮醉游。"}