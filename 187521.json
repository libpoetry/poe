{"id":"187521","title":"东阳道旁涵碧亭","dynasty":"宋代","author":"刘宰","text":"四山委苍翠，一沼湛清涟。云飞松竹留，石堕藤萝牵。泉昔乱丝竹，鸟语赓笑言。斯亭作者谁，挽仰四百年。栋宇有兴废，篇章足流傅。官道纷往来，此地旷周旋。乃知造物意，以遗静者便。我来旱暵馀，龟兆坼平田。攀崖遡源委，石窦鸣涓涓。摩挲两石鱼，变化定何年。"}