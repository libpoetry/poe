{"id":"554462","title":"二翁叹 其二","dynasty":"明","author":"胡俨","text":"一翁虽贫身尚强，数年不见今还乡。奔波道路何为者，为人驾船走湖湘。湖湘米谷贱如土，人家急粜输官府。商人得利不知止，满船又载新昌纸。日夜行船不得休，遥遥捩舵赴章秋。章秋留连竟不归，春来几见落花飞。今年里甲频催迫，催得归来头尽白。家中岁久贷人钱，雇直都还偿未得。不如近处卖钗环，长过一月又得还。"}