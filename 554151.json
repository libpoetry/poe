{"id":"554151","title":"次韵一本集杜句见寄 其二","dynasty":"明","author":"胡俨","text":"貂蝉树功勋，疏爵公侯伯。我独事文翰，于世寡才识。驱驰四十年，白首空自惜。桥山隔紫烟，苍翠难再觌。谢病遂归休，苦被形骸役。时时倚孤松，引领瞻天北。幸尔托丝萝，数慰幽栖迹。琼章诗律清，屐齿苔痕碧。鬓颜各老苍，灯火思宿昔。得谐今日欢，免使遥相忆。"}