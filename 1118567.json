{"id":"1118567","title":"杂咏十首","dynasty":"宋","author":"陆游","text":"仕困风波归可乐，生如疣赘死何悲。极知此手终无巧，那得随人尽作痴。镜中颜状年年改，海内交朋日日疏。一恸寝门生意尽，从今无复季长书。女郎花树新移种，官长梅园亦探租。作尽人间儿戏事，谁知空橐一钱无。一日日穷穷不醒，一年年老老如期。黄河却有逢清日，白发应无返黑时。世间万事本悠悠，自古诗人易白头。莫羡老夫垂九十，一年添得一年愁。夸士骑牛著铁冠，往来城市拥途观。争如老子无奇怪，惟是蓑衣伴钓竿。家圃菜肥忘肉食，村场酒美胜官壶。终年醉饱无忧责，莫怪愚公老不枯。宦途所至尚偷闲，何况湖边昼掩关。未爱好风吹醉袖，且贪微雨养盆山。斜风吹雨晚空濛，独立溪边两鬓蓬。便过此生何所恨，百年强半水云中。病起清臞不自持，纱巾一幅倚筇枝。水沉香冷红蕉晚，恰似道山群玉时。"}