{"id":"1253208","title":"载效唐律二解兼寄弘甫夏君","dynasty":"元末明初","author":"唐桂芳","text":"莫笑儒官鸡肋微，精庐相对水云西。读书篷底春雨细，别酒楼头夜月低。鹦鹉醉时丹荔熟，鹧鸪啼处落花迷。白头故旧如相问，半纸新诗亦懒题。几回醉倚碧琅玕，满袖清风客未还。买砚忽辞朱子里，抱琴又入武夷山。茶收暖焙园丁喜，布割寒机村女閒。应想故园图画里，石榴花发小柴关。"}