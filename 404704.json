{"id":"404704","title":"六么令·和小山，同世父璇文","dynasty":"近现代末当代初","author":"袁荣法","text":"绿窗春晓，飞燕绕池阁。底事近来梳裹，惯把泪妆学。欲讳新愁万种，怎奈眉先觉。篆烟香匝。锦书看罢，记取归期背人掐。犹恐归期未稳，一纸还亲答。细说别后相思，小印红泥押。丁嘱从今相见，莫似年时霎。华灯银蜡。待伊重照，前度凭阑小楼角。"}