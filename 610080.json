{"id":"610080","title":"送沈观察入贺","dynasty":"明","author":"韩上桂","text":"天王政令敷寰宇，德意涵濡若膏雨。草木迎阳尽欲欢，燕雀逢春俱解语。大地河山日月明，中朝礼乐夔龙叙。喜气朝看溢禁闱，讴歌远慰闻边土。烨烨前星傍紫枢，迢迢少海通玄渚。丰芑重贻奕叶谋，姞兰更嗣芳条绪。丹穴鹓鸾接翼飞，渥洼龙种乘云举。南极祥光映綵弧，西昆王母具麟脯。华封三祝愿圣人，嵩岳连呼拜明主。公从观察列藩屏，晨向轩墀效歌舞。便学东方诵柏梁，更袭成周陈石鼓。文德常期列训球，武功惟愿扬干羽。千秋金鉴未为奇，大宝名箴堪并数。天子非常赐燕欢，群公不翅垂誇许。尔在南中静蜃氛，功存岭外同棠树。霜飞六月散炎蒸，瑞应五羊茂禾黍。论德还当列鼎铉，比绩会且铭钟吕。何如循吏觏龚黄，实从间气生申甫。金茎玉露会重颁，圭瓒黄流看独贮。钦哉毋坠尔成劳，勖矣尚为国良辅。出当保障入好佐，内作后先外禦侮。闻令惟思竭股肱，感恩直愿输心膂。臣何功焉受宠施，稽首万年同召虎。"}