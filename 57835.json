{"id":"57835","title":"拱北楼·危楼突兀中天起","dynasty":"明代","author":"程敏政","text":"危楼突兀中天起，雄峙高城压诸垒。登楼北望空蒙间，正距皇都三百里。直沽东去当海门，九河下泻鲸涛奔。一道科征比州县，十连虎豹分营屯。天子端居不忘武，敕遣提刑此开府。眼中壮观忽岿然，缓带时来阅干橹。四方玉帛趋神京，千车万舶无留行。题品休歌太行路，丽谯却数天津城。忆昔文皇曾驻跸，父老相传至今日。宪臣初下新条章，宿将谁谙旧军律。城头大旆翻晴红，城边细柳摇薰风。我来徙倚不能去，宸居宛在红云中。画角悠扬鼓声壮，雉堞嵯峨日初上。掀髯听讲《阴符经》，谁道儒生不堪将。槛外滔滔河水流，酒酣击节歌新楼。盛年相与赤心在，范公敢谢苍生忧。"}