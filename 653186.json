{"id":"653186","title":"寄谢浚僧官","dynasty":"明","author":"张宁","text":"浚公夙儒雅，自少偶业白。天空一鹤举，海阔閒鸥立。平生怯诗魔，老拙降未得。清高逼休远，典雅超复泐。虚堂戛鸣球，清啸闻月夕。前年被徵荐，浮杯度京国。樗栎厌青黄，尘泥混空色。明珠堕浊水，皓镜悬土壁。昔忝青云交，今逢白头客。颇忆去年春，正卧投老疾。清风故人远，旧雨深巷寂。空谷音方隐，月门敲正急。苔阶印只履，蓬户卓尔锡。欣然起相携，冁尔冠屡侧。吹灯照残夜，对酒忘畴昔。岁月能几何，离旷非一日。乌兔互驰逐，子亥忽流易。元正十日初，复此得消息。缄书遣高第，慇勤问眠食。春林白团茶，秋圃紫苞栗。仪多物兼备，岁去情转极。时来得颠印，自愧非愈轼。再拜送来使，开门日初出。向来车马路，草长没行屐。"}