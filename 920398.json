{"id":"920398","title":"甘露寺","dynasty":"宋","author":"苏轼","text":"江山岂不好，独游情易阑。但有相携人，何必素所欢。我欲访甘露，当途无闲官。二子旧不识，欣然肯联鞍。古郡山为城，层梯转朱栏。楼台断崖上，地窄天水宽。一览吞数州，山长江漫漫。却望大明寺，惟见烟中竿。狠石卧庭下，穹窿如伏羱。缅怀卧龙公，挟策事雕钻。一谈收猘子，再说走老瞒。名高有馀想，事往无留观。萧公古铁镬，相对空团团。陂陀受百斛，积雨生微澜。泗水逸周鼎，渭城辞汉盘。山川失故态，怪此能独完。僧繇六化人，霓衣挂冰纨。隐见十二叠，观者疑夸谩。破板陆生画，青猊戏盘跚。上有二天人，挥手如翔鸾。笔墨虽欲尽，典型垂不刊。赫赫赞皇公，英姿凛以寒。古柏手亲种，挺然谁敢干。枝撑云峰裂，根入石窟蟠。薙草得断碑，斩崖出金棺。瘗藏岂不牢，见伏理可叹。四雄皆龙虎，遗迹俨未刓。方其盛壮时，争夺肯少安。废兴属造物，迁逝谁控抟。况彼妄庸子，而欲事所难。古今共一轨，后世徒辛酸。聊兴广武叹，不待雍门弹。"}