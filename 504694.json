{"id":"504694","title":"人面竹杖引寄贡尚书","dynasty":"明","author":"郑潜","text":"白石岩前谢家谷，斲得杖名人面竹。映书恍恍嘘青藜，入手温温如绿玉。山中扶我蹑云峤，三十六源沂水曲。此君标格特瑰异，识面何须见眉目。苍然劲气傲蟠石，错节盘根心所欲。临流顾影动蛟龙，敲户闻声走童仆。相随数月殊未厌，愁入市廛悲局促。南湖使君栖凤台，景仰高风隔川陆。愿言持此青琅玕，万里云霄永相逐。"}