{"id":"271586","title":"买陂塘·奉题粟香世丈先生冰泉倡和集，即依酬谷盦元韵","dynasty":"现代","author":"吕景蕙","text":"展瑶编、诗人循吏，披吟如挹风度。苍梧几辈留陈迹，空忆当年烟树。寻坠绪。仗丹荔，黄蕉渲染新题句。泉清亭古。算石甃银床，漫郎去后，剩有藓痕补。江乡好，偶为莼鲈小住。前游历历堪据。费他多少才人笔，绘出南荒风土。微哦处。怎一样，词坛此便金汤固。墨花试舞。看珠玉前头，筝琶细响，也耍杂宫羽。"}