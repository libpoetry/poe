{"id":"531103","title":"射虎图为箬溪都宪题","dynasty":"明","author":"杨慎","text":"钱选好手工白描，粉墨丹青色沮丧。细观逸迹迥不俗，气骨深稳形萧放。中丞此图开似我，行行游猎极殊状。汉家昔日李将军，生射猛兽天下闻。弯弓半夜没白羽，飞鞚晴昼生黄云。今之图画无乃是，披卷似觉阴风起。积雪惨淡长白山，草木苍乾松漠閒。将军身乘大宛马，从骑亦是骁雄者。合围射虎虎带箭，相持不肯遽相下。虎斗马骤两若飞，咆吼欲震长平瓦。东海黄公鲁卞庄，裴旻舞剑相颉颃。古来英英者数子，绘事简册传芬芳。何物少陵愁杜甫，短衣南山思射虎。老骥伏枥悲鸣苦，壮士哀歌泪如雨。天狼煌芒直威弧，安得此辈西灭胡。却走马蹄报神都，为献单于款塞图。"}