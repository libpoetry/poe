{"id":"1144535","title":"咏史 曹丕","dynasty":"宋末元初","author":"陈普","text":"吴质车中载甲兵，辛毗颈上一毛轻。孔明才略何堪算，十倍曹丕是宪英。侏儒一节足亡身，衰绖三年笑杀人。不逐猇亭天子便，龙舟何用到江滨。鹊搆觚棱偶似诗，鸡栖庭树已当时。公车坐使诸侯急，却是奸人篡夺资。春华建安曹子建，秋实西京张释之。父事邢颙奴七子，黄初便作万年期。"}