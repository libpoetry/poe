{"id":"1127607","title":"送吉州詹守五首","dynasty":"宋","author":"彭龟年","text":"平生两耳熟龚黄，今日身亲识大方。太史若徵循吏传，一篇气脉在耕桑。谏垣礼乐三千疏，窗下诗书六十年。莫讶勾吴留不住，解随膏雨到江边。骨鲠嘉言忆旧臣，故应赴诏近严宸。席前若下清明问，且说江南一味贫。乌龙山下晓风轻，白鹭洲前暮霭凝。今日可能如昨日，庐陵还解似严陵。柏移平地失崎岖，培壅恩深报一无。惟有依归意难尽，不堪㶁㶁水循渠。"}