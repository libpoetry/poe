{"id":"772120","title":"谭生行","dynasty":"清","author":"林占梅","text":"谭生家近滕王阁，文酒笙歌恣欢乐。轻掷珍珠买绿娥，高吹玉笛招黄鹤。兴酣好作狭邪游，六博还挥十万筹。囊金散尽不复惜，由来浪子难回头。繁华转盼悲萧索，歌场几唱「莲花落」。肯为饥驱重出门，远抵闽中事游幕。铁板长歌海上来，耆卿到处绮筵开。销魂重作扬州梦，落魄谁怜记室才。轻靴窄袖自豪举，逢场肯演参军舞。酒酣耳热起催花，当筵笑击三挝鼓。白雪纷飞曲调成，银筝锦瑟停无声。主人不语客不饮，如闻仙乐同移情。閒来访我潜园里，郤生一见令人喜。花晨月夕时过从，论交敢信成知己。尊前忽听翻骊歌，送君南浦愁春波。飘梗可怜游子苦，赠绨莫道故人多。求名谋利都难遂，途穷转恨妻孥累。一朝挈眷入吾门，当年张绪伤憔悴。容颜异昔堪惊疑，踌躇未语生先知。细诉别来不得志，贫侵病迫难支持。形骸消瘦态衰老，深恐微躯同露草。茫茫海内无知音，就化无如此地好。我闻其语骇且怜，急开客座相留延。閒居不使筹珠桂，佳日依然乐管弦。诗酒盘桓将两载，膏肓二竖终为害。身后能教碧玉随，膝前祗剩文姬在。沧溟浩渺魂难还，骸骨何由归故山。一抔新穴堆黄土，五夜空闺泣绿鬟。娇雏转瞬年十七，为赋桃夭吾事毕。九原相见庶无惭，一肩重负欣差释。清明时节雨潇潇，自倾杯酒墓门浇。回思旧事泪痕湿，翻成楚词将魂招。我为谭生歌一曲，魂兮若在暗中哭。灵风捲地是耶非，墓畔白杨飞蔌蔌。"}