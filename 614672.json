{"id":"614672","title":"寿龙太守兼贺举第八子时端午前二日","dynasty":"明","author":"韩日缵","text":"燕石生申日，鹅城借寇年。政成清似水，赋就丽生烟。业出龚黄右，情于竹素偏。噩鱼随檄徙，□犬抱花眠。谳牍心逾痌，翻经腹自便。当车扶白鹿，解佩买青犉。棠茇敷新荫，蓬弧启后贤。八龙原有种，五马竟高骞。椿树枝初茁，蒲觞节共传。露桃明绮席，山鸟杂薰弦。家结长生缕，人歌乐只篇。竞携田父酝，倘许醉阶前。"}