{"id":"1109038","title":"禽言九首 杜鹃","dynasty":"宋","author":"刘克庄","text":"门前客劝不如住，树头鸟劝不如去。廷尉重来客又集，丞相欲去门人泣。客误主人固不少，哀哉人有不如鸟。向来客至投辖留，而今避客如避仇。山禽儆我似有理，何不握发更倒屣。禽兮禽兮汝岂知，人生衰旺各有时。主人老病客勿怪，爨冷樽空无管待。有鸟有鸟林间呼，声声句句唯怨姑。夜挑锦字嫌眠懒，晨执帨巾嗔起晚。老人食性尤难准，冰天求鱼冬责笋。爷娘错计遣嫁夫，悔不长作闺中姝。新妇新妇牢记著，人生百年更苦乐。他时堂上作阿家，莫教新妇云姑恶。羊肠汝尚行不得，而况汝兄脚无力。何曾知有陟冈诗，声声叫兄不容释。四达之逵如掌平，井廪危道慎无行。禽鸟微类犹有情，鼻亭公岂不爱兄。朝愁暮愁愁不已，生为愁人死愁鬼。百禽唯尔尤可喜，劝我移住醉乡里。刘伶毕卓善自谋，生前死后不识愁。贵家纨裤金梭织，贫家布裤才蔽膝。半夜打门持文书，脱裤贳酒待里胥。何时赎裤要禦寒，亦为官掩催租瘢。墙壁虽有劝农文，不如禽语尤殷勤。春泥滑滑陂水满，晨出下秧薄暮返。乌呼三农养一兵，汝曹努力勿惰耕。朱门日高眠未起，却嫌布谷声聒耳。阿婆八十双鬓皤，屑麦为饼将奉婆。小家新妇拙烹调，不觉铛热令饼焦。高堂日晏婆停箸，小姑诃婢郎谴妇。新妇敛手前谢过，别就热铛翻一个。郭公郭公曾君国，魂化为鸟憾未释。满目山河属别人，旧时宫殿归不得。更姓改物今千春，历历记忆常如新。郭公蜀帝两痴绝，自古失国知几人。"}