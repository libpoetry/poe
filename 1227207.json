{"id":"1227207","title":"悬瓠城歌","dynasty":"元","author":"李材","text":"我经悬瓠城，试作悬瓠歌。残灰五百载，悬瓠不复峨。有唐中叶失驭将，退辱进危多诋谤。淮西孽雏手指天，百万官兵不敢傍。长安市上昼杀人，司隶走藏魂胆丧。晋公一语破纷纭，意断心谋神莫抗。谏书不到双阙下，诏检初成九天上。煌煌日月焕斧节，惨惨风云动鞬䩨。殿前虓虎神策军，愬武通颜分玉帐。夜深雪花大于璧，悬孤城头血埋仗。寒威方劲弓百钧，净影不摇旗十丈。已囚猰貐山更沸，再戮鲸鲵海无浪。蔡人不识绯衣儿，剑气磨天大丞相。方城大将拜道左，犀甲金戈光炫晃。凶嚚狡众五十秋，白日青天破昏障。儿童不遣避介冑，妇女争来沽绿酿。入朝论功功有差，晋公之功无与让。英雄事往名器虚，慄斯嚅唲竟相尚。外藩跋扈骄将侮，中禁深严嬖臣诳。山东何啻百少阳，秦苑洛阳随板荡。我歌悬瓠辞，歌声颇悲壮。呜呼，唐之覆车将谁尤，后人吊古徒哀怆。悬瓠城下流水流，悬瓠城边牧笛唱。悬瓠歌，歌已终。君不见丰碑野火化为土，怅望文公及晋公。"}