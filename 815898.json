{"id":"815898","title":"村居","dynasty":"清","author":"顾翃","text":"顿作无家客，偏为间道行。艰难脱贼手，辛苦出危城。破甑悲身世，虚舟任死生。凄凉《穷鸟赋》，弓影莫频惊。生事风前叶，人情屋上乌。苍生犹有劫，群盗尚稽诛。鼓枻逢渔父，缨冠笑腐儒。宵来望天末，云气正模糊。经旬无客至，绿遍上阶苔。石压笋斜出，雨淹花卧开。避喧聊把卷，恶醉罢衔杯。却怪墙东叟，谈诗久不来。每叹两无极，欣闻岁有秋。直因穷得健，始信老无忧。一举输鸿鹄，群呼任马牛。君看三尺剑，绕指亦成柔。"}