{"id":"1127617","title":"挽张南轩先生八首","dynasty":"宋","author":"彭龟年","text":"妖氛动寥廓，白日漫沙尘。忠义不可没，扶携悯如邠。人情易勇怯，鼓舞吾当伸。忽忘天地雠，却见玉帛邻。沦胥五十年，锐气日以堙。皇皇忠献家，正议摩秋旻。只手提三纲，一缕挽万钧。狂敌不足灭，颓俗何由仁。千载诸葛公，相望吾沾巾。世无邹孟氏，圣道危于丝。学者迷统绪，扰扰徒外驰。况有释老辈，窃窥如鬼魑。苦彼疑似说，陷我高明资。伟然周与程，振手而一麾。源流虽未远，淆浊亦已随。公如一阳复，寒烈已可知。斯文续以传，岁晚非公谁。伤哉后来者，此世亡此师。邪正不两立，何异莸与薰。宁怀爱憎念，趣尚难同群。向来阊阖疏，杯水沃烈焚。虽无扑灭期，固亦摧炎熏。黄钟动孤管，众乐知有君。祇今才数年，荟蔚朝隮云。公身虽已殒，公言犹可闻。所期动九天，从此泾渭分。宁愿如曲江，一尊酹孤坟。时平有剩贼，人夥无宽乡。上下日逼趣，彫瘵谁得将。纷纷几守宰，所较有短长。专利计锱铢，治法出一方。惟公作州牧，万物惊初阳。仁心所发施，四达无门旁。丁庸省严濑，盐筴宽南荒。直惟此方人，岁时悲奉尝。凡公不到处，今恨无甘棠。吴楚尚禨鬼，习俗久已尨。淫词张郁气，驰走如奔泷。春秋严报祈，夜鼓纷逢逢。娱神杂羽翿，酾酒堆罂缸。间用次睢社，千金博奇庬。公能揭正理，开此一世憃。宁关祠有无，庐屋记崆㟅。要令冥行人，从兹得明釭。平生中兴念，渴饮而饥食。落落不可合，令人气填臆。归来牧桂州，才人用转窄。抚摩日多暇，整整戎事饬。偏伍联浮游，坐作亲部勒。异时了剧寇，乃此诸校力。论兵较利钝，夫岂谓深识。牛刀何施宜，功乃在鸡肋。谁知我公心，抆泪三叹息。拱璧堕泥涂，康瓠置坛墠。天心与人事，颇似好乖舛。贤愚真是非，每向死生辨。哀荣若相迕，遗恨常不免。前年建安公，罹此二气沴。今年公复死，殒我一世善。龙文百斛鼎，功在白玉铉。斯人太薄命，长苦乐事鲜。时因思贤忧，终夕长展转。昔年清江上，再拜投漫刺。匆匆仅班荆，春风满怀袂。自此成契阔，书邮剖疑义。此理有会通，万彻而一致。缕缕为我言，颠倒行间字。濯手时一观，如烹大鼎胾。叹我无持操，莫励四方志。君子不再见，已负终身愧。从今一杯月，永堕湘中泪。"}