{"id":"921605","title":"昨见韩丞相，言王定国今日玉堂独坐，有怀其人","dynasty":"宋","author":"苏轼","text":"昼卧玉堂上，微风举轻纨。铜瓶下碧井，百尺鸣飞澜。俯仰清梦馀，爱此一掬寒。似予平生友，苦语凉肺肝。秀眉玉两颊，矫矫如翔鸾。置之江淮交，清诗洗江湍。红鳞对白酒，信美非所安。丞相功业成，还家酒杯宽。人间有此客，折简呼不难。相将扣东阁，起舞尽馀欢。"}