{"id":"553540","title":"赠朱编修","dynasty":"明","author":"王绂","text":"朱君乃是青云器，读书不负平生志。向曾龙跃禹门雷，跳浪翻空应得意。声名藉藉动京华，策对明廷众所誇。鳌首已攀蟾窟桂，马头还看凤城花。斯文仰羡增光显，称述犹存赠行卷。铿锵金石韵相宣，远大期君意非浅。君今宠擢登銮坡，玉树花深响佩珂。五色文章成黼黻，九天光采动星河。嗟予久已闻英誉，势比云泥固难会。年年枯死案头萤，四十无闻何足畏。不期邂逅同清朝，菲才未免旁人嘲。痴蝇附骥亦致远，托身愿结青云交。"}