{"id":"1115433","title":"瓶中红白二莲五首","dynasty":"宋","author":"杨万里","text":"红白莲花共玉瓶，红莲韵绝白莲清。空斋不是无秋暑，暑被花销断不生。拣得新开便折将，忽然到晚敛花房。只愁花敛香还减，来早重开别是香。晚花特地敛新妆，莫道无情总不妨。中有黄金莲子盏，被人瞥见即深藏。白莲半莟未开时，看作红莲更不疑。到得欲开浑别了，玉肤洗退淡胭脂。折得荷花伴我幽，更搴荷叶伴花愁。孤芳欲落偏多思，一片先垂半不收。"}