{"id":"534560","title":"停云八章　书所怀也","dynasty":"明","author":"邱云霄","text":"停云初隮，曰维在南。彼美怀人，实民所瞻。诡随不克，正直是肩。胡斯违斯，谓时则然。驾言騑騑，云迈芝田。停云在南，瞻望有长。彼美人兮，我心孔伤。翼翼其猷，蔚蔚其章。有邦之则，下民之将。胡斯违斯，不念帝疆。停云其霭，载张如盖。嗟我有怀，言车云迈。众异厥趋，我心不改。秕既收之，胡不扬稗。中心丑之，而谓我怪。瞻彼云兮，倾而扬兮。我之怀兮，胡斯去之。鉴不蔽媸，衡胡以欺。汝罔不忌，胡此之忌。悠悠有怀，靡我思长。怛彼流泉，不平不坎。人云则是，畴谓其罔。嗟彼觉人，逝焉斯往。瞻彼四方，我心殷殷。彼其之子，亦哲且崇。厥由如弓，好憎如轮。顾逵胥轨，畴驰不从。梧桐华只，飘风聿至。昔斯芳斯，郁其有比。玄鸿矫矫，黄羽喈喈。音其可怀矣，冥不可致矣。我心则鉴，不可以自瑩。我心则度，不可以自均。言不克晦，眚将女从。维江有芷，维林有芎。佩斯服斯，爰永厥龄。"}