{"id":"268316","title":"台城路·壬子七月二十夜纪梦","dynasty":"清代","author":"郑兰孙","text":"铜壶莲漏声频滴，蓉枕夜凉初倦。酒力才消，愁肠暂解，梦到何方庭院。花如人面。看曲曲银屏，碧天云汉。玉宇琼宫，神仙莫是旧时眷。低徊者般依恋。奈怯怯柔魂，晓风吹转。翠幕灯昏，鸭炉香淡，零落钿蝉金燕。琉璃匣畔。怕弹指华年，等闲偷换。闷压鸳衾，袖罗松宝钏。"}