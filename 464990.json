{"id":"464990","title":"金缕曲 凤家城及龙三藏怀古","dynasty":"当代","author":"梅绍农","text":"高处天风紧。眺群蜂、儿孙俯伏，此山偏迥。丝雨蒙蒙吹欲散，耳际松涛滚滚。暮霭外、千村似锦。访遍凤家城旧堞，晚烟迷、一片苔花冷。斜阳下，蝉凄哽。枭雄几代空彪炳。历明清、年光五百，沧桑一瞬。錾字岩边留姓氏，一例山残水剩。莫更说、龙腾虎奋。惠帝三番曾遁迹，望乡台、暂作桃源境。怀古意，思痛饮。"}