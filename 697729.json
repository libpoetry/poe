{"id":"697729","title":"四时词","dynasty":"明","author":"胡俨","text":"海棠睡足东风晓，金垆香烬余烟袅。游子伤春未得归，迢迢绿遍天涯草。锦屏围暖树交花，清露流珠湿绛霞。窗前有梦随蝴蝶，门外无人啼乳鸦。绿阴门巷垂青子，庭院深沉双燕语。金缕莺穿杨柳风，白头人卧芭蕉雨。林中新笋已交加，犹自阶前有落花。长卿多病心如雪，闲却平生书五车。银河星淡流云湿，苍苔露滴莎鸡泣。久客萧条未授衣，谁家捣练声声急。嘹呖惊闻过雁低，更堪乌鹊又争栖。援琴欲鼓清商调，月冷风凄意转迷。开遍梅花雪初落，深寒尚觉貂裘薄。纸帐偏宜白发酣，茶瓯却被青娥谑。闲来索笑对汤婆，枕席相从年颇多。莫怪老夫今冷落，故衾犹是赐兜罗。"}