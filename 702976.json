{"id":"702976","title":"和答陆静之太守二首","dynasty":"明","author":"谢迁","text":"客怀十载系山阴，世路纷嚣不耐侵。道与志同宜结社，病随年至即投簪。乾坤俯仰皆陈迹，丘壑优游足赏心。见说兰亭旧风景，尚馀修竹茂成林。春雨初晴起晏眠，韶光凌乱逐吟鞭。软红尘土今无梦，晚翠林峦旧有缘。野渡潮平鱼艇集，杏村风煖酒旗悬。与君重订寻芳约，班白相随不偶然。"}