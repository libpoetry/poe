{"id":"823972","title":"金缕曲 走视紫萸墓作","dynasty":"清末近现代初","author":"陈方恪","text":"欲语心先碎。卅年来、欢娱苦短，年华催逝。只数吴皋同赁庑，少称兰闺清事。又一刹、蓬飘海澨。自尔钗钿看尽彻，问何曾、一日舒眉翠。愁与病，相料理。城南老屋青镫里。恁几回、忍饥待我，夜寒无寐。凄绝平生先死愿，总算而今信矣。甚为我、前驱蝼蚁。铁轨城阴遥映带，更白杨、荒冢悲风起。报君者，仅如此。"}