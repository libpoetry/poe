{"id":"1225408","title":"雪中观渔","dynasty":"元","author":"朱德润","text":"同云蔽天江茫茫，门前雪高一尺强。渔人并舟鼓双棹，大罾入水瑶绳长。老翁哺儿姑曳网，瓮头酒熟炊粳香。醉中不脱一蓑玉，仰天叫笑鸣双榔。自从水利算湖泺，渔盐大载需官场。耕桑虽佳租税急，县前胥吏如贪狼。江天四时各有象，人世反覆多炎凉。劝君更放雪中饵，饥鲸挂鬣江中央。"}