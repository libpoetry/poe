{"id":"1128646","title":"自庐山归城赋四首","dynasty":"宋","author":"董嗣杲","text":"绝壑松风泻瀑声，此身如寄画图清。馀生结得东林社，三笑亭前看月明。才去还回似不情，萧然两耳乱泉声。衣巾染得江岚透，谁道山人骨亦清。入城回睇万松横，祇隔浮云几万层。八月秋风明月下，天池池上看天灯。重葺芒鞋约更坚，山家意味况相便。须先折简同游客，剥藓题名就石镌。"}