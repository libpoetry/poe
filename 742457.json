{"id":"742457","title":"太白墓","dynasty":"清","author":"黄景仁","text":"束发读君诗，今来展君墓。清风江上洒然来，我欲因之寄微慕。呜呼！有才如君不免死，我固知君死非死。长星落地三千年，此是昆明劫灰耳。高冠岌岌佩陆离，纵横击剑胸中奇。陶镕屈宋入《大雅》，挥洒日月成瑰词。当时有君无著处，即今遗躅犹相思。醒时兀兀醉千首，应是鸿濛借君手。乾坤无事入怀抱，只有求仙与饮酒。一生低首惟宣城，墓门正对青山青。风流辉映今犹昔，更有灞桥驴背客。此间地下真可观，怪底江山总生色。江山终古月明里，醉魄沈沈呼不起。锦袍画舫寂无人，隐隐歌声绕江水。残膏剩粉洒六合，犹作人间万余子。与君同时杜拾遗，窆石却在潇湘湄。我昔南行曾访之，衡云惨惨通九疑。即论身后归骨地，俨与诗境同分驰。终嫌此老太愤激，我所师者非公谁。人生百年要行乐，一日千杯苦不足。笑看樵牧语斜阳，死当埋我兹山麓。"}