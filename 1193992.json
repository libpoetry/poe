{"id":"1193992","title":"江南道中怀茅山广文南阳博士三首","dynasty":"唐","author":"皮日休","text":"寒岚依约认华阳，遥想高人卧草堂。半日始斋青䭀饭，移时空印白檀香。鹤雏入夜归云屋，乳管逢春落石床。谁道夫君无伴侣，不离窗下见羲皇。住在华阳第八天，望君唯欲结良缘。堂扃洞里千秋燕，厨盖岩根数斗泉。坛上古松疑度世，观中幽鸟恐成仙。不知何事迎新岁，乌纳裘中一觉眠。五色香烟惹内文，石饴初熟酒初醺。将开丹灶那防鹤，欲算棋图却望云。海气平生当洞见，瀑冰初坼隔山闻。如何世外无交者，一卧金坛只有君。"}