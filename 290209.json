{"id":"290209","title":"三十五初度戏题小照","dynasty":"现代","author":"郭风惠","text":"世界微尘我更微，漫劳寸壤学崔巍。漆园蝴蝶形难化，槐国衣冠醒已非。三十五年成壮悔，百千万念入禅机。氋氃甘作羊公鹤，肯傍何人阶下飞。纷华未浼书生画，混沌犹填赤子心。纵有文章供笑骂，绝无领略到升沉。人生看戏还装戏，世态交金且攫金。拂袖掉头任迂拙，前生根器比人深。"}