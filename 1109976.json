{"id":"1109976","title":"呈折仲古四首","dynasty":"宋","author":"吕本中","text":"市酒酸甜久绝沽，湿薪薰眼坐僧庐。尚怜诸老无机事，不待愁人折简呼。龙阁老翁流落久，如今辛苦去朝天。向来岭海经行地，分付蛮溪著钓船。已无厚禄故人书，尚有相寻长者车。所至纷然兵火里，不知从此更何如。疾病侵凌百不能，只今全是住庵僧。谢安肯为苍生起，早与吾君了中兴。"}