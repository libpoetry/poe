{"id":"279303","title":"庆春宫·黟黄穆父士陵光绪閒游太学","dynasty":"现代","author":"周岸登","text":"填咽鸿都，悲歌燕市，梦余万感春明。尘土无情，莺花多恙，廿年回首堪惊。旧游重省，更休说、风云上京。铜仙辞汉，清泪如铅，沾洒觚棱。当时太学诸生，云散星飞，江海飘零。彝鼎沦亡，诗书灰烬，会看十鼓薶荆。世传精本，好归贮、黄山万层。摩挲嗟叹，歌效昌黎，录补明诚。"}