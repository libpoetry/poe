{"id":"1231828","title":"题米元晖墨山","dynasty":"元","author":"于立","text":"生来堕尘网，苦为尘网缚。暇日起我早，骑驴出东郭。城门老人发半垂，问我骑驴何所之？为言欲向山中去，茅屋正在清溪湄。山中之人面如玉，手把素书跨黄犊。石泉夜煮茯苓香，满屋秋云邀共宿。绿萝晓月悬松风，缥缈惟闻烟外钟。十年往事一回首，已隔云山千万重。潦倒狂吟头半白，把卷令人念畴昔。石田瑶草近如何？题诗好寄山中客。"}