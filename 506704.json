{"id":"506704","title":"嘉禾","dynasty":"明","author":"杨荣","text":"圣皇御宝历，万国际升平。海宇既宁谧，民物自生成。和气遂充溢，奇祥日来呈。史册莫殚述，歌颂扬欢声。及兹关陕间，百谷岁屡登。嘉禾忽献瑞，数穗同一茎。金稃既璀璨，玉粒何晶瑩。盈筐进丹陛，芳气蔼天庭。百辟尽瞻睹，圣心乃弗矜。顾此兆丰稔，农事勤有徵。所期雨旸顺，九有俱安宁。微臣亦何幸，侍从沾恩荣。永言纪帝德，万世昭皇明。"}