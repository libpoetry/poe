{"id":"1072150","title":"天长道中作饥来驱我去二首寄呈刘卢二御史 其二","dynasty":"宋","author":"刘一止","text":"饥来驱我去，去去复何如。我饥亦何惭，所叹为此躯。明发着征衫，薄暮投郊墟。烟林号怒风，牛背立饥乌。境恶梦多悸，愁孤郁难舒。念初别乡邦，短楫穿菰芦。眼中两御史，炯炯冰在壶。清游失追攀，负此山绕湖。我行日已西，回首风牵裾。两公饫文章，笔端吐新腴。愿言继残膏，龟肠正空虚。"}