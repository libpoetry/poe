{"id":"166733","title":"粹之载酒南山仆与子媚辈乘小舟烟雨中绝江而","dynasty":"宋代","author":"李弥逊","text":"海神游戏千林昏，近山枫栎丹黄分，船头着处翠阳重，屐齿一过留苔痕。邻翁酌我苦短昼，卜夜为尊起为寿。公荣可饮次在狂，不假朱丝转长袖。灯前白发怀抱开，与子臭味今陈雷。隙居勿起故时念，一笑沙际邀春回。密云不障霜月明，枯树欲没江潮平。归来卧听墙壁语，万壑松风泻檐声。"}