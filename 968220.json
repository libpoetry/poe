{"id":"968220","title":"和李梅南见寄十四韵","dynasty":"宋","author":"赵必?","text":"公归乎山中，袖藏经济策。恨不云龙游，相从老樵石。樵溪酿泉甘，樵谷嘉禾殖。诗垒压刘曹，酒国并秦越。与其千户侯，何如千亩漆。文星耿在目，龙门兮咫尺。天风堕珠玑，捧玩手不释。斧钺太森严，句法尤峭拔。奈何士也贱，至宝道傍掷。平生钓鳌手，烹鲜抑何屑。箪食与豆羹，岂足动颜色。閒愁恼吟肠，义利自为敌。相逢开口笑，无怨亦无德。"}