{"id":"1132656","title":"上乌林天使三首","dynasty":"宋末金初","author":"宇文虚中","text":"平生随牒浪推移，只为生民不为私。万里翠舆犹远播，一身幽圄敢终辞。鲁人除馆西河外，汉使驱羊北海湄。不是故人高议切，肯来军府问钟仪。拭玉辕门吐寸诚，敢将缓颊沮天兵。雷霆傥肯矜彫弊，草芥何须计死生。定鼎未应周命改，登坛合许赵人平。知君妙有经邦策，存取威怀万世名。当时初结两朝欢，曾见军前捧血槃。本为万年依荫厚，那知一日遽盟寒。羊牵已作俘囚献，鱼漏终期网罟宽。幸有故人知底蕴，下臣获考敢谋安。"}