{"id":"593289","title":"王范二僚久不调雨中戏以长歌","dynasty":"明","author":"欧大任","text":"君不见王子大，若为教授河汾之家世。君不见范景伯，若为扁舟五湖之苗裔。一官白首犹未迁，四载青袍有何意。戟郎但可困扬雄，士林空自留虞荔。西雍东序岂堪轻，破砚寒毡太有情。六馆共知贫博士，四门今已老先生。昨者六日雨不止，长安城中满城水。上漏下湿墙几倾，半昼一宵榻三徙。卷幔淋离抱书籍，开门潦长呼邻里。过午炊烟尚待薪，经旬蔬食聊盈簋。二子高歌百不忧，乌皮之几貂皮裘。谁其据者六国相，岂足道哉万户侯。绣衣霄汉奚不策足去，赤管岁月却与吾曹俦。君不见南海欧生亦闭关，蓑笠用在阴晴间。子如云兮出岫，我如鸟兮知还。携将玉局三千卷，乞取罗浮四百山。"}