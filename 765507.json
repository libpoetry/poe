{"id":"765507","title":"长亭怨慢 悼顾莺娘为鹿潭作","dynasty":"清","author":"杜文澜","text":"最凄绝、枇杷门户。几阵轻阴，落花辞树。月暗西楼，夜鹃啼血竟何处？玉眸迟暝，知未尽、牵衣语。唱惯鲍家诗，忍更向、秋坟听取。细数。自香瘢爇后，只共艳辰百五。春心费尽，算换得、雨酸风楚。当时若、休见云英，瘦不到、腰围如许。待剪断垂杨，还怕愁生霜缕。"}