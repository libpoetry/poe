{"id":"748485","title":"水塔寺","dynasty":"清","author":"史梦兰","text":"驱车出郭门，缁尘迎面扑。引领见西山，顿觉豁心目。金碧焕楼台，清华足水木。兰若远相望，烟岚围簇簇。言寻相国园，水塔名久熟。取径御园西，冈峦争起伏。诘曲度龙潭，一径入松竹。池榭虽荒凉，丘壑尚回复。架石以为梁，牵藤可补屋。绕砌乱泉鸣，依檐飞鸟宿。云来万树平，雨过千峰沐。奇石蹲虎头，幽林狎麋鹿。仙果间名葩，朝暮散清馥。平居爱名胜，如渴思茗粥。今晨来此间，如画得饱读。无奈世网牵，欲留不可复。回首谢山灵，何时此卜筑。"}