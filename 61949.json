{"id":"61949","title":"中丞刘先生斋阁前山茶一枝并蒂因效柏梁体","dynasty":"明代","author":"苏伯衡","text":"朔风剪水雨雪雱，万木萧条冻且僵。青藜丈人铃阁傍，山茶作花红锦香。中有一枝并蒂香，符彩烂若双鸳鸯，嫣然占尽三春光。皇英来自云中央，赤旗翠节雨作行。阿母笑执瑶池觞，仙童双双吹凤凰。彩女齐绾珊瑚榼，丽色照耀青霞裳。芳气氤氲满中堂，大君尺剑定八荒。牛归桃林马华阳，百度既贞四维张。礼乐谁云谦未遑，制作直欲追虞唐。丈人今之杜与房，主臣合德真明良。朝夕左右扶维纲，余子议论安敢当。一朝嘉惠锡后皇，乃是人文发祯祥。玉局仙子喜欲狂，更祝人文寿而康。黼黻鸿猷焕天章，嘉树呈瑞垂无疆。"}