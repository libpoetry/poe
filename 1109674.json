{"id":"1109674","title":"魏京诗","dynasty":"宋","author":"刘敞","text":"皇作大都，大都雄雄。奄定北国，四方来同。皇曰卿士，在昔圣考。祗遹文武，维慈幼老。天监在上，既有明德。乃命于下，罔有不服。匪允命之，亦章庆之。匪允服之，亦保育之。时维猃狁，侮予之疆。靡度靡虞，跳呼以狂。业业烝黎，载震载惊。侵魏及澶，群心不宁。帝奋厥武，百万其士。匪怒以棘，于三千里。如虎如貔，如霆如雷。靡有远迩，天子其来。天子来止，士增其喜。孰偷其生，以不奋兴。驱之浑浑，攘之贲贲。靡有辀张，歼厥鲸鲲。或献其宝，或请其命。帝振于旅，惟时既定。既閟尔弓，既櫜尔矛。猃狁臣止，四方是休。皇曰卿士，圣考之德。允于孝思，孝思惟则。尔视京魏，以作我都。以赫厥灵，俾后勿逾。皇曰卿士，惟帝时功。时亦惟人，惟寇莱公。尔慎尔止，弼予于治。期尔前人，用迪尔事。皇曰卿士，惟帝作武。垂是万年，莫敢予侮。泰山之封，后土之禅。予监若兹，惟天是眷。翼翼之土，天子国之。穆穆原庙，圣人则之。孰为强暴，敢不来觐。俾怛于威，于忠是训。显显天子，孝德自躬。率是休烈，覃之北戎。河水东注，昭哉禹绩。时万斯年，天子之德。"}