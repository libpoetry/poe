{"id":"650260","title":"洪厓山房歌为祭酒胡公作","dynasty":"明","author":"金幼孜","text":"我闻洪厓山水好，往往思之不能到。今君却忆洪厓山，欲结茅庐傍幽岛。画图点染写深思，数来邀我题新诗。展图试觅幽栖处，洪厓千仞凌空垂。洞口寒云杳莫分，石桥流水长潺湲。閒来或有渔樵到，尽日那闻鸡犬喧。丹霞碧树连幽嶂，翠壁青林更萧爽。落花啼鸟自四时，芝草琅玕日应长。君家玉峡我故乡，几年卜居来豫章。城中地窄少耕种，唯有图书堆满床。忆昨射策辞乡县，承恩数上黄金殿。玉堂视草袖天香，花里迎銮侍清宴。朅来扈从金台北，载笔还为两京客。渐觉奔驰筋力衰，才过五十头俱白。西山峨峨江水深，怅望洪厓违宿心。咏归未有陶潜赋，招隐空怀桂树吟。嗟我平生慕幽雅，亦欲移居玉山下。苍松翠竹不用栽，石田野圃宁须借。几时诏许乞身閒，共脱朝簪寻故山。预约洪厓结茅屋，江上扁舟相往还。"}