{"id":"464553","title":"永遇乐·北大同学招饮市楼，用稼轩韵","dynasty":"当代","author":"章士钊","text":"二十年来，重重师友，别无觅处。不合时宜，肚皮放大，出入由他去。偶然杯酒，宛然秋水，尔我书生如故。只当年、愿持风义，世间妄道如虎。诸君无恙，沙滩笼月，醉后尚堪回顾。一脉狂泉，几番钩党，彼是纷难主。吾今老矣，旧曲中郎，只许墙阴摇鼓。未须问、先生那里，作冯妇否。"}