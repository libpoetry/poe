{"id":"496026","title":"水调歌头 其十六 中秋夜和东坡韵","dynasty":"明","author":"夏言","text":"今夜中秋月，独坐对高天。休问古今圆缺，心赏自年年。更上小楼南望，千里故园何处，风露九霄寒。把尽长安酒，不似在林间。傍花吟，随鹤舞，伴鸥眠。但得身闲无事，何用月长圆。少日功名富贵，老去江湖丘壑，出处道须全。丹心将皓魄，秋水共娟娟。"}