{"id":"969235","title":"古剑歌","dynasty":"宋","author":"赵汝燧","text":"洞庭吞天天无风，月印一镜星涵空。波心千丈光五色，渔人啧啧疑垂虹。睨而视之寂不见，举网下罩追遗踪。须臾雷轰怒涛吼，鼓荡六合雰溟濛。所得非鱼亦非龙，炯然三尺贯当中。肉销骨立精气融，铿鍧其声韬其锋。越砥稍稍加磨砻，壮士见之肝胆雄。雷焕已死不可起，有谁解识斗间气。人疑龙泉或太阿，万古凡剑空一洗。倚楼西北望边城，连月亘天烽火明。隐忧枕上思请缨，夜半跃鞘床头鸣。梦中见告若有神，吾价岂但直百金，吾勇岂但敌一人。知君素有击楫中流心，誓当助君报国万里清胡尘。"}