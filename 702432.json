{"id":"702432","title":"送张叔亨侍御巡按云南二首","dynasty":"明","author":"程敏政","text":"才整朝簪拂岭岚，又骑骢马出滇南。足轻万里心何壮，法本三章老正谙。金齿儿童迎宪节，碧溪山水落诗函。归来便作经年约，远大功名是美谈。花拥长安惜共看，人生离合最无端。明时再幸陪鸳序，正学多闻祖豸冠。笑我少年今亦老，重君清节世应难。题诗赠别薰风里，白首相期保岁寒。"}