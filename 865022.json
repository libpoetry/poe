{"id":"865022","title":"瀑布泉","dynasty":"宋","author":"邓仁宪","text":"鲛人对泣号且呼，洒落瀛洲万斛珠。海神知贵不敢受，天池泻下扶焦枯。初疑素霓随银汉，尽似明月投冰壶。庐山瀑布几千丈，较此不可分锱铢。胶西先生春睡足，喜见晴光漱寒玉。武陵迷路初不知，错认松风响岩谷。金波满泛琉璃钟，长揖云峰谢拘束。更约青莲社里人，同向苍崖结茆屋。"}