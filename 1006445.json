{"id":"1006445","title":"卫卿叔自青旸寄诗一卷以饮酒果核殽味烹茶斋戒清修伤时等为题皆纪一时之事凡十七首为报 其三","dynasty":"宋","author":"葛立方","text":"席中珍核来异方，乌椑正绿金枨黄。大谷消梨紫蒂长，蒲萄马乳堆西凉。深秋杨梅有何尝，罗浮定逢何二娘。洞庭霜橘苞苴忙，吴姬手擘三日香。可怜犹子留他乡，终日忍饥如龟肠。"}