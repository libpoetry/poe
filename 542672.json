{"id":"542672","title":"送方子文下第归临清","dynasty":"明","author":"谢榛","text":"少小同游久别离，相逢忽讶鬓成丝。风尘握手非当日，物候惊心共此时。东阁宁论招士处，上林还拟看花期。青山晚照行堪远，黄鸟春声听不迟。老去功名应自慰，古来词赋重相知。马卿信有凌云气，和氏无劳抱玉悲。会待神驹开道路，且将灵剑混雄雌。几人失意曾相送，折尽都亭杨柳枝。"}