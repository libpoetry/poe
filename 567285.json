{"id":"567285","title":"鸿胪篇","dynasty":"明","author":"徐渭","text":"鸿胪翁本瀛洲客，朝朝谒帝飞双舄。方朔由来侍汉廷，子真还自栖仙宅。翁家甲第郡郊东，高门容车人紫空。炊烟不散千门绕，贵秩何多万石同。更有三雏搏六翼，大宋小宋尤难得。小未已作玉堂人，大者行登金马藉。玉堂清切俨神仙，章服从来蔚且妍。承封自感君恩重，乞典悬知子道全。闻翁始生在京邸，司马方居青琐地。只今回首六十年，承封复在燕京里。此生此宦此承封，初夏初过初度逢。都门送别羡疏广，名山访道随葛洪。凤子麟孙天所授，恩波荡荡偏垂后。他年玉带束绯袍，还挂翁身为翁寿。"}