{"id":"700449","title":"和罗女文悼妾二首","dynasty":"明","author":"顾璘","text":"斗帐红罗杂组裯，阳台云散梦无由。灵飞月殿仙为侣，鬼落星宫命见仇。金屋旧恩何处所，银河秋望此生休。欲知清夜伤心地，画烛烧残独倚楼。水榭花台失旧踪，新秋风雨罢芙蓉。也知尤物终先坏，恨杀倾城不再逢。堕泪难禁团扇赋，埋愁空起若堂封。魂归莫向家乡去，楚水淮山一万重。"}