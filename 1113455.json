{"id":"1113455","title":"园步杂兴","dynasty":"宋","author":"张镃","text":"欢意千年孰与齐，恰如稚子候门时。八旬半载争多少，匹似渊明已较迟。豆篱黄叶被蔬田，静极情怀似黯然。居舍又从东壁看，柳梢浓处起厨烟。无风寒色自凄迷，晚日低笼一径微。竹里鸠藏初未觉，小车行过忽横飞。池心谁放叶舟横，莲蘤还如入夏生。病起一天云意好，浅坡閒让鹿先行。园中荒秽渐平治，老子何妨鬓有丝。从此五行无晦气，一閒成就万篇诗。"}