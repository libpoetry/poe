{"id":"1121170","title":"吴理卿挽诗","dynasty":"宋","author":"林希逸","text":"风骨相期众，才名为底穷。策虽高似董，位却劣于洪。没世臣卿少，他年史笔公。赐诗宸训在，无愧是清忠。二纪中年废，清时晚岁收。如斯封马鬣，谩尔跨鳌头。雅度人何忤，虚名世浪仇。论交思少日，文会饮榕楼。白首同收召，追随仅一冬。公由卿出使，我去掖为农。上节归曾见，携琴愿莫从。伤心湖水外，石兽倚长松。"}