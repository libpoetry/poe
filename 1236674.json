{"id":"1236674","title":"后凯歌词九首 奇兵","dynasty":"元","author":"耶律铸","text":"一旅奇兵出禁宸，略时弹压定惊尘。萧条万里无遗寇，信道天家又得人。金节煌煌下玉京，鱼丽三十六屯兵。一军电激穿沙幕，万燧云繁战野营。枭骑云腾自北征，领军枭将最驰声。横穿外壁风前陈，直捣中坚月下营。蜂屯蚕簇乱山窝，蚁动鹑居乱草坡。沾体露形千万指，恳祈天语许降和。畔敌休矜战骑多，纷罗区落遍山坡。那知未鼓投戈地，待阅前徒竞倒戈。控黄龙戍争雄地，登白龙堆将战场。奇正相生神算在，粪除勍敌献降王。初若疾雷威似虎，复如脱兔速于神。想当持节为飞将，袛是今如著翅人。露布突驰争逐日，电鞭搀递斗追风。只自向时龙尾道，群来云集万宁宫。封略谁容限烛龙，终将天地入牢笼。云兴飙起威名将，也好先收弟一功。"}