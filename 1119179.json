{"id":"1119179","title":"次安溪赵簿云津阁韵","dynasty":"宋","author":"陈宓","text":"西来一派接天流，谁结危栏占上游。树蘸碧波元不暑，沙攒白鹭更宜秋。沉酣胜处方知味，濡滞穷山未拙谋。欲把君诗镵翠壁，声名长与此溪留。兼旬积雨截晴虹，洗出溪山罨画中。别浦渔歌来暝色，长桥人语半秋空。吏闲剩得三更月，民阜多逢五日风。作计追陪今恐后，杯盘随意底须丰。"}