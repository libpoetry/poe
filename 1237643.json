{"id":"1237643","title":"满江红 为张右丞寿二首","dynasty":"元","author":"魏初","text":"梁甫孤吟，已认得、真龙头角。记当日、江山如画，一时英略。立马便谈天下事，凤池十倍扬州鹤。更诗书、万卷浴心胸，无丘壑。活国手，千金诺。自不负，麒麟阁。算点鞭馀事，不妨清酌。今日文昌虚八座，鬓毛莫遣星星却。要袖中、霖雨洗乾坤，浸寒廓。天造云雷，问谁是、中原豪杰。人尽道、青钱万选，使君高节。自有胸中兵十万，不须更事张仪舌。看千秋、金镜一编书，心如铁。天下利，君能说。天下病，君能切。要十分做满，黑头勋业。乐府新诗三百首，篇篇落纸挥冰雪。更醉来、鲸吸捲秋波，杯中月。"}