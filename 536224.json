{"id":"536224","title":"青骢白马","dynasty":"明","author":"王世贞","text":"青骢白马汗连钱，来往䟤跋骄可怜。琉璃紫鞍光射人，倏忽灭没化若神。有足不作女行缠，那可局蹐守故园。东邻双缠鸦头袜，生老不踏门前月。马蹄烁电耳决风，何不遣置迎取侬。娇娘逞娇不肯行，碧幰五步一步停。娇娘到时不逞娇，银缸穗帷可怜宵。唱著可怜令人慆，久唱人怜令人老。"}