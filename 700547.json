{"id":"700547","title":"幽居十二咏和鲁南 煮茗","dynasty":"明","author":"顾璘","text":"为有馀酲在，还牵睡思繁。汲泉敲石火，先试小龙团。烟生沈水细，火宿博山温。鼻观自相媚，无劳矜返魂。旧污涤乃去，新美净乃留。清清池水侧，与尔勤交修。眼迷四库籍，手倦三绝编。愿寻橐驼传，送此龙钟年。清心唯素月，满意祇苍苔。落叶时相妒，那能不扫开。每报庭花发，烦余捲幔看。东风先会意，吹搭小阑干。花开前后圃，月照东西檐。总为怜花月，移床不自嫌。游尘彼何物，暗我净几光。拂拭诚多劳，憎爱各有常。芳根恶浮尘，纤叶爱澄露。它生愿化汝，濯濯居净土。众芳植庭曲，地润花自饶。物情苟相赖，可惮抱瓮劳。右丞斋露葵，拾遗饭苍葈。朱门竞肥秾，野老独宜此。种树取柔条，人言老难待。所贵适目前，胡为计身外。"}