{"id":"1132308","title":"嘉泰二年题资州醮坛山星斗阁至是同王资州贾大安杨季持诸公登山用前韵","dynasty":"宋","author":"魏了翁","text":"三十三年去复还，笋将重踏旧江山。青衿朋友子当户，绿帻奚臧霜半鬟。赢得光阴归鬓里，悔将声誉落人间。圣门事业无穷已，只问君王觅退閒。天磨团团任往还，莫将止处认兼山。水归寒谷敛秋练，木落前峰明晓鬟。天度已归参井后，日行又值斗箕间。若知此处真消息，血气浮名总是閒。"}