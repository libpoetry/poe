{"id":"814646","title":"落叶二首","dynasty":"清","author":"郑用锡","text":"凄迷莫辨路西东，古木萧萧度塞鸿。入世何人不易节，出山几辈免飘蓬！满阶月冷苔无迹，一夜霜高泪欲红。终是托根未牢固，敢将摇落怨秋风？叠叠重重万里沙，高音四起乱筝琶。空山落月惊寒蟀，孤驿斜阳数暮鸦。自古落花不返树，几时飞絮得成家？遥怜湖海飘摇子，离合关心天一涯。"}