{"id":"1117332","title":"玉楼春 其二","dynasty":"宋","author":"辛弃疾","text":"瘦筇倦作登高去。却怕黄花相尔汝。岭头拭目望龙安，更在云烟遮断处。思量落帽人风度。休说当年功纪柱。谢公直是爱东山，毕竟东山留不住。风前欲劝春光住，春在城南芳草路。未随流落水边花，且作飘零泥上絮。镜中已觉星星误，人不负春春自负。梦回人远许多愁，只在梨花风雨处。"}