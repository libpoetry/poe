{"id":"283850","title":"壬戍腊月初七日大风雪","dynasty":"现代","author":"姚彝伯","text":"黯云低压北风烈，寒气中人欲僵裂。重裘不暖炉不温，浑身脉络几凝结。此夕真成鹤讶年，阶下平铺盈尺雪。当窗老树剩丫杈，著雪更形势奇拙。俯仰只见如掌飞，别有天地推莹洁。晚来饱饭拟安眠，无奈布衾冷似铁。展转联想驰心神，冻极四体发炎热。因念街头乞食儿，尚闻庚癸声凄咽。又念朱楼绮阁中，终宵歌舞资忻悦。居境宁能同日论，富贵贫穷各殊辙。甑中有米灶有薪，算至初春不愁缺。我运虽厄犹可生，痛绝人间惟泪血。"}