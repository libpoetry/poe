{"id":"1041527","title":"飞轮团扇歌","dynasty":"宋","author":"刘敞","text":"赤云烧天天欲焚，深堂如炮井如饙。肴乾不食酒具陈，君胡愁嗟念南熏。主人白羽奇且新，捷逾輠膏机有神。飞廉舒御旋相奔，晻蔼翕霍娱坐宾。衣襟飘飘恍凌云，何用御风绝埃尘。主人顾嗟颜色颦，安得救暍通下民。羊角扶摇非敢珍，愿使大鹏离隐沦。上客捧觞起为贺，君宜千年位卿佐。"}