{"id":"454990","title":"八声甘州 送别崔建社兄远迁新西兰","dynasty":"当代","author":"张海鸥","text":"问崔君底事渡重洋，中年又漂流。忆初出河洛，风华季子，爱上层楼。萍水潇湘素女，云雨梦沙洲。岭表盈虚月，落帽春秋。最念悠悠穗上，与相知把酒，意气方遒。算孜孜矻矻，谁解此淹留。想今番孤鸿南去，笑谈中、恩怨且休休。惜别处，纵红酥手，难挽离舟。"}