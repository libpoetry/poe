{"id":"439462","title":"叠翠岩三首","dynasty":"金","author":"赵秉文","text":"枯蘖似黔突，断崖如削瓜。林深自风雨，地古更烟霞。脚力行将尽，云山殊未涯。试穷千里目，直北际龙沙。飞身清旷外，著眼有无间。崖断疑无地，云开更有山。鸟随天影没，人自日边还。归梦扶清境，诗情不得闲。帐殿临清嶂，苍崖襞翠烟。孤根盘厚地，秀色入苍天。并有四时雪，岩垂万古泉。皇情非暇豫，问俗到山川。"}