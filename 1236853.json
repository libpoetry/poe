{"id":"1236853","title":"题钱舜举浮玉山居图二首","dynasty":"元","author":"郑元祐","text":"馀不之水浮玉山，仙人来往乎其闲。圭璋藻思发天巧，粉墨绢楮留人间。钱翁山居窈绵密，深润山林閟白日。翁去而今能几年？旧游一变成荒烟。惟有墨迹长不泯，夜夜白虹光满天。客常笑我不买山，我爱水竹村幽闲。石梁平坦行可度，吠犬鸣鸡邻舍间。昔人养性藏深密，懒出户庭消永日。花开花落罔知年，补屋牵动苍萝烟。钱公画图好山树，一绿交映如春天。"}