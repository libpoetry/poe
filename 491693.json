{"id":"491693","title":"送孙伯刚之仪真","dynasty":"明","author":"刘崧","text":"孙侯庙廊具，特达古豪俊。十年出禁闼，往往事州郡。苍髯玉立秋风高，南浮烟海东云涛。中朝更化重守令，似尔简擢非贤劳。淮东诸郡临淮道，共说仪真风物好。万家歌吹动春云，十里楼船压江岛。海有盐错水有鱼，白露红霞春满壶。候人出郭鸣马集，日望使君来下车。岂无穷困民，所重民父母。税赋出鞭笞，伊谁肆苛虎。长淮之水何悠悠，行矣不可以久留。便令南阳得召父，坐见淮水回清流。愿持万古心，送君以千里。由来贤达士，感激在知己。筼筜谷，金精山，吾独胡为淹留于其间。云霄浩荡白日近，飞翰冥冥倘可攀。"}