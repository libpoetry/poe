{"id":"177284","title":"哓莺·春宵已阑更点急","dynasty":"宋代","author":"田锡","text":"春宵已阑更点急，烟柳蒙蒙露花溼。画堂深邃楼阁寒，碧纱窗中月华入。早莺百啭催朝阳，簧言绮语何铿锵。云飞雨散梦初破，闻时满枕梨花香。声宛转，十三弦高指拨软。宫喉徵舌多改变，圆於珠，细於线。韵玲珑，湘纪调瑟烟霭中。珠缨宝玦遽相触，东风细响修篁丛。或织柔兮同彩缕，绣得际，菊花毛衣金作袂。一片苏张俊辩心，长与春皇巧游说。"}