{"id":"702779","title":"寄延平西芹河泊所官侄时雨十首","dynasty":"明","author":"董纪","text":"殷勤慈母手中线，念子出门当远游。记得临行密缝意，白云飞处一回头。蛮郎舌作南人语，蛮娘髻效北人梳。新官到任意未惬，禁得满山啼鹧鸪。昔年雷焕丰城剑，化作双龙入水中。去后不知谁复见，殷勤为我问渔翁。西芹女儿茜裙衣，插花来迎官长妻。低头拜跪多礼数，言语不通如鸟啼。淡菜蛤蜊商贩到，荔支圆眼福州来。肩舆尽日行山谷，满路兰花不用栽。榕阴布地晚生凉，风扇钗头茉莉香。通印子鱼初未识，得来惟共细君尝。官机白苧裁将乐，时样乌纱学在京。当暑着来争道好，不劳挥扇也心清。出焙好茶闽上有，带浆新荔浙西无。异乡美味都尝遍，只欠松江巨口鲈。树头柑子如盆大，地上兰花似草多。官舍日高初睡起，隔窗人语是鹦哥。浆调紫蔗宜新压，葖絮红糟已惯尝。在任久居谙土俗，方音食性逐他乡。"}