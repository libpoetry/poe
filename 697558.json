{"id":"697558","title":"乌栖曲五首","dynasty":"明","author":"胡应麟","text":"步障华灯光照屋，质如轻云色如玉。白马金环游狭斜，杨柳啼乌来妾家。郁金为堂玳瑁梁，床上流苏百合香。同心宝带合欢结，携手邀郎拜明月。锦幔银屏张五采，华堂宿雾笼香霭。此时心意两相怜，含娇顾影不自前。叠股钗横金凤凰，连环交结双鸳鸯。啼乌哑哑楚天曙，荏苒容华逐郎去。玳筵张烛三星低，罗襟绣褥怯分携。郎骑白马去关西，凤凰台前乌夜啼。"}