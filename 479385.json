{"id":"479385","title":"送楚岩往支硎山","dynasty":"明","author":"杨循吉","text":"昔有支公者，曾为此山客。至今石磴上，犹存马蹄迹。寒泉出傍涧，散漫流不息。何人作大字，笔势甚奇特。岩岩圆通殿，飞构烂金碧。春来香火盛，倾城出游适。施钱日满钵，来往恒络绎。世人竞刀锥，于此乃不惜。我当少年时，一岁尝一即。提携随父兄，娱览常至夕。别来已几时，何啻十年隔。此山是名山，先从晋时辟。非有高行僧，何堪主其席。今师遂当往，远续前人迹。我今何以赠，小偈聊塞责。切烦大士前，我为启胸臆。慧眼无不观，是物皆润泽。如何不见我，困此尘俗役。愿垂杨枝露，洒我一点滴。不愿官禄高，不求财宝积。但愿尘劳中，早脱奔走厄。无灾复无难，居家作禅伯。保此清净正，永离种种色。与师结晚交，来著登山屐。"}