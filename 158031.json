{"id":"158031","title":"予家畜狸花二猫一日狸者获鼠未食而花者私窃","dynasty":"宋代","author":"强至","text":"狸猫得鼠活未食，戏局之地或前后。猫欺鼠困纵不逐，岂防厥类怠其守。花猫狡计伺狸怠，帖耳偷衔背之走。家人莫究狸所得，只见花衔鼠在口。予因窃觇见本末，却笑家人反能否。主人养猫不知用，谬薄狸能服花厚。花虽利鼠乃欺主，窃狸之功亦花丑。人间颠倒常大此，利害于猫复何有。"}