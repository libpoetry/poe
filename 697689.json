{"id":"697689","title":"次答杨少傅士奇见寄二首","dynasty":"明","author":"胡俨","text":"幽栖已出喧嚣外，老疾偏怜见在身。万里交游空对月，半生风雨不知春。当年玉署曾分直，今日乌纱独制巾。共道同时六学士，香山居士一闲人。梦中握手不知劳，顾我犹穿旧赐袍。茅屋江头真野老，玉堂天上实仙曹。每见杜陵怀李白，何如若士望卢敖。自怜多病云霄隔，敢谓山林遂养高。"}