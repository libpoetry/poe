{"id":"708934","title":"万年欢  同杨香山周雨文夜坐","dynasty":"明末清初","author":"曹溶","text":"病渴词人，水云乡系篷，微点鸿雪。屈指星桥将近，故园梅发。邻肆纯灰百瓮，颠倒把、酒肠枯绝。飘零际、握手荆高，悲歌多见丰骨。瑶音宋宫遽歇。似萧关祖帐，哀管催别。离却青毡，无复王郎家物。叵耐缣缃债满，榜座右、吾将为袜。乘闲好，拨遣浮沤，一蓑篱外耕月。"}