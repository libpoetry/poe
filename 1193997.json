{"id":"1193997","title":"夏景冲澹偶然作二首","dynasty":"唐","author":"皮日休","text":"秖隈蒲褥岸乌纱，味道澄怀景便斜。红印寄泉惭郡守，青筐与笋愧僧家。茗炉尽日烧松子，书案经时剥瓦花。园吏暂栖君莫笑，不妨犹更著南华。一室无喧事事幽，还如贞白在高楼。天台画得千回看，湖目芳来百度游。无限世机吟处息，几多身计钓前休。他年谒帝言何事，请赠刘伶作醉侯。"}