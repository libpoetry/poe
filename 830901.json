{"id":"830901","title":"金缕曲 兰","dynasty":"清末民国初","author":"程颂万","text":"露泫啼珠颤。认亭亭、无聊环佩，冷烟庭院。帘底恹恹人卧病，无限态浓意远。任惨绿、舞衫痕变。鹃国一春愁作瘴，指灵均、葬处侬曾唁。坟几尺，恨深浅。楼居不合香君贱。赚词仙、损伊才思，替描芳怨。松畹未妨愁破罅，添得素心凄眷。更压影、花阑魂扁。痴绝晓奁娟楚色，好分来、浅笑浓啼半。湘水晕，照愁脸。"}