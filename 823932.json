{"id":"823932","title":"齐天乐 题赵叔雍高梧轩填词图","dynasty":"清末近现代初","author":"陈方恪","text":"西风一叶铿梧韵，平牵夜窗幽梦。梦里溪山，云深院宇，犹识神清仙洞。冰轮乍涌。映大地霏琼，诸天凝汞。障袂层霄，笑看尘世沸醯瓮。年光迢递易晚，怅江湖路阻，难驾飞鞚。雁后芳期，琴边俊语，都付啼螀偷送。閒愁万种。待写入奇怀，故人谁共。倦影灯前，玉蟾窥画栋。"}