{"id":"632381","title":"偶述二十韵","dynasty":"明","author":"释函可","text":"忆昔岁戊子，投荒自我初。举头多局促，那步独踌蹰。所苦非冰雪，相期在壑渠。主人法渐弛，贱子罪方纡。身首幸无虑，心神尚未舒。逢人强笑谑，暗地足欷歔。耆旧常分粒，高朋许借书。便将好日过，不觉数年馀。双屐穷梵宇，盈瓢饱野蔬。飘飘无定止，处处得安居。衰病因无禁，孤贫益自如。偶然值老叟，招我入茆庐。塔外无诸响，瓶中有夙储。残编堆几满，寒月映窗虚。云密尘难入，山空梦亦除。以兹知足矣，何必叹归与。信口歌吟富，关门礼法疏。长林藏倦鸟，幽涧纵潜鱼。寄问同流者，为欢信有诸。皇仁应普及，天意岂私予。"}