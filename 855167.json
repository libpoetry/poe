{"id":"855167","title":"水调歌头 其一 拟饶州法曹掾作","dynasty":"宋","author":"毛滂","text":"金马空故事，方朔漫多端。三千牍在，玉殿何日赐清闲。难恋长安钟漏，谁借青云欬唾，拂袖且东还。笑杀长缨使，复转出秦关。吾道在，虽不遇，面何惭。雒阳年少，高论难与绛侯谈。富贵暂饶先手，晞尽草头秋露，掩鼻出东山。且饱鲸鱼脍，风月过江南。"}