{"id":"673565","title":"题画竹","dynasty":"明","author":"李叔玉","text":"君家碧疏见清影，别是一段淇园秋。何人笔底得天趣，云是东吴夏瑞州。瑞州胸中竹如箦，一枝一叶良可惜。却笑萧郎技痒时，手战眼昏头雪白。兴来雷从地中出，万箨须臾起苍壁。翩迁彩凤羽欲堕，偃蹇青虬势安敌。仙郎何以得此幅，邀我题诗记真迹。醉后操觚一挥洒，不让王维有声画。公馀坐对夜深时，明月清风不论价。"}