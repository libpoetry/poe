{"id":"701554","title":"莫春朝陵西游次张石川韵十首","dynasty":"明","author":"黄佐","text":"东风阁雨漫经春，日暖陵园绿未匀。多少柳绵随燕子，宫监犹望属车尘。胡马长窥白草凋，神宫休道紫台遥。日斜堪望交河戍，风急如闻瀚海潮。隧道前头御路平，春来雨露不胜情。路人曾见官家过，翠幔红妆逐辇行。天寿山前云出虹，玉泉长在柳阴中。五风十雨多禾黍，野老开来说孝宗。山陵重构集戎机，旧日明楼燕自飞。琬琰已教金作砺，松楸还见翠成围。青袍白马泰陵行，十五年前路惯经。一诵君诗一惆怅，几回赓和几回停。紫翠南头楼殿开，燕门王气亦雄哉。中兴此日经营力，重见诗人咏子来。缓辔微吟鸟亦歌，沙河迟日水增波。为飏圣教光千古，还与寰区保太和。西湖闻道泛龙舟，紫盖黄旗照碧流。奎藻万年华宇宙，矢歌何日复来游。宫前唱礼鼓钟急，马上发行星斗稀。咏向风林真自得，莫春疑是舞雩归。"}