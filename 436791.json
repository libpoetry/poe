{"id":"436791","title":"续小娘歌十首","dynasty":"金末元初","author":"元好问","text":"吴儿沿路唱歌行，十十五五和歌声。唱得小娘相见曲，不解离乡去国情。北来游骑日纷纷，断岸长堤是阵云。万落千村藉不得，城池留著护官军。山无洞穴水无船，单骑驱人动数千。直使今年留得在，更教何处避明年。青山高处望南州，漫漫江水绕城流。愿得一身随水去，直到海底不回头。风沙昨日又今朝，踏碎鸦头路更遥。不似南桥骑马日，生红七尺系郎腰。雁雁相送过河来，人歌人哭雁声哀。雁到秋来却南去，南人北渡几时回。竹溪梅坞静无尘，二月江南烟雨春。伤心此日河平路，千里荆榛不见人。太平婚嫁不离乡，楚楚儿郎小小娘。三百年来涵养出，却将沙漠换牛羊。饥乌坐守草间人，青布犹存旧领巾。六月南风一万里，若为白骨便成尘。黄河千里扼兵冲，虞虢分明在眼中。为向淮西诸将道，不须誇说蔡州功。"}