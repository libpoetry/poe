{"id":"682907","title":"浙二司会宴昭庆寺简古冲方伯二首","dynasty":"明","author":"尹台","text":"香林并枉英寮驾，梵阁重登华省筵。雨过近郊纷龁马，晚凉高树乱鸣蝉。风前听笛疑凋柳，烟外传歌识采莲。绝胜湖山饶对酒，未妨痛醉拥归鞯。西湖杯酒招携日，北阙冠簪侍从年。久病为农虚岁月，旧游朝士各风烟。幸陪车马青林下，并接襟期白社边。潦倒吾生虚夙志，孤音政恐负朱弦。"}