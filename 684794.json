{"id":"684794","title":"车中再赠","dynasty":"明","author":"王彦泓","text":"坐郎兜里泪相看，双箸垂痕舐不干。橄榄味前偏耐守，蔗竿甜后却轻拚。婴年弄玉言犹在，嫁日量珠事匪难。归到乱红争笑处，可能远念缟梅寒。舆马频催日渐西，犹贪一刻把柔荑。愁颜几日花吹雨，欢绪从今絮堕泥。举盏未歌先哽咽，凭鞍欲语更凄迷。无聊寄倩桃根姊，一换离鸾梦里啼。"}