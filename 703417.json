{"id":"703417","title":"百合诗","dynasty":"明","author":"释今严","text":"石壁西边古涧东，绿陂浓荫隐香风。孤根寄去一丘外，素蕊开时六月中。嘒嘒晚蝉山寂寞，泠泠疏磬月朦胧。閒心此际分明极，玉质幽香迥不同。未得芳名挂楚辞，都缘清绝畏人知。休誇玉树临风好，想见红蕖映日时。姑射山头空有梦，蕊珠宫里正相思。可怜影没荒岑外，惆怅残阳欲待谁。暗香浮动又斜晖，几度临风入素闱。名士握来当玉麈，仙人携去绽云衣。木兰形似神偏瘦，杜若芳同体较肥。相对每宜人定后，夜钟微月屡开扉。不堪鶗鴂最先鸣，冒雨开残暑未清。檐卜将来何所似，优昙恐是有虚名。白云只可自怡悦，流水翻能移性情。一自与君投分后，几多怀抱付他生。"}