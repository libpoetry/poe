{"id":"497652","title":"七夕集诸君子于草堂左虞有作率尔奉同","dynasty":"明","author":"周天球","text":"今夕是何夕，双星一何朗。置酒临前除，陈簋乏方丈。俨然数君子，嘉会喜成享。初月流青旻，河汉澹无象。鸣蝉咽露中，孤松出云上。清言久忘醉，空堂能致爽。触景慨时流，居闲心自广。哲人重明德，迈士耽玄赏。带砺须公等，鹿豕元吾党。愿各保朱颜，慎勿居鞅掌。"}