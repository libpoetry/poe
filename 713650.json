{"id":"713650","title":"出塞作","dynasty":"明末清初","author":"屈大均","text":"边秋多风沙，狐兔长悲鸣。慷慨思奢牧，因游雁门营。饥食太行薇，渴饮桑乾冰。问我亦何为，壮士不顾生。生骑一骏马，权奇如龙媒。追风数千里，直上单于台。东望朝鲜江，北望白龙堆。凌飙发长啸，游兵射我来。左手接飞镝，右手挥金鞭。驰归锦州城，汗下如流泉。念此血气勇，毋乃非圣贤。忍耻古所尚，留侯亦迍邅。长松寒逾劲，南金锻弥坚。启箧读秘书，聊谢诸少年。"}