{"id":"700553","title":"阳湖曲赠王礼部直夫十首","dynasty":"明","author":"顾璘","text":"阳湖在何许，乃在娄门西。云水相澹泊，能令高士迷。阳湖媚烟霏，不减欹湖道。宛转子夜歌，赓酬有同好。扁舟荡双桨，琴床兼砚几。旖旎傍丹铅，笑杀鸱夷子。鸂鶒对人浴，鵁鶄夹船飞。物性各有适，幽怀澹忘机。生事在湖水，与世了无陵。浅渚拾紫芡，深潭挦碧菱。阳湖信自好，五月荷花鲜。移舟就杨柳，惊问游女船。震泽浩无涯，三江风浪恶。瀰瀰阳湖水，艇子随住著。长洲不复苑，齐云那有楼。阳湖清浅水，千载长悠悠。舟居无往来，端坐披白帢。閒钓季鹰鲈，戏牧龟蒙鸭。明湖落天影，澹澍古城边。春风艳阳月，满镜百花然。"}