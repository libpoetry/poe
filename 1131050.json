{"id":"1131050","title":"普明寺西亭五绝句","dynasty":"宋","author":"韩维","text":"溪面惊禽鸣复翔，薜梢藤蔓罥衣裳。无端脩竹行不尽，何处野花时自香。脩篁蔽日森苍壁，远麦迎风乱翠波。安得嵩云洒飞雨，更将清思助吟哦。水杨柳絮风中乱，野蔷薇花波上明。春芳零落不照眼，对此聊复开予情。圆荷帖帖野池平，时有龟鱼傍岸行。春事寂寥初暑动，坐听流水竹间声。野鹤飞来水树春，丹砂作顶羽如银。似矜毛彩非凡偶，欲下清波犹顾人。"}