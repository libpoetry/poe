{"id":"516483","title":"题晚翠堂","dynasty":"明","author":"史谨","text":"高堂迢递万松间，郁郁虬枝绕画阑。要与林泉留胜概，不随蒲柳共凋残。云归自锁巢间鹤，竹近常闻月下鸾。尽日涛声来树杪，无边诗思入毫端。花飘金粉香犹湿，叶堕苍髯露未乾。扫径每迟佳客至，斸苓常寄老夫餐。罗浮仙子应同操，句曲真人拟挂冠。更爱冰霜摇落后，独留黛色倚高寒。"}