{"id":"293980","title":"瑞鹤仙·西湖归来载兰花丛为赋","dynasty":"现代","author":"张伯驹","text":"可怜论价买，纵零落孤芳，也羞萧艾。无人自丰采，有五湖烟雨，扁舟轻载。云裾露带，更掩映、梅边竹外。漫螺痕、写入秦淮，身世美人同慨。何在。当门须去，不共春风，冶桃相赛。寒盟久废，同心会，总难再。似琵琶马上，杜鹃声里，乍见行妆绝代。喜芸窗、伴取青莲，贮来水绘。"}