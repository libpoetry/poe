{"id":"682896","title":"归兴二首用少宰张文邦先生韵","dynasty":"明","author":"尹台","text":"招隐漫怀南国士，移文应笑北山群。乡心千里惊黄叶，客梦三秋动白云。不奈鹡鸰天际急，可禁蟋蟀雨中闻。江鱼向晚堪垂钓，玉鲙何时入馔分。薄伎谬承金马诏，虚名敢厕玉堂群。鞲鹰仄目空绦縼，野鹤深巢但水云。有客孤桐谁共理，故人尺素阻相闻。并飞亦是随阳侣，霄汉那言羽翼分。"}