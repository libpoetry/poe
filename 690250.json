{"id":"690250","title":"太平学舍八首","dynasty":"明","author":"张岳","text":"吾道江河水，文章奎壁精。寒光无楚越，清润足瓶罂。绝徼兵戈少，青衿弦诵鸣。新秋占气候，应产紫芝荣。空城抱静碧，太宇逼青葱。谁谓经无用，人知圣可同。三千压戎马，万丈吐霓虹。所志谅能远，殷勤戒篆虫。陈良称楚璧，姜相擅南金。文物动千古，风流越在今。洞犀箭砺镞，习羽鹰低林。莫遣流光迈，负君头上簪。声教千年运，春秋一亩宫。明禋荐绿藻，遗响拂丝桐。地远人多朴，中孚物自融。乘桴非有托，兹意郁冲冲。文豹能藏雾，翠毛亦自珍。如何寒潭水，翻翳后车尘。经纬精微在，步趋礼法陈。前贤心最苦，直指竟非真。迂阔元吾道，盱睢是吏师。谁能朱墨暇，更理鸢鱼辞。春雨满芸阁，天声散岛夷。岂无分竹者，感叹良在兹。春秋讥猾夏，秦汉事边功。攘斥非无术，微言自不同。圣心堙反袂，霸气漫隮蝀。振策首遐轨，多岐幸勿讧。往岁谬文柄，抡材上泽宫。迂疏成泛爱，弃逐任飘蓬。舟楫一身远，关河万里通。重来多旧意，朗咏舞雩风。"}