{"id":"1241573","title":"次韵和石末公七月十五夜月蚀诗","dynasty":"元末明初","author":"刘基","text":"招摇指坤月望日，大月如盘海中出。不知妖怪从何来，惝恍初惊天眼昳。儿童走报开户看，城角咿呜声未卒。蟾逃兔遁漠无踪，璧陨珠沉一何疾。丈夫愕视隘街巷，妇女喧呼动圭筚。辉辉稍辨河汉沬，耿耿渐明荒冢漆。百官袍笏群吏趋，伐鼓撞钲仍设韠。赤水难令罔象求，渑池莫效相如叱。升檐变阁到空旷，瓂掩氛祲殊靡毕。广寒桂树劫火烬，借问嫦娥有何术。今年下土困炎沴，草木焦枯野萧瑟。蓱号暍死龙甲焮，赤熛当衢挂萍实。光芒照灼玄武烂，谁复琐琐怜蚌鹬。今夜慝作最差异，天道幽微孰能诘。太阴配日宰臣象，无乃常刑多纵轶。近来营垒遍宇内，羽林惨澹空铁锧。荒郊废市何所见，夔罔蛟蛇兼蚤虱。此皆在地不在天，未若虾蟆狡而獝。黄文结邻上诉帝，赐以小戎骖牡骘。剖蟆洗魄还月光，再起咎繇明典秩。返蟾归兔复纤阿，万古游尘避清跸。"}