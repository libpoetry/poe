{"id":"525878","title":"夏山歌赠张常州大轮","dynasty":"明","author":"顾璘","text":"夏山高，山高入云杳莫攀，乃在东海之畔、金华之间。攒峰抱壑飞瀑白，古木碍日垂萝斑。张侯昔未遇，结茅连翠微。胸蟠五千卷，落笔蛟龙飞。时随牧羊子，餐霞疗朝饥。乘兴历参井，误触织女机。献策明光直紫微，专城畿辅拥朱衣。万家冻馁今何有，十郡诸侯似者稀。公庭书閒无鸟雀，燕寝香清拂罗幕。梦魂千里长周旋，一片青苍枕前落。祗今当宁爱贤才，君侯且勿思草莱。待得功成铭鼎鼐，却逐山云归去来。"}