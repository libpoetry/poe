{"id":"481720","title":"采莲曲","dynasty":"明","author":"于谦","text":"朝采莲，暮采莲，莲花艳冶莲叶鲜。花好容颜不常好，叶似罗裙怨秋早。秋风浩荡吹碧波，绿怨红愁将奈何。年年采莲逞颜色，采得莲花竟何益。莲花虽好却无情，夫婿有情常是客。常是客，万里关河归未得。争如池上锦鸳鸯，双去双来到头白。采莲复采莲，采莲长可怜。愿比莲花与莲叶，不论生死根株连。"}