{"id":"780584","title":"摸鱼儿 丁煦洲先生索题某司马湖庄福隐图","dynasty":"清","author":"周之琦","text":"占幽居、六桥东畔，天然柳港花坞。书楼掩映窗三面，咫尺翠屏云聚。携胜侣。算福地、仙乡最好诗人住。吟情漫与。怕竹马迎来，金鱼挽定，未放使君去。空中想，指点刘郎前度。盟鸥今在何许。卅年影事匆匆过，谁访绿苔题句。清梦阻。更那得、片帆吹到江南路。披图认取。但栏角听莺，船唇载鹤，寻我旧游处。"}