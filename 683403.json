{"id":"683403","title":"练川篇四首赠朱嘉定入觐","dynasty":"明","author":"王世贞","text":"练川虽鉴发，宁比令君明。不浅缁衣好，偏深白屋情。万人纷雨泣，孤舄受风轻。我欲摅银管，谁同循吏名。爱汝朝天艗，飘飖凌紫氛。都无压载石，但有送穷文。竹马能相候，歌骊讵忍闻。练川虽彻底，清定不如君。练川九里润，犹让令君仁。去作千家泪，来为万井春。官安道州拙，客诵莱芜贫。眼底诸黄绶，畴无愧古人。府主无何我，朝贤一任疏。此行仍上考，圣帝必亲除。具以春秋对，毋烦城旦书。练川多诘曲，直恐未君如。"}