{"id":"540468","title":"鸟名 闺怨","dynasty":"明","author":"王世贞","text":"羁栖雌鹄妒鸳鸯，卧壁悬鹑损鹔鹴。借问碧鸡天外影，还入丹凤梦中乡。乌头自白君自客，雁足空素妾空房。妾边比翼偏相恼，君处催归可自伤。轻鹣玉剪初分匹，啼鹃银箸暗成行。十二鸾钗容续股，三五莺闺枉断肠。颔燕峥嵘依汉日，鬓鸦萧飒欲秋霜。愁似三山鹏海阔，精卫丸泥正渺茫。"}