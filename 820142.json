{"id":"820142","title":"梦侯来书以尊人定省谢弼群之招感赋即寄","dynasty":"清末近现代初","author":"王易","text":"郝侯高亢绝三畏，独事慈父如婴儿。缁衣不共马尘去，白云时有招隐诗。长安万客争索米，寒饿那恤亲颜衰。亦或千钟五鼎养，乃翁汗颗滋锄犁。人生口体累苦切，天情泪没殊孩提。忆昔逢君灌婴市，捧杖佩鲽颜色怡。岂知终天恨孤露，默默有泪横我颐。膝间笑语博父喜，禄养不逮曾几时。十年墓道土花碧，有梦直到袁山隈。九泉一滴常苦远，如君之福非易齐。覆车坠舟看比比，仗剑蹑屩夫何为。何如朝餐饭藜藿，夜对榾柮谈忘疲。君真得计我无语，门外万窍犹虎啼。何日青山画窗牗，与君共续归来辞。"}