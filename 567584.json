{"id":"567584","title":"干溪许某是蠢子山行遇二仙女折松花令其送往香炉峰上见二人棋他日又见二女令其送往秦望山上与二桃一符一诗曰子父母肯令子来则啖以桃而来否者且烧符后许亦不与父母桃阴置香厨上父母亦不与来而许辄烧符后视桃不见余登秦望山山人对余说乃是前年事","dynasty":"明","author":"徐渭","text":"求仙尚自隔蓬莱，仙子一双何事来。解佩人间托流水，吹箫去路向瑶台。望中海岛茫茫断，别后松花岁岁开。世事如斯浑不解，青山落日坐莓苔。"}