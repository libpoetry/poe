{"id":"827238","title":"疏影 题高天梅红楼梦影图","dynasty":"清末近现代初","author":"傅熊湘","text":"醉春未醒。记朱楼几夜，月高人静。熨玉初温，半展眉峰，依约轻颦不定。角珠艳照芙蓉暖，细认取、晚妆凝靓。费深深、贴意温存，刚透相思一寸。春梦如今怕省。绮情都忏后，欢意留影。十二阑干，三五佳期，消煞短吟孤哽。疏帘莫放红灯过，又髣髴、茜纱重认。只江郎、老去填词，画里旧颜愁损。"}