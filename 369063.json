{"id":"369063","title":"东风第一枝·人日","dynasty":"清代","author":"杨芳灿","text":"拂户风柔，隔屏寒浅，佳辰入春才七。绮筵初泛清樽，华幡漫题彩笔。团圞官舍，数乐事、最宜今日。只故园、远隔天涯，却忆梅花消息。恰金斗、生衣乍熨，更篆鼎、水沈旋爇。逗来楼角明霞，减却庭阴残雪。熏桃注柳，看取次、春光如缬。爱清宵、脉脉多情，帘外微黄新月。"}