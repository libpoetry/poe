{"id":"823592","title":"采绿吟 次周草窗韵","dynasty":"清末近现代初","author":"吴湖帆","text":"水拂垂杨影，岸草浅碧东西。红阑一棹，紫箫双桨，宜画宜诗。倚秾阴、密誓鸳鸯，似夜光、缓约琉瓈。选芳情，携纤手依依。相恋羡谁。清梦许重寻，凝魂在、秦丝无限娇脆。忍湿玉鲛绡，试窃卸云衣。念花边、襟惹荀香，凌波软、罗袜更亲题。归时晚、初日渐铓，斜月正微。"}