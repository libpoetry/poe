{"id":"999318","title":"星源县斋书事","dynasty":"宋","author":"喻良能","text":"冬仲弭征辔，歘焉及新春。饱吃番阳饭，细治星源民。星源故自佳，民俗良易驯。不嫌聋丞愚，翻爱假令真。相与不忍欺，见谓无缁磷。牒讼日以简，赋输日以臻。遗我以暇隙，使得窥典坟。短檠一窗灯，孤讽至夜分。平明坐厅事，帘影清无尘。闾里颇熙熙，孰云民不淳。顾谓汝父老，辱爱亦已勤。为我理归棹，吾久思吾亲。"}