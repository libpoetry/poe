{"id":"527678","title":"雷黄门凯旋图歌","dynasty":"明","author":"何景明","text":"汉家贼盗临京都，西冲河塞东海隅，虎豹奔突豺狼呼。天子九重怒按剑，将军五道催飞符。黄门铁鞚按营垒，监视将军奉天子，征者不忧居者喜。晓战遥随金鼓前，昼行独拥旌旗里。烟沙忽传畿甸清，黄门奏捷旋神京，将军归来天子迎。册书十万纳御府，勋级三千罗紫庭。封侯拜将珥貂列，白金绯衣照云月，黄门功多不自说。受爵元看陆机小，却赏谁知鲁连洁。高堂白日披图新，戎衣惨澹犹风尘，坐令慷慨悲今辰。书生从此识汗马，丈夫常忆画麒麟。"}