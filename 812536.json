{"id":"812536","title":"题金实斋北雅楼闲居著书图次韵","dynasty":"清","author":"严复","text":"邂逅梁园此俊人，新词络绎见天真。闲居潘岳犹韶令，执戟扬雄本隐沦。云水有光供洗眼，林泉何处不抽身。知君拚向书城老，十万牙签触手新。危楼高卧意何如，风雨弥天感索居。人有静中涵动意，时逢贞下起元初。平生梦想深饥溺，他日经纶合扫除。留与后生窥手眼，名山副本太平书。"}