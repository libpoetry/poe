{"id":"523216","title":"和母太夫人八十寿歌","dynasty":"明","author":"李梦阳","text":"遐龄可得不可必，有儿能贤百当一。夫人今年岁入十，发霜鬓雪晴如漆。早起晏卧思虑周，盐豉醯酱咸经眸。儿妇孙妇罗前头，跪进美酒兼珍羞。曾孙耍马气食牛，夫人抱弄百不忧。秋清风凉露欲白，大带峨冠满堂客。坐中谁老谁最故，感触停觞念畴昔。回思和李通家始，夫人红颜我童子。修短悲欢各不齐，五十年来一弹指。长辈幸有夫人存，母寿儿贤萃一门。词人特献南山笔，贺客争开北海樽。买屋我欲为比邻，桑麻地接如云屯。年年再拜萱华侧，孰谓今少朱陈村。"}