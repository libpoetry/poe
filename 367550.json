{"id":"367550","title":"曲游春·晓坐华严阁天阶","dynasty":"清代","author":"杨玉衔","text":"暖翠浮岚里，罥千竿寒雨，往来莺织。过院偷閒，惜流光偏在，奔驹一隙。万绿红尘隔。闻根净、人间筝笛。看晓鸦、掠过西峰，点破锦屏山色。短陌。檀栾镐碧。比姓字燕然，同此铭勒。歌舞毡毹，梦花摇粉堕，麝飘香幂。无分鸣钟食。水云窟、自甘岑寂。算片刻流连，并愁遣得。"}