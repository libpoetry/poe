{"id":"688880","title":"出都二首","dynasty":"明","author":"何吾驺","text":"岫云舒卷半无因，八载丹衷未易陈。岂有薄言逢彼怒，敢云微罪负皇纶。恋家去妇终何补，脱叶悲风枉自嗔。从此谁为鸣仗马，一哉宫府赞洪钧。孤忠望阙重依违，寂寂琴书皓雪飞。十里如云偏恋别，百年多病喜言归。圣明别殿方脩政，臣子荒郊已息机。最是行边几望月，思君夜夜减清辉。"}