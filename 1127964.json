{"id":"1127964","title":"送别魏校书借参预李先生韵","dynasty":"宋","author":"程公许","text":"斯文天未椓，世复有斯人。缥帙磨铅旧，泥封染墨新。词华班马富，道术鲁邹醇。满腹经纶愿，逢时气益振。双阙一回首，滞留今十连。河图元国镇，泗石待宫县。南纪浪翻雪，北风尘暗天。经营倚天定，九轨达山川。搔首暮云碧，怀人酒浅斟。万钟心不动，九鼎力能任。夜雨青绫直，春风紫禁深。爱君须引类，一念帝来临。"}