{"id":"1235667","title":"春夜次韵二首","dynasty":"元","author":"许谦","text":"饥乌惊鹊起南枝，梦入槐柯觉亦悲。花里楼台春到早，竹间窗户月来迟。篝熏翠被炉存火，灯落红星砚污池。可惜风光半尘土，明朝火急报君知。两部蛙声似打衙，披衣清坐夜纷哗。门同靖节日长闭，家近相如酒可赊。低幕风生翻宿燕，小檐雨歇落轻花。玉琴声断寻幽梦，回首西窗月未斜。"}