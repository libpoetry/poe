{"id":"1202941","title":"满江红 复用前韵有怀西溪梁园之游","dynasty":"元","author":"王恽","text":"书剑梁园，忆曾是、青骢游客。宫苑废、三山依约，绿云红雪。好在西溪王老子，留连醉尽花时节。记尊前、金缕唱新声，忘筝铁。襟韵合，曾衰歇。消客气，歆情说。尽暮年心事，风霜孤洁。一片黄流翻晚照，回惊吴楚东南坼。偶追思、往事叹余生，长年别。"}