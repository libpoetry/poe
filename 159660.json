{"id":"159660","title":"夏日晚出芙蓉堂","dynasty":"宋代","author":"宋庠","text":"哲匠昔缔構，文榱面清池。回环水光合，左右云容披。苍烟限壘断，空碧盈轩垂。蕙绿不待染，荷圆皆中规。戏鱼触新藻，幽鹭翘空坻。初筍半遗箨，残跗犹抱枝。我来冰未泮，倏此亘炎曦。节物一以换，余怀焉独怡。内惭固陋质，本乏廊庙姿。印绶纷璀错，旌旄森陸离。林狙裹华黻，野鹿骇金羁。负山力已竭，倾日心空疲。知此危殆辱，斯言非我欺。横琴不成调，慷慨念归期。"}