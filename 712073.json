{"id":"712073","title":"赠别王础尘","dynasty":"明末清初","author":"陈恭尹","text":"昔年与子珠江别，太白有芒宵八月。今来送子五羊城，土木双星守不行。徘徊往复似有恋，毋乃类我故人情。昔年见子须如漆，今来白发参差出。死生万变十年中，唯有两心尚如一。不肯低头就一时，不曾失足受磷缁。只将热酒浇怀抱，下士闻而大笑之。君不见天上之星密如雨，亮天之工才有五。世间豪杰岂能多，碌碌因人自终古。"}