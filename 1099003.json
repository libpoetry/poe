{"id":"1099003","title":"十里铺歌","dynasty":"宋","author":"张侃","text":"山容偏向秋深瘦，轿行十里日将昼。斜斜雁字杂真行，节节芙蓉攒锦绣。向来颇恨日月迟，而今翻道光阴骤。是中有策君岂知，心要清閒手长袖。片言轻发潜祸机，驷马难追焉用救。州家因旱授民词，差官下县拯民饥。嗟予窃粟惭一饱，破裘短袂肩相随。君不见流行坎止言所寓，初程且到十里铺。"}