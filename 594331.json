{"id":"594331","title":"闻朱宪使内子宜人卒于潼关寄挽十韵","dynasty":"明","author":"欧大任","text":"书来悽楚日，掩镜恨孤鸾。玉匣伤春晚，瑶妆罢夜阑。把箫空有忆，撤瑟不成欢。箧锁芙蓉带，奁收翡翠冠。旧椷仍墨渍，遗挂并香残。岳雨铭旌湿，关云帟帐寒。哀能毁璧赋，心更陨珠酸。羸博魂应返，千秋泪几弹。悼亡汾水上，归葬淦江干。梱得留彤管，松铭奕代看。"}