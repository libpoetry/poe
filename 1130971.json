{"id":"1130971","title":"雨中杂兴","dynasty":"宋","author":"韩淲","text":"独吟不知秋，独坐不知晚。坐久颇搭陀，吟深或偃蹇。栖栖与世疏，默默去道远。澄渊无起波，长谷有绝巘。凉风固不恶，凉雨诚可佳。庭空鸟雀至，篱破藤蔓斜。倦体得支吾，睡眼失昏花。门前客能来，我亦留茶瓜。蛩吟四壁立，月过一窗閒。光明动音闻，此是我家山。才短仕固艰，气馁发亦斑。人物与天运，初不苦相关。客来难共语，客去宁自孤。未能高远引，非斯其谁徒。寥寥同心人，一逝不可呼。渊明醉即眠，所以爱吾庐。枯禅未离喧，随俗或安雅。翻覆大化中，谁是长年者。同光须臾期，尘埃野马也。风亭木叶下，村村又秋社。"}