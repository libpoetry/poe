{"id":"623334","title":"观生","dynasty":"明","author":"郭之奇","text":"曾向壶中闭远眸，天风飒飒洒玄洲。念我今为尘内客，观生时睨碧峰头。谷驹应许伊人在，刍狗何须造物雠。敢告馀生从此始，由后思前孰相比。为猿为鹤古如斯，呼马呼牛今则尔。赢得腰存任里儿，白衣黄菊两相宜。墨子悲丝杨泣岐，欲往从之莫从之。三径三秋秋意冽，归逢五柳与之说。"}