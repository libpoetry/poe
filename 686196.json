{"id":"686196","title":"过宁远值王直夫公出不得晤语赋怀二首","dynasty":"明","author":"卢龙云","text":"合并良未易，君去何时还。相暌日以远，形影渺难攀。衡阳无雁度，音信亦孔艰。念我同声者，寥寥天地间。仗剑从西来，驱车历万山。凭君一尊酒，慰我游子颜。地近等秦越，何由写肺肝。岂无杯中绿，独酌不成欢。闻君事结束，驾言入上都。述职趋王会，宁辞涉远途。羡君居此邑，发轫骋良图。政甫逾期月，惠泽已全敷。书生宰百里，黄白徯来苏。宁静希单父，恬淡等菜芜。朝天类化叶，入境方治蒲。归来增秩后，夹道拥欢呼。"}