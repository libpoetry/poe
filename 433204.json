{"id":"433204","title":"行香子三首  三十初度自寿","dynasty":"近现代","author":"顾随","text":"陆起龙蛇。归去无家。又东风、悄换年华。已甘沦落。莫漫嗟呀。拚一枝烟，一壶酒，一杯茶。我似乘槎，西渡流沙。走红尘、晚日朝霞。卅年岁月，廿载天涯。共愁中乐，苦中笑，梦中花。不作超人。莫怕沈沦。一杯杯、酸酒沾唇。读书自苦，卖赋犹贫。又者般疯，者般傻，者般浑。莫漫殷勤，徒事纷纭。浪年华、断送閒身。倚阑强笑。回首酸辛。算十年风，十年雨，十年尘。春日迟迟。怅怅何之。鬓星星、八字微髭。近来生活，力尽声嘶。问几人怜，几人恨，几人知。少岁吟诗，中岁填词。把牢骚、徒做谈资。镇常自语，待得何时。可唤愁来，鞭愁死，葬愁尸。"}