{"id":"17665","title":"寄杨六·青宫官冷静","dynasty":"唐代","author":"白居易","text":"青宫官冷静，赤县事繁剧。一闲复一忙，动作经时隔。清觞久废酌，白日顿虚掷。念此忽踟蹰，悄然心不适。岂无旧交结，久别或迁易。亦有新往还，相见多形迹。唯君于我分，坚久如金石。何况老大来，人情重姻戚。会稀岁月急，此事真可惜。几回开口笑，便到髭须白。公门苦鞅掌，尽日无闲隙。犹冀乘暝来，静言同一夕。"}