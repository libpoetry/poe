{"id":"696230","title":"寄银台弟及写怀各一首俱用其采石登高韵","dynasty":"明","author":"罗钦顺","text":"树色凝寒雁阵横，两回江上送君行。长年也识沿洄意，流水何如去住情。将父事谐心最乐，登高诗到语堪惊。别来还梦金陵否，早晚相亲是友生。柳暗春城起暮烟，城头残照数峰妍。欣同道侣寻颜乐，懒听诗翁咏李娟。蜂蝶有营终自苦，夔蚿何校漫相怜。素来心事如弦直，得谢浮名更洒然。"}