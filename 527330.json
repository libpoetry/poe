{"id":"527330","title":"梁甫吟","dynasty":"明","author":"何景明","text":"君不见泰山高高梁甫在其半，古来封坛禅地无宫馆。崖崩壁坼铁锁断，秦碑汉碣何人看。自从生人开九州，九十六帝行权谋，虎豹啖食龙蛇忧。朝翻暮覆作云雨，立谈坐笑生戈矛。鬼神来往仙不死，尘埃万变扶桑流。君不见田疆论功争二桃，齐门三丘埋野蒿。又不见鲁连辞赏轻千金，却秦救赵何雄豪。眼前无人辨曲直，身后声名更何益。拂袖空怜蹈海心，护车枉负排山力。梁生五噫歌莫哀，东绝梁甫观蓬莱。千年云开锦绣壁，五色日抱金银台。瀛洲方丈列仙占，文成五利何能验。徐生入岛竟不回，博士儒生尽坑堑。我吟梁甫君振衣，世路崎岖多是非。琅玕芝草海岱曲，钓竿拄杖从今归。"}