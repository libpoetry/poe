{"id":"85870","title":"念奴娇·老逢初度","dynasty":"宋代","author":"刘克庄","text":"老逢初度，小儿女、盘问翁翁年纪。屈指先贤，彷佛似，当日申公归邸。跛子形骸，瞎堂顶相，更折当门齿。麒麟阁上，定无人物如此。追忆太白知章，自骑鲸去後，酒徒无几。恶客相寻，道先生、清晓中酲慵起。不袖青蛇，不骑黄鹤，混迹红尘里。彭聃安在，吾师淇澳君子。"}