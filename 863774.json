{"id":"863774","title":"一品孙郑昱","dynasty":"宋","author":"王禹称","text":"卜葬得假告，南出安上门。鞭马六十里，暮投中书村。村翁馆我宿，茅屋欲黄昏。有客忽投刺，自称一品孙。气貌不凡俗，因为开酒樽。坐久问家谍，其族大且繁。池州有清节，滥觞登洪源。太傅擅鸿笔，入相又出藩。其家本开封，改号一何尊。至昱始六代，布衣老丘樊。跨驴入府县，驱犊耕郊原。家庙固已毁，国史空具存。盛德百世著，功必格乾坤。高太已不祀，羡絪何可论。况复起章句，乘时宠便蕃。子孙虽替陵，尚得守田园。我爱三代时，法度有深根。卿大夫称家，世世奉蘋蘩。四民有定分，宦路无驰奔。自从杂伯道，倾夺日喧喧。脱耒秉金钺，吮笔乘朱轩。朝荣又暮辱，容易如掌翻。古道不可复，颓波益以浑。何况度木者，倒置轮与辕。我亦起白屋，两朝直紫垣。荫子有官常，赏延弟与昆。尽待食人禄，将何报君恩。农桑国之本，孝义古所敦。吾族不力穑，终岁饱且温。虽非享富贵，亦以蠹黎元。唐贤尚消歇，我辈奚足言。呼儿讽此诗，播在篪与埙。"}