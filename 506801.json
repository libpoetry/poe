{"id":"506801","title":"养拙斋为石彦诚作","dynasty":"明","author":"杨荣","text":"世俗尚智巧，惟拙众所嗤。缅彼机警徒，致用随厥施。浮华竞誇靡，宛转无不宜。巧言乃如簧，听者皆忘疲。纷纷若此流，意气高当时。卓哉徐闻令，独耻事瑰奇。守拙心自甘，安分以养之。斋居揭华扁，淳朴志不移。涖官思尽职，宁计崇与卑。政化尚岂弟，襟度亦坦夷。乃知一寸心，上与古人期。勖兹崇令德，允矣芳誉垂。"}