{"id":"1142319","title":"送陈正德长慈湖","dynasty":"宋末元初","author":"牟巘","text":"本斋之孙盛词华，下视流辈十倍过。家书虽散尚千卷，其奈储无儋石何。二昆研席相与共，勘辨不遣毫发讹。一朝束书慈湖去，慈湖之学自象梭。人之高明骛高远，不由梯级陡上坡。而其下者保固陋，终岁无路登嵯峨。万形惟实乃无弊，此道自古传思轲。慈湖论心论无我，真意初不烦镌磨。虚明一语更超绝，不肯与人同其波。却笑禅宗用心错，我每读此毋麾哦。微言日绝诸老尽，独抱永感如宿疴。君家诗友讲贯熟，持之以注岂在他。我耕我穫粒我腹，而彼徒梦笠与蓑。"}