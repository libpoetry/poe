{"id":"1131463","title":"和吴守拜上方历日之赐已而雪作约同僚登俯江楼见怀之作","dynasty":"宋","author":"虞俦","text":"六花飞舞到江头，清赏朝来破客愁。便遣郢人传白雪，快呼从事到青州。宠珍历象占星鸟，混一疆封验斗牛。遥想倚栏看未足，寒江浩荡没轻鸥。天教三白瑞来麰，黄竹歌声浪自愁。未问骑驴游霸上，行将跨鹤上扬州。桥横忽度行天马，帘捲何须压海牛。鼓吹从来杀风景，丁宁江上莫惊鸥。"}