{"id":"1197001","title":"赴太子洗马时作诗","dynasty":"魏晋","author":"陆机","text":"希世无高符，营道无烈心。靖端肃有命，假楫越江潭。亲友赠予迈，挥泪广川阴。抚膺解携手，永叹结遗音。无迹有所匿，寂寞声必沈。肆目眇不及，缅然若双潜。南望泣玄渚，北迈涉长林。谷风拂修薄，油云翳高岑。亹亹孤兽骋，嘤嘤思鸟吟。感物恋堂室，离思一何深。伫立慨我叹，寤寐涕盈衿。惜无怀归志，辛苦谁为心。"}