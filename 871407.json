{"id":"871407","title":"定斋为杨和甫赋","dynasty":"宋","author":"白玉蟾","text":"水澄秋月现，云散春山出。镜内影去来，杯中形出没。释氏慧之源，儒者诚之骨。忘躯见天机，灰心契造物。落花问啼鸟，流水噪幽石。不如窗间云，不如屋角月。此意谁与论，知音更何说。悄如寒岩烟，寂似阴崖雪。栖神要山林，晦迹老岩穴。吾当叫张葛，起与共散发。"}