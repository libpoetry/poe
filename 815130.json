{"id":"815130","title":"洪源谒祖墓四首","dynasty":"清","author":"洪亮吉","text":"五世还支子，全家问悯孙。野花生墓阙，古柏及祠门。朴塞吾宁忝，渊源系觉尊。所亲欣絮语，灯火入前村。白首吾宗叔，黄眉入室姑。未嫌新礼简，记取旧名呼。历寝书留几，开筵酒在壶。为言居处僻，烧笋出山厨。书堂三十楹，列坐尽横经。朴学传家久，乡山照眼青。劈池栽石笋，裂幔出风霆。绝忆阴厓北，春浓霰亦零。重来携幼弟，此别念衰亲。山果纷相赠，溪茶采尚新。封书因问叔，劝食尚依人。倘复移家返，应知未厌贫。"}