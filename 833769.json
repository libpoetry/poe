{"id":"833769","title":"百字令 题梦湘太守《匡山戴笠图》","dynasty":"清末民国初","author":"樊增祥","text":"仰天一笑，踞紫霞峰顶，横吹铁笛。万古苍厓飞雪练，垂作银虹千尺。五老庞眉，九仙鹤驾，来与君争席。掉头不顾，飘然苏大瓢笠。须信太守风流，永嘉而后，重理游山屐。我欲从君骑雪牯，甜笋淡齑同吃。白傅寻僧，青莲送内，韵事遥相匹。开先寺里，也应留赠诗集。"}