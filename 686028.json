{"id":"686028","title":"咏古四首有序 董生","dynasty":"明","author":"卢龙云","text":"道丧嬴秦后，传经属汉儒。天人初召对，伊吕此为徒。列国诸侯相，中朝子大夫。究寻灾异理，时论却为愚。隆中高卧日，闻达岂知求。三顾时非偶，一言意自投。忠贞期灭魏，运祚失兴刘。出处应难并，休论愿未酬。所学真无负，恩深内相初。敷陈本道德，诏令感州闾。罢献能防侈，忧谗不著书。祗今看奏议，法戒尚昭如。五云先兆瑞，相业卜当年。筦库宁留滞，乾坤待转旋。两朝光定策，四路靖临边。识量多宏伟，功成付彼天。"}