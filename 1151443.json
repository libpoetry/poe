{"id":"1151443","title":"夜光篇","dynasty":"唐","author":"王泠然","text":"游人夜到汝阳间，夜色冥濛不解颜。谁家暗起寒山烧，因此明中得见山。山头山下须臾满，历险缘深无暂断。焦声散著群树鸣，炎气傍林一川暖。是时西北多海风，吹上连天光更雄。浊烟熏月黑，高艳爇云红。初谓炼丹仙灶里，还疑铸剑神溪中。划为飞电来照物，乍作流星并上空。西山无草光已灭，东顶荧荧犹未绝。沸汤空谷数道水，融盖阴崖几年雪。两京贫病若为居，四壁皆成凿照馀。未得贵游同秉烛，唯将半影借披书。"}