{"id":"1112778","title":"春雪二首","dynasty":"宋","author":"张耒","text":"春云骄不行，冻雨作飞雪。夜深归无烛，已觉马蹄滑。那知事未已，通夕注不歇。堂寒晓附火，檐滴更清绝。前者城东游，桃李粲已发。阴阳不可料，寒气晚犹泄。青青高坡麦，旧事日可阅。当春望时雨，盛雪或为孽。生民常苦勤，不敢爱膏血。如何待一饱，常苦神物夺。茫茫元精理，未易论本末。解裘换斗酒，莫畏衣百结。天寒城南寺，门外无马迹。东风雪疾消，春泥深一尺。岂无老款段，畏蹶不敢策。还归见儿女，怕冷不下席。扬雄玄未就，双鬓飒已白。虽云客载酒，此意终岑寂。功成则有命，生事亦人力。胡为不自勤，守此欲何获。田桑既有裕，醪醴亦馀溢。嗟哉好事客，从古百无一。"}