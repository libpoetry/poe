{"id":"685062","title":"南华十咏","dynasty":"明","author":"王渐逵","text":"远渡溪头入翠微，钟声缥缈隔烟霏。遥知古刹深藏处，夹岸青松尽合围。天开梵劫启传灯，灵境从来有废兴。共说鉴师为六祖，信知智药亦神僧。中天英粹异寰荒，万古山川瑞气藏。天竺不知何世界，宝林犹自说西方。虎伏猿啼接万峰，坛经犹在讲堂空。当时正果应谁得，潭上深怜蜕骨龙。远从天竺溯源芳，万古曹溪脉更长。草木已知津润合，至今山茗亦凝香。由来礼义重华居，毁性穷栖岂乐趋。堪叹腐儒无定识，尽将衣钵欲消除。幽怀小静爱蒲团，睡仆归僧入定观。夜半塔灯犹不灭，却疑星宿挂檐端。未誇水碓过佣力，却爱溪流适性真。米熟欠筛元自会，不知千载属何人。法水澄深卓锡泉，袈裟一展是谁缘。头陀钟罢迟归院，共坐阶前语亚仙。藏山细雨留人住，爱客高僧载酒随。尽日山林无一事，绕廊遍读古今碑。"}