{"id":"761000","title":"湘月 天平山上白云亭酌泉晚眺，欲寻远公石屋不果，归路看红叶泊鹭飞浜作。","dynasty":"清","author":"郑文焯","text":"乱峰唤客，引幽筇藓步，飞上空翠。旧赏林亭，更暝蹋，到地秋声红碎。裂壁通樵，崩厓辟鸟，风谷铿环佩。斜阳屏画，舞枫欲共天醉。别有石灶松烟，半坳云乳，泻连筒珠缀。滴尽吴根，怕化作、一匊沧波残泪。岩迹台荒，湖光镜冷，秋思生高袂。灵扃何许，雨花夹磴飘坠。"}