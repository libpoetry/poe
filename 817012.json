{"id":"817012","title":"惜红衣二首","dynasty":"清","author":"端木埰","text":"树冷斜阳，阶旋陨箨，最怜秋色。造访良朋，新知待奇析。垆头贯酒，更邂逅高阳词客。将夕。还迓老彭，学旗亭画壁。新尊与絜。旧谱重翻，清歌韵金石。周姜既往，古乐渺难识。待焫办香同拜，欲拟令辰出重择。念故乡秋潦，愁煞集鸿中泽。座拥牟尼，舟乘太乙，妙香清福。为问前因，由来是仙佛。离尘上品，怜浊世无端沦辱。幽独。红盖素馨，称灵均奇服。银塘泻影，璚露流甘，伊人正如玉。孤芳自远，极浦晚烟绿。为问此生知己，但有畹兰修竹。共一汀凉月，祛尽俗尘千斛。"}