{"id":"1143743","title":"三吴漫游集唐","dynasty":"宋末元初","author":"方凤","text":"江上巍巍万岁楼，今春花鸟作边愁。伤心欲问南朝事，凤去台空江自流。愿及行春更一年，中流箫鼓振楼船。不知何处吹芦管，城外风悲欲暮天。不堪惆怅满离杯，水碧沙明两岸苔。无限塞鸿飞不度，二陵风雨自东来。孤云独鹤共悠悠，别作深宫一段愁。万乘旌旗何处在，白云犹似汉时秋。华表峨峨有夜霜，海天愁思正茫茫。遥知汉使萧关外，泣上龙堆望故乡。塞上风云接地阴，万方多难此登临。坐中有老沙场客，霄汉长悬捧日心。江南江北望烟波，南国浮云水上多。共说总戎云鸟阵，中原将帅忆廉颇。边风萧飒动江城，独上高楼故国情。碛里征人三十万，空教弟子学长生。愁看直北是长安，云树深深碧殿寒。心折此时无一寸，梦魂不到关山难。洞庭西望楚江分，回首姑苏是白云。今日南湖采薇蕨，何时重谒圣明君。"}