{"id":"176749","title":"饮黄池朱友龙舍","dynasty":"宋代","author":"董嗣杲","text":"换舟入里港，那惧江风横。今夕月色朗，天下呈圆镜。小舣蕃庶乡，夜灯万星映。倏逢可人情，立论不失正。挥毫喜相誉，笔势自遒劲。酒壶不住汤，斟酌各取性。不强亦不辞，此醉颇入圣。江行苦波劫，到此昉相庆。岂知接谈笑，春生绝嚣竞。宾筵接几夜，肴馔抑何盛。酒酣月更明，拭眼万境净。清叹慰旅琐，四体都忘病。怪我当此时，吻噤绝啸咏。夜影横窗殊，窗外梅花靓。"}