{"id":"1072565","title":"送刘义夫宰祁阳","dynasty":"宋","author":"王庭圭","text":"浯溪寒翠拖碧玉，石崖硉矹凌苍霞。次山奇文走霹雳，颜老健笔蟠蛟蛇。凛如诮杞叱希烈，至今杰立天之涯。公于其间宰民社，切勿但取文辞誇。当用忠壮出奇节，县妖破胆莫敢哗。官舟连樯泊溪口，符移星火如撒沙。旧闻俗苦吏嚣恶，端能病政使不嘉。先声入境若元气，顾见槎蘖皆萌芽。溪中古月溪上石，照公清德无纤瑕。溪流不尽石不老，佳名万古磨不窊。"}