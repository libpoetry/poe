{"id":"1126350","title":"空城雀二首","dynasty":"宋","author":"曹勋","text":"去年已生子，今年复生孙。主人既昏乱，国破家亦焚。宫馆变禾黍，万人无一存。朝伏蓬蒿下，暮宿荆莽间。岂不念俦侣，岂不怀玉山。俦侣高飞毙缯缴，玉山迢递多鹰鹯。又不见咸阳三月火不灭，吴宫万户飞灰烟。春鸿社燕尚烧死，况复黄口乏修翰。喜无挟弹儿，空城姑所安。寂寂空城雀，日暮寒且饥。鼯鼠啼林端，豺虎夹路垂。蒿间黄雀语黄口，吞声切莫图高栖。汝不见当年连云宫馆散烟燎，歌台夹室今狐狸。糟丘成粪壤，藜藿生酒池。昔人自是不复改，今人始觉前人非。今人昔人未为远，更望谁家门户归。"}