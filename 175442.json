{"id":"175442","title":"秋空月皎皎","dynasty":"宋代","author":"唐仲友","text":"月皎皎，皎皎飞明镜。涤风露以孤高，照溪山而清静。协二气之金精，肃万物之西成。捲云衢之点缀，廓天路之澄清。扫埃壒於玉宇，流沆瀣於金茎。汎林光於远野，转檐影於高城。盪金蛇兮深浪涌，浸玉兔兮长滩平。射潜渊兮鱼龙动，冷巢栖兮乌鹊惊。在冰壶兮心腑快，吸琼华兮毛骨轻。念远人兮怀塞北，依末光兮思承明。景气分深浅，素魄有亏盈。桥成牛女渡，日沈河汉倾。光辉半八月，忧乐殊群情。肃肃渐寒色，远雁向南征。此景皆奇绝，茲地独峥嵘。当午夜之寥閴，带远烟之蒙幂。认遥山於微微，分近树於历历。急捣衣之寒砧，引泊舟之横笛。系赏心之难并，对茲焉真无敌。佳人兮怀哉，参已横兮归去来。"}