{"id":"577886","title":"拥书楼","dynasty":"明","author":"陈琏","text":"谱系宗文献，家声振里闾。危楼偏壮丽，乔木自扶疏。嗣守先人学，相传百世书。绝胜扬子宅，端似邺侯居。汗简藏科斗，芸香落蠹鱼。牙签悬万轴，华扁耀通衢。拄颊曦光淡，燃藜夜色虚。竹风青幔卷，松雾綵毫濡。燕集情何限，登临庆有馀。自遭陵谷变，因感岁年徂。堂构虽非昔，书香喜胜初。文溪有遗墨，宝爱重璠玙。"}