{"id":"1055875","title":"答吴子友见寄昔与子友同书局以此韵往来人各十二篇今子友仍用元韵遂复次之各十三篇矣","dynasty":"宋","author":"李之仪","text":"忆昔榱题杂梁栋，怀璧握珠容抱瓮。大宛天马本不羁，擪耳辕驹援就控。捞虾摸蟹力易尽，搏虎擒蛟杀方痛。君时正射晁董策，直把黄金变铅汞。顾我衰迟特相子，许我过比仪韶凤。回头已数六端午，几向梦中自占梦。迩来欲述陷肤语，岂谓书词情愈重。琅琅楚虞奏未缺，杳杳燕鸿目频送。壮君已赴宣室召，老来未弃蟭螟动。诗成新月半侵帘，更听楼头角初弄。"}