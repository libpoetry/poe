{"id":"233250","title":"吾庐寓言·五峰之山环吾庐","dynasty":"宋代","author":"刘学箕","text":"五峰之山环吾庐，五峰之水清溜渠。山水可乐。情可娱，五亩之宅奠厥居。清湖列嶂开坐隅，白沙峨峨烟岫铺。崇山梅岭豁望眼，高门堇阜聊襟裾。况当春娱积雨馀，绿褥翠叠青珊瑚。桑麻满路人意好，鸣禽上下声相呼。迨今八月九日初，枫林隔水红凋疏。秋场稻熟听蓬朴，不槽新酿倾真珠。昨宵一雪飞璠玙，远山近山光凝酥，群峰突兀不敢觑，银壁照耀天鬼涂。千金不须卖画图，丹青从有画不如。负景万态朝昏殊，天成此画人难摹。蹊荒圃废几朝夕，一日築居天赐予。四时游观心良舒，孝槃在阿归来乎。乃歌曰：采于园兮篮有蔬，钓于水筐有鱼，余之弗欢兮其谁之欢欤。又歌曰：惠风清兮出有车，芸香芬兮读有书，余之弗乐兮其谁之乐欤。"}