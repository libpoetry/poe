{"id":"53452","title":"雨夕行·城头雨脚黑不断","dynasty":"明代","author":"何景明","text":"城头雨脚黑不断，阶下冻潦流已满。出门咫尺无所适，积雾连云接平坂。城中家人沈与赵，我忽思之费招挽。赵子闭门卧不出，沈生冲泥来独晚。临阶下马入我堂，琅琅高咏不可忘。瑶徽浮尘为我拭，磁罂浊酒为我尝。西邻彭生亦豪士，四壁风雨卧一床。隔墙深夜呼即至，三人团坐倾壶觞。须臾檐雨乱沾席，窗风萧萧动烟柏。照夜青缸寒向人，促曙红垆暖留客。请君再歌我击节，晨鸡已下西城陌。呜呼！人生欢乐难再来，古人满眼俱尘埃。何况与子异乡域，此地相逢能几回。"}