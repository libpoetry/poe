{"id":"700211","title":"壶阴阻冰河下用前赠行韵见寄有悔心焉走笔戏荅","dynasty":"明","author":"顾清","text":"空江一棹倚层冰，颇觉胸中万应轻。阮籍不为穷路哭，冯夷近报水仙成。清宵梦与群龙伍，彩笔诗将八柱营。前日雪窗还独坐，有人疑是洛川程。有冰刚欲道无冰，此意于人亦未轻。长策正因忙里误，好诗翻为坐来成。修蛇已想鳞薶壑，顾兔行看魄载营。何以报君堪一笑，只将春水算初程。"}