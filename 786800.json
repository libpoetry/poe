{"id":"786800","title":"悼次女","dynasty":"清","author":"牛焘","text":"生女爱甚儿，矧尔性窈窕。幼小寡笑言，夙慧颇自了。自从往汝家，悬念萦怀抱。孤身持中馈，勉力勤栗枣。生子足承欢，甫及离襁褓。我宦走风尘，行行悲且老。七年迟归家，尔死骨久槁！嗟嗟三冬草，何尝一日好。凉风坠霜华，萎地亦何早。芳魂返无术，灵风去竟杳。邱垄何处所，冷凄薄衾袄。母女谅依依，泉路怨缭绕。梦中倘可语，别恨知多少。为我话寒暄，生前何懊恼。"}