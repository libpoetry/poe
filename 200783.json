{"id":"200783","title":"念奴娇·三闾何在","dynasty":"宋代","author":"张榘","text":"三闾何在，把离骚细读，几番击节。蓠蕙椒兰纷江渚，较以艾萧终别。清浊同流，醉醒一梦，此恨谁能说。忠魂耿耿，只凭天辨优劣。须信千古湘流，彩丝缠黍，端为英雄设。堪笑儿童浮昌歜，悲愤翻为嬉悦。三叹灵均，竟罹谗网，我独中情切。薰风窗户，榴花知为谁裂。"}