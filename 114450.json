{"id":"114450","title":"雕陂·雕陂之水清且泚","dynasty":"宋代","author":"黄庭坚","text":"雕陂之水清且泚，屈为印文三百里。呼船载过七十余，褰裳乱流初不记。竹舆岖垭山径凉，仆姑呼妇声相倚。篁中犹道泥滑滑，仆夫惨惨耕夫喜。穷山为吏如漫郎，安能为人作嚆矢。老僧迎谒喜我来。吾以王事笃行李。知民虚实应县官，我宁信目不信耳。僧言生长八十余，县令未曾身到此。"}