{"id":"745743","title":"粥裘行","dynasty":"清","author":"汤礼祥","text":"朝解衣，暮解衣，三朝三暮复何有，但见眼前飒飒西风吹。西风吹，骨欲折，葛帔练裙踏冰雪。翁将何计回阳春，粥裘不顾妻孥瞋。黄县大布任携取，直视众身同一身。我对粥裘翁，重忆披裘客。千金买裘都不惜，欲赠歌童五陵陌。道旁冷眼空叹呼，白公大裘今已无。呜呼！白公大裘今岂无，愿君此心终不渝。"}