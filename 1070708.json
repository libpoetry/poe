{"id":"1070708","title":"丙寅重九权郡李申之置酒严氏野趣亭爱其幽深因作此诗","dynasty":"宋","author":"李光","text":"迁流南海滨，两见菊蕊黄。今晨有嘉招，驾言陟崇冈。负郭得胜游，幽居渺云庄。小亭椰叶间，下有青莲塘。寒花卧短篱，疏松间修篁。隔屋鸡犬声，远村散牛羊。使君慕幽贞，爱此野趣长。缅怀千载人，聊复举一觞。西风起萧瑟，吹我两鬓霜。旋驾岂无期，良燕讵易忘。"}