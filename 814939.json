{"id":"814939","title":"易州道中咏怀古迹五首用杜工部韵","dynasty":"清","author":"奕欣","text":"凄凉百战疮痍地，亘古英雄草莽间。风韵萧萧生易水，云阴漠漠拥燕山。铜驼历劫观兴废，鸿雁忘情自往还。万壑千岩环崱屴，乱峰高耸紫荆关。黄金台畔足伤悲，盛礼当年比事师。市骏按图来异种，翘材挟策萃同时。卑身厚币殷勤致，雪耻亲贤夙夜思。一陷临淄城七十，垂成功业误多疑。两峰削立势如门，隐约林坳见古村。落木远峦烟黯黯，孤城平野月昏昏。朔风似诉燕丹恨，流水难招侠客魂。千载悲歌徒感慨，一镫青史细评论。荆客轻生辞故国，就车慷慨向秦宫。咸阳设险三关上，督亢全抛半幅中。酒市高歌空侠士，花源避世说渔翁。未能拔剑如曹刿，胜负兴亡一梦同。移祸丧身何计拙，田光智勇岂言高。欲同楚国称三户，竟使秦兵虏二毛。虚掷头颅伤长者，枉求匕首副儿曹。阿房一样成焦土，漫诩长城缔造劳。"}