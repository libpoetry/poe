{"id":"693939","title":"閒居杂兴","dynasty":"明","author":"陈艮","text":"竹作屏籓草作庐，清幽偏称退休居。力田自有资家策，学圃应多种树书。鸦噪园林梧叶暗，虫吟篱落豆花初。高情不逐趋炎态，一枕清风午梦馀。水光山色共清妍，自乐乾坤静里天。用竹引泉通后圃，因花开径阅前川。夜长明月从亏缺，岁稔浮云任变迁。瓮里浊醪常不匮，杖头何用阿宣钱。茹美炰鲜气味新，北窗窗下独安神。直钩香饵聊为钓，曲突禾秆可当薪。舌在无官难补过，身闲有子岂忧贫。杜门谢客红尘绝，竹外清风来故人。独倚栏杆引望长，望中生意到林塘。斑鸠唤雨黄梅熟，红鲤吹花锦浪香。报主芳名留馆阁，思亲孝悃在羹墙。叹予梁燕多相似，去去来来为子忙。家住榕溪溪水头，门前绿树共清幽。五更残月他乡梦，三径高风故苑秋。仇览不妨淹隽武，杜陵无复叹离忧。儿孙足慰余生乐，一觉南柯万虑休。范蠡扁舟泛五湖，何如陶令赋閒居。平时羞睹梅枝瘦，今日忻逢柳眼舒。坐对檐花红落尽，閒敲棋子黑甜馀。心田一点明如镜，荑稗无侵不用锄。门外青松手自栽，时传清吹枕边来。杜陵肌骨因诗瘦，陶令襟怀为酒开。官去浑忘身外虑，客来常覆掌中杯。醉眠不觉天昏晓，一任谯楼鼓角催。雨过云收万象明，一天霁色酿新晴。柔桑叶尽吴蚕老，踯躅花开蜀魄鸣。竹影横窗看月上，松声撼谷觉潮生。人归人去年华换，惟有溪山不世情。"}