{"id":"223444","title":"木兰花慢·二分春是雨","dynasty":"宋代","author":"张炎","text":"二分春是雨，采香径、绿阴铺。正私语晴蛙，于飞晚燕，闲掩纹疏。流光惯欺病酒，问杨花、过了有花无。啼鴂初闻院宇，钓船犹系菰蒲。林逋。树老山孤。浑忘却、隐西湖。叹扇底歌残，蕉间梦醒，难寄中吴。秋痕尚悬鬓影，见莼丝、依旧也思鲈。黏壁蜗涎几许，清风只在樵渔。"}