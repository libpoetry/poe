{"id":"1068731","title":"墨池","dynasty":"宋","author":"宋京","text":"君不见子云草玄西郭门，一径秋草间朝昏。何须笔冢高百尺，池墨黯黯今犹存。童乌侯巴竟零落，玄学无人终寂寞。汉家执戟知几年，垂老身没天禄阁。俗儿纷纷重刘向，思苦言艰动嘲谤。汉已中天雄亦亡，不较空文从覆酱。如今却作给孤园，吐凤亭前池水寒。安得斯人尚可作，会有奇字令君看。"}