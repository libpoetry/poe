{"id":"1215282","title":"送刘尧甫之榆次县尹","dynasty":"元","author":"丁复","text":"南台执法仰前人，天禄然藜见后身。从事衫明韶石晓，参军髯映曲江春。尧风自足敦殊俗，舜乐时闻感至神。瘴雨何能侵正士，朵云只著振疲民。食盐增额终然去，耕野愁眉自此伸。遗爱郡山犹姓越，归看淮水未惭秦。松厅御史清霜晓，榆次郎官列宿新。后日乘骢须北路，新年泛鹢始南津。舞斑取水辞慈阃，衣绣还乡照比邻。抚字不妨催课拙，平安即遣报书频。□官起吏多为酷，县令于民实最亲。上国舄凫行入觐，中牟童雉会应驯。故人总喜飞腾上，老客仍甘寂寞滨。临别酌君浮蚁数，相思何处早鸡晨。"}