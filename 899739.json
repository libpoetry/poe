{"id":"899739","title":"瑶台聚八仙/新雁过妆楼 菊日寓义兴，与王觉轩会饮，酒中书送白廷玉","dynasty":"宋","author":"张炎","text":"楚竹闲挑。千日酒、乐意稍稍渔樵。那回轻散，飞梦便觉迢遥。似隔芙蓉无路到，如何共此可怜宵。旧愁消。故人念我，来问寂寥。登临试开笑口，看垂垂短发，破帽休飘。款语微吟，清气顿扫花妖。明朝柳岸醉醒，又知在烟波第几桥。怀人处，任满身风露，踏月吹箫。"}