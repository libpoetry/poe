{"id":"1090728","title":"将至昆山舟中作","dynasty":"宋","author":"姚申之","text":"昆岭烟敛后，虞浦风定时。一舸飞两橹，百媚生涟漪。霜清寒中人，天宇云陆离。朝曦忽漏光，野光明荒陂。潜鱼时一跃，宿鸟意迟迟。却望西津桥，千尺天投霓。豪家贵公子，香衾拥屏帏。安知苍莽中，有境如此奇。我以饥驱出，气轩复开眉。褚侯真懿亲，襆被相追随。长啸开船篷，襟袖风披披。平生崔嵬胸，轩昂对天池。有景无句道，径须酒浇之。"}