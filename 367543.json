{"id":"367543","title":"丹凤吟·甲戌端午","dynasty":"清代","author":"杨玉衔","text":"招得薰风驱暑，插艾门庭，下帷深寂。菖蒲酒盏，漫掬流花自涤。长添线影，閒情消尽，缠臂丝红，沈波菰黑。拟起湘累问讯，近日湘江秋夜，龙啸消息。堪笑钟馗倚壁。脚靴手板须半赤。面目嶙峋甚，算么么群丑，望风辟易。吟壶清晏，阚室啸梁无迹。门外黎邱千百变，搅一天风色。天龙竖指，忘却魔眼擘。"}