{"id":"560481","title":"存德堂为包山徐以同赋","dynasty":"明","author":"徐庸","text":"巨区湖上包山阳，四皓昔曾居此乡。南州高士旧家世，经营甲第崇门墙。静轩令子当年少，桥梓阴森全克肖。炎刘宰相重传经，大易家人称跨灶。富堪润屋德润身，存德扁堂资日新。金庭玉柱形胜地，比屋自兹风俗淳。即名取义孰云偶，要铭诸心味诸口。脩省无过慎始终，光华肯使生尘垢。五常天赋无烦偏，不待外求皆自然。爱亲敬兄信朋友，学者固当希圣贤。舜日尧天□致治，斯世斯民幸遭际。铁划银钩好玩辞，后世存存期勿替。"}