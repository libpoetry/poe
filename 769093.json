{"id":"769093","title":"壶中天·三叠韵和初食园笋 其三","dynasty":"清","author":"黄之隽","text":"才过惊蛰，是轻阴地面，薄雷天宇。一寸春泥封不住，欲进渭川千户。箨未成斑，萌刚露角，中有甘香趣。尝鲜老餮，斸来随剥随煮。知是张廌閒居，山肴野蔌。取办修篁坞。吾恐来游过笋候，唯对此君吟舞：旧掘痕边，新抽影外，看竹何须主。指尖刻粉，记参玉版禅处。"}