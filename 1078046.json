{"id":"1078046","title":"道勾漏山灵宝观窃睹两朝御书谨成古风","dynasty":"宋","author":"李纲","text":"抱疴卧云海，夙夕负深恐。宽恩听旋归，何啻丘岳重。问津勾漏山，散策宝圭洞。群峰罗翠屏，环合无缺空。游仙契初心，幽赏恊清梦。却来观宸章，宝气腾螮蝀。真行杂草隶，笔势极翔动。大小飞白书，飘洒萦舞凤。恭惟睿智姿，多能本天纵。妙迹藏名山，俾与万世共。林峦增炳焕，神物劳护拥。惜无深岩屋，荫覆示崇奉。何当鸠良材，为葺倾压栋。天弧不指狼，中原胡马閧。九庙未奠居，臣子衔愤痛。岂知炎荒中，奎画得瞻讽。至哉慱大言，粟麦因异种。天常及诸佛，一一资妙供。窃于翰藻间，窥见神心用。源流此中来，基本中兴宋。稽首归琅函，斐然成善颂。"}