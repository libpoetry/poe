{"id":"1244313","title":"余穷阨闾里年甚一年风雨重伤世味尤恶因思去年索酒于志明以与黄花解嘲今年志明亦复避地虽黄花可得见哉感慨成诗又无与寄因题之壁上以记此时情况焉","dynasty":"元末明初","author":"郭钰","text":"风吹乌帽晚飕飕，颠倒空尊不自谋。赊酒邻家惭旧债，题诗茅屋载新愁。黑云雨压千山暝，黄菊草深三径秋。今日乡关最萧索，念君何处独凭楼。"}