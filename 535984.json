{"id":"535984","title":"西门行二首 其一","dynasty":"明","author":"王世贞","text":"出西门，冢累累。车中幸有酒，不饮奚之。但复饮，沈醉当自知。焉能前驺后殿，束缚乃翁为。雷大鼓，炙鸣笙，试问冢中枯，曷不为，起听飞霜激流徵。六月清霜零，即呼道傍子为我，辨其声。虽无故人钟子期，但操山水中所私。虽无故人钟子期，但操山水中所私。相逢侠邪路，轮仄伤马蹄。与君非一体，何用不相疑。"}