{"id":"812456","title":"钟山诗次杜于皇韵","dynasty":"清","author":"许珌","text":"孝陵陵上草萋萋，日落江南杜宇啼。金瓦久经麋鹿窜，玉环空锁凤凰栖。青氛大地归科斗，紫气中天散鼓鼙。一自尊灵兹永蛰，才非曹植敢重题。石人十二旧戎装，绣柱参差咽夕阳。朱雀埠前无木桁，乌龙洲上有沙场。暮烽侦海边笳急，秋烧弥山宝物荒。玉队依然松柏老，铜驼零落泪双行。御宿逶迤霜露寒，人闲玉碗惜凋残。新朝常护龙虒骑，高庙空劳獬豸冠。过阙谢翱挥涕泪，吟诗杜甫奉心肝。堆名金粟仍无恙，漫说当年势翥盘。崩湍坏道郁清秋，七孔桥前水不流。剩有黄花围石椁，绝无青鸟恋朱丘。经年置户园丁散，垂老司香宫监愁。祇见长生荒苑鹿，月明犹带旧牌游。"}