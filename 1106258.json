{"id":"1106258","title":"和赵倅二首","dynasty":"宋","author":"王迈","text":"一样风清共月明，平分那得外斯盟。合将长与贰同传，正恐君嫌誉过情。碑断文昌须改制，台高马援却逃名。色丝黄绢侬无分，悔不文园着力耕。二车人物汉三明，来主壶山寿永盟。众口是碑均咏德，片言如秤不容情。斯文阴有扶持力，循吏何求烜赫名。早晚政成天上去，旧廛还忆老农耕。"}