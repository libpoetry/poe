{"id":"1127060","title":"和李文伯暑时五首 扇","dynasty":"宋","author":"黄庭坚","text":"团扇如明月，动摇微风兴。屏去坐上热，袪逐盘中蝇。有用何提挈，无心分爱憎。炎炎虽可贵，弃置奈寒冰。麈髦副白玉，挥弄柔毵毵。不独效击拂，与君为指南。诸生临广坐，辩口剧春蚕。此物为解纷，吾常见不谈。沈埋寒泉骨，成器世乃重。贤于曲肱乐，辗转不倾动。六月尘埃閒，头为涔涔痛。一卧洗烦劳，华胥直通梦。吾家笛竹簟，旧物最所惜。当年楚山秋，林下千金得。寒光不染著，夐与尘泥隔。落日照江波，依稀比颜色。飞蚊远床帷，来傍青灯集。微凉忽透隙，如带惊雷入。念彼无幮者，中夜何叹及。天下同安眠，西风向秋急。"}