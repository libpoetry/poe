{"id":"640092","title":"田将军","dynasty":"明","author":"汪广洋","text":"田将军，尔能武，尔能文，年未三十思致君。丹衷耿耿贯白日，逸气矫矫横秋云。雕弧二石不足挽，有如骅骝一出空其群。我歌将军行，将军听我歌。汉家名将二十八，寇恂至今德者多。寇恂独何为，爱民不忍咤。遂令河内安，以德不以力。后来论功数晋阳，文武剑佩参翱翔。将军无乃踵其事，异日何惭辅汉唐。"}