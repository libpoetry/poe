{"id":"1131683","title":"和人乞朱樱十首","dynasty":"宋","author":"廖行之","text":"见说朱樱正及时，眼穿火齐晓云披。筠笼走送还能否，好带朝霜摘几枝。桃李从渠著斗量，明珠颗颗更含香。红颜不老如丹渥，笑诧南翁见未尝。当年上苑得殊观，尔许匀圆讶走盘。容易香山白居士，漫同樊素等闲看。浮沉闲却紫玻璃，洗盏丁宁已戒儿。会见金盘红万颗，为君痛饮倒酴醾。侯门珍膳诧猩唇，肉食愚哉鄙若人。安得赪珠洗荤浊，骊龙方寐讵非真。那须得得列杯盘，不念贫儿逐弹丸。齿颊犹能识珍味，乞渠细咀辨甘酸。旧闻云梦泽边城，饱饫林间主不嗔。薄暮一鞭飞骑迅，归来盈袖熟红匀。族派蟠桃谱牒存，三千历岁物难群。黠儿尚许三偷摘，可是年年不见分。连朝急雨相狂风，愁绝枝头入望中。不比来禽与青李，端能炯炯照颜红。恼乱诗情庾子山，馋涎浑似未朝餐。张颐一饱非难办，争得君家伏火丹。"}