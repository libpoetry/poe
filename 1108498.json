{"id":"1108498","title":"和叶尚书解印二首","dynasty":"宋","author":"刘克庄","text":"郡人不识疾呼声，甘雨和风遍一城。岁久偏多遗爱事，天高未察借留情。舟行精舍渔歌晚，家近华亭鹤唳清。莫比归云并倦翼，先生此念素来轻。倦入承明听履声，朱轓今复厌专城。荡胸太华供吟兴，照眼伊川洗宦情。莼鲙何惭高士决，琴龟不减昔贤清。未应便葺东山墅，出处方关世重轻。"}