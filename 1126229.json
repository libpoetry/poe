{"id":"1126229","title":"奉答国器见贻二首","dynasty":"宋","author":"曹勋","text":"连朝好语见勤渠，得失从来要一如。公但忘情分定事，天教更读未看书。柳藏窈窕金千缕，月在西南玉一梳。倚熟何妨驻行李，神仙亦复喜楼居。光焰方期万丈长，壮心肯以醉为乡。功名莫与平泉李，志业须还铁砚桑。待价自应聊隐默，逢年安得更韬藏。翩翩剩读春风句，两目增明胆亦张。"}