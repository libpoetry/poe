{"id":"841427","title":"挽世叔文忠公崇绮","dynasty":"清末民国初","author":"曹家达","text":"天地正气扶人纲，振载河岳成元黄。金流火燥不能铄，谁欤见者文天祥。皇路清夷四隩奠，笔抵日月森光芒。不幸生为国难死，泰山北斗相低昂。文忠养此称浩然，大伦系命身家忘。辟邪距诐法邹峄，攘夷秉笔师春王。庚子秋边大入寇，宫车暮出殊仓皇。守官无人念奔问，中兴遗老今颓唐。手无寸铁志不辱，遂以一死羞封疆。磅礴丹青照万古，根据道义光旂常。忝颜乃有长乐老，杀士媚敌真无良。我欲酬君君弗辞，幡然被发下帝旁。"}