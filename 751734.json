{"id":"751734","title":"放歌 其三","dynasty":"清","author":"陈作霖","text":"水涌必由泉源注，木茂必由根本固。我家百口渺何处，吴越晋秦各异路。吴越烽烟高接天，死生消息都茫然。晋秦山川复险峻，脂车秣马愁难进，每一念之心烦懑。安得聚居安乐乡，土地膏腴田亩良。种以黍稷杂稻粱，上为祖宗供烝尝，下为宗族给衣粮。其余亲友来我旁，尽情施予慨以慷。不愁挥尽黄金黄，呜呼此愿何时偿。"}