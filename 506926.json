{"id":"506926","title":"野桥春霁图","dynasty":"明","author":"杨荣","text":"东风吹花新雨晴，微茫山影开云屏。泉声有无隔幽窦，岚光远近排空青。小桥横枕西溪侧，过客何由分野色。日华潋潋因物荣，芳草萋萋为谁碧。五更朝下承明庐，天香满袖登游车。十年未著谢公屐，似与冈峦识面初。归来摩挲醉吟目，不唱商颜紫芝曲。何处有山如此图，移近蓬莱剪浓绿。"}