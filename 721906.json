{"id":"721906","title":"送王将军","dynasty":"明末清初","author":"屈大均","text":"多年南越地，未觉有将军。士马时相见，笳箫间一闻。铙歌多自作，铜柱不言勋。此日还京邑，承家荷大君。鼓吹黄门盛，相迎关下回。定须大司马，诗冠柏梁台。坐次诸王贵，功高一代才。人思文武甚，吉甫复能来。送送珠江水，交人念伏波。恩威皆涕泪，去住一讴歌。霸气销南武，遗宫扫赵佗。戎车无所有，未载簳珠多。去岁花朝后，华堂燕喜时。宾僚三益会，孝友一人期。别管吹吴曲，离弦写楚辞。自今高咏史，月夜复谁知。"}