{"id":"698939","title":"竹","dynasty":"明","author":"徐渭","text":"叶叶枝枝逐景生，高高下下自人情。两梢直拔青天上，留取根丛作雨声。郡城去海不为遥，墨箨淋漓似郁蛟。莫遣风来吹一叶，恐于笺上作波涛。片石苍苍映莽林，南宫如见拜难禁。牛车若使能移去，卖与侯家五百金。昨宵风雨折东园，那许从天乞一竿。数叶传神为不朽，儒寒道瘦任人看。林梢片石墨初笼，冻笔勾寒入指中。急遣苍头沽一榼，破帘穿日荡杯红。笔底霜丛三四竿，园中解箨两三年。修蛇拔尾当黄土，小凤梳翎在碧天。修蛇有尾频年坠，小凤为翎几日成。输与寒梢三十尺，春来秪用一雷惊。人家宿纸几时收，紫兔尖尖走泼油。竹影满窗凉似水，断厓疏雨数竿秋。昨夜窗前风月时，数竿疏影响书帏。今朝榻向溪藤上，犹觉秋声笔底飞。怪石初烘泼墨匀，吴笺短短缩霜筠。长空五尺青鸾尾，一半斜封在白云。"}