{"id":"747281","title":"雪夜不寐怀陆大憩园汪七芸崖袁六复生","dynasty":"清","author":"王鹄","text":"万山风雪一镫死，老屋打头风破纸。傲寒不卧独起舞，高歌者谁子梅子。苍茫浮白渺天涯，万斛离愁忽涌起。江南亲旧半存亡，梦断蘹香路阻长。七载云飞怜客瘦，千竿竹冷叹庄荒。无端今雨亦离别，轮铁劳劳役南北。碧翁何事忌团圆，不使朋山聚一室。汪伦风雅最多情，好吟时作苍蝇声。更叹袁丝太瘦生，词调玉管韵凄清。才人共为衙官误，如此奇寒远行路。孤负梅花第一枝，输他桑苎翁归渡。岁寒心远书俱绝，安得与春归顷刻。各有相思各不知，他时记取鸿泥雪。"}