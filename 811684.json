{"id":"811684","title":"盘山绝顶三首","dynasty":"清","author":"玄烨","text":"上盘绝顶俯神京，九月登山积翠晴。荒寺日高人少至，野林烟静鸟无声。道中勒马观风景，涧下留銮爱水清。纵目徘徊犹不尽，氤氲缥缈海云轻。四顾清标高逼天，风云塞上敛寒烟。遥观沙漠宣威远，近控州城作镇悬。紫盖山中独奇秀，双峰岭外更绵联。九秋朗耀几千里，落叶萧条满目前。薄暮东峰来返照，游心怡旷动挥毫。题诗数句林光晚，作赋初联雁阵高。盘道崚嶒难步蹑，危岩巀嵲恐身劳。欲归帐殿还传语，引路山僧度远皋。"}