{"id":"1126569","title":"古意十四首","dynasty":"宋","author":"章云心","text":"龙马图犹在，麒麟使亦传。羲皇心不死，孔子梦难圆。折柳系离船，船行柳条短。赖有枝上花，飘泊随君远。采莲莫采花，采花损空房。留房结青子，种作明年香。匆匆采桑女，花雨湿襜袖。春风十二弦，生世未触手。浣衣轻浣布，布缕不如丝。□坚犹易穿，布弱从可知。佳人买明镜，意重轻千金。结以双罗带，欲照荡子心。荡子渺不归，镜影春云深。贱妾燕子身，衔泥巢君房。游子黄鹄志，辞家独南翔。采花为谁容，袭兰为谁香。安得小心风，寄子双明珰。难与时流道，忧心常悄悄。古道贵平易，今人□机巧。好古而居今，每饭不能饱。来往无嫌猜，□知爱沙鸟。百川毕东注，两丸尽西颓。二物常汲汲，未尝少徘徊。短生亦如斯，逝者良可哀。自昔青云士，皆为黄土堆。何如大觉仙，无去亦无来。吉凶本由人，往事皆可覆。祸人还自祸，福人还自福。于公果传世，李斯竟夷族。豺狼不知寤，纷纷方择肉。达者识几微，为之先痛哭。福祸递隐伏，荣辱相因依。贤达素知此，不肯如脂韦。青门工种瓜，首阳甘采薇。清风弥万世，斯人谅堪晞。谷风扇春和，卉木皆敷芬。贞松但如故，高标在烟云。君子守常性，时荣非所欣。亦有孤凤皇，不与众鸟群。逝川常东流，白日易西没。悠悠天地间，二物何飘忽。促迫于生人，绿鬓成华发。昧者不自知，终朝常汩汩。利欲沈厥身，其本已先蹶。孰若缮真性，以自固灵骨。老梅何偃蹇，雪时方始花。自守岁寒性，不肯随春花。隐人适然见，移植溪水涯。瘦影无阳艳，清香绝淫邪。閒静如隐人，隐人心所嘉。樵牧无见侵，以诒隐人嗟。"}