{"id":"688459","title":"奉都宪彭公二首","dynasty":"明","author":"祁顺","text":"星轺经处重咨询，都宪声华迈等伦。一饭岂能忘北阙，寸心惟欲庇东人。壶冰清映无瑕玉，谷黍潜生有脚春。挽得天河洗兵甲，边方从此绝风尘。经济才高动圣明，东陲草木也知名。笔端敷奏三千牍，胸次韬藏十万兵。天下达尊推大老，人间重镇倚长城。乡闾后学倾心切，欲赋凌云愧长卿。"}