{"id":"159394","title":"故相国沂公建设学官实宠兹土近闻生徒寖盛姑","dynasty":"宋代","author":"宋庠","text":"旧学开宏构，斯文耸奥区。由来汉丞相，善教鲁诸儒。自昔升堂训，于今避席趋。照函经满帙，绘壁礼成图。集讲占庭鱣，怀贤咏谷驹。道存终拾芥，声濫或逃竽。一篑宜无止，连城莫自沽。育材真孟乐，希圣乃颜徒。寸晷堪轻璧，繁英慎夺朱。雾蒸还作市，风至即名雩。晓圃林如泮，春郊水是洙。从兹弦诵地，不复叹榛芜。"}