{"id":"686109","title":"答王皞如太学二首","dynasty":"明","author":"卢龙云","text":"一别江干几岁华，纵横彩笔屡生花。菰城夜月怀偏远，桂苑秋风望转赊。贻我漫同青玉案，逢人休道紫金沙。雕虫祇合居王后，已识长杨重汉家。消息东南迥不闻，每缘篇咏辄思君。环桥礼乐趋晨旭，两地壶觞隔夕曛。赤帜先登才独步，白门重聚意俱勤。新诗持赠辉双璧，相忆何如但暮云。"}