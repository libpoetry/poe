{"id":"1041123","title":"石首县","dynasty":"宋","author":"刘敞","text":"丛石浮水中，峻堤缺复连。往往为深潭，波流自回环。秋山未摇落，碧树皆参天。仰观积水痕，仍在高树巅。里人半巢居，出入随乌鸢。令尹亦菜色，市楼寂无烟。皇天不纯命，百姓何震愆。苦云耕织废，租税尚未蠲。赤子向漂荡，所存皆偶然。虽知负官输，未忍更弃捐。奈何唐尧世，复见昏垫年。何以救汝饥，朝廷急忧边。"}