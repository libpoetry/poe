{"id":"1109967","title":"次韵尧明见和因及李萧远五诗","dynasty":"宋","author":"吕本中","text":"小阁才堪置一床，病躯虽在鬓沧浪。随身行李无长剑，犹胜堆钱与窟郎。交游潦倒漫虚名，误结他生文字盟。踏尽尘埃公莫厌，不应因酒爱江清。故人飘散各穷途，诸老交情却未疏。赖有清诗在书案，时时翻读伴更初。万里星河指顾间，此中何自著江山。精金百鍊终无用，才与佳人照指镮。阮公游宦喜东平，贺监从来忆四明。但得从容饱粗粝，不须辛苦辨肴鲭。"}