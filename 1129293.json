{"id":"1129293","title":"前之十首次诗","dynasty":"宋","author":"释行海","text":"十五游方今五十，骎骎白尽少年头。看来造物真儿戏，忆著平生冷汗流。宇宙何须三兔窟，山川总是一菟裘。眼前不见江湖处，终是相忘欠白鸥。十五游方今五十，风霜历尽几风波。雌雄自古乌难辨，鱼鲁如今字转讹。白日消磨英雄尽，青山埋葬故人多。乌啼花发茆庐暖，更喜春风长薜萝。十五游方今五十，异乡偏感故乡春。吴樯语燕频留客，楚谷蛮莺苦唤人。柳瘿冷悬芳信雨，花须暖污阿香尘。如今又在长安别，夜夜天边望北辰。十五游方今五十，久将孤锡挂山林。平生不作可怜色，是事但求无愧心。陌上春回青草暖，天涯人去碧云深。满园风滚梅花雪，更有幽禽弄好音。十五游方今五十，翻思四十九年非。守株林下头添雪，掩卷灯前泪滴衣。过隙寸阴真可惜，流芳百世不如归。沐兰几度弹乌帽，又欲冲天放鹤飞。"}