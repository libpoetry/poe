{"id":"977355","title":"舟溪吟","dynasty":"宋","author":"徐侨","text":"舟溪群山俱有情，禺昂环列如逢迎。东出双秀高冲天，推先两峰当我前。二水南来炯相顾，合流于西疑欲住。成此溪山一段清，中有一园十亩平。著我翛然数间屋，绕屋但栽竹与菊。扶杖行舒景物娱，开卷坐对圣贤读。嗟余藐焉天地间，居然分得此清闲。毋馁浩然有以老，也应不负尔溪山。"}