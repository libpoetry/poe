{"id":"702069","title":"送辛四景虞应癸未试","dynasty":"明","author":"温纯","text":"持宪神羊著，参军草檄名。白眉怜马季，綵笔笑江生。风入鹏南翼，云蒸冀北程。黄金台望远，万里正含情。秋色扑帷清，侵晨傍柳行。衣牵朝露湿，花映晓霞明。拙病怜吾道，江湖寄此生。华峰云日近，忻慰倚门情。驱车出北平，暮向邯郸行。秋在风前树，波连雨后萍。三千矜赵客，十二傲秦城。此日哀陈迹，平原草木生。旅病怜秋色，相逢一解颐。看君花满县，愧我鬓如丝。把酒还听鸟，开襟且论诗。黄粱今已熟，那计梦回迟。"}