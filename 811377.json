{"id":"811377","title":"东山感春诗，次己亥感秋韵","dynasty":"清","author":"丘逢甲","text":"沧海尘生锦瑟年，明珠泪尽月当天。人间传遍西昆体，谁解春心托杜鹃？歌残汾水雁秋飞，北望胡尘泪满衣。愁对春风吟水调，六龙西幸不曾归。桃花春水涨前滩，待渡无舟欲济难。落日孤云心万里，望仙桥畔望长安。衣冠南渡避胡来，凭仗双轮碾海开。应有田横客相笑，春帆叶叶过登莱。变现诸天说法身，穗香醒梦證前因。遍呼黄帝诸孙起，莫作华胥国里人。神丹浪说解还童，哀感中年遇谢公。难遣故宫禾黍恨，春灯和泪写王风。"}