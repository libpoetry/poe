{"id":"148875","title":"载欣·伯牙家有焦尾琴","dynasty":"宋代","author":"曾丰","text":"伯牙家有焦尾琴，朱弦长挂窗壁阴。出大都邑初何心，直为钟期旧知音。玉轸调罢不自禁，声谐匏土革木金。试弹一曲万籁瘖，动荡南风鼓精祲。长养余恩到鱼禽，齐娥赵女秋夜砧。怨入离鸾别鹤声，转调忽落思归吟。元亮归欤故丘林，粉黛候门玉差参。卓氏心挑泪空淫，铁脚岂受魔女侵。抚玩无弦喜不任，羲皇遗意弦外寻。阿舒阿宣立森森，大孙倚膝小捉衿。上百千寿酒再斟，烂醉欲眠不脱簪。大槐宫里无升沉，醒浮烟浦登云岑。"}