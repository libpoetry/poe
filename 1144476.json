{"id":"1144476","title":"和菜花","dynasty":"宋末元初","author":"陈普","text":"天公大似慰颜贫，二月满园瓜子金。不问异根仍异味，尽令同色亦同心。轮蹄见弃各有路，蜂蝶争趋亦若林。魏紫姚黄来课此，如闻太古篑桴音。华实根荄若个般，深知始解识咸酸。争春岂敢当红紫，贴地何能助碧丹。未说馀膏尤济用，最令中色直堪餐。洛阳个个知扬拨，此物却无人会看。"}