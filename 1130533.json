{"id":"1130533","title":"次韵子云盱眙道中三首","dynasty":"宋","author":"韩元吉","text":"海上狼烽不起烟，兵戈犹记旧年前。岩居有客能招饮，肉食何人为给鲜。但得生涯类盘谷，可无风景似斜川。共寻糊口田三亩，仍办遮头屋数椽。江南淮北市初通，人语忻忻作好风。抱耒只思耕陇底，买船谁复渡辽东。向来熊耳真投甲，此去天山拟挂弓。上策圣君今自治，白头忧国寸心同。桑间无褐半饥人，斗粟千金不换银。末路多惭逭沟壑，长年敢笑走埃尘。江声直下黄牛峡，河势遥分白马津。回首向来征战地，壮怀俱在只伤神。"}