{"id":"769628","title":"贺新郎·秋夜歌","dynasty":"清","author":"陆震","text":"壮志风尘挫。叹年来、室庐漂荡，几经迁播。饥苦驱人他县去，常是趁人轻舸。风雨急、青毡夜裹。有日万家生聚复，赛丛祠、社酒千杯贺。莫便向，沟渠堕。还家依旧牛衣卧。笑此身、巍然七尺，生无一可。说甚封侯当及壮，五十蹉跎将过。恨欲把、唾壶椎破。吟罢新词声激楚，听荒陵、鬼语吹阴火。问此是，何人作。"}