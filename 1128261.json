{"id":"1128261","title":"季野见和次韵二首","dynasty":"宋","author":"程俱","text":"谈迁太史令，赵卫浙西守。妙龄中青钱，大笔笑玄酒。一麾分隼旟，七载去螭首。行看贾生还，固异颜驷丑。何许从宸游，金鞍系宫柳。此身非匏瓜，圭窦可长守。初为弦歌计，肯饮中山酒。深虞委司败，政术空无有。故将老衡茅，敢复叹华首。公诗金错刀，刻画无盐丑。应怜五穷韩，定作三黜柳。"}