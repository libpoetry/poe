{"id":"672473","title":"李天瑞论事远谪冬月渡河冰陷而没","dynasty":"明","author":"王云凤","text":"眷彼湖中岛，松柏在其端。下有冢累累，行人伤心肝。流光催人老，坐使彫朱颜。朱门临广陌，大盖纷鸣銮。珠帘映红烛，清宵歌未残。高堂列钟鼓，胡为独幽閒。志士怀百忧，十日不一欢。所忧在何事，非为一身安。志违身亦死，令人坐长叹。不如饮美酒，与众共游般。游般非吾志，去上首阳山。"}