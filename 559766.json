{"id":"559766","title":"送克让陈友回","dynasty":"明","author":"曹义","text":"梅雨酿新晴，荷钱铸娇绿。故人告我归，相送江之曲。江头水暖波粼粼，荇丝柳带牵离情。离情缱绻对樽酒，酒残怕听阳关声。阳关怕听意何如，与君一别三年馀。鱼沉雁杳绝音问，风窗月槛徒嗟吁。金台此日偶相逢，相逢天笑生春容。连床夜话情不巳，禁怀磊落如昔同。那堪相逢即相别，令我客怀增惨切。交游萍水尽他乡，心事凄凉向谁说。相思后夜隔天涯，千里关山共明月。"}