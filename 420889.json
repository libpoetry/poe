{"id":"420889","title":"一萼红 观越南嘲剧《神水瓶》","dynasty":"近现代","author":"王季思","text":"豆花鲜。正当头鹊噪，绿树护葱田。三嫂挑篮，三哥锄地，勤劳同过年年。画图里含情欲诉，怎相看不语只嫣然。何处惊鸦，飞来横祸，隔断山川。子规夜啼残月，叹三哥不见，但见寒烟。宁府诗成，楚言梦醒，伤心一例难言。算只有人民世纪，为情天平尽不平天。谁为息妫翻案，谱入歌弦。"}