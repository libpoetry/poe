{"id":"688990","title":"游故少师方西樵府二首","dynasty":"明","author":"何其伟","text":"凌霄台榭傍山隈，并辔何因选胜来。绕槛烟花香腻湿，夹池风竹籁声哀。探幽客有携筇兴，怀古谁怜倚马才。一代风云今寂寂，重门空锁绿莓苔。秋阴漠漠咽寒蝉，漫倚楼台落日悬。雄据千峰维地轴，纡盘青嶂出尘烟。丹心已作祥云度，宸训空馀素壁传。论列风裁千古在，好将勋业记瑶篇。"}