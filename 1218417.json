{"id":"1218417","title":"怀古","dynasty":"元","author":"岑安卿","text":"渊明晋徵士，子云莽大夫。超然归去辞，深哉太玄书。文词重金石，轩冕轻锱铢。恬退各有□，□□辨贤愚。焉知千载下，直笔逢董狐。富贵何足云，节义斯良图。奈何今世士，草间乞为奴。首鼠幸脱兔，辱国心何如。嗟嗟白野公，肝脑污泥涂。见道固明白，杀身似模糊。读我怀古诗，后贤其监诸。"}