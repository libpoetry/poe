{"id":"948899","title":"次韵邹德章监簿官舍芙蓉芭蕉","dynasty":"宋","author":"周必大","text":"君不见蜀都之城百里长，无数芙蓉遮女墙。遂令邦人记旧俗，往往空巷争新妆。又不见云梦泽中吞美恶，相如所夸殊落落。独将巴且并兰芷，楚客至今犹忆昨。两邦不为天下溪，顾乃著意浊水泥。眼看红绿意先眩，玩物固应为物迷。岂知弱质甚蒲柳，成毁须臾翻覆手。春风秋露略纷敷，皓雪青霜已摧朽。主人学道穷三馀，俯视官舍真蘧庐。从渠草木荣与枯，只有此心常自如。水边比色宁见素，隍中覆鹿初何据。似耶非耶谁与论，彼梦我梦随所住。大篇字字皆披沙，清晨走送惊邻家。钝根也复发深省，世间何物非空花。"}