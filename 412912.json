{"id":"412912","title":"题扑蝶图","dynasty":"近现代","author":"张采庵","text":"流莺啼绿天涯草，三月红稀春欲暮。翩跹冶蝶如许忙，草上花间来复去。美人小立注娇眸，生憎蝴蝶不识愁。小箑半张持欲扑，莫教飞上玉搔头。蝶自弄情左复右，人已含颦蝶知否。为怜飞处影成双，几度迟迟还住手。当知云鬓麝兰香，一样盈盈浅淡妆。人不比花蝶应去，且随柳絮共颠狂。"}