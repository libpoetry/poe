{"id":"464587","title":"高阳台 桂林怀遐庵","dynasty":"当代","author":"章士钊","text":"轻漾波心，乱撑山骨，漓江如此风烟。第一番游，似曾往日留连。鹜翁昔擅杉湖胜，只今朝、冷绿堪怜。更无须、问讯西岩，龙隐何边。平生师友飘零尽，独石林无恙，逸趣遥传。临桂风流，番禺一老蝉联。悔迟仍费江郎笔，总输君、绝妙词笺。谩相惊、谁咏杨花，见赏坡仙。"}