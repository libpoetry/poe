{"id":"1160093","title":"始至云安寄兵部韩侍郎中书白舍人二公近曾远守故有属焉","dynasty":"唐","author":"刘禹锡","text":"天外巴子国，山头白帝城。波清蜀柹尽，云散楚台倾。迅濑下哮吼，两岸势争衡。阴风鬼神过，暴雨蛟龙生。硖断见孤邑，江流照飞甍。蛮军击严鼓，笮马引双旌。望阙遥拜舞，分庭备将迎。铜符一以合，文墨纷来萦。暮色四山起，愁猿数处声。重关群吏散，静视寒灯明。故人青霞意，飞舞集蓬瀛。昔曾在池籞，应知鱼鸟情。"}