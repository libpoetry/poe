{"id":"815184","title":"閒居偶咏二首","dynasty":"清","author":"洪繻","text":"蒿目时艰百不宜，襄阳休醉习家池。琴高鱼长输租重，支遁鹤多困米饥。裨海有关难泛宅，商山无路可寻芝。闭门聊作羲皇侣，长与陶潜伴菊篱。僻处逍遥自一时，世途不复问安危。鹅黄蕉叶浮杯酒，鱼鳜桃花下钓丝。白雪如山怜鬓发，苕华似水鉴须眉。风云花月俱多事，惟有泉声和咏诗。"}