{"id":"556232","title":"贺金翁夫妇双寿诗翁举人子韶庠生子声之父也","dynasty":"明","author":"唐顺之","text":"金家兄弟早空群，倚马便作万言文。玉树辉辉照前后，弱冠英名在人口。黉舍同游愧我先，相见每称吾小友。曾遌而翁好避諠，隐身西郭如乡村。一生爱诵远公偈，累岁不识县令门。夫妇齐年人共羡，九月开筵对归雁。请看二子接翅飞，好将文绣作斑衣。"}