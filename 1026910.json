{"id":"1026910","title":"答曼叔见谢颍桥相过之什","dynasty":"宋","author":"韩维","text":"颍川今古贤豪多，后生继者为谁何。吾交曼叔少挺出，力自树立非由它。潜心直欲到圣处，论议不避况与轲。读书下笔知所趣，崇树兰茝遗蒿莪。轩昂头角事高大，肯与世俗同其波。一从得官坐山县，有如鸷鸟著网罗。朝符暮檄困奔走，尚畏官长来诛诃。时时矫首尘埃下，窥睹风月偷吟哦。我怜轶才就羁绊，岁一往视无蹉跎。扁舟远放汝水岸，浊酒暮醉高阳阿。前时捧牒来颍上，谨视敛籴讥奸讹。官曹寂寞古寺冷，况复朔雪飞傞傞。驰书里中二三友，固要以义当予过。星言整驾夕已至，霜桥晚渡冰峨峨。燃薪暖我频饮我，斟酌脯酱调盐鹾。倾壶举觞纷左右，客饱而笑君颜酡。危然正论中法义，豆笾罗列陈象牺。嘲俳乘醉忽以发，驶如凿水放九河。哀弦孤引四坐寂，继以箫笛相谐和。先生久与人迹绝，心如止水形枯柯。忽警此乐非外奖，不觉抚手促而歌。归衔络马屡见夺，欲去未忍还婆娑。空堂想见别后意，一灯夜守陈编哦。兴来落纸成大句，势欲李杜相凌摩。缄题见寄邀以和，大江汹涌难为沱。短篇涩讷非所报，为我挥笔芟烦苛。"}