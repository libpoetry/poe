{"id":"1144175","title":"春景 小水细通池","dynasty":"宋末元初","author":"刘辰翁","text":"过雨山泉润，悠悠小水同。未嫌来脉细，更与曲池通。花径频违湿，苔沟暗入丛。却看萍破碧，未觉叶流红。涧壑千枝曲，乾坤一镜中。所嗟瓜地远，不得灌连筒。小小回堤水，花阴寸步随。细难为灌圃，长是曲通池。乳窦仍从出，云根触处滋。又添晴滴沥，欲涨碧涟漪。新绿常如雨，流红未见诗。昆明鲸背浅，尽日絮沟迟。"}