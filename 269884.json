{"id":"269884","title":"花心动·次周清真韵","dynasty":"现代","author":"吴湖帆","text":"青琐窗前，花心动、凉蟾夜华如昼。诗思荡云，词赋餐霞，分许画屏人就。可怜寻梦鸳鸯里，微风颤、新池波溜。只纤指、金徽未展，暗添眉绉。莫是酣歌殢酒。深院卷帘中，粉香徐透。多媚自娇，似醉还醒，凤侣甚时能就。近来体贴情何厚。开一笑、丁香樊口。春雨后。凝思被谁惹瘦。"}