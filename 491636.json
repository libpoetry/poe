{"id":"491636","title":"掘冢歌","dynasty":"明","author":"刘崧","text":"富田筑城令期急，创起高围防外敌。南山有石采凿难，尽掘坟茔取砖甓。千夫万卒腾山丘，大斧长镵隳墓头。子孙饮泣草间望，白骨纵横谁敢收。高标木牌书姓字，只禁文家旧坟地。将军为生不顾死，十日四门要城起。石累累，城矗矗，昔锢黄泉深，今见白日速。城中人欢，城外鬼哭。哭声寄语城中人，尔移我居当作邻。"}