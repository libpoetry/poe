{"id":"568709","title":"重纪五子篇 其五 张中丞九一","dynasty":"明","author":"王世贞","text":"胎簪昔中折，桐柏亦涓涓。张生一振之，矫矫遂无前。平原称盗骊，霜夜拭龙渊。昔与宗生角，推锋互瑕坚。一矢银潢漏，再矢月胁穿。隽声绛灌耳，沦落二十年。晚途始见收，改服事戎旃。密饵间阏氏，飞书降右贤。山甫城朔方，吉甫颂其贤。自非如椽笔，畴能勒燕然。"}