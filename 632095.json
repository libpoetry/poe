{"id":"632095","title":"住金塔寺十四首 其八","dynasty":"明","author":"释函可","text":"十月草木尽，孤松风萧萧。托根大壑中，争期干云霄。罗岳鲜旧干，钟山恣狂烧。胡为深雪间，苍然自高标。本非舟楫具，无烦雨露浇。造物信偶遗，谁能矜后凋。放情规矩外，寝卧任逍遥。非图保天年，不材甘寂寥。宁特顾者希，诟厉乃独饶。贞介乃其性，敢曰淩寒飙。珍重匠石流，毋使斧斤劳。"}