{"id":"689697","title":"红白各半莲花","dynasty":"明","author":"岑徵","text":"定知移种自仙家，红白中分两色花。气聚阴阳终配位，幻来金火合抽芽。神丹半就馀银汞，玉臂分明系绛沙。华岳高峰残雪遍，一边晴覆晚天霞。露华犹在日初曛，菡萏丛中独出群。赵后身边来赤凤，素馨田畔宴红云。氤氲入座幽香合，绰约凌波两色分。莫羡霓裳羽衣曲，一枝浓艳总输君。异色同苞世所无，半涂铅粉半施朱。莫因霜鬓求勾漏，伫见彤云在藐姑。似画西南分地势，暂将离兑出河图。不须白水占王气，应兆真人佩赤符。云霞片片水中开，樊素红绡手共栽。春雪半封丹凤穴，夕阳斜照白龙堆。寻常素绚虚成象，造化文章信巧裁。最是汤池新浴罢，玉盘初进荔枝来。急买丹铅付画师，从来花谱不曾知。玉壶赐与灵芸泣，赤汗传教虢国骑。纸帐夜寒添蜡炬，明霞秋晚蘸涟漪。西南两叶文鱼戏，粉蝶蜻蜓未许窥。淡妆浓抹总天工，两象收归一气中。太白青霜明紫阁，洞庭秋水下丹枫。临池对影奇生偶，背面闻香色是空。偏袒袈裟频喻法，欲从高座證归宗。"}