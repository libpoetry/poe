{"id":"798693","title":"齐天乐 寄怀龙左臣明经朝辅广西，用姜白石韵","dynasty":"清","author":"陈步墀","text":"离怀梦断江郎赋。醒来尚闻君语。昔日鮀城，今朝象郡，是我新添愁处。凭谁代诉。况唧唧秋声，闷人机杼。海外楼台，那堪此际说心绪。巴山依然夜雨。奈骊歌唱去，难系桥杵。天末风凉，双溪月落，定有相思同数。新词寄与。好烦却凌波，递书神女。饭颗山头，莫吟诗太苦。"}