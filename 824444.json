{"id":"824444","title":"金缕曲 其一 记恨，次亚卢韵","dynasty":"清末近现代初","author":"高旭","text":"小倚银屏侧。偷眼觑、斜阳楼阁，红丝绣出。诉尽痴情诗一纸，燕子偏能衔得。生只愿、成灰成骨。似水年华飘泊也，替麝香、青写愁痕迹。叹此事，真凄绝。歌残玉树伤时节。没奈何、酒浇红豆，临波争掷。文采南朝今渺矣，一一胸前扪历。忽听得、紫箫声咽。侬是朱兰难著土，被东风、点点吹成血。那忍对，伊人说。"}