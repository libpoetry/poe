{"id":"1131512","title":"和佥判建平书怀","dynasty":"宋","author":"虞俦","text":"堪笑夔蚿不自怜，漫劳胸次险山川。仕途醉眼青红乱，何地强分愚与贤。箕敛陈逋不问年，里胥促迫政骚然。关讥在野重为阱，敢望公家不税廛。只欲昏昏睡晚晴，惊飞蝴蝶梦难成。凭谁弹取山禽去，厌听窗前聒聒声。冷矣微官已倦游，末哉斗食尚迟留。长裾懒向侯门曳，任尔儿童笑拙鸠。新来花鸭已能言，苍狗谁知又变迁。不觉书空成怪事，未应嗔甚笑蓝田。"}