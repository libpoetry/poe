{"id":"918645","title":"金缕曲 月夕赋道词，书毕，怆然有 感，再赋此","dynasty":"宋","author":"汪梦斗","text":"满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无馀蕴。却不是，诉贫病。宫庭花草坦幽径。想夜深，女墙还有，过来蟾影。千古词人伤情处，旧说石城形胜。又今说、断桥风韵。客里蝉娟都相似，只后朝、不见潮来信。且喜得，四边静。"}