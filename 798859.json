{"id":"798859","title":"木兰花慢 其三 断桥残雪","dynasty":"清","author":"杨玉衔","text":"煮羔羊美酒，销金帐，不知寒。忽晓色通帘，琼楼玉宇，妆点湖山。人閒。梅花消息，指西泠、香在有无间。重访段家故事，醉魂扶上雕鞍。琅玕。竹醉前湾。招鹢去，伴鸥还。看冰澌渐解，湖烟织半，峡水流三。凭阑。诗肩暗耸，怪吟髭、未老已先斑。沽酒人过断块，停鞭客叩禅关。"}