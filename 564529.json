{"id":"564529","title":"登毗卢阁","dynasty":"明","author":"孙承恩","text":"峻阁压巑岏，閒来一倚栏。飞甍悬袅袅，曲磴郁盘盘。海岳同标胜，羲娥互转丸。望穷孤鸟没，神爽朔风寒。似绝千寻上，真将万里看。波涛涌空翠，纬象宿檐端。披豁尘寰隔，攀缘佛界宽。慈云翔宝地，王气满长安。净理因超悟，玄心契妙观。诸天疑出现，一气俯瀰漫。自得冥濛趣，都忘陟降难。依稀见吴会，乡思欲飞翰。"}