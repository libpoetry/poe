{"id":"1062567","title":"送姜和父","dynasty":"宋","author":"谢逸","text":"掠眼年光洒飞雹，三载从游只如昨。似闻买船修水来，俄见呼童理归橐。酸寒自是临川尉，况值凶年群盗作。干戈陌上玩经史，金鼓声中挹杯杓。上官喑呜百吏怖，人皆唯唯君谔谔。此行作邑乱山中，安得校书天禄阁。归谒黄龙老比邱，乞取囊中万金药。吾体溃闷假双井，信信致之亦不恶。"}