{"id":"309690","title":"水龙吟·戊戌岁暮，初至星洲，郊行避雨山家，欣然有问舍之思，寄希颖","dynasty":"现代","author":"赵尊岳","text":"南溟千顷涛澜，举头颇见鱼龙迓。艟艨破雾，旌旗炫日，畦町盈野。侍我开颜，因君觅句，玉鞍初卸。正山芭深处，红桑灿烂，应休问，开还谢。云树重重似画。瞬银河九天争泻。山容绛沐，溪流绿涨，平添姚冶。梦破雏莺，倦回新茗，地宜结夏。许诛茆三径，篱边槛外，补蔷薇架。"}