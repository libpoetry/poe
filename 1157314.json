{"id":"1157314","title":"和微之诗二十三首 和栉沐寄道友","dynasty":"唐","author":"白居易","text":"栉沐事朝谒，中门初动关。盛服去尚早，假寐须臾间。钟声发东寺，夜色藏南山。停骖待五漏，人马同时闲。高星粲金粟，落月沈玉环。出门向关路，坦坦无阻艰。始出里北闬，稍转市西阛。晨烛照朝服，紫烂复朱殷。由来朝廷士，一入多不还。因循掷白日，积渐凋朱颜。青云已难致，碧落安能攀。但且知止足，尚可销忧患。"}