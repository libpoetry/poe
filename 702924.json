{"id":"702924","title":"读沈石友七虞诗感而和之七首","dynasty":"明","author":"谢元汴","text":"丁壮馀三户，惊闻粟米征。九州同贡赋，四海庆俞都。卜式宜边吏，弘羊信我徒。农桑生孝弟，敢曰力田粗。稽古井田迹，沟同列亩区。纷然成水火，论者局方隅。新莽徒多事，荆舒亦拗夫。何如带索叟，箕踞眠长株。忆早悬弧日，龙驹姚且都。稼陶成苦窳，泉布一糊涂。金策昭阳九，苍廌哂腐儒。试询彭泽里，今有柴桑无。铜柱铭奇烈，方方事挽刍。催科书上考，嫠媪泣中途。咸欲金如粟，未间裤倍襦。舟车纷载宝，弊吏贵藏污。一亭孤兀峙，有客冷焉癯。菽水礼书易，砚田坟壤墟。稀星悲在罶，止屋叹瞻乌。漆室贫人女，肠中百折纡。嗟来蒙袂者，半鬼半人殊。空下牛衣泪，勿言秧马租。少年轻贾谊，男子孰郇模。安得流民绘，丹青四野逋。春秋纪石鹢，穆子焚尪巫。市井虎蛟恣，山川鱼鹿枯。絙弦摧柱绝，柔辔引骖敷。数顷南山豆，谁为治秽芜。"}