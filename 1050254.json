{"id":"1050254","title":"谢胡丞寄锡泉十瓶","dynasty":"宋","author":"郭祥正","text":"怜我酷嗜茗，远分名山泉。兹山固多锡，泉味甘尤偏。幸遇佳客便，十缸附轻船。开缸漱清泠，不待同茗煎。想君民事休，时时造泉边。入碾龙凤碎，浮瓯乳花圆。一啜未能止，七杯誇玉川。两腋生清风，飞逐蓬莱仙。江心与谷帘，较之孰为妍。欲报吾子惠，仍思陆生贤。"}