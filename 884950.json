{"id":"884950","title":"玉女摇仙佩","dynasty":"宋","author":"朱雍","text":"灰飞嶰谷，佩解江干，庾岭寒轻梅瘦。水面吞蟾，山光暗斗。物色盈枝依旧。凭暖危阑久。有清香旖旎，却沾襟袖。赋情□、窥人艳冷，更是殷勤，忍重回首。谁知道，春归院落，缤纷雪飞鸳甃。须谢化机爱惜，碎璧铺酥，肯把飞英僝僽。念念瑶珂，乘飙烟浦，送别犹携纤手。馥郁盈芳酒。临妆罢、一点眉峰伤皱。又只恐、□收梦断，管凄风怨，晓催银漏。残金兽。参横月堕归时候。"}