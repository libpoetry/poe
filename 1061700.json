{"id":"1061700","title":"上毛运使","dynasty":"宋","author":"慕容彦逢","text":"人各有求心靡同，世路奔驰如捕风。我独不愿万户封，悁悁所愿识毛公。我公高才真国器，酝藉聪明天所秘。子师气格千里驹，广基文章一枝桂。学优入仕斯义荣，我公所至皆可称。来暮已歌廉叔度，去思还似谢吴兴。天心忧勤念方面，外台遴选皆英彦。我公所至绰有声，炯炯精金经百鍊。昨夜使星入斗牛，鹊声晓送传书邮。报言有诏下天阙，公按滨江十四州。审报已真惊且喜，入户不知摧屐齿。拜尘潘子行有缘，倒屣蔡公何敢拟。自嗟此诚今未通，何时垂翅附冥鸿。眉间黄色已可庆，襟怀不复叹秋蓬。公不见张华一赋致高位，阮瞻三言得清议。刻画无盐虽有心，滓秽太清徒自愧。朝廷言路方坦夷，比年汉诏下天墀。所念渊明方为米，会须平子为玄题。"}