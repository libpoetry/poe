{"id":"1109369","title":"莆田杂诗二十首","dynasty":"宋","author":"刘弇","text":"清樾陂陀外，春深四五家。丛祠下箫鼓，平楚暗桑麻。水国潜虬傲，天程去鸟赊。仙山仍在目，潇洒送生涯。梅雨催农镈，痴风泣海樯。鱼龙波浪阔，燕雀户庭凉。鳐柱春刳玉，蚝山夜凿霜。家园两痕泪，早晚促吾装。南北分双刹，公私限五塘。蚶祠开锁碎，蟹井幕荒凉。酒熟传红泛，抢珍异墨黄。飘零晋耆旧，冠剑几星霜。梅井经疏凿，如闻自昔人。玉奁深贮月，云乳暖藏春。桐叶谁新汲，葵芽好问津。端堪事杯酌，泠汰客襟尘。末丽娟娟妒，山丹灼灼姝。暖烟岩养璞，沉碧凤将雏。刀尺文章拙，巾㡚礼数迂。课成鸥鹭想，片梦落江湖。十里壶公庙，喧传像逼真。斧斤刳洞骨，风雨涩松鳞。气象乾坤豁，涵濡草木春。的应云闹处，藏得武陵人。鶗鴂青春晏，绕鼩白社骄。掠风雏燕翼，界雨晚虹腰。醥醁银床沥，葑茸紫涧苗。到家幸无苦，浦溆有回潮。饱闻何氏子，遗迹在仙山。节拥三清绛，龙骑九色班。曲屏明猿荟，哀玉走潺湲。好刷摩天翮，徂镳试一攀。香忆传岩号，龟曾得寺名。禽巢多越思，海错尽南烹。接食乌儿堕，漫冈犊子狞。正怜杯酒贱，醉叟日纵横。鹤唳归云急，龙移过雨腥。桂清飘月岫，槎老卧烟汀。洞失壶公旧，雩传妙应灵。不缘幽事隔，小复理篂箳。共乐超然构，跻攀一气边。苍茫云水国，清润李梅天。碎白淙崖瀑，孤青煮海烟。三神山自邈，何至苦求旃。蟏蛸当户缀，络纬拥莎吟。诗魄干霄上，棋魔搅海深。忘机一飞鸟，藏拙万黄金。昨有逃虚慰，支郎下北岑。直东无际海，万水自朝宗。沃日才分爝，浮天亦荡胸。吐吞何楚越，冗长到鱼龙。好在乘桴客，吾安议适从。远寺梢清梵，孤城咽晚笳。稻畦眠堮渌，榕径愕悬蛇。尊俎辉琮璧，诗书蛰镆铘。家家馀岁计，吉贝与蒸纱。当日山南寺，层楼插蔽亏。龙蛇缄柳笔，风雨舛唐碑。游浅云吞液，山稀海衬眉。杖藜支瘦鹤，白发茂林缁。功名惭鹗瞬，龟组困鸠佻。元结郎终漫，刘安隐孰招。客尘关簿领，生计负渔樵。赖足尊中物，时将块磊浇。傍海千塍稻，由来䆉稏蟠。异时更虐飓，中夕舞惊澜。竟使鱼鳖有，不堪蛙黾欢。嗟吾无急策，坐视汝凋残。荔子绡囊搐，蕉花玉糁骈。紫髯牵腰袅，绀■走婵娟。萧寺千家幕，兰盆七月天。壶公仙日月，乞汝送流年。三县圜扉阒，全闽道院传。夜涛悭梦寐，晡食厌腥膻。家塾儒风旧，牢盆利孔偏。尘埃如拂得，定作海乡仙。雨露萧茅浃，乾坤燕雀微。草莱鞭懒蛰，廊庙集横飞。今者诚何补，吾其孰与归。夜来天直北，剑魄绕星辉。"}