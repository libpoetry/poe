{"id":"559733","title":"终达堂为云南程照磨赋名恕歙人","dynasty":"明","author":"曹义","text":"灵椿既凋瘁，萱花复萎黄。哀哀孝子心，郁郁酸衷肠。旨甘叹莫致，音容讵能忘。蓼莪罢披阅，风木增凄凉。幽怀浩难写，终远名斯堂。时羞荐蘋藻，慇勤奉烝尝。九泉嗟永隔，三釜那能将。棺衾虽云备，俎豆亦馨香。葬祭礼无违，思慕情何长。饥乌号夜月，断猿啼夕阳。我亦念亲者，因之泪沾裳。"}