{"id":"621749","title":"秋日燕邸咏怀十诗各系以题 其五 云日","dynasty":"明","author":"郭之奇","text":"虚室有閒阶，云日相深浅。推棂受光浮，倚榻注景转。极兹瞬息情，节序互迎饯。默默感商飔，群动俱相勉。百草畏芳移，诸禽欣毛毨。我亦时物中，未为天地选。浮生欲三十，千虑难一展。樽酒与瓶粟，费世虽不腆。明明古今事，已让诸人践。盈卷积玄文，虚言何足办。屈伸大块间，如蚕方在茧。经纶不自繇，胸丝日几辫。"}