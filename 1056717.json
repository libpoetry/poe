{"id":"1056717","title":"代木工言","dynasty":"宋","author":"吕南公","text":"愿君勿斲木工手，请斲财户眼与心。时平力赡侈不彻，有见必欲相摹临。试言贱工目所击，窃窃富室清溪浔。偶来公府證讻讼，适见栋宇雄深沉。归损多赀换堂室，唯恐壮丽微差参。逡巡子弟到京国，新值器服夸如今。买真购法不议价，持还逞诧争歌吟。一家矜尚一乡慕，自此籍籍师奢淫。当时溪西鄙朴老，颇出厉语聊讥侵。为言人生倚衣食，繁手未必加淳音。百年荣落岂易保，身后志业须胜任。华榱不可孕金谷，盛服几许忘釜鬵。不见声容赫赫家，晚来衰谢无遗簪。乃公营求嗣孙毁，弓剑往往同芒针。人情护近不庇远，厉语一出争诟擒。况我孱微食技业，得不骪靡依馀阴。区区小材盖如此，天下谁与制尺寻。安得高梯切阊阖，上叩帝膝敷诚忱。尽取人间富财户，免使僭偪难?斟。工手何辜可毋斲，自然风定无惊林。"}