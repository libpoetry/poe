{"id":"841400","title":"读元张思廉玉笥集乐府","dynasty":"清末民国初","author":"曹家达","text":"张生运笔大如椽，矫如剑侠轻飞仙。僵熊奇鬼毕万态，一掷化龙飞上天。天高夜云碍出没，奇气欲发苦勃窣。狂龙怒吼不可忍，猛裂江云照秋月。秋月高高上界浮，罡风颢气俱清遒。阳乌下追夸父命，不周倒植共工头。玉笥集，难为派，黄河倒走天为隘。五百年来无此君，空山夜夜出光怪。"}