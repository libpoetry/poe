{"id":"181553","title":"王倅生辰·日驭驾轮入东尾","dynasty":"宋代","author":"郑刚中","text":"日驭驾轮入东尾，望后黑月将浃旬。惟时十月二十四，积庆高门生异人。霏霏霜华翦寒梢，天地严肃无妖氛，秘藏和气付贤者，粹然不受世俗法。观其玉润得嘉耦，义之正恐为前身。自从平步官职场，事业磊落难具陈。东阳古郡号富壤，寇火之后风俗贫。征财榷利日扰扰，藉公得与人为春。坐令七邑再生育，此德重大无比伦。吾闻造物甚昭爽，报以公寿当如椿。我公骨相已奇艾，道气日日生精神。他时雍容入廊庙，端以黄发为甫申。题舆虽此暂留滞，随分亦可酬佳辰。庭前香雾欲云起，可无一醉欢邦民。"}