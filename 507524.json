{"id":"507524","title":"昔年谣示七郡父老","dynasty":"明","author":"李昌祺","text":"昔年我来徵需重，尔有田园何暇种。今年我来民差好，诸般免却无烦恼。昔年逃夫今不追，昔年逋租今不陪。今年频赦昔年罪，昔年流移仍抚绥。白头父老来汝告，朝廷厚恩要补报。便应差徭莫欠粮，休赌钱钞勿为盗。勿为盗，休赌钱，男子务稼穑，女子治丝绵。俗皆淳美人晏然，我亦思如召伯贤。"}