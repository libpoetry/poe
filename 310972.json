{"id":"310972","title":"金缕曲·薄暝云翻墨","dynasty":"现代","author":"邓潜","text":"薄暝云翻墨。怪眉头惯将愁酿，与天同色。愁在阑干春尽处，满院杨花如雪。带一缕鹃魂飞越。香篆双烟原一气，拨炉灰怎没些儿热。灯蕊并，为谁结。姮娥自古圆还缺。况人生百年厮守，例须长别。不分游丝偏系命，辟谷仙缘未绝。也挨到黄梅时节。老说忘情情转重，算鸳鸯折散头都白。心上泪，暗凄咽。"}