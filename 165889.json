{"id":"165889","title":"郊居与八弟无斁读书","dynasty":"宋代","author":"晁补之","text":"坐狂得世捐，作官故不了。十年未弛负，半世不黔灶。居然颜玉雪，及是鬓蓬葆。碧山已焚鱼，白水初种稻。瓜区可深隐，圭窦便却埽。之子怀世资，行修名誉好。避人本愉恬，坐我亦枯槁。顷求田野处，政以城郭扰。常时啜仳别，幸尔晏言笑。如兰岂异臭，覆瓿本均好。不惩范釜尘，尚作韩编盗。斲轮元戒疾，纻絮非病少。莞尔劝之休，怡然守而嫪。翻思南迁久，秪幸北归早。三已令奚愠，四至卿诚巧。所欣颠木蘖，莫羡姣人了。同气靡间言，它人阙忠告。贫居无酒肉，穷巷有探讨。葵作饱蓬蓬，茗浇忧悄悄。长闲味更永，竞进念已剿。目鸿天苍苍，梦蝶日杲杲。蘅皋美新雨，藜杖邈高蹈。营斋直新径，创槛俯幽沼。架以我园檀，茨之子官草。优游聊卒岁，邂逅可同调。佩玉子终翔，菟裘我方老。囊中餐玉法，枥上追风骠。能知面不腼，未用心如搅。平生夔契慕，晚岁瞿聃妙。但欲入林深，子来应问道。"}