{"id":"1154033","title":"赋得白鸥歌送李伯康归使","dynasty":"唐","author":"卢纶","text":"积水深源，白鸥翻翻。倒影光素，于潭之间。衔鱼鱼落乱惊鸣，争扑莲丛莲叶倾。尔不见波中鸥鸟闲无营，何必汲汲劳其生。柳花冥濛大堤口，悠扬相和乍无有。轻随去浪杳不分，细舞清风亦何有。似君换得白鹅时，独凭阑干雪满池。今日还同看鸥鸟，如何羽翮复参差。复参差，海涛澜漫何由期。"}