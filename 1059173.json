{"id":"1059173","title":"题蒋彦回绯桃轩","dynasty":"宋","author":"邹浩","text":"何仙饥食王母桃，王母唤去瑶台高。怀中核乃长生种，付与东君谁适遭。蒋侯本是神仙族，扬州骑鹤飞游遨。回也不愚愚故道，不肯钓海连六鳌。变邓家田作蓝田，产玉成芝天所褒。柳将眼觑竟何睹，花着心觅空自劳。东风莫逆花柳外，洞然启尽扃鐍牢。铺张云霞驻迟日，暖红牵梦春陶陶。恍疑何仙只春是，衣绣还乡导旗旄。蒲萄浪兀弄明月，宁比倒着宫锦袍。从今结就千年实，食之工力逾圭刀。闻说扬州鹤知得，鼓翼已先鸣九皋。"}