{"id":"1202490","title":"木兰花慢 乾卦老阳之象","dynasty":"元","author":"王吉昌","text":"判乾元刚象，德纯贞，利元亨。运一气氤氲，施生品物，分布形成。调和四时简易，正始终、机动应经营。日月东西出没，总因元气流行。参罗列曜循环，晃寥廓，体轻清。尽变化无方，杳冥真造，内隐精诚。酝就命基性烛，混太虚、模样貌峥嵘。了了真空无碍，八纮挥斥难名。"}