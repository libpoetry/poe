{"id":"432347","title":"酬孙希侠四首","dynasty":"近现代","author":"杨寿杓","text":"英英奇气赤城霞，俯拾红尘五万花。情话故人绵夜雨，文章庶子爱春华。中年事业还丝竹，落日关河王鼓笳。一字横飞私署侠，书生今见鲁朱家。早年艺苑识君名，车笠偏逢十载盟。入夜孤灯话瀛海，腾霄双剑跃延平。百攻不破诗坛垒，一笑同尘酒国兵。词赋哀时无小补，江南愁绝庾兰成。江山涕泪近如何，携手新亭感慨多。世事翻云兼覆雨，人生对酒且当歌。齐梁文藻愁中尽，屈宋幽灵梦里过。贫贱论交须爱惜，黄金无处买烟波。风云气尽惜须眉，绝业名山未可知。香草美人如我意，薜萝山鬼诵君诗。灵旗相见恒王庙，蜡鼓惊传漂母祠。吾道已非全盛日，万方一概去何之。"}