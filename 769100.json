{"id":"769100","title":"雨霖铃·秋夜梧桐雨和徐太学今吾今吾示《雨霖铃》《新雁过妆楼》二调索和云是二十年前恒亲王邸中应教之作曾命女伶按拍歌之极谐梁邺风流至今可思因倚声和之水痕清浅犹作鸟爪伎俩所谓见猎心喜者耶","dynasty":"清","author":"黄之隽","text":"庭梧骚屑、近栏杆外，待赏秋月。谁知暮霭浓暗，西风酿就，黄昏凄绝。落响潇潇阵雨，任金井飘叶。但懊恨、衾冷无眠，坐剪灯花烬初灭。凌晨定把高枝截。怕淋漓、点滴心头咽。拚教且尽今夜，声肯向、耳根边歇。想到朝阳，翻受三更、五点磨折。惯撼醒、孤枕愁人，梦里晴时节。"}