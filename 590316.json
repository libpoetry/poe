{"id":"590316","title":"送陈仙湖司训擢陆梁教授","dynasty":"明","author":"张天赋","text":"云间陈学士，文铎振浏庠。诚实同司马，沉潜类紫阳。文章谈孔孟，治业究皇王。桃李春风蔼，门墙化日长。萍踪天作合，兰芷道符芳。联句诗盈卷，酣歌酒满觞。天曹俄锡命，泮水顿生光。乔擢扬文旆，颛敷教陆梁。羽林瞻轨范，武弁囿纲常。俎豆东风暖，蟠花挹露香。长城添锁钥，北塞惧干将。跨灶杨家学，乘龙韦谏章。凤麟呈彩瑞，星斗焕毫芒。去去跻华要，行行近故乡。登仙誇快活，衣锦喜辉煌。祖帐盈郊外，骤驹杂道傍。思君知后夜，愧我滞遐方。"}