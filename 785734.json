{"id":"785734","title":"感事三首 其一","dynasty":"清","author":"黄遵宪","text":"酌君以葡萄千斛之酒，赠君以玫瑰连理之花。饱君以波罗径尺之果，饮君以天竺小团之茶。处君以琉璃层累之屋，乘君以通幰四望之车。送君以金丝压袖之服，延君以锦幔围墙之家。红氍贴地灯耀壁，今夕大会来无遮。褰裳携手双双至，仙之人兮粉如麻。绣衣曳地过七尺，白羽覆髻腾三叉。襜褕乍解双臂袒，旁缀缨络中宝珈。细腰亭亭媚杨柳，窄靴簇簇团莲华。膳夫中庭献湩乳，乐人阶下鸣鼓笳。诸天人龙尽来集，来自天汉通银槎。衣裳阑斑语言杂，康乐和亲欢不哗。问我何为独不乐，侧身东望三咨嗟？"}