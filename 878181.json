{"id":"878181","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 寒机晓犹织","dynasty":"宋","author":"刘克庄","text":"婉彼小家女，终年乐事稀。忍寒惟业织，晓至尚闻机。漏听铜壶滴，梭随玉腕挥。只愁老姑促，忘送素娥归。甚矣献裘切，伤哉恤纬微。盈庭皆赐帛，何以补宵衣。"}