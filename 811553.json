{"id":"811553","title":"菩萨蛮四首","dynasty":"清","author":"史承谦","text":"参差人胜东风浅，芳柑携处春纤软。酒醒见残灯，绿窗寒不胜。三更帘外雨，犹是闻箫鼓。谁问闹峨儿，应怜初见时。才倾一盏黄花酒，泪痕已满双罗袖。怊怅画栏边，今番月又圆。花阴凉露下，依旧欢音假。绣被已装绵，孤眠只是寒。华年应悔成虚掷，愁痕嵌入眉痕碧。的的为相思，玉郎知不知。凉云真似画，翠盖离披也。未许作鸳鸯，秋来空断肠。媚霞轻映娇容睡，睡容娇映轻霞媚。窗袅半篝香，香篝半袅窗。应教谁唤醒，醒唤谁教应。孤梦忆人无，无人忆梦孤。"}