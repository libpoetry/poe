{"id":"922926","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其五","dynasty":"宋","author":"苏颂","text":"飞语初腾触细文，廷中交构更纷纭。纲条既甚秋荼密，枉直何由束矢分。御史皆称素长者，府徒半识故将军。却怜比户吴兴守，诟辱通宵不忍闻。"}