{"id":"1235454","title":"高荣禄筑南城别墅，苍松老柏，异花时果，蔚然成林。公与夫人乘小车，携二孙，来往其间。徵余赋，遂次杜公何将军山林十首云","dynasty":"元","author":"刘鹗","text":"村迥疑无路，堤平不复桥。暖风开芍药，细雨落凌霄。自得幽居趣，何烦隐者招？小车来往熟，乘兴不知遥。渐与红尘远，应便野兴清。绿杨閒放鹤，芳草坐闻莺。园果随时摘，畦蔬取意羹。青山时徙倚，如在画图行。田许群童种，粮堪一岁支。鸡豚同里社，鹅鸭自陂池。已分身终隐，何忧世莫知？急流中早退，宁遣叹纷披？接屋青青柳，当轩灼灼花。矮屏开锦绣，乔木舞龙蛇。深涧云堪煮，清宵月可赊。一时幽兴极，步屧过邻家。书帙携孙读，尊罍待客开。閒心云外鹤，高兴雪边梅。野老时相看，沙鸥亦复来。绝怜老松柏，清影荫莓苔。穿树通山色，浇畦汲井泉。鱼肥堪脍炙，蚕熟得丝绵。怪石粘枯藓，圆荷贴小钱。便令金北斗，宁换此山川？自从辞禁闼，不复梦含香。地僻尘机息，心清六月凉。烟霞供笑傲，琴鹤共行藏。所喜身长健，从教鬓发苍。百年半风雨，五世此台池。阴满蒲萄架，春浮木槿篱。持家还有妇，继志岂无儿？身外忧何事？惟教酒榼随。对客歌金缕，家儿爱庆云。茂陵须病渴，太守尚能文。云映山光近，烟开柳色分。无边閒富贵，馀子苦纷纷。宦海久无迹，风霜将奈何！起看天尺五，敢谓地无多。往事谁能忆？高情自可歌。年年当此日，载酒一相过。"}