{"id":"698344","title":"又赋伤心行","dynasty":"明","author":"凌义渠","text":"不尽幽明事，被跣向何门。花房急短梦，浅土渍新魂。赵姊神宜瘦，烟卿语爱温。如闻霜月里，楚楚出枫根。时乎聊复尔，命也奈今何。世局限南北，情才总弟哥。不那髯似戟，易我面如靴。去去从谁道，吾生倘俟河。春光未觉好，刻日又春残。眷爱莺寻梦，功名鱼上竿。过淮先颂橘，当户解锄兰。三复豆萁语，人情到髓寒。不记千声苦，思穿夜漏馀。空林叫月鬼，闷雨突群猪。险怪敲唇硬，孤清著眼疏。飞黄看不了，彳亍自蟾蜍。草昧凭谁立，随波也趁忙。骚人工李杜，经士寿王唐。句栉头颅秃，肤清气韵僵。寒郊并瘦岛，掩泪问时妆。齧齧去来休，何人忍自仇。爱深苦无饰，语至谅难柔。瞥泪衣痕楚，敲尘镜面羞。问伊千万苦，较似死离不。盼得三岁了，如今又几程。晓窗蓬鬓影，独夜剪刀声。冻指呵犹涩，枯煤剔复生。一编相对冷，难道肯无情。身因多病剧，辛苦看谁怜。雨闷孤蛩夜，炉青古壁前。泥他先引箸，强我更装绵。咽咽难寻省，留穷也觉便。亦欲斥幽愤，如何又拊膺。眼穿墙角日，心脆过年灯。露逼愁红懒，鸡寒苦叫仍。梦馀还耐忖，树底叶翻棱。病客肠疑拗，佳人命亦同。容华皆少女，忍泪自吴宫。吊月虫千口，占星鬼一丛。吞声未了案，无路嬲天公。问易应多两，吟诗恰几分。无过是左国，何处赘邱坟。戛齿真成我，问喉喜自君。让他频得手，绝意不论文。讦激原无用，时才愧老成。肠应驱百怪，眼自惜分明。蹙缩英雄气，丛残薄俗情。看卿真有法，何法遂为卿。弹指廿年事，离披梦几场。师心真少效，斗命亦荒唐。吾道悲鱼泔，家门祟雀饧。新丰自瘠土，何以巨鳞昂。俗哆工形似，名存骨亦香。只应署姓氏，端可废文章。历下琅琊在，盲编腐史长。茫茫千万载，但饮又何妨。那能逐日改，何物似情孤。霍玉冤多少，红儿貌有无。落花身后影，午梦晚春图。君看枝头泪，无心也渐枯。著眼皆如此，微茫信口吪。海风吹落日，怪鸟劫残窠。入地搜天遍，呵神骂鬼多。卜商诚有语，命也谓之何。"}