{"id":"1253127","title":"杂诗十一首并序 其一","dynasty":"元末明初","author":"张羽","text":"青阳萌始节，万物咸光昭。我亦动新怀，晞沐起晨朝。俯览手中镜，仰看枝上条。枯卉有再荣，华发行已焦。总角服遗训，老大望愈遥。不伤华发衰，但恐志业消。学成在永久，期之于后凋。右军怀逸民，向平悟《易》卦。如何不决去，皆云待婚嫁。区区儿女情，达士何足挂。我今履其境，此语叵深讶。嗟予丧乡土，旧业废耕稼。连蹇五九年，玄发忽已化。一女首甫笄，两男肩相亚。依依向父情，款款接言话。素怀归衡庐，顾此岂遑暇。寒鸡翼其雏，鸤鸠均上下。物性犹有然，人情谅难舍。何当携幼稚，尽室腾远驾。蜀严好沉冥，日食止百钱。卜筮人所轻，久之操弥坚。君子有所贵，乃不在当年。百世有知音，何必钟期然。子云太区区，誉之公侯间。卑哉益州牧，乃欲吏高贤。岂无王侯贵，敢见不敢言。斯道诚两得，永为后世传。此邦非吾土，寄迹聊在兹。旅食何所营，亦复假耘耔。玄夏苦霖潦，良苗奄离披。至今畎浍间，余波渺相围。行恐春泽盛，耕垦失其时。共虞斯人难，岂独念吾私。先师有遗言，耕也有时饥。且当竭所务，天道非我知。昔予居南山，乐有同心人。形迹不暂乖，栋宇复为邻。有酒更相呼，得粟还共分。时时榛曲中，相携采荆薪。两贤不相猜，所贵得其真。一朝各异路，隔涉吴与闽。拙宦失其宜，薄责恒苦辛。慈母抱沉忧，兴言涕盈巾。昨者访故庐，松竹稍或存。依依亲旧迹，戚戚感良辰。命驾欲相求，风波限通津。尚想古人交，俯仰愧此身。士有避世者，高居浙江源。王室方横溃，斯人独高鶱。抱琴倚衡门，清风拂朱弦。举世莫能屈，乃独诣任延。扫门惧为辱，尺牍情屡宣。道义有相激，权位非所先。周公下白屋，斯礼自古然。区区功曹檄，何足致高贤。生平颇爱酒，未尝自斟酌。一与佳宾遇，陶然不复却。虽得一醉欢，伤生莫自觉。况复多谬妄，空为俗所薄。静言思利己，一止良不恶。东邻有父老，顾我忽大噱。与子共秃翁，忍弃手中爵。酒为荣卫桢，多忧正相搏。呼儿漉新酿，且复共酬酢。醉罢各相恕，谁能责狂药。青青女贞树，霜霰不改柯。托根一失所，罹此霖潦多。高枝委为薪，落叶掩庭阿。弱柳对门植，秀色一何佳。物性固有常，变幻其奈何。伯鸾舂吴市，伉俪乃相之。布衣日操作，椎结无容辉。居贫敢忘敬，举案与眉齐。斯人亦何修，感彼糟糠妻。买臣躬负薪，室家请长辞。岂惟匹妇丑，君子谅有亏。周道兴闺房，衽席岂为微。所以冀缺耨，重耳任不疑。斯道久寂寞，捃摭为此诗。余生惮远役，旅寄百里余。自从去家来，岁月忽已除。绪晏人事迫，卷帙还故居。扬舻发东皋，挂席指西隅。且从家私务，暂与友生疏。渺渺遵溪渚，行行入吾庐。依依携童弱，蔼蔼会里闾。启扉玩东园，绿叶荣韭蔬。采之侑春酒，数酌忘饥劬。但苦遭潦荒，美秫无旧储。犹当望来稔，尊中长不虚。空名百岁后，此事非我须。抱拙衡门下，久矣忘鸣琴。凝尘翳其徽，弦绝调亦沉。时还置我膝，命酒聊自斟。高歌出金石，拂拭趣已深。酣来枕之卧，冥此千古心。吾亦忘吾形，何事待知音。"}