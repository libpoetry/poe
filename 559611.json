{"id":"559611","title":"五月四日奉邀贺父母同蒋四公小集文昌阁并循河观舟即事漫赋用谭孝廉壁间韵","dynasty":"明","author":"王应斗","text":"郊容抹雨酣新沐，摇曳华轩贲荒谷。榴花焰里鸟声红，蒲叶光中人影绿。入槛偏宜紫岫垂，芟荆且破黄冠俗。三径难容当道兰，双眸肯放遮窗竹。坐深铉尘落霏霏，风起松涛鸣谡谡。颇疑庭树杂笙竽，不觉村醪等醽醁。信步闲追仙鼎楼，摩崖细认金丹熟。但教尺武接逍遥，犹胜风尘苦徵逐。忽焉飞艇集河于，旋取芳尊临水曲。两岸惊传有道舟，千凫竞绕王乔屋。翩翩鼍鼓沸中流，片片蝥弧夺心目。有时游戏决雌雄，亦复铙歌佐丝肉。茂宰风流不自持，夕阳倒景欢未足。就中雅尉更多情，胜赏又期明日续。指点舟师莫浪移，停桡稳傍芦花宿。"}