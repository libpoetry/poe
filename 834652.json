{"id":"834652","title":"锁窗寒 蔷薇，拟清真","dynasty":"清末民国初","author":"姚华","text":"暗里春归，犹留后约，晚芳朝露。明窗未敞，爱早客来挥麈。展胭脂房栊画屏，楝风几日晴无雨。正水晶换箔，波纹吹动，淡香初吐。微度。浓阴处。讶似自兰畦，过从药圃。单衣试酒，此际何人尊俎。尚糅春入盏如人，小红秀色眉更妩。趁光阴郑重，今番待作牵衣语。"}