{"id":"700331","title":"饮酒三首 其一","dynasty":"明","author":"顾清","text":"忧来无端际，雨雪仍雾昏。家人馈我食，有酒忽盈尊。此物本非恶，此时情更欣。一举不计觞，颓然成暝醺。生材古云难，长养良亦勤。夭夭中林植，几时到干云。一朝困野火，谁念空我园。弃置莫与置，沈思空烦冤。已矣当告谁，悲哉无复论。烈火玉不变，冲波山不迁。人生亦何易，俛首就拘挛。昔称朝阳凤，今为腐鼠鸢。所丧知几何，所希尚茫然。愁来不能饮，举觞酹苍天。王业思传后，蒸黎固无愆。愿生岂弟人，为时长才贤。生世苦不永，远期惟百龄。势位亦奚须，要以吾志行。志意苟不立，区区复谁营。蠖屈礼舆皂，熊蹲视冠缨。陪侧有傔从，方间有灵明。氓也各有心，此理予所懵。问之谅未可，酒到且复倾。"}