{"id":"433631","title":"鹧鸪天  子苾逝世忽近期年为刊遗词怆然成咏二首","dynasty":"近现代","author":"程千帆","text":"衾凤钗鸾尚宛然，眼波鬟浪久成烟，文章知己千秋愿，患难夫妻四十年。哀窈窕，忆缠绵，几番幽梦续欢缘，相思已是无肠断，夜夜青山响杜鹃。燕子辞巢又一年，东湖依旧柳烘烟，春风重到衡门下，人自单栖月自圆。红缓带，绿题笺，深恩薄怨总相怜，难偿憔悴梅边泪，永抱遗编泣断弦。"}