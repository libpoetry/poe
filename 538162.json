{"id":"538162","title":"雪中寄张职方庄","dynasty":"明","author":"王世贞","text":"飞雪满天地，北风吹向人。遥怜戴逵宅，独命吕安轮。白眼狂相对，青山计未贫。肉丝移小部，角抵出西秦。猎骑捎生晚，胡姬斗酿新。鸟分瑶管弄，花压酒杯巡。客自呼投辖，君能问漉巾。坐明空里色，醉与性中真。大陆抟元气，长歌动有神。莫愁归路失，灯火辨城闉。"}