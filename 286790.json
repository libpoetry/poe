{"id":"286790","title":"哀哉吟·哀哉复哀哉","dynasty":"现代","author":"唐鼎元","text":"哀哉复哀哉，恸哭复恸哭。斯人独何心，求祸而辞福。昔许矫矫韩淮阴，今乃甘与嚣述伦。嚣述幸遇汉光武，其存其亡无足论。今世何世日何日，义轩冑裔哀同沦。祸机迅疾迫眉睫，岂容犹豫复沉吟。狂寇全力集三晋，燕齐一路最脆嫩。捣虚只须一万军，长驱津沽定告胜。并州健儿亦勇锐，回戈逐北破竹劲。李郭勋名谁可及，戡定朔方函夏靖。虚拥重兵失大计，刘繇坐亡堪齿冷。泱泱三齐大国风。田单以后无英雄。战士十万貔虎勇，不用乃与无时同。自守之虏无不灭，转眼看汝悲途穷。"}