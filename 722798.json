{"id":"722798","title":"一丛花 东村观海棠","dynasty":"明末清初","author":"梁清标","text":"垂杨东去径逶迤。村口绿烟迷。高楼昼闭春风暖，海棠映、丽日迟迟。枝弄莺簧，香翻蝶粉，妃子睡醒时。艳阳天是看花期。谁解惜芳菲。东君付与闲人管，欢场里、肯蹙双眉。有酒重斟，一鞭残照，鸦乱草桥西。白团似月复如霜。点缀倩红妆。芳心一寸经营遍，平写出、半面秋光。毫涴唇脂，墨沾衫绣，展向小晴窗。草花历乱暗飞香。绮翼太猖狂。肯教弃掷西风后，任出入、怀袖何妨。蝶粉存无，蜂黄退否，此际耐思量。"}