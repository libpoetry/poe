{"id":"748239","title":"苦旱行","dynasty":"清","author":"苏佩","text":"火云赤日蒸虫虫，终朝兀坐红炉中。煅不熟兮炼不死，头颅铁硬心胆雄。我欲翻身入水府，援枹椎破龙宫鼓。蛟鼍无数横空江，胡为不助天公雨。中田苗槁心忉忉，到处山村勤桔槔。面皮漆黑背皮脱，朱门谁悯农夫劳。雩坛纷纷竞禳祀，禁止腥臊私上市。腐儒穷年咬菜根，官家破戒盘登鲤。石田未获愁催租，优诏前年曾免逋。我家有租赦不到，仓箱空乏啼妻孥。埋头祇知守章句，朝不能保遑计暮。空教经籍填心胸，生涯一样书中蠹。自古恒心惟士能，凶荒恐与前相仍。此日沛然甘雨下，此时立看新谷登。洁白荷花绕水阁，漫召宾僚恣欢乐。无事当先天下忧，十万苍生命寄托。"}