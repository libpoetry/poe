{"id":"130355","title":"用王深造韵观射寄呈吴门吴侍郎","dynasty":"宋代","author":"方岳","text":"吴苑云酣歌舞地，平时灞上真儿戏。府公槌鼓入辕门，盘马弯弓士增气。玉虬夜吼双宝刀，晓霜冷透宫花袍。君王有意敌天骄，霹雳劲统吾与操。满月犹嫌无腕力，三军鸣金齐破的。莫将电镞惊飞翼，请射檄书青草砾。参旗井钺光相摩，帐前万叠轰灵鼍。呼韩要通作编户，勿遣喘从榆塞过。雁沙枯叶改凯歌，安得壮士翻银河。三边农桑俱偃武，将军懒射南山虎。不须土训喻远人，天地中间悉臣主。文章四海吴状元，那肯军装遽如许。"}