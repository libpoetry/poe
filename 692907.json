{"id":"692907","title":"送耿良弼","dynasty":"明","author":"杨爵","text":"与子交游不计年，吴山当日杏花天。官贫消息几年绝，忽喜音书到卧边。七载幽窗与世忘，故人感激意偏长。圣明未肯杀忠直，早晚吾将归故乡。蝴蝶梦中五十年，将身但合老林泉。冥行走入深坑里，空负良朋意戚然。千里风尘到帝乡，悬悬念我我心伤。乔陵安得还相遇，共醉桃花流水旁。"}