{"id":"1106092","title":"次韵酬宋中散二首","dynasty":"宋","author":"王安石","text":"初见彤庭赐履双，便参东阁寄南邦。时闻正论除疑网，每读高辞折慢幢。陈迹欲寻无复日，旧恩思报有如江。风流今见佳公子，投老心旌一片降。超然京洛谅难双，处在家庭誉在邦。道义门中窥户牖，风骚坛上见麾幢。素书款款谁怜杜，彩笔遒遒独胜江。信美贤公有才子，笃诚真复类尨降。"}