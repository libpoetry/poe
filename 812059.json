{"id":"812059","title":"依夕","dynasty":"清","author":"孙原湘","text":"月波裁剪作轻绡，著向风前水漾摇。谢女襟情原雪澹，萧郎踪迹比天遥。曾劳花胜同同结，枉盼瓜期昔昔邀。输与鬓师偏逼近，豪犀亲见拨云翘。一钩黄月最多情，斜影惊眉喜气生。出浴衣香如昨日，断肠书约是初更。偷窥竹径原微掩，惊避花丛却缓行。踪迹自疏心自密，玉环须认隔帘声。"}