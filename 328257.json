{"id":"328257","title":"水调歌头·题翁子霞梅花书屋图","dynasty":"清代","author":"曹尔堪","text":"风日江村好，绕屋有梅花。闲来倚阁高望、山尽吐平沙。千尺乔松盘屈，三径柴门静掩，人道是仙家。幽涧历冰雪，偏照影横斜。红药院，紫薇省，漫矜夸。黄粱唤起痴梦、领受此烟霞。且办隐囊沙帽，健在棕鞋箬笠。闲试六班茶。坐卧暗香里。一笑读南华。"}