{"id":"905206","title":"贺吴守被召","dynasty":"宋","author":"李吕","text":"吴公骨秀如天人，胸襟落落皆经纶。少年固已富家学，筮仕聊称梅子真。挽弓驰马特馀事，智勇未减飞将军。向者长汀初拥节，寇攘聚集惊乡村。谁知抚定有长策，不戮一夫令自新。稚耋欢呼弛兵革，至今妥贴无叛民。移帅赣川尤镇静，宿奸褫魄胥崩奔。往年群盗号渊薮，一旦荒垄安锄耘。钱流地上非横索，铃斋坐啸生阳春。践更盘错威望著，素秉公廉政有神。贪吏望风争解去，冤民在处皆获伸。还家坐席曾未煖，迅召连催已在门。或人未免巧求誉，我公特立天下闻。厥今器识兼文武，倒指谁欤当此举。江淮百万屯边兵，转输馈饷倾吴楚。中原荆棘今几年，师老不试漫貔虎。陛下翻然采舆论，天意可见公宜处。裴度指日平蔡州，充国先零岂难取。唾手燕云会有时，伫看大将建旗鼓。勒功异域鄙班超，归佐熙朝作申甫。"}