{"id":"772739","title":"涉大甲溪","dynasty":"清","author":"朱景英","text":"重巘薄巨溟，溪流赴其壑。建瓴势敢当，一泻不馀勺。何年掷山骨，弥望铺磥硌。迅湍日舂撞，涩滑勿容踱。跨埼绝杠梁，悬絙失杙椓。当逵际兹险，徒御困各各。赖有蛮蜑群，顶踵力翘跃。逆掠雪捲涛，敧转飙回萚。踰晷达前崖，神志犹错愕。咄哉大川涉，平生矢无怍。履坦幽人贞，安居达者乐。曷弗下泽乘，少游语如昨。所以马文渊，头白武溪恶。"}