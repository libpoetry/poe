{"id":"1222872","title":"秋泉德生仲章梅叔章周仪之皆次余韵题庐山图再次韵以谢","dynasty":"元","author":"袁桷","text":"海郡列戍连沙洲，榆柳插戟摇清秋。拟从京国洗氛瘴，黄尘复作烟花浮。西山紫翠不可望，但讶积雪如明鸥。爱君寒斋之画幅，潇洒不写人间愁。胸中丘壑我岂少，奈此磊嵬难为收。宣城诗法挺二妙，炯若玉瓒盛黄流。永兴天机爱神俊，碧眼一顾群无留。千年周子古风月，衮衮亦散空中沤。乾坤无言混沌凿，颇怪我辈劳镌搜。沈冥天台老仙伯，清坐自与庐山酬。天青无人月色古，缥缈五老疑骈头。功名营身旋蚁磨，刍豢得意崇糟丘。何当相从老其下，酿酒一醉黄金舟。"}