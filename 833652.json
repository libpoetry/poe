{"id":"833652","title":"塞垣春 其二 内兄云到真定依电闻，至今杳然，度已到京矣。炎景流金，娇女可念，倚此寄之","dynasty":"清末民国初","author":"樊增祥","text":"细马轻车稳。玉女电、无凭准。浮瓜绿井，买茶茅店，刚遇炎景。料黄尘、芳汗濡斜领。月映水，滹沱暝。陇头人、空延伫，懒鸿不寄书锦。归见倚门人，临风笑、兄弟争问。执手认离颜，减红蕙风韵。算三年、灞柳牵系，还家又、藕花生辰近。我屋北池北，白鸥烦问讯。"}