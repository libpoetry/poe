{"id":"522372","title":"读天游集 其二","dynasty":"明","author":"顾清","text":"文僖尹西洛，宾幕皆鸿儒。希踪郭延卿，野服临其居。荒僻少过从，未见诸公如。菲然具杯案，班荆叙欢娱。日昳群吏集，麾盖满庭除。公等皆何官，骑从尔云都。盘飧靡加味，体貌不殊初。谈咏西山暮，出门送登车。诸公恍自失，累日增叹吁。襟怀有如此，声利岂能驱。下视望尘子，飞龙翔太虚。"}