{"id":"1114655","title":"再和","dynasty":"宋","author":"李彭","text":"清朝画省得名郎，嚼麝高谈百和香。水镜欣传佳吏部，更须端委侍岩廊。仇池仙伯烟霄外，妙出湖州写墨裙。昼永虚斋风动壁，枝枝叶叶欲生云。刘侯白发续群经，原夜怜渠不少停。赍恨沈王今已矣，那知为电复为霆。圭璋挺特晁夫子，家法文章万代垂。却袖当年医国手，磨铅起例只营私。且复持觞歌莫愁，点衣柳絮晚悠悠。要知境静自心远，不是年衰成语偷。平生爱花被花恼，况复杂花川上明。剑外参谋诗满眼，乞灵何必锦官城。"}