{"id":"1222611","title":"怀黄县丞时避乱寓华盖山","dynasty":"元","author":"吴澄","text":"丞君丞君天一所，十日不共床头语。粤从天纪涣散来，大半英雄化儿女。举世张颐啖粪壤，君独吐之不肯茹。举世眯目蒙埃尘，君独去之不肯处。大鹏垂翅何人怜，神龙失水痴獭侮。当道林林立虎豺，深山处处多蛇鼠。不堪啸聚没复出，近来眠食闻几阻。奔逃无间天阴晴，腹背浴汗头沐雨。心如清水到底洁，身寄白云深处住。伯夷叔齐上追踪，浮丘王乔与为侣。洞岩殷殷生风雷，仙馆沈沈锁烟雾。山蔬可羹买米炊，何须更学农与圃。有儿读书绍家风，有客清谈忘世务。我自远来亦云乐，寻又别去徒延伫。二亲定省不可旷，安得终岁矻矻万仞冈头论今古。"}