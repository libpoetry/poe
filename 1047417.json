{"id":"1047417","title":"读郦生传","dynasty":"宋","author":"沈辽","text":"秦人被涂炭，郦生自清狂。暴吏不得加，高怀信旁洋。山东赤龙长，兴啸取功名。冯轼下全齐，其身先就烹。古人不轻死，何尝贵其生。顾已有所造，二途皆一征。有谁怜是翁，欲以身徇荣。未卒杯酒乐，苍茫祸来婴。所怀奄不救，焉如监门清。乃知谬厝置，视世已皆轻。死者良可叹，世俗方营营。至仁吾所师，但欲穷山耕。"}