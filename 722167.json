{"id":"722167","title":"八月初八夕咏月","dynasty":"明末清初","author":"屈大均","text":"蛾眉今夕夜光成，未到中秋镜半明。花逐露华香共落，酒和云汉影同倾。玉娥弓向天狼彀，珠母胎从顾兔生。稍待团圆还与赏，抽毫更写仲宣情。片霞斜映绛河妍，一半秋光死魄边。心似玉钩犹自曲，影同纨扇更谁圆。瑶台未合雌雄镜，锦瑟休张五十弦。寒露欲来衣待寄，离情悽断绿尊前。"}