{"id":"840806","title":"十八滩","dynasty":"清末民国初","author":"金武祥","text":"忆昨泊舟地，城犹名万安。众艇忽戒严，为过十八滩。章贡此合流，一束惊奔湍。大石踞江面，似欲相遮拦。小石砺锋刃，波底排巑岏。深潭讶莫测，下有蛟龙蟠。捩舵石罅中，手刺群篙攒。迟速倘失势，倏忽性命拌。滩师偶绝叫，心胆犹为寒。篷窗客愁坐，叹息行路难。当年赵清献，疏凿力已殚。安得五丁役，尽铲乱石顽。中流无搏击，一泻江河宽。半日过一滩，一滩数惊喘。况有十八滩，滩滩尽奇险。如入八阵图，重围竟难免。如上九折坡，羊肠屡旋转。小溜与大溜，莫辨水深浅。更有天柱滩，危途尤黯惨。水与石相搏，终日声震撼。闻响气先夺，并力口齐喊。进寸退已咫，百夫竞牵挽。纡回大不快，推篷且旷览。风静鹭莺间，沿滩飞点点。"}