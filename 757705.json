{"id":"757705","title":"凤凰台上忆吹箫 题唐陶山刺史鬓丝禅榻图","dynasty":"清","author":"归懋仪","text":"一片灵机，三生慧业，竹炉烟袅微茫。柳外残红数点，飞上禅床。大好文章经济，多半寄、茶韵花香。放衙早，避它热恼，乐此清凉。江乡太湖飘渺，喜官还似佛，鬓为民苍。更手植、夭桃万树，管领春光。燕寝风恬昼静，蒲团坐、心孕清香。听松下，沸泉细谱宫商。"}