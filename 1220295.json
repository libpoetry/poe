{"id":"1220295","title":"送吾安之令渤海县","dynasty":"元","author":"吴当","text":"奉诏出高阙，驱车向长河。长河正奔崩，大野仍横戈。宵衣动深忧，频岁秋无禾。今君宰渤海，敷政当如何。上以畅皇惠，下以拯民疴。清宫执道要，直气排洄波。东郊散壶榼，月户鸣机梭。境内鸡犬静，垄头牛马多。游人若云环，窭室皆春和。遄归赞天纬，报最无蹉跎。"}