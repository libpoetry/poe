{"id":"466681","title":"清远行吟草 赠陈新雄教授","dynasty":"当代","author":"何永沂","text":"仙山不患作人师，弟子高材盛一时。难得同游聆雅论，酒诗人格见风姿。诗友曾传有烈哥，港中名士已无多。纸上苍生圆旧梦，清宵同赏丽君歌。人世几回泛碧天，能诗书记自翩翩。抛开案牍知何乐，道是豪吟壮史篇。诗舟兴逸醉飞霞，俯向北江掬绿花。指爪偶留苏学士，南流一水接天涯。临流背树阅沧桑，山雨欲来风满堂。惭愧何郎三度过，尘心依旧负清江。当年一劫事堪伤，古乐悠悠驻夕阳。看儒释道排排坐，共处随人话短长。飞霞睡熟蔽苍松，观日亭高唱大风。最是多情山雨至，北江无语自迷蒙。山径铺苔小露晶，谁教荷树素花迎。待阳得雨君休笑，尽兴何须问晦晴。"}