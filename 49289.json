{"id":"49289","title":"古朴树歌","dynasty":"明代","author":"张羽","text":"山前古木不知年，婆娑黛色上参天。霜柯反足斗龙虎，偃盖倒影鸣蜩蝉。绿叶参差有生意，中间孔穴萃虫蚁。上枝杳杳横苍云，下根落落穿厚地。树傍古庙祀土神，人来酹酒浇树根。但愿神灵长血食，树木与人终古存。村中老人长孙子，自言此树多年纪。忆作儿童上树时，今见根柯已如此。曾经丧乱见太平，几遇斧斤还不死。山僧爱此来诛茅，盘郁苍翠当檐拗。待余六月携床至，卧听南风鸣海涛。"}