{"id":"1129316","title":"偈颂二十一首","dynasty":"宋","author":"释坚璧","text":"日月如弹丸，顽心似坚石。坚石不可融，弹丸易跳掷。始见踏青行，相将年又极。谁将后夜霜，换我双鬓黑。有个不老方，诸人识不识。晷运推移，日南长至。一夜东海乌龟，吞却南山鳖鼻。大用全提作者知，烁迦眼活电光迟。大悲院里翻身处，临济甘为小厮儿。今朝六月中，嘉田雨沾足。山房冷似冰，千山拥寒玉。祖意不西来，法身无展缩。水上挂灯毬，镇州出萝卜。三盏不沾唇，百味皆具足。寰中独照万机息，壸外分权六国清。四海晏然王化里，不须当道话升平。释迦悭，迦叶富。欺负乎人，誇张莽卤。五天不纳到支那，塞壑填沟无避处。无避处，不遮护，汲兴相逢，如涂毒鼓。直须亲切一回来，莫似邯郸学唐步。玉象吞狮子，泥牛上绣鞍。御楼观射猎，不是刈茆田。仲冬严寒，一阳长至。佛祖有机关，俱落第二义。岂不见沩山寂子与香严，未免将泥土里洗。园林宿雨不胜清，岩谷舂撞万杵鸣。个里豁开千圣眼，不闲弓矢贺升平。皓月当空，寒江不动。万里清光，曾非别共。蚌孕珠而无从，兔怀胎而非种。万别千差，波腾海涌。卷舒只在一毫端，不用浑家生奉重。十日梅天晓未晴，千岩俱作偃溪声。直饶透出威音外，犹较曹山半月程。及时阳燄欲烧空，中有清凉一径通。众苦不来寒暑尽，铁昆崙卧水晶宫。空手把锄头，步行骑水牛。凭兹陪睿算，垂拱亿千秋。法法不隐藏，古今常独露。槐影转清阴，风催岩下雨。厨库对僧堂，灯笼挂露柱。只有一处最誵讹，半夜泥蛇吞石虎。树凋叶落，体露金风。尧眉八字，舜目重瞳。机如掣电者，难寻踪迹。口似磉盘者，蓦地相逢。翻地揭天休作解，新罗元在海门东。木人夜半穿靴，难寻踪迹。石女天明不露，谁辨亲疏。枯木上一点春回，古渡头千寻寒雪。同门出入不来还忆渠，同气相求回来劫无说。金叶银茎报有秋，明珠万斛堂中收。自从一饱家田饭，不用埋头向外求。沤澄巨浸无踪迹，月转层峦显大功。刹海毫芒无欠剩，空山和月撼松风。阴极俄惊一线回，石人岭上笑咍咍。摧残枯木非枯木，今日花从冷处开。相随步步见还难，墨刷骅骝锦绣鞍。一夜遍行南赡部，天明依旧立江干。"}