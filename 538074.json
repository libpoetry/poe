{"id":"538074","title":"送刘侍御清阅三吴军籍","dynasty":"明","author":"王世贞","text":"六月军书下，三吴宪节悬。日华浮组练，霜色护楼船。一使兼文武，孤忠失后先。海潮犀弩避，郡国虎符传。自昔东南地，曾分阃制权。挂帆当使马，耨火置屯田。将帅诛求里，逃亡涕泪前。刍粮还旧日，调发任他年。赤籍虚难满，苍生实可怜。萧条石壕吏，悽恻采微篇。闾井眉须察，兵戈骨未全。不堪家国计，为尔重悽然。"}