{"id":"689897","title":"西苑宫词二十四首有序","dynasty":"明","author":"张元凯","text":"肃将上帝祀明堂，宝鼎昭回日月光。九献不须歌旧曲，词臣昨已撰芝房。秋殿清斋正受釐，迎和门外立诸姬。大官不进麒麟脯，御馔唯供五色芝。陈词瘗玉奏钧天，西苑宫墙近籍田。水旱恐烦祠后土，未央深处好祈年。宫女如花满道场，时闻杂佩响琳琅。玉龙蟠钏擎仙表，金凤钩鞋踏斗罡。凤阁传呼鱼钥开，中官赍捧御题来。直庐夜照青藜火，银笔如椽彻晓裁。方岳分符百道飞，四时禋类万灵归。休徵勒石盈青壁，瑞应成图进紫微。一株沉水万金装，篆刻蛟龙缕凤凰。工巧敢言歆上帝，精诚唯许格君王。夕烽千里照甘泉，一纸降魔敕已传。急遣六丁乘羽驾，火轮金甲净幽燕。灵药金壶百和珍，仙家玉液字长春。朱衣擎出高玄殿，先赐分宜白发臣。宝箓金签灿几筵，子云正是草玄年。石渠天禄如林士，同校宣和道藏编。千云裘拥五雷冠，祈雪霄开太乙坛。符鹤未回金阙静，烛龙犹照玉宸寒。金壶漏水响丁丁，直宿宫娥坐月明。潜听象床龙睡稳，玉阶低演步虚声。通天台上接三台，景命重临清醮开。拜舞不同郊社礼，科仪一一圣人裁。香台紫气蔼晴空，灵贶神休集圣躬。垂拱万年如一日，礼臣何必议青宫。内宫新制玉清符，独赐亲臣道允孚。何事官家频顾问，宰公冠上戴曾无。真人方术鬼神愁，出入金銮驾玉虬。济北少翁曾赐爵，胶东栾大已封侯。金符宝笈护云英，鸾鹤衔将入上清。拜受玉霄龙凤简，元阳象一字分明。圣朝臣庶洽垂裳，恸哭非时秖自伤。竟日天威无霁色，容城年少有封章。仙真异迹岂无因，海岳灵区合有人。夜殿焚香亲制草，诘朝分遣内台臣。蓬莱方丈可梯航，勾漏丹砂近寄将。昨铸银山高几许，试持玉尺殿中量。瑞气祥云薄海滨，远藩齐献百千春。进来白鹿高于马，驯扰金阶不畏人。颂美扬休锦绣香，柘黄新帕盖青箱。内中书法人间别，寿字能兼数字长。君王常在集灵台，正殿葳蕤锁翠苔。纵是明良不相见，虞廷庶事转康哉。方士如云泛海槎，采真元不为丹砂。万金炼就壶中药，愁杀仙人萼绿华。"}