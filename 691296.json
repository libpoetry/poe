{"id":"691296","title":"耆英会","dynasty":"明","author":"李廷美","text":"四人三百一十岁，昔日同年今日会。少宰堂中张绮筵，风光迥出尘埃外。两两歌童宫样妆，明眸皓齿声相配。美酒香茶雨露清，奇花异卉烟霞蔼。座中有客称病夫，阔论高谈恣忘愧。醉来环坐空庭中，碧天为幕云为盖。侍童初进玉脂酥，宰夫复荐金鳞脍。共言游乐终此宵，莫向樽前嗟老大。君不见裴度投老归东都，堂开绿野名犹在。又不见疏广还家乐赐金，只忧孙子生骄怠。何如留此方寸田，不种桑麻惟种艾。四人三百一十岁，相知始为鹿鸣会。后来仕路各飞腾，半在朝中半江外。金犀横带谢与王，事业功名两相配。龚潘白首尚为郎，胸襟洒落春云蔼。伟哉英达四老成，用舍行藏总无愧。会中同游更五人，惟我庸愚荷遮盖。朅来宴会少宰堂，百味珍羞杂莼脍。酒行随量坐序年，不偏致身官小大。古选新诗首首赓，清风明月时时在。圣恩如海长自深，归来岂为宦成怠。祗今居处贵养心，箧中那用三年艾。"}