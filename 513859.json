{"id":"513859","title":"怀贤诗二章 其二 工部尚书周文襄公","dynasty":"明","author":"程敏政","text":"周公起江右，历官大司空。文章夙有志，尝叩蓬莱宫。愿藉九天宠，致身列宿中。刑曹得良誉，藩辅无全功。南畿与西浙，国赋忧难充。主上屡顾之，政柄付此公。肩舆行列郡，活计归深衷。仓囷日委积，货布时通融。出纳有盈缩，岁事无丰凶。坐令数千里，民力不告穷。纷纷两京道，续续舟车通。邻封借羡馀，边檄分陈红。东南二十年，一老如帡幪。云胡事弗偶，谗起惊宸聪。公归浩难期，民惠嗟无终。所在貌公容，如奉家主翁。我生已迟暮，素仰先达风。兹来识民隐，非独暵涝螽。文法岂不密，治效将无同。公名当益显，日与江流东。"}