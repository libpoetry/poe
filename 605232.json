{"id":"605232","title":"夏四月九日社集李将军园亭得栖字二十四韵","dynasty":"明","author":"张萱","text":"朱明启律草初齐，翠甸寻芳酒并携。鞭影入林金镫侧，香尘满道紫骝嘶。芹芽绿转溶溶水，蕙叶晴披曲曲堤。佛日已随春日去，慈云长傍野云低。乐游剩有濠间想，往事应悲李下蹊。寂寞名园惟蔀屋，諠嚣岐路阅轮蹄。居人共说施行马，野燐曾惊照鼓鼙。荒沼久虚蛙一部，空梁犹有燕双栖。未闻华表丁为鹤，祇见桑颠午报鸡。飐飐麦秋飞蛱蝶，垂垂槐露噪螗?。明霞忽散天边绮，綵笔谁书叶上题。象纬上千璇极北，轩车长骛玉沟西。但能身健尊常满，莫问花迟鸟不啼。昼喜文明辰在璧，名兼吏隐客联奎。螭头雄视文中虎，麟角光摇纸尾鹥。度曲笑翻红芍药，分枰争赌墨狻猊。且将岁月随萍梗，肯信圭璋杂甑窐。白堕止堪浇磊磈，黄封休倩洗污泥。积薪且莫嗟疲戟，媚灶宁知学病畦。满座尽投青玉案，拦街遥唱白铜鞮。生憎变响鸮争椹，怪底移封蚁上梨。尘世总怜身是梦，豪华何用气如霓。看山正喜同拄笏，把臂还须再杖藜。千载风流原我辈，一时公事付痴儿。"}