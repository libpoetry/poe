{"id":"1109423","title":"安成道中作六首","dynasty":"宋","author":"刘弇","text":"故家楚尾邻三湘，粗有晴地麻与桑，利机未判身轻尝。生涯寄将一叶上，归钓赪尾秋沧浪。翠筱娟娟栖暗芳，半隐半见谁门墙，分曹戏儿嶷雁行。今我垂垂老境逼，竹马鸠车怜汝狂。波面掷鳞银作刀，波里陟釐纷暗□，清秋驶艑吴儿操。会待长风十万里，跃入云海翻惊涛。愚智纷纷同一朽，剪断愁根莫如酒，谁是瓢赍不离手。但令秋秫登我场，不应它日羞牛后。新里当南义枥北，一水中飞抹山帛，吴歈楚俚愁狂客。十年仍作?嵼游，羞拾灵蓍问通塞。酸然软雨吹空濛，忽挂万丈横霄虹，阴晴回互倏翕中。由来天意不可测，惜哉庶物终鞠穷。"}