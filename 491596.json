{"id":"491596","title":"巢云歌为张彦升赋","dynasty":"明","author":"刘崧","text":"君从匡庐来，啸歌白云乡。白云千叠可揽结，九江秀色何苍苍。云之来兮茫洋，云之去兮不可以将，触石而起随风飘扬。问君结巢向何许，洞门遥架三石梁。薜荔为藉兰为房，明月为佩青霓裳，飘然远在天中央。手招云中君，为我吹笙簧。朝日射五色，烂然成天章。将西息乎昆崙之墟，南憩乎天台之阳。于以卧八极游四方，锦屏倒照秋水光。雪片吹落瑶花香，俯视六合中烟尘浩茫茫。泰山忽破碎，海水成枯桑。燕鸿越鸟无定栖，凤凰麒麟安可常。我欲呼谪仙拾琼芳，援斗杓，酌桂浆。却上匡庐望三湘，湘水深，九嶷长，云之巢，安可忘。"}