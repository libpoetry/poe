{"id":"689323","title":"春日閒居","dynasty":"明","author":"佘翔","text":"浮海吾何敢，龙蛇深自藏。九章怀屈宋，一榻傲羲皇。老乏还丹诀，贫馀辟谷方。试听渔父曲，吾道属沧浪。艺苑云蒸日，邹枚尚典型。登坛名跋扈，倾国色娉婷。独笑桑间饿，谁怜泽畔吟。朱弦千古调，无梦不湘灵。削迹浑无事，为园抱瓮劳。逢人聊应马，玩世漫持螯。洞壑探蝌蚪，江天纵羽毛。不知吴市卒，那用姓名逃。高蹈非无意，疏慵合废居。狂呼厨下酒，奇爱帐中书。著述饶蓬鬓，行藏自草庐。冥冥鸿鹄举，矰缴竟何如。"}