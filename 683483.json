{"id":"683483","title":"过新河呈大司空朱公","dynasty":"明","author":"王世贞","text":"日出烟空匹练飞，大荒中划万流依。连山尽压支祁锁，逼汉疑穿织女机。九道徵输宽气象，六军容物迥光辉。甘棠欲让金堤柳，曾护司空却盖归。两朝三锡玺书专，自失流言格上天。功似玄熊官百揆，渠名龙首帝元年。飞艘雪拥吴都稻，系笮波穿少府钱。长孺于今称社稷，当时钜野总茫然。"}