{"id":"264458","title":"莺啼序·与珢轩共话感赋","dynasty":"现代","author":"王易","text":"东风已更旧岁，恨年华草草。警幽梦、远寺钟声，忧心清夜如捣。念数载、车尘马足，几番蹀躞幽燕道。最羞题，索米无门，长安空到。记得从前，银鱼竹马，颇翩翩自好。又谁料、岁月催人，添来多少烦恼。便劳劳、风尘游倦，已不似、往时怀抱。更何缘，丘壑怡情，故园终老。几回搔首，欲问苍天，甚浮生潦倒。偏值恁，干戈满地，大野龙战，鹤唳徒惊，烽烟频报。新巢未稳，茫茫前路，桃源尽有为家处，遇危时、便合抽身早。哀鸿断雁，江山是处愁人，苍茫乱云残照。有时拂袂，谢去人寰，向林泉啸傲。更管甚、纷纷魏晋，清兴来时，夜月弹琴，晚风垂钓。楼台幻彩，沧田异景，升沉别是人世事，尽埋头、莫问清和扰。但教把酒长吟，一室融融，此生已了。"}