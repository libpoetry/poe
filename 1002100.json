{"id":"1002100","title":"题萧叔原江山图画","dynasty":"宋","author":"曾丰","text":"玻璃横眠苍玉立，一段清姿天幻出。霞作丹浆云墨汁，恢张太素以为质。一时盘古纵横笔，万古玄冥浓淡色。乾坤两间一亭中，立人自下酬答功。酒盏棋枰意气充，薰炉茗椀情性融。耳阏目阏还大道，声尘色尘入长空。客来且伴主人醉，机械客犹梏仁智。未知二者一之赘，休言一者赘之细。上人已悟细之至，何当更悟也无细，若至之谓□□□。"}