{"id":"844494","title":"虞美人 上巳与印昆出右安门，访渔洋禊迹，遂饮花之寺","dynasty":"清末民国初","author":"姚华","text":"雪泥酥尽成春水。雾里看萍沚。欲安盏酒耐思量。旧日板桥何处觅渔洋。花之名在仍荒径。盛事余觞咏。无多芍药况幽兰。犹自真芽怨晚待余寒。春红晕脸芳时酒。生意争蒲柳。欲归不去又江亭。驻马斜阳来问瘗花铭。回廊远翠烟鬟媚。能记山阴事。满城桃花等闲看。不是林间竹下似当年。"}