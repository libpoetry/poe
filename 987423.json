{"id":"987423","title":"还山招陈希韩","dynasty":"宋","author":"高登","text":"乾坤莽回互，日月相荡摩。百年才瞬息，万类总么么。是身非吾有，造物如我何。触事会心少，幽栖废兴多。眷言意所适，乐此山之阿。修篁擢新干，老木荣旧柯。谷声传地籁，松韵答天和。独石介而安，寒泉淡无波。园蔬掇纤嫩，名果仍骈罗。红绽著雨花，碧卷受风荷。随意坐莓苔，絺衣挂薜萝。得酒即酩酊，作诗苦吟哦。啸长情浩荡，舞短影婆娑。妻奴鹿门趣，黄绮商山歌。崎岖路辞遥，迢递谁见过。交亲忆同调，出处矢靡他。每怜伤弓禽，因感赴烛蛾。无心更□□，试艺趁投戈。自觉此身浮，相看双鬓皤。人事何时休，归来勿蹉跎。"}