{"id":"748532","title":"登湘山寺浮图绝顶","dynasty":"清","author":"王拯","text":"我从洞庭湘水入江处，西南直到湘水源。青山不断一千里，两岸腾掷蛟龙骞。卸帆日夕湘山麓，侧岭横峰堆簇簇。妙明塔高山四围，玉立千盘裹山腹。湘江如带横腰去，潋滟江风明雪縠。漫山春木斗青红，窈窕僧房半修竹。昔游一别今几载，涧草岩花岁时改。春深灵雨钵龙归，日暮颠风铃鹁在。我欲从僧营一椽，老僧与我同羁缠。有身长住岂云达，无田不退宁非贪。松花开落薜荔庵，山橦布熟溪毛甘。世缘不深道力薄，山中龙象吾其惭。"}