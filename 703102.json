{"id":"703102","title":"重送二首","dynasty":"明","author":"谢晋","text":"共向江亭把酒卮，酒酣还复共题诗。故人归省欢无极，他日重来会有期。亲舍白云看渐近，行舟绿水去何迟。依依霁女门前柳，知见君还定展眉。胄子今朝归省日，斑衣近喜沐恩波。云开京口山如画，风定江心镜自磨。歌罢骊驹乡思杳，倾残醽醁醉颜酡。到家莫讶春将尽，惟此馀春想更多。"}