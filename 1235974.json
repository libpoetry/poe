{"id":"1235974","title":"南乡子","dynasty":"元","author":"张弘范","text":"深院日初长，万卷诗书一炷香。竹掩茅斋人不到，清凉，茶罢西轩读老庄。世事莫论量，今古都输梦一场。笑煞利名途上客，乾忙。千丈红尘两鬓霜。天地萃英灵，秀出人龙问世生。不只文章为第一，峥嵘，气吐虹霓万丈横。白褐黑头卿，埋灭黄尘气未平。昨夜长庚高似月，分明，光照乾坤彻五更。浅淡汉宫妆，扇底春风玉有香。特地向人歌一曲，非常，纵使无情也断肠。宝髻绣霓裳，云雨巫山窈窕娘。好著千金携得去，何妨，丝竹东山醉玉觞。烟草入重城，马首关山接去程。几度留君留不住，伤情，一片秋蝉雨后声。无语泪纵横，别酒和愁且强倾。后会有期须记取，叮咛，莫负中秋夜月明。音信怪来稀，世态时情固自宜。莫比红尘儿女辈，须知，义士交情死不移。应是占花期，箫鼓东城醉玉姬。谁念书生寒屋底，伤悲，忍泪窗前听子规。"}