{"id":"777167","title":"鹿耳门","dynasty":"清","author":"朱仕玠","text":"精卫衔石填洪涛，羽毛秃尽波仍高。至今砧崿剩遗迹，潜藏海底相周遭。戈矛咫尺铦争向，脱舵失凭心胆丧。崩腾陡觉眼光迷，造次顿许蛟鼍葬。忆昔天兵动地来，潮添十丈千艘开。鲸鲵鏖战窟宅净，孽血雨洒腥风霾。有道由来四裔守，地险重扃复何有。登崖张宴对沧溟，浮天潋滟临樽酒。"}