{"id":"1165172","title":"冬中至玉泉山寺属穷阴冰闭崖谷无色及仲春行县复往焉故有此作","dynasty":"唐","author":"张九龄","text":"灵境信幽绝，芳时重暄妍。再来及兹胜，一遇非无缘。万木柔可结，千花敷欲然。松间鸣好鸟，竹下流清泉。石壁开精舍，金光照法筵。真空本自寂，假有聊相宣。复此灰心者，仍追巢顶禅。简书虽有畏，身世亦相捐。"}