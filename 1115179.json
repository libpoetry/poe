{"id":"1115179","title":"陈安行舍人阁学挽词三首","dynasty":"宋","author":"杨万里","text":"妫水祀百世，莆田生此公。贤如太丘长，忠似了斋翁。玉色犹山立，皇居折栋隆。孝宗最知己，交臂火城红。循吏今为冠，高文妙草麻。龚黄低一著，班左共三家。风度春无价，身名玉绝瑕。可怜人士泪，滴损紫薇花。我昔游璧水，公时宿石渠。重来十钻火，两省共周庐。小语趋丹陛，嘉招煮雪蔬。破心搜诔些，泪落不能书。"}