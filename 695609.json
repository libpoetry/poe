{"id":"695609","title":"送广文萧宾竹归将乐","dynasty":"明","author":"林熙春","text":"倡道东来欲订顽，昌黎一脉可跻攀。青藜光照清华地，玄草声传霄汉间。凤渚莫缘开虎观，龙池自是接龟山。归与定作千年计，岂肯浮生半日閒。十载褰帷贲海濆，瀛州瑞色有馀芬。汉家长者频过我，鲁国日生半事君。黑发悬车师道重，青山纳履主恩存。时人莫讶衣裘敝，剑气长看绕白云。"}