{"id":"282979","title":"金缕曲·赋程叶南雪先生","dynasty":"现代","author":"冒广生","text":"老去文园客。算赢将岭南一代，春风词笔。早岁鸳鸯传丽句，吟遍歌裙舞屐。有卅载承明通籍。潘岳归来头尽白，尚买花载酒情如昔。者清福，怎消得。桐枝旧恨休回忆。便伤心华年珠柱，也须将息。我读鹤销鸾怨句，清泪盈盈偷滴。好细把香奁重觅。留得崔徽图画在，尽真真低唤朝和夕。怕万一，致魂魄。"}