{"id":"605923","title":"闻宁夏警报","dynasty":"明","author":"卢龙云","text":"圣世承平日已久，韬甲休戈但坐守。未闻天子猎长杨，不见将军屯细柳。一朝羽檄西北驰，惨淡秦州战角悲。白骨如山被原野，赤燧中宵动鼓鼙。此时大将方推毂，万里何辞挽刍粟。决策应过汉子房，壮猷岂但周方叔。骄虏旋闻悔祸殃，小丑何堪距大邦。威仪复见汉官旧，转战无须六郡良。豺狼族类心难测，周秦以来无上策。浪说佳兵事不祥，敢谓和戎利已得。乘胜还须缚左贤，铭功有待勒燕然。北伐似闻歌六月，东征何必待三年。直使王庭空绝漠，尽致降夷称属国。长驱凯奏入鹤关，永见胡尘清虎落。"}