{"id":"635428","title":"初入丹霞与九译禅友夜话","dynasty":"明","author":"成鹫","text":"耳边闻有丹霞山，如闻说食不得餐。十年梦想如一日，无昼无夜无忙閒。违时失候乃一出，力羸筋怯惭衰顽。丹梯似天不可及，十步一息穷跻攀。攀藤直上最高处，俯视万山如米聚。山僧怪我来何迟，相逢道新不道故。初来但觉此山高，岂知更有高高步。请师暂洗脚板泥，上床默坐消尘虑。明朝日出天宇清，突出孤峰待师住。"}