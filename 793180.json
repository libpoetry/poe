{"id":"793180","title":"园居有感","dynasty":"清","author":"陈式金","text":"人生贵知足，知足可免辱。世故多变幻，寻思徒碌碌。我有三亩园，窗前万层绿。花开听客来，恶客折花秃。书画盈几案，灿燃森寒玉。豪客托题咏，假去何时复。遣兴好涂抹，奇峰常一缩。随意应人徵，无端遭谤毒。兵荒交困至，岂忍见飞镞。略一为之力，伧父群侧目。或讥余避客，客至只看竹。高轩或不辞，又哂集华毂。动辄受人咎，世事真闪倏。心直易见尤，心曲增蜷局。咄哉尔毋痴，反躬当检束。毁誉不可辨，流俗任反覆。息嚣时闭户，交游谢徵逐。同志莫生疑，聊尔好幽独。适性夫何求，优游惟独乐。独乐乐难支，有时生感触。"}