{"id":"1247098","title":"题生意垣诗","dynasty":"元末明初","author":"钱宰","text":"大钧运元化，生物蔽寰区。春阳播仁泽，靡不在有初。飞走咸鷇麛，勾萌日敷舒。良马信倜傥，宁不顾其驹。朔禽抟云霄，亦复哺尔雏。眷彼婴孺儿，慈煦亦已劬。世无咸阳医，何以宁其躯。张生守环堵，种药周四隅。郁郁生意滋，元气同扶舆。誓将扶幼孩，永与耆艾俱。安得摅尔怀，寿域跻黄虞。"}