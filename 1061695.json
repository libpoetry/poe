{"id":"1061695","title":"赴省试到阙偶成","dynasty":"宋","author":"慕容彦逢","text":"去年隋堤一丈雪，雪路苦寒那可行。行人畏寒兼畏滑，满蹊坚冰如鉴明。行装人与马成二，身不自惜旁人惊。崎岖千里到京阙，痛定回思双泪倾。伊予少小亲翰墨，应敌岂解前无勍。今者西来皆计吏，妄与群俊争文鸣。无田归耕曷为养，得失未易秋毫轻。作歌聊用写情素，拥鼻微吟同洛生。"}