{"id":"844402","title":"消夏词","dynasty":"清末民国初","author":"郑国藩","text":"楝花开过日方长，菡萏风来满院香。雪藕一瓯棋一局，人间何处不羲皇。银瓶滚雪试新茶，槐火新添兴味赊。最是月明风定后，一篇秋水读南华。镇日留香不捲帘，安排韵事斗叉尖。儿童识得閒中趣，宝鸭烟微仔细添。流水高山事偶然，敢将焦尾比前贤。拂琴抚缦君休笑，寄兴由来不在弦。"}