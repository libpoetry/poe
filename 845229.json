{"id":"845229","title":"忆秦娥 闺怨，用冯延巳调","dynasty":"清末民国初","author":"樊增祥","text":"罗袖湿。坐到窗儿黑。唧唧。懒学木兰当户织。然脂磨瘦画眉墨。粉纸开奁觅。笔笔。写出相思闻叹息。花妒妾。酒晕双桃靥。切切。早与鸳鸯颁度牒。翠颦娇煞远山色。水样罗裙褶。叶叶。上绣穿花千个蝶。开镜匣。日射胭脂颊。滑滑。苏合油滤垂地发。金钗斜溜耳珠戛。宝髻须花压。恰恰。簪上一枝长十八。"}