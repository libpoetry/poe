{"id":"821854","title":"大酺","dynasty":"清末近现代初","author":"汪东","text":"看月临窗，花垂径，春满桃潭书屋。童年游息地，想碑残朱凤，断纹难续。旧业尘薶，荒园藓护，闻道时经樵牧。飘零平生事，况昆池节换，市朝翻覆。剩乔木人家，乱云山寺，尚迟幽躅。光阴如箭速。任衰鬓、蓬葆无新绿。唯伫叹、机云声价，王谢风流，总消伊、废笺闲烛。岁暮陶潜宅，应自惜、独存松菊。坐容膝，村醅熟。收取残泪，聊共持尊相属。醉忘烂柯几局。"}