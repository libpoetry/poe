{"id":"915056","title":"上巳日予与沈虞卿尤延之莫仲谦招陆务观沈子寿小集张氏北园赏海棠务观持酒酹花予走笔赋长句 其一","dynasty":"宋","author":"杨万里","text":"东风吹我入锦幄，海堂点注燕支薄。不论宜雨更宜晴，莫愁倾国与倾城。半浓半淡晚明灭，欲开未开最奇绝。只销一线日脚红，顷刻千株开绛雪。伟哉诗人桑苧翁，持杯酌酒浇艳丛。坐看玉颊添醉晕，为渠一醉何须问。"}