{"id":"1129015","title":"依韵酬葛秋岩陶体四首","dynasty":"宋","author":"释文珦","text":"山林自多趣，况此晴和时。我友贲然来，相娱以琴诗。仓庚遗好音，薰风发清吹。悠然与心会，安能遽忘兹。大化无端倪，至道绝冯仗。委身于一静，足以去群妄。死生亦寄耳，遐龄岂吾望。伯伦称达人，胡为未忘葬。吾生一无营，终日衡门下。栖迟已成乐，岂羡台与榭。相彼常汲汲，而我独多暇。时听蜾祝儿，于以知物化。东原风正和，西山气尤爽。坐我于其中，此心日以广。腰间岂须重，眼下何必两。颜原陋巷居，歌有金石响。"}