{"id":"692815","title":"西江月","dynasty":"明","author":"杨慎","text":"酝造一场烦恼，只因些子恩情。阳台春梦不曾成。枉度雨云朝暝。燕子那知我意，莺儿似唤他名。消除只有话无生。除却心头重省。倚醉深关朱户，娇羞怕捧金觥。背人弹泪绕花行，唱尽新词懒听。总是为郎调护，当初枉道无情。英雄摩勒肯重生。赎取佳人薄命。自有嫩枝柔叶，何须补柳添花。低声昵语似雏鸦。肠断东桥月下。香雾清辉何处，春风今夜谁家。五花骢马七香车。趁取小乔未嫁。玉指管生弦涩，朱唇语颤声羞。动人一味是温柔。为甚两眉长皴。不惯秋娘渡口，乍离阿母池头。临邛太守最风流。肯许凤求皇否。"}