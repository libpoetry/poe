{"id":"1002383","title":"和唐使君秬古风二首 其二","dynasty":"宋","author":"曾协","text":"志士身许国，夫岂慕高爵。感慨九重恩，领受千里托。安边志获就，解印良亦乐。厚禄弃千钟，壮气横六幕。造朝吐奇论，投合期契钥。终焉谩喋喋，远意谁领略。琳馆返高卧，铃斋休画诺。拟寻一亩宫，未办千金橐。松楸已在眼，阡陌想交错。回头长安日，倾心比葵藿。"}