{"id":"274143","title":"玉胡蝶·今秋有巨蝶集疚斋翁居所，久久不去","dynasty":"现代","author":"汪东","text":"暮色助成秋意，画楼平敞，帘幕高褰。何处飞来，惊认凤翼娟娟。羽衣点、罗浮浅黛，秀色共、上苑轻烟。旧恩牵。祥徵胡耋，宜寿增年。招延才人幽侣，携将斑管，貌入云笺。酹酒相呼，傍人栩栩落风前。笑庄生、寓言无实，比滕王、稿本多妍。且留连。未须归隐，迢递南天。"}