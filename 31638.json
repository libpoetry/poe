{"id":"31638","title":"追咏棠梨花十韵","dynasty":"唐代","author":"吴融","text":"蜀地从来胜，棠梨第一花。更应无软弱，别自有妍华。不贵绡为雾，难降绮作霞。移须归紫府，驻合饵丹砂。密映弹琴宅，深藏卖酒家。夜宜红蜡照，春称锦筵遮。连庙魂栖望，飘江字绕巴。未饶酥点薄，兼妒雪飞斜。旧赏三年断，新期万里赊。长安如种得，谁定牡丹夸。"}