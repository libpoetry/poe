{"id":"1216279","title":"龙江山平远楼","dynasty":"元","author":"卢琦","text":"龙江居人稠，市井若城邑。陈君作江楼，尘杂不相及。身閒千虑遣，日驻万境集。群峙两岸山，一一如拱揖。大海东南流，海气日呼吸。长桥亘百丈，层塔崇七级。微茫认岛屿，旷荡辨原隰。潮声山外寒，岚气屋中湿。古寺烟钟来，遥浦渔艇入。霜晴凫雁浴，月白蛟螭泣。宾朋事幽讨，觞咏属佳什。蹇予簿书烦，乃受升斗絷。公馀强登眺，诗思转羞涩。江空岁年晚，日夕天风急。行藏我何心，倚阑还伫立。"}