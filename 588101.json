{"id":"588101","title":"寄碧涧诸旧友","dynasty":"明","author":"王渐逵","text":"廿年绝尘鞅，养疴在丘山。良朋日已远，亲知旷容颜。飞葭转夷则，凉风动遥关。晶晶天宇高，湛湛清汉还。呼童理篙楫，驾言溯洄澜。碧涧多俦侣，相从弃人间。云萝卧深映，岁月有馀閒。一见疑旧交，坐我黄绮班。文佩结衷好，丹霞以为餐。达观澹神虑，冥迹涤尘烦。人生若羁束，百岁无时闲。安得驭羽车，逸驾长追攀。"}