{"id":"976596","title":"奉和御制恭谢天地礼成","dynasty":"宋","author":"夏竦","text":"元真密诲惟畴德，耀魄灵猷务降衷。仙里肇禋尊妙道，国阳严配报层穹。百神右序储蕃祉，群后寅威仰圣风。声震山渊踰日际，泽流根叶遍区中。考熙茂范登虞舜，积累遥源属帝鸿。柔远九垠书轨混，凝休千载帝天通。赓歌紫禁唐文盛，第颂青缃汉德融。盛业巍巍心翼翼，古今能事集皇躬。"}