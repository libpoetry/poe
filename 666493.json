{"id":"666493","title":"南园对月与孔汝锡","dynasty":"明","author":"薛蕙","text":"避俗每郭外，养痾亦园中。索居无与娱，君子欣来同。孟夏日犹短，初筵俄景终。幸兹三五夕，可令诗酒空。移席陟亭榭，缓带弄丝桐。落霞稍西没，朗月已升东。湛湛竹上露，泠泠松下风。眺听尽昭旷，怀抱转冲融。讵厌绿觞满，但愁良夜穷。留连非荒乐，怅别方匆匆。"}