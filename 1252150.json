{"id":"1252150","title":"春日海村三首","dynasty":"元末明初","author":"丁鹤年","text":"地僻嚣尘远，人稀习俗淳。花时恒独往，随意蹋晴春。斑竹过头杖，乌纱折角巾。萧然多古意，何愧葛天民。门巷绝轮蹄，春深绿草齐。风光不相负，泉石且幽栖。卷幔通花气，移床避燕泥。时时得佳句，自向竹间题。每恨韶华晚，仍嗟老病催。闭门花落尽，隐几鸟飞回。引睡书千卷，消愁酒一杯。平生志士气，此日已成灰。"}