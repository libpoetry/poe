{"id":"740437","title":"集散木庵严侍读已买得巩忠烈公两玉印出观复为歌之","dynasty":"清","author":"钱载","text":"秦游橐金归岂多，急此巩误他人磨。昨为言之今已得，激昂使我成悲歌。我歌直为巩永固，我悲不独巩永固。茫茫天地忠义人，旧物流传孰如故？大江月照扬州城，中有乐安玉印明。明年君归携此行，两印百年犹在京。问何去去江南程，玉虽有字曾无声。愿君与购贵主印，后先漂转重合并。香檀作匣盖刻铭，志趣差同号与名。夫妇于人本不轻，况其家国关死生。"}