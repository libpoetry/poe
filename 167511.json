{"id":"167511","title":"渡江云·流莺啼怨粉","dynasty":"元代","author":"仇远","text":"流莺啼怨粉，嫩寒著柳，语尚困东风。问荒垣旧藓，烟雨何时，溅泪瘗危红。□愁不尽，对乱花、芳草茸茸。嗟绮尘、漂零无定，绡幕燕巢空。匆匆。玉銮声杳，绣屋香消，谩精神入梦。记旧家、定场声价，曾冠深宫。香魂彷佛留环佩，正淡月、春雾朦朦。花影底，长年恨锁云容。"}