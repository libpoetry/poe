{"id":"700579","title":"木兰花慢 答介溪礼书二首","dynasty":"明","author":"顾璘","text":"望紫云宫阙，曾出入、更行游。向凤阁挥毫，龙墀曳履，籍甚清幽。千载明良庆会，天地德独抱寸心酬。鲁史专行笔削，虞廷迭和歌讴。华旃日侍岂番休。殿东头。朱扉黄阁，班行回回，岁月悠悠。遥想而今乐事，西苑畔碧树正清秋。玉醴长沾凤斝，绣袍紧趁龙辀。慨山人老矣，逃涧谷、息朋游。尽细竹成园，寒松夹坞，自占岩幽。天与清风皓月，从受用不费一钱酬。管领匡床石枕，安排野调村讴。馀生莫更赋行休。眼前头。清閒滋味，无何境界，尽已悠悠。莫笑先生太赸，些个物相伴度春秋。浊酒新烹郭索，閒窗静听钩辀。"}