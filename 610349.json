{"id":"610349","title":"九日过彭泽怀陶靖节","dynasty":"明","author":"袁崇友","text":"古今彭泽令，寂寂不知名。如何此老翁，千古垂芳声。恶徇五斗米，思解十斛酲。脱衣自漉酒，垢净理何平。九月九日时，采菊餐其英。我行及兹晨，摇落心独惊。况以望乡客，兼之怀古情。徘徊念往迹，独契一长鸣。汤武既不贬，夷齐无乃轻。元尚趣可通，素心本无营。当时意已远，后世谁能明。"}