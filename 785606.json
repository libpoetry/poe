{"id":"785606","title":"述怀再呈霭人樵野丈 其三","dynasty":"清","author":"黄遵宪","text":"两汉举贤良，六朝贵门第。设科不分目，我清重进士。孔、孟生今日，必就有司试。岂能无斧柯，皇皇行仁义。宪也少年时，谓芥拾青紫。五岳填心胸，往往矜爪嘴。三战复三北，马齿加长矣！破剑短后衣，年年来侮耻。下争鸡鹜食，担囊走千里。时时发狂疾，痛洒忧天泪。群书杂然陈，所志非所事。枘凿殊方圆，如何可尝试？今上元二年，诏书下黄纸。帝曰尔诸生，尔其应大比。纷纷白袍集，臣亦出载贽。既不莘野耕，又难漆雕仕。龙门虽则高，舍此何位置。抡才国所重，得第亲亦喜。绕床夜起舞，何以为臣子？"}