{"id":"812711","title":"岁暮寄怀家兄子定临汝舍弟子益洪都","dynasty":"清","author":"吴忠诰","text":"南服地气燠，十月霜始见。漫漫云色殊，槭槭风响变。池水收浩渺，庭柯改葱茜。宵征哀蟋蟀，来宾感鸿雁。繁华忆春阳，凋素迫岁晏。索居易永久，屡见时物换。客游何所乐，况乃非仕宦。言诵鸣鸠诗，离忧耿申旦。申旦不能寝，念我同气人。飘泊各异县，邈若胡与秦。百年复几何，一别三四春。山川隔言笑，寤寐见精神。羁禽困罗绁，奋飞道无因。多忧捐心志，易与衰暮邻。怀哉保颜色，堂上有老亲。老亲年六旬，素发垂两耳。筋力已非昔，疴疾渐丛起。三时缺温情，百念交惧喜。负米徒远游，岂尽奉甘旨。况念先世来，潜德久未启。显扬匪异人，凌替责难诿。《诗》《书》笃遗训，家声庶有豸。相期各努力，黾勉自今始。"}