{"id":"1123738","title":"远斋顷寄在湖日所作三诗舟中次韵","dynasty":"宋","author":"赵蕃","text":"黜陟无新报，山川怀昔人。诗能言我志，贫不累吾身。登眺尽遗胜，经行那厌频。江头钓竿客，何物是玄真。近日杭州见，殷勤蒙置樽。别来几朝夕，书问欠寒温。谭妙元超诣，诗高外语言。何当从杖履，底尽得深论。向来吴楚隔，书札苦难通。信与衢相接，我归公亦同。寓怀须酒圣，适意岂诗穷。情性思陶冶，吾宁较拙工。"}