{"id":"717483","title":"过吴不官草堂赋赠","dynasty":"明末清初","author":"屈大均","text":"今日东林社，遗民半入禅。君栖洞庭馆，不异虎溪边。敛性成幽石，行歌彻紫烟。门临响水涧，家有梅花田。橘柚香无数，杨梅红更然。琴书开暖日，鸡犬散晴天。竹笋穿苔小，银鱼入馔鲜。采兰陈膝下，弄鸟向堂前。昔我沧洲祖，人称莱子贤。高堂过百岁，白发奉双仙。孺慕今惟子，南陔复有篇。白华朱萼好，相赠两流连。"}