{"id":"221434","title":"感兴诗·宇宙浩无际","dynasty":"宋代","author":"刘黻","text":"宇宙浩无际，主静即其纲。静非寂以槁，密运治乃良。公明闓晏灿，忠悫消强梁。山河帝居壮，日月天德光。八荒囿一和，此界均彼疆。鸱鸮息昼鸣，凤凰梧桐翔。黔黎歌尔极，逢掖趋大方。皇风播品物，道闢淑运昌。枢机不盈握，妙斡见弛张。奈何动志静，反袂千古伤。"}