{"id":"513554","title":"讲筵命下甚愧疏庸不足以从诸君子之后辄赋一诗录呈舜咨侍讲养正伯常二太史","dynasty":"明","author":"程敏政","text":"天王重稽古，文教被九寰。济济夔龙徒，终日奉宴閒。自惭樗散质，久厕词林间。一旦误简知，许缀经帏班。儒冠岂徒荣，君德重有关。格心古明训，志士亦孔艰。况我本承乏，何恃开天颜。所幸同袍人，逸驾难为扳。致身及此时，淳风正来还。策厉敢不勉，主恩似丘山。"}