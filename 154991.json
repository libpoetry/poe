{"id":"154991","title":"彦思示望南山诗因答","dynasty":"宋代","author":"文同","text":"余于岐雍间，屡走官道上。终南百里近，不得迂马访。徒常饮双眼，引首旦夕望。群峦突天起，气势颇豪王。余名爱山者，所见亦无量。嵩华最魁杰，诗之岂曾让。至此觉才弱，不敢辄名状。世谓秦土强，舍是孰为壮。彦思奇伟士，雅志同所尚。近自山中来，满幅以诗贶。凡是山胜绝，钩罥付心匠。驱联以大语，句度实奔放。豁若展图画，压纸千万嶂。读之未云彻，早自肝胆丧。试欲效其说，无迹可依傍。坐见山所有，已若一携杖。何当俯清渭，解带濯尘坱。掉手入岩俗，琴樽乐幽旷。浩漭八极大，冥心恣飘飏。此意殊未谐，临风一悽怆。"}