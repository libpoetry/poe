{"id":"811727","title":"杂诗","dynasty":"清","author":"甘禾","text":"僦居郊宫时，皓皓流秋月。及此逢长至，庭中积白雪。回斡洪覆功，变化转眉睫。营营良足鄙，悠悠讵不察。守志不温饱，从人递倾轧。学道苟无成，愧此玄鬓发。随时尚勉旃，硕果丛芽茁。兰蕙生山下，背日吐奇芳。不如山上苗，欣欣向太阳。我游盛明时，奋足思腾骧。既阻青云兴，凄凄心永伤。尚思回神龙，九阴扬烛光。浅浅城下水，安能运吞舟。简珠入沙石，谁谓光犹浮。严霜掷纨扇，酷暑弃轻裘。平居不蓄士，缓急孰相投。如何双蓉锷，不遇壮武侯。坦坦雪庐卧，时哉聊优游。"}