{"id":"356839","title":"高阳台·角断谯门","dynasty":"清代","author":"冯煦","text":"角断谯门，梧寒幕府，何郎重到销魂。骑竹欢游，而今石老云昏。堂前燕子无归处，渺难寻、旧日巢痕。悄无言、吊月吟秋，不为闻猿。百年富贵春婆梦，问黄鸡未唱，谁醒前尘。宝玦珊瑚，争知少小王孙。长携手地新烟换，奈当时、倦柳都髡。共温存、岁晚江空，且倒清尊。"}