{"id":"685534","title":"戏题榆钱二首","dynasty":"明","author":"邓云霄","text":"翩翩南陌又东邻，芳树丛中若有神。正值韶光三月节，平分富贵万家春。飞空不倩青蚨翼，铺埒轻沾骏马尘。买得清风与明月，十千沽酒莫嫌频。淡烟笼日转花阴，高绕秋千度上林。试向名园拚一掷，酬他春夜值千金。斜穿嫩柳丝长短，细点新荷水浅深。莫怨东风漂荡尽，石家池馆亦消沉。"}