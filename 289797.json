{"id":"289797","title":"赠施乾·我闻伍大夫吹箫乞吴市","dynasty":"现代","author":"连横","text":"我闻伍大夫吹箫乞吴市，又闻韩王孙投竿钓淮水；英雄未遇时，困阨常如此。一朝际风云，惊倒天下士。我佛更慈悲，乞食四姓里，布施种福田，六度自兹始。人天本同原，众生平等视，法界具圆融，轮回超生死。如何贪痴人，谬执我与尔。强弱肆并吞，贫富相訾毁。大道日以沈，世乱日以靡。我欲往东方，东方遭震燬。我欲往西方，西方张战垒。我欲往南方，南方无兰芷。我欲往北方，北方多豺兕。我欲上九天，天堂未可迩。我欲下九地，地狱惨无比。徬徨复彷徨，乃遇施乾子。邀我爱爱寮，告我经营意。即此无告人，社会所不齿；云何造业缘，辗转无穷底。或因坠聪明，或因遭蹇否；或因放荡来，或因懒惰起。饥寒迫一身，黯淡街头倚；颠沛辱泥涂，无家可迁徙。哀哀无告人，亦我同胞耳。一夫有不获，圣人以为耻。王政固无私，仁恩及犬豕。如何贪痴人，但知利一己。君看豪贵门，般游恣奢侈；买笑掷千金，夜阑拥歌妓。又看迷信徒，建醮求蕃祉；百万化灰尘，鬼神未必喜。何如种福田，布施及闾里。即此恺悌心，定邀天顾諟。我力虽云微，我愿尚无已。居之以茅茨，食之以糠秕；教之以礼义，授之以工技。勉以乐生心，励以自强理；导以勤俭风，诫以肉食鄙。庶几无告人，或得一善止。我闻施乾言，热泪落如泚。人生大宙中，性命自天委；贫穷会有时，富贵未足恃。勿谓善不为，勿谓恶可弛；地狱与天堂，出入仅尺咫。愿弘慈悲心，大畅我佛旨。苦海渡众迷，法轮转平砥。无我复无人，大道同一轨。赋诗示施乾，此志或可企。"}