{"id":"503296","title":"经甘蔗州赠朱山人","dynasty":"明","author":"王恭","text":"北风吹长林，林下白日晓。黄茅獠洞少人行，万碛千峰绝飞鸟。腊尽山中霜正繁，长裾短策扣君门。棕榈巷里人烟僻，蔗叶篱中鸡犬喧。君家结搆连云起，楼上青山下溪水。溪水东流竟不回，野花林路长苍苔。涧中落落青石小，谷口昽昽锦树回。知君久负青囊秘，前代曾杨共流辈。山北山南得葬多，白璧黄金买无地。巾屦长留懒出山，姓名那得满人间。滦河易水不堪听，钟阜龙盘犹可观。"}