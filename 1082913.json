{"id":"1082913","title":"和答德秀长句","dynasty":"宋","author":"欧阳澈","text":"摩云标格儒林秀，濯濯美如春月柳。毫颠文阵轰雷槌，字势龙蛇翻夭矫。才名藉甚烛景星，卓然可独尊南斗。缔交云路许攀鳞，谈我谆谆不离口。层楼长记耸诗肩，吟苦任渠嘲太瘦。惊人险语骨毛寒，元白危坛俱压倒。读之真恐化雄虹，按剑徘徊方敢造。六丁收拾富巾箱，贪夫探得人间宝。暗中轻掷道涂人，相视谁论琼玖报。强搜斐句答慇勤，当恕人才有能否。"}