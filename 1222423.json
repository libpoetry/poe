{"id":"1222423","title":"洛中吟","dynasty":"元","author":"王恽","text":"万方文物洽尧雍，若论声明极洛中。地自水南连洛北，治从真庙到神宗。总将六合清明气，散作三川礼让风。道统有传程邵在，勋名无比富文崇。棚车载酒都人赏，名教传家习俗同。花木四时春不老，耕桑弥野岁长丰。三千步障家虽侈，十二行窝乐最融。春酒泛香沽翠幕，夜花和露买筠笼。小车高阁期真侣，魏紫姚黄擅化工。爱育总归君父圣，论思不出庙堂公。荆舒变法无期月，社稷垂亡到一空。读罢适然清兴远，一帘花影晓光红。"}