{"id":"488851","title":"李将军寿谖堂","dynasty":"明","author":"梁兰","text":"侯家古名将，结发趋戎行。朱衣绣方领，锦带县银黄。袭兵渡辽海，为国开东疆。征途五千里，母老不及将。去年来徵兵，回车经旧乡。上堂介眉寿，再拜奉一觞。别母十年馀，蛾眉如秋霜。昔时萱草华，今兹亦煌煌。愿无贻母忧，幸母寿且康。王事有程期，不敢久彷徨。在家日苦短，去家日苦长。群季岂不贤，为子心孔伤。忠孝愿两尽，君亲俱难忘。"}