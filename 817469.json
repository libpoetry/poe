{"id":"817469","title":"田家杂诗","dynasty":"清","author":"戴鉴","text":"和风扇微暖，郊原淑气新。昨夜时雨过，万物同一春。邱墟上朝日，荷锄见农人。岁功自兹始，为志诚殷勤。既耕当复种，筋力多苦辛。拮据有时息，谈笑聚四邻。少长虽异姓，欢如骨肉亲。问彼何能尔，去伪存天真。种瓜陇土平，沤麻塘水满。农月田事多，作苦讵能免。侵晓草际行，卓午林下饭。日淡禾黍墟，好风泠然善。鸡犬近方识，桑柘遥莫辨。长歌笑语归，荒途夕阳晚。北风吹寒林，田庐夜熏鼠。瓮牖镫火红，团栾聚儿妇。老翁调幼孙，蹲鸱半宵煮。人间无欢场，即此是乐土。东城有达官，簿书日劳苦。到老不归田，何异在网罟。"}