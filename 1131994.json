{"id":"1131994","title":"挽赵秋晓","dynasty":"宋","author":"黎献","text":"父子龙门客，衣冠濮邸孙。海桑尘劫换，文献故家存。白璧今横道，青衫此盖棺。风流顿消歇，些罢涕汍澜。岭海英游少，诗书旺气衰。先生今不起，后死竟安归。文曲星何暝，灵光赋又非。儒宗真可憾，岂但哭吾私。净觉草未宿，先生复踵之。百年几英特，三载两凋萎。此去无欢日，重逢有梦时。向来觞咏地，衰柳带斜晖。假馆惭何补，叨邻卜偶从。灯曾分夜读，歌忍相晨舂。一壁山河邈，他生饮啄同。眼前无此屋，风雨忆帡幪。"}