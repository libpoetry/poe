{"id":"368846","title":"望湘人·题张哕丹女弟自绘芍药图，和贺方回","dynasty":"清代","author":"杨玉衔","text":"际擎盘捧出，照烛烧余，美人醒醉刚半。盛露渲颜，殿春婪尾，尚觉寻芳非晚。舞罢西施，延来娇客，连天晴暖。记移从上苑，说到将离，苦忆荼薇良伴。勿谓愁肠欲断。拟采兰同赠，伤高怀远。尽一幅生绡，绘出红情深浅。衣裳想倚，沈香亭畔。易误玄都仙观，今学得、道服黄装，免被沾泥衔燕。"}