{"id":"894527","title":"庚午春观新进士锡宴琼林苑因书所见","dynasty":"宋","author":"宋庠","text":"秘苑仪星地，群英得隽年。飞緌鲸浦右，供帐斗城偏。表道槐阴直，凌氛柞影圆。丛楹开玉宇，华组会琼筵。湛湛融君渥，渠渠奖士贤。银珰尊右席，绿帻佐双笾。饰喜优坊伎，均恩醵礼钱。沼浮渑酒渌，坻聚舜庖膻。场迥歌声合，风回舞节妍。柳疑添绀幄，鹦解啄鸣弦。臣藿心倾日，需云象在天。绨囊赍睿什，钿轴照儒篇。宝思垂霓烂，欢声抃岳传。珍台纷蹇产，翠气浩宛延。池讶阳乌浴，桥疑汉鹊填。千夫拔河索，三令夺标船。帐殿沧波匝，钩梯复道连。瑶甍轩凤羽，云岛压鳌颠。牺觡驯灵囿，天麰蔽大田。江头拔兰紫，林下摘樱鲜。玉藻初盈沼，神芝欲冒廛。阳沟连禹洫，阴石骇秦鞭。冰静恩鱼出，园空瑞鹄旋。缭垣包井落，别渚上风烟。金埒争镳地，珠翳射雉阡。去辎雷远陌，归袂藻平川。乍集储胥外，还经馺娑前。子云嗟寂寞，无思状甘泉。"}