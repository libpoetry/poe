{"id":"1127178","title":"偕王道观雪中联句 其十五","dynasty":"宋","author":"黄裳","text":"砌铺砧上练，池泛瓮中醅。丰满莫见睍，优閒休及隤。遗圆还得璧，临翠忽亡苔。弄巧俄颠漩，争狂忽溯洄。空中逢汗漫，望外见崔嵬。艳态非因饰，虚根岂可栽。先崇逢垄断，后化得墙隈。欢贺纷耕叟，欣拿乱戏孩。应迷天上鹤，犹压地中雷。商色皎且盛，郢歌清更哀。檐澌悬剑戟，庭块列杓魁。对老凌华发，迎春濯旧埃。盛疑星汉泻，高恐玉山颓。江水聊添涨，春根却忌培。渔汀埋舸缆，猎野陷卢鋂。覆盖污为洁，消磨厉作灾。栖寒禽惴慄，步滑马虺尵。富国寒银溢，笼鹏素网恢。漫郊频去牧，□穴怆归?。户湿知风送，轩鸣想竹摧。"}