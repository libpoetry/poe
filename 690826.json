{"id":"690826","title":"游圭峰二十首 入峡望圭峰","dynasty":"明","author":"李之世","text":"群峰趋谷口，绾胜有危桥。望望玉台寺，钟声来碧霄。云迷天路迥，水接花源遥。况复高秋日，登临野思饶。宝刹开灵境，慈云护法堂。僧閒不扫地，客到但焚香。塔影澄秋霁，松阴散晚凉。悠然息尘想，随意礼空王。北极是天都。玄冥护赤符。风云开法阵，营卫肃辰枢。玉节时趋阙，商飙飒戒途。千年香火地，斜日锁金铺。灵洞清虚府，天街白玉堂。山河扶绣栱，星斗焕宸章。独揽中峰色，还依帝座傍。碧桃千万树，偏浥露华香。来参大士座，妙相果庄严。千手金轮转，双眉珠火尖。白猿閒听法，青鸽静窥帘。一片华池月，流光满四檐。空传坠履迹，犹想餐芝颜。古庙无人到，苍苔一径閒。云阴馀落日，秋露满空山。何事令威鹤，千年殊未还。群峰望不极，一室迥清虚。莫是化人国，真成静者居。岩花细绕径，涧水暗通渠。我亦云中侣，来参方外书。扫地象圜丘，祈年事可求。翻云开羽节，和露荐琼羞。拥佩祠官集，飏幡真侣游。近闻四气洽，禋祀不曾脩。神室何年閟，灵踪久已芜。古松巢野鹤，阴雪餐饥鼯。石鼎三芝秀，云房五色铺。凭高望海气，一点类蓬壶。真人惟面壁，石榻仅容肱。雨没萦裾草，云垂交户藤。鸟王衔绛果，山鬼吹青灯。指点灵奇迹，高风信可凭。片石分云出，生成礼斗坛。星河七曜动，环佩五更寒。灵雨阴长润，霜华剥不刊。飞来双白鹄，缥缈下层峦。嘉树蟠云固，亭亭万仞枝。罡风吹不动，湛露泫长垂。帝遣神工护，人钦佛力持。林端舍利影，光蘸碧琉璃。双泉悬碧落，百折度丹梯。迸作飞空雨，泻为漱玉溪。蒸云喷宿雾，插汉饮晴霓。可是巫山女，垂垂珠箔低。借榻禅居净，冷然听梵音。灯明方丈室，香袭旃檀林。共觅无生路，因知不染心。月华偏法界，清夜对沈沈。石龛锁青壁，面面有灯燃。乍映摩尼色，偏临净乐天。飞空流玉镜，特地涌金莲。但悟无生灭，何须学四禅。名山采药遍，薄暮怯霜寒。衣自霞缃出，人疑鹤氅看。凌风云气湿，被月露光漙。便可还初服，因之制竹冠。直蹑云根出，方知中岭尊。地临南极尽，山以北为藩。曰涌双轮转，枢旋万象奔。疑闻钧乐奏，咫尺是天门。凌晨披雾出，归始及朝炊。香饭僧厨借，山薇野客遗。和云烹露茗，就石撷灵芝。顿觉颓颜变，飞仙挟可期。重来诗酒会，耆旧几人全。白社空留迹，青山不住年。荒台萦蔓棘，池草莽凄烟。寂寞千秋事，登坛一泫然。聊持一觞酒，来就飞泉阴。远公何处去，策杖还相寻。同是栖真侣，谁悬出世心。莞然成一笑，送送过东林。"}