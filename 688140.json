{"id":"688140","title":"挽国戚廖都阃之父","dynasty":"明","author":"朱诚泳","text":"少住人间四十秋，乘云又作帝乡游。紫宸有宠来丹诰，黄土无情瘗黑头。共倚嫖姚终破敌，谁知李广不封侯。白杨风起棠梨冷，地下英雄亦解愁。壮志曾期马伏波，功名未遂恨如何。鸳雏继武勋劳重，鸾诰貤恩宠渥多。海上有时来白鹤，人间无路返青骡。刻铭幸有如椽笔，千古声名耿不磨。"}