{"id":"695249","title":"阅都台檄催赴省试四首","dynasty":"明","author":"林光","text":"烟霞欲遂此生谋，台檄飞催未肯休。总把流光销卦画，更提双眼到伊周。行藏祇益山灵笑，贫病能忘老母忧。谁为当权声一语，且容樗栎长林丘。一从幽谷弄云烟，科业隳来十五年。病骨自知难进取，衰龄谁更为周全。芋苗催老黄梅雨，豇豆披罗小洞天。剩水残山人不占，且随童冠看鱼鸢。官衙严切不官书，不置山林一散樗。儗赭青袍寻钓艇，那驱老脚又方舆。卑微易拾圯桥履，艰阻难移节孝车。天北天南他夜梦，相看子母欲何如。行藏空使我怀疑，即鹿无虞事可知。千载风云看际会，一时机轴转何谁。苔封僻径人踪远，风荡游丝日影迟。间点一双观物眼，还将消息认庖羲。"}