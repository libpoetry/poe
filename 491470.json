{"id":"491470","title":"渔家乐题渔乐图为曾朝佐郎中赋","dynasty":"明","author":"刘崧","text":"渔家乐，船里为家无土著。朝朝日日大江边，长汀短汊从湾泊。醉眠饱食托烟波，却笑傍人事耕作。月明蓬上芦花飞，雨打船头枫叶落。芦花飞出水，鳜鱼秋正肥。侵晨相唤提网去，薄暮放歌收钓归。夫妻白首长相聚，有脚何曾踏山路。教儿打网莫种田，长江有水无荒年。"}