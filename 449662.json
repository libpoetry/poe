{"id":"449662","title":"贺新凉 中秋青岛海滨待月","dynasty":"当代","author":"陈永正","text":"浩渺何年始。望胶湾、岛山横立，逼人海气。大月乍生云涛裂，一霎光倾万里。便世上、回天转地。终古星云流不尽，更从谁、问取高寒意。浑欲忘，廿年事。栈桥默对沧波醉。漫思量、荒台列舰，骊愁鲛泪。荡尽劫灰重收拾，无限河山信美。独微闻、梵音潮水。青女素娥休斗作，愿亿家、解领团圆味。风欲动，群鸥起。"}