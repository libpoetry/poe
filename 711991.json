{"id":"711991","title":"赠任五陵","dynasty":"明末清初","author":"陈恭尹","text":"任君介然稀所可，客邸杜门终日坐。三年怀剌已生毛，一旦间关劳问我。卷中先示禽言歌，嬉笑之下痛哭多。花下从君读终日，正名纪号皆不磨。水走云流无定质，不尚高华务平实。五岳真形笔底看，百家奇秘纷然失。如君好事古有谁，九州车辙安足奇。穆王空有八骏马，岂谓书生能得之。三闾大夫远游者，足迹未能遍中夏。虚无阊阖叫不开，枉用离骚继风雅。能游能赋两足矜，半生蹑屩还担簦。计功而食不妄取，神寒骨峻门如冰。试与极言当世计，达变通经还审势。如此人居草泽间，苍生岂得无凋弊。与君交好二年来，天轰地裂奔风雷。相逢一度一鼓掌，笑杀时无英杰才。坐使神州沦劫灰，念之不觉心魂哀。守持廉节止自了，天生我辈何为哉。宁为夷吾小器匡天下，莫作西山高蹈终蒿莱。"}