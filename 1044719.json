{"id":"1044719","title":"七言送沈景休知常州","dynasty":"宋","author":"沈遘","text":"叠鼓翻波汴流响，双旌照地秋日晴。兰陵使君下斋舸，都门送客冠盖倾。使君去从金马署，颜朱发漆意气横。十年待诏困囊粟，千骑乞得专名城。城居虽小地乃大，物众力薄俗喜争。惠穷迁暴各有术，从来治者难其平。使君才勇固自许，一州讵足烦神明。从容谈笑期月尔，坐听道路传能声。教行民服已无事，乘时豫乐与众并。惠山荆溪两秀绝，丹毂画隼当春行。还有歌诗写高兴，宾客谁许从唱赓。"}