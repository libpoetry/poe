{"id":"840314","title":"顾石公招饮即席赋赠","dynasty":"清末民国初","author":"缪荃孙","text":"淩晨访石公，言过钵山麓。凄烟间微雨，小径踏新绿。升堂接尘论，咳唾皆珠玉。悠然心目爽，潭水清于沐。孤亭萝月肥，列岫松风谡。右丞华子冈，表圣王官谷。声名傲管邴，标格追范陆。名流时过从，云龙相角逐。胜地无所负，题诗等待束。金陵昔全盛，园林互回复。宫苑怀南唐，梵宇崇西竺。首数仓山叟，结搆洞岩腹。驴背故将军，诗窟留云宿。何幸际昌时，相与誇清福。河山忽破碎，运会逢百六。大厦一时摧，斫伐及草木。深夜叫鸺鹠，荒台窜麋鹿。天宇再澄清，精舍重卜筑。名山盛坛坫，小隐吟过轴。风流魏晋间，胜迹袁汤续。斯人久霄汉，传经剩高足。石公如虹气，胡为长偃伏。昨从粟末回，新诗駴殊俗。壮志甘泥涂，馀生付醽醁。东流一扬尘，四方同蹙蹙。火迫慨积薪，劫急感棋局。侧闻建章宫，复造西湖曲。丹青淡兵气，谈笑清胡服。吾侪本小人，所见逊食肉。旧雨来两三，提壶劝不速。红紫虽烂漫，春光仍满目。且赓山枢诗，莫效长沙哭。"}