{"id":"685730","title":"章亚卿徐通政奉使交阯还次钱塘会于公馆赋诗赠之三首","dynasty":"明","author":"邓林","text":"瘴雨收晴毒雾开，星轺远自日南回。皇华每动征夫念，薏苡无劳谤者猜。八桂云横山似画，三湘露落水如苔。可人多少途中景，想有新诗取次裁。天子恩威被四夷，廷臣衔命远驱驰。王风浩荡烟岚熄，春意昭苏草木知。马援镇蛮摽柱日，赵陀朝汉筑台时。使还休更言边事，干羽雍容舞玉墀。圣主弘推一视仁，轺车万里远颁恩。蛮酋俯伏天威重，命使昂藏国体尊。摽柱宁劳分地界，乘槎直许到河源。纤毫不带归时物，为洗千年薏苡冤。"}