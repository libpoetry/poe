{"id":"1245506","title":"八月十五夜饮王扩相川别业得动字","dynasty":"元末明初","author":"徐贲","text":"风高海云收，月出天宇空。今夕寒暑均，适与诸君共。欢深坐忘永，契合饮易痛。露萤寒不飞，水鸟夜停哢。山精各潜匿，银蟾忽飞动。亭亭广寒桂，不知何年种。我欲问嫦娥，素鸾无由控。佳节屡变更，壮心久悾恫。人生非仙骨，有乐当自纵。惜无桓伊笛，为尔作三弄。"}