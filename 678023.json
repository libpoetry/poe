{"id":"678023","title":"题潘氏祷雨有感诗卷","dynasty":"明","author":"戴奎","text":"连岁浮淮去为客，客里无禾郊无麦。盘飧岂欲待丰登，雨旸犹知望时若。今年故乡旱暵多，我归无麦还无禾。潘君祷龙雨辄应，我闻两脚醉拍船舷歌。嗟哉老夫本渔叟，绿蓑饱卧烟波久。中间出处亦偶然，丰歉于身果何有。于今世途蜀道难，触眼仓廪连云端。倘得年丰租赋足官府，我虽愚者身能安。潘君潘君藉尔力，稼有秋兮农有食。众因颂尔能感神，我亦重君无德色。晓来目送南征鸿，因之为寄双诗筒。姓名到眼不相识，隔邻好问松溪翁。"}