{"id":"509052","title":"题行台喜雨堂","dynasty":"明","author":"韩雍","text":"提兵靖南蛮，三载兵始收。吾民尚凋弊，所事惟田畴。如何耕植时，未见雨泽流。地拆苗渐槁，比屋声啾啾。且闻中原地，旱亦伤来牟。中原流徙多，北敌怀奸谋。一或岁大凶，所在生百忧。我忝大夫后，与国同戚休。德凉召时灾，恐惧当祷求。圣主重民命，祀神礼先修。诏未临海邦，气已潜通幽。果然赐甘泽，旬日遍九州。枯槁咸回苏，百谷定有秋。酷暑亦净洗，炎荒凉飕飕。圣德与天通，民亦知所由。儿童竞鼓舞，父老齐歌讴。小堂适苟完，欢感惟我尤。群公携酒至，且有新诗投。扁以喜雨名，酌以黄金瓯。我愧不能当，题诗纪皇猷。"}