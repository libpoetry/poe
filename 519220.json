{"id":"519220","title":"关山月","dynasty":"明","author":"朱诚泳","text":"关山月，居人见月伤离别。结发从军二十年，茫茫万里音书绝。黄沙碛里无人烟，健儿来往横戈鋋。有时夜渡黑河水，纵横万骑乘冰坚。千钟马湩名王醉，毡帐夜寒人不睡。朝来下令又南侵，一曲秋笳堪堕泪。北兵恃力南兵靡，东窜西逃知有几。吁嗟健骨委边尘，半是春闺梦中鬼。良人一去戍萧关，惆怅于今竟未还。独怜今夜关山月，应照刀痕与箭瘢。"}