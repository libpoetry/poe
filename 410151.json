{"id":"410151","title":"游西山，用东坡和蔡景繁海洲石室韵","dynasty":"近现代","author":"袁嘉谷","text":"我家石屏云深处，四山云迷杳无路。乾阳石室天然开，天风无风雨无雨。旧游曾呼山灵问，造化生此几年数。孰知西山奇更奇，凿穿峭壁开灵宇。年年昆华访异迹，黔国楼台咸阳墓。一丘一壑双屐踪，春夕春朝两壶醑。清晓来登千步岩，名胜且当风月主。局躇人室豁然朗，水接一天烟万户。幽居慨想王子乔，仙界容留弄玉女。谁与人力代天工，山魈奔走神魔舞。四壁回应雷电声，半空形幻凤鸾伍。石林沕穆云海空，有座皆吞砌皆吐。人生居止竟何卜，朱门笙箫画堂鼓。磷火隐约伏鬼精，顷刻荒芜堪恸楚。惜哉到此冷心噤，搔首不再问天语。顽质擘坏泣巨灵，大隐窟深悟支许。我思借室暂一栖，山鸟啾啾念乡土。羊叱初平虎射广，石剧惊人怪初祖。不见石龙时未遇，山中作霖自今古。霖成龙化歌已终，昆海飞来白云暮。"}