{"id":"146621","title":"解语花·龙沙殿腊","dynasty":"宋代","author":"刘子寰","text":"龙沙殿腊，兔苑留寒，花照冰壶夜。乱山平野。装珠树满眼，买春无价。墙头苑下。浑不见、桃夭杏冶。凝趁风、庚岭寒梅，触处都飘谢。吹面峭寒未怕。览瑶池万里，飞观高榭。霓旌鹤驾。歌黄竹、胜跃踏青骄马。峰峦似画。但点缀、片时相借。惊望中、玉宇琼楼，残溜空鸳瓦。"}