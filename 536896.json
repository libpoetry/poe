{"id":"536896","title":"侠客篇","dynasty":"明","author":"王世贞","text":"七国养士何纷纷，谁其雄者信陵君。击柝雍容据上座，鼓刀慷慨却秦军。其外碌碌诸公子，借日回春互争绮。列鼎常食三千人，俱簪珊瑚蹑珠履。就中脱颖君不见，一片雄心为谁死。燕丹恨秦贯白日，易水东流羽声疾。倚柱倨骂大事去，惜哉不讲刺剑术。金丸马肝亦何益，田光先生太仓卒。咸阳击筑变清调，碧血殷霜染秋草。明月还辉博浪沙，沧波岂没齐王岛。五陵射猎倚醉归，眶眦杀人无是非。髡奴赫奕拜卿相，天子威权下布衣。黄金坞，当中路，走马过之不肯顾。五花骝，狐白裘，轻薄少年非我俦。四座酒莫倾，请听侠客行。海内万事何言平，袖中吴钩霜雪明。出门一笑失所向，十日大索长安城。"}