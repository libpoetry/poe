{"id":"1131061","title":"展江亭海棠四首","dynasty":"宋","author":"韩维","text":"占尽人间丽与华，白头判得醉流霞。谁将法锦翻新样，红绿装成遍地花。昔年曾到蜀江头，绝艳牵心几十秋。今日栏边见颜色，梦魂不复过西州。红糁妆条袅袅长，人间不合有天香。千觞未足酬佳丽，回首东风更断肠。人避寒风与暖曦，年年长此探花期。如今太守尤珍爱，只许官娃带一枝。"}