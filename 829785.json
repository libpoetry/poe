{"id":"829785","title":"留赠方药雨 丙申之冬入天津洎己亥秋始得归将行赋此二律","dynasty":"清末近现代初","author":"夏曾佑","text":"鸿飞本不为留计，竟见荒原万瓦稠。又举离觞辞旧雨，为思身世怯登楼。青山白浪驰黄海，暮雨孤灯过秀州。从此归帆好云物，分明点点入新愁。天问无灵白日徂，素筝浊酒欲何如。起看天地斜阳里，浪策兴亡作计疏。古今几回蕉鹿梦，江湖相勖计然书。河流一道窗三面，赢得他年入梦无。"}