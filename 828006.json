{"id":"828006","title":"寄怀陈师傅韬庵先生即题听水斋图","dynasty":"清末近现代初","author":"陈曾寿","text":"太白何睒睒，独与残月晓。钟鼓梦西清，如见颜色槁。昔我见公初，堂堂送张老。仓皇临夜半，流涕看遗草。平生无党援，死友心能表。千回郁结意，并世复谁道。清酌陈哀辞，奠罢自焚稿。我时赞几筵，相视何凄悄。萧寺隔重湖，僧房颇静窕。邀觞重九辰，破寂一洒扫。先朝双白发，心苦诗愈好。别来无岁月，合眼金华杳。似闻退休馀，不忍怀鱼鸟。幽幽听水斋，修竹插天杪。披图意空多，徵题情慰少。初阳上金茎，昔昔风露早。来日自舒长，论语半部了。閒居三十年，洗耳事幽讨。再出坐子房，伤哉为绮皓。翻然恣翱翔，目极孤鸿矫。"}