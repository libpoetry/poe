{"id":"620911","title":"荆卿行","dynasty":"明","author":"黎遂球","text":"寒风萧萧浩无主，长虹晓射咸阳柱。马角生成乌白头，遂令祖龙环柱舞。端门两两蛮夷人，九楹错绮排九宾。将军有头不得语，开函怒目犹如嗔。殿上呼王王负剑，夫人匕首何曾验。荆卿大笑药囊前，虹影犹侵血花艳。虹欲斗龙龙未死，龙死扶苏作天子。天意亡秦必在胡，鲍杂龙腥此时是。"}