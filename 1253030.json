{"id":"1253030","title":"杂诗","dynasty":"元末明初","author":"刘基","text":"赵女工妙舞，秦娥善清声。同入楚王宫，各擅倾城名。宵陪绮席宴，夙侍金舆行。常恐他人至，得宠分恩荣。涕泣奉颜色，冶态随风生。愿为松柏枝，莫作日夕英。开花不结实，坐伤秋露零。白露出草根，颗颗如明珠。黄华炫金钱，亦复盈阶除。闲居无尤物，玩之聊可娱。衡门不必扃，此非众所须。但恐成薏苡，千载令人吁。服力徇穑事，矻矻望有秋。凌晨荷锄出，日入且未休。中夜看星辰，旱潦切所忧。西成告丰岁，珠玑满田畴。饱食幸可期，喜色欲盈眸。宁知霜雪早，零落不得收。荒畦委滞穗，槿篱挂空篝。斜阳照白发，短褐还饭牛。天命固如此，汲汲复何求。季世罕上寿，百岁为长年。轩皇不可见，颜冉复谁怜。安期乘彩虹，羡门驾紫烟。朝游蓬莱岛，夕宿曾城巅。常恐声风枝，摧折沧海田。徒令骊山客，想望称神仙。月明栖鸟动，月暗栖鸟定。茅鸱潜枳枸，大眼挂宵镜。皇天生万物，一物畀一性。遂令盖壤间，扰扰事争竞。喧呶穷日夕，岂不慁天听。化工虽云巧，为法秪自病。沉思令人嗟，欲问谁与应。苍苍山上松，濯濯庭前柳。亭亭拂云起，矫矫含风久。佳人皎如玉，旷世难为偶。长歌继以叹，去鸟尽回首。昔为瑶草华，今为蠹馀杻。弃置勿复道，华容不如丑。速成非良器，骤得难久好。桃李望春舒，亦复迎秋槁。蕣英耀朝日，未夕委蔓草。饥农种植禾，自庆得食早。岁暮寒凛冽，衡门净如扫。瀛洲对方壶，弱水为池沼。不有千年花，安得如瓜枣。徐市驾楼船，轻帆迅如鸟。仙人倘可见，常恐三光老。寄书附文鳐，碧云空缥缈。"}