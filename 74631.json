{"id":"74631","title":"木兰花慢·爱当垆年少","dynasty":"元代","author":"张伯淳","text":"爱当垆年少，将雅调，寄幽情。尽百喙春和，群喧夜寂，老凤孤鸣。都来四条弦里，有无穷、旧谱与新声。写出天然律吕，扫空眼底秦筝。落红。天气暖犹轻。洗耳为渠听。想关塞风寒，浔阳月色，似醉还醒。轩窗静来偏好，到曲终、怀抱转分明。相见今朝何处，语溪乍雨初晴。"}