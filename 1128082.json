{"id":"1128082","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也","dynasty":"宋","author":"程公许","text":"气运有盈虚，品物迭滋耗。人生于两间，谁能长不老。胡为玩鲜荣，而独恨枯槁。婉娈儿女态，爱惜容色好。志士竞修名，览镜慨华皓。所念固有殊，达观同一笑。本来真妙明，何有少壮老。兹理非言传，惟心自深造。断梗得栖泊，高堂拥图书。中宵风露气，营我方寸躯。静虑何易感，有衔莫能袪。今古一瞬息，智愚等丘墟。战夺日相寻，死生互吞屠。念此耿无寐，推枕长嗟吁。天理谅好还，人谋何可疏。宿嗜本幽閒，世途倦驰骋。迫兹门户托，强把冠佩整。招手误一来，麾退谅予警。宽恩假郡寄，静俟亦天幸。橐空归无家，旅泊仰微廪。如闻烂柯谷，宛似飞仙境。苦饥问豹胎，留渴须远井。天将厚所畀，吾宁不少忍。睡起一欠伸，篆烟凝昼永。口为祸之阱，异者同之仇。谁能噤不语，兀兀如羁囚。我岂好违俗，心未忘好修。本不慕华显，宁有忮与求。逍遥鹏鴳同，贫贱非所羞。风涛涨平陆，驾予一虚舟。未如泯机智，鸥鸟与之游。吾今已得师，稽首漆园周。鸟飞暮知还，蚁微亦有藏。游子怅无托，故乡那得忘。轒辒岁横骛，生涯日凄凉。骨肉各窜匿，冢祠缺烝尝。万里一缄书，临风泪千行。垂白念汝兄，忧乐苦相望。安得附羽翮，奋飞同一觞。西陲失支吾，如老屋积腐。墙闼纵蹂躏，堂屋何依怙。伊谁阶此厉，乃为元老误。疾痛切吾身，利钝难逆睹。瘴暑困新恩，陨星泣忠武。梁坏将安仰，天高杳难诉。向来十二楼，捲帘误一顾。洒泪嫁时衣，谁与论心素。坤维以文瑞，民俗本柔淑。何代无战争，冤哉今尔酷。戎马塞里墟，劫钞遍林谷。平生金石交，屈指半鬼录。从子尤可哀，别归奉水菽。伯侄并戕殒，荼毒复荼毒。探囊数幅书，吞声不忍读。昆岗焮烈焰，宁辨石与玉。叩首一炉香，请为遗黎赎。南山翠鬅鬙，四荔拱故宅。采衣侍三寿，教爱如夙昔。晓然一梦阑，无复万里隔。了知恩爱缚，障我修行力。亦尝勤遍参，渐欲空结习。妄念绝攀援，自性非假借。百千三昧门，惟此一事实。持问诸老禅，少露真消息。"}