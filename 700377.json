{"id":"700377","title":"和陈鲁南遂初斋四首","dynasty":"明","author":"顾璘","text":"地萦淮水曲，门枕市桥头。城郭烟花绕，山川紫翠浮。开林通鹤径，架槛弄鱼钩。兴洽蓬壶外，飘飘赋远游。涉世齐诸妄，冥心近四禅。有言皆象外，无物远尊前。古帖临池拓，春酲枕石眠。悬车自吾志，何必问行年。旷志高云上，浮荣逝水东。狂歌随楚老，力稼习豳风。道盛宾长满，心清室屡空。挥毫多妙墨，谁谓晚疏慵。洒落陶元亮，孤高管幼安。葛巾逢酒漉，木榻借书看。嘉树光风转，遥山积雪残。苦吟近成癖，终日懒衣冠。"}