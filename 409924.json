{"id":"409924","title":"行路难（十一首） 其四","dynasty":"近现代","author":"骆成骧","text":"劝君南行莫适越，北行莫适燕。昭王勾践已千古，孤臣重到心茫然。君不见吴越争雄东海边，勾践英英方少年。低心求士报吴耻，范蠡用之能回天。高岸深谷一朝异，三江五湖皆变迁。试问甬东夫妇人三百，何如会稽甲盾士五千。又不见燕齐逼处北海壖，忍诟包羞深自怜。齐强燕弱恣轥轹，虽欲报之无由缘。乐毅飘然自魏至，专阃摄行大将权。势如山崩黄河决，东下七十二城如转圜。两君今不见，何人肯掷黄金千。先筑高台后铸像，日月照耀云霞上。"}