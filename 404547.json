{"id":"404547","title":"贺新郎·乙巳除夕，夜宴于伯谦先生私宅，赋此乞正，调寄贺新郎1965","dynasty":"近现代末当代初","author":"劳思光","text":"车马芳洲道。又喧阗、千家爆竹，共迎春早。我已中年翁七十，相顾樽前一笑。负多少、纵横怀抱。北望中原南望海，漫纷纶、棋局何时了。谁竟免，此乡老。佳辰欢趣频年少。最嗟予、诗肠多涩，酒肠偏小。讲舌徒为从众语，愧绝囊中旧稿。且相伴、今宵醉倒。卢雉一呼行乐耳，看青阳、破夜边城晓。云树外，起啼鸟。"}