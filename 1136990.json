{"id":"1136990","title":"水调歌头 游洞岩，夜大风雨，彭明叔索赋，醉墨颠倒","dynasty":"宋末元初","author":"刘辰翁","text":"坐久语寂寞，泉响忽翻空。不知龙者为雨，雨者为成龙。看取交流万壑，不数飞来千丈，高屋总淙淙。是事等恶剧，裂石敢争雄。敲铿訇，扪滑仄，藉蒙茸。苍浪向来半掩，厚意复谁容。欲说正元旧事，未必玄都千树，得似洞中红。檐语亦颠倒，洗尔不平胸。"}