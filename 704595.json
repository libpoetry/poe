{"id":"704595","title":"和刘安世园居六首","dynasty":"明","author":"黎遂球","text":"燕即新堂乳，莺多隔水鸣。凿湖兼出石，惜树小添楹。窗预图秋色，蕉堪种雨声。沙洲亭子路，鸥席故须争。曲折经营遍，吴船频到门。梅从武丘市，石载洞庭村。叠壑山蟠足，临流花欲言。相知词赋客，一度记过存。蜂蝶穿篱扰，虫鱼蚀砌高。闭门沉杏雨，开阁剪松涛。林叶明红烛，江花酝碧醪。此中堪累月，作记拟东皋。长镵宜曲柄，随意采春苓。芳草鬓边绿，垂杨沙际青。溪声流月住，山气出云停。晚火新篁外，看僧学课经。涧云浮潦白，藤雾断崖封。信步绕山曲，回闻隔寺钟。诗因题柿叶，衣自补芙蓉。行乐经过处，溪香又几重。乌衣原旧宅，玉树有馀欢。点火分藜杖，传家笑竹冠。山人招隐便，渔子认津难。迟我窥鸿宝，诗成即互看。"}