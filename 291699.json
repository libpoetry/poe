{"id":"291699","title":"齐天乐·过水西庄","dynasty":"现代","author":"寇梦碧","text":"锦鲸仙去琼箫冷，悲风替吟宫羽。髡柳经霜，寒鸦噤月，寥落名园谁主。珠歌翠舞。尽化作秋来，酿愁烟雨。泪锁荒苔，古花犹篆压帘句。词灵应亦识我，奈云埋玉笥，归鹤迷路。金雁移筝，铜驼换世，始信繁华无据。徘徊自语。叹心力空抛，绮年轻误。寂寂湖山，素弦谁共抚。"}