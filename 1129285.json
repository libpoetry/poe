{"id":"1129285","title":"鹿台止作","dynasty":"宋","author":"释行海","text":"九州烟景杂尘埃，自爱吾庐住鹿台。百计不如归最好，五行只可问无灾。野园日暖花争发，贫屋春深燕自来。王戴风流千载下，水声山色更徘徊。林下寥寥宇宙宽，孤怀懒与世相干。穷通有限随时好，仁义相拘作事难。故国不知春后信，他山频在梦中看。棠梨花发幽窗下，游蝶不来风雨寒。"}