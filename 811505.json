{"id":"811505","title":"正月晦日作","dynasty":"清","author":"仝轨","text":"人有三寸舌，出口成字句。《春秋》在齿牙，褒贬无少顾。客观松下棋，指挥动杀误。乐哉局外人，就局苦难诉。相知在知心，知心良独难。旦奭犹不保，何必慕金兰。操琴向广陌，未奏泪先弹。伐国问仁人，邪佞固其端。忆昔两渡河，半载八千里。娇女病在怀，弃之于垂死。呼我不绝声，恍惚犹在耳。行路为酸鼻，而我何堪此。死别无戚颜，今羡食肉鄙。君子重绝物，岂不察心里。我生始一岁，祖母躬鞠之。手自调饮食，卧起无暂离。纤悉到衣履，拮据念载奇。诸孙亦已多，我独育如儿。八旬奄在迩，危疾势莫支。惊闻驰一骑，暮踏荒山陲。欲一视晨昏，扬鞭指燕逵。三至市有虎，流言周公疑。白云不可见，南望徒涟洏。燕山郁岧峣，易水流浩浩。念我同根人，于役在远道。挥泪望故乡，发白一何早。生无归来日，死葬边城草。岂不怨离诀，天命难自保。朝露矧易晞，悲哉《陈情表》！洁身如处女，远嫌避瓜田。倚伏有不测，况乃百其愆。陨霜遂杀草，一坠千仞渊。白日何杲杲，浮云去高天。寄语悲歌者，勿为萋菲篇。"}