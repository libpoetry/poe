{"id":"322364","title":"庆春宫·小窗孤寂，雨意绵绵，赋此遣兴","dynasty":"清代","author":"张玉珍","text":"凫藻香生，虾须帘捲，半庭细雨如尘。柳困花欹，燕昏莺晓，几番作弄残春。别情无限，望不尽、遥天暮云。石尤风紧，三板吟船，怎渡仙津。年嫌甲子平分。剩有诗魔，难熨眉痕。月底樽前，酒边茶畔，等闲负了良辰。欲弹焦尾，犹只恐、相思调陈。轻寒似水，守著窗儿，酿得愁新。"}