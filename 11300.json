{"id":"11300","title":"酬孟十二新居见寄","dynasty":"唐代","author":"张建封","text":"大道本夷旷，高情亦冲虚。因随白云意，偶逐青萝居。青萝纷蒙密，四序无惨舒。余清濯子襟，散彩还吾庐。去岁登美第，策名在公车。将必继管萧，岂惟蹑应徐。首夏尚清和，残芳遍丘墟。褰帏荫窗柳，汲井滋园蔬。达者贵知心，古人不愿余。爱君蒋生径，且着茂陵书。"}