{"id":"800282","title":"到家","dynasty":"清","author":"吴苑","text":"巷竹猗猗垂，山桂亭亭覆。入门拜慈亲，白发颜微瘦。薄宦十馀年，欢爱类稚幼。款款问中朝，不私及堂构。娇儿发垂额，及归尽婚媾。䦱为孙暗窥，兹客曾未觏。忆昔少年时，老屋埙篪奏。树下共嬉游，史先弟随后。树今已成围，山石还如旧。拟采南陔兰，相偕饰容臭。匪敢赋《闲居》，献母南山寿。"}