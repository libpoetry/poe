{"id":"1237624","title":"送杜清碧入京二首","dynasty":"元","author":"薛汉","text":"玉笥峰前久白云，铜驼陌上暂红尘。有书未肯干时宰，命驾惟应访故人。沧海鱼龙波浪阔，颠厓草木雪霜频。逢时少试经纶手，回首山林迹未陈。风雨蓬蒿病已侵，那堪送远更秋深。离情不断千寻绠，高义难磨百鍊金。乔木参天元有节，閒云出岫本无心。湖山摇落关河杳，后夜相思遣梦寻。"}