{"id":"91079","title":"山茶花·山花又晚出","dynasty":"宋代","author":"徐月溪","text":"山花又晚出，旧不闻图经。花深嫌少态，曾入苏公评。迩来亦变怪，纷然著名称。黄香开最早，与菊为辈朋。纷红更妖艳，玉环带春酲。伟哉红百叶，花重枝不胜。犹爱并山茶，开花一尺盈。日丹又其亚，不减红带鞓。吐丝心抽须，锯齿叶剪棱。白茶亦数品，玉磬尤精明。桃叶何从来，派别疑武陵。愈出愈奇怪，一见一欲惊。"}