{"id":"1221768","title":"韩魏公祠","dynasty":"元","author":"刘因","text":"定州古北门，作镇多英奇。如何郡学傍，独有韩公碑。乾坤极厚大，运物物不知。堂堂宋三朝，斡旋公似之。惟公玄默间，泰山已四维。天宇公之祠，元气非公谁？郡人一何愚，而于公欲私。大者且勿论，绪馀犹世师。千年阅古堂，谁歌郑国诗？徘徊老柏前，目送秋鹤飞。悠悠五色云，怅望今何归。"}