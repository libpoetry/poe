{"id":"119023","title":"次韵文氏外孙骥以其祖父与可学士书卷还谢悰","dynasty":"宋代","author":"苏辙","text":"西南自是贤俊府，衰老思归谩留许。舂禾磨麦非平生，子孙便推我作古。贤哉与可诗中杰，笔墨余功散缯楮。南阳诸谢世有人，此邦亦自非其土。一时与我俱作客，白发苍颜愧非伍。儒术真传汉太翁，风流未减晋诸庾。两家尚有往还帖，旧集脱遗应可补。明窗展卷清泪滴，恍然似与故人语。欲锁空厨付长康，恐君讥我不与取。"}