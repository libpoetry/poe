{"id":"648022","title":"送王胡两生归西昌","dynasty":"明","author":"杨士奇","text":"卞和得荆璞，献之以为珍。当时不见信，弃置同凡珉。任公钓东海，终岁无寸鳞。一朝乃大获，厌足浙河滨。丈夫遇有时，屈伸理相因。黄金筑高台，青云登要津。古来公卿贵，皆出畎亩民。两生吾乡彦，读书非隐沦。白日辞都门，归卧烟萝春。努力崇进脩，人生岂长贫。"}