{"id":"744045","title":"寄赵庆孙","dynasty":"清","author":"王烻","text":"少壮舍我去，回忆如隔生。古人皆百年，安取多余赢。此刻未即草木腐，此刻足与日月争。日日日有明，月月月有盈。数之已山积，览之无寸程。人生如此便了却，而何不可齐殇彭。故人远相问，珍贶非瑶琼。迟迟久未报，何以慰其情。生前之日操之己者且无据，死后之日听诸人者将安凭。"}