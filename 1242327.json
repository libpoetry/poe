{"id":"1242327","title":"摸鱼子 其三 题王德琏山居图","dynasty":"元末明初","author":"邵亨贞","text":"遍乾坤、好山无数，古来高隐能几。相逢尽道林泉胜，无奈利名朝市。青嶂里。望曲径深门，彷佛柴桑里。先生傲世。任短褐长镵，清琴浊酒，占断晋风致。疏林下，别有谈玄尘尾。清风长满窗几。门前剥啄何须问，应是采芝仙子。谁可比。已不减、当时鸡犬空中起。留连晚计。尽穴石藏书，锄云种玉，千古有灵气。"}