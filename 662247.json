{"id":"662247","title":"吴侍御父母挽诗","dynasty":"明","author":"石宝","text":"青山日暮生紫烟，岂有宝玉藏山颠。层峦如壁护风雨，林鸟喔喔号旻天。山中行人知故事，江南往日多遗贤。鼓琴不独伯鸾隐，亦有种德如耕田。人消岁改墓木拱，儿身复在君王边。天书昨夜赠泉壤，寒光直与青山连。鸢肩豸角世所贵，宁知季路心悽然。欲知季路心悽然，檗苦梅酸年又年。"}