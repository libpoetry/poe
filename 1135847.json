{"id":"1135847","title":"五月旦抵旧隐","dynasty":"宋末元初","author":"方回","text":"柳萌整征鞍，杏熟卸归驮。风帆辍湘游，云屋返黟卧。天暑室人瘦，地荒园叟惰。长男近弄瓦，累重讵足贺。次男久投笔，学废不堪课。阿高兄子之，性刚未少剉。阿明垂四龄，语迟无可奈。一事独慰意，添竹踰百个。碧玉韵凉飔，我倡此君和。邻友各有携，野僧亦见过。陶门故常关，孔客复满座。微言订近役，何苦触尘堁。筋骸已衰老，踪迹尚奔播。八字马交驰，一生蚁旋磨。晚节休官心，悼猛就新愞。岂其尚有求，未甘忍寒饿。神魂倘可收，焉俟赋招些。"}