{"id":"523263","title":"客有笑余霜发者走笔戏之","dynasty":"明","author":"李梦阳","text":"客且尽，手中觞，不须笑我头上霜。客尽觞，且停之，听我高歌霜发词。君不见天上鸟，东跳西走不相待。又不见黄河水，万古滔滔向东海。我身不是南山松，又不是山上峰。柰何与年少争春风，斗鸡走狗倾春红。君不见昔时孔仲尼，辙环憔悴无已时。盗蹠杀人如乱麻，锦衣高寿颜回嗟。听我霜发歌，歌短情则多。轩车驷马浑等闲，何似日衔金叵罗。金叵罗，青玉案，何以赠客锦绣段，头白头白何须叹。"}