{"id":"812119","title":"牡丹下宴集","dynasty":"清","author":"孙原湘","text":"锦幛围云五色齐，入窗都展绿玻瓈。名花一种春无赛，却见倾城首亦低。斜背花枝坐绿纱，恐花羞见面如霞。反教夺尽花颜色，人对花来不看花。女伴藏钩赌玉杯，聪明十度九赢回。就中偏是郎心湣，却费沉吟半晌猜。郎拈梅子出花阴，剥赠梅仁示意深。故把玉纤摩弄久，教伊知道会伊心。席罢香舆散画阑，感卿花下独来看。比肩立尽斜阳影，相见非难别总难。"}