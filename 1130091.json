{"id":"1130091","title":"次韵才仲试院梦中书事见寄","dynasty":"宋","author":"释道潜","text":"梦入秋山知几层，霜风吹骨正棱棱。苍崖荦确难安足，自说从余授杖藤。朱甍碧瓦碍云浮，共蹑曾梯最上头。一饷阑干变风雨，凛然毛发便惊秋。怪兽胡为出巨津，昂然激水忽翻身。鱼龙赑屃何妨事，莫作风波谩恐人。一川脩竹映疏花，川上时闻响钓车。似到秦人种桃处，谁知梦断却还家。崖根乌蜜已先尝，从此知君鬓不霜。应笑吾曹事枯槁，山中危坐独休粮。"}