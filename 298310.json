{"id":"298310","title":"昼锦堂·秋日病起","dynasty":"清代","author":"庄盘珠","text":"最是今番，慵寻绣线，笔墨那更还拈。懊恼秋来情绪，却似春三。翠锁眉痕愁对镜，暖融酒力懒添衫。闲庭院，落叶响多，黄昏淡月疏帘。更点。听渐永，灯影动，深宵窗隙风尖。阁外哀鸿声急，晓枕恹恹。不知消瘦今何似，恁般滋味我偏谙。流光换，多少暗虫吟断，泪雨涟纤。"}