{"id":"696931","title":"怀知诗 其十二 吴文定公","dynasty":"明","author":"祝允明","text":"穆穆文定，渊渊金玉。风被四远，誉髦归淑。伊余小子，钦承在夙。籋云骏附，潜泥蠖伏。嗣林衔恤，閟息茅庐。扣户请益，拱肃趋隅。教曰勖旃，竭景劬书。默尔富获，单辞靡馀。选曹展丘，俾书皇纶。山房接夕，返楫同津。永言夙好，傍谂前闻。虚膺秪受，充然万珍。公耆后先，三四及门。一瞻百益，矧曰终身。望之如日，就之如云。大雅既丧，悼霣徒纷。肃肃文恪，有严我师。扣竭空鄙，博约兼资。片语必法，寸履皆规。甘雨中含，滋浃时熙。屡踬于征，靡辞有戚。公荐以升，黄阁有职。援呼曰三，导掖谟百。嗟予不肖，鼎冶负德。邦作封史，来相予总。谓言冢君，车迎馆奉。力襄怀报，宁公戾众。公往趣成，傍诮莫诵。公闻斯愠，命我专统。谓守载属，同群益汹。终亦靡克，公忾滋勇。有矢毕命，卒队兹恐。公归在堂，复侍函丈。三变泰如，扬休弥畅。湖山奠高，风霆下上。嗟子懦与，弗从以往。中星载回，遄失几杖。梁木既坏，吾将安放。司徒岩岩，四海具瞻。孰不敛衽，植偃砻顽。蒙逖以卑，霄丽泥蟠。讯之招之，令之曰前。旭日垂熙，温诲孔殷。昔我先公，政于晋阳。知公于童，拔立序庠。范之德行，训之典章。古道世用，启迪游扬。声诗书画，亦靡不详。曰尔国器，必成用光。公曰于乎，前德不忘。乃共之食，乃赐之帛。严威俨恪，靖庄允塞。拜赐必諴，餐德必实。一望弗再，有衔以讫。有华东阳，烨于吴门。古有遗高，展也兹存。孰为先生，秀降三辰。胸集万宝，手挥五云。九渊湛映，千茝齐芬。鹤跱霄逵，抗百风尘。维予二祖，式契且姻。亲公自髫，属于夕昕。齿惟父子，视犹季昆。聚晤员员，援推勤勤。谓子良史，左丘马班。谓子鹏运，直举横鶱。安知乘马，班如迍邅。终需于泥，以卒岁年。余既暮矣，公犹岿然。于何不臧，自遐不因。一往不复，追悔空辛。岂念平生，我思古人。昌哉我牧，百夫之特。瞬洞万棼，平吞四渤。经库储学，智囊韬识。鸾刀一振，百截以讫。吴材总升，胡特我特。载笑载言，载咏以绎。有作斯属，惭孤善述。冥留灵逝，奚赎身百。九京有知，有茹阗臆。陆缔于我，好也奕世。中丞汪汪，视实兄弟。翔泳殊能，逵磐别致。川梁无接，櫑镡遥契。南都于遘，日以文会。勖哉进修，驩然游艺。鸥鹭先盟，江湖结气。公绩平寇，尚克铭纪。首聚须臾，夙约载厉。迨登掌武，爰均四海。迹用地隔，礼有嫌废。穹渊契阔，恍若越世。恩谴公被，不才余弃。聚散忽再，幽明永异。终则群疑，始亦何讳。丹诚寸积，悠悠两在。天吴昼掠，鳌波夕沸。芒芒大壑，魂兮何寄。秀矣孝廉，名驹在谷。白玉清冰，碧梧翠竹。少游诸老，孤莺乔木。予家日见，匪暝维夙。黄庭晋度，朱弦汉曲。群公星落，长庚尔独。后生更仰，鸡群昂鹄。颓然顺化，行阅沧陆。修年默逝，亦可世哭。雅绪君断，更莫彼续。来英日富，风流绝目。前修履践，流膏碎馥。嗟子勤哉，堆箱叠腹。繄我与君，髧皓相逐。今我视众，如君我瞩。馀霜犹几，三叹不足。葑亦多彦，哿矣两朱。昆丘连璧，峄阳双梧。子出最后，遗风爽如。寒泉冬洁，菉竹秋臞。积百媚学，孰俪君劬。宵闻片籍，屏寐以须。失之皇皇，获之愉愉。抛裘喷炙，投玉捐珠。珍香宝茗，法绘名书。清谈晏对，日坐仙区。爱我维笃，弃我亦徐。怅其邈矣，临风永吁。"}