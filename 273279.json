{"id":"273279","title":"大酺·重到槟城，感填此阕","dynasty":"现代","author":"李继熙","text":"载酒年年，人间恨，沦落天涯何处。争知行乐耳，有银屏紫袖，便须同住。织锦封鱼，吹箫引凤，况是深情相顾。南国长消受，记偎红拥翠，此生轻负。更年少轩昂，风流才艺，任教天妒。芳时容易度。频搔首，点点飞红雨。谁信道，温柔已矣，冷落如斯，梦儿中，都无凭据。旧地闻歌舞。难禁得，英雄末路。问重见，销魂否。三生杜牧，准拟佳期休误。料应等闲心许。"}