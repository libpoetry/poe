{"id":"277336","title":"七月二十九夜长良川观鹈饲有作","dynasty":"现代","author":"汪荣宝","text":"小舟奋迅逾飞凫，篝火四照波生珠。群鹈竦立自有序，意态颇与常鸟殊。细鳞活泼昧深入，聚族聊此相嬉娱。榜人鼓噪振林木，风生鹅鹳争先驱。但愁搏击觜不利，岂惜毛羽长沾濡。生吞未有速化术，坐令腰腹肥如瓠。长绳倒掣踏浪出，饱飏不得空枝梧。扼吭见窘亦已酷，尽取尺寸充君厨。姿情妄欲竭川泽，饕餮所快能须臾。夜深烬尽打桨去，犹闻接翼饥相呼。不如偃鼠饮河侧，得水即足无忧虞。还当解脱逐鸥鸟，相与浩荡忘江湖。"}