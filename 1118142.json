{"id":"1118142","title":"肩舆历湖桑堰东西过陈湾至陈让堰小市抵暮乃归二首","dynasty":"宋","author":"陆游","text":"堤远沙平草色匀，新晴喜得自由身。芋羹豆饭家家乐，桑眼榆条物物春。野店茶香迎倦客，市街犬熟傍行人。墙头妇女更相语，认到先生折角巾。贪看西南一面山，不知信步到陈湾。未言散释经旬病，且要消磨半日闲。蔬垄过寒常郁郁，鸟声迎暖已关关。斜阳不为行人驻，十里钟来翠霭间。"}