{"id":"1147344","title":"奉陪郑使君谔游太湖至洞庭山登上真观却望湖水","dynasty":"唐","author":"皎然","text":"郡斋得无事，放舟下南湖。湖中见仙邸，果与心赏俱。不远风物变，忽如寰宇殊。背云视层崖，别是登蓬壶。突兀盘水府，参差沓天衢。回瞻平芜尽，洪流豁中区。气吞江山势，色净氛霭无。灵长习水德，胜势当地枢。朝宗动归心，万里思鸿途。"}