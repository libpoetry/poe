{"id":"560428","title":"梅轩","dynasty":"明","author":"徐庸","text":"澄江江上梅千树，千树梅花最深处。搆得轩居数十楹，明月清风自来去。月生疏影风传香，香影无边春意长。珠宫贝阙疑彷佛，毛骨瑩洁心清凉。杨州东阁题诗句，水部文章辉月露。一从子美重称扬，千古高风誇独步。孤山秀出西湖边，看花携鹤怜逋仙。踏雪归来草堂下，暮寒剪剪欺青毡。高枝拂檐垂斗柄，云母虚明小窗映。东阁西湖迹已陈，只有君家可相并。葳蕤斗帐梦里惊，何处光蛟吹笛声。纷飞不管香瓣落，青青子熟期调羹。"}