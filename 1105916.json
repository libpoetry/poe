{"id":"1105916","title":"寄满子权二首","dynasty":"宋","author":"王令","text":"窗前午枕梦忘还，门外清风昼掩关。天下谁当千古后，床头自笑六经闲。能将道系穷通里，安用身居进退间。自愧公心犹有蔽，清时无日不思山。终年谋食亦何得，浪取穷愁只自侵。饿死有时非正命，劳生几不愧常心。百年此去尘埃在，万古从来意思深。莫说山林是轻往，穷来无计得山林。"}