{"id":"692115","title":"咏古","dynasty":"明","author":"李攀龙","text":"帝作大唐歌，八伯奏卿云。钟石兴麓野，人声一以论。日月发光华，烂然星具陈。沈璧十二渚，岱宗乃于禋。是时辟四门，穆穆咸所宾。绥绥涂山狐，九尾不自多。我往求平定，念子无室家。明发兴岳庭，乃身参洪波。宗疏事则裒，祝融扬英华。玉牒沐日月，素书出江河。江水一何沛，薄大趣归处。朝周过故墟，宫室生禾黍。伤彼西山士，采薇自相茹。千载睹逸诗，斯人乃高举。白云出山陵，乃在天一方。东土既已洽，徂西聊倘佯。虎豹自为群，乌鹊列成行。惟帝立嘉命，诸夏发其祥。愿言顾见女，中心以翱翔。刊石树弇兹，千载遥相望。杲杲炽日羽，施施掩飙斿。我车既已写，四马亦孔柔。射夫率原隰，君子循方舟。杨柳囊其鲜，鹿豕填相求。多士自允异，燕乐成王猷。驾言徂东郊，出洛朝诸侯。白石粲南山，赪鲤丽沧浪。单衣裁及骭，缊缕远从商。夜中起饭牛，任车自所将。爝火辟列星，上客烂生光。疾歌一不闻，何谓伯与王。菀彼中林乌，拚飞不集枯。齿牙一为猾，公子良见图。矫矫上天龙，雾雨既已敷。子推独耆乾，草莽空号呼。悬书下宫门，绵山聊与娱。庄王搆曾台，乃与云梦邻。东延洞庭石，涔阳激清津。赵魏方幸祸，况此狼虎秦。谏者七十二，枕藉以前陈。时非一耕夫，三楚讫无人。因知沮溺流，用即社稷臣。驾言九皋泽，揽彼渐水台。罘罳蔽荆岑，绝流曲池隈。婉彼三楚士，谏猎纡其才。大雨忽盈河，疾风西北来。洪潦起滔天，陨雹激以雷。商梁正绥立，仆夫行告哀。孤虚无妄设，荧惑谅为灾。帝德眷荒淫，欲去此徘徊。文驷陈大庭，膰肉宿所脩。群婢一以盛，君子乃见咻。孰谓彼妇口，于中可优游。蟪蛄遂盈耳，凤兮当何求。斧柯不在手，龟山郁绸缪。翱翔七十国，交辙奸诸侯。狄水衍其波，罔济非无舟。驾言从吾好，还辕息我陬。忽忽岁已莫，太台役方作。太上美遨游，禾黍未能穫。滞穗满甫田，风雨殚零落。相国一沾襟，罢酒不为乐。贪吏常苦富，廉吏常苦贫。不见孙叔敖，其子行负薪。五霸相代兴，主烈难为臣。令名有遗封，馀财喜没人。寝丘虽言恶，千载功无湮。阖闾为无道，厥欲如蛇豕。荐食视上国，乃政从楚起。昭王在草泽，群臣不复纪。使者哭秦庭，七日未得理。入郢既已甚，丘陇行见箠。感兹告急言，誓彼同袍士。贤臣亦多术，存亡尤独美。吴王既栖越，出游包山湖。道逢一丈人，邀我洞庭隅。灵墟发深藏，中有神禹书。大文秘天地，乃传百六初。金简歊浮云，玉宇回璇枢。科斗不可辨，鸟迹互盘纡。精华一以泄，厌气直国庐。顾见二室颠，三石方扶疏。薛公得冯驩，门下知者谁。十日居传舍，乃问客所为。先生惟一剑，弹铗何其悲。授室缔高国，驱车出中逵。主人意已厌，同列宁见推。田文既失位，倾身与持危。片言悟齐主，复相名益垂。奇士多侮世，藏用匪可窥。中春阳和起，嘉观临四方。刻石颂功德，从臣纪攸长。上以献泰成，下威六暴彊。郡县乃作始，经纬不踰行。荐号立大义，昭设咸有章。濯俗谅已美，刑名非恒常。鞭箠出顽夫，二世寻灭亡。"}