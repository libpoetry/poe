{"id":"698720","title":"玉楼春 宫恩庄上元日，鹊营四巢于楼栋志喜","dynasty":"明","author":"夏言","text":"小园昨夜东风到。雪里梅花开放早。华堂灯火庆元宵，宫庄又喜添佳兆。高楼画栋支林杪。灵鹊双双结巢巧。定知麟阁产麟驹，更看凤池传凤诏。元宵准拟翁先到。宝泽楼前试灯早。春酒初看春瓮浮，新庄喜见新年兆。灵鹊飞来云栋杪。两两巢成相对巧。愿学徐卿引二雏，敢思汉殿传三诏。雪湖湖妨乘春到。渺渺春波江上早。彩毫和我玉楼词，为贺宫庄双喜兆。迢迢北上云天杪。长安春日莺声巧。朝士相逢问野翁，山林感荷君王诏。转眼上林春色到。洗耳春雷一声早。文章自信有家传，为君预卜龙头兆。灵鹊双巢林阁杪。巢成似出天工巧。愿得生儿拟凤毛，凤池异日仍衔诏。沐恩堂上春重到。隔屋张筵相过早。南楼高与北楼齐，西家喜接东家兆。灵鹊来巢华栋杪。连营并构非人巧。预占跨灶足传芳，更报乘龙先应诏。西园日日烦君到。喜信仍能报吾早。翚翼应占莞簟祥，鹊巢自是熊罴兆。仙楼高出云林杪。每藉经营心力巧。会当荐尔隶司空，岁晚还膺天上诏。有约期君君不到。惜春惟恐春归早。旧雨遥怜隔岁欢，清词并入新年兆。江上云连春树杪。鹊声日日檐端巧。何日来同池上游，闲情莫问天边诏。"}