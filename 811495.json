{"id":"811495","title":"游西樵山六首","dynasty":"清","author":"丘逢甲","text":"我从罗浮归，山水兴未已。遂作西樵游，江行百馀里。始由支江入，帆转稻花里。百曲赴大江，远见山云起。山云带夕阳，移舟泊山市。未入西樵山，先饮西樵水。樵山七二峰，樵湖廿八曲。斜阳棹歌起，湖光荡山绿。群峰万紫翠，毕入湖人目。湖转山益深，悬蹬出林麓。云际闻鸡鸣，知有山人屋。白云出洞去，留洞待客来。洞中何所有？石破青天开。初日照幽林，金碧眩楼台。楼台道士居，飞瀑闻惊雷。坐石看飞瀑，醉引流霞杯。洞门了不关，白云何时回？芙蓉亦花妖，转海毒我民。嗟尔道士居，告诫何谆谆！流毒且百年，禁令今始伸。至今论外祸，此特为之因。昏莽持外交，实出亲贵臣。入山见署额，咄哉彼何人？署盟亦此笔，遗祸今未泯。一言足丧邦，坐使利益均。留名亦山辱，幸尔犹全身。遥遥两仙馆，云泉与长春。风雨秋一叶，海外成青燐。尔徒媚道心，所志惟金银。奈何不斩虏？飞剑乞洞宾。暧暧山下村，黄云穫秋田。郁郁山上村，茶灶飞秋烟。山中多奇石，亦复多名泉。颇闻此山中，古亦有神仙。何人此读书，谈道傲圣贤。樵夫闻大笑，遂为外人传。天地有此山，几世而几年？凡愚斗智力，凿破古洞天。治穷盗贼起，耕牧难晏然。丹井尚未湮，书堂亦未倾。暮雨秋萧萧，欲往不敢前。岂有绿林豪，能识博士船。五岭夹江行，西江在其南。江南亦连岭，分派由滇黔。送江直至海，排空起瑶篸。是为西樵山，海气霏烟岚。谁掷青莲花，照耀天光蓝。我来写秋心，佳处未遍探。樵山作山樵，何年留茅庵？"}