{"id":"710545","title":"陌上桑 其一","dynasty":"明末清初","author":"邝露","text":"旭日嵌璅窗，泛澜煜绮疏。流辉绕玉镜，敛粲曳华裾。苞兰甲韶岁，昭质中破瓜。清扬睇远山，朝云烂缃襦。开轩对南陌，光耀倾城隅。城隅共翘首，杲日出秦楼。提筐跂遥隰，倾城逐嬉娱。皓腕捋远扬，秀泽掩银钩。双环映女桋，女桋失脩姱。蛾眉列翠卷，翠卷避鲜华。脱絇登条椅，葱倩烨凝脂。上攀摇淑景，下盼生流霞。如何陌上人，见此不踟蹰。"}