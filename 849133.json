{"id":"849133","title":"至霅白莞泽步入唐村","dynasty":"宋","author":"卫宗武","text":"舍舟而从陆，逦迤步巑岏。绿畦平野宽，青嶂四面还。春容千万状，平挹跬步间。行行二十里，窈窕入我山。故山迎故人，禽鸟俱欢颜。清泉响琚佩，列峰拥髻鬟。回视尘嚣廛，相去隔几关。幽谷多白云，可与相对閒。不妨自吟哦，但恐好句悭。更须穷胜事，尚喜两脚顽。皇皇欲何之，并游当忘还。"}