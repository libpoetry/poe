{"id":"253331","title":"游蓝田·甲申之秋月建戍","dynasty":"金朝","author":"王渥","text":"甲申之秋月建戍，我行商岭正落木。山英似与行子期，拨雾披云到山腹。古潭千丈照锦峰，下有蛰龙上栖鹄。高风吹雪已多时，熊耳双尖寒欲缩。新乘一水出龙涡，惊见千峰遮木槲。南山秀拔北山雄，剑戟森然对群玉。崎岖直过蓝田西，始见商山真面目。悟真峡口忽中断，天末修眉画浓绿。此峡何年得此名，曾有金仙搆华屋。西岩石室悬细水，万斛琼珠输辋谷。行人尚说有七盘，瘦马已愁疲百曲。风门放眼望秦川，扰扰更嗟尘界局。去年游骑渡葭芦，万里横行如鬼速。灞陵原下马饮血，太华峰头虎择肉。今年九月未防秋，始见登场有新谷。一鞭莫指古招提，疏雨有情留客宿。主人闻客喜相接，尊酒笑谈如昔夙。蹇予懒散本真性，临水登山此生足。一行作吏志益违，十载从军双鬓秃。官家后日铸五兵，便拟买牛耕白鹿。"}