{"id":"784078","title":"别余醇轩","dynasty":"清","author":"金朝觐","text":"醇轩具高节，澹泊明素风。作吏无纤俗，交人良独忠。清操远时誉，和蔼鸣寅衷。两刺建南郡，恬然将固穷。板舆亲奉养，遥隔锦城中。锦城多甲第，君乃半亩宫。湫隘不容驷，北堂春融融。子弟多良善，昆季无异同。显扬正难量，家运当盛隆。卿霭聚嘉气，茂兰成广丛。芳馨共相惜，结想情与通。天末商飙至，翩然飞长鸿。远音起哀唳，群类各西东。闽海警氛恶，玉关方诘戎。稻粱不谋饱，枫叶子规红。长途叹雨雪，严冱蛰寒虫。讵知滇池外，遗鹤鸣寥空。"}