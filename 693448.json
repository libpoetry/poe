{"id":"693448","title":"和棹歌","dynasty":"明","author":"邱云霄","text":"溪萦九曲锁玄关，山拥千峰密似盘。漫忆紫阳归去后，一川风月要人看。一曲清歌解木兰，水光摇动万山寒。幔亭舞罢秋台燕，野月溪云空汉坛。二曲娇峰云水间，淡妆低压碧云鬟。玉容不改春愁重，妆镜台空舞翠鸾。三曲虹桥最上头，三杯石外望仙舟。莫疑汉使河源路，信有浮槎到女牛。四曲丹崖紫洞奇，玉函仙蜕记秦时。一从听断金鸡晓，花落空潭春自迟。五曲花开锦绣屏，青山无语静仪刑。楼前尽日东流水，独立苍茫晚对亭。六曲中流石灶寒，茶烟香湿紫苔斑。仙人饮罢留空鼎，拍掌岩头去不还。七曲峰头松桂深，北廊岩下水云沈。玄猿白鹤闻清怨，久伴危冠合脱簪。八曲城高紫气浮，夜深仙乐响山头。到来钟鼓皆成石，怅倚斜晖望玉楼。九曲逶迤引市廛，人间天上别风烟。青蓑黄犊归来晚，疑是桃源学种田。"}