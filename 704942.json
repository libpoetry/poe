{"id":"704942","title":"黄莱轩见怀依韵奉谢","dynasty":"明","author":"霍与瑕","text":"避暑西峰俯太荒，山高人静日偏长。最宜古树依檐碧，更有閒花满涧香。风采久疏怜旧雨，晚阴谁共纳新凉。再三歌讽阳春曲，清韵悠悠绕野塘。崎岖寻壑亦经邱，陇豆畦姜处处稠。浊酒清溪聊独酌，故人新赏几淹留。自甘涉世随呼马，肯信忘机好狎鸥。空谷白驹供逸豫，焉知天外有公侯。离索经时思渺茫，怀人山院苦天长。古岩过雨云犹滴，老树著花风亦香。拄杖寻芳偏足句，移杯傍竹不胜凉。更怜野趣无人共，翡翠时窥清浅塘。珍重仙城老太邱，篇诗寄我锦云稠。续貂有句祇堪哂，得兔忘蹄可莫留。笑看烟霞追放犊，閒依云水侣浮鸥。橘洲荔圃年年熟，肯羡人间千户侯。"}