{"id":"707936","title":"念奴娇 其七 寿退谷先生","dynasty":"明末清初","author":"梁清标","text":"圣朝遗老，拥琴樽图史，婆娑清昼。传得关闽当日学，独把残编穷究。道在斯人，晴窗高卧，闲却经纶手。一庭风雪，喜当介眉时候。绕膝彩袖重重，持觞共祝，宰相山中久。谢客著书多岁月，小阁藤深松茂。鹤发丹颜，凭烟云好，供养容如旧。春风盈坐，笑看车马驰骤。"}