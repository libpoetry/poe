{"id":"751341","title":"感知一首酬李㤅伯先生","dynasty":"清","author":"王继谷","text":"乘槎欲访三神山，蓬莱咫尺风引还。炼石五色亦何有，谁信娲皇补天手。山林钟鼎两不成，何如独坐援孤琴。醉折幽兰弹古调，空山寂寞无知音。昨者别兄偶弄指，天风海涛入焦尾。余音袅袅千里闻，谁识天涯有钟子。先生当世推经神，主持坛坫三十春。忽听巴音和白雪，喜舞奚翅登龙门。中散许传《广陵散》，一洗俗耳筝琶新。瓦釜雷鸣奚足论，得一知己死何恨。一弹再鼓忘形骸，孤月寥天印方寸。"}