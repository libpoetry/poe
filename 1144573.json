{"id":"1144573","title":"野步十首","dynasty":"宋末元初","author":"陈普","text":"南雁数声嘹唳，西风双鬓䰐鬖。病叶夕阳满树，断云残雨归岩。潇洒枯藤老屦，行行只复行行。泥路野人屐迹，石桥流水琴声。黄犊眼中荒草，鹭鸶立处枯荷。宦海风涛舟楫，故山烟雨松萝。愁思冥鸿杳杳，吟情败叶纷纷。归去满身溪雨，醉眠半枕山云。白日长绳难系，青帘浊酒堪赊。归鹤苍山云际，故人锦字天涯。红叶林风飒飒，苍苔径雨斑斑。人迹石边流水，樵歌鸟外青山。流水数株残柳，西风两岸芦花。荒草客愁远道，夕阳牛带归鸦。按步缓寻幽草，扬眉一望平林。鸟影渔矶日暮，豆花村屋秋深。几处渔樵石路，数家鸡犬柴门。灶屋残烟杳霭，溪流淡月黄昏。木叶西风古道，稻花北垄新田。流水美人何处，夕阳荒草连天。"}