{"id":"518492","title":"送都宪闵公赴任南京大司寇","dynasty":"明","author":"张吉","text":"庙堂经大犹，边政患专恣。开府参重臣，稽谋古三事。缅惟贞宪度，百责固攸萃。冰炭一满怀，谈笑成猜忌。撩蛇遭毒螫，往躅吁可惴。我公来何迟，德量难窥觊。呀然包众荒，沧海论深邃。毕挟所弛张，从容归大义。三年白羽扇，妥帖当箧笥。君王念苏公，邦禁更所寄。错落岭海间，口碑纷莫记。作诗歌道傍，庶彻观风使。"}