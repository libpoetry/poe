{"id":"837565","title":"兰陵王·翡仙殁后，倏忽经年，芳菲依旧，欢悰去心，怅然此怀，乌能已已","dynasty":"清末民国初","author":"李岳瑞","text":"峭寒侧。帘外东风无力。清明近、烟柳雨丝，空里冥濛弄娇碧。春来似过客。寂寂。箫声巷陌。谁曾信、无限古欢，一霎鹃声变今昔。伤心判鹣翼。但想像玉容，眉恨堆积。天长地久情何极。记花下携手，落红黏鬓，珍丛静绕数太息。怕芳事狼藉。追忆。更悽恻。但永夜无眠，零泪沾臆。安仁鬓影新霜白。纵月没星替，那能销释。梁閒栖燕，定为我，也脉脉。"}