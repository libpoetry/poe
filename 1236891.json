{"id":"1236891","title":"次韵伯庸待制上京寓直书事四首因以为寄","dynasty":"元","author":"柳贯","text":"举头凉影动明河，问信仙人八月槎。斗下孤光悬太白，云间长御挟纤阿。《霓裳》催按新声遍，凤藻需承曲宴多。一代词华归篆刻，龙文还欲映雕戈。松翣新裁似鹤翎，手中云影落深青。宫花忽动红千帐，禁柳齐分绿半棂。金掌擎秋调玉屑，铜浑窥夜约银钉。不知太史朝来奏，东壁光联第几星。乌桓落日稍沈西，南极青山女堞低。马谷夏泉经雨涨，龙堆秋草拂云齐。一函祠检将升玉，万里丸封不用泥。儤直夜凉谈往事，乘车犹欲避鸡栖。杯面春风滟滟波，醉来难觅百东坡。宁无天上支机石，信有人间采玉河。霜驿旧图开党项，雪毫新兴写伽陀。聚星更比荀陈盛，月照金銮夜若何。"}