{"id":"245246","title":"题王伯畏清心堂","dynasty":"宋代","author":"汪炎昶","text":"记语简以遒，饶舌泄幽秘。洗尽闤闠腥，阐此林壑气。日予炯灵台，颇已窥彷佛。声利汹金鼓，耳目易烽燧。未用死灰渠，我道故自异。耿耿终莫易，当如浊时水。浊匪却而澄，浊自靡所寄。子本不避俗，而俗若子避。共袖剥啄手，为子成僻邃。任物解外梏，冥心蕴真诣。亦子谢尘嚣，亦不臞吾意。岂但静所守，经世可如是。"}