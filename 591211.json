{"id":"591211","title":"泰山歌寄王公仪","dynasty":"明","author":"欧大任","text":"峞乎岌哉，泰山岩岩齐鲁东，天孙主治名岱宗。拔地一万八千丈，但见瑶台琼阙淩苍穹。石道屈曲十八盘，然后天门日观开晴空。蛟螭作梁渡东海，三更日射扶桑红。上则九峰八峪四崖六岭，其下汶漯济涓流汹汹。白鹤皎皎玉女侧，黄河水与银汉通。仙之人兮驾玉虹，珊珊环佩摇青葱。俯拾冰玉采金碧，侗侗之珠万颗纷玲珑。大夫松树倚天半，碑篆犹记秦皇封。登仙台前炼丹液，明月嶂下翻芙蓉。行云肤寸触石起，倏忽雨电八极同。雁飞冥冥不敢过，登高一笑窥洪濛。王夫子，夙昔玉皇吏，曾宴幔亭峰。紫髯白面烟霞气，脱挽请缨游侠风。朅来献策阊阖殿，布衣谒帝蓬莱宫。绛灌不容长太息，谪向江海随飞鸿。悠悠白日未回照，鞭麟东去寻盖公。谪仙自古才有数，操椎博浪沙，射书聊城中，差足纵横一代雄。君不见安期先生颜如童，鹿走曾亦千重瞳。翩然玉舄渺安在，阜乡一去今无踪。丈夫历落在天地，岂使泰山乔岳空巃嵷。"}