{"id":"199946","title":"陈行之二年三至宁江尝有游吴之兴而尚不果","dynasty":"宋代","author":"晁公溯","text":"君如历块马，万里当霜蹄。今为绕枝鹊，终夕未安栖。二年三风过，每至醉似泥。我贫觞豆薄，饭豆兼羹藜。汲碧云雨硖，撷青风露畦。焉能效季伦，咄嗟办蓱荠。君妇工烹调，刀几劳柔荑。昔尝留我饭，鲜腴出中闺。慎勿笑粢粝，平生把锄犁。朝来忽告别，复指巴渝西。借问王内史，何时游会稽。"}