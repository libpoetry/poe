{"id":"811278","title":"赠池滋膺同年","dynasty":"清","author":"丘逢甲","text":"飞凫初下五云端，兼领雷封表海宽。两邑万家歌管乐，三山千里板舆安。瀛洲旧授神仙职，岭峤真推父母官。闻说讼稀亲课士，满城桃李共腾欢。天生卓茂佐中兴，循吏由来未易称。百里清平枹鼓息，九重褒异玺书徵。注衔玉署头冰在，话故金城鬓雪增。愧说瑞安门下士，上方空请一无能。"}