{"id":"1106725","title":"送赵书记二首","dynasty":"宋","author":"王柏","text":"相逢虽晚意无加，满腹经纶肯浪誇。雅兴屡陪郊外乐，清谭不尚酒边哗。忍于柳驿攀金缕，记取梅坡嚼玉花。木落山空平野阔，浩然别思满天涯。只将精识作生涯，评古论今吐粲花。玉洁冰清官自大，云飞川泳吏无哗。伟人落落难重见，馀子纷纷未足誇。老我不能歌颂语，杯中须减饭须加。"}