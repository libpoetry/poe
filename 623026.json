{"id":"623026","title":"武帝","dynasty":"明","author":"郭之奇","text":"汉武雄才不世出，奇文异武凌霜日。天为中土远胡尘，幕南尽扫穹庐室。单于台上耀旌旗，狼居胥外辞笳觱。南越东瓯取次平，夜郎月氏无坚戍。汗马朝飞龙塞群，珠崖遥向玉门一。土木神仙壮志馀，燕齐迂怪空唧唧。牵狗如缑事有无，玉振金声总儒术。封禅礼尽太初行，明堂始见方士毕。巫蛊朝开归望心，轮台夕下中边谧。当年卫霍漫前驱，此日光磾供后弼。五十四年百制劳，有君无相难休逸。祇怜曲学误天人，遂使淮阳避刀笔。繇来汉治本非醇，知人官人安可必。虽惭文景裕昭宣，嬴政何人岂俦匹。古今成败日纷纷，要从千载观得失。五胡相继尔为谁，慎莫近前汉帝叱。"}