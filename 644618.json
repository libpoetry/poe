{"id":"644618","title":"送郑叔贞之成都","dynasty":"明","author":"方孝孺","text":"谢公江海人，雅量极宏廓。中年别亲友，犹谓怀抱恶。况我?迫士，志意早衰弱。辟如绕指金，讵耐膏火烁。岂无骨肉亲，相望天一角。两生万里至，讲道慰寂寞。探奇忘旧悲，观妙有新乐。宁知事多忤，重使叹离索。林也前岁归，重来忘曩约。郑子今复去，南行踰巘崿。成都壮丽地，江水带郛郭。山窥子美堂，云护孔明柏。壮游岂不佳，观国资所学。国僚尽耆俊，政简恒燕醵。日开百金筵，坐有四方客。擒毫歌盛美，文彩纷烜赫。卓尔乐邦风，巍乎王者宅。王诚天人秀，令德颜闵若。神机尽经纬，大度蕴才略。心融群圣言，颖铳智独觉。坐收千古秘，万理随综错。尚友师徽猷，姚姒靡间隔。励精施惠政，民物沾德泽。至化通幽明，馀恩及飞跃。小心事天子，放意耽简策。道积不自盈，怡怡躬吐握。知名久伫望，前席启东阁。立谈尽欢娱，至理无适莫。从容倘垂问，占对慎酬酢。为言寡朋俦，旧业愈荒落。疑经待同勘，芜史期共削。相须左右肱，理势不可各。王仁极深广，夙昔受殊渥。囊馀旧赐钱，箧有新颁帛。身为微职绊，感叹颜面怍。使子能输忠，宁不副所托。金门盛才彦，德星耀井络。翙翙白凤群，岂复少一鹤。惟玆山南郡，士气陋且薄。古心莫与论，积疢谁为药。愿子早告归，离忧变欢噱。四科洙泗道，五等成周爵。真知苟内充，外物奚须度。旱麓清照人，汉水浅可濯。怀哉春服成，重继咏归作。"}