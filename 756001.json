{"id":"756001","title":"园中海棠盛开招静专从妹小饮","dynasty":"清","author":"曾懿","text":"几日春阴浓，海棠睡已足。和风洒然来，花气蒸入幕。开帘惜无香，秾艳早夺目。绛萼含葳蕤，清影颤扑簌。宛如红霞红，不枉绿章绿。容颜本无偶，观者苦多俗。幸有故人来，相与诉衷曲。握手谈新诗，开樽倒金谷。对此良辰景，惟有醉醽醁。君醉傥欲眠，抱此花魂宿。"}