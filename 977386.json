{"id":"977386","title":"续湖阴曲","dynasty":"宋","author":"徐宝之","text":"巴滇之马如游龙，宝鞭袅袅回如风。将军梦断忽心战，五骑飞出寻无踪。道旁客姥头欲白，惊见归鞯如电击。当时天子重丁宁，典午安危争一刻。大宁王气方中天，南阳青兖森戈鋋。金函诏下传羽檄，狂奴喑死如寒蝉。老骥志欲千里伸，晋天不覆鬼蜮臣。草间怅望可人土，老却江潭种柳人。"}