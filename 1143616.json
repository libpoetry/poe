{"id":"1143616","title":"顷溧水归登官塘汤汉章义门","dynasty":"宋末元初","author":"仇远","text":"五山翔凤集东庐，花竹园池可隐居。奕代文声传学馆，大书义字式门闾。埙篪雅奏和为贵，樽俎清言乐有馀。车笠重逢当一笑，白眉青眼尚如初。一塘分雨百泉流，喜作山房信宿留。骑马傍门知不厌，坐床索酒合应羞。生平仲举延徐稚，老去文渊忆少游。雾豹直疑斑已露，翩翩入谷有鸣驺。"}