{"id":"844160","title":"齐天乐 答叔问，和原韵","dynasty":"清末民国初","author":"易顺鼎","text":"江山总是伤心地，春来怕骑骄马。少日情怀，久如死月，才向天边生霸。华年可借。拚流落东吴，妓阑僧社。频感词仙，飘零泪墨酒痕写。苏台柳酣花冶。便红襟白项，乌燕都雅。病榻光阴，欢场影事，赚得香桃一把。客何为者。听恩怨吹多，玉箫声哑。水阁挑灯，待君同夜话。五陵结客而今倦，飘零少年裘马。曲唱黄骢，尊倾绿蚁，曾醉汉家丰霸。头颅可借。感前辈荆高，与人宗社。流落江南，酒徒肝胆向谁写。鱄离侠同疆冶。怪姑苏儿女，空剩柔雅。泪洒春红，真娘墓上，蝶粉斜阳一把。君原健者。怎燕筑吴箫，两般都哑。莫把雄心，对他莺燕话。废池乔木言兵倦，窥江久无胡马。故苑莺啼，荒邱虎踞，凭吊当年残霸。东风似借。叹燕子光阴，又催春社。万感如云，诗痕梦影水边写。烟光远欺梅冶。有旧家亭馆，裙屐妍雅。紫曲迷香，青帘买醉，趁取金尊共把。歌翻白者。怕柔橹无声，山塘都哑。六柱吴船，听他渔女话。乞充水手天应诺，平生使船如马。椎髻蓬头，他年汛宅，共载高人鸿霸。僧楼许借。约净侣谈禅，更开莲社。橹唱钟声，胜于丝竹与陶写。干将莫邪欧冶。早销他剑气，铸作三雅。唤起从前，英雄儿女，瘦骨都无一把。与君听者。怕啼尽东风，杜鹃声哑。有约壶天，买春茅屋话。探春人去知多少，青篷虎山桥下。闻道西崦，花天雪海，万一玉梅都嫁。堆盘菜把。约挑荠廧阴，嫩寒休怕。病榻枯吟，茶烟如水梦回乍。吴宫久无片瓦。纵西施䋞得，谁与论价。一角苏台，垂杨影里，可有阑干红亚。东风尚大。莫吹起春愁，流莺低骂。魂断江南，小楼听雨夜。"}