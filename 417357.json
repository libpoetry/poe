{"id":"417357","title":"莺啼序 茶词","dynasty":"近现代","author":"吕小薇","text":"儿时紫藤院落，博重闱欢笑。千里致、阳羡春芽，解封便说香绕。陶壶沸、招孙试品，娇痴哪辨旗枪好。但指呼：“枣枣梨梨，唐诗背了①。笠泽移家，锡山负笈，念投闲亲老。倚门望、喜见儿归，涤尘先瀹灵草。奉慧泉、旨甘小瓮；泛明月、兴添轻棹。听叩舷、七椀泠泠，惊飞沙鸟。八年离乱，旅食西江，书空咄怀抱。天杪客，居荒僻野，堂异归来，任惯分携，可堪吟啸。茗边醒醉，灯前抒懑，时艰蒿目清谈少。注一瓯、相对鸡声晓。临行嘱咐，岩茶珍裹提囊，好伴绵绵长道。匡庐雪褪，龙井溪喧，更武夷春早。采茶调、声流云表。嘉荈丛中，曙霞光里，红妆窈窕。筠笼素手，头尖摘遍，揉青焙绿研膏去，把相思、付与郎精炒。飘然鸿渐传经，海渡山逾，作和平祷。"}