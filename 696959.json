{"id":"696959","title":"九悯九首","dynasty":"明","author":"祝允明","text":"溪毛圃芽鲜芳殊。吴侬恒食饶嘉蔬。今年大馑百年无。百年无，柰空肠。龁野草，同牛羊。大麦青青四尺长。大水过头一尺强。安得不托与餦餭。无餦餭，且自可。秧不成，苦杀我。四月洚水麦不秋。五月插秧水不收。良田万顷尽洪流。尽洪流，大无禾。民皆死，如国何。栋挠室摧墉善崩。沈灶产蛙不得烹。康衢笫席通流平。通流平，慕鸱鸮。望伯禹，怀有巢。饥亡溺亡十亡五。载降之疫亡亡数。谁生厉阶令帝怒。令帝怒，半为鬼。厉阶人，安富贵。有田莫买只卖屋。况有筐箱与巾服。妻乎子乎牵出鬻。牵出鬻，汝不肯。推沟渎，竟死等。旧乞无几新乞多。吾食不续欲分何。汝不吾分越夺那。越夺那，乞化偷。孱则丐，狠则楼。旧田不粒犹征逋。新田为渊租未除。农来为兵强执殳。强执殳，绝钱镈。国无农，其何国。官囷旷空抽民米。富人削瘠贫人死。嗟嗟土牧亦劳只。亦劳只，荒政难。吊吾民，嗟吾官。"}