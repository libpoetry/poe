{"id":"694077","title":"古风五首","dynasty":"明","author":"陈政","text":"昔贤秉高致，守道恒若斯。颜色似渥丹，学业无专师。晨夕不兼味，冬春一布衣。用世为霖雨，居山偕鹿麋。恬然以处世，不俗亦不羁。游心千载上，乐命更知几。安得与若人，遨游江之湄。我爱李谪仙，为人最高格。壮语鬼神惊，高歌天地窄。醉呼管城子，千人为辟易。讵意白玉姿，青蝇竟污黑。流窜彼一时，垂辉靡终极。美人昔未见，彼此天一方。姿容瑩冰玉，德音流辉光。忽朝裁素书，青鸾远传将。苍黄拆题封，罗列云锦章。相思意无极，约誓言何长。感慨复感慨，驾言命飞黄。自从邂逅间，一笑倾衷肠。相期瑶台端，杂坐飞琼觞。笙簧散好音，喤喤协宫商。光风于时至，物意同春阳。胶漆既云固，欢乐奚可量。言念君子心，此情永难忘。北山有孤松，阅历几千载。根节固铁石，枝柯蔼幢盖。华姿沃以青，四序不迁改。山深无鸟雀，天际闻竽籁。我欲茇其下，骋视风尘外。缥缈怀沧洲，逶迤阻瀛海。地远不易到，扁舟欲何待。扶桑丽春日，光彩散旸谷。仓庚鸣喈喈，欣欣荣卉木。截彼东郭山，芳秀足游目。亦有南涧泉，温洁宜盥浴。感值此时节，洋洋动心曲。行乐贵及时，光阴难过复。何当恣周游，远近惟所欲。"}