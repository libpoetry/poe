{"id":"266524","title":"沁园春·即事","dynasty":"清代","author":"毛奇龄","text":"已度三朝，忻逢四并，重对春波。看杨柳堤边，羽觞泛去，蔷薇洞口，油壁来过。北地贤宾，江南名士，人物加于晋永和。况杂坐、有美人相间，齐画双蛾。兴来酒泻银河。恰岩畔斜阳照绿萝。看环拥楸枰，目萦琢石，暗抛博具，指印纹螺。红袖香生，碧桃花放，此际春光可奈何。华灯起，见楼头纤月，徐上林柯。"}