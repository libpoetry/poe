{"id":"2258","title":"夜泊越州逢北使","dynasty":"唐代","author":"沈佺期","text":"天地降雷雨，放逐还国都。重以风潮事，年月戒回舻。容颜荒外老，心想域中愚。憩泊在兹夜，炎云逐斗枢。揞揄萦海若，霹雳耿天吴。鳌抃群岛失，鲸吞众流输。偶逢金华使，握手泪相濡。饥共噬齐枣，眠共席秦蒲。既北思攸济，将南睿所图。往来固无咎，何忽惮前桴。"}