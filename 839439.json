{"id":"839439","title":"丁亥六月挽曾中翰君静二首 其一","dynasty":"清末民国初","author":"方仁渊","text":"昔我未识君，谓君贵介士。顾念烟萝人，所好或非是。晋接杯酒间，乃知同调耳。大篇捆载来，琳琅诗满纸。猥云加斧斤，予则岂敢尔。题诗卷之端，畅谈诗中旨。觞咏既往还，情好两不訾。方谓翰墨缘，此乐终无涘。岂意故人身，去似东流水。叹息隔平生，悲歌安能已。"}