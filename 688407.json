{"id":"688407","title":"松州即事四首","dynasty":"明","author":"江源","text":"百雉孤城万仞山，边烽无警戍兵闲。安危倚伏寻常事，为报将军莫破颜。万里边城草木春，我来遭际太平辰。镇松楼起筹边废，谁道今人让古人。周遭山色护松城，万井烟花老眼明。幸喜诸番乐耕耨，吾徒容易莫谈兵。边境虽安敢忘危，四时笳鼓竖旌麾。更闻细柳将军令，壮士怀归不敢归。"}