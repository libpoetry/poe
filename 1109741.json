{"id":"1109741","title":"赠黄少卿二首","dynasty":"宋","author":"刘摰","text":"仙翁来自太常班，再乞林泉捧诏还。养志秖为华发戏，无心宜共白云闲。一樽未厌尘中客，双屐同跻雨后山。为寄东宫舍人语，五峰新句两难攀。携筇得得访云关，恰值东湖贺监还。泉石主人元好事，尘埃游子暂偷闲。心轻齐组知灵运，文满浯溪服次山。秖恐东风唤归棹，江头杨柳已堪攀。"}