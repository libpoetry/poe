{"id":"529564","title":"挽王复庵锦","dynasty":"明","author":"陆深","text":"文藻王褒手，年华贾谊才。秘书天禄阁，骢马绣衣台。自许溟鲲化，终成市虎猜。节旄频奉使，松菊早归来。门雀无劳问，巴猿益可哀。大江流浩荡，勾曲耸崔嵬。秦岭重逢雪，扬州更咏梅。性灵陶万象，魂梦绕三台。鵩鸟悲斜日，昆池起劫灰。平生山岳动，身后简编开。骏骨千金价，天章五色裁。长抛绿野地，高卧白云隈。挂剑人终到，生刍首重回。传家今有子，他日兆三槐。"}