{"id":"613310","title":"见郊外掩骼慨然有赋示同社诸子","dynasty":"明","author":"李之世","text":"恻帽睇崇冈，迟迟遵古路。不知何人骨，何年饱霜露。撑拄乱如麻，填委半新故。蟠坭穴蚁蝼，带胔饲狐兔。蜕残不辨形，棺朽空留蠹。衾赗久已縻，顶趾纷异处。轻轻似解萚，栩栩如堕羽。白经野烧燔，青含宿草互。风雨洗膻秽，尘沙蚀垢污。荒凉谁是主，狼藉那能数。飞鸟惨不鸣，行人却且顾。衣殣有遗言，掩骼岂虚募。瓦棺恰盖藏，丛冢就安措。生前异趋舍，托体同邱墓。姓字原不谙，宁复知生娶。无碑可勒铭，有坟不封树。丁癸无定向，圹域弛禁步。立石祀土神，牛羊任颠仆。杳杳青郊迥，萧萧白杨暮。巫阳讵可招，冥漠谁当愬。前身已茫昧，曷解辨冥趣。且置蒙庄说，枕髅聊待寤。"}