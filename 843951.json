{"id":"843951","title":"次韵林子有移居","dynasty":"清末民国初","author":"陈宝琛","text":"汉火中衰遘闰馀，露车敢陋九夷居？王城如海犹宜隐，人境无喧便可庐。延月高楼陪母饮，艺蔬隙地课儿锄。治生亦是吾儒事，终胜求官但抱虚。萧瑟无缘赋小园，故侯瓜好忆青门。卜居近接三迁宅，思旧鸡招九逝魂。散郁上层望远海，暖寒东际就初暾。他年先友编成记，及共行朝奉至尊。"}