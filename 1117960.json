{"id":"1117960","title":"闭户二首","dynasty":"宋","author":"陆游","text":"声利能令智者愚，放翁闭户养迂疏。地炉枯叶夜煨芋，竹笕寒泉晨灌蔬。徇俗不如翻著袜，爱山只合倒骑驴。今朝更有欣然处，万里知心一纸书。冠盖长安几番新，放翁只似向来贫。满窗红日价无敌，半榼新醅香动人。宴坐心光无蔽障，横眠踵息自清匀。世间不用询名字，身是无怀上古民。"}