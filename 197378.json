{"id":"197378","title":"饿者行·雨雪不止泥路迂","dynasty":"宋代","author":"王令","text":"雨雪不止泥路迂，马倒伏地人下无。居者不出行者止，午市不合入空衢。道中独行乃谁子，饿者负席缘门呼。高堂食饮岂无弃，愿从犬彘求其余。耳闻门开身就拜，拜伏不起呼群奴。喉乾无声哭无泪，引杖去此他何如。路旁少年无所语，归视纸上还长吁。"}