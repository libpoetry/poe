{"id":"1117680","title":"步至湖上寓小舟还舍五首","dynasty":"宋","author":"陆游","text":"凄凉怀古地，惨澹暮秋天。红树秦驰道，青山禹庙壖。湖风飘断角，墟日起孤烟。老恨功名晚，无人共著鞭。山居苦无事，携稚出门行。酒贱逢人醉，农闲到处耕。巷牛听晚笛，池鹜唼枯萍。东望生秋兴，楼台压缭城。病堕支离境，闲寻漫浪游。湖平天镜晓，山峭石帆秋。赊酒家家许，看花处处留。归途倦扶杖，却上钓鱼舟。万壑争流地，身闲得纵观。未能容蟹舍，聊得寄渔竿。远浦樵风急，空山窆石寒。踟蹰不知晚，磔磔有归翰。细浪随摇楫，新凉入岸巾。断行初到雁，空担暮归人。漫道贫非病，谁知懒是真。疏钟起诗思，迢递度烟津。"}