{"id":"1124536","title":"用蔡伯世韵作诗寄之兼简吕居仁兄弟十首","dynasty":"宋","author":"饶节","text":"蔡侯材栋梁，向来饱霜露。十年林下思，常恐庾尘污。人生落世故，至宝堕深井。傥无自拔计，金玉谩弃屏。至理本旷夷，小道皆左僻。信能弹指了，可死不待夕。松毛巧妇禽，螺壳寄居虫。二物自广大，那知十方空。百年固多变，深谷或高岸。要知悟破迷，大似理易乱。见弹已求炙，亡羊犹补牢。功成无早暮，事竟等卑高。君岂蔡子叔，我非支道林。何当速相就，为子细徵心。沉水博山炉，积灰如雪霜。何如坐三昧，自薰成定香。三世如旦暮，四大转风火。傥能了无生，如观掌中果。学道十万众，得者一二稀。寄声故曹耦，舍此将安归。"}