{"id":"758043","title":"沁园春 春望","dynasty":"清","author":"周贻繁","text":"望眼频揩，楼下晴波，波上斜阳。看层层远岫，青分秀黛，茸茸芳草，绿蔓吟肠。乱洒燕支，平铺锦绣，杏坞桃溪引兴长。仙源渺，只渔舟竹笛，响破沧浪。东风舞困垂杨。又飞絮、纷纷落野塘。笑有心栖燕，空衔坠粉，多情戏蝶，枉惜馀香。隙影难留，年华易换，谁共莺花老醉乡。登临倦，把春光一片，写入诗囊。"}