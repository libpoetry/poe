{"id":"1078113","title":"白水山佛迹岩行速不果到次东坡韵","dynasty":"宋","author":"李纲","text":"罗山与浮山，对峙蹲两股。有如垂天鹏，决起初振羽。兹山乃东麓，秀若芙蓉吐。谽谺岩洞开，地裂娲不补。何人履石上，修趾映玄乳。当时巨灵氏，擘华不用斧。蹈躟意未已，遗拇到南土。连山乃浮来，海若助掀舞。强称金仙人，谁见来接武。坳洼踰镌鎞，缕脉分踵拇。何尝藉青莲，长此濯白雨。颇疑秦汉间，方士恣飘鼓。凿成巨人迹，聊示神仙府。祖龙茂林翁，雄毅犹猛虎。一为异端惑，种种受欺侮。我为江海行，风雨齐万弩。馀生屡涉险，何异孤注赌。已从罗浮游，胜境敢多取。天公本无私，尤物随意主。阔视天壤中，沧洲乃吾圃。"}