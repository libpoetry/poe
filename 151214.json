{"id":"151214","title":"沁园春·我梦登天","dynasty":"宋代","author":"陈人杰","text":"我梦登天，尽把不平，问之化工。似桂花开日，秋高露冷，梅花开日，岁老霜浓。如此清标，依然香性，长在凄凉索寞中。何为者，祗纷纷桃李，占断春风。一时列鼎分封。岂猿臂将军无寸功。想世间成败，不关工拙，男儿济否，只声遭逢。天曰果然，事皆偶尔，凿井得铜奴得翁。君归去，但力行好事，休问穷通。"}