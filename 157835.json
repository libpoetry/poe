{"id":"157835","title":"骑牛歌题厉归真骑牛图","dynasty":"宋代","author":"舒岳祥","text":"人骑马，我骑牛。骑马行大道，青丝为辔金络头。胡衣北笠见者走，扬鞭拽顾矜朋俦。骑牛入山谷，不羁不勒无拘束。我只骑牛犊自随，母子相呼烟草绿。骑马不若骑牛安，牛自肥刍马伤谷。我见骑马郎，白金入手遭鞭仆。何如骑牛儿，树下高眠无宠辱。"}