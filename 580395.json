{"id":"580395","title":"巫山高","dynasty":"明","author":"江源","text":"昔闻巫山高，今见巫山来。巫山高兮高莫比，金削面面芙蓉开。峡中可望不可即，万变云烟自朝夕。十二奇峰天造成，我欲从之无羽翼。见此名山真大观，且留双眼恣盘桓。闻猿不下思乡泪，见月徒伤去国魂。谁诬此山下神女，为雨为云总虚语。我为山灵一洗羞，更荐江蘋酹芳醑。"}