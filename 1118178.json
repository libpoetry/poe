{"id":"1118178","title":"幽事绝句六首","dynasty":"宋","author":"陆游","text":"死生归有命，荣悴出无心。苔井闲磨剑，松窗自斲琴。矮纸来吴下，长毫出宛陵。自书霜夜句，持寄剡中僧。昨夕风掀屋，今朝雨坏墙。虽知炊米尽，不废野歌长。烟畦朝斸药，雪涧夜淘丹。仄径何曾崄，单袍不觉寒。新传服气诀，旧喜步虚吟。儿女不难弃，云山何处深。客生闻吠犬，草茂有鸣蛙。日昳方炊饭，秋深始采茶。"}