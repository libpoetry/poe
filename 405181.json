{"id":"405181","title":"虞美人 有浴而非命死者，因为清浊冷暖之辨数章","dynasty":"近现代末当代初","author":"石声汉","text":"丁宁底事劳汤沐。质洁何须濯。可怜才浣世间尘。已教众人含恨悼芳魂。试看菱藕中如雪。不洗依然洁。再休珍重辨苍黄。且向藻根繁处自埋藏。寒潭止水如明镜。惯照幽兰影。出山溪涧渐漫漫。欲擢青莲须莫到人间。晶莹争似冰凝雪。冷澈刚能洁。无端一夜软东风。又见明朝波涨绿溶溶。泠泠止合藏幽涧。莫许人相见。华清池水恁涟漪。才到临潼山下已成缁。秋河汛溢泯牛马。纳浊方能大。急湍清浅不容濡。长铗便教弹破也无鱼。"}