{"id":"829799","title":"己亥秋别天津有感寄怀严蒋陈诸故人四首","dynasty":"清末近现代初","author":"夏曾佑","text":"暮雨掩柴门，秋声满庭树。瑟瑟纸屏间，一灯静如鹭。仿佛少年时，读书未驰骛。即此感生平，流转亡吾故。乙未在武昌，始与吴生遇。丙申在密云，闭户互朝暮。丁酉在京师，张赵日相晤。新机始萌芽，祷祀润雨露。戊戌在天津，噩梦正惊寤。素筝载浊酒，慷慨登楼赋。今年在乡闾，过此将焉驻。人生几中秋，何者为我素。问天天不闻，听雨雨不住。束发抱流略，辛勤三十年。一日不忍舍，颇欲窥高坚。才短衣食迫，穷老仍愚颛。慨然望六合，岂无豪与贤。间关十数载，所在穷山渊。山阳一闻笛，中策从此捐。时会既未至，盛业由书传。旁行百万卷，精诣穷人天。舌人十万辈，瞠目无媸妍。学未闻大道，岂能事言诠。昔者山海隔，今有车与船。今者文字隔，谁施蹄与筌。事穷我公起，吾族殆帝怜。公学岂在此，而此世所先。国狗素狂瘈，眈眈吻常涎。兴亡有一定，名世独见全。冥冥津门树，日暮起苍烟。扁舟载吾逝，不复相流连。何时一尊酒，黾勉为执鞭。蒋子起寒素，姓名世不张。气食走燕野，扫尘书一床。过从日抵掌，每觉芝兰芳。农宗发大义，精谊贯百王。持此照震旦，可谓见膏肓。陈子墨者杰，与蒋相翱翔。畴人振绝诣，哲学搜旁行。馀事托雄剑，赴难甘探汤。嗟吾二三子，于世诚蚊虻。然而贞元际，舍此谁与商。艰难困一饱，口呿舌为僵。浮云起西北，俄顷满八荒。潇潇凉风至，白露降为霜。蒲柳与松柏，于理岂久藏。为我蓄明德，毋亟耀其光。湛湛一尊酒，渊渊千卷书。萧萧两株树，寂寂三间庐。微材岂有竞，即此亦足娱。所嗟时日迫，言将戒征车。征车亦何为，穷达非我图。但恨万山外，朋友日夜疏。滔滔浙江水，亘古不得徐。东流到黄海，应潆故人居。登楼望不见，天海摇空虚。旋归对尘俗，积懑聊一舒。侘傺独就枕，梦见游天衢。九奏动万舞，熊罴自我涂。丘聃并千古，畴能辨有无。"}