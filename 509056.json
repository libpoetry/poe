{"id":"509056","title":"奉萱堂诗为吴县主簿李京春题","dynasty":"明","author":"韩雍","text":"李君佐钜邑，奉萱有高堂。名堂意云何，孝子心彷徨。父兮不可见，母也幸寿康。昔年故里居，思母情孔伤。令迎就禄养，在客如在乡。放衙晴日晡，闭户清宵长。堂中具尊俎，阿母升方床。锦衣率子妇，称寿在膝傍。时新荐珍羞，家酿倾瑶觞。承顺母颜色，欲我忧尽忘。鹤发明翠冠，童颜照霞裳。母心安且乐，遐算应无疆。况君负俊才，佐邑人称良。从兹懋声迹，远到未可量。明镜颂光庭，鸾凤美仇香。愿言踵先哲，显扬更流芳。"}