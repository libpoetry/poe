{"id":"658890","title":"送吴县簿董仁之任鄞丞","dynasty":"明","author":"王鏊","text":"自顷权奸偷国柄，一时在位贪相竞。剥民膏血输权门，廉耻扫地宁复存。谁知小官之中乃有吴县簿，守法廉平独如故。三年佐县民爱深，视金如土民如金。每言吴人穷到骨，吾此朘削吾何心。吴县簿，真难得，我欲言之顾非职。一朝擢官向宁波，于乎奈此吴民何。"}