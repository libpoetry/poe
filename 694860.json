{"id":"694860","title":"席上留别高伯宗四首分韵","dynasty":"明","author":"宗臣","text":"仙人掌上别金茎，霜冷十家醉月明。天外武夷君莫问，春风无限蓟门情。万里江花拂石桥，孤槎去弄广陵潮。云中倘遇昆仑子，寄尔秦时碧玉箫。大江南去片帆轻，江上浮云日夜征。回首帝乡春色远，万家杨柳为谁生。振策天风下七闽，当歌愧尔楚江人。夜深忽鼓湘灵瑟，处处梅花愁远春。"}