{"id":"699069","title":"寿李司理","dynasty":"明","author":"徐熥","text":"曾将词赋冠明廷，断狱年来动引经。德比于公高汉室，名同小陆起华亭。寿筵犹献长生缕，海国争看执法星。何必西岩采三秀，郡斋瑶草自青青。鹤吹飘飖下九天，共看良吏是神仙。朝来拄笏心如水，夏至悬弧日似年。函谷他时生紫气，长庚此夜应青莲。遥知卧理还多暇，注得参同有几篇。"}