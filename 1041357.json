{"id":"1041357","title":"送子南","dynasty":"宋","author":"刘敞","text":"南师鼓琴者，馀力推步精。千里求知音，徒步入王城。能高颇自负，一一游公卿。朝廷富贵人，宠辱心若惊。闻至必解榻，招邀剧生平。以兹禄命术，独得当时名。朱弦与素徽，弃置莫为听。往往默自抚，或疑非断声。红尘车马中，随俗翻营营。振衣忽长叹，吾已知时情。卷橐却东下，野风萧然清。且赍山水意，永待钟期生。"}