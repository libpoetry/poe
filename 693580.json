{"id":"693580","title":"闻时事有感集李四首","dynasty":"明","author":"邵宝","text":"松柏本孤直，翠绿如芙蓉。独立自萧飋，楚山邈千重。安知天汉上，乘云驾轻鸿。沈叹终永夕，世无洗耳翁。吾衰竟谁陈，焉得偶君子。倚楼青云端，千春隔江水。大雅思文王，行行未能已。鸑鷟有时鸣，雄断自天启。长鲸正崔嵬，世路有屈曲。自挟两青龙，挥手折若木。沿芳剧春洲，凤饥不啄粟。楼船几时回，秋露白如玉。明月出海底，回风送天声。宝剑双蛟龙，虚步蹑太清。云卧游八极，三公运权衡。努力保霜雪，群才属休明。"}