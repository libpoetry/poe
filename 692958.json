{"id":"692958","title":"次第和海洲翁韵效放翁体","dynasty":"明","author":"杨巍","text":"日高犹未整襟裾，正是庄周梦蝶馀。扣户俄传七字律，得君胜读几年书。王门每羡悬车早，帝阙深惭启事疏。从此相将愚谷隐，浮名浮利不关予。隔户松风清到裾，诗来又是梦魂馀。重闻山水琴中调，更见龙蛇简上书。敢谓此心随地得，祗因多病与人疏。平生独爱王猷兴，踏雪还能一访予。归来烟雾满衣裾，回首乾坤一笑馀。酒熟灯前留客醉，诗成花下教儿书。当门但有青山在，览镜何妨白发疏。自信狂夫狂更好，因君潦倒总忘予。千古功名笑绝裾，岂知身外尽赢馀。百年长祝慈亲寿，一世不通宰相书。雪后潘舆肩亦稳，风前莱綵舞宁疏。细思子职那能尽，愿把周行数示予。谁遣秋风吹素裾，天教酷暑尽无馀。海乡省忆鲈鱼脍，岁事堪从大有书。自觉病怀才脱洒，更闻法网渐稀疏。与君共醉太平酒，街上群儿任笑予。平时感慨欲沾裾，况见前朝战伐馀。间道空留广武墓，危城犹壮鲁连书。愁来翻与酒杯好，老去更于剑术疏。莫向古今频堕泪，安期海上久招予。草色西园绿映裾，雨晴小阁景偏馀。穷如阮籍仍耽酒，愁过虞卿懒著书。向日鸟声何历乱，绕亭竹影自扶疏。静中忽得高人咏，世事无能可到予。相逢野老泪沾裾，久旱人贫岂有馀。百里祗存悬罄室，三春不见问农书。沟塍水涸因风尽，草木枝焦向日疏。惟愿皇天念民命，江湖无力枉愁予。老来无力曳长裾，卧病沧江廿载馀。马上岂能为顾盼，灯前长自检方书。乾坤万事终难了，农圃一生未是疏。春到舞雩心尚在，预呼童冠咏随予。几年江海接华裾，所吐珠玑总绪馀。黄叶翩翩都是景，别才落落不关书。归来方见宦情薄，晚节仍嫌诗律疏。漫道枯肠搜已尽，东坡佳句赵陈予。"}