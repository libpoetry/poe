{"id":"693402","title":"丙寅端阳日对酒写怀二首","dynasty":"明","author":"苏葵","text":"天涯人值天中节，独泛菖花酒旋添。龙舫尽仍前日竞，鹗羹惟许近臣沾。闲看羸豕愁阴长，静絷腾驹觉日炎。五十七回如梦过，不应憔悴到苍髯。六阳尽处端阳到，无限闲愁付太虚。祈谷未闻雩百辟，竞凫谁果吊三闾。博劳傍树声偏聒，苋陆当阶叶渐舒。不为菖花才满酌，客怀萧索正凭渠。"}