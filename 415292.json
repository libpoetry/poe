{"id":"415292","title":"寄呈张汝舟老人","dynasty":"近现代","author":"单人耘","text":"散公城居倦车马，有如退之思东野。心画当示知心者，八十山翁来白下。高楼四壁飞虬龙，霜眉墨气相潇洒。两翁耳聋手不哑，搦管叙心竞书写。坐我峨眉太白间，风泉云壑从陶冶。花溪一棹指弹月，陋室三更雨飘瓦。钱江之水涌波涛，叶芦扬帆继清标。本淳才捷胆气豪，浪浪春涨漫平桥。玄武门高灿秋日，踟蹰偶被方皋识。自嗟才力非骅骝，春风策励蹄轻疾。西望琅琊岩岫深，老木酣秾气氤氲。既喜侪辈为传人，我足不前先生嗔。"}