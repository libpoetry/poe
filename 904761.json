{"id":"904761","title":"题金马碧鸡神祠","dynasty":"宋","author":"李石","text":"持节使者来自天，玉皇遣问金碧仙。蜀山嵯峨九折外，琼楼绛阙迷风烟。騑騑蹴踏长楸道，喔喔下鸣芝草田。汉家一瑞恐难致，杀人自要身长年。麒麟凤凰不知爱，仙物未忍随拘牵。至今滇昆水含怒，怒迸海脉浮平川。资中男子文章伯，执笔金銮殿中客。碧鸡飞去却飞来，此地遂为金马宅。"}