{"id":"947001","title":"题太姥墓","dynasty":"宋","author":"陈嘉言","text":"吾闻尧时种蓝妪，世代更移那可数。帝尧朽骨无微尘，此閒犹有尧时墓。墓中老妪知不知，五帝三王奚以为。狼贪鼠窃攫尺土，窾木未枯已易主。君不见仙人掌，分明指取青天上。骑龙谒帝大罗天，不逐华虫挂尘网。又不见石棋盘，人去盘空局已残。当时胜负此何有，争先夺劫摧心肝。请君绝顶试飞舄，左望东瓯右东冶。山川不见无诸君，但见烽烟遍郊野。野老吞声掩泪哀，茫茫沧海生蓬莱。"}