{"id":"202124","title":"自山中归至登封遂讽高宰令取峻极中院厨前石","dynasty":"宋代","author":"李廌","text":"吴砧已碎乐生论，京江昔沈瘗鹤铭。半裁紫阳立砆石，考击化度求金籯。乃知金石有厄会，名碑旧叠长安城。顷年醴泉有贤令，政誉蔼蔼多流馨。为怜文星足人杰，昔皆祔葬陪昭陵。坏垣粪壤得颜碣，榛丘棘坂求魏徵。史讹遂正冲远字，石阙再树六骏形。板图列籍示过客，龟趺螭首罗齐廷。後来谬令类俗子，辄去其籍人皆惩。昔到般舟访遗迹，季海寺记今雕零。晓闻晨钟呼僧粥，石声嘹亮穿云清。往观乃是唐短碣，大穷索缚乘前楹。字形峥嵘笔萧散，远过名殿诸题经。劝僧拂拭置高壁，安知野僧不我听。十年再游尚如昔，击拊刻划将俱平。急归入城讽县令，立使舁至无久停，此碑复立非我力，奇物久废天须兴。"}