{"id":"575871","title":"西塘图为姑苏吴隐君题","dynasty":"明","author":"孙蕡","text":"放臣海曲怀京华，孤旅天涯念乡国。谁传此意入图画，令我一见三叹息。毗陵野老吴中人，旧与季子曾相亲。太湖三万六千顷，荡漾咫尺阊门云。姑苏台荒烟树绿，下着诗翁数椽屋。凉风洲渚芙蓉开，细雨林园木瓜熟。画船挝鼓海天晴，越女新裁白纻轻。馆娃宫暗暮云合，子夜歌阑春水生。季家风雅谁与比，况是吴兴外孙子。曲几时摊旧赐书，牙签满插前朝史。南来无复少年狂，茅栋低低一炷香。久嫌尘居隘容膝，更置别业开西塘。西塘隐约湖山曲，塘边还种虎邱竹。对酒菰蒲照座明，捲帘鸥鹭当窗浴。此图风致真可人，点染直欲穷天真。平子愁来独长咏，张衡老去谁为邻。吾观季子好风骨，正好还家及秋律。笔床茶灶逐天随，莼菜鲈鱼莫相失。"}