{"id":"834094","title":"陌上花 见菜花感赋","dynasty":"清末民国初","author":"易顺鼎","text":"峭寒阑角销魂，曾记玉笙吹暖。摇梦天涯，瘦尽东风如箭。花边胡蝶飞成阵，茜色满衣初剪。算伤春、困酒年年等是，病黄生面。江南晴未稳，钿车过也，陌上人归应缓。官路斜阳，画出一程程远。几家篱落和愁闭，有个翠鬟低颤。甚迷离、催换园亭烟雨，嫩莺坐晚。"}