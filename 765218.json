{"id":"765218","title":"读《史记》四十首 其四十 封五利","dynasty":"清","author":"张晋","text":"文成术既穷，云食马肝死。栾大本同师，进因乐成姊。五利将军好大言，安期羡门同周旋。黄金可成河可塞，不死之药亦可得。深宵祷祀下神仙，神仙难致鬼可格。佩六印，封将军，燕齐术士尽扼腕，言神言鬼何。言者亦可哀，世间安有神仙哉。吁嗟五利不足数，奈何乃使尚公主。"}