{"id":"267970","title":"珍珠帘·韵松燕山重九小影","dynasty":"现代","author":"何振岱","text":"七千里外瑶华影，恁亭亭、妥向湘筠帘底。纤手袖罗垂，似微闻环佩。茱菊风光重九好，写几点、燕山晴翠。凝睇。正雁带声过，碧霄无际。应是阆苑词仙，度红尘小劫，拈愁还理。旧梦谱银箫，落清歌云背。伫立风前明玉树，爱自署、璇闺芳字。闲对。合供傍莲龛，莲炉烟细。"}