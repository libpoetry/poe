{"id":"119896","title":"喜雪·袖手飞雪丧","dynasty":"宋代","author":"陈造","text":"袖手飞雪丧，徒有风雅渴。久亲无言子，此兴今莫遏。两君壮藻思，诗柄专杀活。可须龙伯睡，骊珠乃平夺。长翁久荒废，坐受儿女聒。愁城正合围，醉乡况禁谒。诗来起我敬，嫡眇众孽字。此雪更引诗，清晤乃细阅。晶荧盘走圆，便旋玉为屑。汛扫无恶氛，肯綮有妙割。解颐得匡鼎，和羹本商说。技痒吐复吞，正恐诮燕说。山城僧舍似，休务况佳节。可疎触寒过，一笑卷焦叶。作诗供捧腹，巴唱酬白雪。"}