{"id":"437123","title":"东坡赤壁图","dynasty":"金","author":"赵秉文","text":"连山盘武昌，古木参云稠。诛茅东坡下，门前江水流。永怀百世士，老气盖九州。平生忠义心，云涛一扁舟。笛声何处来，唤月下船头。掬此月中水，簸弄人閒秋。荡摇波中山，光中失林丘。古今一俯仰，共尽随蚍蜉。孙曹何足吊，我自造物游。尚怜风月好，解与耳目谋。归来玉堂梦，清影寒悠悠。一顾能几何，鹘巢奄不留。遗像不忍挂，尚恐儿辈羞。俨然袖双手，妙赋疑可求。何时谪仙人，骑鹤下瀛洲。相期游八表，一洗区中愁。"}