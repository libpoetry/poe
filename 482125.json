{"id":"482125","title":"怨歌行","dynasty":"明","author":"解缙","text":"弦奏钧天素娥之宝瑟，酒斟流霞碧海之琼杯。宿君七宝流苏之锦帐，坐我九成白玉之仙台。台高帐煖春寒薄，金缕轻身掌中托。结成比翼天上期，不羡连枝世间乐。岁岁年年乐未涯，鸦玄粉白各相宜。卷衣羞比秦王女，抱衾谁赋宵征诗。参差双凤裁筠管，不谓年华有凋换。楚园未泣章华鱼，汉宫忍听长门雁。长门萧条秋影稀，粉屏珠缀流萤飞。苔生舞席尘蒙镜，空傍閒阶寻履綦。宛宛青阳日将暮，惆怅君恩弃中路。妾心如月君不知，斜倚长云和泪垂。"}