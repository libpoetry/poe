{"id":"1245740","title":"崆峒子浑沦歌","dynasty":"元末明初","author":"杨维桢","text":"贞州道人郑崆峒，自言得道金公之棘栗蓬。归来因号混沦子，不识盘皇破壳之雌雄。有物先天鼻天祖，一画天作公，再画地作母，浑沦一破不可补。羿妻合得七宝丸，岁费斧斤三万户。道人浑沦人弗知，窃笑李下华㒹儿。有时中天弄金月，散作万水圆琉璃。浑天圜，太极圈，曰器曰道何纷然。而况投阁子，五千重草玄。于乎浑沦子，尔之生兮曷以始，尔之死兮曷以止。九九八十一曼纪，浑沦不生亦不死。"}