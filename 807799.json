{"id":"807799","title":"沁园春  戏咏闺人踢鞬子者","dynasty":"清","author":"陈维崧","text":"娇困腾腾，深院清清，百无一为。向花冠尾畔，剪他翠羽，养娘箧底，检出朱提。裹用绡轻，制同毬转，簸尽墙阴一线儿。盈盈态，讶妙踰蹴鞠，巧甚弹棋。鞋帮只一些些。况滑腻纤松不自持。为频誇獧捷，立依金井，惯矜波俏，碍怕花枝。忽忆春郊，回头昨日，扶上阑干剔鬓丝。垂杨外，有儿郎此伎，真惹人思。"}