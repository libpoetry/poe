{"id":"630439","title":"培牡丹","dynasty":"明","author":"释函是","text":"名花逊牡丹，色香皆第一。珍重花开时，灌溉先秋日。沃土培根株，尘坌非所择。香臭本殊途，忻厌互施设。用厌以为忻，即臭成香洁。物理无美恶，人心有同别。君子道岂常，仁智分畛域。万类同一花，芳秽待时节。忘秽得花情，爱花因人热。随世呼马牛，倒想何能及。但看春明林，我心终匪石。"}