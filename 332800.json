{"id":"332800","title":"贺新郎·风雨开茅屋","dynasty":"清代","author":"梁清标","text":"风雨开茅屋。报昨夜、东篱才放，一枝黄菊。再度重阳柴桑里，过酒邻墙非俗。好受享、灯青樽绿。身健喜逢佳客至，把茱萸、仔细看何足。贪漏永，剪桦烛。高楼已纵登临目。最关情、遥峰叠翠，澄溪拖玉。老去悲秋萧萧发，魂梦偏宜乡曲。况几阵、霜鸿南逐。天上故人频劝驾，奈山中、猿鹤怜幽独。谁更解，清闲福。"}