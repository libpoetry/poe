{"id":"1118271","title":"雪后寻梅偶得绝句十首","dynasty":"宋","author":"陆游","text":"雪晴萧散曳筇枝，小坞寻梅正及时。临水登山一年恨，十分说似要渠知。青帝宫中第一妃，宝香熏彻素绡衣。定知谪堕不容久，万斛玉尘来聘归。银烛檀槽醉海棠，老来非复锦城狂。疏梅对影太清淡，为拂焦桐弹履霜。雪里芬芳亦偶然，世人便谓占春前。饱知桃李俗到骨，何至与渠争著鞭。双鹊飞来噪午晴，一枝梅影向窗横。幽人宿醉闲攲枕，不待闻香已解酲。竹篱曲曲水边村，月澹霜清欲断魂。商略前身是飞燕，玉肌无粟立黄昏。相逢未易可疏亲，不是登墙宋玉邻。林下风标许谁比，直须江左谢夫人。春近山中日渐长，重重云崦閟幽香。神仙不饮尘凡酒，素面看人醉后狂。蕊殿仙姝下界游，偶来税驾剡溪头。君看月里横枝影，尽是苍龙与翠虬。清霜夜夜奈寒何，赖是知心有素娥。枉道疏枝不禁笑，主人欢意自无多。"}