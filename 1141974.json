{"id":"1141974","title":"周氏野泉别墅图","dynasty":"宋末元初","author":"龚璛","text":"皋陶旧国群山里，寂寂野泉山谷底。试寻山脉问泉源，定有蛟龙拔湫起。城郭犹堪万家汲，芜秽适从何代理。大雨不溢旱不枯，育德渊然古君子。簿领三年报政成，习俗能谙风土美。桐乡爱我爱桐乡，旧日劝农曾到此。身闲却作负耒来，愿与吾民同井里。安仁已种环县花，伯道惟饮吴中水。毋勤父老歌去思，此处枕流方洗耳。"}