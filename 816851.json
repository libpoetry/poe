{"id":"816851","title":"琐窗寒二首","dynasty":"清","author":"蒋敦复","text":"暮色侵雅，云容冻墨，岁华惊晚。江湖倦矣，衰草夕阳天远。想空山、玉梅未花，一声老鹤流清怨。有个人小病，袖痕扶翠，倚风零乱。凄惋。难禁惯。算似水年华，春归休缓。鸾衾梦冷，可忆夜深孤馆。漏沈沈、罗帏镇垂，兰釭碧晕和愁颤。更何心、帐底销金，泥酒双鬟劝。梦冷金蕤，香销玉骨，可怜人杳。华年似水，断送镜中春老。媵秋星、疏灯暮寒，卷帘花瘦西风峭。自恹恹病起，笛床尘罥，药炉烟袅。谁吊。纤魂小。忆蹙损双蛾，月痕流照。罗帏乍启，恍听枕边低笑。恁潘郎、丝鬓早凋，彩云易灭空懊恼。待浇来、絮酒深深，艳影薶芳草。"}