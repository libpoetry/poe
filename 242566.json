{"id":"242566","title":"送黄尉制司禀议","dynasty":"宋代","author":"葛绍体","text":"四海指掌上，西浙复制置。机张要省括，万里发中秘。制劄天边来，夺我嘉兴尉。风流谁后人，太史山谷氏。老成负大才，初筮仅小试。雷行换风采，鼓作起憔悴。游刃绰有余，走笔浩无愧。青青岁寒姿，松柏森劲气。层冰几重重，坚可敌阳熂。置之筹幄中，秉心端不二。讨贼先正名，逆顺有大义。昼夜运日月，东生定西坠。终古大明照，不照此丑类。送死须臾尔，清宁一天地。公在谁相知，郡守股肱寄。公去谁相思，邦民共相企。白发我独悲，青云公自喜。顾此金兰心，终始永同味。去住路两岐，别酒重三喟。江湖年华晚，万物回春意。吟边一筹先，寄我空中字。"}