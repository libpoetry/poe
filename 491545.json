{"id":"491545","title":"睡仙观魏炼师归豫章并柬黎铁峰仙者","dynasty":"明","author":"刘崧","text":"我忽不乐思西山，浮云孤飞道里艰。睡仙之宫隔秋水，缥缈半落青霞间。何年流火如陨石，郁攸煽天斗牛赤。朱鬣苍龙天上飞，金甲神人露中泣。当时炼师事远游，噀酒不到西江头。归来三日哭灰烬，玄?吊月寒啾啾。复独乘云翳鸾凤，赣水南边谒林洞。千章乔木閟烟雾，逝此伐之作梁栋。空山留滞今几年，断础荒甓凄寒烟。堂中老仙发如雪，吹笛日望南归船。南平监州最惜别，手挽琼珂弄明月。誓将绿简授玄秘，恨不携之觐瑶阙。铁柱仙人铁峰老，须眉飘萧颜色好。一径清风扫落花，千岩碧雾耕瑶草。昔曾暂宿清隐宫，石炉夜看烧丹红。烦君乞与换骨药，明当跨鹤长相从。"}