{"id":"696121","title":"风雨篇四首","dynasty":"明","author":"罗万杰","text":"杨花飞尽散孤村，远客归思劳梦魂。欹枕自怜春色晚，满江风雨一灯昏。风吹暮雨透轻寒，落日扁舟系未安。遥想故园春草色，祇今犹作梦中看。风自萧颾雨自愁，望来云气每疑秋。登临畏向高原去，恐有鹡鸰在上头。江风阵阵雨霏霏，满目浮云白日微。尚忆联床旧有约，不知兹夕愿先违。"}