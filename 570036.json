{"id":"570036","title":"诗成之明日而王翁疾甚又明日就木矣感叹之余复得一章","dynasty":"明","author":"王世贞","text":"一百六年难老身，半刹那间隔世尘。飞去独为华表鹤，化来双剩禹门鳞。空教休琏歌三叟，赢得商于仅二人。海为桑田垂沮洳，峰如华顶断嶙峋。虎溪他日不成笑，橘叟兹秋聊对论。彭祖较来差尚夭，黔娄谥后未为贫。客从逝水浮云去，交许清风明月新。更道岁寒还有托，老梅拳曲伴松筠。"}