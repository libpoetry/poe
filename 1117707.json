{"id":"1117707","title":"山脚散步由舍北归三首","dynasty":"宋","author":"陆游","text":"偶散东冈步，因成北渚游。鸦昏先小泊，鱼暖欲群浮。缓曳红藤杖，斜披紫绮裘。闲身病亦可，随处得无愁。幽径欣行药，衰年困负薪。梅残香更远，草动绿初匀。鱼似濠梁乐，鸥如海上驯。度桥成一笑，微健及新春。空碧升团月，江郊弄夕霏。生涯今始是，年事古犹稀。冰解鱼初跃，风和雁欲归。兴来忘远近，草露已沾衣。"}