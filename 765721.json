{"id":"765721","title":"高阳台 中秋望月，同外作","dynasty":"清","author":"陶淑","text":"银汉云寒，玉阑风细，半天全是凉秋。明月飞来，一更先上高楼。千家灯火光于昼，息些时、烟雾都收。满城头。谁弄笙箫，谁按歌喉。中庭共立罗衣薄，似碧天如水，珠箔初钩。说到前身，前身想是多愁。清辉愿得全年满，更团圆、万古无休。可能不，此恨此情，两共悠悠。"}