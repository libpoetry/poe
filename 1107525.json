{"id":"1107525","title":"次韵二首","dynasty":"宋","author":"叶茵","text":"几载江湖兄弟心，老夫吟了听君吟。休论聚散时难易，要识推敲意浅深。昼静床头便竹简，风清墙角度松琴。山灵应是驰山檄，知向孤山何处寻。古貌如君更古心，舣舟来伴故人吟。十分酒醉忧时切，一点灯昏语夜深。半似画图经雨壁，不成宫徵乱风琴。个中好办栽梅计，胜友从教载月寻。"}