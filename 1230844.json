{"id":"1230844","title":"相逢行","dynasty":"元","author":"陈肃","text":"吴王城上啼春鸦，吴王宫前多落花。粉翠三千掩佳丽，珠貂十万歇豪奢。昔余好游钱唐里，亦复结客来吴市。炙鱼插匕嗟盗雄，下马投金想公子。浩歌长啸出阊门，逢君意气在一言。解余芙蓉之宝剑，劝君葡萄之玉尊。余从山东入燕赵，身历河阳抵丰镐。当时然诺激肺肝，今日还过尽怀抱。风尘澒洞生干戈，世上英雄本不多。男儿慎勿忧富贵，富贵逼人将奈何！"}