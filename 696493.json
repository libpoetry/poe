{"id":"696493","title":"次韵许廷慎立春诗","dynasty":"明","author":"郑真","text":"东风吹散土牛尘，彩胜花重绮席春。羽士书符传遁甲，侯门奏乐宴同寅。天垂广野星杓近，地阔长淮雨泽新。为爱襄陵千里客，菜丝盘玉慰亲情。禁柳迎春舞万条，东风彩燕迓新朝。乾坤坱圠洪钧转，江海升平玉烛调。郊祀献歌传汉武，寅宾分职仰唐尧。凤城预有看花约，须待扬鞭过画桥。"}