{"id":"697179","title":"秋日同邦相明府敬承太史集郑氏园亭薄暮携酒登大云山二首","dynasty":"明","author":"胡应麟","text":"浊酒虚亭共解颜，岁星双伴客星閒。云藏翠竹迷深径，日落丹枫照暮山。赐履渐回金阙梦，鸣珂初散玉堂班。由来一壑高人事，纵许群公只暂攀。石磴千盘上翠岑，回看秋色半兰阴。携琴共识仙郎过，曳杖重占太乙临。病里河山双极目，狂来天地一论心。莫将岘首誇遗迹，屈指残碑异代寻。"}