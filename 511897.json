{"id":"511897","title":"秋江晚眺图为曹宪副廷彰题","dynasty":"明","author":"童轩","text":"金门画史小李徒，何年写此秋江图。斜阳杳杳下林杪，隔岸几点青山孤。时当深秋八九月，红叶似锦烟中铺。清霜萧萧悴高柳，浅水猎猎涵疏蒲。茅亭一个傍山麓，人迹不到堆寒芜。就中岂无高尚者，皓首甘作林泉枯。江头二客久不去，气岸颇似黄与苏。抱琴何处觅知己，矫首眺望仍踟蹰。矶边舴艋差可渡，似欲放浪为欢娱。水清沙白秋正肃，佳趣彷佛君山湖。断霞留影带残雨，连雁欲下相惊呼。前村有酒可剩酤，亦有巨口淞江鲈。江山若此岂易得，览胜不来空负吾。望中疑是尚书宅，青红楼阁相萦纡。书声隐隐起林壑，剑气烨烨腾天衢。年登百顷刈云子，岁晚千头收木奴。地灵岂徒富物产，人才项背无时无。凤池乌府相照耀，山川钟秀信不诬。君家世业有如此，辋川赤壁焉能逾。何时许我载轻舸，与君汗漫直上寻蓬壶。"}