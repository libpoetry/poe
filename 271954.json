{"id":"271954","title":"脚踏车·脚踏车，行如飞","dynasty":"现代","author":"李永镇","text":"脚踏车，行如飞。双轮追及阳乌晖，辘辘翻转霞中辉。朝下碣石暮长安，四通五达千人观。斫尽崎岖似掌上，虎牙蚕丛青阑干。有如投梭丸脱手，八骏风驰列缺走。夸父弃杖坐叹息，何用亥步周九有。排空践星过天关，铿然一声彩云边。此车通行障碍尽，尔来王道何便便。更促万民骋万里，欧川奥陆从此始。征扈全凭启两龙，入周还召奇肱氏。"}