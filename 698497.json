{"id":"698497","title":"和玉车见约事竣各便道省觐兼订复命之期先此惜别集杜三首","dynasty":"明","author":"唐伯元","text":"忽漫相逢是别筵，南游花柳塞云烟。匡衡抗疏功名薄，张旭三杯草圣传。万里秋风吹锦水，一行白鹭上青天。明光起草人所羡，复道重楼锦绣悬。赤甲白盐俱刺天，云安县前江可怜。路经滟滪双蓬鬓，燕蹴飞花落舞筵。万里相逢贪握手，百壶那送酒如泉。更为后会知何处，迟日徐看锦缆牵。高才仰望足离筵，献纳司存雨露边。顾我老非题柱客，将诗不必万人传。思家步月清霄立，肺病几时朝日边。朱绂即当随彩鹢，杜陵韦曲未央前。"}