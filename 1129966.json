{"id":"1129966","title":"梵天寺二首","dynasty":"宋","author":"释智圆","text":"路上中峰势屈盘，尘埃踪迹到终难。秋杉影射经窗冷，夜浪声摇睡榻寒。云过闲轩香篆润，日移幽砌藓痕乾。吟馀静立凭栏久，极目长江水渺漫。梵宇清虚远俗喧，登临时得爽吟魂。卷帘高雪明稽岭，上阁秋涛出海门。群木冷阴连古塔，疏钟寒韵彻江村。城中泉石诗中景，闲对文公尽日论。"}