{"id":"684554","title":"西林三景 晓树樵歌","dynasty":"明","author":"王佐（汝学","text":"买臣富贵徒为尔，王质神仙亦已休。红日半竿村下路，青山几处担头讴。闲为空谷生音响，静与诗翁助唱酬。记得林间初睡起，一声凄寂万山幽。桃源应莫问渔郎，到处神仙自有乡。欲食蟠桃寻洞府，且看修竹向宜黄。岁寒一节心常固，月落千寻影更长。我若过门閒适兴，主人相见亦无妨。杜子夏非卜子夏，汉秋胡异鲁秋胡。君看世厌刘渊也，岂有人祠石勒乎。水色山光元自好，古名今姓偶相符。我逢胜境须题咏，不管神灵有与无。"}