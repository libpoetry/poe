{"id":"1078438","title":"冬至前六日奉陪舅氏燕集于张甥东斋泰孙侍坐舅甥四世同会岂易得也舅氏以诗见贶谨次韵成两章拜呈并简季弟二甥同赋 其一","dynasty":"宋","author":"李纲","text":"舅甥高会共称觞，四世于今在一堂。眉寿康宁由德厚，庆流深远本源长。但将直道师周孔，岂有嘉猷助禹汤。提诲勤勤何以报，愿言殊祉集新阳。"}