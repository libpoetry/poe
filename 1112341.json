{"id":"1112341","title":"汉将三首","dynasty":"宋","author":"宋庠","text":"汉家开绝域，日夕羽书闻。朝那杀都尉，北地败将军。沙明疑昼雪，气黑似秋云。片月就城偃，长蛇随阵分。冰藏马窟路，血沫剑星文。直置鸿毛命，聊图麟阁勋。频年随校尉，晚节事轻车。瞻烽数奔命，辞第讵为家。轻赍绝瀚海，间道袭昆邪。双鞬朝负羽，三鼜夜鸣笳。金痍先雨觉，蓬鬓后霜华。如何差六级，遽使抱长嗟。薄伐乃中谋，和亲非上策。匈奴负汉恩，男儿喜边檄。故岁出定襄，今年救张掖。沙平落日黄，月迥遥峰白。急击右地兵，连俘月支馘。幕府省文书，家人非尺籍。夜拔五岭旗，晨追六骡迹。陛下焚谤书，孤臣勒燕石。"}