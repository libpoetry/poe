{"id":"684521","title":"佳赏轩杂咏八首 南园","dynasty":"明","author":"王汝玉","text":"南园夷且旷，水木凝华清。天开景明淑，仰见昔人情。开轩道山下，时登道山上。美人今在否，日暮增惆怅。泮池深且广，绿水浸红莲。轻风雨馀至，演漾起澄涟。空坛有繁杏，蔼蔼绿生阴。清风何处起，犹自听鸣琴。古桧依堂陲，曾闻昔贤植。岁寒霜霰多，不改青青色。石梁跨新绿，源长流愈清。何须沧浪水，可以濯尘缨。閒亭对春雨，窈窕来城阴。初滋千门柳，复沾松桂林。高亭临泮水，绿芹生水阴。长年时采撷，列坐有青衿。"}