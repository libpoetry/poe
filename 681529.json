{"id":"681529","title":"车遥遥","dynasty":"明","author":"陈昌","text":"车遥遥，去何之，丈夫年少轻别离。袖中三尺青蛇跃，立功成名须及时。出门千里万里道，萧飒长亭短亭草。不恨缁尘染素衣，但谋官执金吾早。长安二月千花开，龙楼凤阁黄金台。康庄之衢容九轨，诸侯冠盖纷如雷。知君心恋君恩富，贱妾光阴等閒误。愿君太行云栈无崎岖，遥遥车行复回顾。"}