{"id":"682157","title":"出塞四首为辽左李大将军赋","dynasty":"明","author":"于慎行","text":"塞上发鸣笳，军声动地哗。三秋徵彀骑，七校选良家。晓月分弓影，秋霜吐剑花。主恩何以报，急为扫边沙。铜符天上至，汉将出龙城。云鸟图成阵，河山幕作营。日凝金玦色，碛冷铁衣声。早报匈奴灭，西京甲第成。元戎新授钺，侠少远从军。菟塞秋山合，龙城旧路分。角声吹冻雨，旗影乱浮云。百战城南道，方成上将勋。玉节君王诏，军中夜筑坛。金人归少府，铁骑散材官。远戍三秋断，严霜万里寒。功成多意气，歌舞入长安。"}