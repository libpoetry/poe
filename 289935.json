{"id":"289935","title":"琐窗寒·久病初起，适词社同人移尊小集。疏花伴暝，骤雨分凉。用樊榭韵写之","dynasty":"现代","author":"郭则沄","text":"径曲偎云，楼深搁暝，暗淙敲瓦。玉壶旧赏，负了绮春姚冶。乍惺忪、凉花半㡘，屧痕印到閒庭榭。记茂陵病起，巴山秋近，者番情话。平野。迷湾汊。误篴里潇潇，隔江唱罢。山魂水梦，似与别开鸥社。羡风情、南浦画桡，闹红一曲供醉写。只维摩、未了枯禅，暗怯衣香惹。"}