{"id":"1109031","title":"又闻边报四首","dynasty":"宋","author":"刘克庄","text":"篱援萧疏堂奥寒，西从蜀岭北淮山。少狂曾似身摩垒，衰暮今无力拓关。烽火终年烦斥堠，车书何日混舆寰。采飞冗惰楼船敝，谁为朝家备海湾。八骏西游造父骖，六飞草草幸东南。故宫久叹生禾黍，急驿毋烦贡荔柑。自古庙谟劳圣虑，即今军事有人参。行宫一穗祥云起，应解三边黑祲酣。玉帛朝驰盟暮寒，覆车胡不鉴燕山。未闻一范出乘塞，忽报六符来叩关。孙氏已凭江立国，孔融误以许为寰。洛花岁岁无消息，极目芦洲更蓼湾。一车两马不烦骖，草地蠕行到极南。春燕无栖各依木，佛狸有使辄求柑。按中军请东阳徙，获左车谁北面参。凭语吴儿莫游冶，塞鸿回处阵云酣。"}