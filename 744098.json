{"id":"744098","title":"花将军营中驼罗骢马飘瞥善战云自西藏中所得索余貌之是日席上姚太守施总戎及诸幕僚各为一诗豪宕感激之意可以传矣","dynasty":"清","author":"钱杜","text":"黔西都护鞍马雄，骁勇第一驼罗骢。来从流沙走万里，满身汗血桃花红。黄须健儿控不得，出阵入阵生旋风。拳毛飒爽神骨耸，世无曹霸谁能工。昔日善画李伯时，吴兴承旨能匹之。星精未许俗手貌，诸公况复为新诗。紫金盘陀七宝串，雄姿尺幅开生面。枥下牵来意独豪，营前骑出人争羡。万人辟易战士呼，突围夜上山梁趋。四蹄蹴踏砂石裂，项下髑髅如贯珠。飞身击贼贼胆碎，将军新破松毛寨。卸鞍猛气犹夺人，十万降苗帐前拜。军中挝鼓军门开，巴西太守携客来。酒酣磅礴解衣看，午夜壁上疑风雷。怜余屡貌寻常者，神骏须从醉中写。玉鞭明日下安笼，看扫欃枪洗兵马。"}