{"id":"271732","title":"瑞龙吟·用清真韵","dynasty":"现代","author":"李岳瑞","text":"江城路。曾见绀蕊霏花，翠阴笼树。虹桥三尺柔波，画船载酒，东风飏处。漫吟伫。何意梦游重到，旧时庭户。愔愔小阁黄昏，恨烟怨柳，栖鸦对语。前度玉人天远，锦筵箫管，谁家歌舞。还恐望中青山，眉黛非故。红楼绣箔，慵赋閒情句。凭谁问、惊鸿倩影，轻鸾纤步。镜里朱颜去。酽寒倦理，鸳机断绪。愁把衰杨缕。芳事晚、沈沈瑶华今雨。夜凉雁寂，一襟秋絮。"}