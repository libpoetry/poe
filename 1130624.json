{"id":"1130624","title":"上蔡太师生辰诗四首","dynasty":"宋","author":"韩驹","text":"五百年来间气钟，堂堂皎月众星中。钧陶四海规模大，心膂三朝礼貌隆。寿杖特尊黄发老，衮衣重拜黑头翁。彭聃岂足为遐算，直与升平到不穷。燕雀同欣大厦成，公归何处不欢声。全将和气还群物，不放纤尘点太清。人指灵椿期寿考，天将神鼎待功名。诞辰正得三阳节，已与东君助发生。君王正殿压金鳌，一品师臣待赭袍。万世规模神鼎重，八年勋业泰山高。崇宁枢筦联领翼，大观蓬山擢凤毛。介寿几何词谩费，为公仙谷问蟠桃。天遣飞仙下九州，儗伦慎勿汉唐求。他年吕望应黄发，今日周公尚黑头。夹辅元勋归玉铉，太平馀事入银钩。庆河一派莆阳水，长绕壶山滚滚流。"}