{"id":"149956","title":"书触目·山以石得名","dynasty":"宋代","author":"晁说之","text":"山以石得名，土惟山之贼。如何云此山，土石相充斥。土上而石下，无良跻有德。土实最下底，位高忝厥职。或云三千年，此土化为石。顽阴不坚阳，如寄暂容迹。因知造化功，不出纤毫力。君子自苦辛，小人多羽翼。念从开辟来，久矣莫变革。吾其柰此何，唧唧复唧唧。"}