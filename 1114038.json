{"id":"1114038","title":"遣兴二首","dynasty":"宋","author":"李纲","text":"缭络奔驰不记年，脱身瘴海岂徒然。昂藏鹤发老道士，烂熳醉吟狂谪仙。剩把诗篇收景物，何须炉鼎煮山川。平生出处吾无愧，祸福死生皆付天。海上归来心绪多，鬓边无那白标何。诗情粗得江山助，酒量自因风月多。黄卷中间笼圣哲，白云深处避干戈。弟兄念我心应切，故向梅花岭上过。"}