{"id":"1045484","title":"双头芍药 其一","dynasty":"宋","author":"徐积","text":"金谷栽培异，春皇养育殊。一枝轻耸翠，双萼密承朱。根是鸳鸯化，生来姊妹俱。同行虽有伴，并寝总无夫。共鉴匀妆脸，偷霞点绛肤。东邻与西子，谢女共罗敷。解佩还曾否，为云总解无。情深难独步，力弱易相扶。卓氏弥伤寡，长门愈恨孤。斗誇红粉面，齐著绣罗襦。尽好藏金屋，谁堪作舞姝。郎须待刘阮，家想住秦吴。翠幕浑遮步，雕阑并向隅。黄金难买笑，为尔倒金壶。"}