{"id":"686986","title":"感事五首","dynasty":"明","author":"刘崧","text":"已闻新安破，复道富田围。力抗犹隳逐，全收果是非。主将婴城急，居民在野稀。徒劳淦水上，羽檄夜频飞。兵老匡山北，师移赣水滨。一行宁助桀，三户或亡秦。气压长蛇阵，魂消战马尘。纷纷犹杀掠，谁与吊遗民。闻说虔兵下，前茅次九洲。一烽深照夜，群马飒惊秋。劲气方全蓄，沉机岂共谋。似传终左次，失喜敢忘忧。主将何时出，行人此日归。退盟惊左次，迎附识先机。四野何烦掠，孤城不再围。文山青万丈，回首一沾衣。义战今谁有，完师众所安。从容隳巀嵲，谈笑却凶残。攘攘持牛酒，纷纷跃马鞍。东南馀赤地，万一慰饥寒。"}