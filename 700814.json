{"id":"700814","title":"癸丑村居杂诗","dynasty":"明","author":"曹于汴","text":"东邻西舍总淳庞，后圃前厅尽植桑。莫道农家成寂寞，茂林好鸟奏笙簧。坐卧高楼万户低，山屏阑楯两相齐。眼前尘障开除尽，暮雨朝烟入品题。澍雨昨宵涨小池，晓来庭院绿参差。儿童报道蔬堪摘，便好邀宾赏岁时。得请归来恩许閒，细窥书卷饱看山。四郊却道无禾黍，又为饥人不解颜。五旬无雨垄苗枯，少女谁家挽辘轳。也爱深闺幽静好，半因饥馁半田租。才愁溽暑忽秋凉，人世谁同天运长。好展襟期酬令序，四山云物晓苍苍。高台四望野连天，风月于兹岂有边。三尺匡床纷计算，还知世界几千千。田叟邀来为解蓑，饮君浊酒为君歌。莞然一笑还相问，昨夜月明诗几多。村小不盈数十家，回回相见问桑麻。稚儿未任犁锄力，也向溪头解种瓜。"}