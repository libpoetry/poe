{"id":"420541","title":"笛家 喜晤金十张向辰归自汉口","dynasty":"近现代","author":"张克家","text":"花发西楼，月寒东井，白莲镫底，解鞍人在中秋又。墨淋匀染，汉上题襟，梦尘乍落，津门呼酒。北地燕支，南朝金粉，是处随缘有。叹劳生，抚华发，扰攘一番别久。忆否。睽离百二，桐阴镂翠，午睡方长，麦浪翻黄，宵征无偶。未稔永日凝妆妆罢，闷里只知挑绣。雁燕前头，衍波笺到，休去窥杨柳。恁良夜，忍空抛，䌥被熏成豆蔻。"}