{"id":"579599","title":"竹庄","dynasty":"明","author":"江源","text":"麻丘老翁真不俗，胸中渭川千顷绿。所以不喜红紫态，结屋开轩种修竹。千竿万竿成茂林，风雨潇潇洒寒玉。直干偏淩冰雪多，虚心不受烈暑触。千年蒋翊同襟期，不待词人咏淇澳。罗浮仙子秦大夫，昨日书来期卜筑。乐哉此翁谁得知，日憩清阴坦吾腹。春风满地长儿孙，日报平安靡荣辱。竹庄竹庄何其高，回看俗子真碌碌。"}