{"id":"1121148","title":"仙佛之孝十首 释迦","dynasty":"宋","author":"林同","text":"入般涅槃际，拳拳报母知。从棺更涌出，为母说分离。子之于父母，毋以有其身。老子玄虚祖，谆谆此语人。七星明历历，万古仰煌煌。谁识斗宫内，中居孝悌王。能将身入地，拔取母生天。岁岁盂兰会，今犹说目连。乡以孝廉举，仙为孝道宗。谓子言不信，君请问兰公。何事不驱蚊，癯然床下身。伤肤非所惧，所惧去伤亲。新州在何处，有个养亲人。一旦成佛去，那知昔卖薪。舍俗还将母，禅关晦迹深。共呼担板汉，谁识织蒲心。世传苏氏子，白日去登仙。念母留空匮，敲时即得钱。锅里爷娘语，寒山太猛生。不妨时着眼，直是得人惊。"}