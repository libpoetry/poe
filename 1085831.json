{"id":"1085831","title":"赵若拙卓尔不群佳公子也痛亲不见名堂曰思诸公争赋之不鄙予亦以诗命予谓若拙不止乎思也且能显之作思堂诗","dynasty":"宋","author":"王十朋","text":"天下人子皆思亲，思而显之能几人。入堂省亲亲不见，长向羹墙见亲面。身苟不立名不扬，九原何由发幽光。金枝挺挺贤公子，风树兴悲思不已。口诵孝经第一篇，立身行道期心传。直谅多闻古三益，标准宗支名籍籍。前日召还胡不留，一麾出守西南州。官职人心所同欲，孝子思亲恐亲辱。不独思亲能显亲，孔门曾子君前身。我愧思亲未能显，诗作思堂涕徒泫。"}