{"id":"1084523","title":"九日饮酒会趣堂者十九人老者与焉既醒念不可以无诗因用赠林知常韵示诸友","dynasty":"宋","author":"王十朋","text":"我似杨雄贫嗜酒，笔作耕犁纸为亩。辛勤耕植三十年，往往糟醨罕濡口。今年九日瓮盎空，谁馔先生荷诸友。衰颜迎醉生嫩红，馋腹随餐失饥吼。菊花不上老人头，酒盏聊传此时手。文字饮韩嘉数子，礼法拘髡惟一斗。衰翁兴尽辄先归，不待杯盘狼籍后。坐客高歌惊四邻，吾乡已在无何有。明朝黄花亦不恶，俗眼无端自疏厚。酒醒聊记坐中人，有似平原凡十九。"}