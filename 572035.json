{"id":"572035","title":"蛙饮叹","dynasty":"明","author":"袁宏道","text":"众蛙强饮角雄雌，怒腮鼓腹入清池。池面不减一涓滴，千众蹒跚醉淋漓。学宫老儒课童子，长头短项叫相随。蒲根荇底互嘲笑，我吻犹燥汝不支。白龙鱼服过而语，汝辈虽饮奚以为。众蛙曹怒呼其侣，波心跳掷如熊罴。前驱大腹后丁尾，鼓角虽雄剑戟疲。白龙一呷池水渴，诸蛙骇愕号且驰。聚族隐姓人污泥，羞教东海见涔蹄。"}