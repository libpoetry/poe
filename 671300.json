{"id":"671300","title":"健妇行为宗节沈氏作","dynasty":"明","author":"倪元璐","text":"有健女子汉不如，须眉百辈为次且。天柱地维时??，手持名教安鳌居。十八间关方婉娈，鸡凫佩玉春风倩。星桥忽坼燕羽差，千日簧翿激于电。尘生甑釜家徒壁，藐尔呱呱老姑戚。收魂约痛为其难，朝事酒浆暮襞绩。燧人无灵风不反，旱魃为虐池无蘩。天之杌我良不克，摩榆织荔矢弗谖。大刀截剃小截机，谁识青闺是绛帏。参穷荻尽课不歇，鬼为夜哭同歔欷。二十馀年犹一旦，芝草荣阶方灿烂。未亡无志求难老，归报黄垆应一粲。吁嗟苦节自不朽，乃若其才世岂有。方今海宇急需贤，安得如尔者八九。毅以治兵无逍遥，晰以治糈何庚癸。分津布要诚如此，潢池坐化揭竿毁。卖刀卖剑赖循良，剧盗槁缚蚁贼僵。于女则师士不冠，匪徒家祯伊国祥。臣忠妇节排九阊，仰视列宿射寒光。"}