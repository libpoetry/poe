{"id":"997932","title":"灸赘疣","dynasty":"宋","author":"黄庶","text":"赘疣在予手，累久至三四。初视君外物，于意不能置。居闲或灸灼，已没出复继。赘出与赘没，曾莫生死异。天地赘一气，万物赘天地。赘复赘于人，小大而已矣。人之于为赘，作为有大盩。至理本无事，破真以为伪。善恶乱大性，赏罚乱大治。宫徵乱大声，青黄乱大贲。寸尺乱大刑，酸咸乱大味。大朴如疮疽，空虚无完理。天地不尔仇，尔独赘之计。耻指不若人，孟子其有谓。志小略其大，殆非达者意。弃火复投艾，两忘吾赘赘。"}