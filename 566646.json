{"id":"566646","title":"谑雪","dynasty":"明","author":"徐渭","text":"梅花一夜窗中见，昨冬少雪春无霰。寒来借景苦无多，窗小只须三百片。每举枯杯对此花，只愁落尽是风沙。谁知滕六虽无赖，亦遣残绡缟树叉。一行分向朱门屋，误落寒酥点羊肉。锦屏不使冻胭脂，飞絮落盐弦上扑。四条觔急冷鹍鸡，一二时中肉作围。岂无一笠黄茅里，僵杀岩岩一瓮齑。初起青蘋本亦同，大王毕竟是雄风。总令受者自分别，难道青天秉至公。"}