{"id":"143511","title":"水龙吟·日迟风软花香","dynasty":"宋代","author":"张绍文","text":"日迟风软花香，因人天气情怀懒。牡丹谢了，酴醿开後，红稀绿暗。慵下妆楼，倦吟鸾镜，粉轻脂淡。叹韶华迤逦，将春归去，沈思处、空肠断。长是愁蛾不展。话春心、只凭双燕。良辰美景，可堪虚负，登临心眼。雁杳鱼沈，信音难托，水遥山远。但无言，倚遍阑干十二，对芳天晚。"}