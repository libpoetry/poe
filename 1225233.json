{"id":"1225233","title":"九日登响山奉呈同游者","dynasty":"元","author":"吴师道","text":"响山临响潭，曾识太白来。我欲游其间，却愧非仙才。况乃博微官，终年走尘埃。幸兹九日至，获与群彦陪。高秋惨云物，薄日翳复开。驻马青松阴，披衿上崔嵬。前睨孤城低，下瞰清溪回。诸峰送远色，揽结何雄哉。野菊半含英，浊醪初发醅。且尽一笑欢，良会不易谐。溪山宛如昨，斯人化飞灰。想见登临时，逸气横九垓。宁知千载后，我辈兹徘徊。呼之傥可作，相共挥予杯。凄其暮色合，飒飒疾雨催。扶携下登舟，水行沿湾隈。仰看千仞壁，浩歌散馀哀。"}