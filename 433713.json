{"id":"433713","title":"谪归述怀四首","dynasty":"近现代","author":"裘祖诰","text":"已是黄粱梦醒时，升沉恍悟太离奇。卷施总历重重苦，杞柳原难节节为。自合深山依鹿豕，谁将大泽起龙螭。者番又种东篱菊，还我花天旧主持。鹤静琴闲酒一瓢，主人清瘦亦逍遥。门栽五柳非关隐，灶剩孤桐已近焦。敢道藏珍新韫椟，怕随乞食滥吹箫。左迁贬谪司空惯，阅尽荣枯热念消。瘴雨蛮烟劫火身，罪人天许作閒人。亦知圭洁难容玷，敢望珠沉待献珍。遁世烟霞甘隐逸，中天云日属鸿钧。城登仁寿皇风畅，容作康衢击壤民。小草何能傍紫微，三朝凛凛仰天威。曾经劫火红羊运，许作闲云白鹤归。抚字阳城甘下下，追踪彭泽悔非非。谪臣犹有天伦福，棣萼成楼药满围。"}