{"id":"836388","title":"满江红 冬月初六日，偕向君南皋过新繁，吊双忠墓","dynasty":"清末民国初","author":"李炳灵","text":"新室苛残，成就了、两公奇烈。可想见、贯日精忠，凌霄浩节。取义成仁原不忝，田夫野老犹能说。算几人、遗臭几留芳，寒奸魄。早梅天，吊英杰。丛柏林，寻碑碣。对蔓草颓垣，予怀如结。一代汗青杨子耻，千年化鼻苌弘血。到后来、节义盛东京，闻风悦。"}