{"id":"708447","title":"沁园春  其二","dynasty":"明末清初","author":"龚鼎孳","text":"彼美何其，绣口檀心，婉娈清扬。怪须髯如戟，偏成斌媚，文章似海，转益苍茫。玳瑁为簪，珊瑚作架，十五城偿价未昂。朱弦发，听短歌日短，长恨情长。无端雪涕欢场。尽潦倒荒迷事不妨。胜流黄思妇，鸳机组织，从军荡子，马槊腾翔，有托而逃，是乡可老，粉黛英雄总断肠。君试问，任痴人济济，谁似羚羊。"}