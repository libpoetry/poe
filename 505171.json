{"id":"505171","title":"古砚歌答解性初高士赠宝晋斋砚而作","dynasty":"明","author":"张宇初","text":"空峒山人居嶰谷，拥翠成轩种群玉。生平好古陋流俗，垂钓扬江岍山曲。昔尝授道袁安门，立雪瑶台书万束。珍图异玩皆绝奇，云锦为囊善牧蓄。时来桂馆闻钧天，握手论交踰十年。相知不怪有清癖，每赠毛颖兼陈玄。石乡雅制来即墨，蕴质含章尤砺坚。铭词重是宝晋物，枝蔓瓜瓞相连绵。南塘砚品每无价，龙尾洮溪未容诧。端歙犹推西北岩，青逼琅玕紫如赭。襄阳本是南宫仙，自许苏黄堪并驾。海岳庵前铁瓮城，爱石应须拜其下。驽骀过谓追名骝，封题远寄沧江头。磨砻愈钝鄙精锐，体方用静心与侔。穷经朝夕谩披写，临池一扫春云浮。梧竹轩窗共清夜，冰绡云雾腾蛟虬。京华苦惜久离别，痼疾翻成卧松雪。秦淮春涨鲙思吴，京口秋高潮梦越。支离晚契松乔踪，价忝杨休赋应劣。愿子空峒寿与齐，缓调笙鹤梅花月。"}