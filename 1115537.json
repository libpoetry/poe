{"id":"1115537","title":"过陂子径五十馀里乔木蔽天遣闷柒绝句","dynasty":"宋","author":"杨万里","text":"林中亭午始微明，枫倒杉倾满路横。黄叶青苔深一丈，先生却爱此中行。草光叶润亦清佳，翠里生香不是花。一事说来人不信，蕨长如树蚓如蛇。芦深石路旋芟开，藤絓肩舆却倒回。兰蕙连山为谁好，芭蕉满谷不缘栽。为怜上轿齧人肩，下轿行来脚底穿。客子心心愁欲暮，碧云偏作半阴天。晚风寂寂树阴阴，松不悲鸣竹不吟。只有清泉逢白石，向人刺口说山林。涧泉劝我出山迟，曲曲遮留步步随。泉自多情侬自闷，今宵会有出山时。山穷喜见一平川，不似林中不识天。只出此山灾便散，何须更问小行年。"}