{"id":"218133","title":"次韵张伯子饷柑","dynasty":"宋代","author":"崔敦礼","text":"儒官窗户寒，恇怯日出光。独冷不可耐，大杓倾鹅黄。洞庭隔烟波，忽惊风露香。开门问谁与，知君念荒凉。芳包照盘新，硬句摩天杨。山中千头奴，丹黄丽秋阳。骚人巧采摘，灿灿简册方。君诗追古作，语壮韵转强。属和郢中人，凋零不成行。临风咏玉台。噀雾开蜜房。殷勤此珍馈，玩味丑莫当。但酌潘公醽，一举累十觞。"}