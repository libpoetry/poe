{"id":"1002823","title":"雪咏","dynasty":"宋","author":"曾巩","text":"雪花好洁白，不待咏说知。区区取相似，今古同一辞。薛能比众作，小去笔墨畦。谁能出千载，为雪立传碑？四座且勿歌，听我白雪诗。天地于降雪，其功大艰难。去年暖风日，冬在春已还。山屏尽深碧，危溜声亦潺。草萌各已动，梅花开最繁。炉火殆可谢，衣絮谁复言？推排臈已过，一变天更寒。飘风动木石，激射难出关。深房拥高燎，领肘曾不温。仰视云压叠，垂欲藉屋山。元气不复呵，飞鸟折羽翰。谁排河汉流，欲堕莽苍间。道为黑风遮，凝冻无住著。纷纷成片缕，六出非刻削。初时漏馀滴，杂雨犹可恶。迤逦纵飞洒，态状不可名。或稀若有待，或密似相萦。或弱久宛转，或狂自轩腾。群来信汗漫，孤飘亦零丁。屋角初渐斑，瓦沟忽皆平。坳洼一已满，茅茨压将倾。树木遍封裹，冈山助峥嵘。阶除断纤秽，池台有馀清。流尘寂已掩，物象窅皆明。厨烟或中镵，里表仍孤擎。长街隐缺甃，荒城混觚棱。沙水渺相合，扁舟在图屏。啄草鸟雀踪，篆字遗纵横。顿惊宇宙内，侈丽皆天成。引望谁倚楼，秀色乱目睛。永怀衡门士，辛苦守六经。山藜不充腹，笔砚久已冰。柔茵坐中堂，谁问公与卿。世事泊无意，烛换犹飞觥。文犀压朱箔，阳春谢秦筝。所处殊处所，苦乐固异情。谁致此不齐？上天意何营？苍苍不可问，奕奕洒未停。明晨起相处，寒日已满窗。井甃破圆素，砌苔还故苍。万物去覆冒，颜色皆复常。融为大田水，其流日滂滂。方塘接深圳，澄澈碧玉光。岂惟疠疫消，庶验百谷祥。愿彼守经士，幸可继糗粮。忧民既非职，空致新诗章。"}