{"id":"816544","title":"鲤鱼沟谒先大夫墓三首","dynasty":"清","author":"曾习经","text":"疏疏涧底松，兀兀山头石。含凄陟连冈，暖焉先子宅。微生足忧患，有愿守蓬荜。廿载饥驱去，一蹶遂埽迹。久知日月晚，真见邱墟场。尺壁幸自完，孤根复何植。有田杨漕湾，躬耕代徵禄。万里资负米，连岁又不熟。飘然我来归，有泪不敢哭。及春事畴垄，行复念牛犊。眼看枌社地，有同桑下宿。天地本自宽，生年今蹙蹙。去山二十里，往还资仆夫。哀敬不自申，筋力知何如。晨出暮还归，迎门嬉众雏。天慈荷老母，亟命暖意壶。"}