{"id":"1119287","title":"送文子转漕江东二首","dynasty":"宋","author":"陈亮","text":"九重寤寐忆忠诚，故向长沙起贾生。魏阙丝纶新借宠，秦淮草木旧知名。已闻塞下销锋镝，正自胸中有甲兵。万幕从兹无减灶，笑看卧鼓旧边城。诏颁英簜促锋车，暂借长才按转输。昔叹当年无李牧，今知江左有夷吾。休论足食为先策，自是平戎在用儒。来岁春风三月暮，沙堤隐隐接云衢。"}