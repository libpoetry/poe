{"id":"1105915","title":"孙莘老将赴太平二首","dynasty":"宋","author":"王令","text":"先生素志已形诗，弟子何妨鼓瑟希。时若伊周方有任，命如孔孟可无归。要终四海乘槎去，高谢西山食粟非。此道难言身未果，且当从世共依违。纷纷世俗竞朱金，仕道人人说直寻。但以一官求养志，岂于千古有遗心。嗜偏羊枣情何甚，戏及牛刀意自深。何日山林遂归计，南风进讲五弦琴。"}