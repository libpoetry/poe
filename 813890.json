{"id":"813890","title":"辑广西志略漫述二首","dynasty":"清","author":"闵叙","text":"莫拟浮湘续楚歌，云山渺渺意如何？三唐迁客南中盛，两宋移官岭外多。人萃英华承雨露，天留碑碣宠岩阿。即今有士能耽隐，犹自青山卧薜萝。卷甲曾闻捷若风，军威久镇百蛮中。如何债帅皆征货，多事中涓独总戎。经术筹边原理学，权谋制胜亦肤功。呼庚谁复搜军实，府海司仓自变通。"}