{"id":"834245","title":"月华清 新得绿衣，又埋紫玉，仍衔蝉之劫也。用旧韵悼之","dynasty":"清末民国初","author":"易顺鼎","text":"玉碎惊心，珠啼霣魄，好春从此难贮。架月飞愁，照惯白濛濛路。怎写成故纸离鸾，浑不让年芳似羽。酸语。奈静禅行榻，又挑泥絮。暗绿庭深几许。似瞥过朝云，飘忽神女。为恋金栊，忘却前尘悽苦。要寻到花外情天，把小小双魂交付。还住。认旧红无恙，土华吹雨。"}