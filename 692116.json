{"id":"692116","title":"杂兴","dynasty":"明","author":"李攀龙","text":"伯牙负高操，引曲辄入神。从师蹈东海，延颈四无人。洪波荡大壑，悲鸟方号群。白日坐失色，山林忽不分。精气一以变，此调得其真。世俗蔽闻见，千载递相因。遗世伎始妙，绝弦多苦辛。自非钟子期，古道难具陈。离朱不逆景，师旷不逆风。所用一以失，化为瞽与聋。辔策出大御，绳墨出巧工。顾眄即千里，结构临层穹。束手宁自甘，徇人道乃穷。良材出大国，群构集明堂。欂栌相支持，榱桷硕且长。飞栋郁云兴，高轩间重梁。众人称壮丽，输子起彷徨。柱小亦已挠，朽蠹处中央。迨天方晦阴，室家罗四厢。行者苦无休，居者歌慨慷。风雨一漂摇，不知僵路傍。良马踬路岐，善言踬嫌疑。称乐自云早，日月寝已驰。黄金不可作，美酒多所宜。清风响高唱，令德含妙辞。太元秉经纬，天地自生成。阴阳递消息，四时相虚盈。雷雨鼓神气，日月宣华英。絪缊交二仪，周流列五行。至和液甘露，盛德厌欃枪。唐虞且法象，明良熙穆清。垂衣御三事，大治无常名。翩何汉宫女，红妆郁荧荧。本自良家子，十五充后庭。是时得上意，宠至身逾轻。贵幸霸天下，妙丽倾人城。诏许领椒房，嫔御无不惊。唇如齧丹饴，齿如锵玉声。一当万乘主，常含中道情。绝色动千载，旦夕谁见明。美恶悬盛衰，弃置视合并。所以尹婕妤，顾盻失平生。诡时苦难遇，直道苦不华。挈瓶羸众口，绳墨矫群邪。所以上古人，工拙无常家。陆沈金马门，醉即据地歌。世久自相玩，为德一何多。在群既累生，孤贵亦失和。首阳与柳下，一龙复一蛇。同流虽所愿，迹迩心则遐。鸿鹄一以举，四海何悠悠。局促人间世，岂若远行游。明时不重至，中怀难久留。遇合成佞倖，美女多所仇。英雄既失据，片语解绸缪。所以孔仲尼，舍车即于浮。洞庭大张乐，千乘朝昆仑。在昔有行幸，轩穆一何尊。楼船下河东，羽卫览西垠。风起白云飞，陇首望中原。箫鼓发哀情，长驰晻回辕。入齧妃女唇，出接词客言。名马不受羁，足下有千里。黄鹄不受罗，羽翼就四海。贵贱自一身，出处无二轨。时利适愚夫，势衰蹶智士。祛长不揠臂，屦缩不截趾。陆沈人间世，悠悠日复尔。"}