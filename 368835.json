{"id":"368835","title":"贺新郎·惠侨自萝村寄示王玉章先生和题双树居之作，叠韵酬之","dynasty":"清代","author":"杨玉衔","text":"海角寒江钓。计有时、打包行脚，杖藜轻矫。坐破青毡金梁梦，犹是雕虫技小。近另惹、壑嘲陇笑。买得沃洲充小隐，枕蛮云、忘唱江南好。劳远客，门题鸟。尘中自是知音少。更难逢、周郎一顾，许赓同调。婚宦从来都是误，又被云山误了。愿开径、落花春扫。丁嘱鸟猿迎门者，候碧鸡、祠使轩车到。毋任我，烟霞老。"}