{"id":"533434","title":"寓朝天宫道士馆作","dynasty":"明","author":"黎民表","text":"昔在宣皇日，垂衣挹大庭。陪京开峻宇，划地限严扃。馆即丛霄敞，居惟百圣宁。雕檐行日月，绣闼驻风霆。海岳驱群象，金银役五丁。斋宫虔紫极，法驾导青冥。隐轸簪裾列，都卢粉黛馨。帝坛加检玉，天步振流铃。道自崆峒得，言从河上听。理玄穷恍惚，功大格生灵。黄竹谁西母，宫桃几岁星。庆霄犹晻霭，琪树不凋零。备享遵时序，追趋亟典刑。御香分宝盖，内酒赐银瓶。却老方能验，游仙梦讵醒。归依成晚屣，栖息感劳形。华表欢犹昨，玄都叹屡经。鼎分烧药火，案有读书萤。滞留应不惜，愿睹禅云亭。"}