{"id":"1121845","title":"初秋閒记园池草木五首","dynasty":"宋","author":"范成大","text":"茙葵烂紫终陋，薝卜嫣黄亦香。医俗剩延竹色，疗愁催拆萱房。牛牵碧蔓自绕，鸡耸朱冠欲争。菱葩可范伯雅，蓼节偏宜曲生。旱地莲花娇小，水盆栀子幽芳。薇帐半年春艳，桂丛四季秋香。醉怜金盏齐侧，卧看玉簪对横。腥水留灌末利，结香旋薰素馨。玉菡化生稚子，碧枝视现声闻。马齿任藏汞冷，鸿头自胜硫温。"}