{"id":"1130476","title":"颂古十九首","dynasty":"宋","author":"释慧晖","text":"那吒太子本来身，卓卓无依不受尘。云散水流天地静，篱间黄菊正争春。是风是幡君莫疑，百草丛中信步归。王道太平无忌讳，戏蝶流莺绕树飞。不是风幡不是心，衲僧徒自强锥针。岩房雨过昏烟静，卧听凉风生竹林。一人道不落，一人道不昧。夜来一阵狂风生，浪打石头如粉碎。枯木岩前烟嶂昏，羚羊挂角觅无门。玉梭暗掷千峰外，一线虚通晓色分。孤迥迥，绝瘢痕，万古寒潭搅不浑。正坐当堂金殿冷，回头尽是我儿孙。百尺竿头氎布巾，上头题作酒家春。相逢不饮空归去，洞里桃花笑杀人。庵主当年用得亲，衲僧眼里要生筋。赵州舌有龙泉剑，开口等閒疑杀人。重重去尽自平常，春暖风和日渐长。户外鸟啼声细碎，岩花狼藉满山房。翰墨场中唤得回，桂林昨夜觉花开。暗香漏泄通消息，散作人间调鼎才。非男女相独閒閒，正体堂堂孰可攀。一句不传千圣眼，九天风静月弯弯。上座莫要礼老朽，兴平未易扬家丑。尊贵从来不出门，渠侬岂在威音后。午夜山房月色深，十分明白堕功勋。拨开向上通天窍，烟嶂重重不见人。故山岌岌锁寒烟，未肯将心轻授传。玉女夜寻无字印，石人遥指月明前。一片孤云不露丑，白云儿倚青山父。鹤巢灵滴梦初回，新月半钩升万户。寂寂无依病正深，雪老当年痛处针。一唤唤回春梦破，千山浑作木龙吟。心径苔生何处去，谢家人不在渔船。芦花万顷水天阔，白鸟深沉任转旋。不打飞鸢便到来，大圆镜里绝尘埃。东君节令分明也，桃李年年二月开。□世如来一口吞，故山深静月黄昏。光分顶后千门晓，坐看春回入烧痕。混而不杂体常虚，雪月交光类莫如。应处万端无挂碍，片云自在卷还舒。"}