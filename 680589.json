{"id":"680589","title":"舒城登观音寺偶会故人朱从善酌酒赓诗至晚而别","dynasty":"明","author":"李裕","text":"役役苦连旬，偶得山水趣。龙冈势盘环，淝水奔回互。窈窕青莲宫，独倚云间住。石门青重重，松杉夹微路。殿隐翠微中，僧归夕阳处。飞溜溅香雪，宝树凝甘露。梵语空中闻，天花檐外雨。山开景觉媚，溪断人稀渡。超然惬所适，而复故人遇。扫石坐林阴，携手话平素。田家沽浊醪，野老荐香芋。赓句喜新联，谈空得缘悟。醉来恣游赏，跻高穷一顾。远近闾井分，参差峰峦聚。鹤巢万壑松，烟敛千村树。咫尺周瑜城，微茫颉羹墓。幽怀颇同调，徘徊不能去。更约芳春期，兹焉重游寓。"}