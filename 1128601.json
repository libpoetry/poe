{"id":"1128601","title":"念奴娇 和人","dynasty":"宋","author":"葛郯","text":"冯夷微怒，被鲛人水府，织成绡縠。何处飞来双白鹭，点破一溪寒玉。岸柳烟迷，海棠酒困，赢得春眠足。凭栏搔首，为谁消遣愁目。遥想居士床头，竹渠新雨，溜瓮中春醁。不惜千钟为客寿，倒卧南山新绿。晚月催归，春风留住，费尽纱笼烛。恍疑仙洞，梦游天柱林屋。阳关西路，看垂杨客舍，嫩浮波縠。宝马嘶风人渐远，隐隐歌声戛玉。踏遍春山，归来高卧，笑濯沧浪足。孤鸿天际，断霞摇曳心目。香露飞入壶中，仙家九酝，酿百花醽醁。一朵巫阳休怅望，且看家山眉绿。歌罢风生，舞馀花颤，凤髓飘红烛。瑶台月冷，夜归斗挂银屋。"}