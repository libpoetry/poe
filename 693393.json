{"id":"693393","title":"谬掌堂事四越月颇厌烦劳喜得宪长京还交代有作三首","dynasty":"明","author":"苏葵","text":"懒散如何不是仙，人间亦有洞中天。谁教鸿鹄荣丝绁，自喜骅骝卸锦鞯。行看晚霞公牍了，醉听朝雨曲肱便。病夫敢比程明道，傍柳随花学少年。一百廿日妨晏眠，轇轇扰扰总徒然。纵令明决得金矢，何似优游寻简编。鼓缶莫嗟将昃日，浴沂宁泥暮春天。豫章社栎君须玩，材与不材谁永年。机械谁教漫自烦，终朝碌碌不如闲。醉来檐底疏疏雨，睡起天边淡淡山。龙子白而非白外，庄生才与不才间。乾坤尽有寻常乐，雪月风花任往还。"}