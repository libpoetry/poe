{"id":"1125165","title":"感事二首","dynasty":"宋","author":"晁说之","text":"本是悬车却扫人，猥贪雨露政惟新。干戈难作墙东客，疾病犹存砚北身。敢觅图书灰烬里，谁分盗贼甲兵屯。纷纷四海人知否，犹属炎年第一春。流寓无家浪漫行，全家处处话升平。溪山色外京关色，风雨声中读诵声。周粟本难供口腹，汉庭未易议公卿。海涯更比天涯远，泛泛天波一叶轻。"}