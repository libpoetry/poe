{"id":"756792","title":"西湖放歌","dynasty":"清","author":"慧霖","text":"曩闻西湖景，奇胜甲天下。今年六月始来游，所闻不及所见者。西湖山，如画图，楼台缥缈开蓬壶。西湖水，清见底，净碧荷花香卅里。若将西湖比贤士，光风霁月何清美。若将西湖比西子，澹妆浓抹洵如此。白公苏公两仙才，为政风流先后来。酒魂诗魄在何处，夜深飘渺云车回。表忠旧迹祠宇在，苏小坟头春似海。英雄事业儿女情，俯仰千秋发深慨。金牛之湖尚可游，销金之窝安得留。吁嗟乎！人生到此亦快意，何必五岳名山一一穷搜求。"}