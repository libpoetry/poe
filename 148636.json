{"id":"148636","title":"梅隐·君不见岷峨春雷江发源","dynasty":"宋代","author":"曾丰","text":"君不见岷峨春雷江发源，又不见楩楠秋风叶归根。时中两字万物具，他说不出吾圣门。挟书来就辟雍试，尧舜君民得无意。凤山梅隐屋数椽，区区无乃太早计。渊明出办三径资，初不害结松菊知。君今意与梅莫逆，岂梅亦具幽独姿。梅虽花早实亦早，早恐少年迟恐老。青春誓不易岁寒，归伴梅心梅却扫。"}