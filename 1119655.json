{"id":"1119655","title":"复吴秘正五诗","dynasty":"宋","author":"陈造","text":"武陵迈往气，当世隐一敌。扬眉诸公间，甘作迁客客。裔孙典刑在，磊落抱深识。我学谢柳州，顾肯睨门席。簿书阻从游，人远嗟室迩。胥徒怪坐忙，眉睫若为喜。方赓于蔿于，忽诵子虚子。悠然得此心，外累蚊过耳。我如不材材，自诳无用用。向来风月前，诗笔颇吟弄。低摧发皓白，无与世轻重。枯株欲丹黄，因君弥自讼。作宰古尚教，宓齐但横琴。唐吏犹易为，读书或松林。一从来海濒，琴书暗尘侵。俗有古今异，鞭扑违寸心。君诗用功深，平处犹近古。北斗灿繁星，拜赐诧儿女。亦思貂可续，中夜搅肺腑。揽须粲一笑，笑翁祗自苦。"}