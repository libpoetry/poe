{"id":"430131","title":"重游金焦薄暮始登北固","dynasty":"近现代","author":"黄浚","text":"多景楼头看落日，江山意态清秋出。象山踯躅圌山拱，汎汎风帆自超忽。断霞只拥焦山青，北望濛濛云水一。金山低首向城市，中泠磐陀久相失。江心两点今孑然，何止浪淘惜人物。再来焦山何所睹，水齧崩崖竹旁逸。鹰窠咫尺僧告语，摩厉晴空甚剽疾。我生安得逐高举，底事劳形役家室。君看南岸涨沙痕，旦晚兹岩须见夺。"}