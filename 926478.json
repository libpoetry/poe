{"id":"926478","title":"沁园春 李娶塘东曾","dynasty":"宋","author":"邵桂子","text":"知是今年，一冬较暖，开遍梅花。有一朵妖娆，塘之东畔，东君爱惜，云幕低遮。小萼微红，香腮傅粉，把寿阳妆取自夸。谁知道，忽移来秀水，深处人家。清香扑透窗纱。渐仙李秾华无等差。这冰姿一样，玉颜双好，月明静夜，疏影横斜。传语曹林，须将止渴，结子今番早早些。梅自笑，嗔贺新郎曲，待拍红牙。"}