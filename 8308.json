{"id":"8308","title":"奉送严公入朝十韵","dynasty":"唐代","author":"杜甫","text":"鼎湖瞻望远，象阙宪章新。四海犹多难，中原忆旧臣。与时安反侧，自昔有经纶。感激张天步，从容静塞尘。南图回羽翮，北极捧星辰。漏鼓还思昼，宫莺罢啭春。空留玉帐术，愁杀锦城人。阁道通丹地，江潭隐白苹。此生那老蜀，不死会归秦。公若登台辅，临危莫爱身。"}