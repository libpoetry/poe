{"id":"1003446","title":"念奴娇 彝卿国录不闲僻远，特为一来。则既幸佳词叙旧，谦褒交厚，不容虚辱，次韵为谢","dynasty":"宋","author":"程大昌","text":"海角怀人，长误喜、簌簌敲帘风竹。命驾翩然，谁信道、不怕溪山回曲。榻拂凝尘，香笼清宴，麈柄从挥玉。好音闻耳，慰心何啻跫足。犹记一桂专秋，创开殊选，倒峡馀词力。往事茫茫十换岁，却共天涯醽醁。已分成翁，翘观赐带，上拥通仙录。休贪泉石，贤台闻用金筑。"}