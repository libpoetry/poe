{"id":"720894","title":"虞美人 怜病","dynasty":"明末清初","author":"尤侗","text":"病魔才别书帷去。又借香奁住。恹恹瘦骨怯春纱。犹向药烟影里问残花。晓来强起妆台立。揽镜愁眉窄。侍儿且罢掠云鬟。恐怕春风多厉不胜寒。重华昔向苍梧死。羽亦重瞳子。至今舞草号虞兮。可似黄陵斑竹泣湘妃。君王莫恨江东小。暖日花光好。开时常对杜鹃红。一样暗伤亡国月明中。李家妹子陶家姊。甘逐封姨死。石家房老剩翾风。好把小名醋醋换红红。艳妆底事心如火。生日逢重午。萧郎笑插玉人头。问道留侬侬去若为留。官街听彻三更鼓。缩脚寒衾苦。无眠终夜眼常开。那得巫山湘水梦魂来。隔江望断家乡路。小雪冬垂暮。扁舟归去未嫌迟。正是纸窗炉火芋香时。"}