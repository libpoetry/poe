{"id":"682497","title":"咏梅","dynasty":"明","author":"区大相","text":"南枝与北枝，俱发上春时。无劳问寒暖，故是一相思。梅时风日清，的的向人明。带雪香难掩，临溪影乍横。冰玉有馀映，铅华暂谢却。安得素心人，徘徊弄春爵。悬崖百尺干，幽溪千丈雪。何处报佳期，及此上春月。皎洁瑶台树，开花近东观。素影临玉阶，孤芳入幽幔。美人惜瑶华，欲折还咨嗟。素手轻盈立，来攀雪里花。银环枝上出，玉袖花前绕。萧关人不还，汉使春来少。书报天中客，看花思不胜。韶光一如此，年鬓复相淩。徘徊杏梁月，飘飖兰殿风。更将芳洁意，吹入望春宫。昨得春闺信，繁花映玉台。今朝上苑见，云是故园来。"}