{"id":"327700","title":"玲珑四犯·饯春湖上和香雪庐主人韵从石帚体","dynasty":"清代","author":"张景祁","text":"暝雨弄寒，芳尘霏雪，西园花事何许。曲台歌吹冷，俊约金鞍阻。帘空燕来又去。蹴残红、旧香成土。点屐烟堤，听筝兰苑，秉烛夜难补。浓阴暗，归高树。柰樊川怨晚，吟遍愁句。玉兰凝伫久，坠梦无寻处。伤春剩有垂杨瘦，忍折尽、柔条千缕。判酒醒，今宵数、城头画鼓。"}