{"id":"746383","title":"偕彦山从子游卧樟楼观古樟循城闉访春草池次日由谢客岩登舟即以留别 其三","dynasty":"清","author":"朱葵之","text":"戒途复戒途，阿咸罗酒浆。藉兹情话联，一举累十觞。顺道访岩阿，云气何飞扬。亭深林影密，磴古苔痕苍。一曲复一转，巍峰呈中央。皱瘦罗绵擘，丑怪奇鬼僵。若笏若圭璧，面面环琳琅。如临斤竹涧，疑登西射堂。古碑不可读，字画猜凡将。胜览及仓猝，离情郁肝肠。挥手自兹去，一帆明河梁。"}