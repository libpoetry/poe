{"id":"682990","title":"雨中杂述","dynasty":"明","author":"文徵明","text":"春归杨柳暗，四月雨垂垂。红洗花无迹，青沾草有私。倚楼迷晓望，出郭滞幽期。客去茶瓯歇，閒愁总上眉。凝情不自得，看雨独登楼。绿树千门晚，凉云五月秋。暗梁栖湿燕，高壁上枯牛。有待新波长，南湖弄小舟。雨从四月晦，数日尚愆晴。润与黄梅并，寒侵白苧生。断烟迷竹色，悬溜杂鸡鸣。莫自嫌行潦，东郊久待耕。十日江城雨，霖淫势已滔。檐端宿云雾，屋脚卷波涛。已扫苏端迹，仍深仲尉蒿。无钱供晚醉，行儗质春袍。"}