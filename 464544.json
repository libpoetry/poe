{"id":"464544","title":"六丑 示桂林诸友","dynasty":"当代","author":"章士钊","text":"正朝暾晔晔，一转眼、空濛如织。却愁雨多，愁来初我值，雨去无迹。问天公何意，者般戏弄，定误人家国。输他庭雀通消息。晴固飞飞，阴亦拍拍，嗔侬好生欣戚。只窥窗相语，语碎难悉。漓水长碧，照天涯远客。憔悴篷窗底，成阒寂。群峰四绕如笔。蕴几多词话，写来何极。山无赖、故为壁立。终不遣，随意看花饮酒，从容巾帻。前途远、风云难必。便踵门、漫作藤缠计，如何使得。"}