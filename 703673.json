{"id":"703673","title":"送澹西堂之海幢兼寄阿首座二首","dynasty":"明","author":"释函是","text":"薰风又送下江船，共许青山各一天。柳色渐深人去后，莺声偏逐马行前。半旬云寺倾长日，几夕灯花话隔年。若问老僧春梦足，多时曾绕木兰边。不信遥山更有愁，苍茫烟树越王州。见携孤策辞林鸟，知共何人上海楼。潮带残阳归客艇，月随零露下蘋洲。萧萧朝暮孤峰外，极目长天空白头。"}