{"id":"611215","title":"大姑小姑歌","dynasty":"明","author":"邓云霄","text":"娉婷谁家妹与姊，盈盈独立波光里。日月悬为宝珥珠，江湖泻作金盘水。摩天浩气凛如神，化石刚心终不死。星宿摇摇起暮风，吞舟鱼眼映波红。洪涛震荡撼山岳，大地倾仄随蛟龙。奔雷急雨助阵势，海若天吴偏意气。二姑微步蹴龙宫，江天万顷俄晴霁。君不见钱塘强弩射潮头，佽飞拔剑鬼神愁。临危各展英雄手，贾勇更属裙钗流。我来酹酒遥下拜，奕奕灵旗动光怪。铁肝一掬矢神明，砥柱千秋镇长在。谁逐颓波走世尘，狂澜一倒甘沉沦。空存七尺称男子，枉具须眉愧妇人。"}