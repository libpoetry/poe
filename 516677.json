{"id":"516677","title":"钟山诗十二韵应制","dynasty":"明","author":"吴伯宗","text":"青云冠山巅，流水带山麓。巨胜蟠龙蛇，奇形矫翔鹄。二仪钟秀异，万巘尽臣仆。磅礴启皇都，崇高介君福。中天翠常积，一雨清似沐。紫盖拥金门，彤旂接黄屋。凉风隐林樾，灵籁响溪谷。冉冉集烟霞，森森蕃草木。村童晓来樵，野老夕归牧。洞口鹤长鸣，松间鹿攸伏。苔莱愧匪才，雨露滥沾禄。何以答升平，愿言歌戬谷。"}