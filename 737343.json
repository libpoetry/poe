{"id":"737343","title":"滟滪堆","dynasty":"清","author":"胡期恒","text":"大江西来四千里，争入一线夔门天。夔门偪仄不肯受，回波卷浪青云巅。白盐赤甲互掎角，日与水斗寻戈鋋。巴蜀雪消春涨发，何人敢放东吴船。奇哉峡口滟滪石，巍然独立江中间。白帝逶迤作屏幛，瞿塘环绕如晶盘。千溪万壑雷电激，中流一柱来当前。有时如象又如马，出没变化难言诠。江流纵强亦退听，势穷力竭翻求怜。步依滟滪不敢肆，安流而下生洄澜。夔门巫峡二百里，本为险地今平川。乃知天意畏倾覆，留此要令江无权。共传禹功费镌凿，巨灵神斧开烟峦。至今百神递呵护，绝顶不敢停鹰鹯。朝宗万派必经此，好与嵩岳名俱传。"}