{"id":"751893","title":"乙酉使黔与杨雪渔学使同年游甲秀楼扶风寺瞻阳明先生像赋诗志别 其三","dynasty":"清","author":"王仁堪","text":"山阴七里泷，幔亭九曲溪。乡帮盛文藻，楼观金碧辉。人巧天乃夺，无此形模奇。罗施山水窟，造化浑厜㕒。将毋太古璞，遗置西南陲。想见山阿人，美质昭无亏。家丞落秋实，季女愁輖饥。菑畬秉经训，诲育畴兼施。高山仰文成，吾道人天师。"}