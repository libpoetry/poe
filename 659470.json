{"id":"659470","title":"四哀诗 其三 哀嫂死于贞烈","dynasty":"明","author":"蔡清","text":"一死人生所必有，佐逆偷生多白首。往往仍出儒绅胄，到此昏颠不可究。娟娟女儿闺中秀，夫危未绝命先授。所决夫目得亲觏，青天白日九地透。至性独能全所受，宁知身名朽不朽。嗟嗟末世多盗儒，如此女儿真丈夫。若夫昔也曾师吾，吾今以若为师乎。"}