{"id":"1120838","title":"次韵季共月夜见怀竹坡用子绍韵","dynasty":"宋","author":"周紫芝","text":"五十九年蘧伯玉，家无担石居无屋。喜君马上风前诗，似我南坡月中竹。寒窗有意过我无，雍容车骑子甚都。更当为作子虚赋，王郎文彩今相如。乌衣诸郎美如玉，笑我秋风卷茅屋。才高渠是判花人，头白吾羞汗青竹。此君那可一日无，桃花不复怨玄都。得公明月千斛珠，我羞鱼目真不如。无方可试蓝田玉，空想云庵卧玉屋。赖有人间百尺楼，下临此地千寻竹。衰翁久已一故无，聊睇逸骥方过都。公是风流小摩诘，我为无用长侨如。铅刀不可切坚玉，敝筐岂能持大屋。强驱跛鳖当前锋，看公诗成如破竹。君房言语举世无，射策未许蒙帝都。巴人下里不足数，云韶九奏方纯如。蕴石知公似荆玉，谁作玙璠荐王屋。白髯应笑虎头痴，青衫谩把鱼须竹。老此安能为有无，曹会岂可当大都。弹丸脱手盘走珠，句然如此今谁如。平世欲献初无玉，何尝生存梦华屋。苦遭田父亦与饮，不问主人时看竹。十事如意八九无，暮年犹喜见子都。那能从公得三绝，但可一身观六如。鲈鱼忆鲙松江玉，船作浮家当渔屋。寒窗梦著雨中蓑，长钓复垂波上竹。平生仅识之与无，敢攻诗城跨二都。归舟欲上知可呼，念舍公去何所如。公哦新诗戛鸣玉，欲办陟釐须满屋。谁遣蓝田丘壑人，来吹缑岭参差竹。心知游路岂复无，颇如六鹢飞宋都。小巫羞涩见大巫，神气比公真蔑如。"}