{"id":"1108573","title":"送方蒙中赴辟二首","dynasty":"宋","author":"刘克庄","text":"谁云逢掖不知兵，一士居然系重轻。往昔下愚融铁锁，即今上圣倚金城。可怜蒋子开三径，又被乌公夺二生。旋作凯歌驰露布，残年犹拟看升平。圣君羔雁远相求，去去榆关迫盛秋。应念霜寒履中野，定分月色照鄜州。画江谋拙难言智，出塞诗豪不惹愁。却笑缚轮观井者，一生过计更私忧。"}