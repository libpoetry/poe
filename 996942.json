{"id":"996942","title":"林为之送笔戏赠","dynasty":"宋","author":"黄庭坚","text":"阎生作三副，规摹宣城葛。外貌虽铣泽，毫心或粗粝。功将希栗尾，拙乃成枣核。李庆缚散卓，含墨能不泄。病在惜白毫，往往半巧拙。小字亦周旋，大字难曲折。时时一毛乱，乃似逆梳发。张鼎徒有表，徐偃元无骨。模画记姓名，亦可应仓卒。为之街南居，时通铃下谒。晴轩坐风凉，怪我把枯笔。开囊扑蠹鱼，遣奴送一束。洗砚磨松煤，挥洒至日没。蚤年学屠龙，适用固疏阔。广文困齑盐，烹茶对秋月。略无人问字，况有客投辖。文章寄呻吟，讲授费颊舌。閒无用心处，雌黄到笔墨。时不与人游，孔子尚爱日。作诗当鸣鼓，聊自攻短阙。"}