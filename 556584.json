{"id":"556584","title":"苦阴雨","dynasty":"明","author":"杨继盛","text":"云黯黯兮郁愁结，雷隐隐兮哀怨绝。雨潸潸兮血泪下，水泠泠兮悲声咽。鸟乱啼兮怜人苦，花零落兮谁是主。欲入深兮无永穴，欲高飞兮无翰羽。扪胸问心心转迷，仰面呼天天不语。混宇宙兮不分，蔼烟雾兮氤氲。西风起兮天霁，挂远树兮夕曛。聚还散兮暮云平，晦复明兮日初晴。何时回怒兮天王圣明。"}