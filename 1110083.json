{"id":"1110083","title":"再用前韵奉赠升卿三十一丈","dynasty":"宋","author":"吕南公","text":"百年此地有维桑，后庆唯公免物伤。早岁懿文如鸑鷟，一生纯德似羔羊。人推奥学追三箧，自许宽巾贮八荒。冷笑村田诸父老，满胸茅塞只赀粮。好德年高富且康，就中多福荷穹苍。吟哦有得能千首，议论无穷只五常。此日乡闾获矜式，异时风化免销亡。嗟余欲买西邻住，岁为先生祝寿觞。"}