{"id":"1246817","title":"翠屏轩","dynasty":"元末明初","author":"唐桂芳","text":"吾观西南山，灵山推第一。拔地何太高，去天不盈尺。山麓与山巅，阴雨间晴日。每逢樵牧归，衣裹带馀沥。曾闻天厨声，群娥事浣涤。胡麻炊饭香，麒麟擘乾腊。至今灵草丛，长茂摇嫩碧。微风有异香，跪乳不敢食。仙翁有曾玄，卜筑载巨石。月升满堂明，云上半窗湿。潴池神鱼游，种树慈乌集。俊彦肯荒嬉，良师重训迪。青灯寒更长，黄帘秋露入。如何号翠屏，方整势屹屹。平生刘屏山，妙道已破的。尔翁人中雄，豪气渠未识。三嗣鸿雁翔，诸孙竹梧立。愧我贸易徒，病眼鱼珠泣。安得效东坡，朗然咏苍壁。"}