{"id":"514871","title":"得字送刑部王员外弼归省","dynasty":"明","author":"程敏政","text":"侃侃西曹郎，夜夜梦乡国。重闱几百龄，不一候颜色。有父亦解组，常使心恻恻。上书获归省，稽首谢圣德。凌晨戒行李，喜极思奋翼。春意入南浦，细草渐如织。鸣箫发征舸，东风饱帆力。眷此昼绣还，忠孝诚两得。朱门浙水东，预想开寿域。高堂送春酒，欢动碧山侧。悠悠乐何穷，生感岁华逼。良晤行有期，无忘拱宸极。"}