{"id":"733823","title":"送姜西溟归慈溪","dynasty":"清","author":"王士禛","text":"春风滋百卉，不荣孤柏根。白日回阴崖，霜雪惨不温。丈夫重知己，烈士轻感恩。姜生起句余，水击南溟鲲。《商歌》一亩宫，名动万乘尊。孤高取众忌，当路谁攀援。季布揖曹丘，感激由片言。何况贫贱士，风飙阻重阍。枚朔善骫骳，庄徐擅高论。连尻结股脚，词赋若云屯。君独衔恤归，秋风刈丛萱。虎鼠竟何常，挥手声暗吞。"}