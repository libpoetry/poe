{"id":"638943","title":"斋居感兴二十首 其六","dynasty":"明","author":"林光","text":"姬辙没不返，天常绝其纲。巧辩争七雄，岂复心贤良。轲也欲何为，之齐复之梁。智力各驰骋，仁义无辉光。嬴氏巧吞噬，宁复存界疆。坑焚流虐焰，嘉鸟逝不翔。汉且提一剑，转盼收四方。岂无豁达资，王道昧不昌。脱屣勋名外，仅见留侯张。垂统四百祀，可念亦可伤。"}