{"id":"821466","title":"庆春宫","dynasty":"清末近现代初","author":"汪东","text":"残腊初收，妍春犹早，故人报道遄征。沟水含漪，原田交罫，更看驿堠纵横。亸鞭相送，恨垂柳、柔条未青。酸风催暮，西望修途，车动雷声。愁来鬓发先零。中夜徘徊，孤馆凄清。频吮霜豪，书成休寄，寸笺难写离情。眼昏镫暗，记历历、山川去程。此时萦想，始信当年，一顾倾城。"}