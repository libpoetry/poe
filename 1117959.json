{"id":"1117959","title":"冬夜戏书三首","dynasty":"宋","author":"陆游","text":"东归剡曲寄彷徉，闲日虽冬亦自长。梅瘦有情横淡月，云轻无力护清霜。长鱼通印盐花白，珍鲊披绵曲糁香。一饱喟然还自悯，彊颜垂老食官仓。将挂衣冠彊小留，期年毕竟是归休。青毡独拥欺霜夜，浊酒频倾洗客愁。鹤影冷翻丹井月，雁声遥带玉关秋。一生自笑闲中过，不为功名也白头。老树霜馀已尽红，纵横落叶满庭中。一钩澹澹西南月，万鼓凭凭东北风。赊酒每惭添旧券，读书何计策新功。蓬窗坐睡摧颓甚，隔竹敲茶赖小童。"}