{"id":"1108740","title":"用厚后弟强甫韵","dynasty":"宋","author":"刘克庄","text":"老禅和筑退居庵，识路何须待指南。野叟得年今九九，星翁布算更三三。有诗入梦撩灵运，无藁藏山愧史谈。愚智同归一抔土，管他后世传非聃。先皇亲为扁溪庵，奎画煌煌阳世南。多病安知年望九，归耕何幸岁登三。新诗有弟聊相属，前事无人与共谈。作饮中仙殊不恶，何须苦淡学瞿聃。了无杰句似平庵，谩有高年企渭南。铁汉堂堂才望八，铜人嘿嘿久缄三。曾传鸿宝枕中诀，厌听狙丘稷下谈。画史貌予殊不似，清臞安得耳如聃。辞大丛林卓小庵，岂知捷径在终南。狂歌不晓花十八，饿死休贪芧四三。汉有子云尤苦思，晋惟逸少不清谈。君看尼父生知者，问了苌弘又问聃。不腆先畴与破庵，在汾水曲管岑南。幽栖晚节巢林一，戆草当年及□三。酒瓮有期春共酌，书囊无底晓犹谈。吾悯紫气难瞻瞩，未暇攀迎柱下聃。岁晚归休老学庵，敢嗟白首滞周南。在廷不欠秃翁一，开径宁无益友三。地岂长房之可缩，天非邹衍所能谈。桓郎狭小胶师说，未必雄书远过聃。是处皆堪结草庵，宁论塞北与江南。上林远赋讽才一，光范门书献至三。麟获鲁西终圣笔，马浮江左坐玄谈。古书疑信常相半，何必深疑禦寇聃。临池苫盖钓鱼庵，却笑温生起水南。林下休官谁见一，岁寒取友不过三。点黄岂有眉间喜，坚白都无舌本谈。柱下首阳孰工拙，东方元未识夷聃。无住先生独住庵，得朋犹冀自西南。丹心事国忠无二，白首尊师谊在三。诗少古风惟近体，学惭实践谩虚谈。退之未离乎儒者，坐井观天错议聃。把茅容膝强名庵，宜夏宜冬户向南。雪厄黄精饥杜二，花欺白发笑陈三。尔侬柏下已骨朽，此老橘中犹手谈。惟有子长赞深远，诸家类以浅求聃。春困齁齁卧蝶庵，欠伸跳出大槐南。漂摇不借乌栖一，迂拙羞营狡窟三。投辖孟公方痛饮，惊筵焦遂勿高谈。谷神若果能无死，秦失何由却吊聃。懒访半山云顶庵，且撑一叶泛溪南。花间渐觉同游少，桑下何曾作宿三。古有刘伶呼不醒，今无卫玠共谁谈。五千言是家人语，长笑诸家误注聃。素昧清真与顺庵，偶然爱唱望江南。世因玉佩轻秦七，天把蓑衣贵谢三。郢可忧虞成永叹，汉方隆盛勿多谈。古今大瞻惟蒙叟，不但诬丘又谤聃。"}