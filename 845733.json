{"id":"845733","title":"水调歌头 寿太守傅侍郎，前三日冬至十一月十八","dynasty":"宋","author":"无名氏","text":"关中有萧相，江左见夷吾。中兴帝赉良弼，休运应乾符。百五期过一日，十万声号半夜，南极灿晴虚。崧岳生申甫，河洛出图书。领坡仙，陪橐从，镇潜都。九重昨夜有梦，问到北岩无。须信建溪桃李，难驻商川舟楫，归去伴都俞。岁伴南山寿，日拱北辰居。"}