{"id":"1077837","title":"得梁溪家问足慰远怀因和渊明答庞参军之作","dynasty":"宋","author":"李纲","text":"剥啄叩门，梁溪有书。发函读之，远怀以娱。长少童稚，咸安其居。森然满前，如返我庐。一书可宝，万金非珍。契阔寤叹，乃兹相亲。鹊不吾欺，鸣以告人。载询仆夫，以及其邻。嗟我诸季，鸡鸣孜孜。左图右书，中心好之。山川修阻，贻我以诗。三复佳句，实慰所思。翩翩鸿雁，暂聚亟分。岂无他人，非我所欣。清宵步月，白日看云。无遐迩心，好音数闻。昔我之来，鶗鴂将鸣。今也岁晏，霜露载零。言念沙漠，有怀玉京。终夕不寐，群生未宁。怅望东吴，慨临西风。愿化独鹤，烟霄可冲。敬慎威仪，惟以令终。黄发为期，其爱尔躬。"}