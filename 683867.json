{"id":"683867","title":"寿魏鸿胪七帙","dynasty":"明","author":"王世贞","text":"诗酒弦歌寄此生，风流重见顾家瑛。不须屈指量贫富，七十年中擅太平。庭前木兰何太奇，千朵万朵白迷离。争似中堂双玉树，对翻华萼吐孙枝。牙绯艾绿拥朋尊，可爱君家好弟昆。犹有雍容诗礼在，令人长忆魏阳元。宾筵弁侧半傀俄，犹戴乌纱检白波。不为一官能恋恋，少年辛苦读书多。"}