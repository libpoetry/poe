{"id":"416407","title":"拜星月慢    秦淮秋夕和清真","dynasty":"近现代","author":"乔大壮","text":"桂楫乘潮，罗衣凝露，咫尺波明烛暗。笛里飞声，落银屏深院。醉醒未，可惜、庭花入破初谱，水叶题诗红烂。往事前朝，有何人亲见。镜奁中、画出新妆面。蘋风起、又过青溪畔。漫恋左界斜河，把双星惊散。被清商、占却閒亭馆。回舟去、竟夕闻长叹。似梦遇、玉手箜篌，拨朱弦欲断。"}