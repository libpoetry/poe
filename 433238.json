{"id":"433238","title":"梦心五首","dynasty":"近现代","author":"寇梦碧","text":"六经糟魄馀安用，覆瓿玄文莫漫嗟。我有淩云十万赋，坐令肝肺生槎枒。病叶零蝉渐不支，战秋魂气已如丝。林梢一抹残阳血，看到幽幽化碧时。日月如何闭双眼，梦中梦外路全遮。拚教心火同身烬，散作人间智慧花。绚烂千春秋作骨，回旋八表梦为心。一身都在沧桑里，魂路还留夜壑吟。食蛤安知如许事，酒边滋味惯瞢腾。何须太乙青藜杖，万魅留窥一穗灯。"}