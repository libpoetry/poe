{"id":"837448","title":"齐天乐·早蝉","dynasty":"清末民国初","author":"夏孙桐","text":"翠阴依旧閒庭院，惊时乍听清响。翳日高栖，嘶风递送，如诉炎凉无恙。声声报爽。到深柳堂中，早荷池上。倦耳醒初，昼长聊复伴孤唱。年年丝鬓对汝，露餐空自洁，凄调同赏。消夏光阴，吟秋信息，暗里偏增惆怅。宫魂梦想。任新曲频翻，别枝休傍。抱叶生涯，夕阳红半向。"}