{"id":"1100631","title":"桃州古田镈歌","dynasty":"宋","author":"李龏","text":"老翁犁山田土中，获得昔人垦田器，似铎有柄，如钟不圜。身长二尺径八寸，口薄腹厚唇微穿。颜色绀碧艳绿处，间有班红如血鲜。形模古拙见者怪，铜性已变不复辨，疑是死铁兼顽铅。老翁视为弃物委床下，一朝移出茅檐前，尘灰糠秕俱塞填。乃有博雅识是古田镈，垂涎拂拭再三看，扣之尚觉声隐然。水痕土色两相蚀，叹息不知铸自三代之何年。邀翁问所得，共入酒家保，买以十万青铜钱。买来携归置几案，一架坐插青丝毡。图书钟鼎相联编，宝玩要使儿孙传。自秦历汉以来此镈只在土，出世便苦无常主。博雅好事归泉台，可怜阅世亦如草头露，高堂山鬼不守护。他家更有好古人，又以青钱易将去。"}