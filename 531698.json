{"id":"531698","title":"翕云三章章八句黄钟清宫","dynasty":"明","author":"黄佐","text":"油油翕云，维龙之朋。君子来思，球瑟和鸣。和鸣鼓庸，篚帛既共。式愉式诲，君子攸躬。油油翕云，维龙之遒。君子来思，鼓瑟鸣球。德辉孔周，云胡曾不我留。饮此芳醑，俾我昭受尔休。油油翕云，维龙之光。君子来思，球瑟锵锵。球瑟锵锵，匪曰大康。饮此芳醑，以俾我尚于中行。"}