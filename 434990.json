{"id":"434990","title":"暴雨","dynasty":"金末元初","author":"李俊民","text":"疾雷破山云暗天，雨脚不断如麻悬。淋浪一室无乾处，何异露坐乘漏船。鼠牙便是溃堤蚁，墙有百道飞来泉。狂客岂因狂药使，眼花如落井底眠。采石江头弄明月，一夕去作骑鲸仙。我虽忘我亦可怜，但恐不免蛟龙涎。苦无根源笑潢潦，可能朝宗东注觅海道。君不见耒阳禹力所不到，至今难寻杜陵老。"}