{"id":"1075083","title":"出石壁","dynasty":"宋","author":"周紫芝","text":"倚空山崭岩，平地石龃龉。脩途绕危磴，千里无寸土。山高不见日，雾重自成雨。入壁天始明，出壁日过午。青苍断崖谷，开豁见天宇。稻田棋局方，梯山种禾黍。道傍两三家，稍稍闻笑语。始知在人寰，邂逅得徒旅。倦仆饥欲啼，游子欢自许。携孥老一廛，白发无处所。何当把春犁，望月耕陇亩。闭门了残年，危磴不复取。"}