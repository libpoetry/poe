{"id":"1127048","title":"次韵晁元忠西归十首","dynasty":"宋","author":"黄庭坚","text":"我田失耕耘，岁暮拾枯萁。枯萁不可食，日晏抱长饥。猛虎依山林，眼有百步威。一从梁鸯食，风月何时归。圣莫如东家，长年困行路。公养为淹留，岂不以食故。林薄鸟迁巢，水寒鱼不聚。孤士似无家，转蓬何由住。前有熊罴咆，后有虎豹号。已出涧谷底，更陟山阪高。五日一并食，十年一缊袍。未知归宿处，岂惮鞍马劳。丽姬封人子，弄影爱朝日。晋国始得之，泣涕甘首疾。忧危与安乐，一生谁能必。同床食刍豢，乃悔沾襟失。怨句识之推，商歌知宁戚。我占晁氏贤，乃在赋行役。同游羿彀中，傥免非尔力。滔滔今如此，去邦将安适。热避恶木阴，渴辞盗泉水。曾回胜母车，不落抱玉泪。晁氏猛虎行，皦皦壮士意。人生高唐观，有情何能已。腰垂九井璜，耳著明月珰。兰荪结襟带，芰荷制衣裳。其人虽甚远，其室大道傍。当身不著意，千载永相望。风雨去家行，手龟面黧黑。屠龙非世资，学问求自得。我思脊令诗，同飞复同息。兄弟无相远，急难要羽翼。人言贫在家，殊胜富作客。鸡栖牛羊下，君子亦安息。千里求明师，赢粮从事役。学问非物外，室虚生纯白。开田望食麦，春陇无秀色。深耕不偿勤，牛耳徒湿湿。丰凶谁主张，坐令愁煎迫。河清会有时，得酒洒胸臆。"}