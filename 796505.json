{"id":"796505","title":"高阳台 挽清河郡兰卿表侄媳","dynasty":"清","author":"宗婉","text":"吹气如兰，其人似玉，岂知命比琉璃。幸有前缘，也曾省识芳姿。秦楼一夕箫声断，怅香魂、化作云飞。是耶非，鬓影衣香，梦里依稀。从今冷落张郎笔，叹画眉无计，枉费唏嘘。灯暗空房，忍听枕畔儿啼。那人生小姮娥样，果红尘、无分留伊。最凄其，月渐团圆，人反长离。"}