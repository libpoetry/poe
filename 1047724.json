{"id":"1047724","title":"送夏八赴南陵","dynasty":"宋","author":"沈辽","text":"老夫久客三湘水，归来喜食江南鲚。白云犹识旧山川，青眼多惭老兄弟。当时亲友半不在，中表相存如梦寐。公酉冢上春草生，白眉始与君相际。高堂老人八十一，不间衰微论末契。招我卜宅居其旁，自顾麋鹿何由系。春风引我齐山行，穿云踏石构巢橧。相见常无一樽酒，山中枯淡令人憎。凉风未至正苦热，君忽佩印临南陵。南陵相去五舍近，马蹄车辙常相仍。安舆綵衣得荣养，况有大舸如飞鹏。步上南山一延首，江风浩浩云腾腾。"}