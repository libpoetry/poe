{"id":"885169","title":"谨次韵和呈垂览拙诗之作","dynasty":"宋","author":"江休复","text":"朝跻天门路，暮宿白云杪。超然六合外，如翼鸾风矫。运眸极遐旷，收念息奔扰。盘盘上绝顶，独立颢气表。天壁涌神泉，玉龟泳灵沼。凌奥无螫虫，集灌尽百鸟。胜景穷赏践，陈迹嗟缅眇。接遁终焉托，真仙事殊窅。云露相飘飖，尘途忘湫湫。蹑屐游已屡，操觚才患少。思轧几沉伏，神驰空缥缈。谢客兴不浅，尚子计未了。何时出尘笼，重看众山小。"}