{"id":"554434","title":"题梅为罗侍讲赋","dynasty":"明","author":"胡俨","text":"碧玉枝头春一丈，千花万蕊森相向。罗浮月落参正横，梦回酒醒冰纨轻。姑仙飞堕瑶台晓，萼绿华来青凤小。暗香隔断世间尘，玉箫吹动琼枝袅。谁知傅岩有老翁，平生心肠铁石同。一朝试展调羹手，坐令宇宙生春风。老眼看图临素壁，阳和似得真消息。呼儿把笔谩题诗，他日流传浑浪迹。"}