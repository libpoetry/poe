{"id":"1131085","title":"之灵岩三首","dynasty":"宋","author":"韩维","text":"积阴旷初霁，策马望嵩洛。斜日黑云西，回光照城郭。牛散陂草深，蛙鸣沟水浊。雷远尚馀音，山前垂雨脚。朝行曲河道，暮夜不遑止。野草熏满衣，山蝉鸣裂耳。我仆痡秋阳，我马困石齿。未厌行役劳，当前碧蒿起。山高景逾变，所览今非昨。云覆嵩顶寒，河倾滩面□。□中塔庙涌，日暮钟磬作。延首望洛城，气象□□□。"}