{"id":"874446","title":"沁园春 其八","dynasty":"宋","author":"刘过","text":"柳思花情，湖山应怪，先生又来。想旧时谈舌，依然解使，六丁奔走，驱斥风雷。翠袖传觞，金貂换酒，痛饮何妨三百杯。人间世，算谪仙去后，谁是天才。碧窗画鼓船斋。胸次与乾坤一样开。试云间招手，下呼馀子，逡巡去矣，但觉尘埃。若是花时，无风无雨，一日须来一百回。教人道，看玉山自倒，不用相推。"}