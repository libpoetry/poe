{"id":"952355","title":"秋热次高仲贻韵 其二","dynasty":"宋","author":"林季仲","text":"坐我甑釜中，逾月不得脱。劳生亦何聊，喘喘觅少活。驾言往空谷，卧听惊濑?。遭逢褦襶子，此事又中夺。天公不我怜，定为化邓渴。一夜翻河汉，散作珠玑泼。檐垂素练直，柏枕鸣聒聒。更饶窗户间，萧瑟溅飞沫。老火谢馀晖，削迹去如掇。乃知造化心，潜通本无遏。繁暑移清凉，变化在一抹。田父有喜言，侬得垄穗捋。却忆灌溉时，搰搰抱瓮钵。王者仁如天，寸物恶伤割。独爱夏日长，器度何不豁。向隅泣一夫，满堂蹙其頞。馀凉止殿阁，芜垢直可㔇。我愿均此施，远迩归囊括。措意肤寸间，六合可旋斡。宁容凶逆俦，肆虐为旱魃。掣电备麾旟，鞭雷供叱咄。号令挟风行，声飞齐万筈。腥膻悉荡攘，再见天地阔。孰与长畏人，朝夕怀臲卼。"}