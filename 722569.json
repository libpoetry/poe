{"id":"722569","title":"答谭非庸","dynasty":"明末清初","author":"屈大均","text":"嗟予遘阳九，不得全天形。接舆已髡首，桑扈亦裸行。兰草非人锄，鸾皇乃自烹。念君意气存，禦侮如干城。小人箕其舌，君子渊无声。经德不可回，相将保千龄。黍苗何离离，雉雊求其妃。咨予久独立，幽兰为薋葹。今天降蟊贼，王事艰且危。膂力君方刚，经营愿相资。欲猎为呼鹰，欲战为骖骊。骖骊何彭彭，西北开龙荒。"}