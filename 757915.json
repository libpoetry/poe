{"id":"757915","title":"大酺","dynasty":"清","author":"苏穆","text":"问极天涯，人何处，庭际绿阴铺遍。湘云连翠幕，动凄凉怀抱，又成斜眄。试问姮娥，人间苦别，谁最伤高怀远。阑干凭来久，正斜阳暗淡，斗星偷换。剩烟缕垂杨，参差纤影，伴人深院。新荷开又卷。流萤小、空绕银河岸。谩荡起、多情明月，寂寂凉生，傍清池、春光都变。不是东风里，休再问、画梁归燕。诉痴绿、春深浅。回首无语，今夕断肠谁管。墙阴一痕蕉展。"}