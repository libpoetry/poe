{"id":"1208445","title":"残春曲","dynasty":"元","author":"宋褧","text":"三月初尽四月始，天气无常每如此。云垂乍占雨脚近，日丽倏惊风势起。宫槐蓊郁花如洗，南园愔愔净如水。公子王孙醉不归，酒醒一昔芳心死。繁华去矣馀尘埃，愁来不饮空持杯。歌筵蝶粉频稀少，宾馆柳絮犹徘徊。少年但知恣欢赏，不道天时有来往。青轩无计驻芳菲，赤帝多情催长养。"}