{"id":"139360","title":"中秋会于照水堂竟不见月和刘判官","dynasty":"宋代","author":"吴芾","text":"又是人间八月秋，西风万里残暑收。簿书汩没日复日，忽逢佳节聊举头。开樽喜有宾僚共，准拟延月归城楼。姮娥何事苦相恼，使我珠帘空上钩。百年乐事能有几，兴来不惮秉烛游。虽无月华助吟赏，须知节物不可留。樽前莫问漏声促，且对溪山倒玉舟。"}