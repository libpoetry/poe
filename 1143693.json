{"id":"1143693","title":"夜坐二首","dynasty":"宋末元初","author":"方一夔","text":"人间无处避红炉，急扫风轩醉一壶。泉冷月涵沉水璧，荷香雨跳走盘珠。神游曾到清凉境，幽讨如横绿野图。醉发醒松吟骨耸，从人笑绝道诗癯。呼奴薙草火攻蚊，与客高谈到夜深。风辨雌雄分别想，岁占牡牝喜嗔心。尘生渴肺须狂饮，寒耸诗肩更苦吟。秋色满怀人不寐，坐看落月与横参。"}