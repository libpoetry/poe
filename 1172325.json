{"id":"1172325","title":"杂歌","dynasty":"唐","author":"李端","text":"汉水至清泥则浊，松枝至坚萝则弱。十三女儿事他家，颜色如花终索寞。兰生当门燕巢幕，兰芽未吐燕泥落。为姑偏忌诸嫂良，作妇翻嫌婿家恶。人生照镜须自知，无盐何用妒西施。秦庭野鹿忽为马，巧伪乱真君试思。伯奇掇蜂贤父逐，曾参杀人慈母疑。酒沽千日人不醉，琴弄一弦心已悲。常闻善交无尔汝，谗口甚甘良药苦。山鸡锦翼岂凤凰，陇鸟人言止鹦鹉。向栩非才徒隐灶，田文有命那关户。犀烛江行见鬼神，木人登席呈歌舞。乐生东去终居赵，阳虎北辕翻适楚。世间反覆不易陈，缄此贻君泪如雨。"}