{"id":"405157","title":"潭州秋兴六首录二","dynasty":"近现代末当代初","author":"田翠竹","text":"匝地妖氛卷垢尘，十年犹惧说前因；门墙互对同天堑，骨肉相逢是路人。欲语性情忧禁锢，偶吟词赋彻沉沦。桃源渺渺无寻处，辛苦刘郎莫问津。不肯低头向草莱，也曾坛坫逞诗才。龙标自诩翻新调，鹏翮无由展壮怀。逝去年华催发白，重来襟抱为民开。应知言者原无罪，但冀甘棠夹道栽。"}