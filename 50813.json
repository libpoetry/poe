{"id":"50813","title":"太平堤行","dynasty":"明代","author":"皇甫汸","text":"太平门外古崇堤，嘉树扶疏夹路垂。负郭尽为芳草地，沿湖直绕白云司。当时王贡总仙才，况是承恩北阙来。御史府中乌半宿，尚书门下骑双回。青山几度朝陵节，玄水曾流袚洛杯。鸣珂再过平沙道，问舍多为后来少。已看奏赋甘泉宫，每忆传诗临海峤。惊心岁序易经春，举目湖山宛自新。含香不睹游兰客，息影徒逢爱树人。由来聚散皆无定，欲寄相思那可因。"}