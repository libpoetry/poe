{"id":"691239","title":"秋夜戴公纶见过以雨中山果落灯下草虫鸣为韵各赋十绝","dynasty":"明","author":"李孙宸","text":"尊酒为君开，醉来忘去住。清夜对床眠，梦残蕉叶雨。不分镜中鬓，持向问秋风。何事烟霞客，年年世网中。高楼明月夜，咫尺望三山。不奈凉秋色，乘风欲往还。与君话无生，嗒然丧其我。静作礼空王，何处證因果。高桂发秋花，馀香入山阁。夜静凉风吹，纷纷和露落。前山对北牖，山寺隐疏灯。乘夜吾能往，应逢出世僧。贫病物情疏，送迎日渐寡。避世枕从高，逢君榻且下。尘中不可居，何似远游好。便欲淩风飞，乘秋拾朱草。凉风一夕至，四壁响鸣虫。不知金井上，几叶落梧桐。匣中有宝剑，风雨夜悲鸣。双龙君但识，会见起丰城。"}