{"id":"28819","title":"苔歌·槛前溪夺秋空色","dynasty":"唐代","author":"顾云","text":"槛前溪夺秋空色，百丈潭心数砂砾。松筠条条长碧苔，苔色碧于溪水碧。波回梳开孔雀尾，根细贴着盘陀石。拨浪轻拈出少时，一髻浓烟三四尺。山光日华乱相射，静缕蓝鬐匀襞积。试把临流抖擞看，琉璃珠子泪双滴。如看玉女洗头处，解破云鬟收未得。即是仙宫欲制六铢衣，染丝未倩鲛人织。采之不敢盈筐箧，苦怕龙神河伯惜。琼苏玉盐烂漫煮，咽入丹田续灵液。会待功成插翅飞，蓬莱顶上寻仙客。"}