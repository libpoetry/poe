{"id":"695965","title":"峡山游瞩效齐梁体四首 半云亭","dynasty":"明","author":"欧大任","text":"飞亭白日下，灵氛紫嶂前。鸡犬疑淮市，楼台现海边。洛水陈王赋，巫山楚客篇。稍昏彤叶卷，欲曙白衣鲜。纵能成变幻，何处下群仙。海上元无宅，山中半带霞。罗浮多石髓，勾漏有丹砂。弟子羊为石，仙人枣似瓜。飘飙九芝盖，出入五云车。山精时照镜，木客日餐花。虚驾那能度，悬壶即是家。昔日优婆塞，今来舍利前。四山皆笠岭，一水是桑田。地涌青莲宇，经乘白马年。累劫空成幻，三宿即为禅。汉后如相见，应知降彩旃。归山还采药，仙仗失蓬莱。芝草青泥长，蒲花白石开。崆峒访道去，具茨迷路回。云车过紫府，风驭上丹台。鼎湖在何处，缑岭欲归来。"}