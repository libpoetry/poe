{"id":"588602","title":"放歌行送吴古原日者","dynasty":"明","author":"黄佐","text":"君不见昆仑拔地接太仪，黄河映天悬九丝。趋来人世弄苍碧，琐琐青囊空尔为。古原双眼烟如斗，缮写堪舆不停手。登临叱吒生风雷，青鸟啼烟白猿走。有时问道小西湖，曾谓尔为磊落之奇夫。采芳看竹往往得深趣，范数只有新安吴。我倚层云观海日，元气茫茫浩呼吸。扣关来伴泰泉游，黄鹤成行翠蛟立。鞠歌胡然归去来，如渑之酒为尔倾千杯。他年若有罗浮梦，应见万树梅花开。"}