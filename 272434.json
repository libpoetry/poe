{"id":"272434","title":"齐天乐·阴阴晓院重门闭","dynasty":"清代","author":"吴藻","text":"阴阴晓院重门闭。鸣鸠数声花底。簟冷如冰，窗虚似水，知道今朝晴未。恹恹睡起，正叠雪衫轻，盘云发腻。回首春游，一杯残酒到婪尾。分明幽恨几许。尽将来放在，心里眉里。六曲屏前，双钩箔下，冷落红腔谁记。伊人去矣，纵独按宫商，也应无味。只把凉箫，碧阑干外倚。"}