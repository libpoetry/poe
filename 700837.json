{"id":"700837","title":"金陵怀古四首和汪仲嘉 吴","dynasty":"明","author":"曹学佺","text":"江东列郡领丹阳，鼎足三分此一方。总为石头成虎踞，不知巫峡下龙骧。云生寝庙千秋綍，月照篱门几夜长。年少风流能顾曲，行人犹自说孙郎。一从荆棘叹铜驼，五马为龙世所歌。晋室山河遗略尽，雒中人物过江多。杨花寂寂新宫出，燕子依依旧宅过。欲向登临感陈迹，至今天阙尚嵯峨。钟阜霜飙馆已倾，至今哀壑起秋声。针楼银汉含情语，画屟金莲逐步生。日落卢龙迷古戍，天寒白马走空城。不堪重理玄晖咏，极目澄江似练平。齐云宫观景阳楼，尽入隋家作蒋州。下若溪寒明月夜，后庭花落隔江秋。疏钟梦断犹疑响，红泪看余独不流。何事高情江仆射，摄山泉石恣淹留。"}