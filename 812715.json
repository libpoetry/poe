{"id":"812715","title":"赠建侯吕翁即以志别","dynasty":"清","author":"吴性诚","text":"新安南渡到东瀛，雌伏荒隅一老生。钁铄精神閒杖履，逍遥岁月寄琴筝。布衣酒遣山人兴，海国诗传处士名。投赠锦囊俱好句，监门从此重侯籯。到来何处访神仙，却有诗人彩笔传。我为耽吟须断矣，翁因索句鬓苍然。但忻张野投三影，差胜刘郎选一钱。此别匆匆留不住，天涯鸿爪笑缘悭。"}