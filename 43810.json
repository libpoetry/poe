{"id":"43810","title":"湖州行","dynasty":"清代","author":"魏耕","text":"君不见湖州直在太湖东，香枫成林橘青葱。山川迢迢丽村渚，秋城淡淡遮苍穹。亭皋百里少荒土，风俗清朴勤桑农。充肠非独多薯蓣，宴客兼有锦鲤红。白屋朱邸亘原野，黔首击壤歌年丰。今岁野夫四十一，追忆往日真如梦。腐儒营斗粟，闾阎挽长弓。盗贼如麻乱捉人，流血谁辨西与东？又闻大户贪官爵，贿赂渐欲到三公。豪仆强奴塞路隅，猰貐豺狼日纵横。皇天无眼见不及，细民愁困何时终？安得圣人调玉烛，再似隆庆万历中。天下蚩蚩安衽席，万国来朝大明宫。"}