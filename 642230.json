{"id":"642230","title":"送给事服满之京","dynasty":"明","author":"胡奎","text":"剖松见贞心，裂竹知直节。所以君子交，不学儿女别。我随贤王驾，聿来古洪都。给事偶相见，长身美多须。昂昂九皋鹤，清声振寥廓。三载读檀弓，一朝登凤阁。南浦水如天，开帆月正弦。风恬鲸浪稳，人识孝廉船。子乘驷马车，蹴蹋长安道。倾盖各有时，何须论迟早。笑呼麻姑酒，送别豫章城。愿言崇令德，忠孝在兹行。"}