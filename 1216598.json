{"id":"1216598","title":"题华山图","dynasty":"元","author":"张翥","text":"华岳连天向西起，澒洞秦川三百里。巨灵高掌削芙蓉，影落黄河一线水。云台雾谷巢神仙，羽衣金节时周旋。大笑失脚白骡背，归来石上长鼾眠。千载悠悠寄玄赏，耳孙风骨犹萧爽。远从丹丘渡沧海，追挹神踪欲长往。何人想像图真形，叠崖阴洞高林青。上摩金天之帝京，下揽玉女之明星。峰耶麓耶两莫极，虎豹叫绝烟霏冥。仙家楼观超然住，遥认微茫是征路。丹梯铁锁不可攀，直唤茅龙上天去。"}