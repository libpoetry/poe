{"id":"851652","title":"高沙道中","dynasty":"宋","author":"文天祥","text":"三月初五日，索马平山边。疾驰趋高沙，如走阪上圆。夜行二百里，望望无人烟。迷途呼不应，如在盘中旋。昏雾腥且湿，怒飙狂欲颠。流澌在须发，尘沫满櫜鞬。红日高十丈，方辨山与川。胡行疾如鬼，忽在林之巅。谁家苦竹园，其叶青戋戋。仓皇伏幽筱，生死信天缘。铁骑俄四合，鸟落无虚弦。绕林势奔轶，动地声喧阗。霜蹄破丛翳，出入相贯穿。既无遁形术，又非缩地仙。猛虎驱群羊，兔鱼落蹄筌。一吏射中目，颈血仅可溅。一隶缚上马，无路脱纠缠。一厮躏其足，吞声以自全。一宾与一从，买命得金钱。一伻与一校，幸不逢戈鋋。嗟予何薄命，寄身空且悬。萧萧数竹侧，往来度飞鞯。游锋几及肤，怒兴空握拳。跬步偶不见，残息忽复延。当其蹙迫时，大风起四边。意者相其间，神物来蜿蜒。更生不自意，如病乍得痊。须臾传火攻，然眉复相煎。一行辄一跌，奔命度平田。幽篁便自托，仰天坐且眠。晴曦正当昼，焦肠火生咽。断罂汲勺水，天降甘露鲜。青山为我屋，白云为我椽。彼草何荒荒，彼水何潺潺。首阳既无食，阴陵不可前。便如失目鱼，一似无足蚿。不见道傍骨，委积有万千。魂魄亲蝇蚋，膏脂饱乌鸢。使我先朝露，其事亦复然。丈夫竟如此，吁嗟彼苍天。古人择所安，肯蹈不测渊。柰何以遗体，粪土同弃捐。初学苏子卿，终慕鲁仲连。为我王室故，持此金石坚。自古皆有死，义不污腥膻。求仁而得仁，宁怨沟壑填。秦客载张禄，吴人纳伍员。季布走在鲁，樊期托于燕。国士急人病，倜傥何拘孪。彼人莫我知，此恨付重泉。鹊声从何来，忽有吉语传。此去三五里，古道方平平。行人渐复出，胡马觉已还。回首下山阿，七人相牵连。东野御已穷，而复加之鞭。趼足如移山，携持姑勉旃。行行重狼顾，常恐追骑先。扬州二游手，面目轻且儇。自言同脱虏，波波口流涎。白日各持梃，其来何翩翩。奴辈殊无聊，似欲为鹰鹯。逡巡不得避，默默同寒蝉。道逢采樵子，中流得舟船。竹畚当安车，六夫共赪肩。四肢与百骸，屈曲如杯棬。路人心为恻，从者皆涕涟。星奔不可止，暮达城西阡。饥卧野人庐，藉草为针毡。诘朝从东渡，始觉安且便。人生岂无难，此难何迍邅。重险复重险，今年定何年。圣世基岱岳，皇风扇垓埏。中兴奋王业，日月光重宣。报国臣有志，悔往不可湔。臣苦不如死，一死尚可怜。堂上太夫人，鬓发今犹玄。江南昔卜宅，岭右今受廛。首丘义皇皇，倚门望惓惓。波涛避江介，风雨行淮堧。北海转万折，南洋溯孤骞。周游大夫蠡，放浪太史迁。倘复游吾盘，终当耕我绵。夫人生于世，致命各有权。慷慨为烈士，从容为圣贤。稽首望南拜，著此泣血篇。百年尚哀痛，敢谓事已遄。"}