{"id":"868885","title":"水调歌头 其五 次韵叔父寺丞林德祖和休官咏怀","dynasty":"宋","author":"叶梦得","text":"今古几流转，身世两奔忙。那知一丘一壑，何处不堪藏。须信超然物外，容易扁舟相踵，分占水云乡。雅志真无负，来日故应长。问骐骥，空矫首，为谁昂。冥鸿天际，尘事分付一轻芒。认取骚人生此，但有轻篷短楫，多制芰荷裳。一笑陶彭泽，千载贺知章。"}