{"id":"685484","title":"和申瑶翁咏物十四首 竹粉","dynasty":"明","author":"邓云霄","text":"万竿晴拂渭川烟，解琼箨枝自皛然。湘水裙摇珠佩冷，葛陂云护玉龙眠。看来翻恨何郎妒，栽处应将汉署连。六月林间犹带雪，可留清韵待群贤。龙鳞蹙沓起狂飙，虎啸空山动泬㵳。万树忽飞秦帝雨，千岩遥涌浙江潮。徂徕欲驾神鳌去，精卫宁衔大木飘。澎湃寒声催作赋，八乘雄笔未须骄。瑶台仙态自重重，色相元来未是空。暂试新妆临晓镜，更怜残照倚东风。洛神解佩淩波上，巫女行云度峡中。几向雕兰频想像，蛾眉偏爱月如弓。蕊宫天女下仙台，剪落琼枝片片开。邹谷未缘吹暖律，梁园先觉报春梅。暗香总入冰壶淡，素质非惊玉笛催。羞向群芳誇皎洁，灵根元是倚云栽。垂丝百尺荫红桥，香蔼茏葱半未消。眉黛拂残留淡粉，舞腰凝望隔轻绡。章台雨过霏霏湿，隋苑霞明冉冉娇。十里紫骝迷去影，临风谁折最长条。玄冥变律转青皇，瑶树琼花兢晓妆。梦入罗浮偏觉冷，舟回剡曲暗闻香。惠连赋就枝横月，何逊诗成笔带霜。莫向蓝关觅春信，陇头消息正茫茫。绿波深处近鲛宫，颗颗新翻翠盖中。光浸冰盘霏早露，影回浮仙掌舞风。谁将罗袖探骊颔，忽有琼浆泻碧筒。自是若耶多堕珥，歌声遥隔在江东。兰堂张宴夜将阑，锦幕风摇宝炬残。乍看新花生火树，俄惊仙露满铜盘。光浮珠汗心偏热，暗湿鲛绡焰觉寒。恐有向隅孤影里，寄言豪客莫穷欢。燕懒莺慵春昼长，舞残粉翅未须忙。倦依柳幕为苏帐，静儭花茵作宝床。酣处不知弦管促，醒来犹觉梦魂香。漆园傲吏籧籧后，赋得新诗浪拟庄。书传关塞近如何，遥见宾鸿阵阵过。雪窖海边斜系帛，锦纹天外倩飞梭。迹分苍颉阶前鸟，巧换山阴院里鹅。几幅练裙堪点染，潇湘空阔静无波。日暖花明风正狂，马蹄终日踏花忙。谁家罗袜莲生足，几处兰樽曲绕梁。衣染龙涎呈妙舞，埃笼檀晕掩新妆。芬芳岂独誇金谷，别有西施响屧廊。微云淡日养花天，银缕高飞百丈牵。欲度金针窥绣阁，更随红袖拂秋千。香风送去缠花片，细雨徐沾著柳绵。莫道轻盈不堪织，莺梭戛戛锦丛边。满陇新风翠穗浮，遥惊沧海在平畴。桃花似涌青青沫，竹箭如翻渐渐流。萧瑟乱霏高凤雨，涟漪堪泛范家舟。更看万顷黄云暮，四月狂涛已报秋。秋夕烟消万里天，冰轮沆瀣两澄鲜。洗妆半湿霓裳袖，扬彩轻沾玉井莲。不用方诸偏滴沥，直从仙掌望婵娟。夜寒宫瓦层澜动，犹伴长门玉箸悬。"}