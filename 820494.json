{"id":"820494","title":"庆宫春    七月返湖庐","dynasty":"清末近现代初","author":"陈曾寿","text":"莎隐虫声，苇低萤点，再来秋遽如许。湿透寒香，泠泠露下，袭襟疑是过雨。鹭乡曾惯，甚今度、悽魂触绪。依稀留梦，别院回灯，案尘重抚。年时艳冶春光，纵酒心情，断烟无据。萧疏至此都难说，似蹇尽、人天言语。素波摇瞑，尚萦惹、残霞一缕。那容消受，恨水颦山，镇长伴住。"}