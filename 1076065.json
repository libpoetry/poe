{"id":"1076065","title":"晚集江园会者五人黄叔鱼林平父黄文若刁黄叔与仆也以暝色带飞鸟为韵余得色字","dynasty":"宋","author":"周紫芝","text":"少小谋一邱，老大犹未得。幽园固佳处，入眼自叹息。赖此千载人，相逢共京国。追凉坐花阴，持杯饮湖色。斜阳入疏林，晚色忽复逼。忽忽行语离，两别遂南北。日落未可归，山高更须陟。佳会岂易逢，莼鲙不须忆。"}