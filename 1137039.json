{"id":"1137039","title":"乳燕飞/贺新郎 其一 王朋益佥事夜坐文江之上，屡称赤壁之游乐，酒馀索赋，因取坐间语参差述之","dynasty":"宋末元初","author":"刘辰翁","text":"赤壁之游乐。但古今、风清月白，更无坡作。矫首中洲公何许，共我横江孤鹤。把手笑、孙刘寂寞。颇有使君如今否，看青山、似我多前却。几见我、伴清酌。江心旧岂非城郭。抚千年、桑田海水，神游非昨。对影三人成六客，更倚归舟夜泊。尚听得、江城愁角。渺渺美人兮南浦，耿余怀、感泪伤离索。天正北，绕飞鹊。"}