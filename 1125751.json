{"id":"1125751","title":"西江月 其三","dynasty":"宋","author":"郭应祥","text":"十桂胜如五柳，九秋赛过三春。蓬蓬金粟吐奇芬。自有天然风韵。休羡一枝高折，尽教十里遥闻。尊前若有似花人。乞与些儿插鬓。赏月几成喜雨，开尊仍间围棋。令人却忆敬斋词。小饮不妨文字。底事冰轮未放，犹教银幕低垂。休言动是隔年期。闰八看看又至。此老谁描拙状，今朝持献生辰。一人能变作三人。说与儿曹未信。坐者行者立者，化身报身法身。且须辨取假和真。肥瘦短长休问。洗眼重看十桂，转头已过三秋。人生遇坎与乘流。何况有花有酒。花若于人有意，酒能为我浇愁。试挼金蕊泛金瓯。比似菊英胜否。"}