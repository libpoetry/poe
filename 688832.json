{"id":"688832","title":"十楼怀古 黄楼","dynasty":"明","author":"何乔新","text":"黄河西来坤轴折，浊浪排空天欲裂。彭城老稚哀哀啼，自分阖门作鱼鳖。仁明太守眉山苏，誓以只手障其冲。指麾徒旅荷畚輂，长堤隐起如晴虹。波恬浪静民安堵，共喜更生歌且舞。九重下诏侈褒嘉，拯溺禦灾非小补。飞楼高压城之东，张筵会客何雍容。后山作铭颍滨赋，笔力直与造化争瑰雄。神游八表知何处，赢得穹碑照今古。当年舒李今何如，羁鬼啾啾泣烟雨。黄冈使君文中虎，劲气英英隘寰宇。西清东观莫容身，又拥朱轓守江渚。江云山雨昼冥冥，使君对此若为情。惊涛厌见蛟鼋舞，老树愁闻猿狖鸣。平生才名冠当世，每吐忠言禆国是。哆侈窃笑奸谄排，一身南北长如寄。使君知命不解愁，竹楼突起江之陬。笑呼斗酒酹前哲，风帆沙鸟任沉浮。仙游今在蓬莱岛，陈迹荒凉凄蔓草。我来不见楼中人，自酌寒泉荐蘋藻。彭城城下汳水流，弭棹江皋访燕楼。画檐绣拱杳何许，但见冲烟掠水双燕愁。忆昔南阳张仆射，文武兼资擅声价。隼旟龙节涖名藩，赫奕威声震东夏。贞心姱质关家姬，姿容冠世兼能诗。明珠买得侍尊俎，击毬张宴常相随。曲房邃阁欢未足，岂料清歌成恸哭。从兹但咏柏舟诗，不唱秋娘金缕曲。十载楼中只独眠，霜晨月夜泪㳙㳙。却嗟老大浔阳妇，忍抱琵琶过别船。黄鹤高楼渺烟雾，黄鹤飘飘不知处。我曾凌风登此楼，但见苍茫汉阳树。我闻羽士徐佐卿，化为黄鹤朝太清。云衢偶尔中金镞，戛然惊飞入杳冥。锦袍仙人昔曾到，醉眼摩挲睨晴昊。倚阑招鹤鹤不来，槌碎琼楼委荒草。楼前大别高崔嵬，楼下长江滚滚来。仲谋孟德今何在，空遗陈迹后人哀。我本芙容城里客，谪在尘寰归未得。月明黄鹤倘来归，便欲乘之溯空碧。飞楼百尺压城上，坐看长风掀巨浪。澄湖周回八百里，雨态烟姿千万状。倚阑一眺心茫然，三湘七泽来目前。欲呼湘女一鼓瑟，更起灵均细问天。我怀文正高平老，后乐先忧古今少。庙堂密勿能几时，遽遣行边迹如扫。又怀武穆岳将军，用兵决策如有神。楼船剪寇来此地，功成乃不保其身。英雄已矣不可问，斗酒那能散孤闷。欲乘玄凤上九嶷，还就重华诉忠愤。庾楼昔日瞰江渚，高栋危阑撼风雨。年深倾圮成荒丘，月冷芦汀啼杜宇。庾公潇洒清谈人，连辉椒掖秉国均。寡谋轻启历阳衅，临难鼠窜私其身。寇平尚幸免诛殛，犹秉旌旄镇南国。神州未复边骑骄，拥众何当剪仇敌。当时参佐殷谢徒，啸咏风月无远图。楼中开宴挥玉麈，志识仅比牧猪奴。九原冥冥不可作，云散太虚水归壑。庐山飞瀑和雨来，似为元规洗馀恶。银枪已降铁枪死，建国楼倾土花紫。午沟王气澹秋烟，始信太原真有子。唐家季叶如乱蓬，茫砀云深蛇化龙。初从剧盗旋纳款，授节赐名恩宠隆。西摧强晋东迁洛，雪满纥干冻死雀。穷凶极恶甚阿瞒，况复墙茨恣淫乐。气盈志足誇成功，翚飞杰阁凌苍穹。封丘门外晋王至，阿儿血溅雕楹红。惜哉未按王敦例，剖棺戮尸示当世。何人献谄误庄宗，欲借太阿斩全义。汉江绿绕南雍州，败瓦颓垣江上头。荛儿牧竖笑相语，云是昭明文选楼。昭明好学无与比，斗鸡肯效诸王戏。古今作者浩如烟，欲选雄浑垂万世。旁搜陶谢曹刘诗，细阅班扬贾马辞。明珠溢目取照乘，夷玉在序收悬藜。江蓠沅芷萃灵囿，亦有殷彝及周卣。谁云小儿强解事，作者藉之传不朽。江陵典籍亦已多，七官文字勤搜罗。当时不作选萃计，化作飞烟奈尔何。金源立国雄且武，蹴宋歼辽跨中土。岂知中叶渐陵夷，虓阚凭陵有蒙古。燕京南迁到汴京，花帽不守杏花营。黄河已失哈达死，犹欲假息悬瓠城。悬瓠额额近荆楚，京湖亦有复仇举。长围已合效鱼丽，痴心尚恃柴潭固。柴潭楼下碧漪漪，上有伏弩下潜螭。一朝决之入汝水，螭亡潭涸竟奚为。幽兰轩中苦复苦，分取遗骸藏宋圄。当年忠烈冠华夷，惟有忠臣忽斜虎。元和相国有贤子，仗钺拥麾镇西鄙。朱甍翠瓦构危楼，徼外闻声尽风靡。楼中粉壁图江山，南楼羌僰西吐蕃。不须聚米著形势，阨塞尽归指顾间。维州向化首来服，凛凛威声震殊俗。可怜相府妒成功，执送蕃酋逞残酷。谁为此策奇章公，不恤国是心匪忠。马公反复义利辨，此论未知吾不从。雄姿伟略今安在，髣髴丹青见风采。忠贞世笃能几人，独立风前增感慨。"}