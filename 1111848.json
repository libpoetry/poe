{"id":"1111848","title":"挽程朝议二首","dynasty":"宋","author":"吴芾","text":"兵革连年苦乱离，江东耆旧日衰微。身兼五福如公少，眼见重孙自古稀。未厌案头翻贝叶，方荣堂上戏斑衣。东风忽破南柯梦，回首音容涕泪挥。忆昔安舆到郡时，使君欢迓镇江湄。万人踊跃瞻耆艾，千里歌谣美孝慈。盛德所钟门阀在，平生无愧鬼神知。佳城一闭成千古，徒有阴风拂穗帏。"}