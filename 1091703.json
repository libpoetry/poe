{"id":"1091703","title":"送张监税归去来歌","dynasty":"宋","author":"王质","text":"君不见义熙元年陶彭泽，偶缠秃绶称长官，俄飏轻舟作归客。萧萧五十年，衮衮八十日。县令虽为百里君，不似斜川临流玩泉石。公田虽收半顷税，不似东皋种禾满阡陌。后园之柳为我贮清阴，东篱之菊为我发佳色。浊醪妙理汝不知，素琴真趣吾能识。陶隐君，张公子。千二百年同一轨，丈夫意气当如此。亦不挂冠神武门，亦不还笏蓬莱陛。尽展平生履历书，凌乱云烟飞满纸。归去来，归去来，二君觉处真奇哉。孔宾半夜呼将去，李愿终身唤不回。子休矣，子休矣，取舍行藏都在己，一往一来聊尔耳。人生起灭半天云，世事浮沉一江水。腰间带，不须束，头上巾，还可漉。南山荷锄夕露晞，北窗支枕凉风足。酒具遮留栗里墟，篮舆轻适庐山隅。行将过，且踌躇。溪山云月无今古，试访渊明旧隐居。"}