{"id":"1129390","title":"禅人求赞","dynasty":"宋","author":"释宗杲","text":"咄哉灭胡种，面目真可恶。过桥便拆桥，得路便塞路。虽欲彊柔和，毕竟触人怒。万事类如此，谁敢相亲附。乞儿囊本空，常誇敌国富。闻说阎罗王，未免生怕怖。休更放大言，嫌佛不肯做。邹搜敛似天烝枣，轻轻触著便烦恼。身著如来三事衣，口中谤佛法僧宝。从来纤芥不与人，一毫不就他人讨。蓦然合眼入黄泉，定须聒噪阎罗老。上无片瓦盖头，下无卓锥之地。赤骨?个浑身，与人争甚闲气。些子无明不奈何，说甚祖师西来意。铁蛇在握，毒气烁烁。拟议不来，劈口便著。"}