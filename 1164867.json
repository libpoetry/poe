{"id":"1164867","title":"冬宵家会饯李郎司兵赴同州","dynasty":"唐","author":"岑参","text":"急管杂青丝，玉瓶金屈卮。寒天高堂夜，扑地飞雪时。贺君关西掾，新绶腰下垂。白面皇家郎，逸翮青云姿。明旦之官去，他辰良会稀。惜别冬夜短，务欢杯行迟。季女犹自小，老夫未令归。且看匹马行，不得鸣凤飞。昔岁到冯翊，人烟接京师。曾上月楼头，遥见西岳祠。沙苑逼官舍，莲峰压城池。多暇或自公，读书复弹棋。州县信徒劳，云霄亦可期。应须力为政，聊慰此相思。"}