{"id":"1117262","title":"连雨偶成二首","dynasty":"宋","author":"苏籀","text":"槛棂生菌地生衣，釜甑有鱼盘有薇。适俗簪裾取萦挽，累人口腹得岖崎。行看海雾江云尽，却放风台月观辉。拨置图书绝欣慨，一巾一钵款山扉。愚翁夸甫骨应寒，宇宙因谁危与安。治道灼知斯鞅妄，中兴窃拟导安难。文章一伎真何益，得失他年极易观。私喜崔骃薄班固，缪贤朱博毁师丹。"}