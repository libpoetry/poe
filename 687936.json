{"id":"687936","title":"客珠崖怀罗浮寄山中诸子三十韵","dynasty":"明","author":"成鹫","text":"隔水看山东复东，片云无住寸心同。出逢岐路谁家子，钓尽江波何处翁。覆顶千丝难禁雪，当门两齿不关风。身閒投老知何日，独倚孤筇问碧空。海涛近枕夜淙淙，旅梦乡心未易降。乘月一归云里洞，挂帆犹记寺临江。三身衣覆枯僧榻，四壁灯明古佛幢。香印半销人定后，飞虫何事触明窗。何须领众复匡徒，无事天真佛一躯。飏下屠刀知广额，策开眉睫见宝卢。宋人什袭藏顽石，胡贾千金市世珠。大地有禅吾亦老，故山归去作樵夫。大好随身五尺藜，临行遗落石房西。青山久客不归去，白发老僧凭借携。忆昨破鞋乘月往，有时高笠与云齐。秋来胜事知多少，辜负堂前古木樨。洞里主人去不来，好山抛向白云堆。岩花落尽空中雨，野火烧残劫外灰。虚室岂宜终日闭，重门相待及时开。悬知开后仍虚室，寄语同参莫见猜。溪山非舌亦非身，久去重来见益亲。四百峰中开别院，三千里外结芳邻。苔生碧砌青如染，镜锁明窗净不尘。为报诸方参学者，罗浮深处近无人。海气苍茫日色曛，客窗谁与细论文。蹉跎别路连风雪，惆怅家山隔水云。地足槟榔无菜茹，门饶鹳鹤厌腥荤。几回欲寄南中信，底事何堪举似君。野老经年别古坛，东林岑寂叶重丹。鹤藏雪里微窥顶，鸡斗蓬中自正冠。月满铁城人过少，腊残琼琯客归难。春来拟补尖头屋，去拾松花就地餐。当时一入便忘还，分得云房屋半閒。笑我住来仍渡海，输他飞去不离山。抛将松竹无田地，领取生涯有死关。庵主纵归难得见，孤峰从此绝跻攀。岁暮方思住洞天，斧冰临涧煮寒泉。半閒茅屋连朝雨，品字柴头一缕烟。山色去心无咫尺，路岐回首已三千。他时得遂投閒计，不拟将心更学禅。三条篾束十四腰，渐远尘寰近碧霄。云水相投因系屋，蕨薇将罄便移寮。人间未易开双眼，林下还思挂一瓢。早晚閒身定归去，小山丛桂不须招。九十春秋强半过，住山时节苦无多。海滨自顾垂垂老，林下还思踏踏歌。云壑晚烟笼瀑布，石门晴日晒藤蓑。主人何事不归去，笑杀南村郭橐驼。一钵雕胡七椀茶，衲僧随分有生涯。摩醯顶上开新眼，香象云中瘗旧牙。结社更思修白业，还山不拟煮黄芽。庵西道者如相问，宕子年来解破家。止有云霞覆短床，不留馀物在空囊。因探泉脉移茶灶，为爱松风结草堂。一日别山同隔世，经年高枕当参方。老来渐觉无筋力，归路争如归兴长。多谢山翁远寄声，别来林下几阴晴。阶前埽叶云容乱，树底窥花雀尾横。拾得仙砂无法煮，种成鬼芋待时烹。知君笑我长为客，归日何曾面目生。洞门流水碧泠泠，经过人间不暂停。溪舌广长当下见，雷声浩大静中听。逶迤入海成波澜，迢递看山隔杳冥。独有庵西泉一线，夜来涵月浸空庭。孤峰云外有千层，竹杖扶身独自登。绝壁诛茅成矮屋，当门红树挂枯藤。森森棘布三叉路，密密囊藏一个僧。算定生涯归欲早，人前惟谢百无能。独木桥边水自流，閒鸥野鹤目相投。垂杨未识青骢马，细草遍宜白牯牛。海日射开新病眼，晨钟惊起老枯髅。山中事事堪相忆，昨夜松窗月一钩。桐树千岁孤根深，蒙君斲作囊中琴。旁观一唱复三叹，静听七弦成五音。得意失意岂真性，有声无声皆苦心。何如生长峄阳谷，风雨潇潇龙自吟。饮光未是识瞿云，关吏何曾见老聃。四十九年无一字，五千言下尽虚谈。岳边万派全归海，岛外千峰自向南。一个孤僧天畔立，不知谁与盍朋簪。癯形衰态笑窥奁，世眼相逢岂免嫌。自有天生穷骨格，不须人羡美髭髯。林间得病常欹枕，海外无寒亦下帘。正忆故山此时节，梅花和雪压重檐。细写新诗寄岭南，区区谁识是空函。止啼黄叶从君玩，无口匏瓜且自缄。风转谷声鸣众籁，日回竿影下长杉。何人领取居山去，脱却平生鹘臭衫。"}