{"id":"519302","title":"感寓 其四十九","dynasty":"明","author":"朱诚泳","text":"造化有常理，反之则为妖。幻人有奇术，橐钥如手操。禽兽解歌舞，金石乃鸣跳。海水咒可竭，岳山祈可摇。铜盘出江鲤，土盆长灵苗。羝羊作人语，井钱若榆飘。或缩地远游，或凭虚入朝。蒸沙可为糜，嘘气即为飙。黄金自融成，白雪凝不消。撒豆化赤衣，投筇作虹桥。纷纷妖异事，我心实不挠。吾儒有正术，百怪当自消。"}