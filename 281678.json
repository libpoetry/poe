{"id":"281678","title":"摸鱼儿·红豆","dynasty":"现代","author":"林庚白","text":"记前身、托生南国，千枝艳影消瘦。鹦哥啄去余残粒，入骨玲珑红透。花落久。任抛向池塘，打起鸳鸯耦。泪飘杯酒。早绛蜡烧残，赪珠解赠，密意问谁受。银屏里，记曲凭伊纤手。最怜生世非偶。星星泪点如珠落，肝胆为君轻剖。春残后。便网到鲛绡，朱实盈襟袖。相思永昼。算只解怜侬，东风日暮，心绪尚依旧。"}