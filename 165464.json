{"id":"165464","title":"过金堤刘景文","dynasty":"宋代","author":"晁补之","text":"云间高堞如云白，草下深濠如草碧。逶迤陇断出平堤，前见黄河如带直。官居乃在城西原，荒台古木乌鸟翻。美人芳气如秋菊，坐令晔晔弃中园。不忧泑泽豪不杀，夜识汉中龟鳖在。借须走马候水曹，后时此会何由再。霸陵往来初避名，执贾不回人更惊。无心踯躅路寝养，服车安用仍一鸣。未若捧罂何不可，二豪螟蛉与蜾臝。况闻举案良亦贤，那爱五花论酒钱。不然憭憟坐岁晚，风入衰柳催寒蝉。我论李君其趣独，自喻愚公徙王屋。是中聊可外形骸，官闲方辔相与来。"}