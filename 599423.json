{"id":"599423","title":"柳之山","dynasty":"明","author":"霍与瑕","text":"柳之山，桂之水，潇湘遥下几千里。年年二月此来游，二月年年红间紫。红千般，紫千般，人自匆匆花自閒。花片有时随水下，水光无尽映花斑。五日行，三百里，孤舟夜夜空江里。戍鼓传更应远山，画角吹星落寒水。水何深，山何高，缺月一湾近钓舠。嫦娥似向沧江畔，细听骚人读楚骚。春渐深，行永久，一回吟望一搔首。百年心绪苦偏长，晓镜容华先老丑。朝策马，暮乘舟，云满衣裳雪满头。萋迷芳草王孙远，吊湘何处托湘流。归去来，来归去，樵西留有仙人屦。烟霞古洞翠萝围，风月一堂丹桂树。参同契，读千周，神明或告以灵修。风灯泡影人间世，好傍赤松天外游。"}