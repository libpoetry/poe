{"id":"779594","title":"金缕曲 吴庶宁七十索词，书以寿之","dynasty":"清","author":"顾贞观","text":"旷达如君几。几曾夸、乌衣列戟，向来门第。咫尺樊笼偏谢却，裹足软红尘里。应自信、筹之熟矣。惟有闲身消受得，第二泉、如镜山如绮。判岁月，此中寄。人生适意为佳耳。莫空过、持螯时节，听鹂天气。茶局纵横纱帽侧，一笑纷纷斗蚁。那更觅、参同真契。辛苦还丹兼辟谷，总输君、独悟长生理。看玉树，绕阶起。"}