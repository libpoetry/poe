{"id":"240560","title":"送洪上人游南","dynasty":"宋代","author":"王灼","text":"中原百川赴东西，万折惟有蜀江耳。师之桑梓江干侧，扁舟却访鸱夷子。荆楚吴越我未到，第闻谈者亦自喜。羡师脱去事幽寻，春风满帆作行李。会稽草木朝霞蔚，钱塘波涛夏雷疾。桂树枫叶怨楚人，莼羹盐豉托吴客。到处定知有新得，长篇短韵挥椽笔。他时我亦探禹穴，一见名字如促膝。"}