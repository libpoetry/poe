{"id":"946869","title":"赠刘道原","dynasty":"宋","author":"陈舜俞","text":"三年江湖上，得友唯道原。少小负英特，诵书日万言。长好史氏学，执笔以专门。废兴数千载，抵掌洪河翻。洁身比夷齐，见义勇育贲。唯不善玄解，恶佛如仇冤。我虽异于此，知有学行尊。就之同雾露，贵之如瑶琨。共为庐山游，移宿穷林园。水石最好处，尽日流清尊。所愿闻高谈，美若尝熊蹯。夫子之故人，公台既调元。闻初学问时，幽兰并芳荪。及今议论乖，良弓对惊猿。云泥成睽离，治乱空自论。古来用才者，如梓匠轮辕。短长无弃遗，同异非仇恩。何不付国史，置子西掖垣。我语虽鄙贱，几欲叫天阍。"}