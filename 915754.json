{"id":"915754","title":"雪后领儿辈行散","dynasty":"宋","author":"杨万里","text":"今日意不惬，出游聊逍遥。父子自为伴，何须外招邀。过溪足小倦，临流坐危桥。回头顾吾庐，竹树翳草寮。独有万花亭，岿然出山椒。高陂泻溪水，环佩锵琼瑶。飞流迸空起，平水和天摇。舂淙到潭底，势尽自浮漂。蟹眼沸不停，雪山涌还消。近观绝汹汹，远听渐萧萧。忽逢绿头公，携孥鼓丹桡。喧呼苇间出，得意似见骄。我行为小立，流鱼偶双跳。人物各自适，兹游定谁超。"}