{"id":"720680","title":"摸鱼子  寄秀水周青士缪天自","dynasty":"明末清初","author":"屈大均","text":"记当年、落花门径，峭帆三度来往。分襟忽尔经离乱，且喜故人无恙。心不忘。凉月夜、衔书数把朱鹇放。邻姬两两。恨嬉戏相逢，明驼负去，留尔在菰蒋。鸳鸯好，咫尺姑胥在望。包山争列屏障。新词多少渔家子，可有雪奴低唱。三白荡。多巨口鲈鱼，泼刺乘春涨。何时见饷。与范蠡香莼，越王醉李，置我北堂上。"}