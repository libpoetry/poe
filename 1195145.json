{"id":"1195145","title":"郊庙歌辞 禅社首乐章 其二 太和","dynasty":"唐","author":"贺知章","text":"肃我成命，于昭黄只。裘冕而祀，陟降在斯。五音克备，八变聿施。缉熙肆靖，厥心匪离。黄祇是祗，我其夙夜。夤畏诚絜，匪遑宁舍。礼以琮玉，荐厥茅藉。念兹降康，胡宁克暇。夙夜宥密，不敢宁宴。五齐既陈，八音在县。粢盛以絜，房俎斯荐。惟德惟馨，尚兹克遍。惟以明发，有怀载殷。乐盈而反，礼顺其禋。立清以献，荐欲是亲。于穆不已，裒对斯臻。穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。"}