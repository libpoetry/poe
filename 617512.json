{"id":"617512","title":"祈雨行 其二","dynasty":"明","author":"陈子壮","text":"海滨父老卧田庐，三风十雨我生初。当春旱熯从来无，枉杀应龙南方居。请向灵坛焚尪巫，汤祷桑林禹阳旰。烦忧谁与广川书，居积贸迁非所图。夕飧元不计朝餔，百钱斗粟莫支吾，因而啸聚岂尽屠。不见去年艚籴一无倚，抢攘招呼不可止。巡按焦头太守匿，若辈无知亦弃市。"}