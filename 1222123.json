{"id":"1222123","title":"渡江书所见四首 其一 野莲","dynasty":"元","author":"郝经","text":"陂塘渺烟芜，秋波淡浮空。蒹葭杂芙蕖，依稀见愁红。轻销露华凉，亭亭倚西风。金粉亦自香，霞腴为谁容？无言恨最深，失偶情更浓。摇摇似相招，为喜诗人逢。翻思彼桃李，反在罗绮中。复忆岩下兰，绿叶翳荒丛。西子出苧萝，原思老蒿蓬。万物在生处，莫谩仇天公。"}