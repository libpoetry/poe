{"id":"1107014","title":"宛陵道院成用吴尚书韵","dynasty":"宋","author":"王遂","text":"俪然位望亚陪京，大作山川小作城。堡障百年宽北顾，耕桑千里庆西成。和风温若生庭户，明月飞来入栋楹。道院依然无一事，只须空洞养心诚。传街轧轧度车声，夹道翩翩共雁行。色养正须誇独乐，真廉何得似双清。便当坐进传吾道，何必求为身后名。大字已烦呵妙手，一犁依旧作胜氓。"}