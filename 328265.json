{"id":"328265","title":"念奴娇·百城民社","dynasty":"清代","author":"曹尔堪","text":"百城民社，却等闲抛去，故园归早。旧识黄莺双白鹭，重赴主人林岛。活水拖蓝，修林染碧，托出银蟾皎。蛮姬捧砚，两弯眉如扫。频向槛外澄观，伍塘帆远，只比寒鸦小。麦浪交风闻雉雊，北郭青青未了。十万兵藏，五千轻授，丙夜凭搜讨。渔歌唱和，一场春梦方晓。"}