{"id":"240586","title":"铜马歌·君不见武皇逸志凌九垓","dynasty":"宋代","author":"王灼","text":"君不见武皇逸志凌九垓，追风蹑影思龙媒。鲁班门外立铜马，天厩万匹皆尘埃。又不见伏波将军破交贼，归来殿前献马式。据鞍习气殊未衰，想见老子真矍铄。两京翻覆知几秋，只有山河供客愁。孤烟落日蚕丛国，出此神物于荒丘。千年黄坏谁作主，犹把归心泣风雨。但恐一朝去无踪，有似丰城宝剑化双龙。"}