{"id":"771762","title":"西园见山池有感，作示友人","dynasty":"清","author":"林占梅","text":"人生世上苦不足，愿大焉能偿所欲。身才饱煖思艳妻，既得艳妻慕金玉。天台四万八千丈，巨海茫茫路莫续。洞庭三万六千顷，层云缈缈目难瞩。妄想能教鬼魅乘，暗里牵人投桎梏。何如园圃养吾身，息机汉阴无窘促。亭外有山排闼青，栏前有水盈池绿。池痕添夜雨，山光映朝旭。春来上山游，暑至临池浴。知足即此可行乐，翀霄何必慕鸿鹄。不然纵移天台、洞庭到我前，难免得陇复望蜀。我劝世上人，园圃勤锄斸。切休纤芥苦劳心，有限精神自荼毒。图大往往小亦亡，无路可行羝藩触。"}