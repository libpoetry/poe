{"id":"1130449","title":"送二僧之衡阳","dynasty":"宋","author":"释慧空","text":"闽蜀同风果同风，袈裟拔出鞋袋中。相逢古寺话俄顷，怪我称锤落深井。不忧佛日居衡阳，不忧无人振颓纲。却忧秋高霜月冷，铁牛夜度飞猿岭。衡阳老子一僧耳，打雨骂风无别伎。海上禅流未识渠，将谓三头仍六臂。两川迈往初不然，我喜其行重说偈。披秀庵前癞狗儿，要见衡阳只这是。"}