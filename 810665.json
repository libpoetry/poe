{"id":"810665","title":"遇陈王","dynasty":"清","author":"毛奇龄","text":"枇杷花里谁家院，近丛坛。青漆左厢开绣户，坐双鬟。着地画帘飞燕燕，当阶碧草映兰兰。车轮未必成三角，叉住门边那得还。阿侯十六南邻女，对门居。相视欲申无限意，口中朱。朝起青烟萦兽爪，晚来红烛透虾须。牙箱实裹冰蚕茧，骨里相思岂是虚。·金斗熨开鱼子襭，衬红裳。铜瓶注暖狮头炭，理黄妆。频呼小玉因声巧，欲写泥金恐恨长。那见瑶台成粉幛，果然银汉是红墙。"}