{"id":"209673","title":"少冯约同赵伯山饮赠伯山","dynasty":"宋代","author":"吴则礼","text":"顷闻赵伯山，亦复哦其诗。今者得会面，真能解人颐。往时黄宜州，句法天下奇。平生老婆相，不救枯肠铠。或架屋下屋，辛苦仅得皮。君看赵伯山，独将圣僧骑。维舟都梁岸，捉手那复疑。欢然悦情话，似有宿昔期。吾友吕少冯，办此一笑嬉。莫论夜如何，明发当语谁。"}