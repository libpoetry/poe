{"id":"473365","title":"增翟丈四首（以下《燕市后集》，隆庆丁卯） 其三","dynasty":"明","author":"王稚登","text":"君怀一片心，皎如春江月。推心置人腹，安得有胡越。双锷雌雄龙，报恩未出匣。季布诚小诺，朱家非大侠。我昔游燕山，丞相礼为宾。世皆重丞相，非重幕中人。今来丞相亡，相弃如飘尘。惟君重意气，不改平生亲。悠悠世上交，焉知雷与陈。"}