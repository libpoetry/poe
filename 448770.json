{"id":"448770","title":"奉题惠州徐对庐先生诗集","dynasty":"当代","author":"陈永正","text":"尝闻苏子瞻，谪惠有遗爱。不见千载下，仪型芬烈在。洸洸东海徐，高议多忼慨。填腹千卷书，玄珠自謦欬。长歌出梅关，情驰六合内。中夏知音满，何用求异代。纷纷娴文辞，同时扬马辈。咿呦夸其色，优孟拭残黛。粤诗激如电，忧患逼四塞。正声继往哲，变雅言益大。岭南气蓊郁，此庐与天对。夜分孤月生，清吟静众籁。"}