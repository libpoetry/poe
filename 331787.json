{"id":"331787","title":"贺新郎·赠柳敬亭","dynasty":"清代","author":"曹尔堪","text":"八十庞眉叟。见从来、衣冠优孟，功名刍狗。炯炯双眸惊拍案，似听涛飞石走。叹此老、知名已久。大将黄州开广宴，倒银瓶、击节频呼柳。排战舰，下樊口。长江浪急风清后。束轻装、归舟一叶，帆移星斗。画角牙旗频入梦，犹在辕门使酒。诸巨帅、皆为吾友。白发瘦驴燕市月，少年人、能识苍颜否。歌未阕，起为寿。"}