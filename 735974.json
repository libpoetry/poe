{"id":"735974","title":"梁县","dynasty":"清","author":"潘江","text":"我行已不先，我仆常苦后。中途雇蹇驴，并辔相左右。听彼御者言，恻焉使心疚。自云先朝时，世隶凤阳久。有田不起科，岁酿烝尝酒。不知始何年，更名曰地亩。社长三十六，搜括到鸡狗。累世免租税，此苦那得受。畏彼官长威，情急举家走。买驴获雇直，聊以谋升斗。永痛父祖茔，北望空回首。语罢辄欷歔，予急掩其口。陵寝且丘墟，坟墓复何有。生得逃征徭，死当见父母。"}