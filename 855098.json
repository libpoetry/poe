{"id":"855098","title":"岁寒而春迟闰正月犹有雪三日乃消今日方晴快","dynasty":"宋","author":"毛滂","text":"东风果来否，雪意不肯消。初疑寒作威，势猛意反韶。玲珑开琼花，瑶草亦有苗。细观如可人，玉立耿高标。华屋本无寒，锦帐裘狐貂。所怜小桃杏，冻蕾抱寒条。却看雨成花，祇忧身当樵。语花慎勿忧，春久属云翘。徐行意不浅，晚发必后凋。年年绿暗时，逮此红芳夭。左提白玉壶，右把黄金蕉。往逐春未央，不但永今朝。晓来红日暾，花信到柳桥。"}