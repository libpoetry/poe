{"id":"724118","title":"游山诗","dynasty":"南北朝","author":"谢朓","text":"托养因支离，乘间遂疲蹇。语默良未寻，得丧云谁辩。幸莅山水都，复值清冬缅。凌厓必千仞，寻溪将万转。坚崿既崚嶒，回流复宛澶。杳杳云窦深，渊渊石溜浅。傍眺郁篻簩，还望森楠楩。荒隩被葴莎，崩壁带苔藓。鼯狖叫层嵁，鸥凫戏沙衍。触赏聊自观，即趣咸己展。经目惜所遇，前路欣方践。无言蕙草歇，留垣芳可搴。尚子时未归，邴生悲自免。永志昔所钦，胜迹今能选。寄言赏心客，得性良为善。"}