{"id":"993221","title":"谕乌","dynasty":"宋","author":"梅尧臣","text":"百鸟共戴凤，惟欲凤德昌。愿凤得其辅，咨尔孰可当。百鸟告尔间，惟乌最灵长。乃呼鸟与鹊，将政庶鸟康。乌时来佐凤，署置且非良。咸用所附己，欲同助翱翔。以燕代鸿雁，传书识暄凉。鸲鸽代鹦鹉，剥舌说语详。秃鸧代老鹤，乘轩事昂藏。野鹑代雄鸡，爪觜称擅场。雀豹代雕鹗，搏击肃秋霜。蝙蝠尝入幕，捕蚊夜何忙。老鸱啄臭腐，盘飞使游扬。鸺鹠与枭鵩，待以为非常。一朝百鸟厌，谗乌出远方。乌伎亦止此，不敢恋凤傍。养子颇似父，又贪噪豺狼。为鸟鸟不伏，兽肯为尔戕。莫如且敛翮，休用苦不量。吉凶岂自了，人事亦交相。"}