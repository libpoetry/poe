{"id":"1136810","title":"金馀元遗山来拜祖庭有纪行十首遂倚歌之先后殊时感慨一也 和元遗山六首","dynasty":"宋末元初","author":"王奕","text":"壮哉景陵宫，龟屃极神猛。洪惟大庭库，制度合雄骋。圣世尚封崇，功拟天地并。中天怪事发，灵长转俄顷。我登望岳台，一慨心自领。涿鹿策奇勋，自谓出天幸。大运旋丸棋，捧首归旧鼎。富贵积金台，础砾掩营屏。倘无六籍在，讵免胥狒犷。下土位人上，奈何不深儆。"}