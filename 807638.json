{"id":"807638","title":"宴清都  曝日","dynasty":"清","author":"陈维崧","text":"雪后同云尽。遥村外、早霞一缕红晕。紫扉才启，晨曦初赫，冻消霜轸。结茆恰傍阳坡，喜黄土、泥墙簇紧。有三两、溪友山翁，窄篱矮屋邻近。閒邀趁燠迎暄，藜羹年糁，浊酒新酝。沙融涧暖，情亲话软，无愁无闷。路旁多少行客，笑马首、冰花胶鬓。总不如、负旭南荣，风光较稳。"}