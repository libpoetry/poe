{"id":"731948","title":"内景堂送吕大还彭城同檀玉铉杜生之","dynasty":"清","author":"万寿祺","text":"橡楠缘冬气，郁郁储群烟。远风振天羽，征雁皆南还。一岸隔遥水，入路临溪田。朝发甘罗城，夕驻清河湾。偃息秣良马，束书悬双鞍。爱此严霜辰，高帽发连卷。轮蹄动不息，佳兴引胜缘。绮思托幽素，怀彼《行路》篇。淮河日已远，黄河何溅溅。握手石梁侧，纵目当遐天。丈夫安可悲，敬业尚慎旃。子归拜堂下，堂上方盛年。"}