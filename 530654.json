{"id":"530654","title":"踏莎行　 赵氏二子仲典仲礼皆以奇童称仲典十七秋试归病于途死仲礼十九秋试归病于途死二子生时其母梦紫龙入室即飞去人见二子奇特谓必大成皆夭殁异矣","dynasty":"明","author":"韩邦奇","text":"绿柳沙迷，白楼烟袅。莎青花落鹃声杳。紫龙两两没遥天，双双玄鹤归华表。子建才高，甘罗年少。论经纶、那有君怀抱。竟一抔黄土掩英贤，想九原，痛恨乾坤老。"}