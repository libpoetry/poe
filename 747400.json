{"id":"747400","title":"汉河间献王君子馆专歌为仙露同年赋","dynasty":"清","author":"张穆","text":"汉兴荡除挟书律，如日杲杲生于东。三辅邸舍廓有容，珷玞金玉错其中。坦坦大河壖，神禹厮二渠。献王筑馆河之濒，实说神乐孰《诗》《书》。蒲轮朅来呕咦水，河北诸儒为王起。兰陵客死绪示棼，毛贯诸公尽君子。君子几凋零，王功在六经。渠渠夏屋漫荒榛，宵深秋草飞乱萤。萤飞犹傍献陵陌，一群镵破宫垣碧。先生嗜学真古人，诹经写韵恒龂龂。斟酌毛郑得其醇，一墼天奖汲古勤。夜来或见梦，梦觌陶生面。如旧相识情缱眷，从容抉剔毛蜡毡。奴隶郭香躏曹全，西京隶法今流传。世间何物足相俪，鲁国新模五凤专。"}