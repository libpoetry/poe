{"id":"623280","title":"老告庄","dynasty":"明","author":"郭之奇","text":"卑高已陈万物烦，至人抱一守真元。其风窢然恶可言，澹然独使神明存。未尝先人人自尊，有有无无作妙门。无藏有馀折世樊，是称道始即天根。以深以约浚其源，天益天长今古屯。尔能独与汉霄扪，芒乎何止忽何奔。天地并与生死掀，与造物游物尚喧。龙伯之祖侏儒孙，及此初号亥子魂。调适而上倚虚跟，知白知雄启谷轩。无端崖辞莫再啍，世人庄戏两难论。尺捶连环那可反，马羊鸡犬自触藩。祇今辩囿久摧垣，始知太朴有初园。"}