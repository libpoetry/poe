{"id":"794915","title":"声声慢 还苏州后至修梅旧居，未免室迩人遥之感，怅然倚声。","dynasty":"清","author":"俞庆曾","text":"窈窕文窗，朦胧花影，无聊旧径重游。草绿闲阶，珠帘不上银钩。无情垂杨自碧，弄丝丝、未解人愁。记当日，钗虫对剔，细语绸缪。惆怅而今两地。望盈盈一水，难泻离忧。徙倚江亭，教人错认行舟。一幅芸笺欲寄，劝加餐，难觅庚邮。频屈指，倚风前、惟盼三秋。"}