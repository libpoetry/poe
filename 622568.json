{"id":"622568","title":"望春峰积雪漫成二作 其二","dynasty":"明","author":"郭之奇","text":"层壁系扁舟，对此春山凸。远眺出殊光，轻烟似可刷。误疑峰上云，映日浮晖缀。稍知寒意侵，始见幽岩雪。千林拂素华，万壑嘘遥冽。非惟色在空，庶以清涵洁。岂如阛阓姿，门多车马辙。飞飞向华筵，但为歌舞悦。空嗟谢子盐，枉费陶公屑。是以静者怀，于兹堪永结。幸有春风来，得与冰壶撷。顾盼隐晨昏，悠然世心绝。"}