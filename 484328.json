{"id":"484328","title":"登绳金塔望庐山","dynasty":"明","author":"杨基","text":"过鲁必谒岱，入洛须望嵩。嗟余夜半入彭蠡，月黑不见香炉峰。明登望湖亭，雨气何空蒙。山僧指点笑五老，正在烟云中。今朝蹑层梯，高标揭晴空。匡庐远出百里外，紫翠映带春霞红。虽云仿佛见颜色，已觉浩荡开心胸。在山看青山，佳处未尽逢。不如迥立万仞表，一日览尽千玲珑。何当生羽翰，两腋乘天风。不论雨雪与晴霁，回翔下上饱玩八面青芙蓉。"}