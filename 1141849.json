{"id":"1141849","title":"吴侬行","dynasty":"宋末元初","author":"龚璛","text":"吴侬畏雨如畏虎，不道梅霖是时雨。江湖占水多作田，雨来水涨无坚土。年年相戒筑岸围，州县施行督田主。纷纷何益耕者劳，鼕鼕还听踏车鼓。乡风种麦属农家，拾穗泥中镰不举。公私上下望西成，儿女插秧深没股。饥荒却忆四年前，百货如今尚高估。惟有斗米八十钱，虽贱伤农未为苦。此事犹应费将护，因民所利物无迕。诸贤炼石天可补，肯使穷阎怨寒暑。"}