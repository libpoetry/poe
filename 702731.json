{"id":"702731","title":"留别华亭尹蒋季和二首","dynasty":"明","author":"董纪","text":"别时柳花沾客衣，相逢又惊黄叶飞。惠州饭中子瞻吃，柴桑菊待渊明归。真金百炼色不改，大雅再调声更希。攀辕有人且少驻，九峰酒酽松鲈肥。否泰穷通各有时，东西南北正多岐。四愁适类张平子，三黜何惭鲁士师。细酌瓦盆初泼酒，重论石鼎旧联诗。如今且莫匆匆别，后会明年未可期。"}