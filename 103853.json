{"id":"103853","title":"丙戌五月二十二日昼寝梦亡妻谢氏同在江上早","dynasty":"宋代","author":"梅尧臣","text":"昼梦与予行，早发江上渚。共登云母山，不得同宫处。何差不同宫，似所厌途旅。树杪俯乌巢，坼{彀弓换卵}方仰乳。雄雌更守林，号噪见飞鼠。鼠惊竖毛怒，袅枝如发弩。逡巡吼风云，远望射岩雨。东南横虹霓，万壑水喷吐。下寻归路迷，欲暮各愁语。忽觉皆已非，空庭日方午。"}