{"id":"686943","title":"春日湖上","dynasty":"明","author":"刘泰","text":"笙歌窟里无穷景，老我从游学少年。但信玉骢穿翠径，谁惊白鹭入苍烟。暖风欲飐簪花帽，春水初高载酒船。笑指涌金门外路，几时罗袂再重连。西子湖头风日佳，春衣初试踏晴沙。长堤画舫依杨柳，小店青旗映杏花。笑里握阄机变化，狂边题句字欹斜。晚来不尽登临兴，一路莺声送到家。"}