{"id":"588838","title":"招提联句同林见素何燕泉赋","dynasty":"明","author":"黄佐","text":"散步逢招提，借榻共盘礴。祇园峙双树，玉署来孤鹤。藻镜湛清渊，贯城明碧落。三人坐未行，六籍文可博。孔壁开心传，汉庭重经学。活水浚源头，禅流嘲注脚。度世创虹桥，谈空抗鳌阁。鸣磬诵涅槃，传灯恣谈谑。扫除忘自身，解脱问谁缚。削发逃君亲，布金入囊橐。姚师遗影堂，靖难建荣国。往事如浮云，彼髡竟冥漠。携尊且尽欢，列俎纷参错。浩浩襟期同，亹亹指趣各。花朝药始齐，鸟弄歌仍作。兰烟袅篆猊，松露惊栖鹊。聊成石鼎联，匪赴旃檀约。老梦在沧洲，荩怀效葵藿。披衣起翱翔，振缨望寥廓。浅霞绮尚明，返照丹犹烁。尘劳倏已消，兴喻殊可托。初月出碧山，咏归得真乐。"}