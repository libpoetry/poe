{"id":"1202024","title":"摸鱼儿","dynasty":"元","author":"马熙","text":"买陂塘旋栽杨柳，平堤检校公务。近来不用新沙筑，屐齿要深苔雨。兰艺渚。植桂树团团，宛在池中屿。堤应怨语。只有恨柔条，无情飞絮，日与我同趣。周垣下，杖策已蒙神许。饐瓜何用怀吕。丈夫志不期温饱，愧尔碧纱笼句。行且醑。听弦索迎风，吹入新翻谱。由今视古。对草绿西湖，裙腰一道，端合让西圃。"}