{"id":"833958","title":"国香 买兰数本，香韵绝佳，为赋此解","dynasty":"清末民国初","author":"易顺鼎","text":"碧槛移春，甚真香幻影，参透情根。屏边那回无睡，绿梦初醒。谁道灵均去后，向人天、不返秋魂。年时目成处，有个词仙，吹瘦鹅笙。真妃犹忆否，漫神皋解佩，别馆留簪。露寒烟悄，应念冷尽红心。还被东风一剪，剪愁痕、飘满湘云。凌波翠鸾杳，写入琴弦，江上峰青。"}