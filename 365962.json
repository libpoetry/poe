{"id":"365962","title":"玲珑四犯·题慈辉馆女史横琴坐月遗照","dynasty":"清代","author":"黄燮清","text":"庭院空明，正露浥铢衣，凉浸纹荐。水调烟情，难寄楚云天远。幽梦不到人间，但付与、绛河清浅。恁画楼、一霎西风，愁入数行新雁。玉箫虚忆琼花馆。二分秋、镜中消散。钿徽莹作珍珠泪，合借冰丝成串。无计遣得黄昏，星户长垂罗幔。念沈郎腰瘦，肠断处，知谁见。"}