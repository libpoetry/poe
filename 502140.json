{"id":"502140","title":"万松道人吹箫图","dynasty":"明","author":"朱同","text":"万松道人持洞箫，吹作钧天鸣凤韶。海月初上万松顶，清影满地风潇潇。吹罢玉宇空寥寥，馀音缥缈随风飘。青鸟前导丰隆御，乘兴便欲凌青霄。玄丹已熟九鼎火，白鹤不畏长天遥。万灵执役雷电走，倒酌北斗翻招摇。拙閒老人眼如电，每向灯前究黄卷。清癯已是地行仙，识君知心岂知面。求我为写万松图，手弄参差自相娱。吮毫欲写辍复止，岂以色相摹太虚。我亦吹箫玩月窟，金丹未能换毛骨。贺老诚能识谪仙，大鹏九万同超忽。"}