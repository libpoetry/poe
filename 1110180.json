{"id":"1110180","title":"和通判阎朝奉赏花四绝","dynasty":"宋","author":"吕陶","text":"春来尊酒屡过从，万事无如一醉中。听唱欧公洛阳曲，今年花胜去年红。多年已分作衰翁，病眼看花似雾中。却谢东风无厚薄，芳心皆露十分红。田家僧舍有芳丛，竞折繁枝献座中。持语佳宾莫轻散，林稍犹见夕阳红。好花长是怯狂风，荣谢都来十日中。未过清明时节在，更须携酒觅残红。"}