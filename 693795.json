{"id":"693795","title":"大贺词八首","dynasty":"明","author":"陆深","text":"青宫潜德通元气，先帝深仁酿太和。文武两阶初拜舞，应知宝历万年多。卤簿前陈法驾高，司晨燎火杂兰膏。千官曕仰新天子，五色云中覆赭袍。巍巍帝德足光前，宝历中天第七传。听得臣民私庆语，不须明日更劳煎。洞门法禁夜方中，灯火煌煌动鼓钟。阁道淡阴连御幄，祥云应解识真龙。奔趋万国归新主，次第千行列旧臣。正值一阳初动后，和风甘雨遍青春。鸿胪声肃汉官仪，环佩珊珊满玉墀。黄道重开新气象，齐歌天保答恩私。星星宝炬列高楼，恩诏泥封在上头。忽听半空宣读罢，嵩呼声里玉阑浮。字字亲将惠泽颁，十分湔洗到愚顽。先皇多少心中事，丹凤衔来一纸间。"}