{"id":"466917","title":"减字木兰花四首·初至清溪除夕","dynasty":"当代","author":"汪岳尊","text":"倔强自喜。万里投荒良有以。夷夏大防。肯许胡儿卧榻旁。江山东望。虎踞龙盘空想象。依旧青溪。不见秦淮卖酒旗。相逢邻叟。道我容颜还似旧。患难余生。剩有冰心未染尘。同侪三五。大节平生齐出处。义不帝秦。东海相期矢此心。无愁儿女。围坐灯前争笑语。多累中年。马革空余志可怜。师曲为老。疲敌终看任摧扫。利害所趋。裁制才闻经济呼。今宵无事。收拾流亡千种思。插了梅花。风味依稀似在家。明年今夕。大好河山应似昔。倭血盈卮。醉唱先人祭告诗。"}