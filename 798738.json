{"id":"798738","title":"庆春宫 夏日西湖旅寓，读海绡人日谒虞仲翔先生祠作，感而继声","dynasty":"清","author":"杨玉衔","text":"堂迥人遥，幢虚云补，古今代谢堪惊。战垒凭花，游裙怜草，菜羹谁荐芳馨。南鸿归梦，空扪历、危楼上层。金尊愁对，迁客骚人，一例飘零。逋仙祠宇西泠，几树梅花，同此凄清。浅水吟香，禅关读易，有缘猿鹤同听。世途安处，湖波稳、扁舟叶轻。余生都付，老我苍山，吊客青蝇。"}