{"id":"699934","title":"海珠饯别","dynasty":"明","author":"郭棐","text":"珠水微茫映碧天，暮云离绪共萧然。昙花芳绕金银气，贝叶青连罨画船。华发别堪千里外，疏翎谩向五云边。倚樯回眺情何剧，肠断羊城绿树烟。千顷沧波漾碧空，万行烟树郁笼葱。楼台暗映虹光外，城阙参差雁翅中。巨石自撑江浪白，飞涛晴浴海门红。乘槎若问蓬莱水，黄木湾头有路通。"}