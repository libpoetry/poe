{"id":"816124","title":"寿耘庐薛明府","dynasty":"清","author":"章甫","text":"理学承家不世同，春官早擅出群雄。文章昔著江之左，政绩今标海以东。洗出寸心澄水白，栽开满县烂花红。称觞恰好浓秋露，天酒絪缊造化功。八月浮来贯月查，载添健饭进胡麻。应时南极悬云上，奉使东方到水涯。千载班名联玉笋，百年帖字艳金花。天心久为苍生计，霖雨长留泽万家。"}