{"id":"579577","title":"山水图为蒋时雍题","dynasty":"明","author":"江源","text":"大山如翁立，小山如孙陪。千峰碧逶迤，万仞青崔嵬。岩前泻瀑布，澎湃如奔雷。白练几千尺，走涧仍萦回。其间有幽人，结茆此山隈。不是避秦人，爱此山水佳。草屋八九间，中有古樽罍。朝夕契至理，岂独泉石怀。秋风落井桐，春光泄园梅。课子读周易，呼奴扫莓苔。径路绝轮軮，蓬门为谁开。翻思商山翁，翊储今在哉。更叹柴弃令，枉赋归去来。异哉此中老，名迹俱与埋。功名叹我辈，奔走九陌埃。白发兼龙钟，征车犹未回。贻此山灵嘲，招彼猿鹤猜。披图为君赋，临楮空徘徊。"}