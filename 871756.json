{"id":"871756","title":"游灵泉山寺","dynasty":"宋","author":"石介","text":"寺远离朝市，同游并结軨。阶垠盘石磴，殿影落青冥。地胜松筠众，山名草药灵。洞门深数里，桧树寿千龄。疑有神仙聚，宁容魑魅停。年多养龙虎，早已蛰雷霆。石上生苔藓，岩阿长茯苓。晴云出幽窦，阴雾滑疏棂。露滴茶芽润，烟蒸竹汗青。餐霞充道味，采朮验丹经。直拟升高处，何妨陟绝陉。遐观际寥廓，下视何膻腥。自被利名染，无因肺腑醒。晨兴看桉牍，夜坐守窗萤。龊龊遵前训，兢兢视此铭。沉冥若笼鸟，囚絷似拘囹。有愿栖云壑，相随步翠坰。平生山野性，暂喜据梧瞑。"}