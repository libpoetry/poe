{"id":"779829","title":"眉妩 柳如是砚，为吴竹桥仪部赋","dynasty":"清","author":"戴延介","text":"怅题红梦杳，描月香残，片石冷秋水。芳宇镌题好，玲珑甚，章台曾斗腰细。双声句丽。认绣痕、粘住情腻。想垂柳，吹绿窗前影，启奁写眉翠。犹记岁华撚指。叹故园春寂，红豆抛碎。脂粉销残劫，凝光暗、模糊剩点铅泪。装琼袭绮。问夜台、艳魄知未。趁净几摩挲，时有墨云吹起。"}