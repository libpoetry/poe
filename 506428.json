{"id":"506428","title":"送金谕德扈从北征","dynasty":"明","author":"王洪","text":"铠甲明珠袍，黄金镂宝刀。万里随飞龙，跃马挥霜毫。天营日月近，玉帐风云高。春色照大旗，边声入鸣鞘。凭陵助膺扬，卓荦宣龙韬。长彗扫浮翳，鸿炉燎纤毛。累累犬马群，投戈拜前茅。生获左贤王，伐鼓鸣金铙。开边壮卫霍，扬芳迈萧曹。却笑燕颔人，投笔徒为劳。"}