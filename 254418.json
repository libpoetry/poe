{"id":"254418","title":"风动碑用钱子南真定安铁胡钜碑歌韵","dynasty":"现代","author":"胡云飞","text":"三姓家奴射生子，井陉反戈袭逆胡。左右天下如两袒，天子赐姓官司徒。卢龙魏博相勾斗，穷兵十万民膏枯。据州敛赋利其得，勒石纪功名所驱。秦刻汉碑志不朽，以付职司戒嬉娱。议郎书丹如卧虎，将军伐石向飞狐。碑成三丈人咸仰，上列神圣咏驺虞。处仲符子惜无命，夜饮甘露晓不苏。封狼生貙德性似，下土不式成王孚。君子之泽五世斩，矧彼诸将效窃鈇。钜碑斗字终何用，笔削严于斧钺诛。旷劫几经人未重，道畔黄土没其趺。君不见平淮有碑磨灭久，遗文百世为道腴。"}