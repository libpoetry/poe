{"id":"1077199","title":"读四家诗选四首 其一 子美","dynasty":"宋","author":"李纲","text":"杜陵老布衣，饥走半天下。作诗千万篇，一一干教化。是时唐室卑，四海事戎马。爱君忧国心，愤发几悲咤。孤忠无与施，但以佳句写。风骚到屈宋，丽则凌鲍谢。笔端笼万物，天地入陶冶。岂徒号诗史，诚足继风雅。使居孔氏门，宁复称赐也。残膏与剩馥，沾足沽丐者。呜呼诗人师，万世谁为亚。"}