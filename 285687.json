{"id":"285687","title":"新雁过妆楼·正是池荷","dynasty":"清代","author":"李慈铭","text":"正是池荷，红过后、满院绿树阴浓。离离吐蕊，忽地数到珍丛。伏雨阑风刚几度，又催他香梦惺忪。好相逢，瑶台旧侣，钗朵玲珑。长门当日别后，恁烧残画烛，苦忆欢悰。泪浥银笺，诉天心事谁同。黄金买赋何用，但重与、添香话汉宫。猩帘护，愿月圆长闰，花好长红。"}