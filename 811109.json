{"id":"811109","title":"满江红 焚旧寄吴门诗文感赋二首","dynasty":"清","author":"王策","text":"极不祥文，久拚付、冷烟消也。开卷处、茫茫百感，泪如铅泻。花骨冷沉黄土月，纸香残染红奁麝。记霜晨、雨夕尽编摩，何为者。凄凉事，重提怕。笔墨债，从今谢。下场头一劫，琴烧鹤化。若有思兮清梦短，更无人处微灯挂。只小窗、一卷楚招魂，消长夜。不是无情，忍埋没、文章光价。算海内、斯人一去，知音者寡。费我十年鹦鹉赋，误他半世鸳鸯社。问这般、相累是谁欤，微名也。道韫姊，毋惊讶。蹇修辈，烦传话。从今休许我，曹刘沈谢。痛定始知才是祟，悟来深信缘都假。卷吟笺、交付祖龙灰，贻泉下。"}