{"id":"697207","title":"寿王转运八秩二首","dynasty":"明","author":"胡应麟","text":"紫绶金章照暮天，斑衣玉树间华筵。八旬正值飞熊候，九折能忘驻马年。屩蹑仙风阳羡顶，船邀明月洞庭前。东山咫尺过从易，岁岁看花共阿玄。南北驱驰鬓未皤，一身盐铁寄婆娑。乌衣坐处官仍达，黄绶归来客竞过。桃叶兴将中令远，竹林年较仲容多。明朝倘赴安期约，双舄同凌大海波。"}