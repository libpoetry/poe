{"id":"1026867","title":"景仁次道斋礼院予与和叔过之值其方饮引去二君以诗见谢三首 答景仁","dynasty":"宋","author":"韩维","text":"自我伏田里，三驾游上都。其谁肯来顾，莫与夫子如。久积疏野抱，况兹病薾馀。厚意不即报，悁劳在朝晡。驱马寒日中，薄暮到省庐。属闻从众贤，高会罗盘盂。逡巡望华闼，却走不及徐。鸾仪与鸿举，其势固自殊。胡为枉嘉藻，似欲相牵拿。中论十年旧，见许道义徒。管鲍久不作，知音几终初。岂敢忘君言，誓将守淳愚。"}