{"id":"1225209","title":"女杀虎行","dynasty":"元","author":"吴莱","text":"山深日落猛虎行，长风振木威鬇鬡。父樵未归女在室，心已与虎同死生。扬睛掉尾腥满地，狭路残榛苦遭噬。岂非一气通呼吸，徒以柔躯扼强鸷。君不见冯妇来下车，众中无人尚负嵎。又不见裴将军出鸣镝，一时鞍马俱辟易。丈夫英雄却不武，临事趑趄汗流雨。关东贤女不足数，孝女千年传杀虎。"}