{"id":"87041","title":"慈氏阁·阁建五季时","dynasty":"宋代","author":"刘克庄","text":"阁建五季时，丹碧晃层累。吾行半区中，钜丽莫与比。想方营综时，霸心极雄侈。但思穷耳目，宁论韵膏髓。一朝陵谷变，飞电扫僭垒。湘波日夜流，不洗争篡耻。惟存浮屠居，愿力久未毁。夕阳吊陈迹，危槛聊徒倚。遥怜下界热，高处凉如水。若非逼严钥，坐待钟声起。"}