{"id":"237782","title":"田中行·落叶如流人","dynasty":"宋代","author":"晃冲之","text":"落叶如流人，迁徙不可收。严霜枯百草，清此山下沟。我行将涉之，脱履笑复休。怃然顾篮舆，崎岖反经丘。天风吹我裳，彼亦难久留。晚过柳下门，鸟声上嘲啾。父老四五辈，向我如有求。邀我酌白酒，酒酣语和柔。指云此屋南，颇有良田畴。劝我耕其中，庶结同社游。吾母性慈俭，此事诚易谋。伯也久吏隐，可能吾无忧。请归召家室，卖衣买肥牛。所望上帝喜，祈谷常有秋。"}