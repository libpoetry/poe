{"id":"689725","title":"送陈仰坡景仁昆季八首","dynasty":"明","author":"张子翼","text":"君家赐姓自姚虞，上舍学生上谏书。世系绵绵昌海岱，英声济济动乡闾。少年昆季尽辉煌，自古元方又季方。宋氏风流今不远，苏家文史更谁强。从游函丈为离经，自愧生儿尽景升。信到铜炉无弃物，敢于藜火附传灯。窗开晓日荔阴浓，几迓薰风竹翠重。笔梦江淹添五彩，文思曼倩足三冬。十载芸窗作卧龙，三春柳色映桃红。骥逢伯乐群空北，经授康成道已东。横经彻夜多程石，草阁从人数问奇。满座春风来玉案，一天时雨下莲池。云龙蓂荚磐交欢，话到分歧去住难。天入渭阳将恋恋，路当乌石水漫漫。侵阶历历池边雨，结盖亭亭陇上云。抱病山斋频徙倚，不堪鸿雁暂离群。"}