{"id":"1206566","title":"贤台行","dynasty":"元","author":"郝经","text":"高台突兀燕山碧，黄金泥多土犹湿。晓日曈昽赤羽旗，燕王北面亲前席。费尽黄金台始成，一朝拜隗人尽惊。谁知平地几层土，中有全齐七十城。礼贤复雠燕始霸，遂与诸侯雄并驾。七百年来不用兵，一战轰然骇天下。二城未了昭王殂，火牛突出骑劫诛。台上黄金少颜色，惠王空读乐毅书。古来燕赵多奇士，用舍中间定兴废。还闻赵括代廉颇，败国亡家等儿戏。燕子城南知几年，台平树老漫荒烟。莫言骐骥能千里，祇重黄金不重贤。"}