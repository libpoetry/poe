{"id":"967091","title":"黄楼歌","dynasty":"宋","author":"贺铸","text":"君不见熙宁丁巳秋，灵平未塞河横流。澶漫势欲浮东州，斯人坐有为鱼忧。当时贤守维苏侯，厌术不取三犀牛。跨城岧峣起黄楼，五行相推土胜水，鼍作鼋惊走鞭箠。三丈浑流变清泚，南来船车鹢衔尾。使君登览兴如何，舞剑吟笺宾从多。水平照影见雁下，山空答响闻渔歌。楼下汀洲长芳草，一麾南出彭门道。昨日春游咏白蘋，后夜秋风悲鵩鸟。黄冈汝海心悠哉，青衫白发多尘埃。采菱伎女今何在，骑竹儿童望不来。望不来，碧云明月长裴徊。"}