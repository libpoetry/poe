{"id":"1124701","title":"入讲论语二首","dynasty":"宋","author":"徐元杰","text":"温温中旨肃传宣，鲁语书陈诵说专。圣意聿宗伊洛训，愚臣谨绎考亭编。寸心普物根源地，百拜承颜咫尺天。尧舜吾君持所学，敢陈他道对王前。躬承清问及年丰，蚕麦今还与旧同。稼穑艰难周圣虑，农桑劝课即田功。志民深闵僖公雨，勤业犹存豳国风。恳恳召和关主德，我皇心直与天通。"}