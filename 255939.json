{"id":"255939","title":"捣金明砦作建除体","dynasty":"金朝","author":"宋九嘉","text":"建牙誓诸将，枭鸣军尽惊。除道非战事，衔枚幻奇兵。满铠霜日辉，行阵寂无声。平旦飞出谷，桑枣蔽金明。定知此陈迹，中原遮寇城。执鞭吾不及，范公凛如生。破碑字仍在，屃赑卧深荆。危襟按其垒，信哉天下英。成败翻覆手，狐兔今横行。收复会有时，夷吾当请缨。开图睨督亢，按剑逐长鲸。闭塞亦巳久，一挥氛曀清。"}