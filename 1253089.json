{"id":"1253089","title":"古辞四首","dynasty":"元末明初","author":"宋濂","text":"步月空阶下，蟋蝍迫人啼。急扶邛竹杖，越过画楼西。登楼望南山，山峰如髻丫。西头云起处，定自故人家。谁家采莲女，面如白玉盘。相对悄无语，风吹荷叶翻。晓行秋川上，无柰秋色何。芙蓉难堪折，却愁零露多。静室似僧庐，绝与黄尘隔。引雀喜留黍，惜苔懒穿屐。有时倚幽轩，情境一何寂。只有岩华飞，随风亦无迹。明月出东山，照见西林明。龙蛇布满地，欲步还自惊。试问夜何其，鸟喧自知更。谁探千载意，寂默乃其情。意随流水行，却向青山住。因见落花空，方悟春归去。花飞岂解愁，愁之损年华。请观未蕊时，何处得飞花。山花招客笑，山鸟唤人鸣。相逢本偶尔，花鸟亦何情。思君不可见，忽见阶下花。此花君手植，如见君容华。嫣然索予笑，不语意自佳。花容方窈窕，因君愈妍好。见花情尚多，见君将柰何。"}