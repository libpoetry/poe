{"id":"95406","title":"半江遇风涛其势危甚晚示同舟","dynasty":"宋代","author":"赵蕃","text":"言归固多欣，值险辄大怖。方趋顺风捷，忽与奔涛遇。得非蛟龙争，无乃雷霆怒。我舟仅如掌，我命且如缕。何止失人色，殆欲成狼顾。神明力扶持，生死费调护。平生素多艰，安坐乃其处。便哦归来辞，勿草远游赋。同行信同忧，相唁劳相谕。急反浪头魂，还寻酒中趣。"}