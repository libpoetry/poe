{"id":"192092","title":"夏旱·四月旱火坤西维","dynasty":"宋代","author":"李石","text":"四月旱火坤西维，湫潭百丈沧江湄。潭中老龙帝所御，偃蹇不任世俗羁。招呼频费香火诚，去则甚速来何迟。炎官火伞日轮午，一尘不动天琉璃。火光之中兴白雾，风伯鼓鞴雷奋椎。黑云压城白昼暝。倒泻银汉倾天池。帝勅九乌以震死，血饱龙吻纷淋漓。再拜谓龙曷少霁，龙与我职均有司。商霖傥可通帝梦，正直炯炯唯龙知。"}