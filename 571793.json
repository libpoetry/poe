{"id":"571793","title":"喜逢梅季豹","dynasty":"明","author":"袁宏道","text":"?里少冶容，邯郸无高步。万耳同一瞆，活佛不能度。摹拟成钝贼，七子递相误。膻骨蚁回旋，驴脊苍蝇聚。徐渭饶枭才，身卑道不遇。近来汤显祖，凌厉有佳句。宾也旷荡士，快若水东注。丘肥与潘髯，俱置兄弟数。越中有二龄，解脱诗人趣。立意出新机，自冶自陶铸。举世尽奴儿，谁是开口处。我击涂毒鼓，多君无恐怖。洗眼读君诗，披天抉云雾。不独爱君诗，爱君心相顾。众人嗔我喜，天下憎君慕。鸡坛如可盟，旗帜为君树。"}