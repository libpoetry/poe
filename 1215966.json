{"id":"1215966","title":"题李谷老观音壁","dynasty":"元","author":"周伯琦","text":"青山如波涛，汹涌无涯涘。危标会其交，拔地相对峙。何年凿空翠，潇洒见佛寺。云烟护重阑，蛟龙固灵址。松风振檐铃，柳露洒窗纸。雨花古岩空，漱石飞泉驶。孰知居庸关，有境乃如此。境幽物色奇，心豁眼无滓。俯视征途中，车马尘靡靡。陟高重盘桓，虚轩屡徙倚。悠然悟真幻，上马复少止。"}