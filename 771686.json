{"id":"771686","title":"摸鱼子·雕瓜令节，年来久不陈设，风廊感秋，漫赋","dynasty":"清","author":" 裴维安","text":"记瓜花、那年时节，幽踪作弄心眼。明河自古无风浪，偏是断槎难挽。凉讯缓。问寂寞黄姑，可耐河东岸。天涯念远。祗恨水双湾，俗尘一点，秋诺暗留恋。纤云翳，不似巫山一段。鹊桥秀语吟惯。神仙欢会年年准，那怅会期缘短。缘未浅。泻万古秋声，都作寻常看。初弦月转。照机杼谁家，愁丝怨缕，织锦燕新换。"}