{"id":"235839","title":"岳阳书事·洞庭水落洲渚出","dynasty":"宋代","author":"杨时","text":"洞庭水落洲渚出，叠翠疏峰远烟没。重楼百尺压高城，画栋沉沉倚天阙。湖光上下天水融，中以日月分西东。气凌云梦吞八九，欲与溟渤争雌雄。澄澜无风雨新霁，一日万顷磨青铜。琉璃夜影贮星汉，骑鲸已在银河中。湘妃帝子昔何许，但有林壑青浮空。苍梧云深不可见，遗恨千古嗟何穷。须臾晦冥各异色，风怒涛翻际天黑。乘陵濑壑走魑魅，渟滀百怪谁能测。忽看舟子玩行险，更欲飞帆借风力。安得晴云万里开，依旧寒光浸虚碧。"}