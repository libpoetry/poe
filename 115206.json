{"id":"115206","title":"还家呈伯氏","dynasty":"宋代","author":"黄庭坚","text":"去日樱桃初破花，归来著子如红豆。四时驱迫少须臾，两鬓飘零成老丑。永怀往在江南日，原上急难风雨後。私田苦薄王税多，诸弟号寒诸妹瘦。扶将白发渡江来，吾二人如左右手。苟从禄仕我邅回，且慰家贫兄孝友。强趋手板汝阳城，更责愆期被词诟。法官毒螫草自摇，丞相霜威人避走。贱贫孤远盖如上此，此事端于我何有。扛囊粟麦七十钱，五人兄弟二十口。官如元亮且折腰，心似次山羞曲肘。北窗书册久不开，筐箧黄尘生锁钮。何当略得共诗论，况乃雍容把杯酒。意气敷腴贵壮年，不早计之且衰朽。安得短船万里随江风，养鱼去作陶朱公。斑衣奉亲伯与侬，四方上下相依从。用舍由人不由己，乃是伏辕驹犊耳。"}