{"id":"1132302","title":"李制置生日","dynasty":"宋","author":"魏了翁","text":"玉堂人住玉堂山，公论推排授将坛。朔垒令严精采异，甘泉烽息顾忧宽。北边旧叹无颇牧，西贼今闻有范韩。夏屋不知几崇广，唤回春燕下林端。披荆重立小朝廷，风递南薰入扇巾。大势已冯天祚宋，中兴更赖岳生申。扶持命脉还吾蜀，消息精神运此身。人愿武公归入相，我祈河内且留恂。"}