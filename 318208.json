{"id":"318208","title":"高山流水·弹琴","dynasty":"现代","author":"饶芝祥","text":"刺桐花外雨丝丝。正湘纹、午梦惊回。睡起泪沾衣。芳情不遣人知。慵料理、酒斝茶卮。拍幽恨惟有，膝横玉柱，手按金徽。况卓娘薄命，新谱白头词。堪悲。相亲不相见，凭腕下、写出相思。征棹已迟迟。鱼腹书尚依稀。最凄凉、鹊别鸾离。从此后羡煞，秦家箫玉，彩凤双飞。空思量昔日，同启锦囊时。"}