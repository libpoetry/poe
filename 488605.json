{"id":"488605","title":"谒子陵祠","dynasty":"明","author":"佘翔","text":"若有人兮山之曲，抚长松兮倚修竹。乐衡门兮栖迟，临清流兮卜筑。谢轩冕于当途兮，结隐沦于空谷。岂无九五之恋穷交兮，一举吾慕乎黄鹄。唯桐江之潺潺兮，逝昼夜其相续托。渔钓以终身兮安，所取天下之桎梏。瞻飞鸿之冥冥兮，听松风之谡谡。彼神龙之蟠九州兮，岂其与虾鲰而相徵逐。使凤凰可得而罗兮，又奚异鸡鹜之争饮啄。邈哉高风留此芳躅，上有许由之耳兮，下有严陵之足。酌雨露以为浆兮，燃日月以为烛。汉家宫殿草离离，七里依然烟水绿。"}