{"id":"702708","title":"后和陶诗（二十首） 庚子岁五月中从都还阻风于规林二首","dynasty":"明","author":"童冀","text":"我昔少年日，无事幸休居。佩弦戒性缓，每师董安于。迨兹桑榆景，始悟失东隅。屡将孱弱躯，触冒风波途。严冬朔风急，夜绝高邮湖。岂不幸利涉，为计良已疏。古人戒垂堂，况我疾病余。前途谅多险，欲悔将焉如。仲冬度长淮，滉荡迷所知。同行得佳侣，乃谐夙所期。忆昨辞京国，与子适同时。参差各首路，不谓会在兹。举觞更相属，满饮不须辞。人生如浮萍，聚散安足疑。"}