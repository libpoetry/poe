{"id":"502725","title":"秋夜宴集濮阳别墅","dynasty":"明","author":"王恭","text":"逸人家住千金水，别墅閒耕濮阳里。人言此水直千金，尔独丘园厌声利。莫爱西堂梦草时，羡君亦有好连枝。河东三凤只如此，田氏一门谁更奇。荒林野水金沙路，曾是先人旧行处。满月寒花色自幽，断肠风木声偏苦。禾黍登场酒复篘，断壶剥枣宴同游。满堂醉舞多年少，愧我猖狂今白头。云间片月悬秋汉，遥海星沉夜将半。感君兄弟苦留人，谓我天明莫分散。"}