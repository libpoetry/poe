{"id":"175108","title":"次韵子云种竹","dynasty":"宋代","author":"韩元吉","text":"官居地多隙，种竹及春早。萧然三亩园，便可事幽讨。层峦寓岩石，一目惜尽了。移根互掩映，取径作深杳。飞来风乌鹊，相唤亦栖绕。微风与新月，屡舞欣嫋嫋。用知亭馆閒，有竹自能好。堂前艺梅花，堂后列萱草。叩门有俗客，未至迹互扫。遥怜敬亭下，巷僻客仍少。庭隅方解箨，相对亦社保。吟哦五字句，饮水良不饱。春雷发头角，茧栗未应小。卜居如有得，破地出池沼。胸中千亩计，岂顾万事扰。他年醉林间，准拟成二老。"}