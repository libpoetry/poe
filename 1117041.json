{"id":"1117041","title":"戏次前韵寄王巩二首","dynasty":"宋","author":"苏辙","text":"白马貂裘锦羃䍦，离觞潋滟手亲持。头风欲待歌词愈，肺病甘从酒力欺。不分归心太匆草，更怜人事苦萦縻。相逢借问空长叹，便舍灵龟看朵颐。细竹寒花出短䍦，故山耕耒手曾持。宦游暂比凫鹥集，归计长遭句偻欺。歌舞梦回空历记，友朋飞去自难縻。悠悠后会须经岁，冉冉霜髭渐满颐。"}