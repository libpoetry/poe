{"id":"1253329","title":"送牛自牧住武夷仙掌庵","dynasty":"元末明初","author":"蓝仁","text":"牧子风流老更狂，武夷六曲筑茅堂。肯从龙虎来今雨，懒向罗浮问故乡。山月夜寒丹伏火，洞天秋阔剑浮光。衰年总仗刀圭力，他日须传肘后方。牧子疏狂早学仙，武夷更欲住千年。已从春雨修茅屋，便拟秋风买钓船。仙酒肯分山客醉，神丹未许世人传。汪颠寂寞金公隐，尚想风流在眼前。"}