{"id":"449659","title":"高阳台 挽分春师","dynasty":"当代","author":"陈永正","text":"云压江昏，沙颓潮落，飙轮载恨芜原。兰萎当春，苍山怨入残鹃。素笺凄泪清明雨，洒黄垆、痛彻重泉。望遥川。一掬芳馨，默荐词仙。台城烟月今休问，怅登楼赋罢，卅载茫然。谁分吟坛，横摧一柱南天。飘风骤卷沈香浪，念骑鲸、归更何年。意难传。绛帐心期，分付哀弦。"}