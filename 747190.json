{"id":"747190","title":"博克达山之麓有溪出焉迤逦北流越乌垣东鄙入峡俗名水磨沟是也峡左有泉涌穿石隙会小泉数十道下注大溪溪岸嘉树茏葱野花错杂桥堤楼榭位置天然不意荒陬得此佳境因赋诗以记之","dynasty":"清","author":"成瑞","text":"轮台东北隅，佳境畅游瞩。峡路杳且深，溪流缭而曲。盈陂野卉香，绕屋疏林绿。禽声和泉响，琮琤似鸣玉。当此秋气清，身心澹无欲。十年苦尘氛，今朝幸免俗。不费买山钱，暂息凌云躅。他日探春来，莺花缘再续。"}