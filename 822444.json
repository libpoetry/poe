{"id":"822444","title":"浪淘沙慢 都门祖席，用清真韵","dynasty":"清末近现代初","author":"周岸登","text":"晓鸦闹、哀笳送响，恨绕危堞。城曲锋车待发，青门祖席半阕。正去国、情怀多菀结。绕朝策、执手心折。念万里、云帆自兹始，临分倍愁绝。悲切。向风泪满江阔。是望远、伤高哀时意，欲诉筝雁咽嗟。击碎瑶琴，难抵生别。壮心漫竭。搴梦云一洗，中天明月。肠断阳关声三叠，襟痕染、旧香未歇。映杯底、山河微影缺。更翻酒污了，榴裙沁血色。回看短鬓搔成雪。"}