{"id":"687989","title":"挽梁祖寿","dynasty":"明","author":"成鹫","text":"韦曲江边老钓翁，自怡堂上主人公。当初不合曾相识，直至山穷水又穷。与君结发欲超尘，底事蹉跎各有因。君若果行予早决，清风明月两閒人。身前身后为谁忙，手辟田园日就荒。似我为僧君不可，似君正好哭千场。十载参方久不归，碧山风景想依稀。昨宵有梦分明甚，一路缁衣送白衣。海外归来已四年，相过有约苦无缘。如今未卜重来否，云散长空月在天。"}