{"id":"464898","title":"长亭怨慢 日内瓦公墓吊王石孙","dynasty":"当代","author":"金问泗","text":"更添了无穷情绪。旧碣新阡，夜长凄苦。四面晴峦，一天春色尚如许。令威归也，魂绕著青青树。离索两心伤，怨只怨、幽明途阻。追溯。忆临歧握手，共坐小窗深语。危城弭节，道珍重这回西去。到此日访墓凭棺，尽思旧相寻何处。剩万里梁妻，空向天涯凝伫。"}