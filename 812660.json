{"id":"812660","title":"同朱老步郭外人家留饭西畴草堂","dynasty":"清","author":"吴之振","text":"西畴诗老话幽居，一笑扶筇兴未疏。村市经过残劫后，草堂重醉落镫初。定知鱼乐能千里，已办农忙共一锄。底用榜门坚谢客，霜寒谁肯问籧篨。树排青嶂绕溪迎，稻撼黄云照眼明。路杂难寻官道合，桥欹不碍小船行。社神香火尊于帝，村学规条亦有程。笑我尘颜谁举似，隔离花豹两三声。"}