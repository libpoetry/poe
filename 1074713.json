{"id":"1074713","title":"晚游戒珠寺寺王逸少旧宅寺僧秉烛观王右军画像出访鹅墨二池归已三更","dynasty":"宋","author":"周紫芝","text":"悠悠倦徂征，忽忽厌羁旅。出门复风埃，况乃迫繁暑。兹游惬初心，突兀见精宇。高人昔所庐，树木亦奇古。微风入冠裳，林影散廊庑。僧窗静无尘，灯火照眉宇。阅此坦腹姿，须发稀可数。乐死固不虚，颜色如处女。平池渺清深，淅沥过新雨。谁言临池工，至技本天与。鹅群久已空，团扇复何许。兴尽且当归，夜半月方吐。"}