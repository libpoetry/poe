{"id":"770182","title":"与方慕寒","dynasty":"清","author":"林旭","text":"我始就傅出，君实连墙居。同年一月小，共学兄弟如。先生君长兄，爱我常并誉。太翁白发健，携我坐床敷。分甘预一割，锦绅再拜趋。不见八九载，谁谓同州闾。乐群日可数，在远迹愈疏。言念小秦君，欲从治汉书。今我不强学，殖落殆成樗。见日抚手忭，口呿穷须臾。闻君秋当婚，孟姜玱琼琚。登高夥新诗，缘情故自殊。风流老司马，厚子意有馀。放衙接佳语，探怀出明珠。悢悢身万里，藉问何止疋。"}