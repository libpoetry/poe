{"id":"114600","title":"次韵时进叔二十六韵","dynasty":"宋代","author":"黄庭坚","text":"时子河上园，竹间开栋宇。大儿胜衣冠，小儿丰颊辅。嫁女与朱公，伏腊可称举。发疏虽苍浪，齿嚼未龃龉。鸡栖牛羊下，各自有室处。四墙规摹小，易守若滕莒。舍前花木深，春物丽观睹。舍後曲池蛙，斋堂风月苦。此岂不足欤，叹岁不我与。客宦孤云耳，未知秦吴楚。向来千驷公，果媿一丘土。宁当损轩昂，聊欲效俯伛。时子听然笑，吾已悟仓鼠。少犹守章句，晚实爱农圃。鹊巢最知风，蚁穴识阴雨。世网事谙委，醉乡俗淳古。坐忘两家说，肉坚与肠腐。酒至即使倾，客来敢辞窭。时邀五柳陶，共过三径诩。往在少年场，豪气压颍汝。借令今尚尔，真复难共语。稍知怜麴蘖，渐解等灉濋。朋友半山阿，光阴共行旅。人故义当亲，衣故义当补。飞凫王令尹，期我向君所。君为拂眠床，淹留暮城阻。"}