{"id":"490387","title":"苦哉行","dynasty":"明","author":"朱朴","text":"年荒莫蠲粮，蠲粮民益荒。岁歉莫赈济，赈济民益伤。虚名及小户，米入官家仓。仅为公门需，那得充饥肠。苦哉复苦哉，淫雨天降殃。但闻流水声，不见白日光。菜甲短栖亩，麦苗已委黄。湿薪及烂槎，其价十倍强。二月春已半，桃李无艳阳。出门泥淖深，况复多虎狼。苦哉难重陈，泪下沾衣裳。"}