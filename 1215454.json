{"id":"1215454","title":"茶灶歌","dynasty":"元","author":"陈泰","text":"长安食肉多虎头，大鼎六尺誇函牛。挝钟考鼓燕未足，鼎折还惊覆公餗。山中儒生守蠹鱼，一朝射策升天衢。居官廪禄不及口，釜甑长年满尘垢。一贫一富俱可伤，一饥一饱俱亡羊。今我闭门学祀灶，祀灶何用神仙方。敬为告曰：灶兮灶兮但使我生不富不贫，适饱适饥朝从尔餐夕从尔糜。时时得佳茗，与尔同襟期。君不见青原山紫芝客，独立清风洒兰雪。兰雪堂中一事无，茶灶笔床相媚悦。方其煮茶时，自抚一曲琴。琴声落茶鼎，宛若鸾凤鸣。客来固自佳，客去情亦适。坐看茶烟静，松鹤飞相及。烹茶得趣惟此君，傲睨钟鼎如浮云。名章俊语出肝肺，白雪璀璨兰芳芬。兰芳芬，云菡萏，泻入磁瓯碧香满。更从庞老吸西江，却笑玉川论七椀。"}