{"id":"831169","title":"宴清都 舟夜，用庐蒲江韵","dynasty":"清末民国初","author":"程颂万","text":"生梦无鸥管。还又滞、楚江一片云乱。红楼此夜，灯花半晕，绣衾慵暖。凄凄冷冷谁伴。只靓影、屏中悄换。怪那回、不省销魂，于今变作离苑。当时镜语飞眉，阑痕掏指，幽恨稀见。天涯未远，天涯只在，曲廊深院。湘波送到江断。可还送、春边泪眼。怕归帆、迟了秋潮，疏棂恨晚。"}