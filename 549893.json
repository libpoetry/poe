{"id":"549893","title":"寿健甫兄七十","dynasty":"明","author":"刘宗周","text":"吾家世明德，忠孝溯渊源。诞启司马公，奕奕清誉鶱。递传诸子姓，遗泽流潺湲。我公正霞举，后先推季昆。雁行虽稍疏，一气宛同根。相期绍祖烈，如奉指南辕。犹忆通籍时，示我书绅言。千里始足下，清白当共遵。时予尚童稚，多愧中心谖。蹭蹬世途久，双鬓如霜繁。居恒失晏笑，急难呼在原。一日风波夷，相戒守田园。因思偾辕犊，终输逸驾奔。贞不与俗绝，清尤避人援。当其义所在，墨守失孟贲。以此衡出处，完璧谁与伦。抽簪近十载，佩芷袭芳荪。声光归肃穆，珍重玙与璠。老成日云谢，尚有典型存。公年视昔加，神气如朝暾。届兹悬弧日，玉色清且温。勖哉忠孝思，先德留根痕。愿举南山诗，千载长氤氲。"}