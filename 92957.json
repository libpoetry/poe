{"id":"92957","title":"胡英彦得欧阳公二帖盖训其子仲纯叔弼之","dynasty":"宋代","author":"杨万里","text":"圣处眇安在，谈者一何昜。注瓦务细巧，岑鼎丧良贵。群儿有新舌，六学无故意。向来孟韩息，不有欧苏继。庸知後死者，未渠乡原弃。同时鸱鸦噪，并起瓜觜利。两公察膏盲，与世作姜桂。挟山初作难，破竹忽乘势。双明日配月，再立仁与义。我有香一瓣，恨不生并世。厥今圣域里，澹叟真守器。怪来兰玉秀，渠以清白遗。当家有学林，满腹惟典记。人间市井言，眼底寇仇视。独於两公帖，费此半生喜。麝煤叩山骨，卧听丁丁美。令我竹林老，亦复拜嘉惠。敢云赓绝唱，颇欲与兹事。朝来窗儿夹，尽室问何瑞。宝帖更新诗，小子汝其志。"}