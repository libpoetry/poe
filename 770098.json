{"id":"770098","title":"竹马儿•却聘词，代章氏婢小红","dynasty":"清","author":"董以宁","text":"还自忖、不知墙头马上，几曾微露。却因何有人传误，惹得求凰争赋。罗敷虽未有夫，也还应念，使君有妇。有妇更求凰，恐青陵台畔，金钗难数。泪落流黄土，妾原薄福，不堪君顾。况妾未经十五。豆蔻心儿难吐。殷勤寄语刘郎，桃花虽好，莫走天台路。天台深处，多少香云护。"}