{"id":"1104591","title":"绍兴祀神州地祇十六首 迎神用《宁安》。","dynasty":"宋","author":"郊庙朝会歌辞","text":"芒芒下土，恢恢方仪。富媪统摄，潜运八维。爰称元祀，告备吉时。揭兹虔恭，僾其格思。洪惟坤元，道著品物。上配紫旻，厚载其德。良月肇蒇，祭器布列。必先皇祇，以迓景福。坱圠无垠，磅礴罔测。山盈川冲，自生自殖。其报惟何，率礼靡忒。亿万斯年，功被无极。翕辟以时，协气陶蒸。播之金石，锵厥和声。冥冥眑眑，孔享纯诚。是听是娭，邦基永宁。"}