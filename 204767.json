{"id":"204767","title":"古端饮问梅亭作","dynasty":"宋代","author":"赵必象","text":"把酒问梅开未开，梅花问我何时来。嫣然一笑醒尘梦，撩我诗兴宽酒怀。有梅无诗酒怀恶，有诗无酒羁味薄。一觞一咏畅幽情，人生须作及时乐。去年岭头曾相逢，花边酾酒酹师雄。霜月三更天似水，枝头翠鸟睡正浓。今年寒浅花较迟，一花两花时最奇。春多烂漫无意思，此意梅花知不知。孤山寂寞逋仙去，香影之后更无句。几回拟作梅花骚，无力其如梅花何。怀哉此花太人行，冰清玉洁不做时妆样。纷纷桃李嫁春风，臭味未必与我同。莫说和羹事，和羹事犹未。莫羡玉堂人，玉堂人已陈。细把心期向梅说，花开花落有时节。"}