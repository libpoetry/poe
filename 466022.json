{"id":"466022","title":"丙戌西安之旅三首 航班延误，淩晨丑时方抵，穿行高速","dynasty":"当代","author":"添雪斋","text":"冷月睩睩，荧火熠煜。光斑时续，黑寒倏速。人间无地，旅怀幽独。沉夜滓尘，槁林润黩。其影蠖屈，忉怛相逐。丙戌之冬，芙蓉之庭。寒原冻雨，尘气藏青。紫云沉黯，湖竹泠泠。枯苔野水，衍曼罅陉。缁衣幽湿，形骸丁零。乘彼夜风，爰此夜灵。喃语千秋，天下孰听？越以群山，拥以重溟。丛榛石兽，汉地秦声。迥汉氤氲，沉雾虚倾。冷光白寂，水渍灰闳。烟城十万，失日晦盲。道樾为枯，大草不生。远荒混沌，色象无名。"}