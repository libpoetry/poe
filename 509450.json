{"id":"509450","title":"成化元年二月四日早在浙藩官廨得驿报使者赍敕旨进予复官都台统师征两广先一日与二三知己游西湖晚归醉卧惊觉闻此感而有赋因以自警不计其辞之俚也","dynasty":"明","author":"韩雍","text":"晓鸡声里酒初醒，忽报天书到驿亭。妻子惊闻犹未信，宾僚迎候已无停。投閒自儗终衰朽，任重谁期荷宠灵。从此湖山又无分，且将勤苦答朝廷。"}