{"id":"967098","title":"游云龙张氏山居","dynasty":"宋","author":"贺铸","text":"昔闻张逸民，卜筑云龙山。东望结遐想，喜得彭城官。一语定襟契，宛如平生欢。招携属休沐，投此萝薜间。女仆候门巷，青袿双翠鬟。苏斋轩户明，饼火焚椒兰。宝墨鬼神护，清诗冰玉寒。森然拱檐霤，架石排琅玕。东趋放鹤亭，磴道披茅菅。指顾百村落，炊烟林莽间。日脚洒平陆，两山如断环。凄风振晚叶，坐怯衣裘单。引领紫霄极，飘飖如可干。缅怀眉山公，五马来游盘。酣兴走颠笔，苍崖即镵刊。午年仲冬月，雪野云弥漫。扫石坐舒啸，惠泉烹凤团。当时诧盛集，千古陋逵安。俛仰迹遂陈，斯人久泥蟠。我来后千日，逸躅何由攀。遇胜不能赋，俯寻尘路还。山英移未勒，时款白云关。"}