{"id":"704181","title":"清明感怀二首","dynasty":"明","author":"管讷","text":"十年宦学楚江滨，老景垂垂上此身。插柳忽逢三月节，看花又过二分春。青山风雨多新鬼，白发江湖少故人。东忆墓田千阜下，可堪回首一沾巾。客里逢春百感生，况听风雨过清明。杨花总是离人恨，桃叶都非旧妾情。小引酒杯还易醉，苦吟诗句却难成。不知谁是穷途者，哭似当时阮步兵。"}