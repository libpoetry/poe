{"id":"799038","title":"摸鱼儿 题陈炳权校长万里封侯图","dynasty":"清","author":"杨玉衔","text":"好男儿、峥嵘头角。何甘窗下枯槁。横腰三尺青蛇剑，风雨欲来狂啸。吟未了。起健者班生，商略从戎好。长门官道。是万里初程，一鞭先路，忍恋栈边草。西陲事，天末狼烽正照。将军度幕征剿。燕然麟阁真机会，休负锦旌牙纛。君莫笑。王尊驭、俳佪陇坂供凭眺。沿边荡扫。须脚踢黄龙，腰悬金印，尚及人年少。"}