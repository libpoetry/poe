{"id":"543355","title":"古离别二首 其一","dynasty":"明","author":"胡应麟","text":"戚戚远行子，驾言还旧疆。脂车望关塞，愿逐晨风翔。主人卜清夜，置酒临高堂。妙伎出闺闼，纤腰移曲房。当筵发皓齿，四坐流芬芳。回飙袭绮户，飞霜飘长廊。良宵一何促，瑶瑟无辉光。征夫念明发，握手起徬徨。仰视云中雁，三五各成行。胡为双飞龙，羽翼多参商。丈夫志万里，会晤安可常。勖哉就长路，皓首期相望。"}