{"id":"451931","title":"避疫龙泓洞观贾似道题名","dynasty":"当代","author":"钱之江","text":"君不见诸天佛国空中开，崖壁积翠横飞来。蟠根拗怒蛟螭动，芒鞋衲子行苍苔。瘴雨炎蒸逼胸臆，到此顿疑清虚国。石像碑版极天工，驻足空嗟象教力。攀萝附葛穷冥搜，草木鳞鬣皆苍虬。以火烛壁驱昏黑，前贤手泽森银钩。沈沈宝宫蹑足近，吐云吞雨石根润。谽谺或带蜃涎腥，手摩石骨认题名。就中突兀贾相笔，枯墨槎枒芒角撑。咸淳相公亦名士，邀功独乞河南字。造化偏遣为奸雄，身后物议知孰是。流风谁记半闲堂，残山剩水费平章。连栋飞甍已焦土，过客须讶存灵光。四壁残题山雨渗，百年薰燎剥蚀甚。世间显晦岂由人，微物固知天所靳。元宋清明不记年，苍藤老树全其天。买山欲卜无青钱，惟听春淙石乳声涓涓，晨钟暮鼓呼饭猿。"}