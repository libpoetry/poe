{"id":"1131434","title":"太守送酒","dynasty":"宋","author":"虞俦","text":"拜捧双壶急破封，蓬庐惊怪闹儿童。欢生和气薰蒸外，春在先生酝酿中。枯涸诗肠偏借润，飘零酒盏不忧空。更看小队寻花柳，太守风流似醉翁。黄堂还复念酸寒，馀沥分来玉斝宽。遽遣茅柴羞避席，快呼苜蓿彊登盘。步兵胜处轻刘子，北海狂言迕阿瞒。何似老虔春夜酌，檐花细雨洗愁端。"}