{"id":"1042894","title":"次韵","dynasty":"宋","author":"刘攽","text":"落泉无时休，泄云常自还。居然万峰秀，共此亭户间。擘华力何壮，凿陇巧已艰。造幽非近规，会心宁愧颜。朝扉面苍苍，夜枕听潺潺。莳以松桂丛，葱翠皆可攀。长歌发真赏，锦绣先斓斑。座客齐起予，清玉联玦环。夙龄慕远游，未能遍人寰。学仙理茫昧，遁俗事间关。风波天一隅，不到三神山。终当振衣往，对境聊自閒。"}