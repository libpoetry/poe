{"id":"743176","title":"杨兄鹤洲购赠元氏赞皇石刻有汉篆三公碑甚奇喜极复求沈君愚溪觅之","dynasty":"清","author":"黄易","text":"古人不可见，古迹亦有数。灵奇秘幽邈，难致空怀慕。杨兄元氏来，古物欣所聚。启箧见百幅，如涉山阴路。墨翠开春岩，字明点烟鹭。坛山强弩张，白石神虎步。封龙残字四，亦得褚欧趣。最奇三公碑，琳琅汉玉箸。虫蚀二百字，瘦蛟蟠老树。疏密任意为，篆隶体兼具。或屈玉折刀，或悬针垂露。或疾若风行，或郁若云布。辨文知冯君，祷降甘雨屡。绝类五凤砖，证字亦有鲁。欧赵录不同，或未身亲遇。我见诚奇缘，狂喜不能语。平生嗜古癖，于此得饱饫。汉代六名山，元氏碑尤著。便欲策杖探，羁栖苦难赴。官阁有休文，神交托心素。遥结岁寒盟，可同金石固。驰求三百番，疗我烟霞痼。"}