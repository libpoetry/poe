{"id":"494322","title":"述先德诗四十韵","dynasty":"明","author":"湛若水","text":"维祖奉训初，治中肇德庆。倦游憩增城，定卜甘泉境。再传县簿君，民事亦簿领。元帅出乱季，保障六乡靖。池鱼贷断死，先期自归命。他乡绐乞囚，完保士腰颈。舟师厄苏寇，率义援乃竞。甘泉名义乡，获免降军令。孤婴暂微弱，继世复蕃盛。我祖樵林公，鹡鸰五呼应。人皆好誇靡，我独乐居静。冥栖上游庄，林塘互交映。我师尝卧游，题诗寄高兴。上苏上游樵，下钓铁江泳。春至理农桑，蚕熟谷亦颖。夫人自蚕缫，谷易丝绢并。以兹广土业，土直宁优剩。孝友动里闾，行义太丘等。自兹重乡评，世业保终竟。显考曰怡庵，高才乃雄逞。直志靡款曲，正色奸回屏。强弱以弱强，高义畏乡井。损己忧人忧，人众天久定。好士屡济贫，乐友侠游骋。长洗荤血肠，日啜十瓶茗。谥妣曰贤母，四十孀居整。贞智与慈俭，纯诚自天性。高人阳明子，碑表阐幽行。恨公不立朝，大节唾奸佞。水也寔不肖，承德数世永。每感尹母言，且免咸父订。妄秉圣途志，岁暮徒耿耿。特立与群疑，独行耻孤影。年颓志不酬，挥戈倡予猛。远道行跛鳖，渊泉汲短绠。二品蒙素飧，深夜愧私省。恭逢圣主恩，褒封一朝并。三世连八座，祖考及予姓。维昔世田家，迈迹自今炳。誓当报主恩，出心以为证。"}