{"id":"297723","title":"贺新凉·越游次韵和挥孙","dynasty":"现代","author":"傅熊湘","text":"相见缘何后。最难忘、廿年书问，彀相思否。自昔会稽佳山水，不负群贤诗酒。畅好是、霜林如绣。莽莽神州思禹迹，定洪涛、驱得蛟龙走。空展拜，羞回首。枉夸江左夷吾有。算几年、抛残血肉，陆沉如旧。呵壁问天天不语，拔剑撞翻玉斗。判猿鹤、山中为友。径欲题诗东西浙，便沧桑、见惯良非偶。刚破戒，一杯酎。"}