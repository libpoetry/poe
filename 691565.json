{"id":"691565","title":"滁州道中见梅感赋","dynasty":"明","author":"李流芳","text":"春回忽忽到新年，江北梅花也烂然。野店一枝看欲绝，家山千树见何缘。窥窗曾与人留别，照水还将雪斗妍。抛却风流逐尘去，空教心折马蹄前。辜负看花又一春，百年彊半几年身。未能徇性难违性，且复随人苦畏人。昨日明朝江北路，千盘万折陇头尘。如痴如醉还如梦，渐觉腾腾欲任真。"}