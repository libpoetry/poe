{"id":"432407","title":"望江南  选八","dynasty":"近现代","author":"汪玢","text":"杭州好，秀水复灵山。水泛荷花周十里，山飘桂子罨千岩。立马望江南。杭州好，白浪涌钱塘。策马行来怜赵帝，弯弓射去爱钱王，潮水落荒荒。杭州好，跑地出清泉。更采龙芽经意煮，品题何必待茶仙。当结再来缘。杭州好，灵隐有奇峰。石体岩岩生异国，飞来轻似九秋蓬，佛说最圆通。杭州好，岳墓树扶疏。低首前人酸辣句，青山有幸铁无辜。浩气壮西湖。杭州好，烟柳六条桥。多谢眉山苏学士，为留图画到今朝。桥影渌波摇。杭州好，遍地是诗魂。一种风流供寂寞，小青红泪独伤春，薄命有遗文。杭州好，落日近黄昏。放鹤亭前怀处士，西泠桥畔吊香坟。往事漫评论。"}