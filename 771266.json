{"id":"771266","title":"解连环•冬柳","dynasty":"清","author":"陈匪石","text":"露条曾折。嗟驹光过隙，灞桥将雪。算未减、张绪风流，睹前岸柳容，冻荑疑发。自剪花幡，效唐苑、括春芳节。有蔫红病绿，宛转向人，宝带新结。歌骊酒怀已怯。况惊飙夜急，寒水朝咽。酿怨色、斜日归鸦，想三起三眠，怎忍轻绝。断角声中，旧梦绕、龙池天阔。千黄金、蘸波嫩缕，驻云送月。"}