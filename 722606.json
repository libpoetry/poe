{"id":"722606","title":"西湖月  六月十六夕惠州王太守邀泛西湖之作  二首","dynasty":"明末清初","author":"屈大均","text":"炎天向夕偏凉，爱皓月仍圆，流光如笑。画船轻漾，蛮童缓按，十番儿小。使君频有赋，尽曲水、风流吟共啸。更布簟、犀带桥边，弄遍紫荷红蓼。生憎一带山眉，染玉女青螺，影连浮峤。洞天为主，三千夭凤，奈他仙爪。神仙多散吏，恨白玉真人招未早。怎当得、西子钱唐，更劳芳棹。纤云蹙损金波，卷一片秋光，全归明镜。数声归笛，栖禽欲起，乱翻林影。弄珠人有约，待七夕、浮灯穿菜荇。便万朵、分与渔舟，看取逐流谁定。知他几处西湖，有此地才华，主宾相称。右军颜好，凝脂点漆，白头交映。文心吾亦似，觉老去、雕龙今不竞。愿良会、岁岁欢娱，饱闻高咏。"}