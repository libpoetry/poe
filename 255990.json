{"id":"255990","title":"为蝉解嘲·老蜣破衲染尘缁","dynasty":"金朝","author":"李纯甫","text":"老蜣破衲染尘缁，转丸如转造物儿。道在矢溺传有之，定中幻出婵娟姿。金仙未解羽人尸，吸风饮露巢一枝。倚杖而吟如惠施，字字皆以心为师。千偈澜翻无了时，关楗不落诗人诗。屏山参透此一机，髯弟皤兄何见疑。此理入玄人得知，髯弟恐我餐却西山秀，皤兄劝我吸却壶卢溪。因蝉倩我问渠伊，快掉葛藤复是谁，髯弟绝倒皤兄嘻。"}