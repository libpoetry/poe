{"id":"581603","title":"送琼台胡宗周进士荣归","dynasty":"明","author":"苏葵","text":"好事天地间，所得谁最多。栽培有定理，造化谅匪他。君如荆山玉，温栗加砻磨。未论二酉空，经史精爬罗。操履中规矩，文思加悬河。天禄需英贤，发阶崇甲科。兹当昼锦还，浩浩承恩波。高堂奉卮酒，欢洽童颜酡。从容效莱舞，怡悦屡笑嗟。百里今破荒，方驾唐子过。作诗追赠言，敢谓继东坡。"}