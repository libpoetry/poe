{"id":"1065691","title":"郡守祷雨获应","dynasty":"宋","author":"苏过","text":"秋阳六十日，闵闵岁可惧。原田龟坼块，城市尘没屦。谁欤悲若人，活彼于旦暮。精禋发仁恻，诚意辄上诉。神山閟灵湫，水旱天所付。潜虬懒废职，暴虎往斗怒。抑无东海冤，又岂桑羊蠹。天心自响答，民语酌道路。嗟予生理拙，饥饱共农圃。披衣夜不眠，听此檐间语。沉疴忽去体，黄壤流膏乳。少宽县令责，尽复南亩故。呼儿酌我酒，欲写无佳句。聊同千里谣，非公谁与哺。"}