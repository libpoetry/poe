{"id":"1193444","title":"偶然五首","dynasty":"唐","author":"皎然","text":"乐禅心似荡，吾道不相妨。独悟歌还笑，谁言老更狂。偶然寂无喧，吾了心性源。可嫌虫食木，不笑鸟能言。虏语嫌不学，胡音从不翻。说禅颠倒是，乐杀金王孙。隐心不隐迹，却欲住人寰。欠树移春树，无山看画山。居喧我未错，真意在其间。真隐须无矫，忘名要似愚。只将两条事，空却汉潜夫。"}