{"id":"1038150","title":"熙宁癸丑季冬十有三日某被旨谢雪于济祠已事与秘书监光禄卿直史馆太常少卿屯田郎中秘书丞同游枋口泛舟沁水至岘石而登岸历观岩谷间前贤之题名翌日游化成寺以车渡沁回入盘谷穷览山水之嘉处由燕川而归 其一 盘谷作","dynasty":"宋","author":"文彦博","text":"昔有幽栖士，兹焉遂考槃。惊眠涧泉响，醒酒谷风寒。列岫开窗见，冥鸿倚杖观。韩文传已久，合在翠岩刊。"}