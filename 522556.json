{"id":"522556","title":"雩旱歌","dynasty":"明","author":"李梦阳","text":"望君兮曾波，两霾兮两河。骖丰隆兮驾冯夷，蹇将至兮风薄之。吹笙兮击鼓，絙弦兮会舞，君不来兮使我心苦。云冥冥兮昼晦，神灵惠兮甘雨。我稷兮我黍，谷之兮士女。编龙兮堂墠，禽蜥蜴兮水际。吐云兮上下，使鸠鸟兮腾逝。纷总总兮神欲下，猋为驾兮龙为马。君谁须兮不求，日将莫兮怨思。"}