{"id":"705040","title":"铁泉怀贲翁","dynasty":"明","author":"霍韬","text":"临流卧听声潺湲，铁髓铮铮似有源。可惜桃花三月烂，乱香飘荡出云端。云端流水垂虹下，缭绕尧庄沁石田。回首铁泉成万仞，铁泉春景为谁妍。妍颜照影铁泉流，一度临流一度羞。云鬓变霜心已碎，病躯山外更何求。求友山中得鹿麋，鹿鸣和我铁泉诗。酒酣骑鹿又归去，愁见主人隔翠微。翠微蘸影铁泉晓，一递泉流一递低。花落花开春已迈，可怜泉脉与云齐。"}