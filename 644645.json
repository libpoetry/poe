{"id":"644645","title":"再次石镜精舍会集韵 其一","dynasty":"明","author":"方孝孺","text":"风日淡秋晚，欣此佳会并。贤豪昔同调，泉石非旧盟。秪应念违别，忽作山中行。雄谈为绝倒，空谷腾欢声。论诗涉风雅，深夜张华灯。义交无老少，情亲如弟兄。斋中二三子，侍立环两楹。把酒起为寿，礼秩交相迎。丈人名文章，落纸诚世英。珊瑚与玉树，对之敢讥评。乃知高世人，不为尘俗萦。秋空白云散，悠然畅遐情。嗟予尚稚劣，夙心会簪缨。沉潜守编简，愁对寒虫鸣。岂知金石韵，铿锵振林坰。重玆领秀句，愿言当服膺。匪徼一时誉，终期千古名。"}