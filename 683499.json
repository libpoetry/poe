{"id":"683499","title":"秋夕同罗大参李宪副会王明辅方伯园亭","dynasty":"明","author":"王世贞","text":"红亭绿砌吐清幽，四壁图书手自雠。人向并汾誇地主，事从吴楚出风流。芳尊不避飞霜色，小语能宽入暝愁。除却太行排牖到，岂知蓬迹在他州。西北风尘眼暂空，东南名胜迹还同。杯行三雅知从伯，剑出双龙久让雄。往事半残红烛后，寸心全向白头中。谯钟又动难分手，人世于今似转蓬。"}