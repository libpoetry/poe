{"id":"720887","title":"醉花阴 闺病","dynasty":"明末清初","author":"尤侗","text":"海棠夜向西风哭。瘦损枝头玉。秋雨冷啼妆，半枕红痕，泪染罗裙绿。药烟细袅湘帘曲。镜掩芙蓉褥。闲杀画眉人，懊恼文君，倒犯相如狱。春光百五浑依旧。细雨宵来凑。未到落红时，默默东风，已向桃花咒。江城客居孤单候。白日清寒透。天意也销魂，捲尽疏烟，禁得垂杨瘦。"}