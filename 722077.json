{"id":"722077","title":"绿珠井","dynasty":"明末清初","author":"屈大均","text":"懊侬曾照井泉清，一代红颜水底明。丝布正愁穿指涩，花裙频使坠楼轻。翾风枉作房中老，王氏虚为粪土英。白首同归有才子，当时金谷总多情。寒泉终古白粼粼，饮水能令出丽人。梁女自归金谷日，蛮花都让绿萝春。长为石氏千秋事，未死真珠十斛身。吹笛当时多弟子，有谁相殉落花尘。"}