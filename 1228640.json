{"id":"1228640","title":"草虫","dynasty":"元","author":"刘诜","text":"晴风丽日天地熙，昆虫草木同生机。墅花煌煌缀组绣，山叶剪剪明琉璃。黄蜂天半各有役，白蝶彩蝶相随飞。野蚕卧枝玉一笏，新蜩脱蜕冠双緌。角蜗吐腥螳臂怒，蜻蜓翼剪吴绡素。蛛丝散网专攫饕，缚蝇似缚白门布。画工胸有太极心，秋毫点染追天真。胡为所画仅九物，终以杀机疑非仁。呜呼安得人心皆祥麟，阜螽草虫荡荡共适周原春。"}