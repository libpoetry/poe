{"id":"419822","title":"高阳台 题子美集","dynasty":"近现代","author":"姚鹓雏","text":"腻手搓酥，艳歌回雪，轻衫擪笛花阴。吴宫花草，移根又落江浔。柳丝添上螺痕黛，绾微波、一段春深。共幽寻、剑气箫心，一例消沉。钟情剩有屯田柳。怅汉皋佩解，漫倩青禽。海上成连，重教问讯瑶琴。书成二妙兰台笔，数闲情、笑指诗襟。动微吟、我亦闻歌，忍俊谁禁。"}