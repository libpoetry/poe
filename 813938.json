{"id":"813938","title":"沁园春·里中诗伯偶效填词，并属予和，聊用写怀","dynasty":"清","author":"陆震","text":"狂甚诗人，小令长谣，偶亦为之。或灯红酒畔，填成旧恨，月明楼上，寄与相思。犀管争拈，蛮笺竞写，珍重群公绝妙词。焚香坐，将冰弦细谱，可协琴徽。千篇锦烂花霏。念白雪、由来和者稀。况毫枯墨涩，臣才已尽，行僵立踬，我数尤奇。共说当年，吾亲健日，酒溢欢场百韵飞。今重省，感遗文在笥，泪落封题。起语群公，将束轻装，竟别淮扬。去夜猿多处，蛮山迢递，荔枝红日，细雨微茫。愁自关心，饥能驱我，士到千人气不昂。西斋叟，记昔曾经此，话我偏长。阴燐野烧沙场。更枕畔、魂惊客梦妨。听潮生沧海，长鲸夜斗，风号大麓，神乌宵翔。说到愁时，灯昏月黑，讵待离乡始断肠。幡然悔，尽故园此日，诗酒襄羊。"}