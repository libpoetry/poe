{"id":"713914","title":"老树歌为蒋少参寿","dynasty":"明末清初","author":"屈大均","text":"少参堂侧有老树，似榕非榕榕所寓。叶叶含苞如木笔，叶开忽似花争吐。花亦非花花不如，红浅绿深带膏露。千万根须作一身，虎倒龙颠应有故。我公构宇轮囷下，日见柯条出烟雾。公馀一日三摩挲，时遣词人竞题赋。拥肿不知大几抱，朔雪炎霜自朝暮。青牛变化已多年，白鹤巢栖宁有数。尉佗城中古木少，除却菩提应独步。越人以此为甘棠，一叶一枝孺子慕。公之先公所根本，南海一株磐石固。百年父老已汤沐，万古神灵定呵护。霜威尚带西台柏，匠石森然不敢顾。五岭凭兹作梁栋，望似丘山阴四布。吐纳精华日影中，元气茫茫各奔赴。膏流金玉总堪饵，腹有文章长不蠹。天南奇树罕人知，木棉千尺虚当路。桢干因君益大春，剪拜恐为雷雨怒。"}