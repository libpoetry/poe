{"id":"693039","title":"朱伯徽自溪南携酒至婺源山中兼示垂丝海棠醉中求赋七言","dynasty":"明","author":"汪广洋","text":"一自朝云委路岐，春风吹梦托游丝。内家丛里分明见，彷佛盘旋立舞时。东家蝴蝶爱悠扬，不肯轻飞过短墙。剩买麝煤千百斛，暖薰浓抹到沉香。舞罢霓裳不奈娇，口脂微动酒初潮。玉阑西畔春如海，拟倩东风整翠翘。"}