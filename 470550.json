{"id":"470550","title":"从子汝绍哀词（有序）","dynasty":"明","author":"王跂","text":"犀角诗书种，先生膝下孙。龙雏偏爱彧，牺画自傅翻。枣栗分恒寡，球镛语不繁。家风十亩足，素业百城尊。冰雪真人好，风流薄俗敦。修词精曲折，论史究株根。门巷旧池穴，衣冠花水源。谁知碎珠玉，遽见变乾坤。天柱凶颅折，沧溟劫火燔。腥膻裂俎豆，樵采犯陵园。吾子何能见，无人可与论。由来一棺土，俄逝九霄鹓。忠义由天性，君亲堕地恩。彼哉国士报，陋矣贾人言。处士吾家蠋，累囚楚客原。汶篁移植返，郢树系心存。踏海孤英魄，登山只饿魂。抚孤龄过隙，怀旧涕连痕。短什留家谱，遗芬定可扪。"}