{"id":"697210","title":"应麟自髫丱即辱大司空朱公赏识兹公将南归不胜恋恋谨再赋七言二章","dynasty":"明","author":"胡应麟","text":"刊木当年夏后才，乞归优诏下蓬莱。黄河万里昆崙静，紫气双帆碣石来。北海琴尊初寄傲，东山杖屦暂徘徊。莫言五老云松近，斗色峥嵘照上台。十载讴歌扈圣君，三朝出入冠人群。华夷并切姬公望，河洛长思大禹勤。赐履燕台晨动色，悬车庐岳暮生云。犹怜越客干将在，拂拭寒光射斗文。"}