{"id":"703687","title":"寄澹归二首","dynasty":"明","author":"释函是","text":"年年樗散愧相师，览镜遥怜鬓似丝。此道几人同踼倒，登山饶我独扶持。湖中春水堪乘兴，月下晴云好共披。荒院木兰花盛发，折来清供欲贻谁。下江路断偏为寄，入岭人频懒作书。不能仰面成疏放，强欲诛茅似有馀。峰抱石坪宜架阁，屋连荒垄且开畬。前途未必无知己，却较还山得自如。"}