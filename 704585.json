{"id":"704585","title":"陈都督者其尊人忠悯公死绥辽阳殊烈令弟朱明与遂球乡举同年比于留都相见甚欢爰赠以诗三首","dynasty":"明","author":"黎遂球","text":"幕府尊南国，新从塞上归。孤城诸将恃，千嶂旧人依。晓甲开鱼丽，秋笳列马肥。曾看灌夫勇，双剑划虹挥。廿载辽阳事，何人尚肯言。将军能死节，督抚乃云冤。宠以先臣重，恩知老母存。移君根本地，旗帜任云屯。王气秦淮古，留都汉殿新。衣冠严宿卫，金甲俨星巡。明月吞鱼钥，长江踞虎臣。高皇陵寝在，符节尔殊亲。"}