{"id":"993403","title":"薛九公期请赋山水字诗","dynasty":"宋","author":"梅尧臣","text":"薛君堂悬山水字，请我试作山水诗。呼童磨墨慰君意，强作安得有好辞。昔年曾是杜陵客，东城水上横此碑。字方数尺形势健，岂似取次笔画为。东城父老语于我，推本创自开元时。不知当时何所用，费功镵刻为瑰奇。我去长安十载后，此石谁辇来京师。苑中构殿激流水，暮春修禊浮酒卮。是时祠臣出不意，酒半使赋或气萎。日斜鸣跸不可驻，未就引去如鞭笞。脱我幸得预此列，玉阶立写从然萁。今虽下笔不称意，已书满幅令君嗤。"}