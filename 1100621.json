{"id":"1100621","title":"采桑行","dynasty":"宋","author":"李龏","text":"采桑东陌头，日出红光流。采桑南陌头，和风满桑钩。采桑西陌头，日落乌飕飕。采桑北陌头，明月照歌楼。携篮敢惮远，手胝足成趼。蚕饥恐归迟，一日三四返。昨朝蚕三眠，灯前微合眼。梦中见征夫，短衣供筑版。庭树啼霜鸦，梦回自天涯。小姑报蚕起，蓬鬓忙梳爬。相望万馀里，那敢兴怨嗟。出门还采叶，细雨湿桐花。"}