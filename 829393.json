{"id":"829393","title":"寄怀巩庵清华园","dynasty":"清末近现代初","author":"陈曾寿","text":"帘深毡拥入严霜，一夕怀人古月堂。散步长廊多落叶，挟书讲舍易斜阳。园中水木凭谁记，别后须髯应更长。细数欢悰已陈迹，问君何寄慰萧凉。腐儒生计破天悭，行乐端能出冷閒。酒渴盘空煮秋菊，灯残风吼画寒山。绝怜一载同形影，似与孤云共往还。扰扰京华冠盖尽，不须憔悴损离颜。"}