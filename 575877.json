{"id":"575877","title":"送都大尹","dynasty":"明","author":"孙蕡","text":"使君家住馀杭曲，年少狂游事追逐。苏公堤上夜浮舟，越王祠前朝击鞠。馀杭山水绿葱茏，一片西湖照晚空。桂棹影摇桃叶浪，菱歌声彻竹枝风。高阳酒侣动盈席，使君丰仪偏白皙。湖光山色静娟娟，秋月冰壶影相射。折节年来学读书，褒衣章甫逐群儒。已超艺苑时流上，复耻陈编章句拘。年纪今年三十七，风流众中称第一。有才作县宁久劳，铜章绿绶须暂屈。石头艇子泛清秋，晓发金陵信下流。已逐行云经北固，还随轻浪到瓜洲。生来我亦悠悠客，邂逅论文心莫逆。家住江南五千里，送君又过江之北。秋风淅淅江水波，君行我留可奈何。长亭日夕一壶酒，从此关山魂梦多。"}