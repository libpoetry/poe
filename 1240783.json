{"id":"1240783","title":"乙酉四月二日与蒋桂轩伯仲诸友同泛震泽大小雷望洞庭之峰吹笛饮酒乘月而归盖不异老杜坡仙游渼陂赤壁也舟中各赋诗余赋二十韵为首唱","dynasty":"元末明初","author":"杨维桢","text":"江国春归夏云孟，十日五日风雨横。具区摆阖浪如山，吴儿善泅并敢榜。今朝气候昨不同，湖头无雨兼无风。小施祠前棹讴发，楼船下水如游龙。大雷不动小雷伏，银海空青光夺目。鱼龙百怪暂祓除，平展轻绡三百幅。牙樯五两空中举，陈渎村中过挝鼓。烧笋既憩彭城湾，采莼复渡杨家浦。中流飓发占莫徭，须臾鲸浪吼蒲牢。长年捩柁称好手，小腰失箸生寒毛。蒋家二仲素奇士，更有登高羊叔子。老崖铁笛上青云，玉龙穿空卷秋水。船头可奈风水何，拔剑拟斫生蛟鼍。人生哀乐固相半，神灵涉意毋过多。鸱夷入海人不识，渔媪渔王配寒食。乡里小儿舞《竹枝》，乞与神童舞铜狄。我闻洞庭之峰其橘大如斗，剖而食之见弈叟。弱水不隔天表流，独我胡为牛马走，五湖挂席从此首。"}