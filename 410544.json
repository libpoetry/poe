{"id":"410544","title":"比目鱼哀比王之失国也","dynasty":"近现代","author":"金天羽","text":"比目鱼，乃在大海之中居。海中奇虬巨鲸大珠空青百怪储，鲛民龙伯常鳞凡介巨细分界区，波臣海若常晏如。一朝铁飓重洋起，鳌掷山倾龙折尾。彼鱼仅足井鲋比，肉味不足腥刀匕。槎头缩项非吾事，崛强乃困泥沙里。白龙鱼服江湖上，贝阙鳞堂净如洗。犹奋鬐鳃当大敞，鲁阳操戈心未已。黎侯失国几时回，假途伐虢虞人猜。鲁酒薄，邯郸围，城门之火池鱼灾。君不见蟹能甲冑蜂有毒，烹鱼去乙鲠在腹。师贞受比比有畜，比之无首终当复。监河贷粟哀庄周，西海之水活汝供汝游，破额之鲤会化长黄虬。乾清坤夷龙战息，南方比翼北方比肩皆汝俦。比目鱼，归去休。"}