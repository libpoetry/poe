{"id":"798080","title":"潇湘逢故人慢  送王亦世归汉阳兼寄怀人","dynasty":"清","author":"陈维崧","text":"西风湘楚，正湘竹如啼，湘禽如舞。湘岸飞湘雨。更渌水微波，青山可数。几幅烟帆，采不尽、白蘋红杜。想此际，仙令归舻，一派江山今古。女娥祠，巴子国，看历历晴川，萋萋芳树。风外催津鼓。恰人在洞庭，秋盈橘浦。官舫瑶琴，总弹破、沙清月苦。倩楚塞、白雁同归，并寄阿戎此语。"}