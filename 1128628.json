{"id":"1128628","title":"江州重午二首","dynasty":"宋","author":"董嗣杲","text":"晴光绕砌看葵倾，独恨无文吊屈平。梅溽润衣身体倦，竹风入牖梦魂清。良辰美景须臾事，往古来今节序情。不信沧江传竞渡，彩旗画鼓闹西城。蒲节殊乡借楚誇，绕城社鼓不停挝。争歌神曲羞溪藻，遥送瘟船滚浪花。世上莫非儿戏事，江头无奈客思家。西湖今夜笙歌月，凉拥红莲灿落霞。"}