{"id":"832650","title":"绮寮怨 兵后海上遇歌者朱素云","dynasty":"清末民国初","author":"朱祖谋","text":"乱柳香风吹店，酒帘河外青。傍水陌、细语残鹃，春阴底、唤上旗亭。中年哀丝怨竹，潜催换、鬓雪和梦惊。甚候烽、起灭江关，无人睇、故国尘暗生。怅怅病辞茂陵。铜仙去后，劫灰怕问昆明。气挟幽并，旧人是、米嘉荣，江南落花风景，且诉与、十年情。伤怀步兵。浇愁但愿醉，无泪倾。"}