{"id":"1228671","title":"和罗昌逢蜡梅","dynasty":"元","author":"刘诜","text":"梅兄不见今几时，黄尘尽涴冰玉姿。却疑来从金仙国，已觉颜貌俱近之。水边林下恍如昨，都非都似惊相嬉。额黄万斛涂未了，頩怒半落宫檐枝。缥裾下压绀裾裼，缃袖醉枕红肤脂。天寒鹅儿冻凝酒，日明蜂户光分脾。暗香著人欲袭骨，妙意未必和靖知。小窗静昼胆瓶古，长廊微雪朱帘垂。一枝几案谁所置，便觉春意生睫眉。勿嫌吟诗苦不似，酒觞更倒黄金卮。"}