{"id":"811273","title":"联仙蘅观察和怀古诗韵次答","dynasty":"清","author":"丘逢甲","text":"义旗风捲海东头，浪迹来为汗漫游。亡宋地难存岛国，瞻韩人喜到潮州。论交文字三生业，凭吊江山万古愁。满眼狂澜嗟已倒，待公重障百川流。剩水残山夕照中，星幡无力御东风。麻姑去后桑栽海，箕子归来黍满宫。缩地有人工幻术，笺天何处效愚忠？与公欲话千秋恨，待剪衙斋烛泪红。"}