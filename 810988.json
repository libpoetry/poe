{"id":"810988","title":"和莆田江春霖侍御即次原韵三首","dynasty":"清","author":"王季珠","text":"熙朝旷典首徵贤，二百馀年命脉延。很有忠贞图报国，岂容佞幸势掀天。白华孝子怡怡尔，乌府先生凛凛然。时弊痛陈非不力，腹心手足两难全。渊明归隐义熙年，堪笑文官尽爱钱。明主胸襟宏翕受，大臣眼界澈中边。乞身贺监宸衷谅，养志曾参母氏怜。漫恨绨袍人莫赠，高堂抚慰胜装棉。祖饯都门车骑进，新诗络绎递蛮笺。执鞭父老迎南越，珥笔寅僚眷北燕。权贵当初寒破胆，国民此后孰承肩。起官还待颁优诏，风骨棱棱已遍传。"}