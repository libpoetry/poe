{"id":"683815","title":"徐客部元春奉使还朝四绝句","dynasty":"明","author":"王世贞","text":"锦里春深节暂停，东风吹送上江舲。不知汉省郎官宿，分得荀家第几星。还从建礼别分台，知尔应多专对才。属国倘逢西极马，可应仍为太师来。凤毛池上独翩翩，知是虞廷老凤传。任使罢巢阿阁后，还鸣圣瑞一千年。青袍柳色竞争春，夹路珠帘看眼新。共道德门无限好，徐郎天上石麒麟。"}