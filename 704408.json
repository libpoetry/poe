{"id":"704408","title":"秋雨集清泉精舍以唐人雨中山果落灯下草虫鸣为韵","dynasty":"明","author":"黎民表","text":"明月隐青厓，高楼旷延伫。黄叶忽翻飞，前山夜来雨。松下坐来久，起行山月中。凉风吹衣带，挂罥青桂丛。老去耽冥寂，秋来常闭关。还因送客远，夜出虎溪山。石田已收秣，野萝垂结果。盘餐虽无鱼，留客中夜坐。芳树日凋零，为怨秋风薄。唯有山中人，无心任开落。结曲花源路，柴门复几层。酒醒游客散，松杪出残灯。载酒涉花林，周游古城下。暂尔惜尘劳，明朝复驱马。楼北控青山，是昔呼鸾道。金舆终不来，罗衣散秋草。绝塞闻征雁，疏篱隐候虫。故园添白发，今夕又秋风。举火照山影，山禽不住鸣。幽人思千里，兹夕梦难成。"}