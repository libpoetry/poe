{"id":"760048","title":"题兰史罗浮纪游图","dynasty":"清","author":"丘逢甲","text":"我阅世界大地图，罗浮一点乃在南岭之南隅。神禹伯益导焚所未到，发见乃始汉家使者中大夫。二千馀年在世界，为山主者仙之儒。洞天福地收不尽，许容黄面瞿昙徒。霸者之宫贼巢穴，仙山时亦遭点污。游人迁客更多事，往往镌刻伤山肤。沉迷诗酒发幻想，或突神女搪仙姑。梅花无言翠羽笑，梦中彼美颜何姝？天公应悔蓬莱割左股，隳落欲界非仙都。迩来仙人所治地益窄，堑山跨海来群胡。各思圈地逞势力，此邦多宝尤觊觎。此时傥有豪杰出，岂能揖让无征诛！此时若作厌世想，纵成仙去胡为乎？潘生昔游半球万里路，海山看尽呼归桴。中间锡兰岛上逢佛睡，一任释种为人奴。佛犹如此仙可想，但有沉醉醪何酥。仙人醉生佛梦死，世间学者宁非愚。留名山石石且枯，岂有丹青能不逾？人生若作千秋万岁想，固应自立昂藏躯。黄河、扬子、珠江判流域，文明之运方南趋。天道由来后起胜，以中證外原非诬。但须世界有豪杰，太极虽倒人能扶。南界之山走百粤，如罗浮者雄非粗。奇峰四百瀑九百，慎勿但作诗人娱。上有神桂下有湖，洞中仙蝶不可呼。题君此图正风雨，想见罗浮离合云模糊。"}