{"id":"651135","title":"醉吟楼歌为刘佥宪父赋","dynasty":"明","author":"薛瑄","text":"醉吟之楼高且雄，谁其作之醉吟翁。翁心豁落真宰同，作楼直欲凌苍空。危梯缥缈叠撑拄，层轩洞达相开通。白云片片宿梁栋，青山隐隐当帘栊。长夏绝超爽，灵风洒清响。秋蟾散影九万里，晓雪悬光一千丈。四时风景佳，翁来日登赏。赏心苦未足，呼酒涤尘想。一觞一咏自风流，兴酣万物良悠悠。傲睨五岳众山小，吞吐七泽三江秋。有时醉倚阑干望八极，便欲排风御气仍丹丘。却思李杜文章伯，只今已作神游客。举杯且复一招之，招之共饮楼头月。月光入口清心魂，唾珠洒作澄江雪。澄江雪，何茫茫，瑶翻玉涌蛟龙翔。是时翁与二子相颉颃，搜括百怪神鬼藏。陶镕万象造化忙。乃知醉吟楼，不让采石江边亭，浣花溪上庄。"}