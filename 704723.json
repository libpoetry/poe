{"id":"704723","title":"秋日王屋道中五首","dynasty":"明","author":"薛瑄","text":"崎岖连日太行中，王屋名存县已空。济水难寻潜地脉，天坛遥见出云峰。黄花夹道开清露，红树漫山醉晚风。处处登高重回首，客怀秋思浩无穷。路转山回处处迷，不登绝顶即寻溪。寒泉彻底清人目，乱石盘空割马蹄。绕径黄花犹戏蝶，隔村红树乍闻鸡。无端客思匆匆甚，好景其如每倦题。地辟天开有此山，经行祗觉碍人寰。久知元气包空外，细看长松走石间。有水游鱼还上下，无名啼鸟尚间关。高秋不尽登临兴，客况何由一日閒。尽日区区历险艰，山光时为破愁颜。一川霜叶翻红袖，几簇烟岚绾翠鬟。佩玉声清秋涧急，旌幢影落暮云寒。时登绝顶看天地，元气氤氲杳霭宽。寥落山家处处稀，寻幽陟巘马行迟。满溪红叶沉秋水，半岭霜棉吐夕晖。雨霁石田收稼了，烟深松径负薪归。诗成只恐山灵笑，千仞峰头一振衣。"}