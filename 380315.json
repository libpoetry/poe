{"id":"380315","title":"瑶华·题陆蘋乡“传画楼图”","dynasty":"清代","author":"赵芬","text":"玉钗展处。小拓红窗，正满庭花雨。金题拂拭，还只怕、污了茗边寒具。楼心惯读，尽消受、一炉香炷。爱墨痕、烘遍生绡，也合碧纱珍护。几番丹席摩挲，抵百万籯金，家计传与。芝泥淡沁，看押角、小印模糊留取。奇书笋枣，和此帄、凿槛同贮。漫愁它、妙缋通神，化作彩云飞去。"}