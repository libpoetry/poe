{"id":"691814","title":"赠王舍人升二首","dynasty":"明","author":"李梦阳","text":"迅风激高云，朝日照嘉林。良友忽远适，恻怆摧我心。川原望靡极，江路浩且深。殊域寡亲戚，孤子故难任。荼蓼积愈苦，泪下不可禁。揽泪瞻林木，韡韡敷华叶。层闉带广陌，事焉暮相接。骈裾侈高会，谁念独守妾。岂不思方舟，川广不可涉。葑菲遗下体，举世重红颊。劝子且宁志，为恩孰周浃。"}