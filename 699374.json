{"id":"699374","title":"三弟回志喜","dynasty":"明","author":"袁宏道","text":"送汝才三月，那知西复东。客中何地返，橐里几时空。世事穷来见，文章病后工。浮湘而涉海，司马之遗风。突兀英雄气，飘零病苦身。黄金憎赋客，青眼谢时人。按剑投珠恨，呼牛应马真。无钱觅知己，到底白头新。万里将孤舫，长江与太湖。山川几尽越，文字耻为吴。见我故人否，识君高义无。士安交不薄，珍重序三都。东去人人叩，西来事事疑。苦心真学者，出世好男儿。消息蕲州得，机缘老宿知。何人皮相士，道尔定狂痴。"}