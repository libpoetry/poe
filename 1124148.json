{"id":"1124148","title":"寄在伯三首后一首并示逸","dynasty":"宋","author":"赵蕃","text":"出门欲寻岩，闻君已行舟。川远不可涉，伫立空夷犹。雨风既冥冥，离思复幽幽。人生苟无别，安能成白头。君行日已远，我思日益长。何物可谕此，山高水茫茫。人生要有别，男儿志四方。奈此老多感，况于朋友良。儿行欣得师，爷往愁欠友。去爷勿惘然，得师知慰否。有时频执经，无事莫多酒。无谓数月程，秋风在回首。"}