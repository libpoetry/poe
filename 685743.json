{"id":"685743","title":"题金尚书所藏画四首 石榴山鹊","dynasty":"明","author":"邓林","text":"黄雀风长雨洗枝，花残莺老已多时。红榴满树鸣山鸟，别是园林一段奇。红日三竿照海棠，睡痕犹浸露华香。弄晴鸠妇来何处，唤醒酣春梦一场。华粉春衣染淡黄，看花因到午桥庄。娥眉不为东风画，蝶使风媒莫浪狂。红紫酣春醉复醒，洗妆谁把玉壶倾。寒泉可是能言鸟，为向东风说此情。"}