{"id":"637136","title":"悲井澳","dynasty":"明","author":"黄瑜","text":"白雁过，江南破，更无一寸土可坐。自闽入广随波流，胡尘暗天天亦愁，黄芦霾岸风飕飕。上有深井山，下有仙女澳，渔舟不往御舟到。风吹御舟力排奡，嗟嗟悲哉谁与告。谁与告兮悲复悲，逢崖则止会有时，星星之火奚威为。君不见，青苗行时不敢语，大事已逐黄龙去。又不见，金牌出时不可回，杀气先随白雁来。舒王生，鄂王死，宋家刑赏乃如此。嗟嗟井澳徒悲尔。"}