{"id":"808062","title":"齐天乐 三弟寄椒珠并蜀笺数种赋此二阕示之 其二","dynasty":"清","author":"杨芳灿","text":"文鳞六六巴江到，蛮笺百番相赠。海藻输华，溪藤让滑，幅幅琉璃光瑩。粉痕红凝。更染透桃花，十分妍靓。韵事流传，锦官城外薛涛井。宫中晓寒曾赋，衍波题未了，仙梦催醒。冶习销磨，香词零落，不似当年吟兴。旧游追省。把袍袄留题，遍钞还剩。待仿银钩，拨灯销夜永。"}