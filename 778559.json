{"id":"778559","title":"满江红  赠赵千门谪官武陵二首 其一","dynasty":"清","author":"宋琬","text":"竹马鸠居，游嬉日、追随里巷。九万里、风搏羊角，相期同上。作赋无过潘岳敏，论年颇愧袁丝长。记蜃楼、影里望蓬莱，心何壮。八叉手，谁能两。三舍退，予非让。惜蛾眉嫁晚，仙宫蕊榜。一柱观头堪拄笏，匡庐飞瀑三千丈。羡滕王、高阁醉凭栏，王恭氅。"}