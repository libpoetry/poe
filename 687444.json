{"id":"687444","title":"再叠前韵一赠少湖宗伯一述鄙怀","dynasty":"明","author":"孙承恩","text":"座有南州合让贤，独惭犬马酌予先。即承高论霏琼屑，共爱春风拂绣筵。官里偶同休暇日，老怀欣遇中兴年。留连雅会寒宵永，断送清愁月色前。送酒传歌莫厌频，喜同清夜故乡亲。乾坤逆旅谁非客，岁月驰驱不待人。海水有期归大壑，荷衣无处避浮尘。一廛愿买青山住，剩有君王旧赐银。"}