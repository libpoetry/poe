{"id":"685281","title":"奉和谢氏三亭之韵 望海亭","dynasty":"明","author":"王鏊","text":"方岩缺处著幽亭，岌嶪多应负巨灵。弱水蓬莱真可到，天台雁宕亦分停。鲎为帆起当窗见，潮作风来吹酒醒。我欲更从高处望，齐州九点雾中青。亭上悠然坐见山，东西回合隐如环。悬崖有路神先往，丛桂无言手自攀。理到静中应自得，事于身外不相关。金堂玉室分明在，何事高人去不还。池边小立驻幽芳，异品真疑是乐浪。沙鸟自鸣还自歇，野人相见旋相忘。撷来浅濑和云煮，归去倾筐带月湘。欲献吾皇还自愧，蓼花蘋叶委秋霜。"}