{"id":"173352","title":"石涧·帝令银汉推馀泽","dynasty":"宋代","author":"王洋","text":"帝令银汉推馀泽，不与人间较刀尺。剪绡为练课天孙，溅溜成文照东壁。我疑蒲城鬼神入，脚踏飞车翻霹雳。怒当十倍缚王离，瓦震三军开许历。仙翁题诗诗有史，画史纷纷俱屈膝。至今盛事随山中，往往摩挲到金石。归来满口说江湖，不学平生论感激。乃知卷舒在虚怀，谁道今人不如昔。有时坐我天姥下，但觉清风生羽翼。长令净洗五兵闲，回看万事皆尘迹。"}