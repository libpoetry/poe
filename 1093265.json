{"id":"1093265","title":"斯远作冷语甚佳以其富贵神仙中致非畸人山泽所宜戏次韵柬之","dynasty":"宋","author":"韩淲","text":"飞流作枕山作屏，采薇散发神气宁。岩扉无人昼长扃，几回午梦惊独醒。水边石上草自馨，岚光近散远以凝。长飙撼树时静听，洒然尘销天籁清。幽禽刷羽飞来轻，泉源舞荇声泠泠。殷雷收暑甘雨零，碧落乍空鹳且鸣。闲身无用心太平，试琢新语朱弦声。世俗所为吾不应，因君诗来如饮冰。"}