{"id":"518091","title":"考满舟经十八滩因分各滩名赋诗 其二 古镜滩","dynasty":"明","author":"唐文凤","text":"一滩复一滩，如何名古镜。岂非水澄清，寒碧净而瑩。鉴此鬓眉真，烛此形容正。质柔阴气凝，性静金精孕。不铸首山铜，不浮泗滨磬。匣空游尘昏，月冷妖蟆屏。轻帆那可张，每畏风力劲。雨波春更狂，冰澌寒未凝。绠耎宜牵长，石很敢斗硬。呼酒酹江神，荐芳致予敬。衰年存节操，全彼天赋命。花县复归来，更勤恤民政。"}