{"id":"577911","title":"挽李教授孟昭","dynasty":"明","author":"邓林","text":"北风鸣空枝，九秋聿云暮。鸿雁呼其群，蟋蟀入我户。感时念良友，邂逅惊相遇。容颜欲衰朽，情怀喜如故。彝言慰契阔，亹亹露情素。垆头酒屡赊，霜后菊犹吐。欢乐曾未涯，飘零等朝露。旅魂招不来，归衬即长路。长路浩漫漫，家山杳何处。执绋一长号，老泪倾如澍。伊昔少壮年，读书有名誉。丘园起遗逸，云汉进高步。出入金马门，校雠玉堂署。富贵本无心，功名何由累。功成荷一毡，振铎东西去。归来拟身乞，再适烟萝趣。彼苍不憖遗，膏肓潜二竖。人生天地间，百岁犹旅寓。死也反其真，浮名非所慕。不见古今人，累累北邙墓。谁能持此身，永同金石固。"}