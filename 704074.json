{"id":"704074","title":"分少陵诗句寿渔乐先生七十 人字","dynasty":"明","author":"韩雍","text":"练川有达士，德谊重搢绅。轩冕非所图，以渔乐天真。五湖浩烟波，扁舟一丝纶。子陵富春山，吕望渭水滨。遗风邈百世，于今睹斯人。昭代访遗贤，会见迎蒲轮。春秋倏云迈，林泉寄馀生。有子经济才，宪府蜚英声。推封拜嘉宠，龙章下承明。乌纱豸锦袍，白日昭光荣。人生有斯乐，况值时治平。仰天一大笑，举杯劝长庚。贾艺不欲售，甘心事休逸。老陪香山九，贤如竹林七。一朝天恩下，光辉照蓬荜。脱却逍遥巾，从容佩簪绂。芝兰间玉树，跄跄绕前膝。举觞祝亲寿，愿与南山匹。桑榆景弥好，福祉自天锡。偕老复寿康，安居享禄食。练川乔木家，屈指百无十。新秋时雨霁，华堂荐绅集。金樽注流霞，饮如长鲸吸。酒阑月初上，光芒照南极。平生厌尘俗，雅志素希古。优游林泉下，甘与麋鹿伍。寿考跻七旬，禄养享三釜。佳辰集良宾，肆筵设樽俎。翩翩青鸟来，蟠桃送王母。弃核齐昆崙，遐龄岂胜数。新秋绂麟期，清风自天来。烹龙且炰凤，华堂寿筵开。有客海上至，自云出蓬莱。喜君寿且康，为献流霞杯。主人心孔欢，须臾玉山推。遥遥故乡心，何当一追陪。宿云净遥空，瑞彩腾少微。亦有南极星，中宵烂光辉。哲人初度晨，眉寿世所稀。朝阳丹凤雏，翙翙翱翔归。高堂敞华筵，珍羞击鲜肥。岁岁祝长生，孝子心无违。"}