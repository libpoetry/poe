{"id":"1114044","title":"过罗畴老故居有感二首","dynasty":"宋","author":"李纲","text":"凤去梁摧忽十年，空馀文翰世间传。池台春色仍依旧，几杖遗音犹隐然。把酒屡陪高阁醉，挥毫几和白云篇。追寻旧事如畴昔，泪湿幽花曲槛前。一别那知生死分，乱离重到德公门。雷张莲社旧同约，询惠沧洲徒有言。江海凄凉人已远，园林萧瑟剑空存。我来痛恨匆匆去，宿草无因奠一樽。"}