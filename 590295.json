{"id":"590295","title":"水东舟中漫兴","dynasty":"明","author":"张天赋","text":"水路多滩石，世路多荆棘。何如走入竹山窝，白云堆里藏踪迹。天子不知名，世人不相识。尽其在我，尽其在天，不开口问荣枯消息。冷眼看人忙，奔走尘途役役。富贵者忻忻，贫贱者戚戚。贪高望远，不知纪极。我也得一时度一时，有今日做今日。富贵以周公为仪刑，贫贱以颜子为矜式。祇要成就一个道理，更何计较身外损益。看尽了柳绿花红，游遍了山青水碧。含笑百年归去也，有问叶冈子何如人，散散诞诞的秀才，痴痴呆呆的隐逸。"}