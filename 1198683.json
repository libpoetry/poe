{"id":"1198683","title":"晋鼓吹曲二十二首 其二十一 伯益","dynasty":"魏晋","author":"傅玄","text":"伯益佐舜禹，职掌山与川。德侔十六相，思心入无间。智理周万物，下知众鸟言。黄誉应清化，翔集何翩翩。和鸣栖庭树，徘徊云日间。夏桀为无道，密网施山河。酷祝振纤网，当奈黄雀何。殷汤崇天德，去其三面罗。逍遥群飞来，鸣声乃复和。朱誉作南宿，凤皇经羽群。赤乌衔书至，天命瑞周文。神誉今来游，为我受命君。嘉祥致天和，膏泽隆青云。兰风发芳气，阖世同其芬。"}