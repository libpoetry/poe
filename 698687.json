{"id":"698687","title":"木兰花令 嘉靖戊戌，京郎东堂新成，与费邸民悦、吴郎以容、唐田、时臣二弟夜酌","dynasty":"明","author":"夏言","text":"东堂四月萧萧雨。熟尽黄梅金满树。长安今夕酒阑时，故国他年梦回处。骨肉一家相对语。试把前修屈指数。事业还须努力成，光阴莫遣虚抛去。闭门那管风和雨。无奈黄鹂啼碧树。一场春梦竟难明，千里家山更何处。怀抱无端谁可语。闲拈世事从头数。愁如急浪滚将来，身似弱云飞不去。花落知经夜来雨。晓起清阴生绿树。风和门外马嘶时，日暖楼前沽酒处。紫燕双双梁畔语。似把流年向人数。羞将勋业对青铜，闲看浮云自来去。"}