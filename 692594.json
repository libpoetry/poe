{"id":"692594","title":"赐观击毬射柳","dynasty":"明","author":"杨荣","text":"禁苑薰风颢气清，天闲龙马玉蹄轻。花边远近星毬落，柳外参差綵仗横。演武正期防逸乐，诘兵端欲保升平。微臣侍从惭无补，愿效赓歌颂圣明。云移仙仗簇龙旗，正是京华五月时。驻跸近依丹凤阙，弯弓遥剪绿杨枝。万年仰祝齐天寿，百步欣看中的奇。神武圣文超往古，微臣何幸际昌期。"}