{"id":"1252281","title":"示小儿阿真牡丹二首荼蘼春暮各一首","dynasty":"元末明初","author":"叶颙","text":"绛色罗裳绿色襦，沈香亭北理腰肢。含风笑日娇无力，恰似杨妃睡起时。浅红深紫间轻黄，天下无花敢比芳。素与东君同富贵，肯随凡品擅称王。一点檀心气味长，向人无语舞霓裳。千红万紫消磨尽，犹有风吹不断香。老红新绿驻烟波，无奈青皇促驾何。又是一年春事了，杜鹃声里夕阳多。"}