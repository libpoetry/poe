{"id":"1116808","title":"丙子重九二首","dynasty":"宋","author":"苏轼","text":"三年瘴海上，越峤真我家。登山作重九，蛮菊秋未花。惟有黄茅浪，堆垄生坳窊。蜑酒蘖众毒，酸甜如梨楂。何以侑一樽，怜翁馈蛙蛇。亦复强取醉，欢谣杂悲嗟。今年吁恶岁，僵仆如乱麻。此会我虽健，狂风卷朝霞。使我如霜月，孤光挂天涯。西湖不欲往，暮树号寒鸦。穷途不择友，过眼如乱云。馀子谁复数，坐阅两使君。共饮去年堂，俯看秋水纹。此水与此人，相追两沄沄。老去各休息，造化嗟长勤。佳哉此令节，不惜与子分。何以娱我客，游鱼在清濆。水师三百指，铁网欲掩群。获多虽一快，买放尤可欣。此乐真不朽，明年我归耘。"}