{"id":"208581","title":"大雪·汉时长安雪一丈","dynasty":"宋代","author":"朱翌","text":"汉时长安雪一丈，少陵有诗不吾诳。今年广陵雪一尺，忍寒长作缩龟状。从来穷巷说多泥，自是泥深劳拄杖。闭门不出动经旬，出门无路将可向。故人乃遗咫尺书，远祝长须问无恙。湿薪如桂米如珠，有突不黔旦逾望。但携古鼎烧黄连，香穗流珠凝碧帐。崷崒窗间石数峰，气凌太华嵩衡上。黄杨冬青压余滋，碧幢羽盖排仙伏。蒿庐赖有此清绝，兴来可用山阴访。飞鸿似带燕山书，重冰怕结黄河浪。玄冥得意愈自娇，岁律回春未全壮。吾君曲轸天下寒，语到三军真挟纩。自怜难备绝域使，规模但可山中相。起来举手祝羲车，何日篦开眼障。"}