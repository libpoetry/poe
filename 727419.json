{"id":"727419","title":"西墅草堂歌","dynasty":"清","author":"吴敬梓","text":"先人结庐深山中，布衣蔬食一亩宫。青山层叠列画障，绿树槎枒映帘栊。门迎流水蓼花湾，牧唱樵歌竞往还。琴樽无恙尘嚣静，指点深林莫霭间。有明末运干戈里，黄巾赤眉纷如蚁。淮南十家九家空，眼看城郭生荆杞。先人仓皇走避兵，茅屋倾攲茂草生。汗莱满目牛羊下，野水争流禽鸟鸣。五十年来成幻梦，斜阳废墅少人行。吾先君子长太息，欲将旧宅重经营。手持钱帛告田父，昔吾先人此环堵。多年侵夺勿复言，梁燕飞来知故主。茅茨重剪土重筑，酾酒诸昆共挥麈。竹苞松茂好相期，莫忘先人庆宁宇。袛今摇落又西风，一带枫林绕屋红。明月空传天子诏，岁时瞻仰付村翁。"}