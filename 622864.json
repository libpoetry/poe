{"id":"622864","title":"立秋前三日繇乐民之高凉","dynasty":"明","author":"郭之奇","text":"出门投袂更何之，后乐先忧此一时。天涯频岁惊心骨，海角三秋接梦思。西风昨夜扫胡穴，万里秋光净水湄。捷书夜报同清昼，满目高雷出汉旗。闻鸡击楫当年子，祖鞭无数并驱驰。弹冠结绶何累若，岭外孤臣嘿叹咨。沾巾呜咽翻倒极，忧喜同心日共持。朝辞云木环千径，暮倚凉烟抱一枝。兰皋有意浮幽壑，草色无端动野吹。吾令羲和时弭节，上求下索敢云疲。榛苓杳霭知何处，伊人宛在微堪觑。岂俟葭苍问一方，始从露白淘千虑。"}