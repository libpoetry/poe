{"id":"712380","title":"吴又札七十七举子诗以贺之","dynasty":"明末清初","author":"陈恭尹","text":"周武九十三，诸子皆象勺。尚父八十馀，有女登椒阁。家国属当兴，瑞气因回薄。老蚌毓明珠，枯丛秀花萼。君德厚且长，琴书久无托。同人咸注望，熊梦果不错。于兹近八旬，得震才一索。揆之昔圣贤，兴符自今作。足为寿考徵，岂独生儿乐。不见群飞雏，出自千年鹤。"}