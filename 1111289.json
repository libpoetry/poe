{"id":"1111289","title":"忆旧游","dynasty":"宋","author":"许必胜","text":"欢游成逝波，盛华落残照。每忆清池游，幽魂夜相吊。与君携手时，云林正清妙。天空露光动，襟衫见高调。及来愁病侵，瘦骨冰棱峭。君如镜中花，独向春光笑。荒村酒味薄，沉忧何时疗。日色不入梦，高星冻青耀。空枝吟霜风，永夜兴悲啸。嵯峨金张第，忽成野田烧。安得明月中，长见君年少。孤桐饱秋风，响作霜天鸿。手翻九嶷色，下堕潇湘中。谁言一寸路，不成西与东。谁言少年时，不成衰老翁。欲使胶漆意，通君山水衷。尝恐金石奏，复为郑卫工。所悲百年内，徒然羡华嵩。华嵩有终极，愁泪终难穷。愁泪一入地，春风无碧丛。"}