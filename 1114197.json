{"id":"1114197","title":"重阳日醉中戏集子美句遣兴","dynasty":"宋","author":"李纲","text":"青山落日江湖白，飘零已是沧浪客。老去悲秋强自宽，青蕊重阳不堪摘。东流江水西飞燕，传语风光共流转。急觞为缓忧心捣，休语艰难尚酣战。圣朝尚飞战斗尘，何用浮名绊此身。时复看云泪横臆，晚来幽独恐伤神。篱边老却陶潜菊，开花无数黄金钱。且看欲尽花经眼，饮如长鲸吸百川。只今漂泊干戈际，方外酒徒稀醉眠。腐儒衰晚谬通籍，杜曲幸有桑麻田。故畦遗穗已荡尽，中原君臣豺虎边。安得务农息战斗，武陵欲问桃花源。"}