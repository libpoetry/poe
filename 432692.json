{"id":"432692","title":"己卯除夕值庚辰立春后三日北碚晓发四之二","dynasty":"近现代","author":"林庚白","text":"无星空际见微明，悄听邻鸡断续鸣。远树苍苍山似釜，青天浩浩夜如晴。林园岂识行吟意，笳吹能为变徵声。露坐寒深浑不觉，东方迟我作长庚。破晓来乘顺水船，携婴挈妇意翛然。含烟杂树多炊意，如瓦群田出屋巅。建子新年方作始，立春除夕又争先。郊居亦有西风污，岂恋豪华逐市廛。"}