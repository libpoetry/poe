{"id":"318107","title":"金缕曲·读史","dynasty":"清代","author":"张夏","text":"强弱无常势。是何人、发皇三户，催枯二世。世将威名归羽父，破釜沉船意气。过钜鹿、咸阳危矣。掘冢烧宫拚太莽，为先王、报雪春秋义。恁年少，惊天地。渡江到此三年耳。笑当年、四君五国，扣关而已。置酒鸿门双剑舞，还保鲁兄沛弟。号霸主、彭城真帝。垓下天亡非战罪，剩美人、骏马英雄泪。破成败，史还纪。"}