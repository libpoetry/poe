{"id":"1115577","title":"走笔和张功父玉照堂十绝句","dynasty":"宋","author":"杨万里","text":"健青新走一梢长，外日东风引得狂。定自今番春色里，新枝别样占年光。年年春信遣人疑，赚出诗人枉觅诗。著意探梅偏不发，月斜偶见一横枝。騃女痴儿总爱梅，道人衲子亦争栽。何如雪后琼瑶迹，印记诗人独自来。梅诗脱口已流传，要趁梅前更雪前。唤醒诚斋山里梦，落英如雪枕砖眠。红红紫紫尽纭纭，韵处终输庾岭君。未说玉花冰雪骨，新阴先绿半春云。常年十月未花开，雪片今年九月回。便有早梅随早雪，一枝笑看万花摧。今岁略无霜报寒，忽然一夜雪漫漫。雪花要作梅花地，十月早梅和雪看。老见千花眼便昏，忆梅长为赋招魂。只今身住西湖上，不羡淮南岭上村。玉照堂中瀹早茶，下临溪水织纹纱。十诗小试春风手，催发溪梅两岸花。老懒狂吟不要工，爱君七字晋唐风。更烦传语梅花道，火急齐开小至中。"}