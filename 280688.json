{"id":"280688","title":"倾杯乐·黄雀","dynasty":"清代","author":"李符","text":"刺袜无巢。披绵有信，啁啾惯隐秋荻。摆丫乍熟，乱跃瘦影，早啄残红粒。江枫未落张罗遍，怕碎霜消息。脂瓶比滑，更染取、似酒鹅儿颜色。米汁调蒸候火，蔗胎微糁，下箸疑无骨。记屐响柴门，烹鲜约社，有山翁溪客。摘橘梯边，采菱缸外，为尔移吟席。结蓬荜。惟愿住、蒋村南北。"}