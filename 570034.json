{"id":"570034","title":"避暑园居得长律二十句","dynasty":"明","author":"王世贞","text":"今年毒热异常年，似为吾园稍见蠲。谢客琴樽宽约束，亲人鱼鸟恣留连。已多苔色侵衣上，时有松声到枕边。凿就双溪长贮月，迭成三岛别藏天。莺花得所朝偏丽，虾菜趋时晚更鲜。中散酒鎗盛沆瀣，右军书笔走云烟。弦中白雪非江左，箧里青山是辋川。大雅诗歌篇十九，古文金石卷三千。乍谈飒尔凉飙至，小坐翛然大火捐。见说长安饶炙手，可容分借北窗眠。"}