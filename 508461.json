{"id":"508461","title":"中村别业和草庐先生韵为临淮尹彭光赋","dynasty":"明","author":"倪谦","text":"忆昔中村居，名流盛诗赋。百年何所馀，合抱当时树。良畴尽膏腴，丰年咏多稌。况负邑城南，相违一舍许。桑麻遂敷荣，牛羊乐孳乳。累累近古坟，宰木烟云昏。日落双钟畔，惟应狐兔蹲。欲持一杯酒，往慰千载魂。承家有贤令，馀庆知长存。尚期守兹业，绵绵在儿孙。"}