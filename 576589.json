{"id":"576589","title":"冬至咏雪","dynasty":"明","author":"黎贞","text":"朔风吹雪如云堆，飘飘飞绕从天来。妆成世界似银海，举目万里无纤埃。我家在南粤，穷冬不见雪。离明淑气地所钟，万类欣欣总和悦。去年辞家来帝京，扁舟暂泊浔阳城。匡庐插天几千仞，琼楼玉宇浑蓬瀛。万树梅花同一色，但闻清香不复识。蹇驴细步上云屏，照眼寒光灿岩隙。五老峰头望故乡，南云漠漠江天长。悲歌慷慨下山去，雪风凛凛吹征裳。今年东征赴辽海，驿路奔驰将半载。漫天复见雪花飞，人事亦随天意改。严威砭骨寒入神，车摧牛死何纷纷。朔方幽都成肃杀，争似南国长如春。呜呼南国亲舍天万里，早晚乘风赋归去。不用雪霜寒逼人，四时长在春风里。"}