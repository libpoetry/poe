{"id":"697272","title":"过天津访万中丞伯修四首","dynasty":"明","author":"胡应麟","text":"建牙吹角下蓬莱，飞檄千章尽手裁。晋代诗书元帅业，周家文武上公材。还摇大纛天骄遁，曾系长缨日逐来。漫道平阳曾第一，无双筹策照云台。翩翩白马气淩虚，老将渔阳尽不如。出塞盛传破敌策，筹边频上护羌书。千樯跨海长驱鳄，万弩乘潮各射鱼。落落元规豪兴在，南楼明月半长裾。威名十载镇祁连，又见登坛仗钺年。列校总驱横海节，偏师遥下伏波船。风行蜃鳄扶桑外，观筑鲸鲵细柳前。屈指铙歌飞捷夜，抽毫何客代如椽。玉帐梅花照叵罗，南楼吹笛夜如何。中丞节钺行三辅，大将楼船出九河。赤日桑乾穷兕虎，青天蒲类息蛟鼍。燕然片碣题铭处，万丈穷崖绝顶磨。"}