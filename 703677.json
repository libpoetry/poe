{"id":"703677","title":"并头兰寄和阿字澹归二首","dynasty":"明","author":"释函是","text":"同心只许二人知，泄漏春光却怨谁。千里远持华萼信，一峰斜掩日长时。放先已笑青莲拙，裕后潜教嫩桂移。林下独宜深对月，灵根翻茂莫相亏。两朵幽香一蒂开，逢人休更说从来。风前泣露楚人思，月下听猿王者猜。独秀何妨同众草，争荣时亦破荒苔。孤芳尽日寒林里，肯向瑶琴叹活埋。"}