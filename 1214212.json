{"id":"1214212","title":"子昂学士为余作此山二字并作诗见畀其诗云青青云外山炯炯松下石顾此山中人风神照松色又云爽气在襟袖清风拂丝桐悠悠适天趣宴坐心融融书此以谢","dynasty":"元","author":"周权","text":"一丘合老渔樵席，诗声误落燕台侧。夤缘得见玉堂人，面带九霄风露色。夜光烂烂明月章，惠然堕我云山旁。临风讽咏松色句，草木往往回春光。松根老屋此山字，娟娟宝墨浮寒翠。行人屋外屡徘徊，日落山空有虹气。晨窗梦觉秋意清，三盥菊露呼陶泓。开襟感激浩难写，万古不尽山青青。"}