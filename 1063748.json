{"id":"1063748","title":"谢李商老伯仲见过","dynasty":"宋","author":"释德洪","text":"破屋如马厩，楚囚亦王尼。名士连璧来，下马气吐霓。论高玉屑锯，意妙鸡骇犀。君看八尺姿，一尾抹万蹄。弟昆清净妍，俱当籍金闺。胡为披白帢，作队趋尘泥。漏风驼止卧，跨海鹘方栖。何时对陛下，道与稷卨齐。功成归脩水，春风雨一犁。嗟余世不要，所至值涧溪。愿从诸郎游，日涉长灌畦。"}