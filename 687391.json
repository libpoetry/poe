{"id":"687391","title":"和放棹即景兼述怀三首","dynasty":"明","author":"孙承恩","text":"落日扁舟远，微凉生葛袍。沙添新涨浅，帆倚夕阳高。世故看谁是，风期不易消。扣舷一长啸，秋色满江皋。宦业全无着，羁怀日更加。有书消白昼，无句咏青霞。雅调弦流水，悲歌剑拂花。茫茫沧海峤，回首未应赊。尘外黄金贱，尊中白发微。昔贤多遁世，老我巳忘机。明月如堪约，白云何日归。浮云应勘破，吾欲问渔矶。"}