{"id":"748776","title":"九日登临安东城楼望昆明抚时感事赋长短句","dynasty":"清","author":"孙清元","text":"菊酒不忍酌，步至东城闉。城头楼最高，上与天为邻。经始自洪武，及今五百春。借问檐前好风日，几见连屋累栋烧成薪。我昨初客沪水滨，乱余逢节欣饮醇。迩来又重九，胡乃四塞皆烽烟。行省不决战抚策，坐令边吏愁逡巡。巡方使者文绝伦，郡侯意气干青云。手长斧柯短，醉胆空轮囷。座中复有二三客，谈诗说剑俱清新，凭栏我独望慈亲。边云惨澹心氛氲，此楼虽高何足云。点窜欧阳诗，俯仰泪沾巾。昆池已不见，况乃城中人。"}