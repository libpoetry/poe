{"id":"1091546","title":"次韵奉答杨判官继甫","dynasty":"宋","author":"周孚","text":"向君官升今复滁，十年两地无此儒。喧啾蹇吃方一区，君自鹄白渠自乌。士安门人有挚虞，斯文灰冷今复苏。胸次与古真合符，鄙夫濩落世所无。逃禅政自萦瓠壶，岂有笔力凌三都。老伧人方笑玄谟，愧君清坐客歌呼。君才如鲁我则邾，气味莫间沂与洙。甲辰虽俱那得如，苍髯直干霜不枯。归来破屋从绳枢，飞腾付君吾敢谀。"}