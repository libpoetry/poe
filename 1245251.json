{"id":"1245251","title":"江皋图","dynasty":"元末明初","author":"李延兴","text":"江晚月未上，白烟满芳洲。雨止山气佳，衡扉在岩幽。浦迥沙漫漫，松深露浮浮。水田早稻熟，稍欣获有秋。旷爽来清风，朱夏炎歊收。野人乐江居，垂轮水西头。得鱼送邻家，酒好仍见留。童丱喜相随，浩歌送蜚鸥。古时放达人，傲睨轻王侯。焉能繫尘鞅，憧憧为身谋。我家汉水上，田园雅绸缪。谷苗含惠泽，井洫交新流。收穫赒族党，矢心良不媮。一自来京都，星霜倏十周。寄食仰俸粟，曷免生事忧。药物縻病身，旷望增夷犹。翩彼南飞鸿，肯寄音信否。"}