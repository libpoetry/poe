{"id":"1039050","title":"谢资政富公再以近诗见寄","dynasty":"宋","author":"韩琦","text":"惟公之所存，致后协二典。当入相天子，贤业遂大展。万类随坯陶，四时无盭舛。如保守一藩，疢甚斥和扁。遂令康济功，郁抑未恢显。寄怀吟咏间，唯以道自遣。公才如河源，浑浑日东演。洪涛奔巨海，万里纵倾卷。小哉西北流，孰可议深浅。公思如天匠，春物归裁剸。珍丛与奇葩，万态极婉娈。一一得天真，仿象困雕剪。河源无时穷，天匠非世辨。湖为每成编，遂以贶罢软。裸壤本无知，安足道文冕。俚耳固不通，乌用奏姑洗。我实知公心，爱我久益腆。诱我进学勤，要在纳诸善。我素荷公德，公教不敢践。讽诵复宗师，夙夜以自勉。"}