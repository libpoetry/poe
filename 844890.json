{"id":"844890","title":"苏州有作耆英会者感而赋之二首","dynasty":"清末民国初","author":"曹家达","text":"神京北望涕汍澜，金殿凄凉玉辇寒。已是王琨伤老寿，漫寻徐广问悲欢。怆心禾黍频年事，冷眼彭殇一例看。闻道诸君裒雅集，可容长乐叙弁端。转眼嗟予五十春，坐观时变独伤神。龙鱼鼠虎尊前泪，猿鹤虫沙劫外身。开府文章虚报国，仲宣书剑强依人。可怜犹当升平看，一样心肝迥不伦。"}