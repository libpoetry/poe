{"id":"844836","title":"为陆文若画梅四首","dynasty":"清末民国初","author":"曹家达","text":"耿耿清光眼底留，江潭延伫澹夷犹。数声风笛云横渚，一片禅心月在楼。霜霰凝脂出姑射，月参无恙是罗浮。此才准作和羹备，却抱酸心愿未酬。廓处寒多峻节持，山桥病马识君迟。上元灯火春常在，臣里容光梦岂知。肯伴晓云依北渚，几看暮雀上南枝。而今驿使疏慵甚，安得攀条寄所思。虚窗寒影夜萧萧，坐对银釭酒一瓢。才士新歌调绿绮，美人幽艳障红绡。霜华著蕊珠成泪，烟缕凝香玉有苗。占尽早春清淑气，纵无情思已魂销。君复还山山不孤，于今寥落剩荒涂。花中隐逸誇巢父，世外婵媛属女媭。除是照神开玉镜，可容濯魄向冰壶。会稽尚有唐家树，偃蹇如龙待补图。"}