{"id":"626213","title":"哭张崇男一百二十韵","dynasty":"明","author":"黎景义","text":"翩翩张氏子，磊落茂才姿。艳藻蜚邦国，端闲迈等夷。荆全齐秩秩，梓俯孺夔夔。手笔原无恙，风流复在兹。先民求卓荦，吾党赖葳甤。俟奏贤臣颂，饶题幼妇碑。雾深藏豹泽，云远畜鹏池。宅有株株柳，江生叶叶蓠。澄清能发奋，醉浊亦推移。邑序初飙举，乡闱屡奋驰。束修朋泽丽，既廪帝恩縻。凤览希千仞，鹩栖陋一枝。我亲君是弟，君敬我如师。结谊嘉良厚，成名惜独迟。虞球兼赵璧，夏鼎又商彝。总角童相识，芳邻近共嬉。躬耕方管乐，志学尚颜伊。用舍需吾信，居稽谢我欺。马形忘牝牡，龙气合雄雌。徵调高人和，玄摹后世知。祖生先一着，王勃后何居。古道争参乘，中原可建旗。赏文誇狗监，降意过牛医。讵割华歆席，恒潜董子帷。书心宗古帝，易理悟庖牺。左氏公羊谷，周官戴礼仪。葩传三百妙，寂辨五千卑。雪简忙中授，风襟快里披。登门宁厌峻，命驾勿言疲。蒋径筠遮槛，陶家菊傍篱。寒褰怀畚褐，霁捲钓璜丝。羽翼双壶箭，醇醪百屈卮。食毛忧警跸，同室念疮痍。盗贼频丛蘖，军戎几弈棋。升台占列宿，展卷按边陲。乱自辽东肇，兵连漠北弥。野腥怜次律，尘涴辟元规。燧报多蛇豕，营屯罕虎貔。金城图怯奏，铜柱绩慵施。下下劳心某，平平画计谁。拊膺三辅难，蒿目四郊危。剑伫楼兰伏，缨将冒顿羁。结庐惟抱膝，入社岂攒眉。席上徐挥麈，帘边竞解龟。鸟嘤盈樾荫，鱼乐动涟漪。临沼天光净，开窗月色宜。棹霜犹带兴，樽醑每诹奇。杂佩遗何靳，绨袍恋不衰。河流难组系，日舍匪戈麾。萃既寻生涣，平馀继以陂。絮飘随影去，萍泛逐波歧。馆隔仙城背，途分锦水湄。鸴林眸尽白，驹隙鬓徒缁。梦寐虽明甚，乡关实远而。安排瞻故态，准拟话遐思。夜永蝉笙冷，天遥雁字欹。浮沉聊付世，留落孰如台。学钝蒙兄友，家贫仰母慈。咏吟欢鄂韡，酬接习兰芝。藿食甘存淡，蓬居便觉绥。三迁成孟处，十上说秦时。紫绶咸刳眼，黄埃但相皮。髀生多病肉，颏长苦吟髭。虎观经殊汉，龙门策滞隋。炎凉凉箧扇，出处处囊锥。自叹云才短，人嘲曰数奇。浮名缘困得，怪事遇愁孳。有女殇而死，何人泪弗垂。怀中珠已碎，膝畔蕙俄萎。弃置寻常有，凄凉不可咨。目光昏羃历，肠曲断逶迤。若舍平生契，焉知此际痴。祥灾何剌戾，修短却参差。遘疾疏无问，闻凶乍尚疑。蘧然逢二竖，溘尔害三尸。未送穷仍在，难堪祸倏贻。长沙来鵩兆，大野感麟噫。树折樟楠质，星颓奎壁资。人间失国干，地下选文司。正似游山往，奚烦荷锸随。乘槎河淼逝，辟谷世长辞。谶验花开句，歌聆木坏词。华旌翻化旐，艺毂转成輀。白玉楼应就，丹砂药莫追。生年那满百，壮岁仅踰期。载次庚辰值，秋重丙戌罹。劬劳哀并绝，屺岵憾繁滋。门倚音除望，庭趋迹鲜蕲。雁行捐两季，鸾镜泣霜嫠。酳色惊分卺，埙声悼别篪。死生真是也，歌哭互于斯。太乙青藜灭，生徒绛帐隳。养终虚皓发，功乃欠彤墀。志郁知年菽，诚赍向日葵。物嗟身罔赎，天讶意胡为。蹻蹠俱延寿，渊骞反早亏。鹤龄空冉冉，马鬣歘累累。莫喻虫还鼠，畴论蚁与鸱。有文堪自祭，无草以相遗。事定杨风咽，归全薤露洟。名添今国乘，位与昔贤祠。买骨留燕价，招魂续楚悲。众皆碑溢口，余更血交颐。拂引前舆雅，绵陈渍酒私。滔滔漂诀鹢，渺渺祖归骊。北郭县缑彩，西州返牵脂。晓容偏惨淡，秋气助凄其。健笔凭谁洒，酣觥少汝持。骥蹄超上驷，雏羽育长离。叔向非无胤，孙坚幸有儿。宁馨差足慰，籍甚且深期。室作当能构，弓良必善箕。披肝情髣髴，在耳语淋漓。墨汁笺墙剩，毫挥牍笥窥。琴缄牙绝弄，笛响秀闻吹。宇宙孤康济，风尘阙切偲。韩公铭子厚，白叟吊微之。诵读曾同勖，经纶忆见推。素心怀宿草，斑管寄新诗。从此千秋业，徒教独力支。"}