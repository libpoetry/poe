{"id":"863022","title":"以校正字学还方智善作诗赠之","dynasty":"宋","author":"王洋","text":"惟古于文藏妙理，自然之音见微旨。唇舌齿喉母生子，清浊重轻毛发比。古者八岁方毁齿，小学师承方肄此。时及春秋循一轨，台舆亦知窥阃垒。齐人谋莒本秘诡，登楼密语不敢指。两唇含合不哆侈，见者能知岂徒尔。后人学疏忽源委，传会流俗兼下里。庚辰吴入记前史，郢永遂令齐亥豕。少知长老习步跬，红绿谁能辨朱紫。纵有是师无是士，闻者一笑或掩耳。我年六十老书几，仿佛声形多取似。目前趋过或但已，翻覆讨论徒累累。方侯大梁旧冠履，结发儒衣长槐市。发愤编摩贪寸晷，索摘真能穷骨髓。持以告人遭诋毁，方侯持心直如矢。尊吾所闻宁转徙，若不我从知已矣。我留龟溪同梵庋，膻莸偶幸亲兰芷。时论古意自鞭箠，不觉此心思奋起。乃知古学惟审是，晚乃纷纭听华绮。考永声律究终始，纵不有疑心固喜。要好谁云不传纸，革误锄疑云糠秕。欲障东流归海水，识路直须行不已，靖节琴中有宫徵。"}