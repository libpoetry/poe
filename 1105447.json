{"id":"1105447","title":"杨柳枝","dynasty":"宋","author":"方岳","text":"绿阴深护碧阑干，拂拂春愁不忍看。燕子未归花落尽，一帘香雪晚风寒。拗尽青青恨未消，春风一夜长新条。多情也似相欺得，爱惹钗头翡翠翘。晴日游丝乱入帘，夕阳更添酒家帘。粥香饧白清明近，斗挽柔条插画檐。小桥风定绿烟垂，几送行人此别离。蹀躞玉骢嘶草去，啼莺寂寞雨千丝。几日春寒怯上楼，楼头烟缕拂帘钩。相看瘦尽浑无奈，一种风流各自愁。"}