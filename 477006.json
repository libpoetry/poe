{"id":"477006","title":"奉送白岩相公扈跸凯旋三十韵","dynasty":"明","author":"蒋山卿","text":"帝室何多故，亲藩自取亡。从教赐几杖，讵意缺锜斨。氛祲霾彭蠡，妖星孛豫章。官寮甘就戮，郡县泣罹殃。百姓为鱼肉，宗人化犬羊。漫看传羽檄，妄欲改冠裳。司马当分阃，留都况接疆。算筹期克胜，师旅素张皇。掎角遥成势，风声孰敢当。焚舟才走敌，扫穴已擒王。北阙纡忧切，南征独断刚。六军行自将，千乘拥前行。事异荧离斗，时维律应商。投戈回落日，出号肃秋霜。露布收江右，行宫入建康。威仪喜重见，礼数觉周防。奠庙金扉启，朝正玉佩锵。辕门簪履集，陵寝旆旌扬。山在瞻龙虎，台荒识凤凰。烟花春烂熳，雾树晚苍茫。法驾还京早，楼船跨海长。承恩仍扈跸，激赏更登床。凯奏清飙急，笳吟白露凉。风云随浩荡，日月共翱翔。刘向论思畅，扬雄赋颂光。经纶才必异，畋猎兆非常。世想更弦辙，朝思引栋梁。中兴宜陋汉，旧俗好归唐。幕府空留滞，词场屡激昂。骞腾瞻事业，徙倚卜行藏。"}