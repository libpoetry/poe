{"id":"682638","title":"菊日登高和答黄象谷","dynasty":"明","author":"区元晋","text":"茅柴尊尽隔林呼，此兴龙山亦有无。岳色萦回穿壑履，海潮隐见济川舻。行随少室誇庐阜，老爱知章觅鉴湖。短鬓不嫌茱菊满，是谁顽健笑狂夫。四野秋声入阵呼，消将词叠较虚无。挥毫有客屯云鸟，横槊何人赋舳舻。正好千山开景界，尚怜一念绕江湖。关河自昔无穷事，赖有公才出万夫。"}