{"id":"499730","title":"庐陵□□寺僧玉鉴之母因乱流离不知所在玉鉴思念不已语及辄流涕乃白佛愿长斋十年卖药以资道里之费求母所在越数月遽得母书而奔走奉迎以归甘旨无不具呜呼岂非墨名儒行至孝而感鬼神也哉庐陵之能文者叙其事余亦喜而作诗题其后","dynasty":"明","author":"邓雅","text":"离乱多年不见亲，每闻乌鸟动酸辛。佳音忽尔传乡邑，至孝由来感鬼神。尘外缁衣惟白业，人间綵服适青春。知师卖药营甘旨，黄檗何堪更比伦。"}