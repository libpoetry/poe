{"id":"1124941","title":"书怀五首","dynasty":"宋","author":"徐瑞","text":"伊优肮脏子自择，籧篨戚施我不能。试看洛阳红紫国，何如空谷一枯藤。朱云岂是丞相吏，子房偶作帝者师。去就谁能明此道，西风落木鬓成丝。文章意造乃天趣，学奇学涩为谁妍。皮毛落尽真实在，千载谁续鹍鸡弦。曹刘沈谢易摸索，杨王卢骆哂未休。眼底轮囷能有几，蛛丝尘网百尺楼。枯桐三尺寄古意，悬崖夜半鸣风泉。广陵散曲世不传，五柳先生更无弦。"}