{"id":"688956","title":"丁卯还朝取道东游拟过扬州少驻既抵西江河间徐淮安庆一带有事于桐封谢客应付遂就西行由楚入洛牛山交河间似佳气先浮车幰者夙昔之怀意在斯乎偶拈二首","dynasty":"明","author":"何吾驺","text":"国色名香耐可餐，曼情芍药亦姗姗。来时拟向扬州过，却送河南买牡丹。魏紫姚黄旧苑开，罗浮香史觅新栽。传来京汴饶奇种，得似吾家白玉杯。"}