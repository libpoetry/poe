{"id":"1102645","title":"小楼诗为汤计议作","dynasty":"宋","author":"俞德邻","text":"英英人中豪，岁月阅江浪。胡然构小楼，不卧百尺上。跂予一登临，规制差可尚。座中容六客，窗外罗万象。云烟互吐吞，冈阜相背向。谁云眼界窄，颇觉形神王。乃知人间世，小大俱幻妄。壶公家一壶，维摩室方丈。拟兹十二楼，钟鼎视杯盎。鹏鴳同一适，椿菌偶殊状。何必事翚飞，肆目逞雄壮。深红屋角花，浅碧盆池涨。且当共倚阑，烂漫倒春酿。"}