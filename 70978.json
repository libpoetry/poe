{"id":"70978","title":"水龙吟·兵余重见元宵","dynasty":"元代","author":"邵亨贞","text":"兵余重见元宵，浅寒收雨东风起。城门傍晚，金吾传令、遍张灯市。报道而今，依然放夜，纵人游戏。望＊＊巷陌，星毯散乱，经行处、无歌吹。太守传呼迢递，漫留连、通宵沉醉。香车宝马，火蛾面茧，是谁能记。犹有儿童，等闲来问，承平遗事。奈无情野老，闻灯懒看，闭门寻睡。"}