{"id":"1253229","title":"题毗墟寺临清轩","dynasty":"元末明初","author":"钱宰","text":"寺下清江一镜开，天光云影见亭台。南湖杨柳酒船去，西塞桃花渔唱来。渺渺鱼龙俱出没，翻翻鸥鹭绝惊猜。登临还许陶元亮，与尔赋诗同举杯。一室空明压镜天，不须杯渡竟逃禅。水光入户屋高下，人影落波身后先。卜筑近连湖上宅，过门长见雪中船。每闻避地多佳客，曾道归来有赋篇。"}