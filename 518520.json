{"id":"518520","title":"敝帚篇","dynasty":"明","author":"张吉","text":"敝帚复敝帚，形模真老丑。短如竫人躯，髡如季孙首。瓦砾笑摧残，髑髅嘲腐朽。南箕舌尚在，奈隔屈伸肘。忆昨溪谷间，丰茸迷左右。嘉卉作芳邻，庭柯为直友。岁年徒冉冉，寂寞甘自守。主人偶甄收，束缚联八九。提携入门庭，光彩射铛臼。张乐娱大宾，椎牛祝黄耇。匪予莫先发，次第及登卣。每阚曜灵升，徂寅方绝丑。主人发未栉，顾我己入手。稚子亦何知，含饴狎鸡狗。百责都未遑，我柄必首授。如论豁略功，岂落他人后。萧条转衰谢，抛掷惟引咎。况免畀焚流，主恩犹默受。动静固常理，敢腾咨望口。孤逸快新休，众劳悲旧垢。日月我明烛，云霞我虚牖。高卧动百年，颓然不知久。古今一惊电，铿耳何必寿。人弃天所怜，身单道弥厚。寄谢千金资，吾于尔何有。"}