{"id":"743414","title":"茝邻方伯新建梁高士祠徵诗","dynasty":"清","author":"钱清履","text":"江东步兵莼鲈归，江湖散人钓具随。姑苏台上麋鹿走，胡为越相吴中祠。三高应黜鸱夷子，祀典莫若扶风宜。霸陵山中耕织隐，居齐居鲁犹何之。朅来吴市赁庑下，布衣樵髻偕贤妻。定交杵臼敦古意，伯通相遇心相知。生前著书当季汉，死后穿冢邻要离。茫茫时代千百载，漆镫堂斧难寻遗。忽看崇焕屋宇建，栖灵定在皋桥西。瓣香虔奉有华胄，遥遥俎豆怀前徽。当官更欲励末俗，顽懦兴起闻风师。逸民作颂亦自誉，高士入传无交讥。几筵再拜前致词，神之来兮是运期。鸿飞冥冥我所思，神之去兮还歌噫。"}