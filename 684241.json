{"id":"684241","title":"介翁见示诞孙志喜之作次韵三首","dynasty":"明","author":"王立道","text":"抱孙六十应非晚，裁得新诗续旧欢。宠埒金张开世胄，词高屈宋比衙官。宾筵胜拟金钱会，宫禁荣分襁褓完。台阁已传韦氏业，芝兰频向谢庭看。再世悬弧添丽藻，九重赐果助新欢。昴精遥应中台位，德聚俄占太史官。手和酒醴情偏渥，天与麒麟福最完。英物不须啼自识，高门只在帝京看。自是相门多相种，况逢清夜动清欢。更谁好事宜风雅，忆尔前身定宰官。双蒂含珍瓜?远，九苞呈彩凤毛完。瑶环瑜珥真堪慰，他日云礽满眼看。"}