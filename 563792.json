{"id":"563792","title":"又次李佥事素韵","dynasty":"明","author":"王守仁","text":"省灾行近郊，探幽指层麓。回飙振玄冈，颓阳薄西陆。茎田收积雨，禾稼泛平菉。取径历村墟，停车问耕牧。清溪厉月行，暝洞披云宿。淅米石涧溜，斧薪涧底木。田翁来聚观，中宵尚驰逐。将迎愧深情，疮痍惭抚掬。幽枕静无寐，风泉朗鸣玉。虽缪真诀传，颇苦尘缘熟。终当遁名山，练药洗凡骨。缄辞谢亲交，流光易超忽。"}