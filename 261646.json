{"id":"261646","title":"念奴娇·同雪巅和尚贲黄理过蒋山老人静室","dynasty":"清代","author":"丁之翘","text":"陡然冰冷，听山樵渔鼓，游仙一阕。不待三声肠已断，惹得咽喉呜咽。黄面瞿云青莲居士，罢击催诗钵。分班而坐，鼓音点点疏越。是甚任侠荆高，酒酣胆壮，双耳轮根热。汉武秦皇犹挂口，笑杀诸天菩萨。塞北金铙，江东铁板，总是离骚跋。令人深省，两堂不用齐唱。"}