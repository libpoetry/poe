{"id":"1051645","title":"和执中游山","dynasty":"宋","author":"彭汝砺","text":"峨峨楚山前，屹屹樊堞后。汗漫清汉左，蜿蜒大堤右。雷霆沸波澜，龙虎卧冈阜。春风无偏陂，润泽到藜莠。日月有底急，匆匆似奔走。乐哉城南游，矧复得智叟。横踰路东头，纵踏山北口。逶迤陟嵚崟，莽苍度林薮。巍亭立青冥，隐几见十部。崖石险欲落，参差露妍丑。沉深开殿阁，阙穴得圈臼。尚或埋泥涂，谁能斩薪槱。法海惟我汎，禅关与君叩。清泉给醍醐，一饮失尘垢。丹凤杳不来，瞻想更搔首。潭潭谷中寺，花木照堂坳。楼阁守岧峣，敧危贴星斗。白云杂香雾，终日在户牖。有沼旱不枯，金莲岂凡偶。不见白马至，似闻苍龙吼。一雨作丰年，欢愉逮鸡狗。税车高阳池，遗事问黄耇。叹息当世士，所怀自非苟。方醉白接䍦，宁贵朱组绶。拭目堕泪碑，徘徊想忠厚。河内借寇恂，南阳祠杜母。彼惟一纯诚，名等天地久。爱君所志远，尧舜望高后。谈经破小辩，独自持纲纽。德爱在章贡，甘棠不枯朽。邅回久荆楚，白发嗟未偶。轩昂更自拔，怵惕非人咎。宁甘冻饥死，不一变厥守。吾惟人间世，所遇皆所授。生死等梦幻，可能憬然否。譬犹二人奕，日夜竞胜负。纷纷置黑白，毕竟一何有。但愿山下水，尽作杯中酒。时时与君醉，独与造化友。忠臣不忘君，不问在畎亩。"}