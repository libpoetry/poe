{"id":"199729","title":"池上·烂醉高阳池","dynasty":"宋代","author":"晁公溯","text":"烂醉高阳池，长啸辟疆园。当时自谓乐，主人岂无烦。方塘我所有，嘉木亦已蕃。盛夏每数来，天高众星繁。露下莲花香，风生荷叶翻。微月衔林端，光照瘿藤樽。饮之心为清，如洗浊水源。念此宁久居，行矣驾折辕。凄然仰长叹，千载屹常存。阅人犹传舍，过者谁可言。"}