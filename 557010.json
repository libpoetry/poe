{"id":"557010","title":"送王中丞巡抚山东","dynasty":"明","author":"宗臣","text":"圣主开皇极，明公翊帝谟。朱衣持节苦，紫诏锡恩殊。涕泪思酬国，艰难在备胡。兵戈千岭急，保障一身孤。豹略雄三辅，鸿声照八区。燕幽方整辔，齐鲁复长驱。地入关河迥，春回草木枯。云霄迎剑舄，日月拥师徒。台静惟闻鸟，山空不见狐。功名怀吕尚，道术陋夷吾。海外宁干羽，天边望斗枢。还看麟阁上，早晚列新图。"}