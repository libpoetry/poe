{"id":"7117","title":"古乐府飞龙曲留上陈左相","dynasty":"唐代","author":"高适","text":"德以精灵降，时膺梦寐求。苍生谢安石，天子富平侯。尊俎资高论，岩廊挹大猷。相门连户牖，卿族嗣弓裘。豁达云开霁，清明月映秋。能为吉甫颂，善用子房筹。阶砌思攀陟，门阑尚阻修。高山不易仰，大匠本难投。迹与松乔合，心缘启沃留。公才山吏部，书癖杜荆州。幸沐千年圣，何辞一尉休。折腰知宠辱，回首见沉浮。天地庄生马，江湖范蠡舟。逍遥堪自乐，浩荡信无忧。去此从黄绶，归欤任白头。风尘与霄汉，瞻望日悠悠。"}