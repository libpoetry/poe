{"id":"73030","title":"满江红·李孝先寿日四月八日","dynasty":"金朝","author":"李俊明","text":"小雨初晴，风摇荡、绿阴清书。见说到、长庚复向，人间钟秀。又对上番成竹笋，能忘赠别垂条柳。看将来、三五月圆时，人如旧。时东平取前妻。浮世事，群知否。春梦断，空回首。笑平生豪迈，气冲牛斗。幽鸟自歌无谱曲，飞花故送长生酒。待骑鲸海上再相逢，为君寿。"}