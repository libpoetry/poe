{"id":"1006219","title":"摸鱼儿 其一","dynasty":"宋","author":"葛长庚","text":"问苍江、旧盟鸥鹭。年来景物谁主。悠悠客鬓知何似，吹满西风尘土。浑未悟。漫自许。功名谈笑侯千户。春衫戏舞。怕三径都荒，一犁未把，猿鹤笑君误。君且住。未必心期尽负。江山秋事如许。月明风静苹花路。敧枕试听鸣橹。还又去。道唤取。陶泓要草归来赋。相思最苦。是野水连天，渔榔四处，蓑笠占烟雨。"}