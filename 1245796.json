{"id":"1245796","title":"大明铙歌鼓吹曲十三篇 其十三 喻西蜀","dynasty":"元末明初","author":"杨维桢","text":"陇云寒，陇水乾，天使晨入荆门关。右扼僰，左控秦，巴蜀限峨岷。伪夏昆，强项不来宾。元戎阐皇威，民何罪，肝脑糜。一札西去如星驰。彼元之微，弃身独夫。剪与我绝，忍及尔孤。告冉厖，束斯榆。檄邛笮，上版图。剟包蒲，受正朔。玉垒峨嵋我城郭，沱潜三巴我堑壑。誓蚕丛，铭剑阁。"}