{"id":"681247","title":"送武昌徐翁南归","dynasty":"明","author":"李东阳","text":"黄鹤矶头秋草色，高楼四面青山碧。我来君去两浮萍，忽漫相逢更南北。君家旧在江城居，白头纱帽随巾车。作客聊同蓟门雁，还家应忆武昌鱼。兰桡桂棹日将晚，斗酒放歌情未疏。杜甫不堪垂老别，嵇康曾著绝交书。徐卿有子吾所羡，骑马题诗曲江宴。赋终奏入明光宫，诏成捧下麒麟殿。青云于我最交亲，况复山川是旧邻。送君此去情无限，绿树猿啼湘水春。"}