{"id":"1105327","title":"雪后梅边","dynasty":"宋","author":"方岳","text":"老来筋力倦登山，契阔梅花几日间。莫与梅花筋力倦，且推一雪阻跻攀。与君只隔竹笆篱，踏雪过从自一奇。开口便遭花问当，老夫愧面了无辞。半身苍藓雪槎枒，直到顶头才数花。看尽玉林山上下，还须渠是当行家。花中淡伫只梅花，未见梅中萼绿华。一色琼瑶裾织翠，尚嫌红蜡蒂村些。玉蕤五出是天姿，六出时时更绝奇。夜半同参雪花去，春风元自不曾知。小小茅亭面面寒，玉花能薄雪花乾。今年不是开迟著，等得群花比并看。一枝密密一枝疏，一树亭亭一树枯。月是毛锥烟是纸，为予写作百梅图。野径茅茨竹作墙，岁寒曾亦几平章。高人风味天然别，不在横斜不在香。寒雀群飞最上头，啄残香玉翠云裘。老坡诗里么么凤，待与梅花渠是不。春风且莫一齐开，留与山翁逐日来。只恐难将冰雪面，伴渠桃李并尘埃。"}