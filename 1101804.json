{"id":"1101804","title":"九日","dynasty":"宋","author":"谢翱","text":"秋风飒以至，今日重阳日。眼明对南山，尚想陶彭泽。向来建威幕，颇见有此客。驱车不小留，驾言公田秫。一朝又弃去，此意谁能识。寄奴趣殊礼，风旨来自北。只今王江州，建国功第一。故是何珉孙，举动良足惜。饮愧望柴桑，稍以自湔涤。殷勤白衣饷，犹恐不我即。中路候蓝舆，要致已甚迫。葛巾赤两脚，颓然向林宅。此翁本坦荡，焉能苦违物。虽然可计取，中实未易屈。华轩又何羡，自载返蓬荜。终身书甲子，往往义形色。如使磷与缁，安得为玉雪。篱边菊弄黄，粲粲正堪摘。我方持空觞，千载高风激。"}