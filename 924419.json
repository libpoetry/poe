{"id":"924419","title":"记病","dynasty":"宋","author":"苏辙","text":"我病在脾胃，一病四十年。微伤辄暴下，倾注如流泉。去年医告我，此病犹可痊。试取姜豆附，三物相和丸。服之不旬浃，病去如医言。医言药有毒，病已当速捐。我意药有功，服久功则全。侵寻作风痹，两足几蹒跚。徐悟药过量，医初固云然。旧病则已除，奈此新病缠。医言无甚忧，前药姑舍旃。药毒久自消，真气从此完。鄙夫不信医，私智每自贤。咄哉已往咎，终身此韦弦。"}