{"id":"327696","title":"金缕曲·白雁横天杪","dynasty":"清代","author":"张景祁","text":"白雁横天杪。问何时、梅花古驿，寄书江表。放溜沙河春镫后，忽又繁霜过了。叹缑岭、歌尘如埽。雪满梁园愁云紧，拣寒枝权作安巢鸟。应念我，鬓蓬葆。长杨献赋才名噪。甚豪情、哀弹剑铗，未纾怀抱。满目烽烟悲生事，底用鸾坡制草。且追逐、黄骢年少。杀贼如山悬金印，锦衣归博得华堂笑。重话旧，玉尊倒。"}