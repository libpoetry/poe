{"id":"739837","title":"题姚荃汀侍御八分册后","dynasty":"清","author":"沈德潜","text":"汉唐八分分二体，汉尚古拙唐端严。面目变换神理合，夏濩何必殊韵咸。后人追模猎形似，漫与石刻争豪纤。小夫专长画界域，如以越镈嘲燕函。先生镕陶汉唐格，义娥星宿能包含。洪都石经丈人行，太山封禅相骖驔。箕张昂萃象纬列，剑抽戟向寒铓铦。体格上下溯程邈，诗句夷憺书陶潜。巡行三辅抑豪横，欲使黎庶归和諴。行行且止避马，公独挥翰垂彤幨。威名霜清笔遒折，吏治文苑公能兼。我生嗜古逞笔力，延熹苦县心所忺。披阅此册退三舍，驽马那许追惊帆。当今惜无好事者，谁为赵崡与郭髯。骊珠缄还好什袭，应有光焰腾东南。"}