{"id":"505770","title":"瑞雪歌","dynasty":"明","author":"李昱","text":"花溪地偏多酷热，十载已来无此雪。遂令禾稼成焦枯，复有蟊虫食根节。李侯坐鼓春风琴，雪花献瑞随人心。玄冥剪水成六出，翻江倒海驱群阴。远山近山银壁立，大树小树瑶云集。平地俄惊一尺馀，薄暮纷纷飞转急。空山彻夜狐狸号，狡兔三窟安能逃。乾坤肃杀回正气，蚤觉眼界明秋毫。田夫农父愁颜破，典衣沽酒更相贺。来岁还书大有年，鼓腹嬉游免饥饿。当年田里无咨嗟，汉二千石何须誇。县庭岂用事鞭朴，租赋容易供王家。泰和乃由天子圣，玉烛精调顺时令。百司效职宜愈勤，从今屡见休祥应。"}