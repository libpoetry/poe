{"id":"1063683","title":"赠石头志庵主","dynasty":"宋","author":"释德洪","text":"陜西道人最声价，自与老南相逼亚。常恐清尘补缀难，那知乃有如君者。争传绝似馀杭标，十年梦想空飘飖。迩来衡岳祝融下，一见便令人意消。道骨清闲神秀彻，湛湛光风磨霁月。高谈未了山日斜，篆烟已灭灰如雪。平生安得情相似，可怜投分今如此。且作山中盛事传，我忘朴陋君忘年。"}