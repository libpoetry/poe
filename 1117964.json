{"id":"1117964","title":"初夏幽居偶题四首","dynasty":"宋","author":"陆游","text":"放逐还家一老翁，痴顽自笑更谁同。倚栏风月黄昏后，携杖园林绿润中。泳水小鱼依藻荇，觅巢轻燕拂帘栊。此身要岂坚牢物，莫遣须臾酒盏空。展尽高槐日渐长，了无蜂蝶为花忙。青梅旋摘宜盐白，煮酒初尝带腊香。林下光阴无一事，水边窗户有馀凉。应门不用辞衰疾，车马何由到野堂。昔如转战堕重围，今幸鶱翔脱骇机。晓树好风莺独语，夜窗细雨燕相依。安居不恨蜗庐迮，得食宁论鹤料微。更喜暮年彊健在，又看刀尺制缣衣。朱樱羊酪喜新尝，碧井桐阴转午凉。书几得晴宜试墨，衣篝因润称熏香。枯龟自觉支床稳，老马安能试草长。半世学骚终不近，空馀清梦上沅湘。"}