{"id":"1131978","title":"梦真三首","dynasty":"宋","author":"黎廷瑞","text":"昔梦骖八骏，往赴明宫昭。朝发赤水阳，夕抵昆崙椒。恭陪瑶池宴，亲聆白云谣。云来何英英，云去何飘飘。山川怅悠阻，楼台空阒寥。想像云和笙，青鸾度秋霄。昔梦拜绿章，缥缈朝紫微。钧天侍清燕，宝书析玄机。锡之瑶碧简，赉之青霞衣。微班司玉条，下纠浊世非。还家未中道，翠水烟尘飞。朝真谅无期，丹忱日依依。昔梦过宛洛，游戏芙蓉城。道逢王子晋，邀我升天行。翩翩控鹤驾，依依吹凤笙。银河未西流，翩然倏遐征。碧桃开晚花，缑山空月明。"}