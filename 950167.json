{"id":"950167","title":"游香山佛迹","dynasty":"宋","author":"周锷","text":"灵山名达蓬，香水霭薝卜。龙祇久覆护，云物翳深谷。拂衣向劫中，神斧断苍玉。至今天人尊，灵迹印金粟。颇闻开士谶，飞锡隐岩麓。坐令湖海客，香供走川陆。巍巍虔报地，色相俨金屋。缅想旧巾瓶，犹能慰心目。篮舆访莲社，一笑欣自足。抚事动幽寻，畴能念荣辱。松炉袅如见，馀力付棋局。更觉梦中身，翛然百无欲。"}