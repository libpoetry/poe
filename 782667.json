{"id":"782667","title":"题扁舟归钓图","dynasty":"清","author":"戴亨","text":"丈夫及壮当封侯，峥嵘气概淩九州。所如龃龉不称意，飘然一笑回扁舟。扁舟垂钓锦江涘，万树梅花香国里。日落收纶每得鱼，烹鱼开酿亲芳菲。掀髯起舞仰天歌，解曲娥眉弹绿绮。一阕关山月渐高，少年呜咽伤流水。流水滔滔去不归，韶华荏苒苍须眉。绝足名驹志莫展，纯钩黯惨无精辉。何如饮醇醪嗜甘肥，且歌且醉玉山颓。美人如花拂枕簟，绣帏香煖留春迟。男儿读书万卷终，无用耽酒好色谁。云非我亦长安老羁魄，茫茫四海身无托。览兹图画动遐思，羡尔浮家祛世缚。"}