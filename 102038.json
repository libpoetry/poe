{"id":"102038","title":"用彦平韵赋石外舅短项翁","dynasty":"宋代","author":"耿镃","text":"人生何地逃奇耦，白发转头成宿莽。百年同尽草一丘，谁见乘槎上牛斗。不如醉倒三万场。何必龙山岁重九。先生元是古达人，身外所忻惟有酒。石交自得短项翁，燕颔鸢肩非我友。迩来带眼宽绿筠，结喉不造鸳鹭群。十年孛窣墙下尘，仰面讵识高昆仑。先生取人略形貌，翁获展尽终不浑。我欲挽翁归翠微，手栽杞菊如天随。愿翁醉客莫嫌扰，买山政赋淮南小。"}