{"id":"1131446","title":"蜡梅","dynasty":"宋","author":"虞俦","text":"龙麝浓薰总不宜，幽香细细忽闻时。蜜脾悬磬无馀味，鹤膝横陈有老枝。玉蕊檀心还得似，蜡言栀貌有谁欺。却疑不是人间物，三嗅慇勤与赋诗。冰霜元不与花宜，颇怪梅花亦后时。庾岭别来无驿使，少林忽见有横枝。化工真幻知谁辨，诗老题评岂我欺。世味饱谙浑似蜡，对花不饮漫赓诗。"}