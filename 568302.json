{"id":"568302","title":"竹斋歌","dynasty":"明","author":"陆深","text":"君不见仙尉斋前数竿竹，劲于龙髯嫩于玉。向晚冰霜如有情，多时盘箸宁无肉。一从手种春雨馀，摇动青冥散炎燠。未论留汗等琬琰，先须截管谐琴筑。曾闻子猷傲山阴，何如卫武歌淇澳。虚斋中含八面凉，恍疑潇湘秋万斛。轩窗隐映月渐移，枕簟飘萧粉初扑。堪拟封侯自千亩，正有幽人在空谷。冻雷惊笋起卧龙，怪石蟠根解群鹿。绕檐日日报平安，一岁清风三百六。斋中本是潇洒人，岁寒之交元有神。当年随计赴上国，尚书宰相俱心亲。人言松柏并奇操，共爱金玉寻芳邻。燕京争誇见彷佛，黄金别筑高嶙峋。剑江回首旧隐地，花县拜命新行春。朅来小试钓鳌手，东海□袅垂丝纶。九苞彩凤下览德，千里青云高致身。仇香枳棘昔同调，蒋诩径路今通津。暂将形影照南浦，若比甘棠尤逼真。我歌竹斋君试听，天子用尔清风尘，会须嶰谷逢伶伦。"}