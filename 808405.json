{"id":"808405","title":"自河南入关所经皆秦汉旧迹车中无事因仿香山新乐府体率成十章 其二 尸乡置","dynasty":"清","author":"洪亮吉","text":"尸乡置，客欲愁，三十里进生王头。海中山，波欲涌，五百人同死士垄。有死士，无生王，王头上殿目尚光。九重真龙为一哭，韩王楚王颜瑟缩。腐儒造醢理不诬，王头乃复偿腐儒。我来尸乡中，白日忽挂树，乡人说王尚如睹。君不见，王爱士，士效忠，诚不若项王故人吕马童，手裂王体居奇功。"}