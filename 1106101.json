{"id":"1106101","title":"文元贾公挽辞二首","dynasty":"宋","author":"王安石","text":"功名烜赫在三朝，经术从容辅汉条。儒服早纡丞相绂，戎冠再插侍中貂。开仓六塔流人复，出甲甘陵叛党销。东第祇今空画像，当时于此识风标。铭旌萧飒九秋风，薤露悲歌落月中。华屋几人思谢傅，佳城今日闭滕公。名垂竹帛书勋在，神寄丹青审象同。天上貂蝉曾梦赐，归魂应佩紫阳宫。"}