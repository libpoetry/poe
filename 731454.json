{"id":"731454","title":"题唐子畏匡山读书图","dynasty":"清","author":"德普","text":"有客示我匡山图，万山深处人读书。丹青满眼生气逼，谁画此者唐六如。曾闻兹山秀岩壑，襟带江湖控衡霍。长林绝地生风霆，飞瀑垂天挂帘箔。谷窿云蓊相吐吞，藤萝为屋松为门。青冥无梯势突兀，探幽到此心神昏。五老峰高人绝迹，三峡桥危心胆裂。閒招白鹤瞰神龙，深涧疑存太古雪。咏茅选胜构书堂，牙签玉轴纷琳琅。无人唤起李太白，惜哉头白方徜徉。披图谛玩经营意，惨淡霜毫无董巨。平生剩有山水情，颇爱读书无此处。"}