{"id":"283477","title":"氐州第一·春雁","dynasty":"现代","author":"姚华","text":"晴色江皋，犹滞倦羽，风烟画里春晓。计驿难留，游踪暂系，依约飞书草草。天上行疏，尚次第青云须到。暖入酥泥，沙明霁雪，印融痕爪。梦阻关河天际杳。甚聊赖断芦枯蓼。蟹稻畦荒，鱼秧水慢，不共鸥饥饱。几番风花信晚，帘前燕重来欲笑。莫更栖迟，渐春分催归社早。"}