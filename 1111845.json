{"id":"1111845","title":"再和四首","dynasty":"宋","author":"吴芾","text":"花枝拂眼柳垂肩，幸得身閒且乐天。木杪夕阳当反照，草头朝露岂长圆。兴来策杖云迷径，睡起凭栏月满川。老矣不堪供世用，只将萧散度残年。归来深欲断尘缘，常拜青词密吁天。既幸此身无玷辱，更欣尽室得团圆。扪心只合安三径，度力那能障百川。若也天公终见念，从今便是再生年。卜得幽居野性便，山中风月水中天。新栽翠竹阴虽薄，旧植青松盖已圆。高致固难追绿野，胜游那复继斜川。我今已得安心法，早挂衣冠不待年。新买湖头十亩园，绿阴罅里见青天。金樱相亚枝枝袅，银杏低垂颗颗圆。仰看乌鸢翔古木，俯窥鸥鹭戏晴川。便须临水营台榭，要与渔樵乐暮年。"}