{"id":"815626","title":"曲周杂诗","dynasty":"清","author":"袁守定","text":"稚节为州邑，白首仍傲吏。匪敢薄微官，咈民心所悸。维民君所天，何为草菅视。俯己遂其求，以此毕吾事。吾道贵宜时，宜时良匪易。道味为之根，尝恐迄失坠。悃愊物所依，隆想不能至。欢悰生淡泊，至理契劳勚。治干非所云，洞然期此意。仲夏时雨至，野水满芳塘。清飔吹四鄙，蒲苇散余香。我闻良有司，国脉为灵氏。阴阳俯从之，百卉繁以昌。偶行见芜田，惄焉心内伤。自顾无善术，何由致嘉藏。广广阡陌中，皆我子弟行。惟民知我拙，不以巧相尝。曷用慰所期，独立空徬徨。衙鼓奏惠风，晨色豁幽室。清露滴阶莓，庭树滋以茁。欢言就花径，意翻有所失。曰余绁寸组，何乃游于逸。超兴道不存，怀安物已疾。惠以积诚流，事由精气毕。讼帖有余甘，所乐非缥帙。了焉抚念始，持之在专一。"}