{"id":"1164868","title":"出关经华岳寺访法华云公","dynasty":"唐","author":"岑参","text":"野寺聊解鞍，偶见法华僧。开门对西岳，石壁青棱层。竹径厚苍苔，松门盘紫藤。长廊列古画，高殿悬孤灯。五月山雨热，三峰火云蒸。侧闻樵人言，深谷犹积冰。久愿寻此山，至今嗟未能。谪官忽东走，王程苦相仍。欲去恋双树，何由穷一乘。月轮吐山郭，夜色空清澄。"}