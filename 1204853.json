{"id":"1204853","title":"摸鱼儿","dynasty":"元","author":"许有壬","text":"买陂塘旋栽杨柳，归来此是先务。他乡故里都休校，旧雨不如今雨。鸿在渚。笑尔尚南飞，吾已安孤屿。黄花解语。道人老宜秋，身安耐酒，此正有真趣。銮坡路，大手深惭燕许。超腾又悖钟吕。但求闲澹如元亮，却恨诗多奇句。倾绿醑。底须按，乐天池上霓裳谱。休论往古。有三日重阳，约君同醉，老子筑西圃。"}