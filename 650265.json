{"id":"650265","title":"瑞兔","dynasty":"明","author":"金幼孜","text":"圣皇一德膺天命，省方巡守因时令。维兹灵兔表瑞徵，一色玄肤如玉瑩。毫端纯洁明且净，回身滃若玄云凝。目光点漆微开镜，黑毳毵毵烱相映。锋棱矫矫塞逾劲，意气直与秋空迥。适当玄冥司斗方，乃有此兔色纯正。贡来玉阶朝万乘，百辟抃舞欢呼竞。抚摩驯扰有异性，白麟朱雁安足胜。奇哉此兔遭荣幸，沐浴膏泽为灵应。瑶圃嬉游谁与并，小臣拜睹形歌咏，万岁千秋颂神圣。"}