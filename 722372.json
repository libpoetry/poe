{"id":"722372","title":"哭稚女雁","dynasty":"明末清初","author":"屈大均","text":"当年设帨雁门关，代北诸军尽解颜。共道榆林飞将种，明驼莫载木兰还。我怜堂上有慈姑，老凤啾啾喜弄雏。得此左思娇女子，堪令白发日欢娱。汝母秦人父越人，汝生于代紫河滨。万里三人成骨肉，三年一旦作埃尘。初生一月即南征，历尽龙沙紫塞城。九月霜花凝绣褓，苦寒不断有啼声。祖母欢分一味甘，时时枣栗满花篮。殷勤剪发为双髴，更与炎洲翡翠簪。两龄失恃汝何知，哭向桐棺索乳时。万里将来孩抱物，何人见尔不生悲。孩笑朝朝绣佛前，那知有母在黄泉。殷勤赖有楼烦女，似燕将雏得两年。朝弄书篇夕画图，聪明不独识之无。女中博士吾真望，不比寻常掌上珠。频同曹子伤金瓠，不共任妻哭泽兰。汝母劬劳应未足，九泉相待共饥寒。三月艰难瘴海行，归来不见一枝琼。家中大小相持哭，尽作哀猿肠断声。四十商瞿未有儿，初生一女不曾悲。三年鞠育何辛苦，作母多于作父时。空留汝母嫁时衣，雾縠花罗香渐微。欲与他人今不忍，华山高处瘗斜晖。罗浮亦作衣冠冢，令化麻姑蝴蝶飞。留与人呼小凤子，文章五色有光辉。阿母桐花儿小凤，桐花小凤命相关。羽毛未就花先死，凤自无心在世间。汝母泉台久寂寥，香魂应念女儿娇。月中顾兔难离腹，风里杨花易失条。无端母子来烟瘴，送却浮生数月中。无母不应还有子，芙蓉蒂断易随风。暂到人间未四秋，为谁辛苦作蜉蝣。朝生暮死非予罪，哭向皇天泪迸流。葬汝先人墓道西，白杨多处作幽闺。若知汝父长相忆，莫向黄泉汝母啼。母子之思水月同，月轮只在水当中。汝今母子重相见，须识灵光一片空。"}