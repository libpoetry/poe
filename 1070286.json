{"id":"1070286","title":"和同会舍千叶绯桃","dynasty":"宋","author":"程俱","text":"飞花动江光，风力两相怯。扁舟老参谋，觅句时拄颊。连昌出墙枝，晞日香江挹。深宫夹修篁，岁久森翠叶。至今丹青妙，华宇张九叠。谁移此繁英，密荫如栽接。因依肖蜾裸，变幻胥蝴蝶。忽如剪绯㠾，又似翻锦箧。殷唇注猩血，细蕊轻蚊睫。争春虽云晚，斗丽固当捷。冰实傥可分，仙梯不难蹑。赓诗憎怪烦，我意终未惬。"}