{"id":"1244576","title":"题云林小隐","dynasty":"元末明初","author":"赵汸","text":"杉松冥冥烟雾湿，青合两崖愁壁立。方池怪石小窗妍，家具图书劣容膝。十年官道暗黄尘，锦里萧条少四邻。峻岭截云天禦暴，樵歌一曲断行人。古林先生身种德，芝田兰畹无荆棘。心閒鸡犬亦清宁，虎伥狐妖俱屏迹。木叶归根虫闭关，雪深半夜失前山。儿童挟策莫言冷，信有阳和地底还。"}