{"id":"711627","title":"乞食翁","dynasty":"明末清初","author":"陈恭尹","text":"冥冥青枫林，戢戢归飞翼。飞鸟亦有巢，老翁行乞食。问翁何方人，挥涕答不得。良久前自言：“家在东山侧。薄田五十亩，父子艺黍稷。宿昔天地平，黾勉努筋力。中妇提壶浆，小妇当机织。老妻低白头，扶孙共匍匐。冬日农事歇，斗酒呼亲识。鸡豚稻粱饭，壮我衰颜色。宁知属戎马，秋毫见取索。一岁耕且锄，不足供赋役。芸田倦未起，肢体被鞭策。贫家力已竭，公家求日益。有田以自养，反以速穷厄。欲卖与豪家，乡邻少人迹。当时富贵者，荒草生空宅。回头语孙子：‘流离任所适。重恐官吏至，岂能受逼迫。黄泉亦相见，何必人间客’。欲呼一饭别，盎无半升麦。出门各分手，痛哭辞阡陌。哀哉竟至今，两不闻消息。老身一葛衣，朽烂委荆棘。饿死污人乡，不死长悽恻。新朝泽万物，我独罹斯极”。下民日憔悴，上天安可测。"}