{"id":"743563","title":"塞馆杂诗 其二","dynasty":"清","author":"王芑孙","text":"贫士若孤云，随风自缥缈。或来堕檐端，或去罥林杪。浩然太空中，聚散凭秋昊。无依与有托，云自初不晓。丞相吏朱云，大夫掾孙宝。二生自标置，犹道不为好。古之贤达人，志不在温饱。不知古今人，何以异其道。觅举趣为官，立意驰八表。家人方戛釜，明日晚餐少。何者是远谋，一饭尽千巧。怀哉孔颜乐，乐处果不小。饭疏食饮水，疏水具之早。有巷有箪瓢，优游足娱老。"}