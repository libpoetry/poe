{"id":"815791","title":"中秋夜至桂林，喜晤曼公、鉴在","dynasty":"清","author":"钱澄之","text":"苦忆朋簪趁客船，恰逢良夜聚樽前。风尘岂意存吾辈，须鬓休惊异昔年！蛮地久居秋乍冷，故人相见月偏圆。乱来此夕皆堪念，震泽、双峰最可怜！令节扁舟若与期，相逢犹怪客来迟！绣衣躯干经时伟，学士歌声自昔悲！老去弟兄惟纵酒，乱中年月已编诗。龙眠秋色应如奋，今夜何人赋所思？"}