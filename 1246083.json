{"id":"1246083","title":"发白沙至水口","dynasty":"元末明初","author":"刘基","text":"夜发白沙驿，亭午至冰口。中流郁风雾，密雨蔽原皂。冥濛蛟龙过，隐辚怒雷吼。倾歌卧帆席，冯翼惑前后。畏途生顷刻，颠倒乱足手。仓皇投山馆，喜惧剧纷纠。摄身整衣整，沾湿及肩肘。平生历道路，艰险颇曾受。未能外形骸，岂敢轻衰朽。捐躯匪成仁，垂堂不宜狃。总辔登前岭，烟云尚昏黝。经阻有妨虞，姬文亦奔走。"}