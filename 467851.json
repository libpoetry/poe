{"id":"467851","title":"减字木兰花 悼镜澄长兄三首","dynasty":"当代","author":"黄绮","text":"月寒如水。梅破新年香更美。人已迢迢。梦可团圆渡一宵。魂兮归未。帘动烛摇风细细。读罢离骚。且问重泉怎寂寥。昔年生小。竹马床头玩正好。母死谁怜。寒夜依依共被眠。比肩同坐。不使读书难字过。案积尘灰。留得文章未忍开。苦衷难说。千日生离毋死别。泪洒丝丝。闷到安排只有诗。英容像在。凝对双眸思友爱。风自呜呜。疑是窗前正唤吾。"}