{"id":"508492","title":"九月十日王祭酒鸡鸣山登高分韵得日字","dynasty":"明","author":"倪谦","text":"昨朝属重阳，阴雨何濛密。今晨忽晴霁，仰面见白日。浮云喜尽敛，四野青山出。司成重佳节，招邀登崒嵂。遥指鸡笼巅，兹焉遂閒逸。极目骋遐瞩，一览风景悉。仰瞻宝公塔，俯憩瞿昙室。坐听颖师琴，泠泠鼓清律。张筵对黄花，酒泛金尊溢。况我八九人，俱是清閒秩。缅思陶渊明，东篱兴高率。周雅咏凤凰，唐风歌蟋蟀。若复不尽欢，转盻流光失。胜会苦难常，后继安可必。明年知谁健，莫厌杯行疾。"}