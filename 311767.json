{"id":"311767","title":"探春慢·桃花","dynasty":"现代","author":"刘凤梧","text":"红雨斜飘，绿波正暖，一霎武陵春晚。之子于归，王姬远嫁，泪洒罗襟如霰。才别却芳园，已减了朱颜一半。况教远隔蓬山，刘郎何处重见？寂寞帘栊深院。可记得门中，去年人面？梦冷天台，情深潭水，愁对画梁双燕。镇日无言笑，粉墙外、蜂嗔蝶怨。漫媚东风，为伊魂断歌扇。"}