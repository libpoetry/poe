{"id":"830621","title":"送蔡与循","dynasty":"清末民国初","author":"王闿运","text":"晓色初明白马嘶，北岩雨霁秋鸦啼。相逢十日正堪别，门前枯柳几人折。西风吹水浮马蹄，东阡南陌无端倪。樵人自问下山路，归客今过青岭西。五年相识干戈后，往往空村共杯酒。近闻下诏徵贤良，与子才名在人口。田舍老翁莫论事，洛阳狂生长太息。拂衣徒步且归来，看剑纵横泪沾臆。城头画角萧疏鸣，舍傍秋草昼夜生。驱车莫作远游赋，悲歌聊拟少年行。昨夜微霜入罗幕，美人独梦锦衾薄。陵上桂枝风下零，月里松子衣前落。仙女山中红树深，相思咫尺碧山阴。斜阳寂寂石林气，云冷烟空何处寻。"}