{"id":"1143741","title":"八景胜概 华柱丹光","dynasty":"宋末元初","author":"方凤","text":"何年撑空荒，截置珊瑚树。长日灿朝霞，芙蕖挹新露。葳蕤不记名，绝壁挂缕缕。果否垂衣年，丝麻绩蜂午。纵身尝决云，山月此晶皎。疑是七还丹，邠盼吐物表。草木何丰彤，悬崖护丹穴。相传通鼎湖，深窈吹寒冽。峡中候帝子，青鸟空徘徊。搔首叩玄律，何当化鹤来。遥岑谁画卦，置此荆山鼎。乍可姹女飞，千秋觇溟涬。紫车贮药壶，日夕发光怪。不道洞府深，翻嫌八荒隘。飞雪溅?砑，流云当面起。邂逅绿毛仙，临流同洗髓。"}