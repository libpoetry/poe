{"id":"974055","title":"怀昔","dynasty":"宋","author":"赵蕃","text":"君不见昔日朗州刺史贤何多，考功右史名不磨。当时岂亦为名计，民自思之相与纪。如何后世异于是，我自为我民为尔。但忧潦浸务安居，不虑旱年当使水。一时掘凿恐不深，今日车戽乃无地。常闻退之勇词讼风伯，甫也亦欲鞭起雷公洗吴越。我知二子属风雷，引喻政合离骚辙。虽然柳州䄍说义甚显，神且逃难吏何免。"}