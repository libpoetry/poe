{"id":"37211","title":"寄大愿和尚","dynasty":"唐代","author":"贯休","text":"道朗居太山，达磨住熊耳。手擎清凉月，灵光溢天地。尽骑金师子，去世久已矣。吾师隐庐岳，外念全刳削。掷孔圣之日月，相空王之橐钥。曾升麟德殿，谭无着，赐衣三铢让不着。唯思红泉白石阁，因随裴楷离京索。迩来便止于匡霍，瀑布千寻喷冷烟，旃檀一枝翘瘦鹤。岘首故人清信在，千书万书取不诺。微人昔为门下人，扣玄佩惠无边垠。自怜亦是师子子，未逾三载能嚬呻。一从散席归宁后，溪寺更有谁相亲。青山古木入白浪，赤松道士为东邻。焚香西望情何极，不及昙诜泪空滴。桐江太守社中人，还送却超米千石。宝书遽掩修章句，万里空函亦何益。终须一替辟蛇人，未解融神出空寂。"}