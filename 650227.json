{"id":"650227","title":"赠熊元节还南京","dynasty":"明","author":"金幼孜","text":"熊君负经术，早岁登青云。素承明主知，超擢中朝臣。继闻陟大理，奉命专咨询。风声振吴越，次第苏疲民。锄奸去豪猾，刬凶格顽嚚。遂令东南郡，皞皞被皇仁。圣情日虚宁，屡敕嘉劳勤。三载积忧惧，驰情悬紫宸。及兹奏对日，款慰尤谆谆。申命职宪纪，荣光动朝绅。南台既专任，委寄真殊伦。绣衣明白日，清霜肃阳春。岂惟戢贪墨，实以绳谬愆。况闻澄清地，表率由一身。惟君秉直谅，操履端且纯。屹然重时望，所至扬清芬。蹇予忝朝列，交谊夙所敦。睽违渺南北，梦寐劳心神。幸兹谐簪盍，晤对逾兼旬。忽闻别我去，恻恻难为言。骊驹发前路，遥瞻动芳尘。衣冠拥广陌，丝管一何繁。握手且未辞，尽此黄金尊。人生会合间，百岁若转轮。黾勉图报称，致身在君亲。永怀保终誉，景仰希前闻。庐陵多达士，至今耀斯文。忠节著宇宙，千载垂不泯。勖哉践古道，永矢期勿谖。"}