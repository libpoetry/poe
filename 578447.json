{"id":"578447","title":"送赵廷杰省亲还洮阳","dynasty":"明","author":"罗亨信","text":"公子先世家洮阳，衣冠济美多贤良。滔滔庆泽源委长，簪缨圭组相辉煌。圣人履祚文运昌，四方万国皆来王。登庸俊乂居庙廊，尊翁挺起自西羌。英姿卓荦才靡双，屡使绝域绩用臧。荐升阃佐镇乡邦，迩年残贼频跳梁。总戎特命禦边疆，貔貅百万威远扬。阴山狐兔宁遁藏，挥戈一指俱灭亡。凯歌声沸剑吐铓，九重褒锡焕天章。进封伯爵名益彰，貂蝉铁券金玉相。公子趋侍来西凉，锦衣光衬斓斑裳。欢声杂遝諠华堂，晨昏定省无或遑。金杯满酌葡萄香，旨甘滫瀡勤持将。翁颜和豫寿且康，一门踊跃沐恩光。父忠子孝俦能方，宗先追念心孔伤。松楸积雨莓苔荒，翁今命子还故乡。拜扫展祭修蒸尝，骅骝叱拨登周行。朋簪暂挽驻垂杨，供张祖饯陈清觞。大夫君子欢未央，众称公子非寻常。凌云志气何轩昂，堪拟治世双凤凰。雍雍有待鸣高冈，羽仪文彩来翱翔，光昭治化跻虞唐。"}