{"id":"2239","title":"江上有怀·湛湛江水见底清","dynasty":"唐代","author":"吴少微","text":"湛湛江水见底清，荷花莲子傍江生。采莲将欲寄同心，秋风落花空复情。棹歌数曲如有待，正见明月度东海。海上云尽月苍苍，万里分辉满洛阳。洛阳闺阁夜何央，蛾眉婵娟断人肠。寂寥金屏空自掩，青荧银烛不生光。应怜水宿洞庭子，今夕迢遥天一方。"}