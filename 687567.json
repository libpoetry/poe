{"id":"687567","title":"寄章都护四首 题玉举斋","dynasty":"明","author":"孙继皋","text":"灼然看玉举，风度想伊人。不信千秋业，今归百战身。才名高倚马，雅意薄图麟。谈笑西斋夕，尊前断塞尘。公子敬爱客，尚书期奈何。华灯灿甲馆，绮席明银河。车辖每投井，羽觞还促波。空传孟尝侠，弹铗有悲歌。为园驻烟景，人道小江南。不乏禽鱼趣，兼之树石参。边春花自发，泉古酒同甘。径造那能得，逢君竹下谈。玉塞去天遥，花仍杜曲娇。角巾私第日，干羽圣人朝。门已施行马，家元擅插貂。颇闻求宿将，君拟霍嫖姚。"}