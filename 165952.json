{"id":"165952","title":"扬州被召著作佐郎自金山回阻冰效退之陆浑山","dynasty":"宋代","author":"晁补之","text":"二年官扬犹一炊，丞聋毋害守不讥。帝知无功呼返之，具舟从江民不知。道傍愚叟为涕洟，岂无爱人如尔为。我谢叟归视汝儿，风号鸿潦水涸陂。冰塞川船不可移，白蜺横野光逶迤。寒威上射小日规，旦行一里方午维。十日系野儿啼饥，中无载盗过不窥。官令十夫为操椎，耶许相力哀复疲。我笑遣夫是安施，霜不杀草圣所欷。岁十一月冰固宜，逆天进亦不可几。为儿搏饭儿安嬉，宁三月暖犹流凘。"}