{"id":"119984","title":"次韵程安抚蟹·物生不学螭蟠泥","dynasty":"宋代","author":"陈造","text":"物生不学螭蟠泥，祸及乃诿造化儿。良材厚味庸自保，熊毙以掌豹以皮。雄戟介甲亦壮矣，乘流未可听所之。托身要是鲲鹏宅，不然借穴羽家池。主人仁心及虫蚁，一肉三韭不好奇。每讥骚客寒蒲缚，更笑狂士左手持。忍馋爱物良未失，可愧於牣形声诗。"}