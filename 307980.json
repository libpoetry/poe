{"id":"307980","title":"满江红·答今稀为题《南有百绝句》之作","dynasty":"现代","author":"宁调元","text":"起视重围，也抵算、繁星拱极。尽诗句、乔生早咏，争传昔昔。杯底牢愁堪得石，眼中人望今难十。可奈何、佳节又端阳，归无日。将无乃，垢难涤。莫须有，断凭臆。为尘根未净，药叉环逼。牍背题词谁授我，水中捉月浑无迹。劳夜来、花影拂清空，窗纱碧。"}