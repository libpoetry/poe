{"id":"760347","title":"以摄影法成澹定村心太平草庐图，张六士为题长句，次其韵","dynasty":"清","author":"丘逢甲","text":"我生本在东海东，中有万三千尺出海之高峰。此峰上有万年不化之古雪，玉立天半尤奇雄。我生延平同甲子，坠地心妄怀愚忠。毗耶故国不能守，脱身兵火烧天红。坐令玉山竟落五百年后此一劫，有愧东渡沧海朱家龙。扁舟走闽复走粤，郁然五岭佳气何葱茏？神僧许我一片乾净土，闯然入户精灵通。闽粤之交小卜筑，手斩荆棘披蒿蓬。南来腾空立天马，北眺水月明石虹。玉华金简并罗列，吾庐为主山为从。东望军山念吾祖，勤王当日亦复师无功。吾庐之西万松顶，大山小山森相宫。此山乃若特为吾庐设，山名不妨偶与匡君同。四山之中中有村，吾庐适在村当中。人间若别有天地，桃花流水尽日声淙淙。额吾庐以黄庭语，岂欲上蹑神仙踪？表吾庐者奉新许，笔势劲若铭彝钟。丙申之春吾庐寔经始，买山更在光绪乙未之初冬。十五年中一转瞬，辋川图画久慕前贤风。镜中谁作此狡狯，山林舍宇人物顿觉如亲逢。堂堂乎张，文采冠吾党，前辉后光昌而丰。人生意气潜契合，东山茯苓西山松。为吾题图意乃在图表，证今引古词何鸿！即以词论已超绝，直与明镜摄影齐神工。嗟哉文学在今日，遭值世宙方昏雺。已抑公羊作饼家，更诬孔子为儒童。三年不飞亦已矣，岂有一举天能冲？夐乎欲论太平世，人狙出口谁能容？君家仲坚昔吾慕，偶然游戏海上思作虬髯公。安知仍落此世界，儒冠复戴奄奄欲绝宁吾衷。已无一时豪杰可摧倒，聊欲万古开拓吾心胸。昆崙山脉走南戒，万水趋海朝祝融。此间山水清雄良足寄怀抱，且收倚天长剑韬神锋。太平之民或容作，教取子孙识字为耕农。南荒丹山本凤穴，凤虽不至吾仍种竹栽梧桐。梦中忽见海上故亲友，落月黑塞林青枫。偶图山居志吾幸已脱劫外，乃劳翩然大句相推崇。人生得閒无事亦仙福，黄庭此语吾所宗。有山不归果何乐，世网一坠嗟重重。庐山之君昨招我，云中手把青芙蓉。"}