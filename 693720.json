{"id":"693720","title":"丁丑六月二日与东江石潭未斋介溪饯别閒斋司业于受公房联句二首","dynasty":"明","author":"陆深","text":"十年萧寺此重游，一酌还同惜别留。聚散无端庭树长，阴晴未定海云浮。宦情莫问僧炊饭，诗兴惟凭客倚楼。天末相望重相忆，欲攀江柳系兰舟。芳树移尊坐夕阴，清风为我濯烦襟。天边为别难今日，海内论交见此心。池草梦回凉夜雨，江云望远碧山岑。谢家兄弟多才俊，共沐恩波玉署深。"}