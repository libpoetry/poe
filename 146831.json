{"id":"146831","title":"会刘子东夜饮","dynasty":"宋代","author":"谢谔","text":"夹江居民万家邑，朱楼碧瓦炊烟湿。笋舆登顿流飞桥，半曲春梁龙起蛰。门前柳叶翻霜风，小驿旧是神仙宫。平时对面不得语，一灯从容今夕同，呼童急持酒为帚，扫尽閒愁那更有。人生聚散无定期，但知胶漆情如旧。君方游戏亲戎行，我亦酸寒尉溧阳，弃家从官岂得已，相与望云思故乡。"}