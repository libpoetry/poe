{"id":"1119905","title":"次韵单君范行李中诸诗前数章自道后二章为单君作也八首","dynasty":"宋","author":"陈著","text":"心如古井不生澜，无奈形骸寄两閒。老境阳春亦风雪，危时明月自江山。琴书有旧聊相与，门户虽贫未是閒。儿女不知何世界，劝传花事已斓斑。宇宙中閒战血腥，不才难应少微星。穷顽得寿非三甲，老拙无文况六丁。醉后时歌东里曲，閒中堪伴北山灵。门前总是尘埃事，惟有梅花照眼醒。老不能狂心自箕，览观宇宙百非宜。沈舟那管帆争水，抱瑟难随竽用时。祇把书医凭几困，閒从龟决访山疑。夜来窗下青镫下，兀兀无言渺渺思。纷纷万变自鸿荒，人事都归梦一场。龚胜馀生祇廉里，渊明初意岂柴桑。山林有味儿亲圃，风雨无眠客对床。衰老近来诸事废，渔樵唱和是文章。残生光景满腔愁，平地江河汹涌流。可痛事多周正月，不言心有晋春秋。俗饕无梦亦寻鹿，人饱自歌谁饭牛。咄咄向天天不管，方来毕竟几时休。欲言心事鼻先酸，最怕清流亦倒澜。尘路争车甘下泽，雪毛满镜自南冠。高悬古月看时变，相与春风到岁寒。案有陶诗须细和，无鱼归铗不须弹。浮世憧憧为底忙，百年光景等风狂。乾坤自隘胸襟豁，言语无多意思长。但觉高歌同夜酌，未应别赋写春伤。吾侪渐喜无人识，自做无名草木香。山林气骨本来癯，客气乘时敢阚虚。韩愈无医惟赠遣，宗元何病岂工书。不烦天女梵花散，自有乡人傩茢除。到底群邪须一正，请师孔祷莫踌躇。"}