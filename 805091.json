{"id":"805091","title":"刘怀翁郡伯自松移治皖江一时共为诗歌余亦有作","dynasty":"清","author":"诸定远","text":"拯物藉仁人，资治惟神君。神君天所赉，于以康斯民。我公席世胄，荆玉早嶙峋。藜光起声价，御笔垂丝纶。发轫首秋曹，晋秩辉华绅。心为明光烛，化雨沾无垠。学邃若观海，交深如饮醇。下车轸民疾，敷教俗乃敦。煦煦就冬日，霭霭披青云。困者渐以苏，休祯鬯群伦。叩天呼借冠，情至童叟均。我从弦歌里，爱颂堂阴新。皖江古名郡，千里遍阳春。"}