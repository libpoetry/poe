{"id":"820899","title":"水龙吟 中秋夜同息厂登台玩月","dynasty":"清末近现代初","author":"郭则沄","text":"一台稳占高秋，秋情祗许词人领。华镫尽处，碧云都敛，玉蟾孤映。去雁关河，啼乌城阙，苍茫天迥。睇琼楼前路，笙歌飘断，空吟遍，凉星影。偏是孤酲易醒。背西风、繁霜愁迸。瑶宫此夜，霓裳残舞，为谁端整。笑浣飞尘，危阑下瞰，琉璃千顷。问何时快意，素鸾骑去，醉蓬莱顶。"}