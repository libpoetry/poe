{"id":"859260","title":"白鹤吟留钟山觉海","dynasty":"宋","author":"苏轼","text":"白鹤声可怜，红鹤声可恶。白鹤招不来，红鹤挥不去。长松受秽死，乃以红鹤故。北山道人曰：美者自美，吾何为而喜？恶者自恶，吾何为而怒？去自去耳，吾何驶而追？来自来耳，吾何妨而拒？吾岂厌喧而求静，吾岂好丹而非素？汝谓松死，吾无依焉，吾方舍阴而坐露。"}