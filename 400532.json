{"id":"400532","title":"摸鱼儿  兆楹远假墨研一方，戏书谢之，再次稼轩韵。","dynasty":"民国末当代初","author":"饶宗颐","text":"算闲他、管城老子，携来却又抛去。砚池剩有宫沟水，飘尽残红无数。人欲住。甚底事、征鸿奔走东西路。报君一语。只肥了愁根、瘦损腰围，分与天边絮。古今事、俯仰群书多误。秋来还让春妒。船山频和江南赋。徒托寒蛩深诉。且慢舞。便浇酒买丝，绣作平原土。呕心未苦。候他日笼鹅，黄庭写就，谢汝安锥处。"}