{"id":"1234927","title":"岳王墓","dynasty":"元","author":"韩中村","text":"妖星坠地芒角赤，龙剑悲吼风萧瑟。中原王气挽不回，将军一死鸿毛掷。秦家小儿真戏剧，播弄造化摇枢极。指雠为亲忠为逆，只手上遮天眼力。九关茫茫隔天日，无由下烛臣愚直。臣愚万死不足惜，国耻未湔犹愤激。古坟埋冤血空碧，风雨年年土花蚀。我恐精忠埋不得，白日英魂土中泣。请将衰骨斸出荒苔痕，献作吾皇补天石。"}