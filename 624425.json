{"id":"624425","title":"放舟梅花潭同韩犹龙蓝朱公","dynasty":"明","author":"黄渊","text":"与子归敝庐，岖嵚饫暝眩。流沙三十寻，状如坠飞溅。曰未悉厥奇，请筏梅花漩。明发换胸眸，饱饭投蛟竁。浣汗水则山，剽腾舫为箭。鬼兽石千林，日要舟为膳。长梢蓊空光，女萝怪相恋。禹迹所不及，娲冶所不煎。最小封家姨，别置汤沐县。与比三峡危，则以食鱼伣。肮脏易抽辙，?骮难纤援。心目胆魂争，奇险快悸战。高浪扑颠来，三人相莫见。鸭嘴狮狞间，微躯饶一线。我尔悍章惇，篙师巧飞燕。初下黄牛喘，龙眼渐咀羡。及过跌马硿，荔枝万斛咽。自饿罗浮来，此亦河豚宴。"}