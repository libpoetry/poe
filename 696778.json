{"id":"696778","title":"次祭酒胡公移居禁城之西韵","dynasty":"明","author":"金幼孜","text":"编茆为屋竹为门，咫尺严城隔市喧。五夜珂声花外散，九霄旗影日边屯。行寻紫陌添诗兴，坐对高槐注酒尊。自昔市朝多吏隐，不须更羡浣花村。小径新开长土花，数椽茅屋静无哗。窗前午转闻啼鸟，墙角晴来数斗蜗。一榻安身那有累，十年为客自成家。词林退食无馀事，日日相过问煮茶。抱朴谁言拙似鸠，官閒十载遂优游。兴来酌酒不成醉，老去吟诗苦未休。野马随风窗外过，茶烟飏日鬓边浮。他年倘遂归田计，有约东山访旧丘。疏槐凉雨晓来过，短服新裁试越罗。长日闭门人事少，清风满榻绿阴多。退朝只想寻韦曲，投老犹思赋茧窝。共喜卜居成物色，满怀诗思近如何。"}