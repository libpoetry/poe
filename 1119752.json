{"id":"1119752","title":"登泰山","dynasty":"宋","author":"陈梦良","text":"一跻尼父更谁登，扶日扪参紫翠层。四海儿孙向罗立，万方稚子走香灯。独将浑噩留天地，几为沧桑纪废兴。长啸一声空八表，恍疑鹏背坐来曾。何处鸾笙凤管清，觉来身世在蓬瀛。龟蒙凫峄争趋势，恒霍嵩华共仰兄。封禅幸无书献纳，洞天尚有路通名。自惭游兴非司马，不扣天门空此生。"}