{"id":"820766","title":"庆春泽 栩楼桃花盛开，忆前岁花时与浪公联吟之乐，感而成咏","dynasty":"清末近现代初","author":"郭则沄","text":"绡薄笼霞，鬟低敛雨，背人偏自嫣然。唤起春魂，绮情多少缠绵。盈盈不隔东风面，甚东风、换了朱颜。数流年。锦样飘零，泪迸鹍弦。亭阴暗记行吟地，奈词人去后，残梦沈烟。剪碎轻红，任教蝶醉莺颠。多情漫为伤春瘦，便情多、那得春怜。向愁边。飘堕香云，为舞仙仙。"}