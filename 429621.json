{"id":"429621","title":"病中以宛邱具茨陵阳三家诗自遣爱其精湛密栗各题长句以寓吾意 其三","dynasty":"近现代","author":"黄浚","text":"西江流派吾平治，颇黜石瘦矜梅肥。栾城弟子晚入室，世谓笔意如光羲。及观子苍室中语，讥骘晚唐云浅卑。公诗位置定何许，吾谓泛尉难厚非。陵阳集亦字字作，按乐心折敖器之。秋来绕枝感倦鹊，黄叶拥阶人意恶。三哦欲乐诳凡夫，始觉安心真是药。月明水北意凄清，看人勃窣媻姗行。莫拟宣和旧秋色，争巢弱羽可怜生。"}