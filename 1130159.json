{"id":"1130159","title":"偈颂十首","dynasty":"宋","author":"释德光","text":"口似血盆呵佛祖，牙如剑树骂诸方。而今死入阿鼻狱，看你如何孟八郎。机轮转处，作者犹迷。祖令当行，魔军胆丧。蓬莱有个李八伯，一对眼睛如漆黑。且莫错认定盘星。世尊拈花，迦叶微笑。一对铁槌，浑无孔窍。十五日已前，千人万人把不住。十五日已后，漫天网子百千重。正当十五日，龙袖拂开全体现，象王行处绝狐踪。灵山一句无差别，直截分明为君决。藕丝孔里骑大鹏，竹篦打落天边月。说佛说祖，泥中洗土。谈妙谈玄，十万八千。现成公案，已落言诠。提起衲僧拄杖子，浑家送上渡头船。灵隐全提向上机，不知谁是丈夫儿。岭梅漏泄春消息，雪里横开三四枝。赵州南，石桥北，观音院里有弥勒。祖师遗下一只履，直至而今寻不得。一月普现一切水，一切水月一月摄。诸佛法身入我性，我性同共如来合。大小永嘉，和屎合尿。一法不明，翳汝眼睛。眼睛不明，世界峥嵘。"}