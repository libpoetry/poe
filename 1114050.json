{"id":"1114050","title":"九日诸季散处长乐外邑怅然有怀二首","dynasty":"宋","author":"李纲","text":"去岁初从海上回，重阳相与醉高台。那因寇盗迁南土，阻插茱萸共一杯。老矣但思情话切，跫然更望足音来。黄花也解知人意，故向篱边未肯开。终朝兀坐但焚香，身世翛然已两忘。收拾江山归古锦，招邀风月入虚堂。鹡鸰散去波翻海，鸿雁归来天雨霜。命驾莫辞佳节后，菊花开日即重阳。"}