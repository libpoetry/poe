{"id":"1088532","title":"伏蒙致政少傅相公宠赐寄题武夷精舍诗一首拜受捧读不胜仰叹无以自见区区感幸之诚辄继高韵缮写拜呈冒渎威尊下情恐悚之至","dynasty":"宋","author":"朱熹","text":"望断钧天白玉都，石田茅屋讵应无。况蒙一字荣褒衮，便觉千峰胜画图。旧弼诗情高绿野，狂奴心事只风雩。蒲轮几日符嘉梦，恰有流霞酒一壶。"}