{"id":"1227677","title":"送杨翼之还清江","dynasty":"元","author":"傅若金","text":"同郡晚相得，还家君独先。艰难万感集，离别众愁牵。盗贼凶荒后，干戈饷馈前。故园思缩地，行路叹登天。郡国方收马，江湖总税船。遂嫌居郁郁，竟作去翩翩。芝岭宁忘世，桃源似欲仙。游鲲轻万里，归鹤异千年。已谢苏秦印，无论祖逖鞭。道瞻匡阜雨，山背蓟门烟。远色芙蓉浦，浓香䆉稏田。藏书犹有壁，坐客岂无毡。我亦怀三釜，谁能乞一钱。将诗不敢寄，多是断肠篇。"}