{"id":"1128962","title":"颂古五十三首","dynasty":"宋","author":"释文礼","text":"未曾撞入摩耶腹，两手知他甚处安。右胁出来魔境现，只堪惆怅不堪看。雪岭六年修苦行，今朝打失主人公。普天匝地无寻处，百亿分身是脱空。策起眉毛示育王，分明佛面露堂堂。至今阿耨池中水，流落人间润八荒。贤圣中来不杀生，其家子母自团圆。阴阳造化初无迹，春在花枝特地妍。长汀汀上风颠子，曳杖回头等阿谁。向道那人元不在，汝须知有转身时。舍尽家财与己财，只将真法供如来。当初一路今何在，触目灵山翠作堆。不汝还者复是谁，残红流在钓鱼矶。日斜风定无人扫，燕子衔将水际飞。强将不识鼓唇牙，胡语如何乱得华。若使老萧皮有血，定应赶逐过流沙。满头白发老岩隈，万本青松懒更栽。皮袋累他周氏女，难寻踪迹去还来。不是风兮不是幡，将军骑马出潼关。安南塞北都归了，时复挑灯把剑看。即心便是佛，姮娥不画眉。才将脂粉污，妍好却成媸。日面佛，月面佛。西岩树色含烟，东谷华光映日。仰视莫穷，俯看已老。一时分付主林神，明眼衲僧无处讨。堕脱知何处，凭君子细看。潮来无别浦，木落见他山。南泉捧钵入堂来，宾主分明肯自乖。莫把威音论戒腊，本无位次可差排。南泉水牯忘鞭索，南北东西共一家。王税及时都纳了，牧童横笛远山斜。扇子分明都破了，盐官却又索犀牛。须知侍者难开口，无可还他即便休。薤歌声咽些声长，听得哀哀忽断肠。依旧红轮西畔没，大千无地著凄凉。山忘孤峻玉忘瑕，到处仙源是我家。堪笑葛洪曾未悟，远从勾漏问丹砂。说理谈真面紫宸，鹅湖大义枉劳神。由来佛性难名邈，争似君王默契亲。作舞金牛错用心，唤人吃饭笑忻忻。黄金自有黄金价，何必和沙卖与人。看破牛皮彻底穿，到头无义亦无文。问伊遮得何人眼，梵语唐言总不分。不作青黄见，其如稻穗何。鹅王能择乳，鹞子过新罗。百千诸佛居何士，崔颢曾题黄鹤楼。倒腹倾肠犹不会，长江千古自东流。天地同根物一体，大夫曾举向南泉。庭前指出花如夜，几个亲曾到槛前。散席迢迢到海涯，点头桡下丧全机。父南子北今何在，月冷渔歌落钓矶。若陈见面太悬殊，云水重新诳惑渠。谩说当时曾省悟，却将鱼目当明珠。泥佛金佛木佛，度水度火度炉。妙体本来无处所，莫将真佛强涂糊。不知兀坐常轮转，空下禅床绕一遭。背面却言亏一半，老婆恶业自家招。上等接人，了无回互。据坐堂堂，是何谓度。帅王用处若轩昂，为渠拽倒破禅床。以此振铃伸召请，旋风连架打将来。大悲院里逻斋去，肘露皮穿可怪哉。剩噇生菜似头驴，临济堂前捉败渠。耸耳长鸣随踢踏，不知业债倩谁除。阶头放下劫初铃，相扑呼它马使名。五棒打来无雪处，却言渠不是官行。祸福无门口自招，三遭瞎棒打驴腰。可怜败国亡家恨，万古春风吹不消。家常添钵绕村行，蓦地一声无厌生。化主分明嫌少在，篱门掩却强惺惺。乌藤倒挂向平田，便把羸牛痛下鞭。更说养来经五岁，始终只是老婆禅。师之一字太孤危，文□□无作者知。不领韶阳提起处，且从默处认残碑。亲到龙潭已暗投，夜深谁共御街游。纸灯吹灭狼烟息，坐断中原四百州。山边水边待月明，暂向人间借路行。如今还向山边去，只有湖水无行路。住山境界问如何，女子双鬟鬓已皤。觌面不逢休更会，白云飞过旧山河。庵僧真实济凶人，一喝分明出差珍。莫道贼魁非别者，当头雪刃用来亲。四方八面没边疆，暴雨狂风无处藏。古庙里头休亸避，移舟别有好商量。法战场开验克宾，解施武略对将军。如何有罪全无赏，待展奇谋自策勋。不动蒲帆问一言，大鱼却被小鱼吞。直从意外超唇吻，始信岩头无脑门。从来六个不知音，一个全抛恶浪深。义断情忘无处觅，三千刹海冷沉沉。有句无句，如藤倚树。回避无门，毒蛇当路。树倒藤枯，句归何处。明眼衲僧，一场罔措。磐陀漠漠秘苍苔，终日跏趺两鬓摧。纵使不曾呼唤著，何尝谩得阿师来。因我得礼你，事从叮嘱起。谁知白蘋风，不在秋江里。读书人报来，岂在之乎者。孔子与周公，皆不及门也。天地广无边，何云藏北斗。跛脚老云门，未明三八九。树凋叶落聊伸问，体露金风错指踪。带累儿孙无豹变，等閒落在草窠中。贺家湖上天华寺，一一轩窗面水开。不是闭门防俗客，爱闲能有几人来。大龙景物最幽妍，涧水山花照眼鲜。坚固法身何必问，风光长在劫壶先。白牛烹了正熙熙，皮角官中却要追。将下帽檐输纳了，灯前更鼓夜迟迟。"}