{"id":"513337","title":"自慰辞","dynasty":"明","author":"沈周","text":"念曜轮之迅迈，若驾余而同驰。省孩提之犹昨，寻衰丑之䀜斯。悯微生之有限，乐何少而多悲。丧亡疢疾，沓忧虞之丛己，奚气血之堪持。世汶汶而曷超，时冉冉而莫追。事往往而革变不常，理瞢瞢而吉凶难必。吉自吝而变凶，凶自悔而化吉。祸福循环，得得失失。惟吾人者，迨老无少，迨死无还。不如草木之有消息，独优得于一气之间。准亭毒之无私，何偏颇于义而锢顽。纷不齐之不可以度絜，又玩寿夭而倒蹠颜。无乃匿智窅冥，使人不得窥其奸。已乎哉挢广可以开隘，发笑可以破患。引壶觞以杼怀，寄啸咏于高閒。或跂石而孤坐，或振策以清般。鸟飞鸣而媵余，盼芳条之可攀。悠然临水，畅然登山。信造物之逆顺，更惘惘而长叹。"}