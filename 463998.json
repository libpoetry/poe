{"id":"463998","title":"过东湖放鹰台","dynasty":"当代","author":"杨雪窗","text":"落日与湖相吞吐，危台缥缈出云树。昔我撑肠饱诗卷，蓦见谪仙欲蹈舞。迥立醉眼青天小，风袂泠然思轻举。手中六翮欲雄飞，万里盘空俯三楚。前身小谢足风流，后身仲则抱长忧。想当走笔驱河岳，文章力与元气侔。知君醉眠原不死，思君梦入古宣州。精诚倘与梦魂接，愿起青山与之游。黄鹤楼头暂相过，大江一洗胸中愁。我今小驻访遗躅，动地惊雷走千毂。十年踪迹失南北，六尺风尘何碌碌。剧怜相看不能语，浩荡烟波寄远目。风也为吾至，云也为吾开。山作糟丘湖作醅，公乎公乎乘月来。"}