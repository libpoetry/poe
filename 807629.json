{"id":"807629","title":"齐天乐  绿水亭观荷同对岩荪友竹垞舟次西溟饮容若处作","dynasty":"清","author":"陈维崧","text":"分明一幅江南景，恰是凤城深处。野翠罗罗，嫩晴历历，扑到空香万缕。早村人语。是柳下沟塍，篱边儿女。稻叶菱丝，隔纱长作打窗雨。莲房箭靫簇簇，西洲都盖满，睡鸭新乳。碧甃回廊，黄泥小灶，几斛冷泉亲煮。倚阑凝伫，记罨画东头，旧寻诗路。招个烟樯，飘侬溪畔去。"}