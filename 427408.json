{"id":"427408","title":"醉蓬莱 西峰古刹","dynasty":"近现代","author":"陈逸云","text":"寺壁苍垣旧，四境清凉，尘踪小住。梵宇颓廊，径可通幽处。柳色满阶，苔痕铺绿，剩梨霙桃雨。池阁依稀，问谁能续。马鸣龙树。石碣模糊，龛灯明灭，管甚而今，未来过去。坐破蒲团，似朝鱼暮鼓。万虑全消，受持半偈，经旨问谁能悟。世劫循环，一成一败，西峰如故。"}