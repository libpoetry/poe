{"id":"502552","title":"书问耕堂","dynasty":"明","author":"王恭","text":"庞公喻刘表，仲尼小樊迟。为学贵自广，遗安亮无危。若人隐耕稼，取乐宁在兹。用舍随所遇，荣贱心弗移。闭门面场囿，开轩瞩清池。棕叶覆我牖，藤花垂我衣。方春始微雨，薄言往东菑。田叟既相勉，耰种恒及时。稻苗日已长，稂莠日已稀。远心易无闷，悟物兼忘疲。虽云体力倦，斗酒聊自怡。伐檀夙有戒，素食良可讥。岂不善微禄，知命复奚疑。"}