{"id":"1113403","title":"挽叔祖户部侍郎诗四首","dynasty":"宋","author":"张镃","text":"从此无因见，南园老叔翁。朝廷世臣少，文献我家穷。达宦谁无分，全材不易逢。先王勋第一，号恸仰天公。八郡恢成绩，江山入壮图。风流羊叔子，才术管夷吾。绝笔诗犹在，酬君志不渝。经纶如有位，肯堕浅规摹。小小为知己，常常说向人。论情宗族异，问事见闻新。囊锦将谁管，湖园看未真。伤心啸庵路，不复送亲宾。内典存心久，家居戒行僧。同尘聊且尔，著相亦何曾。脱却当来裤，传将不尽灯。欲知归甚处，一月万波澄。"}