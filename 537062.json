{"id":"537062","title":"梁长子自泰山归以百三十韵诗见誇因成俚歌奉嘲","dynasty":"明","author":"王世贞","text":"梁伯龙，真龙伯，自从钓鳌忤上帝，压之尚馀三百尺。笑语王先生，长者所苦为杯棬。男儿失意则蓬累，焉能委身眉睫间。北渡洪河，东游泰山。举头出天门，舒手扪日观。白云封中起，袖欲割其半。岳帝不敢呵，玉女一笑粲。是何魍魉来，令我山灵怖欲窜。梁伯龙，醉携金壶汁，倒翻玉女盆。诗成一千三百言，千三百颗明珠圆。长吟短咏不肯眠，西风吹骨骨欲颠，其若囊中无一钱。王先生为汝作诗劵，减之一字一匹绢。天公笼统无月旦，买者为谁复谁怨。梁伯龙，勿懊恼，归来从容问若姥。东家侏儒日苦饱，长者不呆真是宝。"}