{"id":"318278","title":"八声甘州·充和以寒泉名琴见假","dynasty":"现代","author":"饶宗颐","text":"感深情，秋日借寒泉，宝瑟结清游。任急弦飞听，昔心长系，夕饮未休。漫谱家山何处，天地入孤舟。犹似荆南客，倦赋登楼。又闻笛声哀怨，叫中天明月，乡梦悠悠。自清商寝响，唱起海西头。忆行窝、梅为谁好，怕芸黄、惊叶点波浮。待描入小窗短幅，与畔牢愁。"}