{"id":"549323","title":"挽熊太孺人","dynasty":"明","author":"曹于汴","text":"人羡孺人诞贵子，扶摇万里纡青紫。我羡孺人诞子贤，玉峰千丈倚中天。有子不肯置王家，百年不诀亦焉嗟。贤郎几上思亲书，正是萱帏无恙初。肠枯舌烂归不去，西风洒泪可何如。奚童反命恸欲死，东村母子方治耜。长号奔去天冥冥，相看谁不泣横膺。噫嘻乎翟冠鼎养今已矣，永终慈誉惟贤耳。"}