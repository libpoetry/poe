{"id":"1158216","title":"太湖诗 其八 缥缈峰","dynasty":"唐","author":"皮日休","text":"头戴华阳帽，手拄大夏筇。清晨陪道侣，来上缥缈峰。带露嗅药蔓，和云寻鹿踪。时惊??鼠，飞上千丈松。翠壁内有室，叩之虚䃔䃧。古穴下彻海，视之寒鸿濛。遇歇有佳思，缘危无倦容。须臾到绝顶，似鸟穿樊笼。恐足蹈海日，疑身凌天风。众岫点巨浸，四方接圆穹。似将青螺髻，撒在明月中。片白作越分，孤岚为吴宫。一阵叆叇气，隐隐生湖东。激雷与波起，狂电将日红。礊礊雨点大，金髇轰下空。暴光隔云闪，髣髴亘天龙。连拳百丈尾，下拔湖之洪。捽为一雪山，欲与昭回通。移时却?下，细碎衡与嵩。神物谅不测，绝境尤难穷。杖策下返照，渐闻仙观钟。烟波濆肌骨，云壑阗心胸。竟死爱未足，当生且欢逢。不然把天爵，自拜太湖公。"}