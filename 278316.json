{"id":"278316","title":"春去望吴三不至","dynasty":"现代","author":"沈轶刘","text":"月色不能古，孤怀各清苍。杳杳海上槎，所思在遐方。寒露牵高驾，淹彼白日光。残莺老春韭，缅兹蘼芜芳。三山昔星聚，双照鳌峰坊。刬石平远台，弦诗宛在堂。一别四十载，相惜岭鬓霜。青禽忽时至，苦道遘非常。讶我居无屋，瓴壁堆千章。顾我茶烟歇，炉荈补二王。句陈方秘曜，众志成金汤。安得蓬莱风，吹花入混茫。手擎橄榄枝，飞鞚下洪塘。"}