{"id":"1104666","title":"祀先蚕六首 迎神用《明安》。","dynasty":"宋","author":"郊庙朝会歌辞","text":"功被寰宇，㒩虫之灵。有神司之，以生以成。典礼有初，祀事讲明。孔盖翠旌，降集于庭。灵修戾止，诏以毛血。既盥而帨，尊爵蠲洁。金石谐宛，登降有节。宜顾宜飨，情文不越。化日初长，时当暮春。蚕事方兴，惟后惟嫔。丝纩御冬，残生济人。敢忘报本，篚币是陈。盛服承祀，出自公桑。衣不羽皮，利及万方。百味旨酒，有飶其香。神其歆止，洋洋在傍。日吉辰良，礼备乐作。精诚内孚，俎豆交错。升歌清越，侑此三爵。黎民不寒，幽显同乐。神之来矣，灵风肃然。云胡不留，归旐有翩。乃举旧典，岁以告虔。降福我邦，于万斯年。"}