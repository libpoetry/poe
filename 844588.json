{"id":"844588","title":"步大兄原韵留别之作二首","dynasty":"清末民国初","author":"费墨娟","text":"人生最苦别离难，每到临歧意更酸。百里家山心怅怅，一湖烟水路漫漫。征帆无奈催归速，逆旅淹留忍泪干。我自萧条兄莫念，且随儿女强心宽。双泪难支落绮筵，人生聚散总由天。久违色笑嗟身远，惯省晨昏仗汝贤。怕听阳关歌一曲，那堪别路隔三千。归帆安得长留住，尽日谈诗莫转旋。"}