{"id":"810610","title":"初夏西山道中绝句","dynasty":"清","author":"文昭","text":"雨后青山淡欲无，晴光处处满平芜。一枝短策前生伴，可是当年范石湖。柳丝蘸雨金千缕，山际浮岚碧一痕。日晚牧儿驱犊过，炊烟浮出老人村。小桥雁齿隔林红，夹水人家宛宛通。最是清和好天气，一村新绿酒旗风。药阑东畔菜畦西，缓辔垂鞭信马蹄。粉蝶一双花里出，飞飞故著帽檐低。花藏竹掩小柴门，半架朱藤覆短垣。圣代极知非避世，偶逢鸡犬似桃源。晚烟散发出林间，一岁曾能几度还。十里吟鞭归未晚，夕阳影里过琅山。"}