{"id":"1251345","title":"过韩庙","dynasty":"元末明初","author":"王翰","text":"纷纷天下逐秦鹿，白蛇中断鬼夜哭。将军晚从隆准公，仗剑登坛万人服。西来铁马疾如风，魏豹就虏犹儿童。背水一战赵壁破，飞书才入燕城崩。叱咤素号万人敌，龙生败死犹骨栗。帐下悲歌骓不逝，霸业无成剑铓赤。将军有功当封齐，假王一请君臣疑。鸟尽弓藏良可惜，拭泪更读归赐碑。"}