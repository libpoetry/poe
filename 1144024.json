{"id":"1144024","title":"辛丑九日五首","dynasty":"宋末元初","author":"方回","text":"政恐登高枉断肠，今年恰值雨重阳。晨兴中酒情怀懒，满眼黄花满屋香。世间何事不空无，万古年年九日徂。最忆吾家先叔父，塘头一树紫茱萸。五度秋光过古希，节名良是叹人非。吾州大火前辛丑，问政山头伐木归。何事清秋已衣绵，微寒最怯倚楼天。江南今岁黄花早，醉嚼重阳半月前。往岁金台屡据鞍，居庸雁字仰天看。中秋蟹断□花绝，红叶西山九日寒。"}