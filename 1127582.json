{"id":"1127582","title":"和执中游山四诗 谷隐寺","dynasty":"宋","author":"彭汝砺","text":"谷隐多牡丹，一花百千叶。一根出一切，一切一根摄。爱君看花处，立悟恒沙劫。其谁知此意，祇有花间蝶。楼阁倚天外，钟梵落人间。俗客有时去，野僧长日闲。白云何所往，飞鸟未能还。一望辄一叹，令人唯厚颜。甘棠如众木，岘首如众山。燕人爱召公，公去不忍攀。襄阳思叔子，堕泪湿孱颜。至今山外溪，日夜波澜翻。如公章贡祠，亦在山水间。三年南雍居，十至高阳池。鱼鸟如故人，相忘不相疑。但持青莲叶，不倒白接䍦。我与之子游，何似山公时。"}