{"id":"768607","title":"绮罗香 玉兰","dynasty":"清","author":"沈皞日","text":"夹竹来禽，药苗戏蝶，梨院浓阴时候。晓起笼烟，开遍亭台非旧。擘纤手、琼雪搓成，倩玉斧、水晶裁就。记临春、大舍歌残，满宫凉月漾罗袖。小楼曾见白燕，飞去花间莫辨，飞来还又。连理交枝，片片光凝清昼。为迎风、欲障屏山，乍掩映、冰绡云母。认疏篱、几点梅花，暗香真是瘦。"}