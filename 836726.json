{"id":"836726","title":"三月十六日，奉宪命往南北投联庄遇乱，避居牛牯岭，即事述怀 其四","dynasty":"清末民国初","author":"陈肇兴","text":"午山一回首，百里尘茫茫。有客从北来，相逢歧路傍。牵裾引之近，急问弟与娘。客言贼如毛，揭竿万万行。红旗蔽白日，刀戟相低昂。前头载妇女，后头括金珰。杀人但闻声，乌能审其详。三问不吾对，涕泗沾衣裳。"}