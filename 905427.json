{"id":"905427","title":"至启伏蒙仆射相公独垂青眼忽枉朱轮仍贻郢客之咏歌过为无盐之刻画有何才取都是爱忘若惭拙思之如抽岂表善言之必应辄次来韵却献一章","dynasty":"宋","author":"李至","text":"蓬丘官况复何如，养拙资吟久病馀。印簏罕开无案牍，閤门常锁有图书。山中旧隐闲多忆，世上浮生老更疏。何幸明公偏顾我，马蹄出便到贫居。"}