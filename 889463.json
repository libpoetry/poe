{"id":"889463","title":"又劝耕","dynasty":"宋","author":"吴芾","text":"浙东十载歌丰登，去年水旱俄相乘。吾州何幸得一熟，四野绝闻愁叹声。田畴二月土膏动，树头布谷争飞鸣。田家饱食苦无事，雨后一犁方对耕。敢意使君亲劝率，千骑晓作田间行。老农感激前致语，使君不用忧西成。腊中昨已见三白，今日还逢甲子晴。年丰谷贱定可卜，仓箱会见如坻京。但愿使君对春色，莫负花前双玉瓶。人生适意未易得，况复时节遭升平。要须拚与宾客醉，无使旁人笑独醒。"}