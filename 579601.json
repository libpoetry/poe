{"id":"579601","title":"丁参戎邀游明山六祖寺","dynasty":"明","author":"江源","text":"会昌河北明山清，一方之镇储精英。青苍峻峭插霄汉，无乃天造地设成。上有千林乔木之蓊郁，下有六祖禅室之峥嵘。寒泉瀑布几千尺，奔流入涧归沧溟。登高胡不振我衣，临清胡不濯我缨。元戎邀我此游赏，况值公暇兼升平。主宾联辔惬心赏，四美具兮二难并。元戎韬略更文雅，执手相看如故情。剑亦不须按，盖亦不用倾。酌我金陵琥珀之美酒，荐我太官适口之羊羹。食我东南水陆之嘉果，饭我冬春玉粒之香粳。投壶百罚不辞醉，抚掌一叹俱忘形。我日既云迈，而月亦斯征。相逢不一醉，徒叹三闾醒。明朝揖君与君别，观风又向桃江行。"}