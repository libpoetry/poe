{"id":"517026","title":"怀东庄","dynasty":"明","author":"龚诩","text":"我家潇洒同三径，车马不闻尘土净。白云流水互濛回，翠竹苍松相掩映。瓮有新醅架有书，果蔬自足供盘饤。老妻甘与共清贫，劝我不须干赵孟。十年作客南野堂，麋鹿未忘山野性。惓惓虽荷故人情，食粟每羞才不称。西风昨夜动林柯，浩然忽起归来兴。殷勤为我报东君，好着梅花待吟咏。"}