{"id":"705196","title":"汉宫春 其二 马上美人","dynasty":"明末清初","author":"徐石麒","text":"刬地香尘，称东风驰骤，红袖翩跹。和裙自穿玉镫，忙似秋千。画桥高处，约金鞍、递出香肩。轻笑语，风流欲逞，窥人佯坠丝鞭。透额罗松宝髻，似明妃画里，卸却貂蝉。追随暖香暗度，一缕轻烟。朱门日暮，料葳蕤、重锁婵娟。且共向，春光骀宕，挥缰莫惜遗钿。"}