{"id":"720926","title":"早春三首","dynasty":"明末清初","author":"王夫之","text":"光气浮莎径，红滋点药畦。晴丝弱柳外，夕蝶小窗西。风细千波绿，云生一片低。天情随物理，色色与春齐。不觉故心移，年华冉冉知。晴窗熏午睡，喧步爱芳吹。幸缓西园梦，还留朔雪悲。含情方几日，谁道鬓添丝。向夜月迎人，空烟合望新。落梅轻去影，乳鸟乍啼晨。碧水涵苔暗，流光散露匀。良宵仍蕴藉，悽恻奈何春。"}