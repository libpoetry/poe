{"id":"766324","title":"琐窗寒 赋得依依墟里烟，途中书所见也","dynasty":"清","author":"周之琦","text":"澹拂楼阴，轻笼木末，暗催秋暮。将开又合，只傍夕阳村墅。任长空、片云自飞，等闲肯逐西风去。向水亭山馆，千丝摇飏，为谁留住。何处。乡园路。但断梗飘蓬，易牵离绪。年光过眼，消得几番炊黍。赋郊居、尘鞅未闲，耦耕旧约人在否。忍相看、数点霜枫，冷红鸦外舞。"}