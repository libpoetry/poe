{"id":"814993","title":"九日紫碧山房用杜甫诗韵得二律","dynasty":"清","author":"奕詝","text":"楼高始觉太虚宽，无限诗情结古欢。此日登临供点笔，何人酩酊倩扶冠。千峰耸翠澄秋宇，一雁遥空送早寒。处处茅檐真乐意，《豳风》图画坐中看。雅集山庄礼数宽，惊人老句寄遥欢。凭将往代忠兼讽，好励今时衣与冠。玉岭鸦翻余落日，纸窗虫齧透轻寒。归桡沿路撷芳便，篱菊高低镜里看。"}