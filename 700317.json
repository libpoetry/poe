{"id":"700317","title":"乐间园为同年夏如山赋十二首 仁高峰","dynasty":"明","author":"顾清","text":"天之德兮曰仁，山得之兮镇厚坤。既雄秀兮又以尊，抚众壑兮如儿孙。千花兮万卉，吾与尔兮长春。群仙游兮大罗，时憩息兮岩之阿。玉柱兮金窗，俯洞庭兮烟波。忽中宵兮月上，听泠泠兮空歌。漫吾出兮周星，忽归来兮亭以成。嗟平生兮万事，亦何择兮何营。偶欣然兮终日，孰久近兮千龄。思美人兮不来，步石径兮生青苔。聊升高兮骋望，揽桂枝兮徘徊。晴天兮万里，见一鹤兮飞回。泉何为兮此流，湛清泠兮岩之陬。洗京洛兮缁尘，玩濠梁兮浮鯈。渺真源兮何处，望龙山兮落日幽幽。路转兮山回，望幽岩兮阻深隈。忽凌空兮飞步，振予策兮丹台。愿镌崖兮有纪，步灵踪兮天台。结湘筠兮玲珑，交桂枝兮隐隐丛丛。玉叶兮金英，来清芬兮远风。将书香兮此类，嗣云仍兮无穷。竹柏兮成林，中一径兮静以深。谢红紫兮春阳，饱风霜兮重阴。怀佳人兮怅望，将千载兮同心烂。中人兮不归，樵柯烂兮闾里全非。嗟人生兮几何，奄夕曛兮朝晖。神仙兮戏予，拂苍珉兮渺遐思。圉圉兮洋洋，忽吾止兮濠之梁。绿藻兮青蘋，与尔游兮两忘。室无尘兮更明，晏独处兮憺以清。左瞻兮右仰，诸史兮群经。聊逍遥兮永日，孰宠利兮荣名。隐吾屋兮山之东，仰仁高兮一径潜通。有芭蕉兮夏绿，更芙蓉兮晚红。忽夕阳兮云合，倚阑干兮意万重。"}