{"id":"1236486","title":"立秋日书事五首","dynasty":"元","author":"周伯琦","text":"今日新秋节，年年客上京。菊花方斗艳，蒲柳已无情。空舍瓶储粟，寒蔬釜瀹羹。清贫儒者分，岁月任峥嵘。大驾留西内，兹辰祀典扬。龙衣遵质朴，马酒荐馨香。望祭园林邈，追崇庙祏光。艰难思创业，万叶祚无疆。䥫刹标山影，金铺耀日华。龙回秋歇雨，燕落昼翻沙。苑御调骁骑，宫官葺幰车。长杨谁共赋，满耳沸寒笳。凉亭千里内，相望列东西。秋狝声容备，时巡典礼稽。鸨凫随矢落，豭鹿应弦迷。乾豆归时荐，康庄颂耄倪。云薄天澄霁，风清昼益凉。素商将奋振，繁卉畏凋伤。梦入渔樵社，身惭鹓鹭行。归装知有日，南国稻粱香。"}