{"id":"700203","title":"前题次十峰司宪韵","dynasty":"明","author":"顾清","text":"锦作坡陀绣作丛，四时晨暮郁葱葱。梧桐夹道飞丹凤，杨柳平沙散玉骢。万岁峰高空翠里，广寒宫起蔚蓝中。行人拟得相如赋，拜赐江南作隐翁。南客扁舟欲去时，好风真与客心期。云边已似见乡社，篷底从教卧水师。行路一番嗟往事，诗篇几处有新知。飞来燕子不相识，却上沙头杨柳枝。篷底哦诗正寂寥，忽看肤寸起岧峣。回翔未欲淩霄汉，津润先应及楚翘。五彩何年歌烂漫，九农今日愿丰饶。河阳旧事还堪省，几度秋霜换斗杓。彭城天险亦岷峨，南北舟航倍几多。激浪奔流无日夜，长年三老费撝诃。试看急缆牵危舸，何似方塘湛绿波。欲趁此行铭剑阁，苍崖先遣百人磨。泗亭秋色已荒凉，更拟淮阴一瓣香。飞鸟未随弓力尽，黄流差比劵言长。荣华自古能谁在，山水无情默自伤。一语到君尤足恨，湖头空负碧霞觞。又复扁舟过此中，向来明月几弦弓。山形依旧两眉绿，江水无尘一镜空。白鸟去边天欲尽，青枫落后岁将终。图经漫有新题字，一笑烦君问雪鸿。囊里探春粟粒芳，松间敲火石泉香。从来乳酪风斯下，此日山林意更长。定有诗篇记清赏，谁从杖屦合分尝。吟成更作东南笑，极目龙山入杳茫。鸱夷不见五湖舟，香径真成麋鹿游。客梦几回空历历，江流千古只悠悠。天随钓处堪终老，张翰归期不待秋。记取一时生色画，兰桡斜倚白蘋洲。湖水泖水分浊清，渔舟客舟谁重轻。陆机张翰旧同里，仙鹤鲈鱼并有名。长笛数声江月曙，青山九点暮云平。一时尽落先生手，未信烟波也世情。君来三吴占有秋，君去正及吴田收。蓑衣但除雨淅沥，衲袄不怕风萧飕。烟中白鹤叫野水，竹间黄耳眠高丘。眼前此地亦可念，旧来总属华亭侯。"}