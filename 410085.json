{"id":"410085","title":"赠别杨载之（庚子年七月）","dynasty":"近现代","author":"吴虞","text":"苏髯风流落儋耳，千古馀波犹丽绮。载酒欲作淩云游，阿谁胸次蟠山水。纷纶青简碧血瑩，杨君卓荦探微旨。每从糟粕写精神，宁借丹青传粹美。手招屈宋报琼玖，足蹈曹刘想瑰玮。风翻大海紫澜回，日出泰岱红云委。乃知文字通造化，无怪当初泣群鬼。得道常闻须慧业，六合归君一弹指。尔来文学浸衰微，后生标榜守渣滓。西抹东涂立名字，白璧遭抵黄钟毁。南朝谢客腹空疏，北里师延音委靡。筐箧琐语兔园册，禀拟干时拾青紫。骅骝騄駬徒自哀，魍魉蚍蜉信堪耻。喜君儒雅到古人，笑我荒唐蔑馀子。三载倾心今始识，一朝握手情何已。我落人间少同调，独抱孤怀向兰芷。仙骨消磨伤墨翟，奇气摧残羞尹喜。乾坤惨澹鶗鴂鸣，坐惜严霜凋众卉。弥天未遇释道安，四海何来习凿齿。延津龙剑偶然合，持赠琅玕感知己。即今碧海飞红尘，慷慨相看同抚髀。阴风飒飒日月旗，乾清门外胡笳起。诏书已说赦黄巾，渡河更听呼苍兕。姑苏台畔游麋鹿，铜驼陌上生荆杞。陆沈谁与问神州，风景新亭泪如洗。信陵身世付醇酒，鲁连富贵真敝屣。君我飘摇奚足奇，恒河浩劫今方始。周室何年贡白狼，汉家终望飞雄雉。送君归去好闭门，莫言弃繻与折箠。庾信江关自萧瑟，杜默才华馀涕泗。无聊不用慕神仙，蓬岛沧桑亦如此。"}