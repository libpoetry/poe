{"id":"688660","title":"元日燕宫傅泾川公第用韵","dynasty":"明","author":"严嵩","text":"午桥来访晋公家，重德高名岂浪誇。开径竹松便逸隐，登堂山水占清华。宜春总换桃符帖，趁俗先传彩胜花。愿借柏觞增五福，直从沧海咏无涯。碧潭青嶂绕千家，风景真堪对客誇。海内衣冠尊洛社，天南旌节驻皇华。春从阴谷潜回律，雪应丰年密宱花。他日胜游那可再，系帆重醉粤江涯。"}