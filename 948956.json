{"id":"948956","title":"曾季钦少卿安序堂次朱希真韵","dynasty":"宋","author":"周必大","text":"行藏本同涂，明哲遇辄安。畎亩道可乐，肯思负鼎干。膰肉倘爱礼，岂遽涉汶川。大哉天地准，笑汝士女耽。丈人三吴秀，此理久已参。缅怀洛京老，知音赏英咸。佳名表栋宇，妙语来江山。至今编简香，不谓室有兰。君看为邦问，正在箪瓢间。阅世从川流，如愚安石磐。圣门惟若人，始可语易占。不见系辞中，岿然特书颜。"}