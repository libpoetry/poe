{"id":"467989","title":"蝶恋花二首","dynasty":"当代","author":"雷履平","text":"种得垂杨千万树。迟暮春寒，独战风和雨。记绾长亭三月暮。断云飘雨风飘絮。旧约佳期空记取。魂梦音书，一例无凭据。纵使轻躯扶梦去。殊乡不是销魂处。箭径酸风吹雨到。南院西园，断送春多少。细语丁宁谁与道。帘花未落迎征棹。独倚高楼思悄悄。无奈东邻，竟日香红绕。一任朱颜愁里老。钗盟钿约萦怀抱。"}