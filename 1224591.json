{"id":"1224591","title":"故相东平忠献王挽歌词","dynasty":"元","author":"柳贯","text":"龙尾乘参会，麒麟踵画图。记功宜显显，论世匪区区。肇敏公维似，明徵圣有谟。陟庸才秉轴，运化亟旋枢。物已归坯冶，人将就楷模。开诚登众正，献可破群谀。夫里同耕凿，民仪异唯俞。景钟陈备乐，浮鼓节投壶。尹德汤能协，尧勋益载都。方期扶日毂，必使丽天衢。大角兵端起，清宫祸变殊。霜筼飘荏菽，风干落椅梧。影射无鲛鳄，磨牙甚豹貙。凄凉朱鹭曲，狼藉玉麟符。立事思常武，成书恨亳姑。攀髯应共载，升屋竟谁呼。厚地难藏烈，凝阴为蓄痡。血留衣上碧，含失口中珠。遘闵遗多难，摧凶激万夫。羲娥还丽景，彗孛埽夷途。狂孽凭三窟，神威覆五湖。不烦公府牍，终见藁街诛。浊散阳明胜，精垂晦魄苏。君门重肃穆，贤路岂荒芜。殉死身宁赎，观兵眼未枯。春秋如有作，盗贼敢称孤。灞上仍坚壁，骊山罢论徒。董狐千载后，丹笔讵应无。"}