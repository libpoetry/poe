{"id":"432566","title":"春日杂感和陈子筱舫原韵二首","dynasty":"近现代","author":"邹遇","text":"中年偃蹇误聪明，歧路谁怜太瘦生。守拙无方难问世，伤时有泪欲埋名。青来杨柳哦春色，绿到蘼芜感物情。残月荒江一挥剑，霸才萧瑟吊兰成。桃塘杨柳依然好，人物无端异去年。惜别心情频寄梦，证明因果学谈禅。潜鳞终古甘藏壑，生马而今不值钱。一冢荒荒肃尺木，三年凭吊亦前缘。"}