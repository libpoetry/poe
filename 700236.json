{"id":"700236","title":"海棠四首","dynasty":"明","author":"顾清","text":"濯锦江头富贵花，何年流落海天涯。玉人二八空闺里，岁岁因君感物华。屑玉涂坯艳一丛，内园开处锦屏幪。何人错认杨妃醉，泪湿春风忆梦中。日暖风暄人意慵，海棠正向此时红。谁云花好能消恨，花恨于人更不同。香颊潮红亸翠襦，绛唇微吐滴胭脂。游丝不动日停午，斜倚东风若有思。"}