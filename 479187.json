{"id":"479187","title":"题安城彭学士山水图","dynasty":"明","author":"程敏政","text":"何人结屋青山里，终日开窗见山喜。近峰错落走檐牙，远岫蜿蜒插天嘴。澄江一道山前过，短棹平分浪痕破。船头水气绿侵衣，载酒高人面山坐。石泉下冲沙渚浑，桑榆接地成深村。柴扉欲扣不可到，或有细路通云根。竹鹤老人名画手，半幅生绡大于斗。水分山断意无穷，目送飞鸿度江口。安城先生尘虑脱，南望乡人楚天阔。高堂永日对山歌，肃肃凉风起蘋末。"}