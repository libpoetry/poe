{"id":"1236986","title":"咏逸民十一首","dynasty":"元","author":"赵孟頫","text":"凤凰览德辉，奋翅翔千仞。矫矫孤竹子，求仁斯得仁。於心有不厌，视世等埃尘。俯仰志不屈，又不辱其身。圣言一以宣，万古无缁磷。谁言首阳山，卓与嵩华邻。采采山中薇，愧尔肉食人。劳生本非情，禄仕吾不苟。古来畎亩间，亦有沮溺叟。依依偶耕心，千载思尚友。中道世所难，狂狷诚足取。如何绝代下，相知不忠厚。仲尼不复作，斯怀向谁道。驱车秣驽马，吾将适齐国。闻有鲁连子，俶傥好奇画。一谈秦师走，再说聊城拔。功成不受赏，高举振六翮。布衣终其身，岂复为世役。茫茫千载远，安往访遗迹。踌躇东海上，向风长太息。四时相代谢，荣耀何足恃。瓜田引新蔓，不见桃与李。知士解其会，遇坎当复止。邵生故秦吏，乃亦睹兹理。贤哉感我怀，三叹不能巳。子真初亦仕，岁晚乃逃之。区区南昌尉，上疏忘其卑。忠言不见用，耿耿当告谁。飘然弃妻子，终身与世辞。抱关甘贫贱，所贵莫我知。至今九江濆，清风激群黎。神仙信茫昧，此士独不疑。孤云无定在，逝水何时归。遐思一矫首，怅望无由期。悠悠空山云，泱泱长江流。廊庙意不屑，山泽聊淹留。故人在天位，高步追巢由。岂曰子无衣，辛苦被羊裘。东京多节义，之子乃其尤。穷居虽独善，辅世岂不优。汪汪千顷陂，不为人浊清。道周言行表，荡然无得名。谁言牛医儿，乃是人中英。当时无间言，后世流德声。思之不可见，使我鄙吝萌。淳风久已漓，此意岂复明。时无君子者，虽贤宁见称。南州有高士，食力事耕稼。优游聊卒岁，不矫亦不隘。大木行欲颠，绋纚岂足赖。何为诸老翁，栖栖不遑舍。斯言非无见，明哲自高迈。谁能悬一榻，待子来税驾。鹿门何亭亭，下有辟世贤。凤雏隐中林，卧龙蟠其渊。一朝起高翔，斯人独深潜。功名不可为，我志久已安。一闻耆旧传，使我心悠然。黄鹄羽翼长，一举思千里。幼安本中原，乘桴走东海。举世方尚同，远引存吾志。流风渐异俗，敦礼化邻鄙。子鱼平生友，胡乃不相委。尘事非所便，田园久见招。归来三径中，蔚蔚长蓬蒿。虽有荷锄倦，浊酒且自陶。茫茫大化中，委运将焉逃。唐虞去已远，由来非一朝。粲粲霜中菊，采采忘其劳。"}