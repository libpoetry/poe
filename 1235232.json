{"id":"1235232","title":"题画杂诗六首","dynasty":"元","author":"马臻","text":"岸水依痕钓艇间，炊烟几处出芦湾。西窗正是斜阳好，一带泥金抹远山。月华如水天如空，苍烟远树涵秋容。笔头墨尽意不尽，参错云山三四重。数点寒鸦水绕村，几家茅屋掩柴门。白头溪叟归来晚，自把渔舟系柳根。轻云漠漠天影空，江村雨过生微风。似嫌野外春淡薄，故点桃花深浅红。春阴淡荡归帆急，叠嶂层峦凝空碧。知是夜来风雨深，村外野桥低二尺。采菱渡头秋日晚，孤楼隔岸知谁家？参差远树杂云气，灭没渔舟侵浪花。"}