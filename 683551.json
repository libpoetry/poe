{"id":"683551","title":"九月闭关谢笔砚而千里故人讯问不绝又多以诗及者遂成此二律志苦且代荅","dynasty":"明","author":"王世贞","text":"小径衡门鸟雀余，祗因才尽爱闲居。诸缘暂息交犹在，一病虽轻懒未除。玉案有无知莫较，银钩早晚竟难虚。于今却羡桓司马，博得空函省报书。不尽秋风至羽翰，报书犹可报诗难。半生失计甘鸡口，此日冥心任鼠肝。柿叶懒题空自积，梅花从折负它寒。于今却笑陶都水，才鬼谁能具眼看。"}