{"id":"289873","title":"还京乐·寒碧簃社集，喜苍虬同年来自海上","dynasty":"现代","author":"郭则沄","text":"饮君酒，且喜尊前，此日流人在。叹客中霜鬓，廿年忍泪，频看沧海。恁醉吟无赖。伤心更寄斜阳外。听杜宇啼苦，画里残山愁改。尽龙钟态。待褰衣、还倚高楼，绕梦星辰，犹是上界。苍凉语咽荒鸡，起中宵、似闻孤噫。感蹉跎，空烛飐秋魂，箫沈夜籁。负了湖山约，何时单舸同载。"}