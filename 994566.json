{"id":"994566","title":"绍熙庚戌十月偕赵仲宗舜和潘谦之曾鲁仲游九峰芙蓉寿山纪行十首 其一 九日早登桃枝岭","dynasty":"宋","author":"黄干","text":"登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何萦纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。"}