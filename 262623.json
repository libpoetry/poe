{"id":"262623","title":"题画赠易祖栻","dynasty":"清代","author":"允禧","text":"天工掷下碧玉环，飞龙游云藏其间。黑松使者管城子，夺取秀色归屏山。天孙机杼垂天巧，尺素徘徊度青鸟。第一峰头金饼圆，云霞照破壶天小。松年院本非士夫，大年一派传倪迂。郑虔王维真秀绝，丹青想像开元初。十里江南小平远，湖山是处情缱绻。渔艇泊香莲浦秋，陇犊眠青稻畦晚。男儿生来心好奇，天地画笥真吾师。朅来坐我孤亭上，貌取横塘烟雨时。"}