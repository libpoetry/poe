{"id":"403654","title":"紫萸香慢 次韵郭石尊九日江楼吟望之作","dynasty":"近现代末当代初","author":"白敦仁","text":"就黄花、偏逢秋病，一觞冷落依然。正高楼怊怅，又新劫、到华鬘。费尽重阳风雨，换秋声萧树，怨咽哀蝉。是登临倦客，不饮欲何言。问醒眼、可宜倚栏。艰难。满地霜繁。聊作健，强悲宽。算高台戏马，雄峰落帽，多少南冠。眼前不殊风景，漫重唱、念家山。指盘雕、暮云低处，望中一发，愁绝胡马江关。挥泪逝川。"}