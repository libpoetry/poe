{"id":"205774","title":"念奴娇·故山渐近","dynasty":"宋代","author":"叶梦得","text":"故山渐近，念渊明归意，翛然论谁。归去来兮秋已老，松菊三径犹存。稚子欢迎，飘飘风袂，依约旧衡门。琴书萧散，更欣有酒盈尊。惆怅萍梗无根，天涯行已遍，空负田园。去矣何之窗户小，容膝聊倚南轩。倦鸟知还，晚云遥映，山气欲黄昏。此还真意，故应欲辨忘言。"}