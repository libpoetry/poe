{"id":"861621","title":"和许尉小洞庭韵 其二","dynasty":"宋","author":"王炎","text":"少时耕钓为生涯，早知臭腐空神奇。一丘一壑有佳处，人弃我取如拾遗。晚将数雏就斗食，非愿厚禄多如茨。山林习气今尚在，前身疑是王献之。君王垂拱似虞夏，朝野多暇时雍熙。公庭日晡凫鹜散，屐齿小穿山径蹊。隐仙一见即首肯，百钟索酒倾琉璃。湖山亦为开画笥，烟霏空翠俱熹微。幼舆风度极洒洒，计然策画徒规规。苍松奋鬣倚风啸，候雁张羽粘天飞。君山洞庭日在眼，不复引领巴丘西。急呼泓颖共著语，境胜颇与诗相宜。诗成却忆梅子真，乌用一官黄绶为。江头谁是吹笛叟，为公度此琼瑶词。唤起群龙出平湖，属渠扶柂从东归。"}