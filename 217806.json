{"id":"217806","title":"依韵奉和千叶玫瑰之什","dynasty":"宋代","author":"李昉","text":"满槛妖饶甚，皆因暖律催。好凭莺说意，不假蝶为媒。带露羞容敛，随风笑脸回。去年观始种，今日见齐开。熠熠灯千炷，荧荧火一堆。浓香盖天与，碎叶是谁裁。旋为除芳草，惟愁落绿苔。最宜含细雨，肯使扑轻埃。易赋诗盈轴，难辞酒满杯。汲泉频灌溉，买土更封培。销得邀宾赏，堪教选地栽。醉吟翻怅望，行绕重徘徊。谩对鲜研色，惭无绮丽才，自怜垂白叟，扶病看花来。"}