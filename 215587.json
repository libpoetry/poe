{"id":"215587","title":"奉使道中寄育王山长老常坦","dynasty":"宋代","author":"王安石","text":"道人少贾海上游，海舶破散身沈浮。抱金满箧人所寄，吹簸偶得还中州。臝身归金不受报，秖取斗酒相献酬。欢娱慈母终一世，脱弃妻子藏岩幽。苍烟寥寥池水漫，白玉菡萏吹高秋。夜燃柏子煮山药，忆此东望无时休。塞垣春枯积雪溜，沙砾盛怒黄云愁。五更匹马随雁起，想见鄮郭花今稠。百年夸夺终一丘，世上满眼真悠悠。寄声万里心绸缪，莫道异趣无相求。"}