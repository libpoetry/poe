{"id":"690200","title":"乡居用八弟鹄举诗韵聊述","dynasty":"明","author":"张羽（凤举","text":"东风近浦送渔歌，澌尽平溪漫绿波。野望独便吟处远，春寒犹较病来多。閒看稚子排新局，醉傍村翁藉软莎。迟暮未成投老计，巢鸠聊寄北山阿。幽居底事动长歌，老大心知感逝波。花外枯桑争日永，镜中华发逗春多。薄田绕舍差宜黍，小径缘村漫掩莎。何处冥鸿飞正远，更看鸾凤竞巢阿。"}