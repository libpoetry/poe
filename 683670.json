{"id":"683670","title":"送顾子行员外谪判太平五绝","dynasty":"明","author":"王世贞","text":"天门秋色挂帆开，候吏遥从采石来。醉着锦袍明月下，千年人道谪仙才。晋朝姑孰接秦关，饮马淮流一线间。今日中原无插羽，不妨词客醉龙山。客路仍闻送逐臣，与君那得不沾巾。秋云桐柏离帆影，霜落丹枫两地新。楼船叠鼓大江流，别驾新开南豫州。四郭春骄罗绮色，向来仙客不知愁。公檄寒稀郡事饶，试陪宾从上凌歊。只今惟有黄山月，犹似蛾眉恨未消。"}