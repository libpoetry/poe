{"id":"466490","title":"海上晤杨君逸明，同游二日，归后漫成绝句八首以寄","dynasty":"当代","author":"刘梦芙","text":"萍踪偶聚暂忘忧，呼酒来登百尺楼。醉里莫谈家国事，风霜已白少年头。诗国开新起异军，胸中飞瀑泻流云。诙谐未减情悲悯，气自峥嵘我慕君。大雅由来尚正声，吟坛何用漫相争。春兰不必同秋菊，但抱幽香品自清。独立苍茫自咏诗，每从老杜仰风仪。源头活水凭疏凿，万象都成绝妙词。昔贤风骨贵嶙峋，寄迹江湖耻帝秦。闻说今朝多异事，献金屈膝是诗人。龙华小坐听霜钟，不见桃花烂熳红。烈士当年诗噀血，烧成秦火万家空。广厦摩天日色昏，桃源何处觅渔村。洋场眩目金银气，如鲫船来敞国门。握手依依惜袂分，索居我已惯离群。来年嘉会先须约，天柱峰头揽白云。"}