{"id":"705515","title":"帝台春 春恨用南唐元宗韵","dynasty":"明末清初","author":"彭孙贻","text":"花影脉脉，春愁黯无力。成阵乱红，不管人愁，无风飞急。冷落秋千上巳后，较愁似、去年今日。问多情，燕子刚来，天涯消息。无消息，归未得，守月直到灯黑。尽夜夜朝朝泪痕多，准不过一江潮汐。人去今春已非旧，春去那人可如昔。便侬做东风，肯花枝怜惜。"}