{"id":"644715","title":"蜀道易","dynasty":"明","author":"方孝孺","text":"美矣哉，西蜀之道，何今易而昔难。陆有重岩峻岭万仞镵天之剑阁，水有砅雷掣电悬流怒吼之江关。自昔相戒不敢至，胡为乎今人操舟抺马夕往而朝还。大圣建皇极，王道坦坦如弦直。西有雕题金齿之夷，北有毡裘椎䯻之貊。东南大海际天地，岛居洲聚千万国。莫不奉琛执䞇效朝贡，春秋使者来接迹。何况川蜀处华夏，贤王于此开寿域。播以仁风，沾以义泽。家和人?，櫜兵敛革。豺狼变化作驺虞，蛇虺消藏同蜥蜴。凿山焚荒秽，略水铲崖石。帆樯屝履任所往，宛若宇宙重开辟。美哉蜀道之易有如此，四方行旅络绎来游西览德。成都万室，比屋如云。桑麻蔽原野，鸡犬声相闻。文翁之化，孔明之仁。严郑之节，杨马之文。遗风渐?比邹鲁，士行贤哲方回参。方今况有贤圣君，大开学馆论典坟，坐令政化希华勋。徵贤一诏到岩穴，咄尔四方之士孰不争先而骏奔。王道有通塞，蜀道无古今。至险不在山与水，只在国政并人心。六朝五季时，王路嗟陆沉。遂令三代民，尽为兽与禽。当时岂惟蜀道难，八荒之内皆晦阴。戎夷杂寇盗，干戈密如林。今逢天子圣，贤王之德世所钦。文教洽飞动，风俗无邪淫。孱夫弱妇怀千金，悍吏熟视不敢侵。蜀道之易谅在此，咄尔四方来者不惮山高江水深。"}