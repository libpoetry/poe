{"id":"826901","title":"摸鱼儿·题汪碧巢先生象，用卷中沈山子、李秋锦诸公旧题体韵。象为康熙庚申上虞谢文侯画，先生时年二十有八，方自太学还，未作宦也","dynasty":"清末近现代初","author":"金兆蕃","text":"拂蟫尘、旧家风度，匆匆经几寒暑。蕲州竹簟平于织，消受雪纨冰纻。吟漫与。应未忘、年时霸杜留题处。山栖未许。且分付莺花，安排柑酒，相向作才语。丹青妙，软褥低屏楚楚。凉阴疑满残楮。小红歌倚箫声起，宛转黄钟仙吕。春不住。春倘向、归耕烟雨图分取。金陀旧墅。叹乔木风烟，不教留得，天上赤松侣。"}