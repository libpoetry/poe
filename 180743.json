{"id":"180743","title":"陈叔易赋王秀才所藏梁织佛图诗邀同赋因次其","dynasty":"宋代","author":"陈与义","text":"维摩之室本自空，忽惊满月临丹宫。稽首世尊真实相，不比图画填青红。天女之孙擅天巧，经纬星宿超庸庸。沦精入此三昧手，一念直到只园中。意匠经营与佛会，七宝欲动声珑珑。眉间毫光放未尽，指下已带旃檀风。飞梭本是龙变化，挟大戚德行神通。恍若只洹遇佛影，岂彼台像能比崇。共惟此事不思议，细看众巧无遗踪。日浮鸡园赤烂烂，天入鹫岭青丛丛。那知金臂是正倒，但觉已挫千魔锋。龙天四众俨然侍，喜满尺宅俱成功。向来八风几卷地，众宝行树无摧桻。老萧区区佛所悯，岂与十二蟯蚘同。重云之殿珠作帐，一朝入海奔雷公。幸留此像不为少，福聚万纪兼千总。余休八叶终灰烬，坚固却赖三眠虫。似闻法猛藕丝像，当时已不随烟东。煌煌二宝照南北，客摄万鬼专其雄。龙华已耀东坡墨，惊梦不假撞洪钟。唯有兹图晦几岁，留待公句贻无穷。画沙累土皆见佛，而况笔墨如此工。亦念众生业障厚，要与机杼聊分攻。从今俱尽未来世，买丝不绣平原容。"}