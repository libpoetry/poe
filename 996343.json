{"id":"996343","title":"三至堂","dynasty":"宋","author":"黄庭坚","text":"杨公父子孙，俱出文昌宫。朱轓与别驾，同最治民功。当年竹马儿，市上白鬓翁。相语府门前，郎君有家风。筑室俯飞鸟，我来岁仲冬。人烟空橘柚，梅蘤破榛丛。延客煮茶药，使君语雍容。畴昔识二父，只今天柱峰。故开堂北门，突兀在眼中。千秋万岁后，野人犹致恭。借问经始谁，开国华阴公。"}