{"id":"1235723","title":"清明日同学士李惟中赵子期及国学官携酒东岳宫后园看杏花","dynasty":"元","author":"吴当","text":"柳色满河堤，春沙不作泥。家家踏青去，处处听莺啼。翠幄凌风迥，香车簇道齐。扬雄甘寂寞，载酒问幽栖。祠庙出东城，风云拱百灵。神光通御阙，天影抱彤庭。隙地多幽事，芳辰聚德星。道人偏爱客，更许制茅亭。宫馆凭孤旷，幽林眼底生。药畦晨露重，茶灶午风轻。酒许麻姑送，羹从海客烹。乡心劳想像，便欲棹舟行。新火营寒食，他乡展物华。暧云将燕子，春色上桃花。自进贤人酒，何劳妓女车。平居耽野趣，未觉道林赊。圃因春雨种，竹自昔年移。云影常依石，春泉已满池。望中情未极，花外立多时。每动田园兴，东风长鬓丝。上林华盖逼，宫署紫垣开。疏阔经时序，淹留惜酒杯。仙人栽杏去，学士看花来。几日应开遍，题诗许重陪。"}