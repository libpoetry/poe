{"id":"193868","title":"题龙隐岩·春波饱微渌","dynasty":"宋代","author":"方信孺","text":"春波饱微渌，斗柄函空明。方舟贯岩腹，鹅鹳相酬鸣。仰窥穹窿顶，宛转百怪呈。仅余鳞甲碎，不见头角狞。下闯清泠渊，演迤万顷澄。但同鱼鸟参，勿遣蛟龙惊。抉苔抚奇篆，倚棹看题名。三将标殊勋，自与山不倾。谁欤赘小筑，正恐山灵嗔。南涧更幽绝，仙佛依峥嵘。太虚可为室，岂复资药楹。乳泉助茗碗，中有冰雪清。何须骖鸾去，此即白玉京。鼎来不速客，抱琴忽逢迎。爱此无弦曲，岩溜同一声。为君洗尘耳，唤我诗魂醒。祗愁白衣至，好句亡繇成。"}