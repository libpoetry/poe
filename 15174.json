{"id":"15174","title":"乐天少傅五月长斋广延缁徒谢绝文友坐成暌间因以戏之","dynasty":"唐代","author":"刘禹锡","text":"五月长斋戒，深居绝送迎。不离通德里，便是法王城。举目皆僧事，全家少俗情。精修无上道，结念未来生。宾合缁衣占，书堂信鼓鸣。戏童为塔象，啼鸟学经声。黍用青菰角，葵承玉露烹。马家供薏苡，刘氏饷芜菁。暗网笼歌扇，流尘晦酒铛。不知何次道，作佛几时成。"}