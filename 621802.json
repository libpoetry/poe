{"id":"621802","title":"同李唐谷观象台测验回就李寓小酌仍偕往黄可远学士处集饮竟日","dynasty":"明","author":"郭之奇","text":"明时主意帝心侔，春汉澄霄肃似秋。太阴躔次忽从蟊，上元晓魄半轮勾。先期历人按度搜，新法另局绪分抽。申命礼臣合咨畴，微臣亦向管窥谋。夙夜惟清观象楼，寅饯纳月尽双眸。就中分杪各沉浮，过半思维历可修。归及同官备访诹，摭陈所见达宸旒。仰称明圣畏天忧，私向贤人乐地遒。初筵不已遂无邮，对此烟光那可休。和风穆穆兕觥觓，主客相看瓶罄羞。忽忆贺监金龟留，春寒何必解鹴裘。紫宫地远尺寻救，绿蚁香闻对饮驺。入门高兴发难刘，学士忘形来劝酬。寸肠缱绻一杯柔，不嫌屡舞溷清幽。稍出图书佐酒筹，为争彩胜并劳骰。移樽转席听鸣鸠，明星接瞬下南樛。李郎自号谪仙俦，长鲸吞吐百川收。因临嘉树溢黄流，错封藜馆作糟丘。驱余竹马似船游，飘然不俟我同舟。温温令主但繇繇，独醒反耻亦堪愁。千顷汪波忽见投，二难辉映似琳球。虚怀倾座向生鲰，玄言未了月当头。起步中庭望月讴，踏歌声调入云飂。虹桥冷冷浸霓帱，辞君对月意悠悠。自愧观天识未周，今来卜夜更何求。"}