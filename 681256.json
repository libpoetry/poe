{"id":"681256","title":"画马歌","dynasty":"明","author":"李东阳","text":"唐家内厩多飞龙，五花坠簇金芙蓉。奚官引鞚供饲秣，退朝牵过光明宫。丝绳百丈锁长柱，宛转雾鬣随风鬉。银床玉瓶汲宫井，俯首下饮如渴虹。气喷为云血成汗，意象矫矫腾高空。当时监牧最得宠，襁褓小儿皆录功。丹青画史皆摹状，尚以肉骨分雌雄。空将盛事作粉饰，万骑不到山川东。千年粉墨出旧谱，乍可髣髴开元中。"}