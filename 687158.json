{"id":"687158","title":"谩兴三首","dynasty":"明","author":"刘璟","text":"乾鹊堂前鸣，西风过篱落。粲粲黄金华，含香为谁托。白日光皎洁，载籍满高阁。顾此亦奚为，长歌入寥廓。偶来苕溪游，便作苕溪客。寻得菊花栽，开我窗前色。我身亦何营，景会心自适。百年谅如此，乐矣何所迫。荡荡白日光，照我窗前竹。竹枝自潇洒，竹叶自鲜绿。霜浓色不悴，生意如可掬。植物有若斯，况乃昆山玉。人生天地间，谅非形所局。苟能遂直道，至乐恒自足。"}