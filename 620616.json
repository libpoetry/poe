{"id":"620616","title":"寄宗伯李伯襄先生 其一","dynasty":"明","author":"区怀瑞","text":"南溟汇碧虚，丹极标嶙峋。皇风超近古，世脉还清醇。簉羽列海隅，圭璧光儒绅。砥澜回地轴，织汉贲天文。雕虫岂足慕，刍狗宁重陈。旷览碣石间，吹律皆阳春。化工归启沃，倾否以亨屯。帝简待黄虞，五六偕哲臣。簴钟镂雅颂，竹帛栖玄勋。谁能定德业，富有而日新。"}