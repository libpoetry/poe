{"id":"1246085","title":"孔子充相送至鹅湖","dynasty":"元末明初","author":"刘基","text":"忆昨过武夷，欲往无与俦。今兹逢故人，遂得鹅湖游。轻云翼征盖，翔风当鸣驺。古塔插苍蔼，寺门启平畴。陟径既纡郁，冯轩亦樛流。云旗袅香雾，金像明清秋。昔贤论道处，松柏深且幽。鸿飞渺沧海，龙去空灵湫。怀人巳寂寞，对景空淹留。兴阑成远别，马首山悠悠。"}