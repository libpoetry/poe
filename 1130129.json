{"id":"1130129","title":"颂古","dynasty":"宋","author":"释道颜","text":"是非海里横身人，豺虎群中自在行。莫把是非来辨我，平生穿凿不相关。老胡不免出胞胎，也解人前恁么来。指地指天称第一，众生四十九年灾。海水翻空滚底流，鱼龙虾蟹信沉浮。可怜金色头陀子，直至如今笑未休。迷悟髑髅前，徒劳更举鞭。只持鸡狗戒，不学祖师禅。少室山前风过耳，九年人事随流水。若还不是弄潮人，切须莫入洪波里。二祖当年立少林，满庭积雪到腰深。叉手当胸无一事，不求不觅不安心。不假文殊神通，休要罔明弹指。尔时灵山会中，女子从定而起。胡乱三十年，不少盐与酱。江西马大师，南岳让和尚。江西一喝动乾坤，大用全机是灭门。三日耳聋风过树，累他黄檗丧儿孙。世路风波不见君，一回见面一伤神。水流花落知何处，洞中桃源别是春。有句无句藤倚树，元原白饭用米做。高楼吹笛柳如烟，满地春风落飞絮。无尾大虫难傍近，近前便是伤人命。除非自解据号头，自然头正尾亦正。剔起便行三万里，只今休去八千年。分明更为从头举，一任诸方取次传。心不是佛，智不是道。青山白云，落花芳草。若是灵利阿师，终不回头转脑。大唐国内无禅师，礼拜归堂更不疑。堪笑河阳新妇子，不如临济小厮儿。一喝喝上四禅天，临济元来不会禅。尽道朝阳生户外，不知夜月落阶前。大悲观音开正面，官不容针通一线。鼠拽葫芦有底忙，鬼争漆桶无人颂。主宾都落第三机，阵阵开旗不展旗。石火光中分胜负，倒骑铁马上须弥。面门出入见还难，无位真人只尺间。去路一身轻似叶，高名千古重如山。洗脚处更不安排，侧聆时非是啖啄。赵州临济二老人，相见何曾不注脚。若谓平常心是道，枝蔓向上更生枝。贴肉汗衫如脱了，唤来眼上与安眉。百年三万六千日，一日朝昏十二时。使杀老僧浑不管，不知闹里有谁知。茱萸这里无一滴，赵老无言便走去。春去秋来三百年，拄杖至今犹靠壁。殿上唤来先应喏，不知业识太茫茫。虽然功德已成就，争柰当初不放光。大死底人还却活，不许夜行投明到。陈州人出许州门，翁翁八十重年少。劈回三拳，连腮七掌。尽大地人，不知痛痒。眼中见惯是寻常，又不惊人又久长。留得寒窗夜来月，三更依旧照茅堂。得入门，在门外。说向人，人不会。更高声，我耳背。老僧正在东司上，不将佛法为人说。一般屎臭旃檀香，父子之机俱漏泄。天子居闹市里，老僧在百草头。摆手御街来往，不怕巡火所由。平生侍奉老师，全无些子气息。佛法妙性天机，一字教他不得。宣德门前过，回头便招祸。若要无事时，且归屋里坐。金佛木佛泥佛，度炉度水度火。尽入赵州红炉，烈焰光中煅过。一声白雪阳春，万古无人能和。半夜墨漆黑，捉得一个贼。点火照来看，元是王大伯。镇州出大萝卜头，师资道合有来由。观音院里安弥勒，东院西边是赵州。有佛之处不得住，无佛之处急走过。三千里外摘杨花，他日归来举似我。大地是眼何处屙，天下不柰雪老何。赵州寄个锹子去，方得此话圆堶堶。一缝分明在，当头下手难。饶君钉铰得，终是不圆全。袖头打领无添减，腋下剜襟有短长。大庾岭头一尊佛，疏山两度放毫光。不踏门前路，春归又一年。落花红满地，芳草碧连天。钟未鸣，鼓未响，依前托钵归方丈。德山不会末后句，岩头密意谁相亮。只得三年也大奇，留与诸门作榜样。七条披向钟声上，遍界难藏比丘相。若以色见音声求，迦叶师兄是虚妄。棒下真鍮不博金，德山彻底老婆心。后人只看波涛涌，不见龙王宫殿深。百丈野狐，塞雁衔芦。李广神箭，张颠草书。网中跳出便飞腾，好个天然俊衲僧。何似当初未入网，悟来方始是知音。狸奴白牯念摩诃，争似南泉打粥锅。虽然佛法无多子，天下丛林不柰何。举起竹篦子，如何便道家。秘魔岩不会，随后便擎叉。一主人公死，一主人公活。若解弄精魂，两头皆透脱。霹雳惊天地，那容掩耳听。须知兴化老，一半是人情。法战从来许克宾，掣旗夺鼓两分明。直须尽法方无愧，老汉他年要话行。紫罗帐里撒真珠，禅客相承总掠虚。拍手呵呵开口笑，释迦弥勒是他奴。单刀直入更休论，拟议之间宾主分。不是放他旻德过，须知兴化棒头明。人贫多智短，马瘦见毛长。独宿双峰寺，同焚一炷香。南泉不指净瓶，隐峰何曾泻水。从教打瓦钻龟，佛法不在这里。四海狼烟静，中原信息通。罢拈三尺剑，休弄一张弓。锦鳞透网欲吞舟，一向冲波逆水流。却被渔翁闲引钓，随波逐浪共悠悠。三十年前此寺游，木兰花发院新修。如今再到经行处，树老无花僧白头。电火光中休草草，剑轮锋上莫忉忉。等闲却放全身入，终不当头犯一毫。睦州只受锥头利，这僧不见凿头方。直铙转得百千藏，这般供养也寻常。作家相见终不错，两两同时看啐啄。喝下虽然宾主分，争如普化摇铃铎。慺㦬须要逞聪明，金榜何曾得挂名。捋下幞头归去也，莫骑驴子傍人门。风头稍硬难安立，暖气才通瞌睡来。却笑明招闲费力，无端两处强差排。棒头瞎却一城人，三圣撩地保寿瞋。正令只堪提一半，一盲引得众盲行。近在口皮边，远过河沙国。世间多少人，不得油糍吃。万事由王老师，树子未属你在。广额屠儿成佛，二祖大师偿债。阿家新妇两同条，只尺家乡路不遥。可笑骑驴觅驴者，一生错认马鞍桥。赤身挨白刃，死中还得活。一箭自迷踪，万车皆丧辙。不用唐言译，休将梵语传。摩醯首罗眼，对面隔西天。一念不起须弥山，翻著襕衫退步看。直上拄天下拄地，言前荐得也颟顸。锯解秤槌浑似铁，大愚老子重饶舌。水流涧下太忙生，云在岭头闲不彻。一阵狂风骤雨来，却于古庙且闲隈。虽然打入鬼窟里，吞炭藏身又一回。尽道亲曾相见来，依前还是狗来腮。好将大棒蓦头榍，贵得盲人便眼开。年来万事总成魔，老去闲添白发多。道泰不传天子令，时清休唱太平歌。一道如弦直，心亲手更亲。箭穿红日影，方是射雕人。桃花寻剑客，不语笑春风。白头归未得，家住海门东。敢保老兄犹未彻，玄沙之言何太切。君看陌上桃花红，尽是离人眼中血。只要拔榍抽钉，为人解粘去缚。如何洞山老人，先自藤蛇绕脚。官路无人触自行，两家公验甚分明。路傍偷贩私盐客，草里蹲身过一生。快骑骏马上高楼，南北东西得自由。最好腰缠十万贯，更来骑鹤下扬州。稽首两足尊，瞻仰不暂舍。眉间白毫光，照耀大千界。到老不曾开话路，临行回首却叮咛。深深海底犹嫌浅，直向金刚水际行。乾峰不用指陈，云门休打骨董。自然东海鲤鱼，筑著帝释鼻孔。南无观世音菩萨，补陀岩上红莲舌。不知成佛是何时，打刀须用并州铁。二乘菩萨何年尽，诸佛凡夫早晚休。世情但将公道断，人心难似水长流。若知天地本同根，终不应来更问人。却得南泉亲指似，等闲花发梦中春。盲聋喑哑接不得，玄沙枉费闲心力。扁鹊卢医拱手归，三人俱是膏肓疾。利刀自断命根，不要依草附木。若有一法与人，永入拔舌地狱。掌中擎白日，舌上覆金钱。壁立争千仞，毫光彻梵天。世间名利闲荣辱，云雨纷纷手翻覆。悲歌相继不堪论，棒头无眼黄粱熟。杨岐老人琐口诀，万里长城一条铁。斫牌禅客如到来，不动金槌脑门裂。三脚驴子忒㬠好，长放后园教吃草。等闲牵出向人前，踢倒湖南瞎长老。庐陵米价少知音，佛法商量古到今。绣出鸳鸯任人看，无端须要觅金针。后园驴吃草，莫随言语讨。跳上蓦腰骑，来往长安道。小鱼吞大鱼，门上钉桃符。邪魔俱不入，佛法也消除。从来五逆怕闻雷，不似大虫看水磨。孤峰顶上要同行，十字街头还共坐。的的当阳句，明明箭后路。著靴人吃肉，赤脚人趁兔。时时日日，日日时时。七颠八倒，孰是孰非。猛虎当路坐，游鱼脚底过。不学紫胡老，便打刘铁磨。船子下扬州，浮萍逐水流。一声河满子，千古动悲愁。绵州附子汉州姜，最好沉黎出麝香。鲁子师僧才一嗅，鼻头裂破眼睛黄。十年海上觅冤雠，不得冤雠未肯休。芍药花开菩萨面，棕榈叶散夜叉头。韶阳一鉴，生铁馂馅。直下咬破，咦！莫怪相赚。大海波涛浅，小人方寸深。海枯终见底，人死不知心。钟谷不生豆苗，蒸砂岂能成饭。大通智胜如来，一个担板底汉。入林不动草，入水不动波。镬汤无冷处，合眼跳黄河。举手攀南斗，翻身倚北辰。出头天外看，谁是我般人。拄杖头边无孔窍，大千沙界犹嫌小。毗婆尸佛早留心，直至而今不得妙。鹄白乌本玄，松直棘自曲。清净比丘僧，却须入地狱。破瓶岂复作瓶事，焦种不应生孽芽。如彼虚空盘大子，毛轮垂发翳开花。月里姮娥不画眉，只将云雾作罗衣。不知梦逐青鸾去，犹把花枝盖面归。"}