{"id":"845709","title":"水龙吟 寿李府尹","dynasty":"宋","author":"无名氏","text":"邦人前世条缘，福星遇得长庚李。光芒初照，一声霹雳，重开天地。试问年来，民间安枕，伊谁之赐。有青天白日，和风甘雨，公如父、氏如子。今度虎牌重到，感皇恩、欢声千里。衮归未晚，纱笼人物，御屏名字。碧嶂长春，清江不尽，棠阴堪憩。愿年年把酒，庆公初度，祝公千岁。"}