{"id":"768098","title":"小诺皋 解嘲","dynasty":"清","author":"李符","text":"寄语家乡，平生亲故，莫笑我、囊空如洗。看从来、金穴琼厨，闭门成市。自谓陶朱之匹，不过骄其乡里。消受些、姬妾田园而已。秉烛商量，持筹会计。更何如、贫无负郭，环堵萧然滋味。这一著、赢他矣。水月非真，镜花是假，悟得浮生如寄。故宁去、庑下佣舂，酒边涤器。囗世苟全性命，不向监河乞米。几曾见、八口啼饥真死。敛迹投竿，逃名负耒。觅生涯、水次山间，认取梅妻鹤子。长贫贱、终吾志。"}