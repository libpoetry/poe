{"id":"1143885","title":"次韵景安提学谩成三首","dynasty":"宋末元初","author":"方回","text":"敢着寻常白眼看，壑冰峰雪照人寒。言诗已是登坛将，劝学聊为祭酒官。士类相推无异论，亲颜遥觉有馀欢。即今人物皆公等，岂不忧时意稍宽。豪釐俗事不留情，诗律峥嵘骨骼清。初仅传闻心已服，每当展玩眼尤明。笑谈足使千军扫，移斡真能九鼎轻。焉得夜檠对吟影，同听急雪打窗声。岁晚江空野泬寥，冲寒访我不辞遥。褰裳却马从泥溅，掬水烹茶待雪消。百战奚为蜗左角，一炊未办米长腰。寻梅端许忘车笠，握手城西遍六桥。"}