{"id":"835054","title":"湘江静 戊辰七月和闰庵纪梦词","dynasty":"清末民国初","author":"奭良","text":"玉笛声残连隔浦。正悲秋、景光难驻。瞢腾一晌，喧阗四作，作铙歌雄句。曼衍不分明，朱霞起、黑风吹去。飘尘渐敛，荒烟欲迷，闻人语、不知处。说与君、情最苦。似飘摇、小园枯树。帷灯焰短，窗纱雾隔，深鼍更蛙鼓。梦境细沈思，怕真个、报人风雨。狂花易尽，空枝易坠，兰成怎赋。"}