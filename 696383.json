{"id":"696383","title":"梁书六首 武帝","dynasty":"明","author":"郑学醇","text":"萧郎筹略本无涯，力竭当年为堰淮。十万生灵尽鱼鳖，空门何苦事持斋。逆羝未必折箠笞，垂老台城见逼时。白马青丝成妖谶，金瓯一缺竟何施。秦望山中瑞室开，幽居无复使君来。番嫌谢朏频趋阙，偏忆严陵旧钓台。几年孤客在桑乾，借得书来彻夜看。穷达不须重辨命，紫岩山下老南冠。征虏亭前祖帐还，华阳洞里即仙山。层楼独倚无人到，消得松风白昼閒。谢家传得旧风流，恩宠曾陪宴乐游。何事垆头穷一醉，褰帷犹自对三驺。"}