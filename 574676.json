{"id":"574676","title":"许道宁秋山晴岚图","dynasty":"明","author":"邵宝","text":"春山岚重秋山少，宿雾浮烟亦昏晓。千峰万峰爽气生，望入虚无俱缥缈。画图到此须写真，许君笔力真能神。丹丘博士有巨眼，谓是晚年尤可人。题诗更得鹿场子，万里秋旻双决眦。本来面目见苍厓，笼罩谁加青与紫。乾坤无心四时改，万变消沉一真在。古人观物复今人，秋色无端几千载。君不见邹君得此爱如玉，长卷装潢更犀轴。何当携上九龙巅，南望湖天送孤鹜。"}