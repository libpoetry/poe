{"id":"725368","title":"和武帝游钟山大爱敬寺诗","dynasty":"南北朝","author":"萧统","text":"唐游薄汾水，周载集瑶池。岂若钦明后，回鸾鹫岭岐。神心鉴无相，仁化育有为。以兹慧日照，复见法雨垂。万邦跻仁寿，兆庶涤尘羁。望云虽可识，日用岂能知。鸿名冠子姒，德泽迈轩羲。班班仁兽集，匹匹翔凤仪。善游兹胜地，兹岳信灵奇。嘉木互纷札，层峰郁蔽亏。丹藤绕垂干，绿竹荫清池。舒华匝长阪，好鸟鸣乔枝。霏霏庆云动，靡靡祥风吹。谷虚流凤管，野绿映丹麾。帷宫设廛外，帐殿临郊垂。俯同南风作，斯文良在斯。伊臣限监国，即事阻陪随。顾惟实庸菲，冲薄竟奚施。至理从兴羡，终然类管窥。上圣良善诱，下愚惭不移。"}