{"id":"613502","title":"即事","dynasty":"明","author":"李之世","text":"十八滩头滩浪高。雨声滴滴水嘈嘈。万丈巉崖挽不上，漩涡一拄没长篙。舟人相顾戒舟楫，小港洄波冲舟入。息棹惟闻蛙蝇鸣，篝灯自检琴书湿。朝来拥被正高眠。直至亭午突无烟。儿童报道籯粮尽，野旷无人青草连。思向邻舟贷馀粒。欲语不语还羞涩。林生佞佛持清斋，自啖齑盐倾米汁。扬郎数米供晨炊，顾见釜中已生鱼。当年不索长安米，穷途往往叹居诸。"}