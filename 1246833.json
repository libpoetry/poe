{"id":"1246833","title":"题方起莘五马图","dynasty":"元末明初","author":"唐桂芳","text":"徐君平生爱马癖，往往画手号无敌。百年物化形影存，流落生绡总陈迹。今看五马各异色，两疋骊黄一疋白。一疋翠刷云满身，一疋奔虹汗流血。奚官亦复可怜人，笑挑青丝事羁靮。就中谁解骁腾姿，背立如龙俄八尺。不踶不啮有馀閒，回视神光恍相射。得非念同皂枥悲，御者非人常乏食。低头帖耳或内伤，十二闲中推第一。而今蹭蹬老可欺，空伴驽骀无赏识。呜呼不幸世运遭艰虞，岂比唐朝太平日。牵来锦绣动成群，玉鞍未卸黄金勒。丹墀昼静柳阴移，一点华飞堕香雪。毛仲也是厮养儿，厮养儿，嫁女传宣出宫掖。宫掖惯听鼓节声，教舞衔杯增戏剧。酒狂大叫问梅花，化作龚黄二千石。"}