{"id":"683132","title":"再次石镜精舍会集韵","dynasty":"明","author":"方孝孺","text":"风日淡秋晚，欣此佳会并。贤豪昔同调，泉石非旧盟。秪应念违别，忽作山中行。雄谈为绝倒，空谷腾欢声。论诗涉风雅，深夜张华灯。义交无老少，情亲如弟兄。斋中二三子，侍立环两楹。把酒起为寿，礼秩交相迎。丈人名文章，落纸诚世英。珊瑚与玉树，对之敢讥评。乃知高世人，不为尘俗萦。秋空白云散，悠然畅遐情。嗟予尚稚劣，夙心会簪缨。沉潜守编简，愁对寒虫鸣。岂知金石韵，铿锵振林坰。重玆领秀句，愿言当服膺。匪徼一时誉，终期千古名。野性淡无嗜，不求四美并。喜玆二三友，同结岁寒盟。愿言道义交，岂慕青云行。山深寡辙迹，地僻无嚣声。曲几列遗编，疏篱翳寒灯。凝神对贤哲，况共弟与兄。幽兰蔼北牖，脩竹罗前楹。忽闻长者车，倒屣欣趋迎。貌匪山泽癯，器乃邦国英。扬论彻幽邃，万汇随品评。风云时动荡，川岳互回萦。磊落贤俊姿，慷慨今古情。不耽好爵贵，飘然解簪缨。至今怀令望，江海传诗鸣。奇怀寄竹帛，安居守林坰。小子来问道，仰德思服膺。从玆勉素业，不愧知己名。太古日巳远，转觉浮伪并。不闻金兰契，岂愿同盘盟。浮云无定态，流水难西行。滔滔势利间，岂识韶濩声。翻思机巧徒，明灭风前灯。闭门绝闻见，所亲惟父兄。丈人忽来过，雅淡振轩楹。山禽竞喧呼，童稚亦欢迎。清诗多古调，妙论超时英。富贵苟不累，贫贱孰能萦。群贤共舒睡，万物属品评。星斗罗奇襟，风云动高情。瞿瞿世仪表，济济古冠缨。孰知枳棘间，尚有鸾凤鸣。鲰生寡交接，游息在村坰。偶玆观美德，夙兴当服膺。幸托龙门赏，终期崇令名。"}