{"id":"1238399","title":"题画兰卷兼梅花","dynasty":"元末明初","author":"王冕","text":"湘江云尽湘山青，秋兰花开秋露零。三闾已矣唤不起，蓩莸萧艾春娉婷。冷飙吹香散郊坰，山蜂野蝶何营营。幽人脱略境色外，竟坐不读《离骚》经。西湖昨夜霜月明，梅花见我殊有情。逋仙祠前尘土清，老鹤彳亍如人行。天边缥缈来凤笙，玉壶吴酒颠倒倾。酒阑兴酣拔剑舞，忽觉海日东方生。"}