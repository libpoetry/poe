{"id":"509130","title":"送夏官郎中叶廷茂还京","dynasty":"明","author":"韩雍","text":"叶君风仪何楚楚，早岁登科入枢府。沧海明珠天下珍，丹山彩凤人争睹。才高绩最登大夫，职方万里时披图。九伐简书劳钜笔，军国重事资嘉谟。昨承简命来南国，选送降胡助诛贼。梁公云起促归心，张翰风高急行色。锦衣过乡天已霜，黄柑紫蟹荐寿觞。受封双亲足怡悦，九峰山色增辉光。却忆匡南曾聚首，共泛鄱湖醉春酒。瞬息流光十八年，君处清华我奔走。苍梧重会又别离，把酒话旧情难为。庙廊虚位正相待，好展经济匡明时。"}