{"id":"199209","title":"靖安县幽谷亭","dynasty":"宋代","author":"曾巩","text":"横江舍轻楫，对面见青山。行尽车马尘，豁见水石寰。地气方以洁，崖声落潺潺。虽为千家县，正在清华间。风烟凛人心，世虑自可删。况无讼诉嚣，得有觞咏闲。常疑此中吏，白首岂思还。人情贵公卿，烨烨就玉班。光华虽一时，忧悸或满颜。鸡鸣已争驰，骅骝振镳镮。岂如此中吏，日高未开关。一不谨所守，名声别妖奸。岂如此中吏，一官老无瘝。愔愔谋谟消，汩汩气象孱。岂如此中吏，明心慑强顽。况云此中居，一亭众峰环。崖声梦犹闻，谷秀坐可攀。倚天巉岩姿，青苍云{左文右扁}斓。对之精神恬，可谢世网艰。人生慕虚荣，敛收意常悭。诚思此忧愉，自应喜榛菅。"}