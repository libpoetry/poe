{"id":"377372","title":"摸鱼儿·过清明","dynasty":"清代","author":"蒋敦复","text":"过清明、画桥人散，天涯知渐春暮。名花一半东风恶，又被无情丝雨。愁几许。算只有、垂杨尚劝流莺住。海棠怨否。问靓影谁怜，别来数日，泪眼竟无语。芳菲节，重忆秋千何处。楼高终把人误。鸳鸯照水横波媚，换了凄凉鸥鹭。应更苦。纵盼断、江潮不见双鱼素。如今倦旅。但酒病诗医，魂消梦受，目送乱红去。"}