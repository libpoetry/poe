{"id":"665881","title":"寿林大司马四十韵","dynasty":"明","author":"郑善夫","text":"当代论耆德，先生第一人。行年老益壮，浴已日犹新。九牧衣冠胄，三朝柱石臣。时流立标准，前辈想丰神。伊昔遭平世，超然充大宾。东寮注柳肃，内史倒陈遵。奇思过常调，修能异等伦。一生随日驭，十载在成均。古学薰移俗，名贤类受甄。牵裾留短草，启事起枯鳞。琼佩辞仙仗，金陵秉大钧。岂无云锦线，可补舜衣鹑。鸿运丁天厌，元龟卜世屯。文狸翔粉堞，玉玦下枫宸。温国言归洛，宣尼罢问津。岁功成者退，初服誓当伸。几杖苍生慕，松筠白发亲。起居全矍铄，容色愈温纯。不论临卑幼，都如饮酪醇。达尊人代少，幽意岁华频。寄癖泉山麓，移舟越水滨。犹能作小楷，亦称戴高巾。奚用推洪范，终然比大椿。寿临文彦博，子得范纯仁。极北陈情切，滇南税驾真。言将欢菽水，不是忆鲈莼。臣父深思子，臣儿愿委身。明王念勋旧，温语蔼丝纶。李密近还蜀，张良未谢秦。银鱼绾房杜，玉树集陈荀。莱綵偏宜晚，潘舆每及晨。风吹绿野暮，花发锦堂春。刺史宣前烈，春官振后尘。品题惟凤鸟，图画必麒麟。二月山川丽，全闽气象臻。嵩乎钟匪物，甫也降兹辰。度曲来鹓鹤，称杯拜缙绅。龙门登尚忝，骥尾附何因。感激吾将仕，沾濡俗到淳。太平若有象，早晚下蒲轮。"}