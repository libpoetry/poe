{"id":"1075728","title":"观潮示元龙","dynasty":"宋","author":"周紫芝","text":"越山莽苍吴山高，海门屹立通江涛。江头久客归未得，来趁吴儿看晚潮。潮头初来一线白，雪浪翻空忽千尺。地中鸣角何处来，水上六花人不识。惊涛倒射须臾空，千艘已落空濛中。锦帆半臂浪花里，越商巴贾争长雄。江湖险绝长如此，风静潮平亦何事。人间万法有乘除，却遣风波在平地。"}