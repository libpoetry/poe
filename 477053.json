{"id":"477053","title":"题画","dynasty":"明","author":"徐霖","text":"香炉峰高天削出，湖面蒸云欲吞日。列仙上凿炼丹台，高人下筑藏书室。盘纡一道行者通，民居僧寺有无中。斜阳影射樵斧白，疏星光杂渔灯红。楼船风高殷箫鼓，去急不须人奋橹。栖禽惊散苦无情，断林赖有苍烟补。人间此景何处看，惨淡今从画中见。小皴大染设色真，粉本徒令工作眩。书画长留岁月过，怪来欧公悔无多。南堂一赏到白发，快雨时晴纵啸歌。"}