{"id":"327710","title":"霓裳中序第一·青村城隅，野桃作花繁茂，念远成赋","dynasty":"清代","author":"张景祁","text":"湾头锦浪接。仿佛仙源人境绝。知否刘郎怨别。尚含笑断篱，吹芳平堞。青芜绣叠。似茜裙微步烟月。閒门闭，一溪自绿，破网荐春鳜。凄咽。杜鹃啼血。叹花底金尊易歇。燕支犹泫素靥。彩袖分鸾，舞扇飘蝶。渡江迟画楫。悄未许寻根问叶。殷勤祝，晚来风定，莫遣散成雪。"}