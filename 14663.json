{"id":"14663","title":"种术·守闲事服饵","dynasty":"唐代","author":"柳宗元","text":"守闲事服饵，采术东山阿。东山幽且阻，疲苶烦经过。戒徒劚灵根，封植閟天和。违尔涧底石，彻我庭中莎。土膏滋玄液，松露坠繁柯。南东自成亩，缭绕纷相罗。晨步佳色媚，夜眠幽气多。离忧苟可怡，孰能知其他。爨竹茹芳叶，宁虑瘵与瘥。留连树蕙辞，婉娩采薇歌。悟拙甘自足，激清愧同波。单豹且理内，高门复如何。"}