{"id":"684987","title":"守默","dynasty":"明","author":"王称","text":"砺石鼓天谗，敖客司南箕。昭兹捲舌戒，可喻缄口辞。无言希圣谟，守中当我师。谁知渊默中，成贷良在兹。哲人守枢机，所慎在祸门。存心坚玉钥，内顾乃静专。金人垂往训，白圭有遗编。三复谅不忘，令名当与全。便便夸毗子，辩口相矜欺。宁知起羞训，悖出来亦违。一朝扪舌悔，四马旷莫追。我思磨兜坚，千载犹须斯。躁妄伐天性，幽元养明神。如何啬夫雄，喋喋忘苦辛。辩钜恒若讷，辞多非吉人。君看桃李花，无为祸所邻。"}