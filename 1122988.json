{"id":"1122988","title":"和江子玉二首","dynasty":"宋","author":"胡宏","text":"无奇试学居盘谷，谁信断弦胶可续。湘天冷落数家村，曩时曾枉旌麾沐。潺湲阶下碧溪横，柳静风微幽意足。知君文武济时才，旧时军律寒生粟。文书脱略是人师，应有魏昭能换粥。我无真乐送芳年，怅望颜回屡空腹。凄凉指日秋风高，愿更同来写心曲。白驹皎皎来空谷，希声绝世人难续。异端蜂起乱群风，摆脱敝衣聊一沐。悠然良夜得酣寝，觉来无欠亦无足。不蹈红尘陌上花，自种青云陇头粟。呜呼夫子大圣人，七日藜羹食无粥。休争得失等鸡虫，克己乐善充身腹。风云变化会有时，微吟袖手清溪曲。"}