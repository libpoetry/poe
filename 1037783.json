{"id":"1037783","title":"讲毕周礼诏赐御筵","dynasty":"宋","author":"胡宿","text":"典礼惟周旧，经文在鲁馀。西清开缥帙，东面授丹书。访道前釐席，崇风厚石渠。研覃忘日旰，图绘极霞舒。千载逢亨际，三冬罢讲初。圣怀轻璧马，慈宴乐蒲鱼。妙技通神细，清商按曲徐。炉香分汉殿，鼎味出尧除。诸老恩同醉，孤臣艺最疏。至仁何以报，忠义即琼踞。"}