{"id":"1244113","title":"和酬黄用泰","dynasty":"元末明初","author":"郭钰","text":"闻君读书近秋浦，老大用心更清苦。锦笺挥翰散晴云，灯火隔窗听夜雨。前月西风送好音，孤鸿荡影愁人心。盈盈一水不相见，千里命驾何由寻。忆昔风尘走长道，曾宿君家碧云岛。一时谈笑君未忘，十载凄凉我重到。思君长日临溪头，芦花吹雪迷归舟。官钱当十足沽酒，何当一醉黄花秋。"}