{"id":"1236244","title":"古诗二首","dynasty":"元","author":"汪泽民","text":"美人青云端，望之不得亲。赠我一端绮，珍重同南金。上有连理枝，间以双飞禽。裁衣以被服，报之绿绮琴。衣以结绸缪，琴以酬知音。文采岂不贵，尚絅思自珍。虽敝不忍弃，感子同一心。南山何崔嵬，丁丁伐嘉木。伐木将安施，饰此轮与毂。良材莫自致，弃置河水曲。党人偷且閒，不穫有馀粟。况无猎较功，大庖有馀肉。彼美蓬庐士，薇藿不满腹。饥渴岂弗怀，徒食乃所恧。"}