{"id":"177354","title":"紫云曲·沈沈鸾殿垂珠箔","dynasty":"宋代","author":"四锡","text":"沈沈鸾殿垂珠箔，祥烟瑞气含楼阁。三十六宫明月中，夜静无风花自落。宝屏珠帐一梦时，灵仙初降趋丹墀。烟衣霞绶赤瑛佩，钧天乐部前参差。合奏铿锵向金屋，云是仙乡紫云曲。朱弦远召舜湘灵，凤管应呼秦弄玉。天汉星流夜既阑，露零珠树彤庭寒。芙蓉枕上梦初觉，犹闻庭际声珊瑚。上晓五音十二律，仙曲记持心历历。金线龙头红玉笛，新声吹得情飘逸。应是夔襄乐府魂，翻得雅音闻至尊。俾与霓裳羽衣曲，递相奏向梨花园。"}