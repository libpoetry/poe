{"id":"700976","title":"送郭骙臣还河南兼柬孙钟元先生","dynasty":"明","author":"梁宪","text":"十年江汉客，头白还山中。子从嵩岳来，值我蒲涧东。安期去已久，菖蒲空紫茸。当时干项藉，苟遇成何功。学仙即无有，千载见高风。嗟彼世间人，语之如瞆聋。我亦瞆聋人，僻处沧海滨。恨寡良师友，晨夕共讨论。子生洛阳土，理学旧渊源。发子箧中书，斯道得真传。置书三叹息，荒途谁更循。卓哉孙先生，颐养返蒙屯。理数有通复，至人曳其轮。子归当善师，为予致殷勤。"}