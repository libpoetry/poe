{"id":"834283","title":"水龙吟 其二","dynasty":"清末民国初","author":"易顺鼎","text":"闰春不闰春寒，艳阳醉恋千红住。龟痕坼碧，虹身闭赤，漏嫌娲补。馌妇心情，此时更比，凤楼人苦。讶楝风暗尽，梅霖须到，偏万股晴丝误。骊梦珠宫正午。锁灵泉飞来无路。城阴闻叹，绿蓑影过，金茸翠亩。绀幰星言，笺天独立，杏花深处。约阿香睡醒，蓉塘踏水，唤痴龙去。"}