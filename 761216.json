{"id":"761216","title":"金缕曲 唐郪月夜怀劳平甫","dynasty":"清","author":"谭献","text":"木叶飞如雨。绕空舟、惟闻暗浪，悄无人语。篷背新霜侵衣袂，冷压釭花不吐。料此际、微吟闭户。三径萧萧蓬蒿满，记从前，裙屐欢难补。春去也，惜迟暮。飘零我亦泥中絮。叹明明、入怀月色，夜深还去。芳草变衰浮云改，况复美人黄土。算生作、有情原误。莫倚平生丹青手，看寻常，颜面皆行路。哀与乐、等闲度。"}