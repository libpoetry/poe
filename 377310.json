{"id":"377310","title":"齐天乐·用碧山韵送人归楚南","dynasty":"清代","author":"蒋春霖","text":"半春丝雨声中过，河桥未青杨叶。断角吹寒，孤帆滞远，可是将离时节。家山梦切。对岸芷汀兰，楚骚歌阕。那不还乡，杜鹃啼后更愁绝。潇湘春色似画，剩烽斜照里，悲恨休说。鹤唳空江，鸦栖旧垒，景物归来都别。羁怀暗结。怕瘦尽东风，驿梅难折。后夜西窗，镜尘添鬓雪。"}