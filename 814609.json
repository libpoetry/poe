{"id":"814609","title":"浣溪纱 清明载酒山塘重记所见","dynasty":"清","author":"郑文焯","text":"花气温温趁橹柔。禁烟晴昼水如油。酒边残梦十三楼。暂见不如成久别，旧欢无计破新愁。来时春草去时秋。斜日朱楼对捲帘。篴中人意柳纤纤。乱丝著地被愁黏。花影蹋歌红步障，水香试酒白凉衫。一春费泪与江南。池馆新晴语细禽。堕钗曾傍药阑阴。经年同梦不同心。近水吹香春澹薄，移花步影夜清沉。月圆时节到而今。拂水东风剧有情。柳花当面化流萍。天涯吟鬓几时青。残烛已销无用泪，清歌犹作奈何声。西楼人去恨长醒。"}