{"id":"1143911","title":"三月十七夜大雷雨用韵酬俞好问四首","dynasty":"宋末元初","author":"方回","text":"彻夜无眠直到明，拟春晴又不春晴。酒材劣致平原督，花事愁闻望帝声。病体惯经寒热證，倦途浑忘短长程。五年浩荡江湖梦，犹喜相逢得友生。恶风夜汹疾雷频，稍卧还兴起倒身。政复花时如此雨，谁知我辈本无春。破衣垢腻疮饶痒，短被斜攲脚倦伸。挨耐天明招敢叟，能来破闷赖斯人。薄有盐醯胹竹孙，夜寒城郭似荒村。远更已觉踰三鼓，独酌无聊罄一樽。此道粗闻元自少，众人欲杀幸犹存。盲风怪雨青灯暗，庄蝶难凭入梦魂。倦眠书砚付埃氛，烟尽当窗一篆云。黠鼠谁令如鬼物，痴猫吾欲与弹文。雨馀自揣薪槱绝，客里尤怜仆厮勤。花尽春残不须惜，好谋归棹趁南薰。"}