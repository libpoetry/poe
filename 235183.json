{"id":"235183","title":"看花回·秀色芳容明眸","dynasty":"宋代","author":"周邦彦","text":"秀色芳容明眸，就中奇绝。细看艳波欲溜，最可惜微重，红绡轻帖。匀朱傅粉，几为严妆时涴睫。因个甚、底死嗔人，半饷斜眄费贴燮。斗帐里、浓欢意惬。带困眼、似开微合。曾倚高楼望远，似指笑频瞤，知他谁说。那日分飞，泪雨纵横光映颊。搵香罗，恐揉损，与他衫袖裛。"}