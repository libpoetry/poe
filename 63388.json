{"id":"63388","title":"铁箫歌·滇江夜半风雨黑","dynasty":"明代","author":"袁宗道","text":"滇江夜半风雨黑，电火烧空轰霹雳。须臾雨霁波浪恬，江壖脱却苍龙脊。道人骑鲸江上来，见之错愕惊而咍。拾得归来世希罕，土花绣涩生莓苔。上有空星泛宫徵，嶰谷苍莨岂堪比。六丁鼓鞴神功成，百炼金精雪花起。一吹潜蛟舞，载吹嫠妇泣。孤鸾长吟音袅袅，碎玉玲珑真可拾。酒酣为我三复吹，青天行云不敢飞。初如七十二凤声雄雌，又若独茧抽出冰蚕丝。东望蓬莱山，把酒招安期。飘飘清兴不可遏，听君一曲歌我诗。曲终酒尽客且散，西轩月在梨花枝。"}