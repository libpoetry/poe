{"id":"808901","title":"自沙洋步至黄家林就舟二十里村景佳绝","dynasty":"清","author":"郑珍","text":"欲就东湖船，先舍汉津桨。隔岸知境异，越堤果幽爽。春草碧浅浅，新树团盎盎。鸠鸣宿雨馀，人耕旧墟上。秀圃葱薤花，小桥没菰蒋。麦深不见人，时闻挽车响。傍道多草舍，老翁聚三两。偶憩知馈茗，味恶诚足享。北来厌尘沙，兹景劳梦想。缓步殊未久，舟已丛芮榜。清谣烟水间，馀欢独携往。"}