{"id":"502548","title":"赠周谷泰赴召天京","dynasty":"明","author":"王恭","text":"王风变诸夏，光岳生才彦。遂令布衣臣，歘起皆缨弁。马卿宁久微，宁戚岂长贱。扈从甘泉宫，承恩未央殿。金陵郁龙虎，佳气浮葱茜。天子坐明堂，群公牧州县。奇居倜傥怀，而无故乡恋。耻学儿女仁，含悽别亲串。绿水映行辀，青山对华饯。兹去复何辞，皇情有深眷。"}