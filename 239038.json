{"id":"239038","title":"虾蟇·夏雨下数尺","dynasty":"宋代","author":"石介","text":"夏雨下数尺，流水满池泓。虾蟇为得时，昼夜鸣不停。几日饱欲死，复图如罌瓶。巨吻自开阖，短项或缩盈。时于土坎间，突出两眼睛。是何痴形骸，能吐恶音声。嗟哉尔肉膻，不中为牺牲。嗟哉尔声粗，不中和人情。殊不自量力，更欲睥睨横海之鱣鲸。自谓天地间，独驰善鸣名。万物聒皆龏，不知钟鼓钦钦，雷筵闳闳。应龙戢脑入海底，凤凰举翼摩青冥。此时各默默，以避虾蟇鸣。何时雨歇水泽涸，青臭泥中露丑形。失水无能为，两脚不解行。乾渴以至死，尽把枯壳填土坑。"}