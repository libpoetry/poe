{"id":"1131365","title":"舶使王会溪太守赵见泰九日领客枉顾山中赋采菊东篱下悠然见南山韵十首","dynasty":"宋","author":"蒲寿宬","text":"翠节摩秋云，朱轓映朝彩。欣欣两宾主，济济众僚寀。此会良已希，斯文固应在。寂寞秋后香，今晨有人采。结彼山下茅，对此山上瀑。白日成蹉跎，长年抱幽独。嘤嘤自禽鸟，踽踽乱樵牧。门巷何多车，山中有佳菊。龙山在何许，驱车故城东。壮游值佳月，高怀激清风。深知孟万年，独有柴桑翁。至今佳传香，索之迷芳丛。淡淡暮秋色，行行绕疏篱。最爱重九名，拟和柴桑诗。风流足千载，感慨彼一时。此日不易得，有酒安可辞。白露零高寒，西风满原野。浊酒欢重持，黄花笑盈把。诗句斐莫裁，秋容浩难写。岂为今日娱，逢之百世下。晨策登青霞，众峰郁绸缪。举目嗟新亭，缅怀忆神州。酣觞气磊磊，感物心悠悠。伟哉此二翁，高风继前修。南阳有菊水，一掬清且鲜。满潭浸秋色，餐英饮寒泉。将以寿道脉，非惟制颓年。岂不随众草，正色乃自然。百年岂非长，流光迅飞电。月渚愁宾鸿，风檐凄去燕。鸿燕胡独乖，参辰岂相见。念此霜中英，良时不妨殿。匡庐讵云远，日日望翠岚。黄花裛露掇，薄酒如饴甘。迢迢想高遁，亹亹怀清谈。缅睇良有以，旧居在其南。天台赤霞顶，峨眉翠云间。人物自楚楚，文采何斑斑。屈宋艳何摘，陶谢高可攀。咳唾随天风，万古辉此山。"}