{"id":"1050121","title":"送吴景山宫教供职","dynasty":"宋","author":"郭祥正","text":"先生辞太学，得邑治阳羡。仁义稍施设，浇浮遂丕变。讼庭寂无事，案几闲笔砚。青山落樽酒，白鸟聚畦甸。长桥跨空碧，溪光拖晴练。追随斩蛟处，想象昔人见。高吟壮魂魄，老句掣惊电。休焉聊自放，性理还吾善。忽闻新天子，下诏罗俊彦。教由宗族先，六经咨讲辨。先生应诏起，肝胆露万卷。制度惟日新，渐磨岂闻倦。长苗忌速揠，良金务多鍊。杳杳青云衢，阔步从兹践。朝登诸王府，暮侍金銮殿。勿兴山水思，固有夔卨愿。寄声阳羡人，棠阴有馀恋。"}