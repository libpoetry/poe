{"id":"630287","title":"百一诗","dynasty":"明","author":"释函是","text":"生平喜住山，而匪乐登陟。犹忆居匡庐，频年乃一出。讵肯离人群，枘凿初难入。尝为鲁国士，志不受绳墨。岂有王子乔，丹溜不可食。离离若参辰，俯仰恒滋惑。桀纣奚无性，舜禹安知习。心知随见闻，渐渍非一日。阪泉无恶名，南巢有惭德。曹魏亦受禅，人指为篡立。侯门出仁义，俘虏尽残贼。当时重成败，后世覈名实。名实持圣贤，成败犹甲乙。甲乙古又今，圣贤何得失。事穷乃崇因，邈邈终难必。盗蹠丰且延，颜闵贫而疾。吁嗟乎天兮，三世费穷诘。浩劫一念兴，休咎成消息。易言积有馀，庆殃通家国。薰莸竞目前，不知其所集。我观始与终，以此百情毕。玄璧难为功，燕石吾自袭。富贵岂不欲，黄雀悲双翼。长年岂不慕，蓬莱日易昃。世纷久已辞，接舆匪其匹。有身随饥寒，无心任欣怵。衰荣造化均，忘怀岂静力。一死复一生，一劳复一逸。蜉蝣自朝暮，鹤曲龟潜匿。修短竟由谁，可以破世执。我亦无奇怀，秖有安心术。行行见远山，或时坐长默。或时登高台，一目浮云逼。云散空中真，夕照起寒色。茂林环苍岑，晨风归广隰。此趣谁当无，殷勤赋百一。试问张留侯，黄石蚤曾识。功成鬓垂垂，欲悔嗟何及。"}