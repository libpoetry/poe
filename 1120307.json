{"id":"1120307","title":"孟郡王挽词二首","dynasty":"宋","author":"周必大","text":"炳灵崧岳古诸姜，令德高标对宠光。位冠西枢筹运幄，班高左棘绣为裳。丁年声誉佳公子，二纪功名异姓王。人物风流今已矣，空令吴越咏甘棠。祥源总使奉真游，藏室提纲接胜流。书蠹只知三馆乐，盘鲭不斗五侯羞。名山早晚寻黄石，逝水须臾失夜舟。白马素车分散后，何人更忍过西州。"}