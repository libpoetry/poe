{"id":"812568","title":"杨文襄一清","dynasty":"清","author":"严遂成","text":"元戎三度入咸秦，遑计威仪坏阁臣。仇钺奇功归别将，江彬蜚语出优人。边墙未筑投簪去，内患须涂画掌陈。最喜南徐居要地，厌厌夜饮帝南巡。一代姚崇未易才，行边新色李临淮。智囊隃度机奇中，献庙雷仝议久谐。绕涿除非崔氏艺，隐宫长是太常斋。金钱志墓寻常事，抵死英雄恨不埋。"}