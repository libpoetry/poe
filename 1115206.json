{"id":"1115206","title":"三月一日过摩舍那滩阻雨泊清溪镇二首","dynasty":"宋","author":"杨万里","text":"一声霹雳霁光收，急泊荒茅野渡头。摩舍那滩冲石过，曼陀罗影漾江流。山才入眼云遮断，船欲追程雨见留。夜宿清溪望清远，举头不见隔英州。过尽危滩百不堪，忽惊绝壁翠巉巉。倒垂不死千年树，下拂奔流万丈潭。隔岸数峰如笔格，倚天一色染春蓝。真阳此去无多子，到日应逢三月三。"}