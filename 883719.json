{"id":"883719","title":"送知府滕光禄","dynasty":"宋","author":"朱长文","text":"榜登龙虎亚伦魁，一纪横飞长宪台。谟议轩昂开日月，辞章雄伟鼓风雷。朝端已庆明良会，庙论咸推将相才。一跌云衢成老大，几迁方面叹邅回。致君事业看霜鬓，经国风猷付玉杯。驱弩屡惊园令出，引章还喜买臣来。展坟乍觉青松长，视学追怀绛帐开。荣满江山增气象，仁沾里闬舞儿鲐。齐云晚咏难留白，绿野新居欲继裴。淮海巨藩虽重寄，傅岩须起作盐梅。"}