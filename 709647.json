{"id":"709647","title":"璅蛣行","dynasty":"明末清初","author":"陈子升","text":"开君蒲萄之瓮醅，捧君鹦鹉之螺杯。高堂促席方就饮，美味忽自江中来。借问嘉名名璅蛣，腹蟹从来景纯说。水经注就赋还成，岂漏熬波与积雪。季鹰歌里想鲈鱼，谢监诗中寻海月。丰不必啖肥脓，清不必采薇蕨。欲食飞鱼不可期，欲脯青麟海难越。君今璅蛣且须尝，佐以三杯高兴发。忆昔朋从郁水洲，食如填壑饮如流。此物时时可以致，齧妃女唇甘且柔。右倚灵妃左浮丘，景纯游仙从我游。试将璅蛣荐羽流，蓬莱清浅湘漓秋。天地微茫何不有，有鸧九头龟六眸。二虫一体相为命，璅蛣登庖蟹自愁。啄腐吞腥累仙道，甘此未失为聃周。进君酒，君下箸。君不见何曾万钱不称心，江水悠悠向东去。"}