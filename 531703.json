{"id":"531703","title":"奉使鼓吹曲四首 其一 关塞曲","dynasty":"明","author":"黄佐","text":"关塞长，关塞长，引弓鸣镝秋草黄。临交河，望金微，风吹沙作浮云飞。诏期门，驰羽书，韦韝索辫辞穹庐。惟职方，贯利同，輶轩駊騀川原中。抚长剑，行路难，有何者鸟菀于弁。搏雕虎，接飞猱，登顿濡迹安足劳。徵九赋，赉三军，䯀骢父马徕如云。建华眊，遏奔鲸，奏铙旋镯邦国宁。"}