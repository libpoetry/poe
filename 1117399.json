{"id":"1117399","title":"年老逢春十三首","dynasty":"宋","author":"邵雍","text":"年老逢春春莫猜，老年方自少年回。人情少悦酒不解，天气却寒花未开。堤外有风斜送柳，墙阴经雨半生苔。去年波水东流去，旧渌奈何新又来。年老逢春春正妍，春妍况在禁烟前。才寒却暖养花日，行雨便晴消酒天。进退樽罍宜有主，栽培桃李岂无权。清谈已是欢情极，更把狂诗当管弦。年老逢春雨乍晴，雨晴况复近清明。天低宫殿初长日，风暖园林未啭莺。花似锦时高阁望，草如茵处小车行。东君见赐何多也，又复人间久太平。年老逢春莫厌春，住家况复在天津。既将水竹为生计，须与风花作主人。故宅废功除瓦砾，新畦加意种兰薰。未知去此闲田地，何地更能容此身。年老逢春始识春，春妍都恐属闲身。能知青帝功夫大，肯逐后生撩乱频。酒趁嫩醅尝格韵，花承晓露看精神。大凡尤物难分付，造化从来不负人。年老逢春春意多，波光谁染柳谁搓。池亭正好爱不彻，草木向荣情奈何。便把樽罍通意思，须防风雨害清和。千红万翠中间里，似我闲人更有么。年老逢春春莫厌，春工慎勿致猜嫌。红芳若得眼前过，白发任从头上添。雨后艳花零泪颗，风馀新月露眉尖。轻醇酒面斟来凸，举盏长忧不易拈。年老逢春春莫悭，春悭不当世艰难。四时只有三春好，一岁都无十日闲。酒盏不烦人诉免，花枝须念雨摧残。却愁千片飘零后，多少金能买此欢。年老逢春莫厌频，更频能见几回春。须将酒盏强留客，却恐花枝解笑人。世态不堪新间旧，物情难免假疑真。谁云梁燕多言语，此个深冤都未伸。年老逢春兴未收，愿春慈造少迟留。既称好事愁花老，须与多情秉烛游。酒里功劳闲汗马，诗中罪过静风流。东君不奈人嘲戏，僝僽花枝恶未休。年老逢春莫惜狂，惜狂无那兴难当。园林恰到恶明媚，风雨便多闲中伤。花等半开宜速赏，酒闻才熟便先尝。大都美物天长惜，非是吾侪曲主张。年老逢春春不任，不任缘被老来侵。一身老去恶足惜，满眼春归何处寻。红日坠时风更急，落花流处水仍深。流莺不悟芳菲歇，犹向枝头送好音。年老逢春认破春，破春不用苦伤神。身心自有安存地，草木焉能媚惑人。此日荣为他日瘁，今年陈是去年新。世间忧喜常相逐，多少酒能平得君。"}