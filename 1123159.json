{"id":"1123159","title":"和崔若拙四时田家词四首","dynasty":"宋","author":"贺铸","text":"鼓声迎客醉还家，社树团栾日影斜。共喜今年春赛好，缠头红有象生花。野蔓牵花过短墙，麦秋时节并蚕忙。迎门老父延行客，井汲清甘树荫凉。鸡声犬吠远相望，社酒登槽唤客尝。晓日晴明陂更阔，风吹荞麦蜜花香。晚雪漫漫没兔罝，满杯豆粥饷邻家。夜长少妇无舂织，一点青灯伴缉麻。"}