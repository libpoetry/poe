{"id":"1219190","title":"赵松雪画","dynasty":"元","author":"郑元祐","text":"鸥波亭前千叠山，缥缈峰峦烟霭间。既如春云多态度，复似静女工幽娴。老槎霜寒露刻削，崩湍雨霁声潺湲。飞楼涌殿出林表，中有逸人相往还。风帆截溪马载道，兼有艇子维沧湾。有时扣舷一清唱，有时谈玄一破颜。吴兴仙翁补天手，毫端五色春斓斑。画成未数董北苑，王维二李相跻攀。自翁骑鲸上天后，至今玉佩声珊珊。空令下土宝遗墨，真赝纷纷谁与删？"}