{"id":"568154","title":"松涛篇为表兄钱养初七十寿","dynasty":"明","author":"沈守正","text":"郁郁千岁精，长此百丈姿。磊砢非一节，葱翠恒若斯。托生细草丛，常抱云端思。我兄人之松，轮囷将似之。早岁涉坎壈，霜霰发离奇。中年际条达，雨露敷华滋。风清涛韵远，月照凉飔迟。哀猿与倦鸟，引接无穷时。下岂无荟蔚，阴云偃盖垂。所遇诚千态，松心终不移。岁寒人目短，桃李争见嗤。我兄寿者相，灵椿相与期。愿言加餐饭，兼饵飞节芝。鹤发象麈尾，长养小龙枝。幸非枫柳种，楚楚秀阶墀。"}