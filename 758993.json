{"id":"758993","title":"孤鸾 为林寅三表兄咏孤雁，时嫂重楣新殁","dynasty":"清","author":"钱凤纶","text":"韶华易促。早帘幕封尘，佩环零玉。燕子多情，也伴主人幽独。不向乌衣觅偶，度春秋、依然孤宿。一任文禽比翼，趁晴波双浴。忆当年、旧巢相对筑。更冲雨衔泥，同栖华屋。新雏初学语，喜呢喃声熟。忽被晓风吹散，泣离鸾、断弦难续。只影悲鸣花下，总愁红怨绿。"}