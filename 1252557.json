{"id":"1252557","title":"德懋彦明次家兄韵见示再和二章","dynasty":"元末明初","author":"赵汸","text":"长日悠悠望翠岑，敢期胜友复重寻。林端笑语日初上，竹外分携山半阴。性癖自宜机事浅，才疏每愧故情深。危途雨急忧泥滑，肯信禽言漫苦心。尽橐图书上玉岑，小斋终日自幽寻。反关已愧莺迁木，抵掌还闻鹤在阴。俗士天机何浅浅，高人踵息自深深。劳生可愧非吾有，莫负邹公说本心。"}