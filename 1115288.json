{"id":"1115288","title":"七夕后一夜月中露坐二首","dynasty":"宋","author":"杨万里","text":"火云散作郁金云，檐际移床偃病身。古井石崖新汲水，花洲苔砌荡晴尘。风才小动即停吹，竹自不凉那及人。独感今宵上弦月，桂梢分露滴纱巾。今古诗人爱月圆，未堪商略玉婵娟。脩眉半璧各自好，团镜磨镰俱可怜。一夜一般新样出，几回几换为人妍。教渠也学金鸦扇，未必清光直一钱。"}