{"id":"521174","title":"读书有感","dynasty":"明","author":"顾清","text":"良宵可虚掷，明镫了残书。开卷对古人，已隔千载馀。精神方尺间，恍若倾盖初。共惟德业光，照耀流中区。藐予嗣前绪，十年事菑畬。惜哉无良耜，终亩多薪樗。幸逢明圣朝，挟册随冠裾。纷纷杂纂组，琐琐雕虫鱼。白日无留光，西飞若飙车。凉风振高树，落叶满庭除。念此不能寐，摄衣起踌蹰。盛年无再至，驽驾不可虚。"}