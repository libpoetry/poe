{"id":"1242569","title":"风木歌，为褚本中赋，并寄徐一夔","dynasty":"元末明初","author":"张昱","text":"树犹如此亲安在，岁月去人何迅速！陟岵陟屺望不及，入室升堂成宿昔。劬劳未报弃诸孤，号泣旻天涕沾臆。走兽闻之失其群，飞鸟闻之堕其翼。物之感也有如此，宜尔诸孤哀罔极。始丰先生辞馀力，文章今擅欧苏笔。记成不忍再三读，未及终篇语呜咽。乃知人皆有父母，天性油然非染习。孝思不匮永锡类，草偃风移而俗易。三复始丰记，击节为太息。往求二木之所在，果然拔地俱千尺。孝子之父见手植，造物于斯有阴骘。君不见东坡所记三槐堂，魏公德符在他日。"}