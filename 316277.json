{"id":"316277","title":"水龙吟·题文信国公遗像及手劄墨迹","dynasty":"现代","author":"魏元戴","text":"退然巾服儒生，忠肝铁石坚如许。经天行地，日星河岳，鼎焉终古。片羽吉光，淋漓喷薄，行间认取。恐宣和德祐，兴亡过眼，更无物，供残蠹。几许时穷节苦。剩天南、黄冠憔悴。萧条异代，精神相接，泪弹如雨。慷慨仪型，殷勤护惜，千秋快睹。料三年忍死，伤心最是，国亡无补。"}