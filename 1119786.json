{"id":"1119786","title":"和司录行县道中偶风雨有感之作六首 其三","dynasty":"宋","author":"陈渊","text":"非关浓艳能倾国，可是幽香解返魂。正尔彫零废吟赏，欲留佳丽度晨昏。酴醾卧雨有馀态，芍药倚风无限情。正是江南花欲尽，淡云来往日微明。山头漠漠烟藏树，山下潺潺水满溪。全胜长安花柳陌，万人尘里逐轮蹄。江山似为诗人设，风雨故应春日多。醉里吟哦聊自适，眼前开落莫谁何。"}