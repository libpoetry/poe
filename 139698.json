{"id":"139698","title":"江东漕使兄约游钟山分韵得泠字","dynasty":"宋代","author":"魏了翁","text":"连年饮建业，寤寐北山灵。三过又不入，风雨盲其程。一朝廖会期，万籁不敢声。断潢卷夕潦，列巘浮帝青。因思山中人，昔日相熙宁。不知学何事，莽制为周经。群公咸其辅，不悟宗康成。相承至章蔡，九州半膻腥。历年百七十，众寐未全醒。三经犹在校，从祀犹在庭。追惟祸之首，千古一涕零。大钧窅难问，山云水泠泠。"}