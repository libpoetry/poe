{"id":"173398","title":"送章季万户部","dynasty":"宋代","author":"王洋","text":"吴人不授馆，楚人不分田。此身天地间，泛若不击船。忆昨罢吏役，白鸥同一川。欲乘万里风，短翼无夤缘。使君霤宇大，下庇千万贤。鸡鸣度关客，亦到尊俎前。贱子忝夙分，今已三四传。尝许策蹇步，十驾困屡鞭。公文如摛华，公笔如修椽。和端色五采，密补造化权。浮沉即异路，会合真可怜。我无三径地，直欲参四禅。后会宽作程，望舍圆复圆。他年赤松子，问讯玉堂仙。"}