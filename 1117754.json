{"id":"1117754","title":"予以壬戌六月十四日入都门癸亥五月十四日去国而中有闰月盖相距正一年矣慨然有赋二首","dynasty":"宋","author":"陆游","text":"三百六十日，扶衰得出都。略无新伎俩，仍是旧形模。世事蛮攻触，人情越事吴。勿言莼菜老，舣棹醉湘湖。一百七十里，我行谁谓赊。期年初去国，度宿即还家。事似谈春梦，身如寄客槎。石帆村好在，重理旧桑麻。"}