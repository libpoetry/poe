{"id":"1128431","title":"避地伤春六绝句","dynasty":"宋","author":"葛立方","text":"一年春事又阑珊，可惜芳菲愁里看。慎勿扫花供喂马，恼人秀色自堪餐。洛阳宫阙半成灰，草草花枝溅泪开。国色天香消息断，妆台谁奉紫金杯。枯藤六尺步长阡，客里韶光绝可怜。好著青枫重试火，西阳三日突无烟。碧罗天宇乱花稠，搔首花阴只重愁。头上无貂堪换酒，开箱赖有骕骦裘。石门连日动征鼙，花柳无情自绕溪。回首故园今好在，杜鹃花落子规啼。菖叶青青杏蕊新，牛耕白水一犁匀。茜裙窥爱疏篱晚，不是沉香倚太真。"}