{"id":"1252893","title":"秦楼夕照","dynasty":"元末明初","author":"王翰","text":"檐前归鸟去纷纷，十二栏干带夕曛。风飏绣旌红窈窕，光流绮席碧氤氲。珠帘捲雨抬秋水，玉笛吟霜遏綵云。君到神京多壮观，建章鳷鹊隐祥氛。月满珠宫露满阶，鞭鸾羽客上瑶台。香浮明水仙坛静，云散秋空桂殿开。灵鹤有声通碧嶂，蟠桃留影印苍苔。想君他日蓬莱上，应对清辉寄远怀。"}