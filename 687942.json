{"id":"687942","title":"喜毛中庵明府归自丹徒","dynasty":"明","author":"成鹫","text":"道情平澹世知稀，一奏良刀便入微。官似澄江清见底，心同高鹤倦思归。春栽荷芰成初服，晚脱华簪伴衲衣。閒上竹楼楼上望，青山依旧对玄晖。草鞋正拟参方去，却喜金山有主人。北道未通怀里刺，东篱重理瓮头巾。朱弦静谱当时曲，白社言寻昨日春。分卫偶来劳见讯，长官争似衲僧贫。"}