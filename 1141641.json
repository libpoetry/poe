{"id":"1141641","title":"林贵父投老谒铨有赠","dynasty":"宋末元初","author":"戴表元","text":"天寒道路长，行子难为容。况复迫衰暮，视近步憧憧。干世悔古学，费时惭惰农。谁知冻雪巷，忽视戟髯翁。袖有排闼书，谈如发硎锋。听之不能竭，浩气生奇胸。从来庠序师，专以处龙钟。才高得教诱，禄休尚遭逢。此职今不少，有求岂难从。去去善自爱，春禽语晴墉。"}