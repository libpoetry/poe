{"id":"697822","title":"次复柬先生纪行之什二十首 淳化","dynasty":"明","author":"胡奎","text":"金城百雉护重关，历尽千山与万山。见说沈郎天上去，一车行李赐金还。前朝孤冢已多年，望帝何心托杜鹃。石马长嘶风雨夜，松花如雪满山田。落照明边紫翠重，停车松下坐从容。何由借得瀛洲鹤，飞上茅君大小峰。四月风生白苧衣，河豚吹浪荻芽肥。白鸥自信閒于我，来往都忘海上机。荜门圭窦倚斜阳，榆柳阴阴过屋长。下马试尝新压酒，楝花风落苧衣凉。归心有底太悤忙，此地应非五柳庄。野馆抱衾谋一宿，水流花谢月苍苍。此是徐家第几村，千年老树有盘根。轮囷不入公输手，樗散长蒙造化恩。山前流水护方塘，山下孤村落日黄。队队奚官来洗马，如云苜蓿满沙场。山花烂漫鸟间关，白首不知行路艰。道上儿童频指点，先生天上载书还。丹阳郭里夜闻箫，无限离情付柳条。却忆故人千里外，山青月白思遥遥。吕城春水与天连，黄帽操舟百丈牵。一片征帆如鸟疾，归心更比鸟争先。花满长堤水满河，一帆风雨夜深过。归心不省春先去，洛社亭台碧树多。船过阊门得顺风，此身如坐太虚中。晚凉移向枫桥泊，人在西头月在东。七十二峰青可怜，白鸥飞处水如天。旁人错认玄真子，万顷烟波一钓船。吴中女儿学画眉，日高打桨放船迟。笑将湖水作明镜，回首问郎宜不宜。江上鲈鱼三尺长，渔翁撒网立斜阳。到城买得真珠酒，笑倚蓬窗待月光。柳花溪上木兰船，只许閒鸥伴我眠。乘月到家无百里，此时那有别情牵。绕城官柳碧于云，湖上人家两处分。一曲吴歈歌子夜，满船凉月白纷纷。毗陵春去欲锁魂，红叶池台几处存。买得一双金剪子，梦随蝴蝶到家园。落花风飏煮茶烟，水榭高閒即是仙。想见杭州苏太守，赋成龙井试春泉。"}