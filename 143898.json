{"id":"143898","title":"观汪丞相所藏崔白画罗汉","dynasty":"宋代","author":"折彦质","text":"山堂漠漠开晓烟，何许大士当四筵。坐忘默识形骸外，持钵植杖风露前。老龙欲奋屡回首，於菟甚驯非畏鞭。小儿已解辨人我，抱头怖走成痴颠。岂知畏爱果何物，手里舍利空烛天。嗟余耳目更浅陋，喜欢获遇希有缘。神明泰定始一笑，摩挲粉墨心茫然。平生崔白画常见，邂逅入眼多弃捐。莫言人物斗奇崛，醉里落笔神助焉。汪公昔入魏帅幕，叹息钜壁围神仙。归寻十胥好东绢，恰有名手能摹传。提携万里到岭表，尤物自得高人怜。迩来劫火坏诸有，陪都正苦纷戈鋋。无力挽河为吹洗，披图感极泪如泉。"}