{"id":"587757","title":"玉泉歌赠莫希颜锦衣","dynasty":"明","author":"王渐逵","text":"谁似玉泉子，锦衣抛掷金吾去，独向渔樵结俦侣。长镵大笠卧烟霞，世上皇王杳何许。有时走上西山巅，倚剑挂天默无语。君不见城中甲第真可怜，梁肉饱饫绮纨鲜。朝喜承恩暮沾赐，何人勒石登燕然。匈奴昨日窥边郡，羽书夜入榆林镇。好驰十万清幕庭，归来笑取封侯印。"}