{"id":"461884","title":"水龙吟 舟山米道赠野生梭蟹词以谢之","dynasty":"当代","author":"添雪斋","text":"水云迎到千帆，海风铁网传消息。鲸波已收，鲸舟敛驾，龙宫归客。螯蛫无肠，轮囷无缚，纵横砂碛。尽沧浪滋味，秋潮呼酒，身遗世、心安戢。夕色红生青骼，正奇烹、夜筵催入。三分月白，三分霜滑，剖分胸臆。卸甲同酣，腥香同荐，唤醒今昔。是君推食食，吾词一一，君举白、吾长揖。"}