{"id":"491588","title":"题常伯敬撷兰轩歌","dynasty":"明","author":"刘崧","text":"高人好幽栖，志不在华毂。啸歌撷兰轩，俯仰无不足。湖之水兮湘之山，怅余昔游始东还。澧有兰兮沅有芷，言撷秋芳渡江水。苍梧黯惨浮云重，帝子遗庙丹青空。长洲极浦落日外，坐见千里生蒿蓬。灵氛掩泪歌九歌，夫君不来愁奈何。薋菉充帱艾盈佩，玉玦捐弃江之沱。江沱隔绝秋风早，绿叶青青紫茎好。露华香扑芙蓉裳，佩服从君可终老。我有猗兰操，尘土混浊久不闻。为君弹一曲，要使六合扬清芬。扬清芬，觐九嶷，舞干羽，三苗来。洞庭无波春草香，却棹木兰游三湘，毋使下女徒悲伤。"}