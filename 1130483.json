{"id":"1130483","title":"偈三首","dynasty":"宋","author":"释慧照","text":"龙安山下，道路纵横。兜率宫中，楼阁重叠。虽非天上，不是人间。到者心安，全忘诸念。善行者不移双足，善入者不动双扉。自能笑傲烟萝，谁管坐消岁月。莫教推落岩前石，打破下方遮日云。端午龙安亦鼓桡，青山云里得逍遥。饥餐渴饮无穷乐，谁爱争先夺锦标。兜率都无伎俩，也敩诸方榜样。五日一度升堂，起动许多龙象。禅道佛法又无，到此将何供养。须知达磨西来，分付一条拄杖。"}