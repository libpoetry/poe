{"id":"1242544","title":"送程希道回河南","dynasty":"元末明初","author":"张昱","text":"银鞍白马郎，自是平台客。海水桑田不自知，朅来二纪异南北。他乡忽然顾我笑，有如清风洒兰雪。开心写意慰离居，别时童孺今有须。知从马援在军旅，不谓陈琳工檄书。我于程家最知旧，大宅修椽曾置酒。玉瓒紫笙吹凤凰，罗袖春衫舞杨柳。因之感念二纪前，跃马射麛江水边。煌煌宾从散秋叶，叠叠楼台成野烟。程生程生既会面，疏麻瑶华莫持赠。但存此日会面情，地北天南有相见。丈夫有志岂陆沈，使者不惮岩穴深。他时或有公车召，嗣我云间金玉音。"}