{"id":"721349","title":"送任克家归皖江时将遏选二首","dynasty":"明末清初","author":"陈恭尹","text":"秋来往往动归思，陆贾装中半是诗。鸿雁声高相别处，凤凰池好待飞时。乘车载笠将何日，楚尾吴头更对谁。想得到家初雨雪，岭梅先有寄人枝。楚国千峰入小楼，阑干环映大江流。梦中明月经年客，归兴吴山昨夜秋。菊径乍开人并上，秫田多熟酒新篘。家园乐事遥堪羡，作赋潘郎未白头。"}