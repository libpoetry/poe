{"id":"748495","title":"建德县东阳桥古木","dynasty":"清","author":"汪士铎","text":"古木寿者数百年，柯条凋尽霜皮斑。昂首尘外不可屈，俯视万树柔且孱。风饕雪虐兀不动，并叶蘖藓皆从删。悦阅陵谷敛精采，剩有灵气宵往还。明堂太庙卜隆栋，吁谟衮冕趋清班。或为蒙童涉江海，载兹壮士康时艰。倕输弗作匠石逝，良材衰朽侪茅菅。暂停征辔一流盼，野僧扫纷开松关。烟萝风筱媚空翠，猗傩无知宜朱颜。饱饭灭烛供小憩，梦见社栎惊我顽。谓大神力辟世法，资持旧律非南山。涧阿云水足受用，子所颂祷同谤讪。质明再拜谢不敏，轮囷千尺难跻攀。担簦陟岭违千里，望君犹立空山间。"}