{"id":"698590","title":"蓟镇忆弟正之试南都","dynasty":"明","author":"唐顺之","text":"伏枥衰年久自甘，尔兄迂阔尔偏谙。心窥秘算逢人噤，箧贮阴符向夜探。犀渚青枫烟际棹，龙沙白草露中骖。雁行正笑难如雁，飞去飞来北又南。狗马病多经绝塞，棣华室远隔南天。每思原上听鸣鹡，始讶山头望跕鸢。可以去乎仍恋禄，无能为也更筹边。头颅长尽山林骨，木食莎衣信有缘。"}