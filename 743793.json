{"id":"743793","title":"元夕看桃","dynasty":"清","author":"洪亮吉","text":"元夕一年居一方，接天歌吹来咸阳。终南山月盛光采，一夕楼上铺新黄。崇仁坊前百戏陈，杂乐共作秦声尊。颇欣土俗乐丰岁，巷少服马居无人。严寒初除信风劲，风里试镫镫不定。端礼门连长乐楼，万声压市嚣难听。连宵宾从席屡移，选舞彻夜殊忘疲。屏风高障碧天色，蜡泪满堆红地衣。园南独客愁争逐，看花欲来深径宿。避寒三度著春衫，照梦千枝列华烛。墙头月色清可怜，桃花一枝影入筵。江南无此早春景，自爱枕上看花眠。须臾舞寂将残夜，月向城西鹊巢下。一阵帘前料峭风，远鸡声里寒桃谢。乡闾此时谁复留，癯崔瘦蒋成俊游。横塘半里足箫鼓，镫火直接三元楼。十年两度清游寡，更有汪伦手堪把。江馆云迷宛转箫，帝城月照流离瓦。"}