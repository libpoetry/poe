{"id":"906323","title":"和表之清阴亭作","dynasty":"宋","author":"李弥逊","text":"西山朝来多爽气，露沐风梳发新翠。泄云无力占山腰，初日分光上山背。远山苍茫近山紫，四面钟鱼谈佛事。人间那得山为城，玉京联锦互相似。先生结庐待三顾，道合宁论入宫妒。肯为闽山得得来，蜡屐深寻九霄路。诗成逸兴横太清，平明更作支提行。会须佳处吞八九，归去与君增眼明。"}