{"id":"1131116","title":"次韵答留台春卿侍郎以加节见寄二首","dynasty":"宋","author":"韩琦","text":"一落粗官伍哙曹，清流甘分绝英髦。建牙恩有丘山重，捍塞功无尺寸高。许国壮心轻蹈死，殄戎豪气入横刀。只期名遂扁舟去，掉臂江湖掷锦袍。洛下安然塞下劳，公持霜简我持旄。忧无虚日三垂重，闲入芳春万事高。病虎厌风摧汉节，卧龙悭雨涩吴刀。遥知啸傲烟霞外，肯把仙袍换战袍。"}