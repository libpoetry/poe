{"id":"370995","title":"摸鱼儿·芜城清明","dynasty":"清代","author":"厉鹗","text":"杏饧香、闹花门巷，家家风外晴稳。来时犹道江程短，定不短如愁鬓。飞絮近。作酒恶寒轻、只是无人问。红丝砚润。便杜老伤春，江郎赋别，难写此时恨。西湖路，最爱山联眉晕。游船曾记归尽。绿杨阑角听莺坐，知我平生疏俊。情一寸。回首处、云容水态还相引。天涯自哂。绕九里街中，三分月底，谁与寄芳信。"}