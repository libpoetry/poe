{"id":"974406","title":"屡遗公择书且寄以诗皆未得报成父弟书云公择欲过予再寄","dynasty":"宋","author":"赵蕃","text":"与君相从不知乐，别去悬知顿牢落。一旬两诗三附书，底事来音向人邈。知君去住良关意，养节忍穷非失计。如君岂得终布衣，会有高名耀斯世。我居正在千山底，落叶填门吹不起。薄醪纵有不敢醉，留待君来相料理。惠然过我今其时，篱下菊香惊早衰。南山石老有梅树，要君分韵共哦诗。"}