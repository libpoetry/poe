{"id":"186429","title":"次韵元晦择之雪中见怀","dynasty":"宋代","author":"张栻","text":"流水浩无息，游云去不休。我思在何许，起步三径幽。男子四方志，胡为守一丘。盍簪未可期，此意空绸缪。平生子朱子，砥柱屹横流。探古独遐观，万象供双眸。结友得林子，苦心事穷搜。看渠清介姿，便可披羊裘。昔者千里驾，共我风雪驾，共我风雪游。永言清绝景，只以好语酬。居然隔年别，却喜翰墨留。诗来尚记忆，知子不我尤。讲羽今难忘，离索古所忧。但当勉耘耔，岁晚傥可收。"}