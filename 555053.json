{"id":"555053","title":"送思承林贰守之任淮安","dynasty":"明","author":"黄仲昭","text":"昔年曾跨南溟鲲，鞭雷掣电登天阍。剖符去作冀州牧，春风弦诵盈千门。九载功成重入觐，承恩又佐淮阳政。利器当逢错节施，骅骝暂向康庄骋。都门出祖华筵张，薰风满座荷花香。酒阑一笑拂衣去，龙泉烨烨生寒芒。去年我历淮阳道，平田四望伤秋草。期将丹府一团春，散作甘霖起枯槁。"}