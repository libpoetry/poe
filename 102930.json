{"id":"102930","title":"寄许越州·开元冠盖里","dynasty":"宋代","author":"梅尧臣","text":"开元冠盖里，无若贺知章。乞得镜湖水，洗出明月光。行坐镜与月，身衣羽人裳。心存黄庭经，目视白鸟行。岁时忽已古，高韵抗彭庄。今闻许子春，来守稽山傍。稽山风月在，镜水菰蒲长。腊市开梅萼，霰雪凌早芳，卧龙生茗舌，鼓角催新阳。焙边可以啜，树间可以觞。贺老於当日，必定无此尝。唯有李白诗，酒船芙蓉香。安得效白也，剩载借艅艎。与君同醉翁，智虑收肝肠。"}