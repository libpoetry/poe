{"id":"380146","title":"摸鱼儿·清明踏青有怀故园","dynasty":"清代","author":"赵我佩","text":"最销魂、陌头杨柳，登楼倦听啼鸟。踏青人去天涯远，闲煞故园芳草。乡梦悄。怅别后湖山，谁放穿花棹。湔裙正好。怕南浦烟迷，西郊雨过，凉逗凤鞋小。春归早，绿偏斜阳古道。旧游回首都杳。东风不把离怀剪，吹起乱愁多少。愁未了。叹百结回肠，曲似炉香袅。流光暗恼。恼燕子衔来，相思一点，红豆为伊老。"}