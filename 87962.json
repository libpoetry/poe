{"id":"87962","title":"赋西淙瀑布得断字","dynasty":"宋代","author":"刘克庄","text":"苍山七百亩，主人新买断。于时积雾开，素瀑挂青汉。泠泠瑟初铿，璀璀珠乍贯。久晴雨瓢翻，忽暖冰柱泮。恍如白浪涌，翔舞下凫雁。又疑黄河决，萗祭沉玉瓒。不然蟒出穴，或是虹吸涧。客言下有潭，龙伏不可玩，攫拿起云气，喷薄苏岁旱。平生爱奇心，欲此筑飞观。沿流踏浅清，陟巘腾汗漫。低头拜主人，分我华山半。"}