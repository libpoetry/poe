{"id":"721812","title":"哭亡儿明道","dynasty":"明末清初","author":"屈大均","text":"又忍西河泪，吾兹敢丧明。乌生馀一子，猿哭只三声。鞠育劳王母，孩提失所生。蟪蛄空九岁，无命养难成。四岁嗟无恃，全凭祖母慈。甘瓜根蒂绝，老凤羽毛垂。失乳身尝病，虽贫学未迟。从予历吴楚，黄口已流离。万里频随父，难虞自幼龄。新归作吴语，初读喜葩经。笔札能多取，弦歌解细听。童魂方二尺，可复伴囊萤。庾信伤心极，胜衣恨二男。从来词客泪，不独为江南。写爱松烟好，餐馀荔子甘。东门难不哭，朝夕泪长含。汝母知书甚，埋香已六年。黄泉今教汝，紫玉未还天。归妹真无实，童乌不与玄。道香诗卷在，谁与守遗篇。返葬陪而母，凄凉向海云。前为西雁冢，上是华姜坟。地下精魂聚，人间骨肉分。秦淮将汉口，相望在斜曛。一夕南禺桂，团团泣露华。芬芳终不实，摇落且无花。兆梦曾何益，当门未可誇。嘉名徒锡汝，吾母恨无涯。为尔应稽颡，虽殇是长儿。三号肠已绝，一痛晕虽支。老母忧劳早，皇天警戒迟。平生情太过，更在始衰时。忆从南海帝，祷得石麒麟。德薄难留汝，门寒每畏人。徒然劳岳渎，不得照星辰。夭折皆予罪，从何赎此身。书声犹在耳，课读未从容。病后茹荤少，春馀衣袷重。参苓催命易，狼虎咥人凶。不是聪明甚，从教学作农。自损真何益，凭将慰老亲。既然非我子，不若未成人。造物元相戏，空花岂是春。千秋亭下水，呜咽莫沾巾。两年离祖母，苦忆故归来。患难吾虽脱，饥寒汝可哀。如知应入梦，不忘更投眙。乞以愚终老，皇天不爱才。五十方知慕，平生悔远游。徒令迟得子，岂有早封侯。鸿妇悲三丧，豚儿喜一留。自今王霸意，不敢愧黄头。"}