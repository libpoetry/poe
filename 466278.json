{"id":"466278","title":"大雪饮肖家，醉馀杂书。时随而饮，随而书，随而观雪，真大乐事 其三","dynasty":"当代","author":"卢青山","text":"饮酒读史记，狂快更无伦。百万兵指嗾，一叱如山倾。今年复共酒，小观金庸文。横剑行万里，所挡随摧崩。两较今昔感，皆足壮平生。帘外苍茫雪，飘落正无声。时势捲蓬迹，举世狂无形。清者已泥溷，浊者早喧腾。古人谁存者？卓卓剩渊明。爱此雪尚白，不惜千杯横。醉馀北窗下，怅抚无弦琴。秋菊已经霜，志更与雪永。岂必入春庭？得雪心遂允。相携共雪飞，两洁须谁问。十年磨一剑，锋刃如霜泻。小试皓蟾蜍，斫铁如泥垮。今更何所用，舞助渊明斝。"}