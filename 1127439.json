{"id":"1127439","title":"何太宰生日二首","dynasty":"宋","author":"强至","text":"却数中秋已过旬，老君亲送玉麒麟。力侔二气文词重，迥继诸公德业醇。论道他年要黄发，看公当世斡洪钧。泰山如砺河如带，到此犹为剑履臣。河岳灵神拥瑞来，剑川一夜起云雷。祥风破腊吹灰琯，和气先春报砌槐。龙邸久膺心膂托，金瓯终为姓名开。年年已与梅花约，长借清香入寿杯。"}