{"id":"543589","title":"小园杏花烂漫与客携酒酌其下至醉","dynasty":"明","author":"胡应麟","text":"墙头昨夜春风颠，醉著接䍦花下眠。东方欲曙忘晨飧，应门何客来翩翩。城东郭君履欲穿，手持三百青铜钱。要我为客开琼筵，水晶之壶白玉盘。银筝翠管张哀弦，吴姬度曲越女弹。相将载酒临西园，西园万树红照天。杏花朵朵含春烟，随风故落苍苔前。恍如红雪堆青钱，摘花浸酒酬清酣。主人劝客客不言，人生岂得长朱颜。眼前有酒不尽欢，参差白发来相缠。君不见相如卧病归文园，笑杀长安群少年。又不见子云寂寞耽草玄，日暮何人回酒船。何如醉挟双婵娟，玉山酩酊长花前。"}