{"id":"459248","title":"刘建云黄放在彼单位，作此欲因以寄黄，卒未果","dynasty":"当代","author":"卢青山","text":"鹰山岂远在眉睫，闭门不涉如银河。梦屡相寻飞空出，纡涂莫识迷荒坡。归来一灯秋雨里，残杯冷卷穷厮磨。抚膺拍膝坐叹息，此景似昔人如何？酒半眉轩气如海，掀空揭屋腾洪波。议论箭发电所射，走笔起陆摧嵯峨。我真驽劣得谬赏，许同骐骥共切磋。云烟幻变安在哉，沙中作字水画涡；留爪惊鸿去不返，剩我对迹长嗟呵。年来文废枯笔砚，举目四顾非吾科。如鹤在鸡鱼在辙，诗纵狂怪人谁诃。尚有酒兴推不去，时来独酌倾滂沱。寂扣唾壶讵可乐？醉拽路人呼弟哥。偶读新句为一振，抛卷转首情如疴；不知所住亦何益，亟欲相和无邮驮。忽逢刘建云颇近，语言对面手相摩。因寄寸笺达心迹，兼问嫂幼安与和；勿以野僻遗旧所，云溪山水思君多。"}