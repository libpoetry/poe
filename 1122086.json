{"id":"1122086","title":"默坐偶成","dynasty":"宋","author":"郑清之","text":"洹河见水老如新，此见云何别妄真。心本佛心须作佛，境皆尘境莫随尘。空中花果浮生眼，梦里悲欢现在身。万事卢胡吃茶去，不知谁主更谁宾。底须莫莫更休休，老去浮湛一敝舟。病恼幻躯天恶剧，醉寻熟睡我先筹。眼前勤惰书开阖，窗下阴晴雨散收。假使庄生梦为蝶，也应贷粟监河侯。睡魔勾引鹤投林，书债中抛笔似瘖。尚有乌髭赢白发，拟寻朱汞养黄金。寸机解起千疆亩，一息能藏万古今。尘世何人是知己，推窗明月正当心。"}