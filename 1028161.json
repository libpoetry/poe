{"id":"1028161","title":"送赵仲礼守天台","dynasty":"宋","author":"楼钥","text":"槔閒社稷臣，卷藏经济手。功名付诸郎，秀出诸公右。大儿倅东嘉，洗印未云久。次子镇赤城，急流去何骤。二者皆为亲，欲奉乔松寿。况有戏綵堂，可继清献后。邻封尤便养，荣侍各昼绣。春风扇微和，安舆云出岫。家传吏师法，从政于何有。还归鸳鹭行，金印当系肘。向来尝佐郡，山川若僚友。南渡多北客，风味中都旧。士夫喜公来，纷然迎马首。其中多故知，颇问老夫否。"}