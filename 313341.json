{"id":"313341","title":"甘州·题杨崙西花笑楼填词图","dynasty":"现代","author":"潘飞声","text":"记蘋边话雨，和新词、分擘小银笺。恰兰膏、半剪乌丝，减字调仿金荃。比似黄河争唱，按拍付婵娟。一夕红楼上，花笑当筵。底事倦游词客，甚江湖载酒，閒却年年。忆坠欢如梦，心住白鸥边。羡刘樊、双声度曲，傍玉台、写韵倚香肩。争知我、抱囊琴，望悽绝无弦。"}