{"id":"117505","title":"次韵南湖清饮·翠箔红窗映大堤","dynasty":"宋代","author":"苏辙","text":"翠箔红窗映大堤，远来清饮叹参差。盈盈积水东西隔，脉脉幽怀彼此知。渌酒谩传工破闷，主人何敢怪颦眉。明朝看月云开未，试与詹家一问龟。坐客经年半已非，喜君重到暂相依。不嫌爱酒樽频倒，只怕题诗纸屡飞。耿耿幽怀谁与诉，徐徐细酌未应违。従今更肯相过否，几误风吹白版扉。"}