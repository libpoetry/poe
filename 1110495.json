{"id":"1110495","title":"端午日帖子词 皇帝閤六首 其四","dynasty":"宋","author":"孙觌","text":"露畹撷兰苕，金波丽碧霄。早闻彫辇降，还待紫宸朝。内苑属嘉辰，初收百药新。预知氛疠息，天意在生民。浅囿含桃老，雕盘角黍香。九重端扆处，星火正离方。薰琴应律南风暖，漏箭添筹昼刻长。谁识广寒天上景，铜乌未午送微凉。炎日曈曈照殿楹，幅员万里塞氛清。汉家自有安边术，不是灵符解辟兵。方更仲律清和节，正是南讹化育时。无限元元齐歌舞，恤刑新诏下天墀。"}