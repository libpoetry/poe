{"id":"653337","title":"和丘伍二同年赓唱诗","dynasty":"明","author":"张宁","text":"丘仲深，伍公矩，元是长安看花侣。三百人中十数人，当时知己聊如许。仲深南海旧文英，千仞冈头丹凤鸣。五经腹笥刘原父，三峡词源苏长卿。可与言人百无二，磨钝剸烦公矩事。清商却对痼聋弹，利器翻从顽石试。蹇予同醉杏园春，东抹西涂白发新。十年谏苑阳城晚，半载滁州永叔贫。国子先生六堂表，冠佩还家塞翁好。青史名悭素业孤，进退无凭独吾老。尺有所短寸有长，舍用未必精邪良。士无贤愚无所遇，荣枯得失当相忘。江东云，渭北树，仲深不来公矩去。西风晚急茂林空，望断斜阳旧游处。"}