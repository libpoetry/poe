{"id":"11452","title":"书情上大尹十兄","dynasty":"唐代","author":"卢纶","text":"紫陌绝纤埃，油幢千骑来。剖辞纷若雨，奔吏殷成雷。圣泽初忧壅，群心本在台。海鳞方泼剌，云翼暂徘徊。芳室芝兰茂，春蹊桃李开。江湖余派少，鸿雁远声哀。命厌蓍龟诱，年惊弟侄催。磨铅惭砥砺，挥策愧驽骀。玉管能喧谷，金炉可变灰。应怜费思者，衔泪亦衔枚。"}