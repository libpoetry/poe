{"id":"593053","title":"芙蓉园","dynasty":"明","author":"欧大任","text":"彼美西园中，庶卉各有姿。芙蓉一何好，修茎擢金池。素波濯绛华，惠风时纷披。夕舒零露下，旭日照灼之。鱼戏龟来游，植根非泽陂。公子延贵客，清夜吹参差。高台飞盖来，进酒腾羽卮。徽音属相和，濡翰奏雅诗。人生贵行乐，岁晏嗟留夷。芳草自本性，何必菉与葹。酬君千金寿，令德以为贻。"}