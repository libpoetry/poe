{"id":"158659","title":"游汉嘉明月湖次宇文子重韵","dynasty":"宋代","author":"员兴宗","text":"君不见天台贺季真，监湖一曲光泠泠。又不见钱塘林处士，西湖千载成高名。千顷菰蒲抹岸白，几树寒梅疏影横。呼吸湖光映湖绿，两公便谓得此生。吾僚胸次本丘壑，中有林贺之高情。银盘夜色清镜动，便欲邀汝成三人。旋喜叵罗金在眼，肯议仙桂来无根。前时六浊皆运出，招此不夜归重城。未蒙濡沫到恶客，先苦诗句来缤纷。思君对洗同一静，大胜狂歌归四明。"}