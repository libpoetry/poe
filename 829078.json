{"id":"829078","title":"登杓江楼感事（三十二首选七）","dynasty":"清末近现代初","author":"朱青长","text":"风云漂落万年枝，苦向黄泉哭可儿。龙沼管弦天上曲，霓旌烟露月边词。晨华夕瘁哀荣木，暮种朝繁爱兔丝。我自不堪今更老，辟嚣终日下重帏。厌居华屋爱渔矶，自斫迷阳种蕨薇。十日乱明春梦短，八方供赋暖人稀。传家准备修茶史，破虏终当仗酒旗。荒水野鸥云外鹤，近来均向北山飞。龙骧蝉蜕薄肠翁，起灭无端尚未穷。燕燕玉筐鸾子毈，依依罗幕凤儿工。深宫剑履骄穷寇，大阀诗书误小同。怕读十年新秽史，且栽桃李坐春风。遁迹烟丛老不辞，尘埃纷密眼难支。高碑草草惭诸葛，新曲呜呜为李奇。抚尔定为千载绝，嗟予多积万方诗。孤怀久蓄酸心语，对著群鸦不敢提。落落乾坤十四春，逃兵逃贼两频频。争场麾盖还松柏，腴土官酋互主宾。衾冷可知身是客，窗寒应笑月窥人。短篙渔父增惭影，恋旧经年又送新。禁树啼乌日色昏，妆楼寂寂闭重门。两鲛雷雨争渊穴，九虎嗥嗷破帝阍。金剑莫歌瑶殿影，碧天难返素娥魂。尊前一唱家山破，泪点秋坟渍草根。药谱茶经共一囊，寂无人处自添香。楚辞系肘寻山鬼，巴舞弓腰媚竹王。国事已成三变局，乾坤还可一挥觞。金沙水浅鱼龙细，不用移文责夜郎。"}