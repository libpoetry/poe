{"id":"620317","title":"送乡人从军","dynasty":"明","author":"梁元柱","text":"少年游侠胆通身，结发豪雄易水滨。一诺捐麋图报国，千金散尽学椎秦。绝朔风清扬圣德，何物东奴犹叵测。一朝烽火照三韩，手拂欃枪气吞贼。仗剑从军度远辽，新投主帅霍嫖姚。愿请长缨系虏丑，誓将结发绝天骄。铁甲披寒关塞雪，宝刀照冷沙场月。雄阵谁论北府兵，盛名不数燉煌卒。机头少妇莫牵衣，婿本猖狂幽并儿。此行落在英雄手，生不擒王死不归。乡闾不葬封侯骨，塞草回青血成碧。丈夫所志在歼胡，紫绶黄金安足惜。况凭马革主恩深，少年自许功名掷。君不见契丹入寇取排门，老死书生徒免役。"}