{"id":"885858","title":"涵碧亭 其三","dynasty":"宋","author":"许复道","text":"沿途听潺湲，蒙茸冒沙石。谁知此山下，千里在咫尺。潭潭光明宫，皎皎心印宅。石细泉自香，水净林逾碧。太清无潜鳞，至弱而能力。玉龙出苍峡，威勇壮莫敌。风雨填空来，万夫助推激。座中起波涛，足下殷霹雳。我来纵雄观，神意了莫逆。心镜净表里，坐久万籁息。悠然到平淡，涣若春冰释。栖迟罗书记，想像刘宾客。胜缘在山閒，每至忽有得。何以谢山灵，作诗慰岑寂。"}