{"id":"464552","title":"永遇乐 钱慕霖宗泽逝后翌年，诉心请谱一词念之","dynasty":"当代","author":"章士钊","text":"地下钱郎，生前管领，水程山驿。奔走三年，轮蹄铁尽，只是风云急。草衰河北，路羁沅浦，到处概留恩泽。论人物、毛苍九尺，气吞江海何极。蒋山佣在，凄凉回首，风义向来堪述。而我依稀，烟霾犹记，阴洞茅堂客。去年今日，老鹰岩下，草木一时无色。空赢得、湘灵无恙，为君鼓瑟。"}