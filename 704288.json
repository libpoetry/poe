{"id":"704288","title":"仆山道中次湛内翰韵四首","dynasty":"明","author":"潘希曾","text":"看花难得早春同，花好休教尽意红。我欲回时重见面，恐因烂漫易随风。不知春色几多深，是处青山鸟弄音。我亦有怀难了了，天涯相伴作微吟。空谷来鸣何处驺，前驱旗鼓逝如流。盘旋尽日无村郭，一笑真成汗漫游。绿杨沿路綵旗垂，春日悠悠何所之。忽睹好山云外起，欲淩绝顶自题诗。"}