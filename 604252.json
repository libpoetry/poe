{"id":"604252","title":"汤泉路头花","dynasty":"明","author":"张萱","text":"为语路头人，莫采路头花。路花可采不可久，路人未必皆无家。家中旧花君莫厌，旧花却让新花艳。旧旧新新总是花，何事丈夫心易变。东风不管路花开，狼藉风前扑鼻来。锯叶象苞鱼子孕，麝脐螺甲龙涎煤。我来六月二十六，苦热惊闻香馥馥。儿童采尔如采薪，悔不移根在幽谷。人言路花香异常，此花附炎不附凉。天公冷眼正觑尔，且莫纷披热水傍。"}