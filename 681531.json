{"id":"681531","title":"寓古","dynasty":"明","author":"陈昌","text":"君不见唐家开元全盛时，长安坊中卖饼师。有妻淑德颇温润，一朝选作宁王妃。身居椒房岂不乐，紫云步障流苏幕。岁时忽遇旧良人，红泪飞花泫然落。又不见荀奉倩，经年不见同心面。青鸾镜破难再圆，中夜相思寄哀怨。人生伉俪如鸳鸯，岂知中道成参商。伯劳东飞燕西去，黄姑织女空相望。空相望，向何处。长歌一曲白头吟，花落棠梨泪如雨。"}