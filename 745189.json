{"id":"745189","title":"届积布山将泊复进","dynasty":"清","author":"黄承吉","text":"揱椭绵群峰，累累莫名似。不知何神灵，错物置平地。一壁出瞰江，遥临俨车盖。过此峰更多，胶连叠形器。滞留已经旬，始见帆顺利。击汰迎浇流，豗腾去如骥。行行转山曲，飙折舟横济。坐立忽下趋，欹斜恐颠坠。久客知风涛，忠信岂不事。鸩毒怀宴安，篙师漫轻试。夜色含朦胧，岧峣互亏蔽。但见胥骑来，讵暇展衡视。初闻蕲阳柝，再听兰溪吹。一发兼数程，欣然已忘悸。"}