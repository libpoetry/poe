{"id":"880177","title":"访陈廷瑞有感","dynasty":"宋","author":"刘宰","text":"间维有常度，曜灵无停辀。翩翩叶辞柯，过眼绿已稠。弱干不盈尺，忽已高岑楼。念昔过庭日，朋来悉良俦。我年未成童，子少无与侔。我质本驽骀，蹇步畏阻脩。子如渥洼驹，猛气已食牛。当时二老人，笑语欢且酬。门户各有托，宁计才与不。登门如昨日，星纪迹再周。二老安在哉，体魄归山丘。隔屋闻读书，玉树锵琳球。呼灯使来前，秀气炯双眸。问之垂九龄，属对解冥搜。感此伤我心，泪下不可收。来者日已长，逝者挽不留。其间我与子，能阅几春秋。宁复青衿佩，与子从亲游。幸子齿犹壮，有母方白头。刷翮凌青霄，足胜负米由。而我风树悲，耿耿何时休。四十已无闻，过是夫何求。矧复病日侵，见面良可羞。竹实不疗饥，芰制非寒裘。躬耕苦勤劳，代耕多悔尤。学仙竟谁成，百年等浮沤。俛仰天地间，身世真悠悠。时雨涨绿池，好风交平畴。嘤嘤出谷鸟，汎汎川上鸥。遇景适会心，旷望聊夷犹。"}