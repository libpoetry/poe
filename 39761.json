{"id":"39761","title":"答赵景猷·泛舟洛川","dynasty":"魏晋","author":"曹摅","text":"泛舟洛川。济彼黄河。乘流浮荡。儵忽经过。孤柏亭亭。回山峨峨。水卉发藻。陵木扬葩。白芷舒华。绿英垂柯。游鳞交跃。翔鸟相和。俯玩琁濑。仰看琼华。顾想风人。伐檀山阿。存彼鱼人。沧浪之歌。邈邈沦漪。滔滔洪波。大道孔长。人生几何。俟渎之清。徒婴百罗。今我不乐。时将蹉跎。荡心肆志。与物无瑕。欢以卒岁。孰知其它。"}