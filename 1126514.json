{"id":"1126514","title":"和潘叔治题刘道士房画薛稷六鹤图六首 啄食","dynasty":"宋","author":"梅尧臣","text":"穷年见俛啄，但有饥乏意。虽存玉山禾，不入丹青喙。因思方朔嘲，此岂优谐类。举足徒有势，行沙遂无踪。回颈诚已久，未知竟何从。安能见俦侣，顾望自颙颙。引吭向层霄，声闻期在耳。鼓吻意岂疏，知音何已矣。安得九皋同，流响入万里。如逢仙圃风，飘飖奋双翅。拊节余欲助，和歌谁尔类。但看矫然姿，固于流雪异。孤标近仙坛，依约闻坠露。俨如举止扬，稍见神爽悟。晓月坐清轩，寒添壁间素。六鹤皆不同，初生薛公笔。况兹刷羽者，奋迅如天质。墨客怀赏心，题诗仍我率。"}