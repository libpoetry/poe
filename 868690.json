{"id":"868690","title":"月波楼","dynasty":"宋","author":"叶适","text":"下林百果春自花，屋藏汀阴泉著沙。光风腻雪谁安惜，繁红密翠空欹斜。爱君楼高出江上，百里江山开四向。峻屏森耸远更寒，纹练萦回静犹浪。孤潮夜卷西头来，海门推出冰崔嵬。岂知星河遭映夺，只使鹳雀常惊猜。此村风俗淳且鲁，接树移花今复古。劝君种学化儿孙，不须拥妓呈歌舞。"}