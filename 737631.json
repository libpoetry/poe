{"id":"737631","title":"游武夷登一览亭","dynasty":"清","author":"林佶","text":"吾闻武夷山，乃是升真元化之洞天。中间溪流有九曲，三十六峰峭折相排联。我家去山七百里，攸然神往已十年。虽未扶藜临涧谷，早有清梦来腾骞。今冬适经双溪口，舟子西指思回船。兴高踊跃决探胜，四日径到仙宫前。凌晨登筏溯霜濑，山容面面堪沿缘。幔亭峨峨耸云际，玉女秀出清而妍。虹桥千载驾陡削，接笋一线梯钩连。嫣然花竹藏别坞，小九曲内宜安禅。隐屏精舍昔讲学，窅且奥处罗群贤。雍雍弦诵倡棹曲，会心微妙超言诠。盘游六曲望不极，有亭天半凭空悬。虚无缥缈径欲断，猿鸟绝迹惟云烟。舍舟轻身陟危磴，听彻水乐鸣溅溅。仙船天路落不落，谁弄狡狯疑彭篯。险艰历尽到奇绝，天游古观山之巅。亭称一览小闽越，抉眦远睇无涯边。此时不知此身在何处，便思脱遗人世同飞仙。丹山碧水如此胜，恨不早拍洪厓肩。会当买山傍云壑，尽载群籍来摩编。山灵爱山亦爱我，定应招我弃官赋就《归来篇》。"}