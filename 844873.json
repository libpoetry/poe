{"id":"844873","title":"喜闻黄藜阁同年得子二首","dynasty":"清末民国初","author":"曹家达","text":"为报啼声试凤雏，一番惊喜属吾徒。林花垂尽馀朝秀，江月初昏照夜珠。旁出适当扶荔挺，生稊终自济杨枯。楹书旧业传人少，从此先生道不孤。经年时变出元黄，百尔伊谁定一匡。常此书生忧社稷，漫言家室有君王。水心泉动资蒙养，葭管灰飞见复阳。勉事旧文资后起，愿栽桃李入门墙。"}