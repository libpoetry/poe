{"id":"978526","title":"雁中箭词","dynasty":"宋","author":"敖陶孙","text":"南来羁鸿北方客，背负严霜飞不得。日中命尽射生手，一箭正中凌空翮。一鸿中机百鸿惊，点空细字纷斜横。力穷遭烹忍一死，可怜片影长孤征。古人毕弋岂无意，登俎亦可无肉味。至今暴殄及胎夭，杀气为妖满天地。物生何至相吞屠，苍天变化还须臾。坐殿忽作杜鹃去，行河岂意黄能趋。人虫得丧无了日，客行感此泪横臆。有弟落南今在亡，十年一字无消息。冥鸿一来听祝辞，世间踏地皆危机。菰蒲饱霜湖水满，见草为人汝当远。"}