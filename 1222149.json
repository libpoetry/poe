{"id":"1222149","title":"赵邈龊伏虎图行","dynasty":"元","author":"郝经","text":"南山射虎曾得名，壁上忽见令我惊。何物敢尔来户庭，屡叱不动仍生狞。画师前身是山灵，胸中有虎无丹青。老槲数笔平扫成，杀气惨淡猛气横。头颅半妥蹲孤城，怒尾倒插蟠霜旌。铁须张磔疑有声，赤吻沥血犹带腥。抱石欲卧伏欲腾，爪入石角瞠不瞑。寒电夹镜骞两睛，四座凛凛阴风生。威棱神采出典刑，邈龊乃是金天精。伊昔诗家杜少陵，酷爱赋马并赋鹰。为怜神俊故屡称，我今赋虎亦有徵。要得猛士建太平，坐令四海皆澄清。吁嗟掷笔还抚膺，世间道路多棘荆，伥鬼磨牙不可行。"}