{"id":"697227","title":"舟次清河逢王世叔通侯先是惟寅以尺素贻世叔至是遇于途中二律奉赠","dynasty":"明","author":"胡应麟","text":"大纛高牙镇海濆，山河带砺汉元勋。旌旗汴泗千艘合，箫鼓淮徐万舶闻。开府世传严仆射，轻裘人识杜将军。翩翩白马平原外，时见双雕落彩云。征西勋烈冠云台，奕世威名被草莱。十道军储横海节，三朝人望伏波才。抟风白鹊飞旌度，喷雪黄龙巨舰来。后夜南楼豪兴发，新诗何限月中裁。"}