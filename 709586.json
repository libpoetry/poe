{"id":"709586","title":"七哀 其一","dynasty":"明末清初","author":"陈子升","text":"郁郁燕赵间，荒坟远相属。武灵非故宫，尉佗自南瞩。翁仲款魋结，石马閟胡服。上有黄鸟鸣，飞飞睨幽谷。既避巨君猾，复耻群莽秃。忽怪夷吾衽，亦伤微管牧。两畿继芜秽，阳爻嗟在六。禹鼎何芒芒，众司诚覆餗。魍魉见白日，荆榛蔽玄玉。道闻木偶言，欪哉乱心曲。"}