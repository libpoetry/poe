{"id":"506215","title":"逢辛大全","dynasty":"明","author":"周是修","text":"天下之事何纷纷，逐时变化如浮云。交游空多知己少，甚喜近日逢辛君。辛君自是文章伯，猎猎英声动河北。明堂拜官不肯受，爱向五湖弄烟月。五湖烟月浩漫漫，见我唯将青眼看。石床露坐古月缺，紽裘夜语新霜寒。烹羔宰牛且饮酒，遮莫乌飞兼兔走。人生倏忽岂暇愁，昨日红颜今白首。君不见铜雀台，又不见高阳里，魏武精灵安在哉。山简风流吁已矣，只好生前日日醉。何须身后千年计，君心爱我多豪放，我亦爱君不流宕。相期早晚匡庐上，遥借仙人九节杖。禹穴龙门历搜访，共和青山白云唱。"}