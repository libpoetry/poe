{"id":"505417","title":"又次颐庵老丈韵","dynasty":"明","author":"唐之淳","text":"崆峒山前夜看月，月色秋空两奇绝。不知何处烂银盘，飞上嗟峨白琼阙。蟪蛄啼霜秋气悲，乌鹊绕树人思归。天南有星千万点，离恨不敢分明窥。亭亭长松古阶下，松枝无声露飘洒。倚松踏露劝解公，手中偏著青瑶斝。愿公饮此寿百千，乐如食密无中边。四夷不惊风雨顺，月光如镜长团圆。匣底龙泉玉三尺，英姿自可千金值。酒酣拂拭试舞之，虹光倚天如月白。今宵之乐当奈何，自古渔阳豪杰多，临风更赋渔阳歌。"}