{"id":"915039","title":"二月十日留子西材翁二弟晚酌","dynasty":"宋","author":"杨万里","text":"丁流迷沉一小炷，聚作香云散香雾。清尊相属对花前，政是一年春好处。海棠初试川样妆，垂丝新出濯锦江。杏花欲落桃李拆，牡丹未拆已国香。酒行莫忙且一盏，一盏一番一行散。遍行九径却重行，莫遣一花不相见。酒教少酌花多看，看尽千花却深劝。今宵无月不须灯，千树李花如昼明。"}