{"id":"296171","title":"东坡在东武除夕赋粲字韵诗年三十九辛酉除夕余亦三十九遂和其韵","dynasty":"现代","author":"梁鸿志","text":"劳生三十九，亡命期有半。围城羁玉貌，四顾杂誇叹。平生经世意，去日不堪玩。难容甚瓠落，自审实樗散。明朝忽四十，老丑渐相伴。逋居谁守岁，痴坐宁待旦。凄然通德髻，邈矣孟光案。冤亲皆假设，方寸肯淩乱。穷阴类馀烬，春事始朝盥。殷勤待花发，不计归缓缓。风波暂相试，金石期可贯。但当葆孤洁，何暇立群懦。此身纵藏壁，此口可吞炭。太平果无冀，家室等宾馆。当前冰雪凝，时至风水涣。坡诗试赓和，滂母应笑粲。"}