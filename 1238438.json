{"id":"1238438","title":"题欧阳先生段君墓志铭后","dynasty":"元末明初","author":"郭钰","text":"翰林欧阳公，文章满天下。段君墓碑亲手题，美玉精金动高价。雄词传世发幽光，奇气腾空照长夜。段君有子渥洼马，荣亲何待为卿亚。白云山空心共飞，宰树雨寒泪盈把。嗟我邑子栖林野，白鹭青原遍儒雅。今晨始得读君碑，才名岂是寻常者。钟鼓清时金谷园，衣冠前辈洛阳社。人间万事力可为，子孙振耀古来寡。君家旧德今见之，复使乡邦共悲咤。何时却得拜君坟，临风絮酒哀悰写。"}