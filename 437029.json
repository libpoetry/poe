{"id":"437029","title":"大江东去 其一 九日作","dynasty":"金","author":"蔡松年","text":"离骚痛饮，问人生佳处，能消何物。江左诸人成底事，空想岩岩青壁。五亩苍烟，一丘寒玉，岁晚忧风雪。西州扶病，至今悲感前杰。我梦卜筑萧閒，觉来岩桂，十里幽香发。磈磊胸中冰与炭，一酌春风都灭。胜日神交，悠然得意，离恨无毫发。古今同致，永和徒记年月。"}