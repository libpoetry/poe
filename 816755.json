{"id":"816755","title":"满江红 谈沧孺属题挥锄居","dynasty":"清","author":"董元恺","text":"鸡犬云中，曾栖息、匡君岩腹。问何事，入廛近市，诛茅结屋。用拙也应长闭户，畏人原自成空谷。绕疏篱、几曲最怡情，栽花竹。波潋滟，千层縠。烟葱茜，千章绿。对湖山俯仰，赏心娱目。瓜架斗棚晨复暮，带经负耒耕还读。人纷争、收拾一蜗庐，消棋局。环堵萧然，正潇洒、丰神自别。荷锄倦、拥书万卷，不营三窟。半亩笔耕东海粟，砚田卧采西山蕨。对北窗、风物到羲皇，南楼月。寻幽胜，头忘栉。徒慷慨，心如结。笑劳劳攘攘，长安车辙。造父难追泛驾影，夸娥独许名缰撇。拟此生、市隐杂鱼盐，藏身诀。去矣安仁，惊憔悴、西风衣葛。羡筮仕、桃花洞口，寻源而入。江上月明乌鹊起，洞庭雾敛鱼龙泣。却乘流、一叶望潇湘，波涛急。莫草檄，临邛客。非下濑，戈船力。只鸣琴幕府，坐销锋镝。吹笛自当兵十万，鼓刀恰向隆中出。听楚歌、几曲静烽烟，谐金石。坚壁罗洋，踞胜算、何须诸葛。恰此日、义陵制锦，捷书飞入。渺渺烟寒木叶下，滔滔溪冷潜蛟泣。坐琴堂、高啸海天秋，沅流急。渔父畔，沧浪客。官中水，寥平力。任健儿跃马，羌童鸣镝。明月洞开青嶂合，罗公峰隐苍生出。拥孤城、大小西山阳，藏书石。拳石嵯峨，临断岸、丹崖百尺。看一带、崩腾京口，惊涛飞入。两岸分明南北堑，半江割据曹刘敌。更年年、芳草阅齐梁，扁舟客。烽火静，烟墩白。钟鼓振，帆樯集。俯镆铘峭崿，森陈戈戟。铁瓮势连龙虎险，楼船日没鼋鼍宅。听萧萧、丛竹响寒芦，吹横笛。"}