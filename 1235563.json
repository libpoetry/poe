{"id":"1235563","title":"周平叔夜宿崇明寺海云楼偕罗成之隐君文长老及卢隐君以沙头双瓶为韵各赋诗四首次韵卷后","dynasty":"元","author":"成廷圭","text":"沧洲三月住星槎，闻访青原隐者家。四老咏歌能玩世，百年聚散若抟沙。饥来且食书中粟，老去空悲镜里花。明日分携各努力，暮云回首隔天涯。老去无因接胜游，题诗烦寄海云楼。天空直与海无底，云起正当楼上头。黑水几程通直谷，青山一发是瀛洲。高明境界无尘到，抚卷令人咏未休。天台老衲两眉庞，自起高楼枕石杠。煮茗别开留客处，论文多近坐禅窗。冥鸿散去犹相逐，独鹤飞来不作双。明发仙舟上霄汉，定传诗话满沧江。天水空明接杳冥，老禅三昧解通灵。欲将东海为平地，尽捲西江入净瓶。宿霭微分沙鸟白，晚风犹带毒龙腥。他时月夜来相觅，笑指狼峰五朵青。"}