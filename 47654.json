{"id":"47654","title":"感时述事·虞刑论小故","dynasty":"明代","author":"刘基","text":"虞刑论小故，夏誓殄渠魁。好生虽大德，纵恶非圣裁。官吏逞贪婪，树怨结祸胎。法当究其源，剪锄去根荄。蒙茏曲全宥，驾患于后来。滥觞不堙塞，滔天谷陵颓。总戎用高官，沐猴戴母渼。玉帐饫酒肉，士卒食菜苔。未战已离心，望风遂崩摧。招安乃倡议，和者声如雷。天高豹关远，日月照不该。俱曰贼有神，讨之则蒙灾。大臣怨及己，相视若衔枚。阿谀就姑息，华绂被死灰。奸宄争效尤，无风自扬埃。啸聚逞强力，谓是爵禄媒。黎民亦何辜，骨肉散草莱。倾家事守御，反以结嫌猜。恸哭浮云黑，悲风为徘徊。赤子母不怜，不如绝其胚。养枭逐凤凰，此事天所哀。胡为尚靡定，颠倒&lt;月坒&gt;与颏。春秋戒肆眚，念此良悠哉。"}