{"id":"696808","title":"凯旋诗","dynasty":"明","author":"金幼孜","text":"圣主承天统万方，梯山航海尽来王。不应残丑犹乌合，屡犯边疆恣夺攘。天威赫怒整彤弧，万骑如云从乘舆。白日风雷严号令，指挥掌握仗神谟。斧钺煌煌出九天，旌旗千里照山川。桓桓武士排山岳，争道从龙近日边。昨夜旄头闇不明，忽传强敌向南行。三千铁骑争追逐，尽卷穹庐入塞城。金鼓喧阗尽日闻，欢声雷动及军门。六师斩馘知无算，驼马驱来动百群。圣皇除暴在安民，神武由来合至仁。纳款绥降宽大罚，尽令生育在阳春。铁骑长驱蹴塞云，扫清沙漠荡尘氛。从今边籞无烽燧，圣武神功荷至尊。凯奏欢呼入帝乡，天戈一指靖遐荒。臣民快睹平边诏，万岁声中祝圣皇。周宣北伐中兴时，纪述于今尚有诗。此日时巡因阅武，尽歼群寇镇边陲。绝塞萧条迹已空，霆轰电扫大荒中。磨厓须勒燕然石，万世神功继太宗。万乘巡边奏凯旋，千官齐贺九重天。河清海晏升平日，一统华夷万万年。寰宇清平乐世康，雨旸时顺岁丰穰。皇图久远同天地，宗社尊安圣寿昌。"}