{"id":"807772","title":"沁园春  留别伯成先生和澹心韵","dynasty":"清","author":"陈维崧","text":"忆数年间，为汗漫游，轻去其乡。正城楼入夜，无边草白，关河放溜，极目沙黄。广武山雄，碻磝路隘，何必愁人始断肠。风吹尽，是三河侠少，六郡名王。牛衣仍卧王章。笑病马依然恋战场。恰何来同调，金荃一卷，重逢高会，红烛千行。风刮琵琶，霜枯筚篥，又惹归帆带雨张。频回首，是难忘官阁，酒绿茶香。"}