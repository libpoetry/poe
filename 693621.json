{"id":"693621","title":"谩吟六首","dynasty":"明","author":"邹元标","text":"浮云抉破青天开，撒手悬崖万丈台。悟后浑然无一事，无修原自有修来。廿年踪迹遍穷途，到处人间费浪呼。今日猛然无可道，不妨人笑是痴愚。无古无今无显微，千年贤圣竟同归。庭前草色青青长，未许人间说是非。腰间三尺龙泉剑，付与人间斩葛藤。未断葛藤终浪语，须知斯道在人弘。纷纷谭道何多歧，道听途闻也自欺。纵说良知无觅处，谁知吾道在希夷。有意搜寻终道远，安排著意亦成魔。鱼龙高卧澄潭彻，莫以无风更起波。"}