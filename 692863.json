{"id":"692863","title":"杂咏五首","dynasty":"明","author":"杨爵","text":"闲步幽阶伴夕阳，尘埃眺望总无疆。风吹古柏栖鸦乱，雪掩寒山狡兔藏。半世生涯真类梦，几年毛发已成霜。凭谁再取新春酒，日放长歌任老狂。独倚圜扉对日斜，缅怀松竹已成赊。迷途岂但千程远，脚步空留百代嗟。时系铁镣甘罪戾，漫吟风景是生涯。残砖阁火烧沙釜，也类山村野店家。有脚阳春到处通，金吾气色转寒松。壮心迥出存亡外，残魄逍遥化理中。寂感胸怀惊岁月，孤危踪迹倚苍穹。羊裘一片随朝暮，兴与云山野老同。濡险悠悠岁月频，强延一息又逢春。天空斜日雁留影，地迥煦风草弄新。内圣外王同贯合，身谋国计总相因。忧怀转作元亨处，此是人心一念真。天降穷阨浩无垠，金吾㭱锁伴儒臣。久遭危患心犹泰，运转亨机思欲频。要信乐天为乐土，须知忧世是忧身。有诗吟咏忘颠沛，彷佛羲皇境上人。"}