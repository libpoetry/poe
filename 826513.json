{"id":"826513","title":"新雁过妆楼·郑丈叔问比竹余音用梦窗韵咏芙蓉，凄艳殆绝，偶同妇兰仪话看花旧事，依调和之","dynasty":"清末近现代初","author":"张尔田","text":"秋老香浓。凌波恨、翩然乍见惊鸿。浣纱人远，零落露粉啼丛。别浦流云牵梦断，佩声暗约小帘栊。锦屏空。怨蛾镫畔，翠锁眉峰。江皋铅华净洗，似玉奴病酒，微带惺忪。半池秋被，金屋称贮娇容。机丝夜来罢织，莫轻皱、仙衣揉碎红。含情处，有露房娟泪，凄伴霜蛩。"}