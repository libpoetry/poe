{"id":"1126455","title":"金陵三首","dynasty":"宋","author":"梅尧臣","text":"恃险不能久，六朝今已亡。山形象龙虎，宫地牧牛羊。江上鸥无数，城中草自长。临流邀月饮，莫挂一毫芒。金陵逢晓雪，撩乱逗云来。已失乌衣巷，还成白玉台。山盘犹隐见，江转似昭回。一听高楼笛，依稀认落梅。每入秦淮口，风波更不忧。重看后庭树，还起旧时愁。故老都无有，遗踪莫可求。何人能识意，白鹭在寒洲。"}