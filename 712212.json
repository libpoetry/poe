{"id":"712212","title":"屈翁山寓楼老谷树为大风所摧诗以伤之索予同赋","dynasty":"明末清初","author":"陈恭尹","text":"君家寓园西，最好此老树。无风亦飕飗，有壁劳遮护。况当赫曦时，密荫登楼路。往者得屡过，凭栏必回顾。大叶类桑麻，古干如雕塑。刺之出白乳，胶漆同黏固。楚人谓乳㪍，名实本相符。山木且自伐，矧兹城与圃。遍体刀斧瘢，中空复来蠹。莫识始植年，主人更已屡。稽之抱朴子，赤实颜能驻。视夜见鬼神，轻身追马步。每欲托园丁，升斗为收聚。昨夜时雨过，新诗枉毫素。伤树有名篇，清阴绝良晤。天地乃不仁，风伯何相妒。岂有精魅凭，致干阴阳怒。倾压及邻家，砍斫烦童孺。充君厨下薪，琴材亦难具。草木虽无灵，修短固其数。昔闻伊陟相，其君帝太戊。有谷一夕拱，修政知所惧。曰妖不胜德，终尔枯且锢。殷道以复兴，汤孙世延祚。家国匪异观，灾祥或同度。慰君用自广，伸纸为赓赋。"}