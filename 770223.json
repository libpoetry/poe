{"id":"770223","title":"怀仲奋","dynasty":"清","author":"林旭","text":"平生少交友，仲奋实和唱。久别虽无书，夙意知不忘。近闻废蒙楚，能复轻悼丧。一年作客三四归，日暮高堂正尔望。好学深思世所希，早白已作星星样。年来万事况违心，难从问讯知何状。故山雨湿梅子熟，忆否同看三峡涨。昏因洽比得相从，年家君是丈人行。岂惟共学事文句，更期适道正蕲向。始君默默尚自谦，感我殷殷不多让。深于训诂作词章，孙孔本朝相颉颃。箧中纂述今当成，只恐恶怀多废放。怀君作诗不寄君，君见诗时憎怆悢。"}