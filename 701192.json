{"id":"701192","title":"招隐诗十九首  原注步钱季霖秋日作韵有刻节录七首","dynasty":"明","author":"萧光绪","text":"长吁终日竟何因，日月应怜率土臣。燃烬未闻肠欲冷，卧薪何补事成陈。心坚爱鼎我非贵，骨傲时妆众所嗔。巳矣老农堪没世，忍称投阁大夫新。归来却喜万山青，林石岚泉未尽零。谋勇谁思寻旧累，风流只听哭新亭。纵多累若争蜗角，何似高闲卧客星。门外若谈兴废事，且需千日酒徐醒。蚁附蝇趋彼正哗，山深寂寂草篱斜。巳经北阙肱三折，敢信南天手独叉。京邑秋风歌黍稷，江州夜月泣琵琶。几多芬艳今飘落，晚节犹存陶令家。高曾德荫尚堪彝，所恨狂澜遂到今。载路荆榛磨士气，满山薇蕨照臣心。故园重理朝曦爽，旧友相思秋水深。磈垒填膺且抛却，聊将短句答蛰音。欲吊忠魂湘水滨，云雷何意展经纶。难排阊阖空搔首，既堕冰霜枉惜春。三径未荒糜是友，一编常对蠹为隣。从今耻诵同仇句，惊饵伤弓隐倍真。胸中五岳讵能平，何日海隅尽息兵。泪尽包胥无国控，途穷阮籍俟河清。未谙游戏隐朝市，姑学疏狂谢利名。独寐寤歌失弗告，后彫益见岁寒情。三吴登眺思愀然，今日都忘是几年。元或堪嘲何用解，雌将自守仅求延。尽知有志书能射，若果无人赠愧鞭。耕雨樵云吾事毕，好凭他手别周旋。"}