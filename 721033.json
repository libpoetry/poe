{"id":"721033","title":"拟阮步兵咏怀二十四首","dynasty":"明末清初","author":"王夫之","text":"出门何所适，极目延云容。白月照广川，绿圳生清风。飞鸟去天末，萧条无馀踪。置意良独难，归来扣哀桐。阿环握灵符，翩然降桂宫。执戟侍清宴，佩玉相从容。嘉会虽迢递，畜意无终穷。二八妙娥㜲，筝璈荡虚空。穆耳注心感，歘焉返阆风。怀情不再觌，徒乃见狡童。万年独离伤，精爽谁为通。凉风西南来，吹此浮云兴。连蜷相异态，奄忽如有凭。日暮灵雨飞，消释如春冰。步上商南山，挥手谢太清。肝胆一胡越，百年非我生。明灭随须臾，吾心固不能。石陨睢阳都，夙昔为明星。顷刻不自信，哀乐异其情。韶风荣腐草，春霰摧初英。去日亦已往，来日自多惊。唯有王子乔，淩空吹玉笙。结士苦不早，黄金何足言。远闻悲歌士，屠狗近居燕。揽衣欲就之，时命忽我迁。蟠泥中道困，蛟龙无羽翰。归休南山下，日月如流丸。弃置平生心，荒忽如秋烟。鸾鸟栖开明，玕琪映毛羽。西日不匿晖，永夕炫金缕。深心非世知，有时戴戈舞。览德无良期，裴回生愤怒。慈俭以全身，高深定何补。芳春去我远，九夏行将迁。靡草阅炎日，鲜蔓无久延。归禽避飘风，深林相哀喧。披衣视河汉，恻怆悲高天。当时非所谋，及今良固然。白日閟寒云，辰夜复阴雨。夕萤流湿光，因风歘相聚。奔兽不违林，惊禽亦怀侣。下士情不深，目迎心己许。悲歌难自固，上蔡馀酸楚。失弓原郢客，逐日非夸父。要领诚不惜，孰为同草腐。汎舟浮湄水，逶迤青枫林。湄水去不息，言下湘江浔。停楫长太息，明月照我衿。天宇羃广野，平原气萧森。夕鸟瞑不飞，游鱼喧籁阴。寸心不自得，何况飞与沈。邺台閟新宫，高阳矜广宅。游冶相纷奔，追欢倒屐舄。黄雀在枌榆，取之若芥珀。华山有高士，烧金方结客。舒卷无浅心，灵蜕托仙迹。燕台多高风，易水扬洪波。白日照绮疏，冠盖相经过。踔厉古今间，感慨何其多。望诸无返驾，洹上计复讹。黄金台己芜，北望空山阿。宋子迹云远，谁为绍悲歌。蔓草萦咸阳，云是阿房宫。雏凤复双飞，莫辨雌与雄。山河既绸缪，宴处时从容。挟弹鸣金錽，垂杨骄青骢。意气生豪族，芳尘散春风。努力拾新翘，无言恤飞蓬。秉烛继白日，为欢无终穷。长夏生景风，飘然过我墟。蓬居困杲日，赪影过桑榆。延睇望广天，胡为自挛拘。西台有馀哀，聊城无报书。生我自有天，憔悴与之俱。白日回南辕，草木芸以黄。时改心易惊，哀情随大荒。远视无所怀，但念有悲凉。西晖徐以下，微风过墟冈。庭宇旷萧森，披帷延星光。早岁好词赋，文酒相追随。引誉动当时，将为名在兹。抚剑游广都，悲歌归山涯。元冥共白日，何者不吾欺。驱马上高冈，咫尺生崟欹。乃知杨公叹，非缘道多歧。湘水千里来，东下巴邱湖。迢递连广野，青山閟幽墟。云气浮远白，西南接苍梧。落日登迥冈，飞鸟去巳孤。暝色没高树，墟烟下平芜。俯仰求寸心，不知意所俱。姣女多情向，烈士无旁趋。皎日照此怀，行歌一欷歔。悠悠青天高，不知生所终。巫咸巳上天，欲诉将奚从。但见大壑间，日暮生清风。惊鱼跳渌水，秋蛩吟兰丛。怀我心所钦，邂逅相迎逢。浮云起东南，悠然骛西北。驶影无淹留，凝望滋迷惑。前者既萧散，后来空闵默。岂为仰观者，伫迹从察识。稚鸟空翔飞，冯风鼓羽翼。达人知其微，驰驱无轨则。蘋末生轻风，孤心自相得。念我心所欢，远在玉山岑。戴胜冠崔嵬，文鸾奏知音。妙药青麟脂，薰风生瑶琴。日夕延伫之，绵邈心淫淫。三五明月满，光晖发云林。神爽一相接，携手连讴吟。企望亦不遐，悲哉年岁侵。楚人得亡弓，塞叟有归驹。乍尔亦为欢，达人哂其愚。明月照形影，恻恻夫何如。回风飏秋毫，宁转造化枢。囧彼柔曼子，犹知泣前鱼。元珠握重渊，金石终不渝。心颜诚自我，云容悲素苍。耿耿霜月霁，长啸惊八荒。青天有鸣鸿，孤飞不成行。闻其哀噭音，疑尔悲稻粱。所志在鸴鸠，枋榆亦可翔。支祁降横流，十日恣炎焚。英灵相委顺，千载无秋春。刀圭讵偶尔，灵液起沈伦。凤笙非世响，十载将上宾。自信匪无功，勤立丹台勋。方壶与圆峤，相去无黍米。星河流其间，日月荡其里。孤游忘岁月，奇璨争纷诡。调良驾河车，六龙就方轨。补天西北倾，奠地东南委。清虚非久居，沈沦安足纪。夙昔惊我怀，离合遂无端。结好在中涂，绸缪苦不安。飙风吹落叶，夕阴凄以寒。握手未及终，裴回歧路间。骇兽啼我前，离怨无与殚。焉得三青鸟，从之生羽翰。"}