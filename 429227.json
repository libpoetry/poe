{"id":"429227","title":"上巳修禊赋呈任公先生分韵得茂字","dynasty":"近现代","author":"黄浚","text":"青春受谢谁能守，花雾冥冥弄春昼。梁侯失喜得芳辰，便借流觞集佳构。长安棋局今几变，水滨风物嗟如旧。临流楼阁参差见，豁眼西山走苍岫。列坐能追典午贤，衔杯欲尽东南秀。座中主人三叹息，盛会良时故难凑。少年光阴忆蚕市，东京初政思元祐。岂无南涧共秉兰，风埃侵鬓唯荒囿。一从去国堕蛮荒，目断江春令人瘦。归来旧巷认乌衣，重向西台感朱咮。今年岁星又相属，细柳新蒲禁烟后。开尊一洗沧桑恨，对山弦管殷勤侑。我时闻言但兀兀，屏脱千悲对清酎。先生奇才天所纵，世儿孟浪方腾诟。有春不赏复何待，纷纷蚁穴从牛斗。娵隅蛮语聊自娱，诗敌堂堂不余宥。推杯忽惊天地窄，抚时便觉幽忧遘。流风两晋渺不异，陆沈勠力犹当救。兴亡俯仰剩人豪，党锢声名王叔茂。"}