{"id":"844139","title":"杂诗","dynasty":"清末民国初","author":"陈肇兴","text":"古来无英雄，成名半天幸。唯有诸葛公，事业隆中定。抵掌话三分，乾坤若悬镜。后来所设施，一一操券胜。问其所以然，淡泊兼宁静。二语足千古，微言阐孔、孟。姚江误良知，勋业亦相称。如何后生辈，开口肆讥评。攻诘到阴私，立心毋乃佞。我欲扫蜉蝣，万古嚣尘净。大雅久不作，哇声谁放郑？汉儒专标榜，宋儒尚攻击。此论一以开，前贤何所适？曹寺分水火，朝堂生荆棘。既树君子仇，仍寻古人隙。六经如埃尘，毫芒严缕析。卮言日夕驰，卷轴邱山积。咄咄西河叟，独与紫阳敌。"}