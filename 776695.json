{"id":"776695","title":"客恨","dynasty":"清","author":"陈锡金","text":"地棘天荆客路艰，三年枉唱念家山。笏袍子美鹃空拜，城郭丁威鹤未还。无奈龙蛇方起陆，那堪虎豹又当关。穷途我亦猖狂甚，狼藉青衫泪点斑。故山茅屋数椽存，零落巢痕与爪痕。雁雨蛩烟秋已老，蛟云蜃雾昼常昏。家书寂寂沉双鲤，客泪潸潸洒七鲲。不击西台竹如意，怕他朱鸟也消魂。"}