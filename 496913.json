{"id":"496913","title":"赋淂长安雪限片月飞垆四韵","dynasty":"明","author":"王禹声","text":"长安佳气何葱茜，层楼阿阁参差见。同云叆叇帝城头，凛冽西风凝作霰。穿帘入户太轻狂，冒栋缘甍任撩乱。梦回蛱蝶昼蘧蘧，冻拆梨花飞片片。梨花蛱蝶淡芳菲，点缀寒光上客衣。蹁跹天外霓裳舞，飘忽空中疋练飞。万户夜疑金阙曙，千官寒照玉珂归。但见朱门皆白屋，谁知粉署总黄扉。倏忽冰轮挂疏樾，蓝田万顷清光发。瑶华直射玉毫寒，素质不随蟾影没。五侯七贵竞良宵，浮白呼卢欢未歇。走马何来轻薄儿，琼瑶踏碎章台月。章台柳絮尚萦纡，谢女才情今在无。穷巷无人问车辙，深宫也自映金铺。何处才人能取酒，谁家少妇独当垆。都将楚国阳春调，付与梁园子大夫。"}