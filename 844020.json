{"id":"844020","title":"检蒉斋手札怆然有感","dynasty":"清末民国初","author":"陈宝琛","text":"人寿不如纸，何论命厚薄。手书积卅年，斩若墨新著。行藏细事耳，胶漆吾与若。所憾廿载中，囚置一涯各。会话何匆匆，命驾复虚诺。早知但一面，悔不十日醵。凭棺邈山河，归梦更安托？发箧向风檐，瞿然九原作。君才十倍我，而气亦倍之。等閒弄笔札，时复杂怒嬉。东坡乃天人，群怪吠故宜。只惜元祐政，厮坏无一遗。颇亦怼君激，何妨少委蛇。胡为料虎头？一斥濒九危。世运实丁此，陆沈坐咎谁？兹境恍昨昔，三复涕涟洏。平生针芥处，哀乐常过人。竹坡最坦率，君亦纯任真。匪独君亲际，急友时忘身。吾门有黄童，血性君所亲。独行无党锢，自喜德有邻。一别各异路，心绪随飙尘。书来辄相语，为念遗孤贫。今君复舍去，四顾谁我陈？入江殊草草，一酹便告归。悲君复私慰，有子逾苏瑰。遗书苦裒辑，枉札远见咨。语长心弥重，想见趋庭时。定文吾岂任，后死责焉辞？故知是鳞爪，龙性存几希。检此趣移写，先以塞孝思。与君同戊申，百岁已过半。桑榆纵及收，横流浩无岸。岂惟仓颉泣，姬孔亦流叹。世方无夷吾，被发但坐看。多君注管书，不朽出忧患。奈何传世业，期勖及樗散？往者不可追，来日更谁谏？衰病空倚楼，从今断江雁。"}