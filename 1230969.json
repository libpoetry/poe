{"id":"1230969","title":"石鼓书院","dynasty":"元","author":"契玉立","text":"石鼓崇黉馆，朱陵起洞房。逶迤环二水，错落翳群芳。衿佩来游艺，川原慨战场。遗祠垂阙葛，流演发朱张。风堕松花老，秋馀桂子香。飞甍琼玉岛，巍殿水晶乡。雾敛东岩旭，寒侵曲栈霜。丹枫翚蜃阁，青草跨虹梁。绿水浮文鲤，高冈集彩凰。禹门翻锦浪，虞陛览朝阳。窃药窥蟾迹，攀萝散鹭藏。题诗镵石翠，把钓荐橙黄。坏饮窊樽古，巢居树幄凉。湘波澄碧镜，岳黛出新妆。采菊堪充茹，纫兰欲佩裳。岭云招隐约，滩濑自宫商。按节休清旷，征帆度渺茫。惊乌非匝绕，回雁谩翱翔。城郭凌烟紫，林峦带晚苍。归与市桥月，渔唱起沧浪。"}