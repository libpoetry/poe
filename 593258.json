{"id":"593258","title":"赠莫云卿","dynasty":"明","author":"欧大任","text":"西北有高台，其下浮云驰。突兀千黄金，云自昭王时。中涓去已久，马首将何为。谁知弓旌代，沦落岩壑姿。莫生骐骥种，俶傥不可羁。过都万里至，自许九代奇。羊肠阪诘曲，盐车奚所之。奏书两未售，抱策行当辞。蓟门秣朝刍，滹沱饮流澌。五花跃且鸣，洗濯松江湄。皇家图骏求，绝足还来斯。君其振长策，岐路宁足悲。"}