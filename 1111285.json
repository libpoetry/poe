{"id":"1111285","title":"辞贾徽州二首","dynasty":"宋","author":"许月卿","text":"束书归去飨梅花，底事霏英故故斜。约住忙中千里鹤，羡渠如意两归鸦。家中见雪念为客，客里观梅不似家。园树暂时相斗白，明朝休向我侬誇。岫云休怪此行徐，出处家风本俗如。当任宣尼无俟驾，肯辞孟子范驰驱。如金岁月人奔竞，似玉行藏我卷舒。极目冥鸿挥绿绮，忘情鱼鸟尽江湖。"}