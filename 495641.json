{"id":"495641","title":"贺新郎 送陈学谕之袁州教任","dynasty":"明","author":"陈霆","text":"行色秋风里。望遥空、寒云一带，雁行南去。短短烟条溪上柳，欲挽仙舟无计。又总道、夕阳难驻。歌到阳关声渐咽，黯秋光、滴作青衿泪。离有顷，会无据。九年芳润滋芹水。种门墙、两场桃李，十围丹桂。呜世却须移木铎，吾道又看西矣。谁便说、青霄垂翅。金马他年期待诏，计文园、未减凌云气。重把酒，为伸意。"}