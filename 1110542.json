{"id":"1110542","title":"有客生致两雉不忍杀开笼纵之二首","dynasty":"宋","author":"孙觌","text":"平地安知祸有机，一跌永负青云期。举群惊雊堕罝网，衮背焕烂光陆离。山梁三嗅不忍嘬，如皋一笑吁可悲。开笼放汝须远去，莫遣韩公赋病鸱。谁令孤鷕遂专场，剪迭笼中看鸟翔。文章正坐虎毛柄，铩羽一落千丈强。翠翎低摧少颜色，奇祸非汝能遮防。匆匆应媒莫浪出，尊拳毒手正交相。"}