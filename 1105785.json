{"id":"1105785","title":"和伯父仲球立春即事二首","dynasty":"宋","author":"王之道","text":"怪得青腰稍霁威，却应缇室报飞灰。摇风柳带缘冰重，破冻溪流与岸回。群盗传闻湖外去，愁云准拟岁前开。玉盘丝菜今萧索，赖有诗筒日往来。对雪酬春付酒杯，兵馀真似复然灰。路通千里传书去，人喜三军破贼回。梅萼封檀香未彻，湖声撞玉冻初开。疏篱败屋休兴叹，幸事群凶不再来。"}