{"id":"895076","title":"六月晦送孙少刘","dynasty":"宋","author":"张九成","text":"三年相处如弟兄，他时当以名节称。文章烂若蜀江锦，行义清胜万壑冰。龟山先生今往矣，我于吾子见典型。青衫半百官岭下，众论称屈气甚平。乃知胸中万钧重，此外真成一发轻。道如未央神明台，虽高自可阶级登。卷之不殊方寸小，舒之足以苏疲氓。我衰退缩如蜗螺，爱子对我怀抱清。平生艰苦今已老，空叹白首都无成。看公权奇非凡骨，努力吾道谨其行。"}