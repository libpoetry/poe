{"id":"1210814","title":"般水","dynasty":"元","author":"杨弘道","text":"般水出南山，辈行渑与淄。虽然未知名，亦有神司之。惟人神之主，主乱荒神祠。冥冥西南去，河伯多礼仪。溯流接伊洛，泾渭同遨嬉。漆沮品秩下，不敢相追随。朅来通汉沔，增大西南时。泓澄潜怪珍，名号遐方知。冯夷御白马，导我朝天池。长淮涌巨浪，阴兽翻修鬐。蹭蹬返故溪，岁旱流如丝。敢论尾闾泄，甘受蹄涔欺。三山兴云气，拥掩从灵旗。云是东海君，按节巡方维。不言恐失人，自献诚非宜。二者当处一，故作般水诗。"}