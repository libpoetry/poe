{"id":"607287","title":"端阳前一日黄季重自江北至承示途中见怀之作次和","dynasty":"明","author":"卢龙云","text":"天中将届候，万绿翳林坰。潮涌江光白，云含野色青。中流看鼓柁，客子到扬舲。艺苑怜才富，汪波慕德馨。相怀悬岭树，乍合似风萍。弭棹随鸥侣，维舟伴鹤汀。垂杨烟袅袅，深竹雨冥冥。客思偏多感，行踪喜暂停。为郎淹粉署，念旧叩柴扃。未许即同醉，依然尚独醒。中郎能倒屣，鄙吝切仪刑。"}