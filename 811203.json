{"id":"811203","title":"寄家菽园孝廉新架坡二首","dynasty":"清","author":"丘逢甲","text":"韩苏笔力不到处，石破天惊自著书。未悔居夷从凤鸟，真看横海掣鲸鱼。河山烟点齐州外，文字雷屯草昧初。闻说鸡林争购集，百蛮齐拜孝廉车。中原有客正悲歌，事去曾挥指日戈。谁解闻鼙思将帅，誓将倾篑障江河。诗篇涕泪唐天宝，梦寐贤良汉特科。遥寄尺书沧海曲，古来义士岛人多。"}