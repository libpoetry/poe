{"id":"466928","title":"新年书感四首","dynasty":"当代","author":"汪梦川","text":"徙倚河干入骨寒，小楼深坐兴阑珊。歌喧稷下竽方滥，枕落邯郸梦未安。得意文章劳狗监，争雄心力听羊倌。诛秦美汉都无术，诗又穷人苦笑看。室暖宵深梦未酣，倦游何事忆江南。忧生愤世双无谓，逐利求名七不堪。赤手自知难搏虎，春心谁惜久眠蚕。冥冥若有天人语，独向西窗仔细参。蜗居长日付瞢腾，梦到琼楼第几层。内热升来狂胜火，时文撰罢冷于冰。浪游小杜生偏拙，久别阿蒙学未登。回也贤哉赐犹可，人前我愧道师承。试笔油然念我师，人间是处證菩提。三千弟子随宗匠，九十风神过健儿。世态如今知不可，初心依旧勉而为。学文浪说妨求道，谁会拈花带笑时。"}