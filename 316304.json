{"id":"316304","title":"百字令·己未除夕","dynasty":"现代","author":"魏元戴","text":"寒光满马，忆当年此日，晓趋金阙。涧怨林愁庭院旧，重扫酿春晴雪。钜野狐鸣，鼎湖龙去，催换红羊劫。停杯未举，酒肠寸寸愁结。归来绝塞穷边，劳筋暂放，江汉催行客。竖子英雄平等看，嬴得数茎华发。梦绕中原，诗寻永夜，岁鼓声声歇。朝元旧谱，几人守抱残缺。"}