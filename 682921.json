{"id":"682921","title":"送大司马聂先生辞政南归用少师相公韵二首","dynasty":"明","author":"尹台","text":"二十年来大司马，几人得上乞休书。寇公许国心元壮，范老忧时计未疏。紫阁星辰辞听履，青原花竹引归舆。冥鸿浩荡终难慕，目极江湖思渺予。抱瓮从来恶说机，握韬今换钓纶归。功成不叹身难退，道在宁论事屡违。天上心閒云鸟阵，山中梦近薜萝衣。谁怜华省孤吟客，独倚西楼看少微。"}