{"id":"575770","title":"代内赠别","dynasty":"明","author":"孙蕡","text":"恻恻重恻恻，君为远行客。远行无时还，千山复万山。不怨别离苦，所嗟道路难。鸿雁集沙渚，鸟雀栖山樊。遑遑欲何之，竟岁不得安。昔为风中柳，今若霜后兰。雪霰被平野，风沙侵苦颜。苦颜日以凋，去路日以遥。妾今守空闺，岁暮不自聊。寒花无妍姿，冻柳无秀条。凄其旧容色，坐为忧患销。临期一樽酒，聊以永今朝。前途善珍重，努力登云霄。"}