{"id":"1203712","title":"倾杯","dynasty":"元","author":"长筌子","text":"休休我省也，弃世俗、洞庭深处。好行步。大药烧成，宝珠收得，曲按无弦，音胜宫羽。洪杨道德，风范钟吕，许由巢父。向逍遥彼岸，寻个水云侣。谁能继圣徒，智若愚，六情断灭，九玄通悟。妙粹冲虚，炳焕灵明，物物般般，无疑无虑。一真莹彻，功行满足，顿超尘所。便归来洒落，方外了然去。"}