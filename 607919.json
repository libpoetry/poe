{"id":"607919","title":"邑侯李湘峰古野惠爱祠落成次平县令刘宁沙排律古诗十六韵奉颂","dynasty":"明","author":"饶与龄","text":"邑羡真循令，政善系民思。衢颂盈阛阓，碑镌志仁慈。力暇安陇亩，思深起疮痍。徵呼不相及，熙恬复奚疑。攀缆延旌旆，环车觌丰仪。僚友共驻节，亭阴频献卮。扶筇勤野老，骑竹萃群儿。不闻雀鼠讼，偏吟召杜诗。麦呈两歧秀，桑垂鲜附枝。花下□鞍马，陌旁驯雉雌。欣继潘阳治，何妨孟帽攲。乐事古稀闻，胜会今觏兹。醒酒薰风入，赏心旭日迟。返照添幽况，欢声送远吹。九重恩诏下，古野片珉遗。脍炙无穷口，谁云暂解颐。"}