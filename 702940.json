{"id":"702940","title":"参张芷园读史六首","dynasty":"明","author":"谢元汴","text":"即赴东流也鬼雄，如丝九鼎一孤忠。书生胸有万兵甲，鼠视秦王气似虹。绝域归来鬓已斑，宁知生入玉门关。至尊若问筹边策，图得山川要害还。金牌十二诏班师，痛饮黄龙事不支。天纵奸臣歼大将，长鎗算弗及毛锥。羌雏帐外笛声微，光极殿中唱合围。漳水不湔亡国恨，英魂相逐故官归。欺人寡妇与孤儿，操懿裔苗粲若眉。纵有一龙栖白下，铜驼回首不胜悲。兆祸男戎由女戎，乱唐宗社半闱宫。九重不识平原面，千载令人唾国忠。"}