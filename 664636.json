{"id":"664636","title":"送别白楼先生次郭司业韵","dynasty":"明","author":"边贡","text":"晓骑传中旨，春曹陟上卿。乐推吴季札，经许郑康成。车马秋江出，乡邦昼锦行。论交袜始结，惜别盖初倾。拜手双龙阙，承恩五凤城。御阶听曳履，枢密待持衡。制作登三殿，声华振八瀛。新班岱岳重，旧寺雪山轻。古貌看常健，冰衔列自清。英英伯夷志，垂白转精明。"}