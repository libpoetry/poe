{"id":"688522","title":"感怀二首","dynasty":"明","author":"纪坤","text":"说剑谈兵二十年，不成一事已华颠。空虚渐悟芭蕉喻，解脱才参柏子禅。几度远公邀入社，至今灵运未生天。近来又觉金经幻，只藉残花自在眠。睡起常常近午初，刁骚短鬓懒频梳。忽悲忽喜儿童怪，不履不衫朋友疏。大势可知聊纵酒，馀情未断偶窥书。妻孥苦欲相排遣，时报花开锦不如。"}