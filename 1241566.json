{"id":"1241566","title":"玉涧和尚西湖图","dynasty":"元末明初","author":"刘基","text":"大江之南风景殊，杭州西湖天下无。浮光吐景十里外，叠嶂涌出青芙蕖。百年玉气散荆棘，惟有歌舞留欢娱。重楼峻阁竞铅黛，媚柳娇花使人爱。老僧不善儿女情，故作觕豪见真态。想其泚笔欲画时，高视画工如小儿。千岩万壑吾意匠，夸娥巨灵吾指麾。却忆往年秋雨夕，画舫冲烟度空碧。苍茫不辨云与山，但觉微风响芦荻。须臾冷月迸深雾，时见松杉半昏黑。开尊命客弹焦桐，扣舷大笑惊海童。鲛人唱歌鱼鳖应，水底影动双高峰。只今倏忽成老翁，可怜此乐难再逢。愁来看画欲自适，谁知感生愁转剧。"}