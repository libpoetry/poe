{"id":"201196","title":"宝鼎现·山庄图画","dynasty":"宋代","author":"张元干","text":"山庄图画，锦囊吟咏，胸中丘壑。年少日、如虹豪气，吐凤词华浑忘却。便袖手、向岩前溪畔，种满烟梢雾箨。想别墅平泉，当时草木，风流如昨。瘦藤闲倚看锄药。双芒鞋、雨後常著。目送处、飞鸿灭没，谁问蓬蒿争燕雀。乍霁月、望松云南渡，短艇敧沙夜泊。正万里清冥，千林虚籁，从渠缯缴。携幼尚有筠丁，谁会得、人生行乐。岸帻纶巾归去，深户相迷翠幕。恐未免、上凌烟阁。好在秋天鹗。念小山丛桂，今宵狂客，不胜杯勺。"}