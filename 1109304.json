{"id":"1109304","title":"清门","dynasty":"宋","author":"刘攽","text":"清门早日素风传，正在图书翰墨间。惠子应输五车富，相如才授七经还。朱栏碧瓦森华屋，乔木浮云满旧山。渥水丹丘远千里，凤雏神骥落人寰。蜀山漠漠水溶溶，高阁经营得我公。万轴铅黄无脱简，千寻清白有遗风。地留神苑逍遥外，天占仙壶缥缈中。公是蓬莱真学士，故应乘此问鸿蒙。"}