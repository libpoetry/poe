{"id":"1237284","title":"登凤凰台二首","dynasty":"元","author":"萨都剌","text":"凤凰台上望长安，五色宫袍照水寒。綵笔十年留翰墨，银河一夜卧阑干。三山飞鸟江天暮，六代离宫草树残。始信人生如一梦，壮怀莫使酒杯乾。梧桐叶落秋风老，人去台空凤不来。梁武台城芳草合，吴王宫殿野花开。石头城下春生水，燕子堂前雨长苔。莫问人间兴废事，百年相遇且衔杯。"}