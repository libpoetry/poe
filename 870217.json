{"id":"870217","title":"御沟 观试骑射","dynasty":"宋","author":"司马光","text":"阊阖风正清，觚棱日初媚。材雄集便殿，玉座亲临视。三河侠少儿，初识天子贵。天山汗血骝，蹀躞金镮辔。扬鞭秋云高，顾盼有馀锐。萦回势可观，罄控动如志。毫釐应心目，审固参身臂。鸣弦电雹惊，寸的冰瓦碎。龙颜薄笑春，喜色连傍侍。旦为徒步人，暮作彯缨使。扬扬出九门，亲友生意气。须知天地德，慎勿忘所自。黠羌犹旅拒，猃狁方繁炽。求为忠义臣，无负搜罗意。"}