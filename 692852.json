{"id":"692852","title":"飞来寺","dynasty":"明","author":"杨瑞云","text":"一僧岩畔启诸扉，长日便予住翠微。路转青冥谁得到，寺经梁晋尚能飞。野猿归去烟迷洞，驯鹿衔来花满衣。倦枕半云松壑寂，不知身世是兮非。扁舟何处访禅关，袅袅钟声碧落间。一水乍寒金锁色，千峰不老白云颜。日高众壑僧初起，树挂飞湍客许攀。堪笑风尘行役者，几时归计得青山。"}