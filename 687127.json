{"id":"687127","title":"遣闷三首","dynasty":"明","author":"刘琏","text":"天光沈阴岁将暮，客子驱车逐归路。塞鸿叫入吴江云，野鸟对立枯桑树。茫茫四顾少行人，栝苍之山渺何处。愁心如水水复冻，焉得滔滔向东注。东风吹云不作雪，潇潇雨声中夜发。孤舟泊在荒江滨，破芦为篷漏不歇。衾裯沾湿寒如冰，骨缩筋挛哽呜咽。天将忧戚玉汝成，杜叟之歌漫愁绝。阴阳运转无停机，平分四气天何私。春宵苦短冬苦永，韶华乐事恒参差。非关时序故乖异，人生离合不可期。高堂晏寝有馀暇，奔波道路应尔为。"}