{"id":"583878","title":"竹溪六逸图歌","dynasty":"明","author":"黄衷","text":"向来豪宕难指数，至今六子悬清绪。黄埃寂寞晋风流，南朝乐地空狂雨。任城酒楼高刺天，沧洲万里危甍前。楼头歌吹掩白日，下视世界惟苍烟。徂徕之岨阻且深，松风六月弦素琴。驱岚捲霭出纤末，全齐大楚窥摇簪。喷壁清泉带青玉，千周百匝银潢洑。泛流已置山阴觞，沉璜谩说磻溪曲。醉中六子谁最豪，李白狂歌宫锦袍。巢父何须东入海，醨糟泊泊翻波涛。眼花耳热山欲摧，仰天祼袒韩与裴。叔明起舞坐陶沔，播弄玄化相喧豗。惯来童冠习幽兴，琴书恰与尊罍并。黑甜小啜各有适，娟娟倚竹殊深靓。峰湖自搦写生管，灯前得意时引满。分衙十日不登堂，落手良工思犹短。酒有深趣予未知，侧巾游睇还绎思。兹图无乃示颓靡，不然安戒沉酣为。粤州廉访今孝肃，圆扉春草书堆屋。钦风岂必个中人，寄怀端在溪边竹。"}