{"id":"280678","title":"摸鱼儿·同蘅圃池上纳凉","dynasty":"清代","author":"李符","text":"傍莎台、翠池清浅，板桥低亚荷柄。红衣半脱青房小，鱼婢乱穿花影。东阑凭。是何处、庖风凉捲炎埃净。五钗松顶。只几点浓云，便飞急雨，浅入葛衫冷。廊腰暗，疏竹捎檐不定。萧萧浑似秋景。移铺滑簟山亭里，冰碗白苏消领。眠乍醒。又帘角、美人虹断天如镜。斜阳未暝。算今夜新蟾，露庭最好，柳外一梳映。"}