{"id":"1112848","title":"醉郡圃二首","dynasty":"宋","author":"张耒","text":"东风流园开百花，繁红酽白如晴霞。主人殷勤劝客饮，我为满釂酢以华。游人酒客兴未足，举首白日西南斜。人生有酒不肯饮，百年醒坐何为耶。驱童晨摘承露花，荐以玉盘濡井华。谁云离本即憔悴，持玩入手意有加。为之致酒就几案，影落酒底杯浮葩。平生看花常不足，肯使容易亲尘沙。"}