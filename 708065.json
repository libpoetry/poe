{"id":"708065","title":"飞雪满群山 赠庄澹庵宫坊入秦","dynasty":"明末清初","author":"梁清标","text":"廿载通家，五云仙客，烟霞未改朱颜。中林久卧，春明重入，共传前度人远。拥图书满载，浑不让、襄阳画船。西行投袂，衣装短后，仗策入秦关。喜此日、咸京烽火息，嶷然天府，百二清山。风高鄠杜，霜清韦曲，孤吟驴背桥湾。助军储塞下，归来正、花明柳妍。长扬羽猎，抽毫赋作杨马看。"}