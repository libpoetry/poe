{"id":"814777","title":"古樵郭明府甫卸雅篆又权芦山别未及月作再来人喜而赋寄","dynasty":"清","author":"金朝觐","text":"何必痴聋作阿翁，君今更达四门聪。重看西土劳郇伯，却向东邻借寇公。前度去思寻旧雨，故人来惠比清风。昨朝封柬勤邮使，竟与催官符箓同。小熙春馆敞离筵，泥爪新痕尚宛然。鸿雁依群冲雪至，卿云辞岫被风还。重经花县犹今我，无事琴堂亦散仙。闻道君家有金穴，可能资助邓通钱。"}