{"id":"627978","title":"合江楼前走笔送刘鳌石还广州即有太原之行","dynasty":"明","author":"何绛","text":"罗浮之高高插天，丰湖水阔与天连。东江倒流西入海，送君归去不用买一钱。君归长揖谢浮丘，牵车直向太原游。吕梁虽塞君易凿，龙门未辟君安愁。君才酷似黄河流，排山转峡非人侔。程婴已死高义在，不妨悲歌当泣藏山头。管涔山好君莫隐，干将神物岂长韫。英雄胸中剑犀利，一朝跃冶人难近。君乡本有卧龙山，草庐筑就可投闲。老夫亦渐耕罗浮，南越东瓯咫尺间。"}