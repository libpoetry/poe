{"id":"467112","title":"虞美人  送镇晖","dynasty":"当代","author":"陈永正","text":"七年只影流关外。故国青山在。归来何事又东行，忍任满江红叶作离声。清秋无计同君渡。日暮风吹雨。临渊一曲泪淋零。怪底人间天上不能晴。江头动地悲风起。吹我身旁卉。纵教西苑有微芳。可奈朱颜从此不能长。望云霭霭怀天末。思逐波澜阔。可怜又见一枝残，此际凭谁日暮念衣单。江潭东望心将绝。尘路难超越。故园风色惨如愁。只有长杨独守寂寥秋。佳人一绝如流水。费我平生泪。寒云黯惨压南天。谁为年年缥缈忆山川。"}