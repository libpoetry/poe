{"id":"534361","title":"约丁戊同过石门时林五厓传卧芝先会饮将半余亦就酌迟丁戊不至戏此嘲之兼呈诸子","dynasty":"明","author":"邱云霄","text":"林前风急叶乱飞，林下高人秋水姿。墙头过酒邀上客，散发长披翯羽衣。五厓仙人醉恍惚，狂客翩翩来武夷。蓬头袒腹笑相接，大饮风前三百卮。疏云满天作凉雨，花间有客睡初熟。清风梦落羲黄前，紫芝枕乱青莎褥。五岳游仙期不来，顶红坐变鬓毛绿。化龙玉杖不知处，丹鼎长年炼空谷。君不见浮云一去无回踪，世人那得皆方瞳。试看阶下忘忧草，黄叶今朝非昔红。人生得意如梦寐，对酒还须为君醉。首阳二子清莫当，寂寥千载竟谁是。"}