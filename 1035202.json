{"id":"1035202","title":"水调歌头 江东漕使兄高瞻叔生日端平 丙申五月","dynasty":"宋","author":"魏了翁","text":"堪怪两外府，使传载朝缨。虽云身在江表，都号汉公卿。莫是才堪世用，莫是有人吹送，中外尔联荣。天运自消息，龙蠖不关情。更寻思，谁得失，孰亏成。潜鱼要向深渺，犹恐太分明。且愿时清无事，长把书生阁束，归践对床盟。强似抗尘俗，岁岁上陪京。"}