{"id":"1041407","title":"独钓南湖","dynasty":"宋","author":"刘敞","text":"澄澄春波深，中有鲂与鲤。无人收潜隐，好生得吾子。投竿坐孤石，尽日倦未起。既失常若惊，有逢忽然喜。子心岂残物，子道岂娱己。人谁辨子意，我请尽其理。垂钓须得鲜，治国须得贤。所以不惮勤，岂在虾鱼间。君子爱其君，讽谕以为先。詹何臧丈人，古事皆已然。谁将子之术，更诵吾君前。"}