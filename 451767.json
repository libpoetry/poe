{"id":"451767","title":"探春慢 辛卯嘉平五日津沽访梦碧词社旧址兼祭梦翁","dynasty":"当代","author":"江南雨","text":"寒水沉烟，冻云酿雪，曦晖迟上林表。换岁飙轮，逐尘疲马，心寄飘零一棹。同洒西州泪，向阶畔、凄然凭吊。古城来觅遗踪，怕教魂梦俱老。髡柳江干倦舞，叹笛冷鬘天，环佩声杳。雁柱莺弦，兰釭桦烛，谁省旧时歌啸。春信浑无据，莫更问、斜街芳草。腊破遥期，东风何日重到。"}