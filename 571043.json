{"id":"571043","title":"竹亭歌和复汪二守","dynasty":"明","author":"符锡","text":"晴旭朝生东海堧，穿我竹亭才数椽。主人晓起冠履清，异境不谢论壶天。明珠万斛忽照眼，赤城玄圃凝朝烟。山精潜形□遁迹，郊麟岐凤纷吾前。使君访卜昔何许，翠华南巡知几年。成嘉两地足甘雨，苍梧重理南薰弦。行亭何幸蒙倾盖，再拜二子观折旋。是日江风荡烦暑，天清雨散云孤骞。回视吾亭，何有金石琳琅之可传。觥筹交错，歌咏言还。古人取适，今胡不然。噫吁嘻，禹颜忧乐奚后先。不如饮竹亭酒，付穷达于彼苍，岂不闻衔杯乐圣称世贤。"}