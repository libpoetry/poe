{"id":"1235557","title":"题上海天妃宫因见王元吉壁间所题诗次韵二首伤今感昔情见于辞","dynasty":"元","author":"成廷圭","text":"昔年漕运开洋日，御赐香来动杳冥。真箓九朝连昼夜，斋厨一月断荤腥。祠光赤现天妃火，云气黄占使者星。沉璧丽牲严祀典，至今神肃在宫庭。何年立庙对沧溟，合殿濛濛紫雾冥。香暗水仙毛发古，剑留山鬼髑髅腥。寝楼下瞰扶桑日，饷道遥连析木星。圣代祝釐频遣使，徽音不日下宫庭。"}