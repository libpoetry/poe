{"id":"1113312","title":"会览亭三首","dynasty":"宋","author":"张嵲","text":"缥缈飞亭接郡楼，平岗绝岸对沧洲。天边远岫寒无色，城下澄江湛不流。林影终朝垂澹瀩，水禽随暖弄轻浮。何时放发从渔父，会傍苍烟卧钓舟。野岸平林对郡城，登临领要在斯亭。江吞荆楚流空阔，山入兴洋翠杳冥。岁晚云烟昏近甸，沙晴鸥鹭满前汀。杖藜竟日穷心赏，犹自羁愁未肯醒。角声呜咽下城头，水国风烟欲暮愁。远日苦遭层嶂隔，归心欲逐大江流。渔村积火临沙岸，贾客连樯集市楼。千里家山一回首，林梢新月又如钩。"}