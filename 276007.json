{"id":"276007","title":"贺新郎·送吴鹿书入蜀亲迎","dynasty":"清代","author":"李学温","text":"鸳侣天生就。望西川、迢迢云际，佳期拖逗。忽地鸾笺催赴约，莫怕瞿塘水溜。正秋尽、波平时候。好耐寒江风雪夜，待到时、绣幕围春昼。才展尽，眉边皱。绮窗一任鸡鸣又。两绸缪、问今何夕，方成邂逅。欢笑正浓还借问，来路风霜生受。这怜惜、比常加厚。只有关心难说与，恐深情、暗被伊猜透。须筹画，归来后。"}