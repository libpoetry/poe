{"id":"509100","title":"夏太常竹为琴川钱允言题","dynasty":"明","author":"韩雍","text":"坡翁作古人，老可已陈迹。谁言古今人，才能不相及。伟哉太常人中英，笔端造化何其精。传得声名满天下，世人翻视文苏轻。琴川隐君天下士，读尽诗书不求仕。高节清风似此君，太常写赠非无意。家藏此君三十年，隐君虽休子能传。传来亦有父风节，携此索我题诗篇。袁丹阳，王子猷，为爱此君名声流。君家父子德与此君侔，我为作诗传千秋。"}