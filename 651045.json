{"id":"651045","title":"拟古四十一首 其二十三","dynasty":"明","author":"薛瑄","text":"回观自古来，黄金世所急。郿坞几万斤，梁苑亿千镒。贪求刻人骨，堆积盈家室。宁知造化权，随时有消息。人无长盛年，物无不散日。金穴竟荒虚，金谷亦空寂。发冢尚有儒，胠箧岂无力。长见聚金人，终为大盗积。往者既悠悠，来者方役役。旨哉庄生言，独无郢中质。"}