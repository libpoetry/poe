{"id":"504415","title":"挽朱留耕十二韵","dynasty":"明","author":"李昱","text":"养誉能超俗，延龄似得仙。风生谈满座，霜染发垂肩。锦里青山外，金城碧水边。谁誇五牸富，正爱一狐贤。晓句筼筜谷，春蓑䆉稏田。躬耕疲不厌，力学老尤专。岂谓迎申日，俄惊在已年。蒲轮何寂寂，草带已芊芊。惘怅蓬科地，凄凉薤露篇。绋多亲友执，书有子孙传。去去随长夜，冥冥隔九泉。惟应忝邻好，回首涕潸然。"}