{"id":"1127656","title":"风月堂二首","dynasty":"宋","author":"曾几","text":"西湖地僻少人知，隐吏官曹占作池。浩荡芙蕖风过夜，扶疏杨柳月明时。虽多不用一钱买，纵少足供千首诗。但使尊中深贮此，卮刀细薄可无饥。青罗熨镜正揩磨，上有虚堂发兴多。大热端能排酷吏，广寒只合在嫦娥。又成画舫珠帘去，可奈红妆翠盖何。纵使曲肱无别梦，一尊风月弄婆娑。"}