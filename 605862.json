{"id":"605862","title":"钱塘观潮","dynasty":"明","author":"卢龙云","text":"维舟日已暮，坐听浙江潮。长风吹海岸，落照衔山腰。潮声一以厉，波光亦复遥。浩荡豁心目，因之破泬寥。缅矣怀今昔，盈虚岂一朝。吴越相雄长，倏忽如迅飙。髑髅千古恨，一旅耻夫椒。高台竟游鹿，贞魂讵可招。怒涛空自托，往事一长谣。瞬息潮还汐，推篷月可邀。渔灯互明灭，船头响洞箫。独客惟杯酒，堪以永今宵。胡为多苦心，历历认前朝。"}