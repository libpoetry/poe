{"id":"1236474","title":"田家辞二首","dynasty":"元","author":"周权","text":"生长?亩中，稼穑少已谙。既壮忽复老，支羸谢锄芟。小舟杙断沟，鸡鸣松树檐。农閒子于茆，春至妇亦蚕。出门无远途，一室常团栾。所期年岁登，更愿官府廉。官污岁复歉，我突何由黔。篱畔白板扉，墙头乌桕树。负暄鹤发翁，衣绽纫老妪。群儿嬉翁前，丁壮入场圃。忽闻新诏下，昨日减租赋。比邻喜津津，手额递相语。悍吏无叫嚣，晏然处环堵。丰年乐无涯，况乃生乐土。床头酒新篘，前村赛神鼓。"}