{"id":"765514","title":"齐天乐 络纬","dynasty":"清","author":"杜文澜","text":"井阑啼碎金梧影，声声羂愁难断。竹簟邀凉，瓜藤架月，烟外不胜清怨。才听又远。认幽涧哀弦，被风吹转。那得成丝，翠笼空饱豆花瓣。篝灯谁寄永巷，弄鸳梭轧轧。残夜相伴。露湿侵篱，星寒映杼，应恨回文零乱。搴帷意懒。况无妇惊秋，宋郎凄婉。自谱相思，泪痕凝翠管。"}