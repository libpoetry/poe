{"id":"677034","title":"戏示山中僧侣","dynasty":"明","author":"李流芳","text":"山居不须华，山居不须大。所须在适意，随地得其概。高卑审燥湿，凉燠视向背。楼阁贵轩翥，房廊宜映带。或与风月通，或与水木会。卧令心神安，坐令耳目快。皋亭美林壑，中塔亦称最。一楼负山立，圭窦如向晦。山僧请余住，余性苦不耐。劝令开八窗，咄嗟变湫隘。前楹布清阴，后户揽苍霭。玲珑称人意，萧爽出尘界。冁然谓山僧，此中固有解。往往住山人，不知山好在。我昨居新庵，结构亦可怪。居然仇凉风，似欲杜灵籁。古梅如老宿，亭亭使人爱。其下安灶突，柯条半焦坏。悲哉冰玉姿，坐受熏灼害。见之热五内，如身被桎械。谁当共拯此，移灶出树外。面南辟小扉，日与香雪对。区区一缗费，功德乃万倍。吾言不见用，终为未了债。"}