{"id":"720088","title":"冬日田家二首 其二","dynasty":"明末清初","author":"赵进美","text":"星尽晓色分，日出飞鸟外。高枝残雪压，寒村散微霭。田家门始开，篱落闻犬吠。草际风未定，树杪霞犹在。方见牛羊群，一一远岭背。农夫倚仗立，默念将卒岁。鸟雀鸣阶前，儿女笑窗内。八口饱新粒，未冬完官税。皎皎清溪水，飒飒幽林籁。板桥无屐迹，静与草舍对。时有旧邻家，拂石坐相待。"}