{"id":"145377","title":"青阳代谢行","dynasty":"宋代","author":"释文珦","text":"青阳已代谢，赤帝方司衡。草木日繁庑，黄鸟鸣嘤嘤。维彼造化者，密运何神灵。不知为所迁，但见白发生。囿身天地间，所卫唯生经。宜令心气平，毋使疾疠婴。顺此阴阳序，四体当安宁。凯风吹棘薪，夭夭长枝茎。怀念父母恩，有泪如雨倾。仰观仍俯察，因之{左扌右余}中情。"}