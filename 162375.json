{"id":"162375","title":"西湖醉归作","dynasty":"宋代","author":"姚宽","text":"涌金门外看春色，水流不尽花枝碧。一番洗雨一番风，堕蕊零红收不得。蜜房羽客寻芳歇，蝶翅粉尽金翠灭。云昏草暖天亦迷，日暮杨花散成雪。倾城一醉争狂荡，踏歌相携大堤上。湘妃有意解明璫，桃叶竟谁迎两桨。东君无情北人去，脉脉那由话衷素。归来帘幕护残灯，一梦闲阶月如雾。"}