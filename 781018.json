{"id":"781018","title":"往大足道经安岳蟠龙山山路崎岖比栈道尤险为长歌记之","dynasty":"清","author":"常纪","text":"连峰插天互相属，仄径苍苍但烟雾。折坂盘云伛偻上，后人顶接前人足。刚得稍平喘初定，当面?砑更生惧。崖转峰回石磴通，涧横溪断疑无路。怪石崚嶒势欲压，狞龙张髯老蛟怒。岚翠时凝过客衣，云气直绕行人屦。我来九月际深秋，绝顶群峰看错互。扶桑晞发红日近，举手欲邀羲轮驻。天风吹我生羽翰，恨无谢眺惊人句。上如登天下亦难，著意攀援慎举步。此景此生得未曾，挥毫记取烟霞趣。"}