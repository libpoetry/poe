{"id":"825857","title":"宿日光山半米屋湖楼","dynasty":"清末近现代初","author":"郑孝胥","text":"我适来从万山底，目极巉岩高未已。谁知林际透湖光，水静山閒数十里。高楼临水欣小憩，微雨掠湖云正起。复于云罅露奇峰，压楼插天此何理。凌晨拿舟绝湖去，晓日破寒殊可喜。霜枫耀眼与日争，使日无光谁恋尔。雨山青厓碧堂叟，肯傍海藏穷父子。胸中晴雨尚氤氲，馀味莫矜茶饭美。"}