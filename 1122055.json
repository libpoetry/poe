{"id":"1122055","title":"和赵晦之司户三首","dynasty":"宋","author":"郑刚中","text":"文士务悦目，常患器局卑。余虽嗜古劲，而乏妩媚姿。紬绎起深愧，渐摩赖良规。温言谩相訹，何以慰所思。吾子泽天潢，努力能自效。诗句如春风，容易亦新巧。简编多圣贤，要在谨相效。更愿观南山，其中藏雾豹。老过日斜时，贫唯悬磬室。释耒著青衫，自顾亦何得。方作斗升计，敢惮簿书役。相观摩善道，正赖朋友力。"}