{"id":"834897","title":"声声慢 立秋日同诸生过城南荒园，予三十年前与碧琴栖息于此","dynasty":"清末民国初","author":"何振岱","text":"烟深林罅，路转城湾，暑天晴久苔黄。亭榭高低重来，换尽风光。当年招游佳境，剩蛙声、一水都荒。石坪上，有锦棚、横晒半桁斜阳。今日也偕吟侣，共卷帘、小坐领受茶香。旧曾吟处，寒云占断琴床。追想故人仙去，燕飞来、空话雕梁。倚栏久，剩松风吹过新凉。"}