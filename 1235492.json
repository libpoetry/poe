{"id":"1235492","title":"送邝将军元帅还郴古诗十首","dynasty":"元","author":"刘鹗","text":"桓桓邝将军，讨贼奋英武。所至缚贼奴，将以血觉鼓。淮阴信无双，哙等焉足伍？年富力正强，成功报明主。桓桓邝将军，赋性机甚警。沈毅罕言语，每发中肯綮。及其闻善言，沛然发深省。酷吏尽扫除，疲民得苏醒。桓桓邝将军，忧国常戚戚。韶民苦凋瘵，军赋从何出？慨然示无私，政令始归一。仓库岂不盈？稽之不终日。桓桓邝将军，苦天久不雨。青黄不相续，斯民亦良苦。忠诚自心出，虔祷遽如许！神灵亦阴相，青天雨如澍。桓桓邝将军，拟归集精兵。凉秋八九月，伫看官陂平。其馀持土苴，不战将自倾。与子当并驱，笑敚南雄城。桓桓邝将军，号令甚严肃。荒村人夜行，空谷鬼昼哭。风霆无留滞，迅若置邮速。昨日归牵牛，推恩及茅屋。桓桓邝将军，仗义能急难。水陆势既合，破贼笑谈间。声名播南海，威武耀北蛮。明当唤班固，勒名貂蝉山。桓桓邝将军，罕与污冗亲。所以奸谀夫，无所容其身。况耳不妄听，中心明如神。谁知杀贼汉？高出知书人。桓桓邝将军，密尔宜章市。公然一榻外，老贼敢鼾睡。一朝生致之，持归献天子。天子嘉其功，声名播寰宇。桓桓邝将军，民社当自重。但愿贼扫除，勿遣民倥偬。居民苟一空，城存复何用？此理君固知，丁宁为君诵。"}