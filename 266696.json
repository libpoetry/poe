{"id":"266696","title":"疏影·题吴湖帆所藏旧拓隋蜀王秀董美人墓志","dynasty":"现代","author":"叶恭绰","text":"武担片石。认春心蜀道，鹃泪凝碧。瑶轸飘零，羽箭凋疏，剩此可怜残墨。惊鸿怨写陈思赋，合纂入、梁台专集。剩雷塘、十亩荒阡，莫问玉钩遗迹。堪叹杨花委地，洛川余坠羽，犹伴书客。镜黛尘凝，砌草霜清，漫想当时颜色。秾华朝露庸非俗，恨少个、阿云同历。只深情、刻骨难销，短梦低徊今昔。"}