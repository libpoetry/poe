{"id":"696687","title":"赠黄肇三首","dynasty":"明","author":"郑善夫","text":"终风劲柔条，游子返故乡。兄嫂糁藜羹，慈母缝衣裳。离觥载恓恻，平旦天一方。来忘楚塞远，去觉闽山长。来如秋空鹗，去似春泥蠖。春泥何淤沮，百足进复却。人情乡邦好，归客何萧索。室堂雍婉娈，殊方信不恶。旋飙掠樯乌，骨肉临当坼。上林未揖让，广莫进疠瘴。大江不可踰，坡陁莽翻荡。入门报所亲，何以慰惆怅。庭萱蕤有永，塞雁宛相望。"}