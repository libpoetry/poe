{"id":"1105997","title":"赠太师中书令鲁国曾宣靖公挽词二首","dynasty":"宋","author":"王圭","text":"熠熠台符切太微，满朝文物尽光辉。曾扶圣日攀云上，便向春风解组归。一代衣冠矜阀阅，同时父子筦枢机。人生富贵谁难致，八十如公自古稀。璧宫人去水潺潺，帝辇空临泪一潸。白玉荐樽陪庙食，黄金洒翰落碑颜。星辰掩霭移天上，桃李芬芳满世间。门外沙堤何日尽，只应阴施在银山。"}