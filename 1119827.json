{"id":"1119827","title":"黄兵部生辰四首","dynasty":"宋","author":"陈渊","text":"中朝人物竞推先，富贵前途看永年。九万里程飞正远，八千春干久弥坚。南国初持使节回，斑衣仍把锦新裁。大椿更向萱堂祝，长到春来共寿杯。蚤岁飞荣应宿郎，至今鸡舌尚含香。未应驷马誇流俗，只为慈亲乐故乡。地上泉流府库充，艰难天与岁时丰。他时若论关中漕，合数萧何第一功。"}