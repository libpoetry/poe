{"id":"620935","title":"宝香篇","dynasty":"明","author":"黎遂球","text":"君不见罗浮山上五色鸟，罗浮山前千岁香。枝巢仙鸟皮皴紫，根穴神龙涎吐黄。香名入谱称黄熟，香意如兰发锦堂。锦堂公子曳罗衣，绣阁娇娥捲翠帏。独愁春梦泥人重，渐觉秋风到雁飞。绫衿腻摺酥痕染，银烛光摇眼晕微。玉润正宜烟袅娜，钗寒时拨火依稀。亦有霞蒸云蔚雨，更入脂凝冰作土。雪变遥峰人倚楼，烟迷晚树舟横浦。晴散游丝罥落花，煖吐卿云开列户。棹移莲岛醉鸳鸯，帘捲梅檐慰鹦鹉。鹦鹉收香芳树头，鸳鸯选睡杜蘅洲。可怜韩寿称同气，记得荀君曾遨游。口含鸡舌兰言结，袖传龙脑兰心留。出浴拭汤分姊妹，是乡如梦老温柔。忽讶飞仙来入坐，一片投卿赢百和。雨云如絓相思影，石花似沁留欢唾。缠发深萦玛瑙纹，积血还疑琥珀破。越客鲛绡并裹将，吴儿玉腕工磨剉。吴儿越客快相期，金鸭铜瓶佐酒卮。沉沉花气初云际，恰恰香烟欲起时。清歌婉转回薄扇，明窗缥缈閒修眉。劝君休避酒力重，对此兼于茗色宜。春茗争传五侯宅，腊酒频仍七贵席。舞衫惹麝嫌腥膻，倚烛薰笼长叹惜。悦意遥供翡翠裘，知恩衔报珍珠舄。笑问如何号返魂，搜寄殷勤勿怀璧。狂客掀髯玳瑁筵，为忆吴公在郡年。召棠潘花并栽植，珊瑚芝草相辉联。却笑交情歌伐木，别有清操咏酌泉。习静朝调息，欢心夜供禅。篆风馀麈尾，兽炭引镫前。鼻观不同烟火气，赠君聊赋宝香篇。"}