{"id":"721579","title":"舂山草堂感怀","dynasty":"明末清初","author":"屈大均","text":"地因滨海湿，人以著书贫。况复多风雨，弥令叹苦辛。半生游侠误，一代逸民真。菽水劳妻子，窗间刺绣频。辛苦朝那女，随予万里鞭。还家犹是客，事母未经年。兰麝馀妆阁，松楸满墓田。可怜清夜泪，滴滴到黄泉。客心伤已尽，黄鸟苦流声。一水穿云直，孤花吐日明。东西家未定，四十道无成。何以蠲忧疾，文章送此生。卧病江皋久，空悬渔父期。秋风不可触，一夕鬓成丝。海暗鸿声疾，山寒日影迟。祗应与黄菊，荣落在东篱。故国松楸里，君臣几杜鹃。卧龙成白首，跃马已黄泉。风雨悲寒食，干戈失墓田。先人薇蕨在，采采暮云边。失志今如此，吾生安所成。但能饮美酒，自可得高名。孔雀春多翠，黄花晚有英。九歌谁忍续，绮靡但伤情。慷慨空长啸，无心爱好春。愁多生白发，命薄失佳人。海燕成巢屡，安榴结子频。纤纤银系爪，犹忆搊弹新。松子和枝落，萧疏见鹤巢。秋声多在竹，露气半含梢。寂寞通先哲，饥寒答素交。年来无可用，惭愧似空匏。隐忍身将老，英豪世不知。梁鸿元烈士，鲁肃本狂儿。阴市名刀久，横行匹马迟。朝来频揽镜，叹息鬓边丝。未能诛淖齿，何以见慈亲。市井堪呼战，君王已属人。倚闾从白发，报国及青春。去去提双剑，男儿自有神。几夕松间石，披衣坐忍寒。啸声空外答，心影月中看。果落惊山鸟，风来堕箨冠。凄凉殊不寐，更上步虚坛。慷慨干戈里，文章任杀身。尊周存信史，讨贼托词人。素发垂三楚，愁心历九春。桃花风雨后，和泪共沾巾。白发同秋草，愁心似落花。君王频殉国，将帅祗为家。蓟北瞻丹极，滇南想翠华。无才扶日月，流落任天涯。衣服烧丹尽，图书换米馀。养亲生计薄，求道世情疏。儿女催华发，亲朋笑索居。黄花寒不落，岁晏欲何如。隐几长忘世，扶痾始觉身。死生元不厌，药饵且相亲。明月已云满，桃花那再春。浩歌聊自送，去作北邙尘。几欲从军旅，其如白发人。有家难委弟，无策可娱亲。作士诗书贱，为农陇亩贫。终然将七尺，去作玉关尘。平生梁雪窦，是我最知音。一自斯人没，三年不鼓琴。文章藏禹井，涕泪满山阴。向夕闻悲篥，魂应起壮心。"}