{"id":"697184","title":"游仙诗六首再寄王长公","dynasty":"明","author":"胡应麟","text":"弱冠登楼汉大夫，中年舍宅傍浮屠。青霄忽下缑山鹤，白昼频飞叶县凫。仙篆可携中散读，神鞭欲赠蔡经无。由来一局千秋易，遮莫狂歌醉玉壶。采药何时下帝关，看花聊复住人寰。昆崙日月悬高卧，勾曲云霞照大还。绛节逍遥鸾驭迥，丹?缥缈凤楼閒。骑羊漫有初平骨，未乞灵砂护壮颜。曾携玉杖侍东华，一谪频年卧海涯。万顷太湖堪洗药，千层弱水待浮槎。吟窥弄玉台边月，醉蹑飞琼座里霞。何事当时勾漏客，远从荒徼问丹砂。矫首扶桑帝阙开，人间真睹谪仙才。青牛未向函关去，白马先从汉殿来。下界悬壶聊戏剧，中天乘蹻独徘徊。灵图阿母如亲授，乞取蟠桃下绛台。五夜玄扉闭薜萝，坐闻仙乐度岩阿。云中剑掷苍龙起，海上车乘白鹿过。金阙九重瞻泰岱，玉楼千里问岷峨。遮须却笑陈思国，八斗何缘到大罗。咫尺瑶坛上界分，自携真诀傍氲氤。龙蛇大陆飞丹灶，鸡犬全家住白云。种得神芝遗桂父，携将灵药寄茅君。华阳瞬息乘风到，一鹤能无洞口闻。"}