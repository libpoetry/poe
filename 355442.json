{"id":"355442","title":"曲游春·咏蝶","dynasty":"清代","author":"邹祗谟","text":"柳腴花瘦日，正绿烟如水，红雨成径。栩栩飞来，见寻香觅艳，轻狂不定。乍遇微风起，又依却、苔须欲凝。前身香国翩跹，应知好梦难醒。怅好多情成性。向绣幕晶帘，时弄双影。占尽芳辰，只燕昏莺晓，江南佳景。长博双蛾喜，簇绣处、百花恰称。不道粉褪香残，误人薄倖。"}