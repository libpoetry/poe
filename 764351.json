{"id":"764351","title":"贺新郎 赠永叔","dynasty":"清","author":"王士禄","text":"池上荷花赭。映珠帘、冰盘消暑，青禽飞下。亲旧宾朋闲笑语，满座称觞劝斝。更休问、年华老大。绿酒金尊聊玩世，笑白云、苍狗由他罢。最堪乐，天山卦。北窗曲榭花枝亚。遣余年、阮宣筇杖，邺侯书架。学易知天从此始，说甚屠龙呼马。早报道、先生醉也。种竹观鱼都乐事，况清谭、诗卷真佳话。谁复数，耆英社。"}