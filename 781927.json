{"id":"781927","title":"祝王明府母寿","dynasty":"清","author":"戴梓","text":"明府曳绂黄龙来，几年为政锄蒿莱。畎亩荒荒不得食，解囊代用编氓力。静挂蒲鞭不复施，衙清吏散官宁饥。官饥不敢累北堂，甘旨往往来故乡。马啼熟谙秦关路，碛断烟寒昏不住。黄金用尽不知贫，酒债诗狂等閒度。我来西塾愧无文，仰君潇洒如青云。登堂拜母日正暖，弦歌花下吹南熏。遥指千山介母寿，一岁一峰接灵秀。"}