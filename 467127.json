{"id":"467127","title":"水调歌头  再寄斯奋","dynasty":"当代","author":"陈永正","text":"今日复何悔，兰若未移栽。那堪三月连雨，九畹尽荒莱。岂惜馨香萎绝，已拚辍耕人老，苦恨岁华催。南渡撷芳草，惊棹折波回。将安往，时已逝，百忧摧。长歌痛定之后，此际未能排。我劝天公抖擞，可奈天公醉矣，仰首意茫哉。幽愤郁空外，隐隐作风雷。岩际杞荆满，艰阻独迟来。溶溶表立云上，阊阖叫难开。眼底千年城郭，恰值沧江改道，浩浩失楼台。山木自相寇，远响一何哀。淩绝顶，俯深壑，伫苍苔。敢辞轻命，我辈岂值一钱哉。上有藏书之窟，下有蛰龙之穴，求索与谁偕。白日忽西匿，中路复徘徊。万瓦在萝际，石上自低徊。故人相俟何处，百丈矗阴崖。转忆别时豪语，待子十年之后，消息日边来。此地若重见，未免两惊猜。人不至，归无路，岁华催。思君今我不乐，岂独为怜才。满面凭高清泪，满眼依人情事，悄悄委尘埃。怅望斗牛气，日夕隐珠涯。"}