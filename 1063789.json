{"id":"1063789","title":"清臣先臣过余于龙安山出群公诗为示依天觉韵","dynasty":"宋","author":"释德洪","text":"随轩文字海，异宝罗周遭。忽见张公诗，雪浪翻惊涛。坐令千岩秋，万壑风怒号。如君阅缙绅，异材杂蓬蒿。我公廊庙姿，王室久勤劳。只今天下望，北斗太山高。验君平生术，月胁窥秋毫。嗟余人世外，灵台关钥牢。行将侣白鸥，浩歌作远逃。已作华亭叟，月明水一篙。"}