{"id":"49279","title":"观习礼神乐观归而有作","dynasty":"明代","author":"张羽","text":"维皇忝明祀，卜郊时再阳。指期戒先事，习伏诵故章。竹宫俨清掞，羽佩溢中堂。鳷阶罗舞戚，著位表官行。升歌出睿藻，妙奏发清商。胪音肃远响，华钟泛高张。虚罍待实醲，荐璧愿承筐。想兹天步临，穆若垂景光。骏奔贵有恪，报说永无疆。岂同交门享，惚恍事神方。揆予承人乏，具寮惭奉常。兹焉陪群彦，会此灵畤旁。执礼素寡术，敕躬何敢忘。愧无《安世歌》，裴鋋望斋房。"}