{"id":"180478","title":"初至陈留南镇夙兴赴县","dynasty":"宋代","author":"陈与义","text":"五更风摇白竹扉，整冠上马不可迟。三家陂口鸡喔喔，早於昨日朝天时。行云弄月翳复吐，林间明灭光景奇。川原四望郁高下，荡摇苍茫森陆离。客心忽动群鸟起，马影渐薄村墟移。须臾东方云锦发，向来所见今难追。两眼聊随万象转，一官已判三年痴。只将乘除了吾事，推去木枕收此诗。写我新篇作画障，不须更觅丹青师。"}