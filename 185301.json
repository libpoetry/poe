{"id":"185301","title":"至元重光单阏之岁春正月陇西郡太夫人介寿","dynasty":"宋代","author":"陆文圭","text":"断机碎锦缬，短髻剪青丝。分勤谢师友，老妇得佳儿。长宦客四方，鹤发在高堂。安得凌风翼，高飞至母傍。春晖不可报，萱草日日长。今夕知何夕，门有车马迹。堂下罗钟鼓，堂上合宾客。春风吹绿酒，起舞儿献寿。客间年几何，旧岁七十九。此去三千年，蟠桃始开花。花开又结实，瑶池度岁华。客起再拜言，遗核幸分甘。小人亦有母，八十又加三。核中有琼浆，饮之胜啜菽。怀归满袖香，仙霞烛幽谷。"}