{"id":"431868","title":"挹珊寄六虚亭晚眺自遣诸诗属和漫成二律以当书讯","dynasty":"近现代","author":"许宝蘅","text":"游子羁栖岁又周，情怀都被野风收。乘除麦稻推元历，黯淡山河识早秋。暇日读书供养病，及时对酒讳言愁。荒郊有鬼宵窥户，重叠帘衣不上钩。书来十日涌千周，多少离心茧纸收。野水方生云梦泽，西风能寄武昌秋。一官落拓怜君耐，三载飘零为我愁。世事升沉休顾问，天边寒月也如钩。"}