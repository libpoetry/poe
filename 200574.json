{"id":"200574","title":"春日陪杨江宁宴感古作","dynasty":"宋代","author":"郑獬","text":"昔闻颜光禄，攀龙宴京湖。楼船入天镜，帐殿开云衢。君王歌大风，如乐丰沛都。延年献嘉作，邈与诗人俱。我来不及此，独立钟山孤。杨宰穆清飙，芳声腾海隅。英寮满四座，粲若琼林敷。鷁首弄倒景，蛾眉掇明珠。新弦采梨园，古舞娇吴歈。曲度绕云汉，听者皆欢娱。鸡栖何嘈嘈，沿月沸笙竽。古之帝宫苑，今乃人樵苏。感此劝一觞，愿君覆瓢壶。荣盛当作乐，无令后贤吁。"}