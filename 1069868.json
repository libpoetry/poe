{"id":"1069868","title":"桐君祠作招仙歌","dynasty":"宋","author":"卢襄","text":"桐君归来兮，仙驭远游将何之，宁不欲朝玉京兮升紫微。戴日月之冠兮披紫霞之衣，佩苍精之龙兮餐玉田之芝。友王乔与萧史兮，俨蜺旌玉佩而葳蕤，何如归来。猿鹤惨兮怨空山，川壑寂兮松桂闲，胡不拂袖烟幌兮开云关。藉芳草兮歌幽兰，庶乎游山之人可以往还。"}