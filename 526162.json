{"id":"526162","title":"溪南别业","dynasty":"明","author":"顾璘","text":"数亩溪南墅，林塘盛物华。逍遥居帝里，诘曲转仙家。菉竹春稍并，梧桐夏叶遮。高人拜奇石，公子送名花。大隐宜居市，清吟属退衙。望中云峤近，醉后葛巾斜。池系山公马，林藏邵子车。畅情酬日月，拓地占烟霞。雅抱元无累，浮生讵有涯。平泉多节目，梓泽漫豪奢。祇取袪尘俗，无劳后代誇。"}