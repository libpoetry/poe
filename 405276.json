{"id":"405276","title":"临江仙 和阳春","dynasty":"近现代末当代初","author":"赵尊岳","text":"布帆烟树隋堤路，望中一片云深。几回搔首雁书沉。别离千万缕，空遣柳摇金。绿波荡尽文纱影，催醒还怯鸣禽。天涯惜起倚阑心。梦余残照，空翠湿衣襟。雾裾瑶縠催琼驾，胜他玉骨珊珊。清秋风露不知寒。多情眉子月，歧路照长干。七襄锦字成虚约，愁怀难托天孙。凝情无绪对痴云。凉柯如水，柔绿梦镫昏。娇姿嫞起临鸾镜，芙蓉浅映澄漪。绕楼犹著柳丝垂。窥人无限意，青眼最芳时。禊春记取当年事，花前携榼听鹂。至今惟梦可寻追。微风吹面，重复引离思。"}