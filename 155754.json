{"id":"155754","title":"题东林寺·江湖大兰若","dynasty":"宋代","author":"喻良能","text":"江湖大兰若，庐阜一东林。砌绕琮琤水，门罗翠碧岑。烟云千古色，松桧四时阴。岸帻销尘虑，凭栏净客心。殿成神运力，泉出虎跑音。溪在思元亮，堂荒忆醉吟。图传三笑粲。阁拥五杉森。贝叶应难访，经台已莫寻。僧袈何代醑，佛影几时沉。晋辇黄埃久，殷碑苍藓深。不妨闲吊古，谁复为沾襟。香火惟莲社，传流直至今。"}