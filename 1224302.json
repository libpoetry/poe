{"id":"1224302","title":"小孤山次韵","dynasty":"元","author":"揭傒斯","text":"小孤山前一回盼，苍然始识孤山面。隔江叠嶂开翠屏，绝壁浮云飘素练。忆昔初蒙翰林聘，舣棹探奇不知倦。扪萝陟级至绝顶，目极神开气为变。大江东汇彭蠡来，昼夜崩腾奔海甸。笳鼓遥闻日月动，帆樯忽度乾坤转。舟人不识造物奇，但趣急趁南风便。早悟微官七载缚，底用区区厌贫贱。深窗冷壁守编摩，何异扬雄困雕篆。重来胜地岁云暮，短景催人疾于箭。天昏一火明山半，石底犹疑有雷电。彭郎矶下寒浪涌，坐客正说龙君传。人生可喜还可怜，世事堪违不堪恋。明朝匡庐复入眼，虽有此境何由羡。武城先生独好事，名山每恨游难遍。丰城客子无一钱，但当作诗乞如愿。"}