{"id":"556719","title":"还至别业五首 其四","dynasty":"明","author":"宗臣","text":"驱车出郭门，远望陌与阡。四顾以彷徨，我马忽不前。别家仅俯仰，所历何推迁。高台或为池，崇冈或为田。墟里千百家，萧条无人烟。壮者日以衰，老者长相捐。纷纷少年子，白马鸣华鞭。旦夕成老丑，短褐不被肩。昔者人所钦，今者太可怜。见之感我心，泪下如流泉。"}