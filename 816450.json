{"id":"816450","title":"青羊庵","dynasty":"清","author":"傅山","text":"心隐亦伤厚，况复肆其簧。多所不忍道，岂复胜篇章。流连郑卫诗，使人不能狂。澹静陶处士，乃有《咏荆卿》。剑术惜其疏，举杯饮欲忘。重篱不可解，颇异山谷黄。种薤引傅称李孚种薤，欲以成，计一根不予人，亦不自食，时人谓能行意。种薤复种薤，薤味多苦辛。不辛复不苦，何为怨贱贫。贫贱不可苟，富贵非难臻。懔栗不经霜，发生安见春。一春复一秋，日车不久留。东鸳司察忙，西磈返照幽。照见七尺影，蚤晚不相酬。有志不早定，有气空噎喉。优游非不乐，气馁志亦休。休休岁云暮，欲种薤已误。不见薤根长，伤心薤上露。"}