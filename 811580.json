{"id":"811580","title":"风入松六首","dynasty":"清","author":"史承谦","text":"丝丝杨柳故夭斜。勾引欲栖鸦。春风夜火扬州路，听城头、画鼓频挝。绣被焚香独自，银罂索酒谁家？锦帆犹记到天涯，狼藉旧繁华。迷楼丝管今何处，但迢迢、野草平沙。惆怅二分明月，当年曾照琼花。旧时云佩冷江皋。岑寂度清宵。徘徊半晌西窗月，对凉波、重进三蕉。忽坠高梧一叶，信知秋到林梢。罗帷舒卷任风飘，锦字凭谁挑。楚山花簟横陈处，绕湘屏、曲曲魂销。却背残灯枕手，梦回依旧无聊。城边暖色夕阳收。有客共登楼。风檐吹落纤纤月，一片香浮。曲径自生虚籁，疏林已作新秋。凭栏凝望可消愁，耿耿素辉流。笙歌罗绮喧阗处，总输他、法界清幽。把臂何烦阮籍，吟诗须结汤休。停桡又唱渡江吟。薄暑未相侵。频年奔走成何事，任人嗤、酒圣书淫。白发新添几许，青衫巳误而今。萧萧瑟瑟响亭林，闷拥薄罗衾。明知不是秋凉雨，却先搀、无限愁心。谁共西窗剪烛，花宫清漏沉沉。秋来把卷石栏边。瘦影爱婵娟。碧鲜不受纤尘污，又何须、楚些轻镌。多谢髯翁妙语，为予先定林泉。无须更觅软行缠，清境可忘年。萧疏只在横窗外，响珑玲、摆月摇烟。吟到三更时候，此君相伴无眠。天然生趣费工夫。渲染不施朱。吴绫一幅铺就，看幽禽。竞绕花须。拈出妍枝懒叶，描他唤友将雏。当年乐事羡清娱，画笔更萧疏。镜奁斜倚图成后，对哺糜、一点春酥。为问凝云山色，较伊眉黛何如。"}