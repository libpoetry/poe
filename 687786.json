{"id":"687786","title":"送友卿还上虞","dynasty":"明","author":"庄昶","text":"袖满烟霞屦满风，会稽面目许谁同。此功天地本无外，行迹水云都自空。冷煖一年蔬饭里，往来千变不言中。临风插羽仍霄汉，约我重来五岭东。丘壑生涯甘自适，路岐迂僻问相寻。为人机恐除根晚，非圣书曾著意深。剡曲雪来空有兴，鸳鸯绣出已无针。因君独起孤山梦，坐弄梅花月底阴。"}