{"id":"1068888","title":"谢赐御书临晋唐帖三轴","dynasty":"宋","author":"张扩","text":"上帝图书照东壁，宸毫作字同羲画。晋唐旧帖久气索，数本仅收煨烬厄。硬黄小试毛颖功，手蜕千年垂露迹。巧偷豪夺几苍黄，晚御清都颜咫尺。钟王行草日失真，神气顿还三昩力。诸天护法宫殿深，九虎守关雷雨隔。那知分赐下人间，蝼蚁微臣亦怀璧。恩均揭榜誇玉堂，事陋登床攫飞白。钦惟圣学自天纵，嗜好从来屏声色。青规文字屡策勋，沾丐椒房犹翰墨。彤管摛笔侈珍贶，宝唾落笺留小刻。从今不愧蔀屋空，会有虹霓光四塞。"}