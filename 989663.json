{"id":"989663","title":"明月词","dynasty":"宋","author":"曹勋","text":"明月，明月。出沧溟，历丹阙。飞盖念西园，笙歌想南国。灵波如电泻高丘，云幄和烟锁空碧。人间何事怨别离，自昔循环有今昔。今昔虽同事不同，昔时宫馆今荆棘。汉家陵阙变池塘，吴楚江山异南北。明月那知古与今，治乱昏明有通塞。我愿三纲不愆，四时不忒。天地清宁，人物获职。白兔不见辱于虾蟆，黄发蒙照临之大德。非明月之宣功兮，则吾何知其为顺帝之则。"}