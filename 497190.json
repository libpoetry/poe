{"id":"497190","title":"郡大夫岭南陈公下车以来余未修谒乃徵傅吴令言忽枉赠章奖许太过兼悯困穷不揣陈说平生以当执贽诗成三十韵","dynasty":"明","author":"张元凯","text":"余生本椎鲁，家世服櫜鞬。郤縠从吾好，毛苌授尔言。雄心追定远，长技怯楼烦。萤火偏能集，韦编不厌翻。并忘鱼在釜，宁羡鹤乘轩。三黜偶齐惠，沉酣讵比髡。弓韬消月影，甲绣尽苔痕。投璧宜遭剑，弹冠反戴盆。蛾眉羞再画，驷舌亟须扪。野性抛鸡肋，霜蹄蹶虎贲。蓬蒿张仲室，鸟雀翟公门。一葛何曾纩，聊饔孰继飧。寒泉濯以洁，晴旭负之暄。减产至空壁，为佣且灌园。土浇吴伯里，俗薄买臣村。羽铩悲笼鸟，途穷叹槛猿。亭争留故尉，市惯辱王孙。稚子皆来笑，公侯敢去援。幸逢齐傅琰，得御汉陈蕃。恍见德星聚，还看威凤鶱。回翔空五岭，睥睨小中原。飞翰金飙迅，垂函玉露繁。南邦孔翠穴，大海明珠源。白羽边书静，朱弦郢曲翻。狂犹思鲁士，忠许吊湘魂。覆瓿终捐弃，雕虫幸记存。云泥谁隔分，风雅愿同论。官橐冰壶冷，公庭玉树温。徒怀祢衡刺，未共孔融尊。欲遂称知己，居然说感恩。"}