{"id":"902251","title":"翟方进","dynasty":"宋","author":"张嵲","text":"相君事郡当少时，见谓迟钝遭谩欺。一从蔡叟问所适，羁游万里来京师。从冯老姥织屦卖，学问声名从此大。胡常初毁更见誉，一日超升登掾宰。男儿立身要自励，旬岁连摧两司隶。薛公视遇不敢轻，果见登迁居相位。徒知得意快恩雠，峻文未肯持平例。九卿先达故郡归，红阳贵倨犹夺气。忽闻当坐定陵事，惭惧乞骸更见慰。深穷党友图自安，十有九人同免官。得君万事无不可，解使众丑成妖娴。一朝天文示变异，李寻奏记翩然至。养牛尊酒天上来，万岁之期何可避。使人致命忽驰去，半道尚书言物故。十年宠贵一日空，徒见缟衣蒙槛柱。谁云盖棺事则已，下流众怨何能止。芋魁饭豆亦云足，至今鸿隙歌鸿鹄。"}