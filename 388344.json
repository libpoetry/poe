{"id":"388344","title":"金缕曲·检得亡姊遗诗，悲成此调","dynasty":"清代","author":"谈印梅","text":"偶把遗编读。觉凄清、风生满纸，哀音裂竹。貌比左芬年更少，况又才逾徐淑。肯久恋、红尘千斛。试问埋香何处好，料青山、也有修来福。泉路下，鬼应哭。朝朝暮暮相追逐。怎而今、云消雨散，形孤影独。后会自然来世有，谁道他生未卜。可邀我、同登仙箓。昨夜分明惊入梦，羡容颜、依旧温如玉。便携手，述心曲。"}