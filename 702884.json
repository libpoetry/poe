{"id":"702884","title":"己亥清明陪祀皇陵二律和杨维新学士韵","dynasty":"明","author":"谢一夔","text":"閟宫台殿锦妆成，陪祀追趍尚二更。露滴瑶坛仙掌润，星联紫极泰阶平。金炉香爇苍龙绕，玉磬声传彩凤鸣。四圣神从天陟降，千官瞻拜肃寅清。礼成礿祀出斋宫，五夜驱驰马首东。玉勒雕鞍千骑盛，乌纱黑带百官同。柳因向暖初抽绿，花为多寒未放红。最是贫民艰窘甚，经邦燮理赖群公。"}