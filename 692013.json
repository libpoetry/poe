{"id":"692013","title":"荅寄用晦王孙","dynasty":"明","author":"李攀龙","text":"江上传书锦字斜，于时飞雪映瑶华。谁携雄剑非丰狱，但出名驹即汉家。春色自怜彭泽柳，美人相怨武陵花。三年未报平安使，长日心悬万里槎。豫章城上有高楼，楼下长江二水流。君更红颜雄制作，谁同清夜美遨游。阳春若许千人和，明月何须万里投。不信秪今求自试，词场可但少应刘。"}