{"id":"836255","title":"柳色黄","dynasty":"清末民国初","author":"陈衍","text":"一片飞花，搀着柳绵，摇荡新燕。春光几度飘扬，客里出门初见。久疏步屧，准拟访友宣南，偷闲半日逢僧院。枨触旧游来，却寻春情倦。回旋。丁香花底，芍药阶前，踏青曾遍。前度刘郎，不是空怀人面。再来何日，待作索米东方，从容割肉金銮殿。门馆觅鸥波，看车停双钿。"}