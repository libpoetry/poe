{"id":"950007","title":"酹江月/念奴娇 其二 送路使君","dynasty":"宋","author":"周紫芝","text":"楚山无尽，看西来新拥，石城双旆。立马花边金镫暖，遥想元戎小队。白雪歌成，莫愁去后，往事空千载。一时吟啸，风流不减前辈。闻道梦泽南州，日高初睡足，雅宜高会。老去愁多谁念我，空对云山苍翠。南雁归时，白头应记得，尊前倾盖。送君南浦，无情空恨江水。"}