{"id":"645052","title":"寄胡敬方","dynasty":"明","author":"解缙","text":"梁鸿海曲窜，贾谊长沙谪。儋耳苏子瞻，夜郎李太白。君家忠简在幽州，功名自分随烟流。一朝行召入宣室，君臣鱼水还相投。我视诸公岂俦匹，十年曾侍金銮侧。朔风吹梦入河州，细语荒郊秋一叶。临行天语重丁宁，万里西行劳圣心。乡人怜我休太息，飞鸟终当还旧林。"}