{"id":"578421","title":"送邵婿捧敕命还东莞","dynasty":"明","author":"罗亨信","text":"嗟我来京师，历岁已逾七。忝职在宪台，旦夕靡遑逸。激扬乏长材，献纳愧凉德。慈亲在高堂，鹤发逾七帙。一子侍晨昏，顷刻难离侧。随官缺僮仆，干蛊鲜子侄。去秋邵婿来，旅邸勤顾恤。公退问安否，朝参候出入。翁婿情怡愉，驹隙半载及。寻蒙圣主恩，悯念慎厥职。循例授敕词，父母亦褒锡。光宠被一门，存没咸感激。顾予系于官，省拜殊未得。婿今捧敕还，戒行将有日。制冠与服带，官贫莫能饰。聊以备礼文，孝心徒恻恻。惟时属仲春，阳回冰冻释。轻舟发潞河，涉远宜谨饬。到家当盛夏，薰风长群物。喜气溢廷帏，荣耀生里域。俯仰期报称，鼓舞歌帝力。父兮尽慈爱，臣则效忠赤。子弟敦孝敬，耕稼给徭役。能不忝厥生，永以保贞吉。"}