{"id":"427786","title":"永遇乐 用东坡韵奉送顾颉刚先生北行","dynasty":"近现代","author":"龙榆生","text":"倾盖相知，于心莫逆，兹意何限。谁护芳根，为苏涸辙，肝胆令人见。坦然襟抱，渊然识度，训诰待伊平断。夜漫漫、光华复旦，旧闻放佚搜遍。蒲轮殷聘，石渠新辟，慰得几多心眼。涵负同钦，云霞郁起，适性均鸿燕。扬清激浊，开来继往，扫尽世间幽怨。看从赞、辉煌伟业，万方惊叹。"}