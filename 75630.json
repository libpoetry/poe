{"id":"75630","title":"古金城谣","dynasty":"元代","author":"周霆震","text":"昆仑烈风撼坤轴，日车敛辔咸池浴。六龙饮渴呼不闻，赤蚁玄蜂厌人肉。荆襄弗支庐寿孤，江东扫地如摧枯。忠臣当代谁第一？七载舒州天下无。东南此地关形胜，天柱之峰屹千仞。当年赤壁走曹瞒，天为孙吴产公瑾。我公千载遥相望，崎岖恒以弱击强。孤城大小二百战，食尽北拜天无光。当关援剑苍龙吼，尽室肯污奸党手。摧锋阖郡无生降，群盗言之皆稽首。堂堂省宪罗公卿，建官分阃日募兵。哀哉坐视无寸策，遂使流血西江平。向来不晓皇穹意，名将南征死相继。一时贪暴聚庸才，玩寇偷安饕富贵。河流浩浩龙门西，燕山万骑攒霜蹄。英雄暴骨心未死，去作海色催朝鸡。玉衣飞舞空中见，太息孤忠鏖百战。五陵元气待天还，睢阳谁续《中丞传》？"}