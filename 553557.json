{"id":"553557","title":"送深上人湛然游方","dynasty":"明","author":"王绂","text":"我生忆当年少时，清狂纵逸谁能羁。杖头百钱一壶酒，布袜青鞋随所之。不肯低头学干谒，每向名山访幽绝。片帆晴度浙江涛，疋马寒冲蓟门雪。黄河西来一带横，岷江东下连沧溟。望中惟觉隘寰宇，物外尚欲登蓬瀛。年来潦倒浑无用，疾气攻身常隐痛。稍因休暇辄欲眠，并舍相呼懒行动。矧并感荷君恩深，优容散逸居词林。私怀固有寻山约，激切难忘恋阙心。云水烟霞应宿好，静自寻思还自笑。至今天姥与匡庐，清夜犹能梦中到。深师乃是学佛人，与予似有三生因。岭上孤云久为伴，天涯片月长随身。清容磊落苍厓古，破衲斓斑杂缯补。不惟潭底解降龙，才遇山深即驯虎。初从云中登五台，淮流杯渡江云开。少林长芦虽古刹，丛林须向京都来。京都诸山遍游瞩，犹能过我蓬庵宿。对榻听残上苑钟，论诗剪尽西窗烛。相看身世总忘机，水自潺潺云自飞。师利远寻居士室，大颠留却使君衣。无心偶尔欣相遇，又复飘然拂衣去。问师此去游何方，多半名山我游处。大江南北浙东西，是处堪行路不迷。试觅名山最奇处，石间多有我留题。"}