{"id":"1126767","title":"方帅务德生朝三首","dynasty":"宋","author":"黄公度","text":"一气潜回万物春，星躔降昴岳生申。钓台今古风流在，梅岭东西雨露均。再拥朱轓专节制，久虚清禁待经纶。衮衣莫讶公归晚，要使遐荒识凤麟。一别帝城今几秋，忧时不复为身谋。枌榆故国三千里，桃李新阴四十州。谈笑折冲无鼠辈，平生推毂尽清流。急须整顿乾坤了，鸣玉槐庭要黑头。高门馀庆自绵绵，唾手功名不作难。况是胸中绝畦町，更于笔下富波澜。家传元老谋猷壮，人乐将军礼数宽。香火祝公千百寿，姓名高并斗星寒。"}