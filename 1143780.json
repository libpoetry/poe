{"id":"1143780","title":"次韵宾旸令郎见示二首 其二","dynasty":"宋末元初","author":"方回","text":"老我泥涂久，郎君玉雪清。百年双鬓谢，一醉万缘轻。孰肯延枚叟，端难少贾生。脩程未可料，聊此慰诗情。盛名从昔起寒微，逆旅萧条未必非。政可夜楼观月落，不应晓枕叹霜飞。妙年振鬣思千里，他日干霄会百围。通介随时有中道，稍容衰老擅渔矶。"}