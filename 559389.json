{"id":"559389","title":"题左署双柏次许绳斋韵","dynasty":"明","author":"林熙春","text":"有美银台柏，双株儗上林。即非陶柳径，曾是召棠阴。日与衣冠偶，时闻敷奏音。栽培传自古，阅历到于今。蓊蘙凝春色，扶疏惹露湛。亭亭团紫盖，寂寂谢清砧。气象参天峻，丰标耸壑森。凌寒华不改，烈日翠逾深。风静鸾凰息，晨侵燕雀吟。晴暄时历历，阒霭夜沉沉。不用人扶力，犹然吏隐心。祇缘依淑景，何俟托高岑。生白胸襟爽，来青眼界侵。攀援虚自苦，憩赏兴难禁。真压东南胜，难分左右荫。朝昏联益友，倚徙听鸣禽。既迩阙为玉，无劳台筑金。夔龙原帝命，喉舌是周任。久拂黄扉袖，新添白发簪。相期酬圣主，勿愧柏千寻。"}