{"id":"429720","title":"赠宗孟四首 其三","dynasty":"近现代","author":"黄浚","text":"留髭良清苍，刬去愈瘦劲。城东双栝庐，实表君子性。问君日何慕，高论矫媮政。置之勿尔劳，兴废有定命。平生梁沧江，雾豹晚堪敬。析津昨相过，念君独危行。自言附姻亚，择女得谢咏。同浮海西槎，干莫炯交映。兹辰定东望，再拜当温凊。君闻必开颜，明德比馀庆。"}