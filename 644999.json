{"id":"644999","title":"题文文山上巳诗后","dynasty":"明","author":"解缙","text":"崖山云寒海舟覆，六载孤臣老燕狱。东风杜宇三月三，五陵望断春芜绿。墨花皇皇五十六，写出江南愁万斛。当时下笔眼如虎，日落天低鬼神哭。扬帆昔走仪真船，手持鳌柱擎南天。间关岭海血洒檄，回首家国随飞烟。六宫粉黛黄埃里，汉火无光吹不起。全躯肯学褚渊生，嚼舌甘为杲卿死。蓟门草碧春凄凄，高官不换西山薇。哀吟一曲肝肠裂，劲气万丈蛟龙飞。当年恨杀葛岭贼，恨不刳心食肉血。堂堂忠义行宇宙，白日青天照遗墨。落花寒食风雨时，展卷如对虎龙姿。再拜酹公金屈卮，有酒不读兰亭诗。"}