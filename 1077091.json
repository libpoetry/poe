{"id":"1077091","title":"再赋一首","dynasty":"宋","author":"李纲","text":"十年不踏江南村，想像梅花劳梦魂。岂惟捧心笑西子，只恐举步迷东昏。繁英恍讶群玉府，堕蕊悄愁金谷园。冰肌自饮晨露白，粉质不浴骊汤温。我行闽岭喜入眼，皓彩照耀咸池暾。烟凝云惨更愁绝，积雪欲堆袁安门。天香国艳世无匹，何用苦死教能言。吹残楼角真可惜，莫厌秉烛临芳樽。"}