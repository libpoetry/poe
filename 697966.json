{"id":"697966","title":"访吴东溪黄土庄","dynasty":"明","author":"贺一弘","text":"庄开黄土砌，屋筑碧山巅。坐看江船渡，行攀石磴悬。千峰环紫翠，一径锁苍烟。最爱此亭好，偏宜醉客眠。山深云满洞，水曲竹当门。禾黍连高陇，松杉翳远村。牛眠芳草软，鹿过小溪喧。为问林丘卧，何如世路奔。烟萝一洞深，清景足游寻。树色连云暝，泉声度石沉。鸣鸠溪竹午，睡犊润松阴。纵步凌山顶，狂歌信野心。"}