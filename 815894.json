{"id":"815894","title":"峡中杂诗","dynasty":"清","author":"顾复初","text":"东风一万里，吹我挂帆西。楚地缘江尽，蛮天到蜀低。春云归雁远，山木乱猿啼。夜夜高堂梦，乡关怨鼓鼙。画鼓阗阗咽，舟从井底牵。汰崖行白日，凿石出青天。云气学山立，滩声如雨悬。羡他下峡者，惊电让归船。物候西南异，爰知富媪材。药苗松乳雪，虫穴竹根雷。泥暖藏龙骨，山寒孕虎胎。蜀都谁续赋，好借太冲才。"}