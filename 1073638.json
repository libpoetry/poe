{"id":"1073638","title":"四月十五日牧之赴南昌辟某与季野从周饯于松沛佛舍竟酒步月至垂虹亭久之遂别戏作数句送牧之","dynasty":"宋","author":"孙觌","text":"宛宛白虹贯，曾梯出天半。乘云来帝旁，立侍玉皇案。银河径千里，水接天漫漫。一杯属明月，俯见人影乱。张公江海客，坐啸白鸥伴。寥寥如清风，一啸亦可唤。明朝驾戎轩，插羽流白汗。行矣且勿驱，未怪安石缓。神光射斗南，绚若金碧烂。出门问何祥，铜章付雷焕。"}