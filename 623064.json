{"id":"623064","title":"肃宗","dynasty":"明","author":"郭之奇","text":"深居莫漫倚升平，天宝当年久讳兵。南诏烟尘畴敢问，渔阳鼙鼓自相惊。马嵬杖屦难收队，龙厩分驹乍转程。剪棘为朝虽草创，封丸传赦已风行。此时兴复人皆望，何事安诛史尚横。衣白山人徒受紫，宝鞍良姊又居营。剑门花鸟停朝泪，戎幕鸡乾出夜声。掌禁仍归帷幄侍，军容谁许众勋瞠。可怜西内空呜咽，眼看张李独伤情。已传鼠雀睢阳尽，复见风沙邺下倾。东都未必殊精彩，河朔终须倚父兄。但使汾淮常在阃，岂烦回纥再收京。"}