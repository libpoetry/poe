{"id":"782467","title":"题长城驿姜女祠","dynasty":"清","author":"戴亨","text":"新秋天气佳，群鸟鸣林木。公事既云已，策杖越山麓。是时雨初收，万象喜新沐。高原扩奇怀，远迩纷来目。古祠覆茅茨，修篁夹径曲。云是秦时女，殉夫长城窟。斯言似不经，史传无专录。山海有高坟，余曾吊昔夙。睹兹然疑生，错误沿流俗。应是杞梁妻，夫死死于哭。姑置无复道，徘徊眷遐瞩。"}