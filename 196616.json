{"id":"196616","title":"题陈子新所藏云山小景渔矶二士","dynasty":"宋代","author":"家铉翁","text":"道人胸次绝尘滓，能得工夫无尽意。醉中引兴春山青，醒来弄翰秋风起。晦明变幻在毫端，倏忽烟波几千里。少年我尝识其人，不见于今垂五纪。此图似是夫君笔，余子纷纷溟涬耳。黄沙苍茫雪苑冬，旅窗展玩万虑空。恍如身在苕源东，摄衣步上云山最高峰。二客追随不能及，相与指点平沙明月中。"}