{"id":"1016409","title":"和山谷赋黄迪墨竹韵","dynasty":"宋","author":"释宝昙","text":"平生黄太史，翰墨四海知。风流过脩竹，自弃或若遗。岂伊岁寒质，似我槃礴时。此君不解语，风雨扶持之。夜窗或荡撼，灯火皆疑危。龙去恐□□，呻吟欲勤追。摩挲古屋壁，想像还依稀。怜公读书瘦，爱竹何缘肥。饮尽三斗墨，半梢或相宜。争如鸱夷子，一舸容西施。岁晚意浩荡，江湖相倚毗。云幢与烟节，异致仍同归。多应黑瘦语，绝倒黄初诗。君家百斛力，不解增双眉。荣枯各本色，王林亦神驰。我欲学挥扫，一年以为期。胸中富千亩，二凤当来仪。箫韶久不作，此恨常依依。会须归故国，夜梦而昼思。庭空月欲落，斯文还在兹。"}