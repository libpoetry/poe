{"id":"1119715","title":"次陈梦锡韵二首","dynasty":"宋","author":"陈造","text":"薄雪晶瑩压屋茅，未须桂玉计晨庖。已便盐絮明愁眼，更喜乌鸢得夜巢。小听骚人赋梁苑，旋看春意满东郊。忍寒便拟寻梅去，梦想瑶英点旧梢。思君采艾叹如年，眼底羁愁只自煎。破梦有来惊剥啄，冲泥径欲跨连钱。新篇端复千年计，旧集犹须百手传。早晚聚头三日语，麈边闲听有源泉。"}