{"id":"545973","title":"憩清源旧游禅寺怀苏别驾以修二十四韵","dynasty":"明","author":"胡应麟","text":"十月繁霜正满篱，孤城凝望碧云驰。青衫落魄还舟夜，绿绮传声命驾时。玉勒乱嘶章氏苑，铜鞮高宴习家池。龙蛇四壁毫飞动，牛斗双函剑陆离。妙曲西园陈翠管，清歌北里近彤墀。豪游南郭朝朝共，胜槩东山日日期。绮陌朱楼情浩渺，纱窗红烛梦逶迤。何人作赋非同调，若个谈诗不解颐。一代平原怀竞爽，千秋河朔兴难疲。从知意气关寥廓，讵谓形骸判别离。驿路论心愁汎梗，河梁挥手惜临岐。穷来海曲甘垂钓，泪尽山阴独解维。摇落惭余同塞柳，漂零闻汝逐江蓠。茫茫白水迷三峡，历历青山碍九疑。无客乘风来灌口，与谁寻雪上峨嵋。雕阑绣柱孤悬榻，清簟疏帘静覆棋。漫诧王嫱留凤辇，徒闻薛女画蛾眉。君平易肆虚谈卦，扬子玄亭失问奇。岸拆黄牛回舸舰，城深白帝罢旌旗。遥天滟滪双鱼绝，僻地临邛驷马迟。秫贯十千时潦倒，柑题三百尚淋漓。清风明月羁玄度，流水高山咽子期。越国啼魂无翠鸟，蜀天翘首但黄鹂。亦知聚散人间世，极目长空雁影移。"}