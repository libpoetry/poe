{"id":"279441","title":"望春回·金陵阳历岁朝，用李景元韵","dynasty":"现代","author":"周岸登","text":"满城戏鼓，映九衢电光，烟火明灭。临路冻泥深，听步屟声咽。千门桃符都换新，怪梅柳、萧索无人折。望春春远，原来尚值，岁穷时节。天公放晴半日。又密布同云，吹下严雪。安有大裘，长庇孤露鹑结。谁家儿女犹笑乐。道鱼龙、曼衍无休歇。夜来寒重，霜华透骨，怯对明月。"}