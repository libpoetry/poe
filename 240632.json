{"id":"240632","title":"登大峨绝顶睹圆相佛光成长句二十韵","dynasty":"宋代","author":"王之望","text":"峨眉峻极西南著，万影庄严诸佛住。高标天柱八宏张，雄镇坤维百灵赴。我来雨霁群峰出，正值春喧三月暮。上方解冻僧人岩，远俗来游客填路，篮舆牵挽六十里，梯栈高低三万步。鱼贯攀缘筋力疲，鸟腾陡绝神魂惧。行经崖坂几萦曲，望极堪舆莽回互。锦里遥看井底迷，雪山忽认屏间误。幽岩得照石发彩，阴洞有声雷蓄怒。楞伽仙音好鸟语，兜罗绵界神龙护。沧海潮回波浪平，蓝田日暖烟霏布。长虹欻放白毫光，淡墨俄瞻紫金聚。应真飞锡众共睹，圆相摄身人自顾。六牙白象恍当空，三足赤乌潜隐雾。琉璃瓶莹秋月白，优昙花净含晓露。瑞境旁连瓦屋起，合成一界如相附。神灯夜从九顶朝，散作千山无尽炷。肉眼亲观佛会开，凡躯恐逐仙风惊。欲寻傅说箕尾间，休访君平斗牛度。便排阊阖陟高圆，扰扰人寰何足寓。"}