{"id":"1114492","title":"书事","dynasty":"宋","author":"李流谦","text":"饱饭将何适，携筇登翠微。江长仍曲折，树远欲依稀。煮井未休汲，田家初掩扉。惊心崖路险，隔岸唤船归。唯有江郊好，能消畏日长。晚杯荷露重，午枕竹风凉。溪鹭閒无敌，庭萱恨易忘。翩翩孤蝶意，只是托幽香。能閒无健羡，可饱即珍烹。成我耕桑计，欣儿课诵声。横戈真不武，敛袂亦难平。苦欲劳工宰，此生无我生。塞色旌旗薄，边声鼓角喧。三军正悲愤，中国固雄尊。障戍争襟险，朝廷护本根。古来挟策者，谈笑整乾坤。"}