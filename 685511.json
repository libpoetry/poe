{"id":"685511","title":"罗浮二首","dynasty":"明","author":"邓云霄","text":"万里罡风吹鹖冠，扶桑碣石倚筇看。乾坤一指浮空界，日月双珠在晓盘。雨过黄龙初返洞，烟销玉女静临坛。寻真丹灶行应得，未信刀圭不羽翰。朱明岩壑洞天遥，楼结青霞傍斗杓。呼吸可能通帝座，啸歌犹听和鸾箫。上清缥缈无今古，下界苍茫自暮朝。不用登高誇作赋，游仙须奏白云谣。"}