{"id":"844029","title":"梁节庵六十寿诗","dynasty":"清末民国初","author":"陈宝琛","text":"伏波有名言，穷老益坚壮。交君垂卌载，晚顾际板荡。平生尽信书，自笑不知量。只赢方寸地，未逐东去浪。君乎云龙从，共此葵日向。危冠众所怪，一蒉不辞障。今年吟耳顺，令节正天贶。吾皇题其堂，赐赉出内藏。岂惟宠稽古，多难识忠谅。回思陵下庐，风雪四番抗。沾沾国士报，自昔鄙豫让。生三义匪他，长留作人样。拜赐出禁闼，万荷香袭衣。芳华倾路人，心苦谁与知？百昌遂所性，岂不在及时。愔愔海西庵，坐送白日驰。孰云致身早，一斥看群飞。圣颜幸再瞻，风汉终尔疑。明楼声彻天，惜诵馀郁伊。心知霜霰至，兰艾等一萎。露根不改香，大钧庸有私？故当侪寒松，无为伤枯葵。荔湾一尊话，未壮君已髯。服官却复辞，山泽甘终淹。相思千里会，淞波摇明蟾。岂图温室中，长岁如鲽鹣。劝讲日不给，遑暇忧苍黔？归沐就庭楸，借书互校签。元佑邈隔世，唏嘘说垂帘。朝贵骨尽尘，谁德谁怨嫌？时于酒垆侣，襟泪还一沾。河清倘可俟，火井宁竟熸？醉卧北窗下，风来忘凉炎。"}