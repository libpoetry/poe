{"id":"431403","title":"积痗半载读哲维病中诗感书奉讯二首","dynasty":"近现代","author":"王浩","text":"柯山棋劫久侵寻，一病城南两客衾。择术俳优原共命，争鸣蛮触正何心。浮年忍忆墦间祭，异代相看海上琴。袖手人天吾意了，却将吟事费秋阴。四海文章一秘书，相逢不忍问何如。惊飙拂羽成经度，小地焚香得扫除。是处衣冠归裸国，几年钟鼓堕华胥。闲身久谢江湖约，白鸟于人未是疏。"}