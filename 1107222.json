{"id":"1107222","title":"田舍","dynasty":"宋","author":"丘葵","text":"久旱割丰穰，群童拾穗忙。早炊留客饭，新酿唤翁尝。庭上豆萁满，篱边蔬甲长。腰镰砍草木，准拟撑攲桑。乱后无鸡犬，昏到足蚋蚊。有翁如老鹤，蹙頞说官军。理谷为春种，鞭禾到夜分。与儿再三话，衣食在辛勤。割馀田有鹤，食罢案多蝇。裒谷为秋赛，燃薪当夜灯。老牛背觳觫，爨妇髻鬅鬙。应是无心问，朝家发与兴。"}