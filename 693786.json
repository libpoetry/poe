{"id":"693786","title":"丑奴儿 咏阁前芍药","dynasty":"明","author":"陆深","text":"红芍开向丝纶阁，袅袅停停。人比花清。倚槛挥毫九制成。不枉芳名呼近侍，绕殿流莺。槐蚁初醒。傍砌频经敕使行。白玉阑干红芍药，黄阁前轩。一朵婵娟。封罢词头仔细看。几番过了风和雨，避却尘喧。红紫将阑。开向钧天倚盖圜。黄扉红药翻阶好，要赏娉婷。日暖风清。几阕新词按谱成。莫道春光留不住，尚赖啼莺。半醉半醒。起向花前缓步行。问花底事花无语，倚遍南轩。香沁瑶娟。手撚高枝著眼看。养花天气阴晴半，云翳风喧。默默凭阑。弹指年光作转圜。"}