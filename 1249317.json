{"id":"1249317","title":"竹溪书室图为黄克文题","dynasty":"元末明初","author":"舒頔","text":"清溪溪上竹无数，爱竹移家竹林住。阶前老竹铿玉声，秋夜读书沾竹露。书声绕屋杂竹声，竹色侵书助书趣。竹根个个长龙孙，竹上鸾凰亦来聚。有时携琴倍竹弹，两袖清阴分竹翠。云梢月干竹弄影，杖竹寻诗过桥去。平生性癖亦爱竹，不问主人造竹所。君不见一筇投陂忽变化，万卷幡胸胜插架。"}