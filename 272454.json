{"id":"272454","title":"沁园春·雨雨风风","dynasty":"清代","author":"吴藻","text":"雨雨风风，酿就微阴，春魂暗销。镇支离病骨，茶铛药裹，禁持瘦影，翠袖冰绡。帘卷双钩，窗开六扇，燕子偏来话寂寥。妆成也，记年年此日，曾买轻艘。关心碧柳缃桃，总负却明湖十二桥。自湔裙人散，閒居有赋，踏青期阻，枯坐无聊。知趣东皇，似嫌著色，翻把繁华用白描。阑干外，但红痴绿醉，不作花朝。"}