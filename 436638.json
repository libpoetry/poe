{"id":"436638","title":"答筹堂见招","dynasty":"金末元初","author":"李俊民","text":"须信人閒足别离，相看能得几多时。浮云一片无根蒂，去去来来自不知。日日相陪鹤发翁，乌纱白葛道家风。火云堆向山南去，暑气蒸人似甑中。俯仰随人亦自欺，精神无复似当时。年来世事俱尝遍，只有闲中味不知。冠世声名盖世功，寻常杯酒坐生风。区区问舍求田客，尽在元龙一笑中。日日言归未得归，白头才是入山时。依前却趁逍遥出，惭愧山灵我不知。谁谓长河不可通，只消送客一帆风。故人别后情偏重，犹恐相逢是梦中。"}