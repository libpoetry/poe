{"id":"625439","title":"参将杨邦达阵中生擒渠魁五人曰万中永俞世安何碧奇邓琏张洽苍鞫之皆河南人也未正刑我师又北五渠遂得狡脱良可叹哉","dynasty":"明","author":"张家玉","text":"勇冠一军邦达最，缚来五虎伪狼头。七擒泸水谁堪驾，三箭天山尔定优。独惜拘原将寝革，重嗟脱网漏吞舟。誓期共励桑榆志，肯使胡奴片甲留。"}