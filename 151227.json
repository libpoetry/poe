{"id":"151227","title":"沁园春·把酒西湖","dynasty":"宋代","author":"陈人杰","text":"把酒西湖，花月三年，不见家山。想荆州座上，消磨岁月，唐风集里，收卷波澜。鹤邑朝帆、鲈乡夕棹，来往孤蒲何处间，应思我，似骑驴杜甫，长在长安。相逢依旧开颜。听玉屑霏霏当暑寒。笑髯生如许，尚夸年少，心忙未了，浪说身闲。尘梦无凭，菟裘堪老，付子声名吾欲还。斜阳外，把平生心事，同倚阑干。"}