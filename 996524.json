{"id":"996524","title":"再答明略二首 其二","dynasty":"宋","author":"黄庭坚","text":"廖侯言如不出口，铨量古今胆如斗。度越崔张与二班，古风萧萧笔追还。前日辞家来射策，声名藉甚诸公间。华阴白云锁千嶂，胜日一谈谁能赏。君不见曩时子产识然明，知音郁郁闭佳城。勿以匣中之明月，计较粪上之朝荣。我去丘园十年矣，种桑可蚕犊生子。使年七十今中半，安能朝四暮三浪忧喜。据席谈经只强颜，不安时论取讥弹。爱君草木同臭味，颇似瓜葛相依攀。我有仙方煮白石，何时期君蓝田山。"}