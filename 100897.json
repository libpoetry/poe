{"id":"100897","title":"张公龙潭·经明宣城宰","dynasty":"宋代","author":"苏轼","text":"经明宣城宰，家此百尺澜。郑翁不量力，敢以非意干。玄黄杂两战，绛青表双蟠。烈气毙强敌，仁心恻饥寒。精诚祷必赴，苟简求亦难。萧条麦麰枯，浩荡日月宽。念子无吏责，十日勤征鞍。春蔬得雨雪，少助先生盘。龙不惮往来，而我独宴安。闭阁默自责，神交清夜阑。"}