{"id":"472521","title":"览古诗十首 其一","dynasty":"明","author":"张元凯","text":"弱冠厌经学，夙抱四方志。慷慨少年场，游谈古人事。列国称豪雄，翩翩公子四。并负绝世资，矧藉王公位。而何多穷交，不弃抱关吏。揽辔骄顾盼，抱剑同寝寐。筹画总若神，肝胆良可视。踊跃赴人急，汤火敢言避。斯人忽千秋，末由一附骥。结客固有心，食贫乃憔悴。"}