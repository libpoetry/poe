{"id":"419888","title":"高阳台 蟹爪菊","dynasty":"近现代","author":"邓潜","text":"分瓣如钳，排枝作簖，重阳放出英标。一壳含黄，甚时仙液勤浇。禁寒身满披金甲，战西风一色秋鏖。任横行香界中间，小队霜苞。诗人老去无肠断，剩芳心对赏，晚节清高。叶底爬沙声，寻蟋蟀篱坳。煎茶小待生鱼眼，插螺瓶细数花梢。快餐英右手持杯，左手持螯。"}