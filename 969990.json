{"id":"969990","title":"五彩结同心 为渊卿寿","dynasty":"宋","author":"赵彦端","text":"人间尘断，雨外风回，凉波自泛仙槎。非郭还非野，闲莺燕、时傍笑语清佳。铜壶花漏长如线，金铺碎、香暖檐牙。谁知道、东园五亩，种成国艳天葩。主人汉家龙种，正翩翩迥立，雪纻乌纱。歌舞承平旧，围红袖、诗兴自写春华。未知三斗朝天去，定何似、鸿宝丹砂。且一醉、朱颜相庆，共看玉井浮花。"}