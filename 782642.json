{"id":"782642","title":"赠锦府张太守樵客","dynasty":"清","author":"戴亨","text":"襄平才子锦城守，政治不异陈太邱。间关薄宦二千里，企慕但有神交游。披云一旦昤謦欬，襟怀朗月悬高秋。诗情突兀轶开宝，落笔耻与黄苏俦。余曾读君医闾山人雪景歌，大雅独奏谁能酬。眼前作者徒纷稠，当之不异鸣蝉蜩。我亦吟哦三十载，曾无一语干诸侯。钦君大匠运斤斧，愿将良楛从君谋。洋洋千顷波涛阔，不能利涉增烦忧。吾闻青芝赤箭兼牛溲，良医药笼罕不收。茫茫宦海悲白头，徘徊六合谁青眸。文章有神交有道，少陵此语非虚浮。龙门快意针芥投，旋随征雁生离愁。呜呼旋随征雁生离愁。"}