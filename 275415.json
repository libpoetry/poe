{"id":"275415","title":"万年欢·和梅溪春思","dynasty":"现代","author":"汪东","text":"老厌寻春，乍开帘、絮飞惊似春雪。向晚行沽村市，酒颜朱发。醉想当年艳侣，镜里扫、蛾眉奇绝。丹青便、画出崔徽，尽输柔靥丰骨。罗衣旧香渐歇。怕弦中怨语，犹道轻别。剪破同心，留赠更有何物。游女郊原趁步，恨不见、芳尘生袜。佳期盼、几夕团圞，半钩才吐新月。"}