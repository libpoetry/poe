{"id":"635499","title":"转经颂为卫母寿","dynasty":"明","author":"成鹫","text":"仙陀婆子太聪明，倩人代转金刚经。大师下座行一匝，虚空合掌侧耳听。五千四十单八卷，卷卷转毕无濡停。婆子大笑复申请，尚馀半藏须圆成。师王默坐不动地，雷音奋迅开疑情。婆子领话乃稽首，龙象蹴踏皆闻声。两重公案谁料理，卫家寿母多男子。长斋绣佛自年年，筑室饭僧聊尔尔。法轮转转转不休，一波未平一波起。大通古寺老古锥，闻声见相生欢喜。借婆帔子拜婆年，是则是矣似亦似。似何似，高似白云山，深似沥江水。法量高深寿量同，真经一藏从兹始。"}