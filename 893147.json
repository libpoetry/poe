{"id":"893147","title":"少年行","dynasty":"宋","author":"宋祁","text":"君不见汉家五陵诸少年，白马骊驹大道边。紫纶裁帽映两纽，黄金错带佩双鞬。经过主第赐绿帻，归宴前堂罗曲筵。长安多逐韩嫣弹，别藏仍收张氏钱。传言天子将羽猎，千乘万骑向甘泉。奉车金吾共驰骋，外家戚里见招延。径去平冈驰狡兔，虚弯天际落飞鸢。朅来别馆恣行乐，胡姬当垆酒十千。薄暮聊归渭桥曲，明旦复会黄山前。"}