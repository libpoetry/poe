{"id":"740041","title":"蹴球行","dynasty":"清","author":"陈景元","text":"十月严霜至月雪，长安城河冻如铁。骐骥空余绝足能，鹰鹯远避阴风烈。羽林健儿不骑马，短后衣裳正轻跨。毳毛白黑各分曹，蹴踏层冰争白打。来如奔电流光赤，去若飘风走飞石。后羿弯弓九日沈，宜僚运掌双丸掷。奋袂喧呼不自知，断筋折骨何能惜。本是寻常旧相识，一朝攘夺如仇敌。逞雄作气贵持盈，性命此际鸿毛轻。倏尔赵军立汉帜，下风稽首甘输诚。平生未授缚鸡力，龙渊在匣神光匿。白首下帷诚可怜，相对无言三叹息。"}