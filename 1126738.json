{"id":"1126738","title":"送陈景明尚书赴召四首","dynasty":"宋","author":"黄公度","text":"物望唐姚宋，才名汉董晁。力陈治安策，亲际圣明朝。谠议裨宸极，高文灿斗杓。鹏程九万里，一举接扶摇。鼎轴今虚席，忧勤轸我皇。苍生思起谢，丹诏急徵黄。风欲回三代，恩难私一方。愿公摅远业，吾道倍辉光。雁塔相先后，麟台数往还。至今清夜梦，时共早朝班。岁月栖迟里，云泥指顾间。天涯瞻马首，喜气动衰颜。薄宦跕鸢城，归来梦乍惊。壮图空老大，朴学误平生。有客嘲杨子，无人荐祢衡。盐车逢伯乐，作意一长鸣。"}