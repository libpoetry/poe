{"id":"704027","title":"洪都四景 南浦朝云","dynasty":"明","author":"韩雍","text":"南浦楼前日未晖，白云片片自飞飞。河阳道路知何处，怅望京华犹未归。门对西山暮捲帘，雨来江上水痕添。应须四海均沾足，一洗苍山九夏炎。湖水漫漫烟雾生，人间万籁寂无声。独留一片秋空月，照见波心彻底清。龙沙风起雪皑皑，江上空山玉作堆。最是霜台寒气肃，喧啾百鸟不飞来。"}