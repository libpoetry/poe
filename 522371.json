{"id":"522371","title":"读天游集 其一","dynasty":"明","author":"顾清","text":"君平成都隐，室无儋石储。罗冲家万金，往遗倾后车。我馀子不足，遗我将安居。笑谓平生过，酬称良非虚。我尝宿卿家，周览子室庐。见子朝夕间，汲汲无少舒。我卜不下堂，垂帘常晏如。馀钱累数百，凝尘委床隅。以兹对相较，岂不我有馀。王生景芳躅，特笔天游书。览之重有感，长叹仰天衢。斯贤诚旷代，冲也今亦无。"}