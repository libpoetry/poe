{"id":"837461","title":"卜算子慢·畿辅先哲祠看残花，用张子野韵","dynasty":"清末民国初","author":"夏孙桐","text":"閒居独赋，芳事易阑，忽忽早惊春晚。隔巷珍丛，误了钿车迎面。迟盻。恰当门、柳线舒青眼。似绊著轻飔，不把残红，随雾飘散。绿野留池馆。又代谢云烟，种桃人远。香火销沈，冷锁碎苔尘满。谁遣。吊荒祠、顿觉风流断。只剩得、花前病客，梦春明曾见。"}