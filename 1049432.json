{"id":"1049432","title":"侠少行","dynasty":"宋","author":"冯山","text":"山东自古多才雄，辍耕陇上羞为农。乡兵名在万选中，一日声价闻天聪。十石弩力三石弓，殿前野战如飘风。白锦战袍腰勒红，诏容走马出阊阖，都人仰看如飞鸿。归来意气人谁及，道逢刺史犹长揖。邯郸白日袖剑行，振武青楼乘醉入。传闻留后收兰州，姓名御笔亲点抽。府金百镒轻一掷，且向塞外随遨游。自此锄犁变任侠，夜事椎埋昼驰猎。有田无人耕，有子不养家，田间父老长咨嗟。"}