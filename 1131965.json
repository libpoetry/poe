{"id":"1131965","title":"金陵陈月观同年三首","dynasty":"宋","author":"黎廷瑞","text":"已是收枰敛手时，更堪拈起著残棋。露盘不解相如渴，桃实难充曼倩饥。吾末如何真已矣，是知不可复为之。令人长愧商山叟，四海清夷只茹芝。深衣社里强婆娑，误了东皋雨一蓑。麟也可为宣父泣，凤兮须信接舆歌。怀金暂乐忧方大，投璧能全碎已多。此去修行留得力，世间知己是天魔。莫道桐花楝实清，比量腐鼠不堪争。鬼应勿复揶揄汝，人亦真难驾驭卿。犬子何心求狗监，獾郎到处有鱼羹。白云满地江湖阔，著我逍遥自在行。"}