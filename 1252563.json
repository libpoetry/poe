{"id":"1252563","title":"次韵谢朱伯初惠橘","dynasty":"元末明初","author":"赵汸","text":"溪上山中两绝尘，惟应黄绮最相亲。治生每愧奴无木，行酒空闻脯有麟。丹实结容朝得句，锦囊驰赠座生春。年年移作朱门供，谩想山林色正匀。病骨逢秋怯早凉，登高无分伴徜徉。忽惊风雨重阳近，自觉山林引兴长。嘉果年年劳远赠，新诗字字写幽香。何如四老无名姓，千古商山有耿光。"}