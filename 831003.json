{"id":"831003","title":"沁园春 其一 舟中和诗孙大兄韵","dynasty":"清末民国初","author":"程颂万","text":"我所思兮，濯发沧溟，洪涛逆流。有奇思万斛，浩于潮汐，仙人双髻，醉卧瀛洲。何事淹迟，十年湖海，诗卷飘萧不自由。君须记，有天风刬袂，海气霾舟。吾生酒国堪侯。任醉竹觞荷岁又周。笑健儿身手，短衣长剑，丈夫意气，名马貂裘。水国鲸波，大江虹月，玉垒频年战伐休。烟波阔，挂蒲帆十丈，飞过江楼。"}