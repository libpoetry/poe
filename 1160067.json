{"id":"1160067","title":"改高陵人颂刘仁师诗","dynasty":"唐","author":"刘禹锡","text":"噫泾水之逶迤，溉我公兮及我私。水无心兮人多僻，锢上游兮乾我泽。时逢理兮官得材，墨绶繠兮刘君来。能爱人兮恤其隐，心既公兮言既尽。县申府兮府闻天，积愤刷兮沈痾痊。划新渠兮百亩流，行龙蛇兮止膏油。遵水式兮复田制，无荒区兮有良岁。嗟刘君兮去翱翔，遗我福兮牵我肠。纪成功兮镌美石，求信词兮昭懿绩。"}