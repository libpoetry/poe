{"id":"1228774","title":"旧尝梦崔嵬若仙境者楼观肃然香气袭人得二句云天悬桂树三千界人在梅花万斛间竟莫省何故偶閒坐忆此因谩以梦中所见足成之","dynasty":"元","author":"刘诜","text":"珠帘坐卷烛花残，殿上昭仪拥翠鬟。红日牙旗明晓仗，青烟雉扇立仙班。天悬桂树三千界，人在梅花万斛间。始信蓬莱司下土，坐翻前史烛忠奸。"}