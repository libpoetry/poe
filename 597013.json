{"id":"597013","title":"依太司成忠铭韵哭伯丈孝铭暨孺子莫氏","dynasty":"明","author":"张子翼","text":"海上忽惊双旅讣，亲故闻耗泣如注。经筵退食写哀词，九歌壹似悬河诉。孔怀千里情未舒，临飧不觉发长吁。浮云世事原多幻，郁结衷肠转似痴。身世茫茫识不蚤，今古要离三尺草。东海岂能遏逝波，西崦谁复挥馀杲。枕上黄粱梦寐间，修文地下何漫漫。蒿里云深埋玉树，薤露歌残裂肺肝。吁嗟孝铭遽止此，天道无知谅谁语。蛉长蟪短竟何禆，燕壁秦关良自苦。邸佩难招月下魂，空遗穗帏向黄昏。春生池草聊成梦，鹤唳霜天不可闻。黄尘碧水真难测，兼葭倚玉情何极。我亦衔环未报君，慇勤更向楚些悉。忆曾结媾为儿曹，独惭齐大恐媒劳。群议于公最相协，缔缘奚阻鸠嗷嗷。奕世蓝田多远籍，从此定祥冯月下。鲁水遥怜赠别时，建江追记欣娱夜。薛家彩凤最联翩，天衢继序相周旋。羯末封胡祢世系，以古方今何间然。平生耿耿负奇气，宇宙翻为分内事。然藜文史惜三馀，倚马才华高七步。兰台思欲绍鸿休，关山千里雁横秋。辞家敢恤风尘苦，仗剑兼为竹帛谋。嗣徽夫人偕氏莫，尖岭之阳曰望族。克相可以媲藻蘋，清操不啻如冰玉。尔来旅次效辛勤，鸡鸣遬遬告温温。悬知尺绳初系日，亦仗夫人有里言。田家荆树念同育，济济雍雍又肃肃。实有姜被共寒暄，岂如汉家舂斗粟。曼倩金马岂隐沦，兵厨伯氏最相亲。鹓行雁序无燕粤，弟劝兄酬似主宾。二仲延伫意更款，星河忽逐流光转。屈指风帆计驿程，楼前祇拟斟常满。讵意泉台成永别，昂霄梓杞俄中折。夫人先逝公已随，前缘更向酆都结。太史离怀三载馀，遥睇天南祇剑书。一生世业成乌有，半世功名赋子虚。尝胆悬萤何所用，劫灰尽付南柯梦。乡评最惜宠元龙，卜居犹殊石骀仲。间关惟有仲兄来，长衿戢戢向书斋。连床不觉更筹永，望柩何曾笑眼开。华堂何处追欣晏，苏韶无地重相见。驹影真从隙里过，鹡飞徒向原中羡。过客从来不易邀，风飘雨骤不终朝。三十年馀何仅仅，八千里外更寥寥。人生谁不遘阳九，丘首祇争先与后。孤儿未育名未成，物论于公曾厌否。属纩幸有伯在傍，万里骨肉相扶将。家乡回首知何处，行路闻之亦慨慷。京邸忧危曾遣仆，悲伤不觉公愈蹙。力疾犹能强致书，书中后事惓惓嘱。太史捧之不忍忘，临风祇自增悲伤。江州司马拟长恨，海天寄我一哀章。公于尘世浑如寄，精英犹在佛光寺。从容召赋上玉楼，西天苦海何须避。公于昆季尽堪凭，岂论螽羽暨螟蛉。死若复生生不愧，泉路知公目已暝。世德可传还可继，奕奕书香岂坠地。樵游牧唱且随缘，春雨秋霜永弗替。青青陇上有圭田，千年烟火自绵绵。纵于气数曾乖舛，却多人事肯周全。区区株守如匏系，世上彭殇祇一致。谁能白日生羽翰，想当乘此终归去。滕城郁郁雨潇潇，琼海归魂万里遥。故乡恒干应栖止，帝遣巫阳不用招。嗟公此生长已矣，须悟庄生齐物理。古往今来逆旅间，水碧山青秋色里。"}