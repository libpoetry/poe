{"id":"832663","title":"摸鱼子 马鞍山访龙洲道人墓，山在昆山县西北隅","dynasty":"清末民国初","author":"朱祖谋","text":"占城阴、颓云一角，有人持恨终古。书生满眼神州泪，凄断海东烟雾。坟上土。怕有酒能浇，踏遍桥南路。英游迟汝。向笙鹤遥空，不逢骞广，心事更谁诉。天难问，身世儒冠误否。凭渠笔力牛弩。铜琶无分中兴乐，消受此生栖旅。凭吊处。剩破帽疲驴，怅望千秋去。啼鹃最苦。要无主青山，有灵词客，来听断肠语。"}