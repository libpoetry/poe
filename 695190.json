{"id":"695190","title":"春兴三首","dynasty":"明","author":"林大钦","text":"绿萝摇烟空，山色有无中。孤英生华滋，隙日上中峰。我有芳春思，兴来愁独语。尘迹滞人寰，未能凌风举。悠悠复悠悠，村水还东流。人生何系住，岁暮聊自由。飞蝶不知愁，花花自追啄。时值秋风起，零落伤局蹴。我有冰壶心，时以永馨馥。不爱芳草根，而从幽竹卜。起行散沉寂，村村花柳飞。鸠鸣枝上日，鱼荡新荷衣。良木来远风，新苗复菲菲。怡然眷閒逸，浩歌乘月归。"}