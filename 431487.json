{"id":"431487","title":"踏莎行 感事","dynasty":"近现代","author":"邓潜","text":"盟缔钗鸾，行排柱雁。妾心争得郎心换。黄金错铸恶因缘，搅情丝绊将刀断。细柳青围，杜鹃红遍。风流阵上呼传箭。到今劳燕各西东，绣房空也无人管。博注成孤，棋枰别换。暗中真被人偷算。谁将私语漏邻娃，对菱花自家埋怨。弦尚惊乌，巢新砌燕。双栖玳瑁欣如愿。合欢漫说月同圆，怕秋风又捐纨扇。"}