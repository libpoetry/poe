{"id":"175395","title":"贺新郎·鹄立通明殿","dynasty":"宋代","author":"李刘","text":"鹄立通明殿。又重逢、揆余初度，梦庚华旦。不学花奴簪红槿，且看秋香宜晚。任甲子、从新重换。天欲东都修车马，故降神生甫维周翰。歌崧岳，咏江汉。明堂朝罢夷琛献。引星辰、万人共听，风尘长算。清昼山东诸将捷，席卷黄河两岸。问谁在、玉皇香案。师保万民功业别，向西京、原庙行圭瓒。定郏鄏，卜瀍涧。"}