{"id":"1089287","title":"中秋见怀","dynasty":"宋","author":"许及之","text":"明月出海底，先照彤庭墀。正以合德故，争效朝宗驰。须臾散精彩，普率扬明辉。常时或显晦，所历随茫瀰。及兹秋中气，燎然光满规。岂但碧汉澄，无复宿雾披。如坐水晶宫，更泛碧琉璃。凛凛栗肤发，炯炯析毫釐。竟欲乘浮槎，试与穷垠涯。或拟斫却桂，或云生桂枝。蟾宫到者折，不生岂不稀。玉斧修何事，倒即无倒期。沉吟自绝倒，痛饮忘倾攲。兹辰病因仍，良行觉支离。始行浮云多，犹欲一口吹。东床念斋夕，妙语寄相思。词到律自协，意古趣更奇。今虽减冰轮，犹照蘸甲卮。寄声巷南翁，斯辰可无诗。我欲资隽永，庶以得自颐。"}