{"id":"1126576","title":"即事","dynasty":"宋","author":"章甫","text":"暑雨何时了，江云不肯开。穷途惟有死，薄俗动相猜。怪事供诗卷，閒愁付酒杯。欲从湖海去，安得小舟来。俯仰怜身世，飘零玩岁时。道途多异说，客子有新诗。日落乾坤惨，风生草木悲。高楼空北望，清泪不胜垂。天意诚难测，人言果有不。便令江海竭，未厌虎狼求。独下伤时泪，谁陈活国谋。君王自神武，况乃富貔貅。门静悠悠日，春愁淡淡天。风尘殊未已，形影自相怜。有客还诗债，无人与酒钱。感时歌慷慨，忧国泪潺湲。风急收残雨，花轻点客衣。江山争秀发，燕雁不同飞。异县交游少，中原信息稀。王师战甚苦，方解蔡州围。弟妹今安在，飘零各贱贫。诗成难寄远，目断更伤神。风俗殊方异，交情白首新。辛勤营一饱，愧此百年身。探报无虚日，淮东有捷音。周王方北伐，蠢动敢南侵。四海当多事，群公在一心。祖宗功业盛，德泽结民深。两淮仍蜀道，群寇再侵寻。不戒兵犹火，唯誇旅若林。皇图终复古，天意亦难谌。咨尔无猖獗，须思后患深。群寇仍猖獗，城边即弃捐。休兵虽上策，讲信竟虚传。人事今如此，天心恐未然。忍令唇齿地，重此染腥膻。初失清河口，骎骎遂逼人。馀生偷岁月，无处避风尘。精锐看诸将，谋谟仰大臣。愞夫忧国泪，欲忍已沾巾。"}