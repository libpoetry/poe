{"id":"1051651","title":"送范侍郎帅庆州得以字","dynasty":"宋","author":"彭汝砺","text":"池水日夜流，日行无停轨。人生长道路，扰扰还如此。莫辞饮我酒，酒尽君且起。赠君双宝剑，有言惭近俚。圣人之于物，爱视犹赤子。顾复愁不至，不知分此尔。谁欤较寻尺，竟未知所以。夷外当反内，刮毛须及里。边陲今无事，自可缓带理。愿君宏远业，赫赫光祖祢。"}