{"id":"1229230","title":"题山农画梅","dynasty":"元","author":"贡性之","text":"大庾岭头春信早，十月梅开照晴昊。曾骑官马陇头来，百里梅花夹驰道。夫君元是岭南人，自言家近罗浮村。种梅绕屋一万树，玉为肌骨冰为魂。得官远向西湖住，喜与林逋作宾主。梦回酒醒霜月寒，又见梅花在窗户。笑倩傍人为写真，相看如见岭头春。一声长笛月欲落，肠断梅花身后身。"}