{"id":"766274","title":"霜叶飞 伯兄之戚已更岁矣，笏侄自粤归汴，由汴来蜀，泫然赋此","dynasty":"清","author":"周之琦","text":"素冠衔涕，重相见，伤心尘面憔悴。去年轻趁片帆风，送箭波长逝。甚浃月、珠江戾止。无端啼湿春鹃泪。但爱日庭前，且幸得、孤雏侍侧，馨膳聊慰。追念妙墨渊云，香名早饮，共说平步千里。盛筵烧尾只须臾，奈镜蓉空萎。叹寂寂乡园梦里，郊祁忍更论前事。听雁声、哀弦外，只影天涯，断魂谁倚。"}