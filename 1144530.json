{"id":"1144530","title":"咏史 蜀先主","dynasty":"宋末元初","author":"陈普","text":"两得徐州不自由，中原应不恋炎刘。孙曹袁吕非蟊贼，五采龙文在益州。白头上峓历群蛮，展转亡张又失关。取得益州竟何益，不如卖履看人间。北投南走若穷猿，极目苍梧欲断魂。如许英雄不成事，止缘的是靖王孙。徐元直去马超来，顾惜三纲又爱才。道御英雄无不可，豫州翻向益州来。袁涣当年死亦甘，云长平昔竟何贪。刘巴项领刚如铁，也用随群拜武担。荆楚留连似失时，涪城欢饮类狐疑。军中刘晔誇言语，岂识英雄为义迟。养虎荆州岁欲阑，一家豚犬不胜安。振振公族麟之角，妄作山林猛兽看。如流岁月几沾襟，侍立霜严剧苦心。说与刘璋无怨怒，有人驱虎入山林。少年白帝死如生，但为云长也自荣。龙虎已分南北路，英雄无计与年争。平生信义满乾坤，曾吊诸侯未返魂。吕布来时枭送洛，不应投许又投袁。西行不与本心符，西负刘璋东负吴。汉业此时如累卵，天公先与杀周瑜。曹操亡年德剧衰，孙权晚节乱如丝。豫州幸自无颇辟，亦为区区怒费诗。"}