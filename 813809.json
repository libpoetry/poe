{"id":"813809","title":"田园杂兴","dynasty":"清","author":"沈谨学","text":"野草散轻烟，柔桑翳朝日。牧童无杂事，起即驱牛出。牛牧日以肥，乃思用尔力。东风蔼然至，杨柳春鸠鸣。徘徊以相对，动此安居情。薄田二十亩，及时自须耕。浸谷不数日，谷芽亦已生。微云酿成雨，阴阴渐为晴。树林延暝色，日落原野晚。飞鸟各就栖，我亦荷锄返。酌酒茅檐下，披襟以自远。不惜四体勤，所幸饥寒免。力耕全我真，形不为外役。晴明固为佳，风雨亦安适。抱屋溪流清，开门远山碧。不知桑麻长，但觉行径窄。愿言素心人，往来慎杖策。"}