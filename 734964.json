{"id":"734964","title":"遣意","dynasty":"清","author":"申颋","text":"日入群动息，日出群动作。劳人失其常，作息每逾格。扰扰千万端，暂梦还错愕。劳人好为劳，不劳意不乐。伏思上古时，人生熙熙若。无得恶乎失，无善恶乎恶。谁令知识开，乾坤归雕凿。制作日益繁，风俗日益薄。无论义与利，同陷此束缚。里巷递悲歌，后先总萧索。平生满腹愿，毕命奚所托。蹉跎我何为，黾勉学酬酢。志屈气不伸，人犹讥简略。逢世终难工，徒使朱颜削。思出天地外，放形同云鹤。挥手谢人群，俯仰何其廓。"}