{"id":"807390","title":"黄鹂绕碧树  冬夜观剧感旧","dynasty":"清","author":"陈维崧","text":"燠馆风帘软，红槽榨酒，冬宵温煦。筝琶狎宴，是延秋杂爨，华清全部。一声入破，乍催醒、庭花无数。蓦提起、年少疏狂踪迹，许多情绪。记得江南燕乳。杏花村、绿杨才絮。恁时节、惯量珠买笑，醵锦酬舞。落拓半生好梦。风和雨、都吹去。可怜白发重经，酒旗戏鼓。"}