{"id":"699384","title":"潞河舟中和小修别诗","dynasty":"明","author":"袁宏道","text":"鹤老翻辞侣，松寒乍剪萝。孤舟将幼累，北海望南讹。乱苇藏村社，枯槎卧古河。所嗟人异路，不畏客程多。昔日饥寒伴，凄凉无一存。去花难返榭，好月不留轩。龟手衣犹在，齐眉案尚温。一门新旧鬼，强半北方魂。一恸出云堂，秋高雁影凉。容颜渐朽谢，恩爱日销亡。竹老湘君庙，花深油水阳。解君旧箧笥，拟买白莲庄。欲觅藏身处，瞿童路上寻。鱼宁愁不阔，鸟岂畏山深。秋叶虹霜寺，春苞紫笋林。辟如纵鹦鹉，未有恋笼心。少谢人间事，歌坛与舞筵。有山皆种竹，无水不栽莲。见死知生苦，月鳏识道缘。一杯从惠远，白社问诸贤。江柳江枫道，秋来倍损神。琼花撩怨客，香草梦离人。白鸟谁非故，青山不厌贫。陶朱吾可学，整水养鲲鳞。客路虽云苦，烟波亦自清。云开九子近，月上五湖明。石壁同僧看，花坊信马行。家缘无十口，少累省忧生。弟也檀州去，征南尚可依。青油寒夜醉，画戟晓风威。塞草鞲鹰疾，胡天字鸟飞。吾庐行信美，乡社几时归。小艇烟江雨，长堤杮叶霜。一洲鱼子市，千树木奴乡。客去寻空谷，书来话酉阳。繁华销枕上，家近吕仙堂。禅味争如醉，无何即是乡。休心为曲蘖，省事作资粮。慢世稍同朔，绝交亦似康。东?犹滞酒，余乃醒而狂。"}