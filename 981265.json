{"id":"981265","title":"列子有力命王充论衡有命禄极言必定之致览之有感","dynasty":"宋","author":"晏殊","text":"大钧播群物，零茂归自然。默定既有初，不为智力迁。籞寇导其流，仲任派其源。智愚信自我，通塞当由天。宰世曰皋伊，迷邦有颜原。吾道诚一概，彼途钟百端。卷之入纤毫，舒之盈八埏。进退得其宜，夸荣非所先。朝闻可夕陨，吾奉圣师言。"}