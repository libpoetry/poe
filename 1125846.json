{"id":"1125846","title":"城东延福禅院避暑五首","dynasty":"宋","author":"郭祥正","text":"榕阴缺处见西山，步遍墙阴落照间。谁信史君无一事，只知终日与僧閒。暑雨霏微湿翠岚，共投萧寺解尘骖。黄粱初熟鲟羹美，恰称嵇家七不堪。急手轻调北苑茶，未收云雾乳成花。灵襟习习清风起，归梦遥知不到家。碧玉枝柯柑橘林，开花结子未成金。何当烂熟经霜露，更约提壶一访寻。隔涧人家通小桥，家家沽酒可相邀。深沈榕叶遮烦日，浩荡风头驾晚潮。"}