{"id":"682191","title":"山中书怀荅朱可大廷平二首","dynasty":"明","author":"于慎行","text":"海水天风莫重论，吾曹交谊向来敦。冯驩长铗应犹在，范叔绨袍故自温。千里人归孟诸野，十年客散信陵门。閒心已绝诸缘累，独有平生未报恩。天末怀人思不降，梦回明月满轩窗。平生诺重黄金百，国士名齐白璧双。君自风尘淹画省，吾甘渔猎光沧江。书来正值山间醉，赤脚吹笙卧石淙。"}