{"id":"639874","title":"天竺僧","dynasty":"明","author":"朱元璋","text":"比丘乾竺来，情思脱祸胎。去乡十万里，飞锡不尘埋。宵昼观孰大，无时不常怀。志立无上等，必欲精神谐。忽然观身影，影乃与身偕。若欲离尘垢，将影与身排。再观世万物，有形必影该。寻思欲解分，似乎与理乖。空寂如是说，咸将贝叶开。论影始太古，至今尚犹猜。日午难回避，临水见眉腮。月下偏分晓，愚云似怪哉。智人果解分，祸胎两忘灾。或说身裁影，亦曰影身裁。颠倒论常世，倒颠日日俳。观倦息意马，劳心猿似豺。到了难分去，从伊子细差。闭门终不见，出户倚身牌。有时定玄机，俯仰何根荄。祖佛如何定，影子在尘埃。尔升从尔上，尔降从尔阶。踌躇从踯躅，穿履亦穿鞋。反复诚难避，簪花犹插钗。虚实谁参透，天厨一供斋。八万四千户，闾阎迩榭台。鸡犬声无异，庄周化骨骸。漆园曾作吏，槐国已知槐。幻中生幻梦，幻影与身哀。影幻身亦幻，何时有壮衰。若欲常寂静，百骸与之齐。智虑浑忘却，天然似婴孩。"}