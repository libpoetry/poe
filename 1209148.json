{"id":"1209148","title":"赠萧君","dynasty":"元","author":"张仲深","text":"佑人孰无父母，萧君有父生能致其养，死能枕块歠粥终期祥。人孰无兄弟，萧君有弟有财弗与争，有爵克让使之垂休光。世人不识萧君贤，萧君孝友因心然。昔年乌府躬椠牍，俸钱散尽儿啼寒。七闽蛮瘴绕榕树，驿骑嚼衔嘶薄暮。平生愿效王家劳，十载曾无致身处。世间亦有轻薄儿，纡拖青紫安轻肥。岂知孝友因心有，秪使骨肉常乖离。皇天不为萧君私，乌台柏府岂无贤者知。己知天爵修于斯，自有人爵来如期。嗟哉萧君慎勿伤暮迟，嗟哉萧君慎勿伤暮迟。"}