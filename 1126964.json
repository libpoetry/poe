{"id":"1126964","title":"春近四绝句","dynasty":"宋","author":"黄庭坚","text":"闰后阳和腊里回，濛濛小雨暗楼台。柳条榆荚弄颜色，便恐入帘双燕来。亭台经雨压尘沙，春近登临意气佳。更喜轻寒勒成雪，未春先放一城花。小雪晴沙不作泥，疏帘红日弄朝晖。年华已伴梅梢晚，春色先从草际归。梅英欲尽香无赖，草色才苏绿未匀。苦竹空将岁寒节，又随官柳到青春。"}