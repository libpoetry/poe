{"id":"140003","title":"次韵苏和父自郫见寄","dynasty":"宋代","author":"魏了翁","text":"敬共事明德，懔如盘水持。岂惟将弗胜，抑恐浊且兹。结发齿名官，几被末俗移。学睎迁商博，文慕庄骚为。书不记痴龙，诂不通雌霓。耻於市朝挞，甚於沟壑挤。大道砥如平，阽身蹈囏危。迨其阅世久，始识真闻知。天命贲草木，生意长萋萋。蕃鲜固云乐，槁瘁安足悲。阴阳孰信诎，日月谁荡推。乾坤奠中极，雷泽周四陲。夫人命於诚，地生而天施。五行根五事，位育谁司之。{左女右寰去宀}滔溺于词，躁轻乱于仪。山鸡炫清影，只以速颠跻。况彼膜外荣，皇皇复滋滋。此於我何加，寒暑自四时。苏公西南彦，仪鸿渐于逵。而我坐远屏，七年堕蛮夷。梦思岷山阳，枯筇伴庞眉。人才日零落，憔悴西南维。大篇忽开予，炯炯晨星垂。公来何勇迈，我往何栖迟。敢睎会温潞，窃原商濂伊。默嗟气相求，范喧蜜成脾。梅边立踟蹰，正待阳春归。"}