{"id":"167126","title":"归意浓·未仕每愿仕","dynasty":"元代","author":"仇远","text":"未仕每愿仕，既仕复思归。了知归来是，宜悟求仕非。干禄本为贫，元非慕轻肥。已昧好为戒，复贻素餐讥。时艰士失业，十家九寒饥。岂无禹稷思，力薄愿乃违。吾门可罗雀，载酒人来稀。下考劣已书，归心痴如飞。眷言长途马，老矣思脱鞿。昼短歌意长，式微兮式微。"}