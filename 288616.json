{"id":"288616","title":"摸鱼儿·题隋董美人墓志铭拓本","dynasty":"现代","author":"袁思亮","text":"酹清杯、玉钩斜畔，隋宫千载眉妩。舞销歌歇香尘委，姓氏都无寻处。龙有路。算片石、韩陵差可情天补。光芒万古。似剑气腾霄，珠胎照夜，不共土花窳。持山去。劫火仓皇一炬。流传遗迹如许。墨痕浓涴沉脚泪，翠黛悲凉今故。词漫谱。总未抵哀弦，千面声凄楚。新愁更苦。痛玉匣人间，铢衣梦里，何地赋离黍。"}