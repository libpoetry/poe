{"id":"704891","title":"从军行","dynasty":"明","author":"薛蕙","text":"少小习胡兵，从军右北平。先登百死阵，却破五重城。边郡勤王苦，中朝论赏轻。封侯自有数，安用怨匡衡。受诏辞金殿，提兵出玉关。黄云连大漠，白雪满阴山。虎骑驰天外，龙泉吼臂间。匈奴傥未灭，定自不空还。征人怨苦寒，关塞更漫漫。石堡依山峻，沙场并海宽。徒行随博望，仗剑斩楼兰。邀取麒麟画，祇令后代看。代马乘秋动，边城正宴开。天寒弓力劲，塞迥角声哀。劲卒凭陵至，孤军折北回。不知汉天子，何日弃轮台。"}