{"id":"772340","title":"道光甲申，瑩幕游台，得一生玳瑁，大径五尺，放之海中。更十四年戊戌四月，以备兵再至，舟近鹿耳门数里，白昼，海面一物迎舟而来，渐近则一径丈大龟，背负白鹤，向舟昂首而立，波浪不兴，海平如镜。舟中数十人咸讶之。及舟而没。或曰：是昔年玳瑁；或曰非也，台湾当太平，海神遣迎使舟耳。非戴圣主威灵，曷以有此哉？悚然有赋","dynasty":"清","author":"姚瑩","text":"盛代星符远，天威动四瀛。鲸鲵常戢靖，龟鹤亦欢迎。地险人殊籍，年丰俗苦兵。一军悬万里，谁共倚长城！"}