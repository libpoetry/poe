{"id":"501198","title":"送张东阳弟","dynasty":"明","author":"张以宁","text":"昔我归自黄山时，曾送龙虎张君诗。张君善诗逼张籍，淡若古瑟弦朱丝。难兄之下有难弟，有道有术仍能医。携诗过我茅屋底，每忆令兄欣见之。上清真人矞云气，南阳太守清冰姿。顾惭寘我珠玉侧，华胄遥遥那得辞。君归见兄道贱子，别二十年双鬓衰。山中茯苓倘可斸，岁晚楖栗当相随。"}