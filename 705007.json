{"id":"705007","title":"采松歌","dynasty":"明","author":"霍与瑕","text":"采松采松，东门之阿。于以析之，炮羔炙鹅。我肴既馨，我酒既嘉。跻此同人，友生孔多。称觞上寿，硕人逶迤。硕人在上，雍雍默默。凡我友生，秉硕人之德。执豆献觥，鞠躬磬折。步武趋跄，有仪有式。硕人燕喜，亦酬亦酢。三献既陈，礼仪孔殷。童子登歌，击鼓叩笋。百拜稽首，硕人弥寿。硕人弥寿，以燕尔后。昌炽而臧，德音孔茂。硕人曰都，百尔誉髦。毋忘今者之乐，听我耄告。各敬尔天之灵，以寿尔造。众拜稽首，硕人善诱。敢不敬承，硕人之德于永久。"}