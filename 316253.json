{"id":"316253","title":"满江红·郁达夫先生殉难三十周年纪年","dynasty":"现代","author":"钟敬文","text":"竟死南荒，恨不睹重光城郭。痛心处、踪消黑夜，坟堆茫漠。冢傍要离成幻梦，词题武毅昭英魄。展残编，恍触热肝肠，关家国。三十载，如电抹。追往事，情蓬勃。黯茅庐风雨，武林城角。示我新篇哀战友，共寻故宅怀词伯。算此生，黾勉尽交情，搜遗作。"}