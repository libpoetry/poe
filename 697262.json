{"id":"697262","title":"中秋同允兆诸子集赵相国第玩月二首","dynasty":"明","author":"胡应麟","text":"静夜胡床拂斗牛，天街凉月涌青虬。银窥帝释三千界，玉倚仙人十二楼。坠露迥沾长乐梦，飞云旋逐广陵游。淋漓桂醑黄封在，一洗都门万斛愁。吐握平津近帝阍，盐梅佳节许同论。蒲萄汉殿驰中使，薏苡燕台出上尊。玉笛飞霜连四野，金茎零露满千门。霓裳阵阵天风落，犹记嫦娥一笑温。"}