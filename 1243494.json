{"id":"1243494","title":"雨中怀李本存十二韵","dynasty":"元末明初","author":"叶颙","text":"久雨不出门，幽斋抱岑寂。点检屋外山，白云为雨湿。最苦溪水添，没却钓鱼石。平生虑事深，无故忧得失。因念倦游人，荒凉不温席。独抱瑰奇才，双瞳黑如漆。关山一万里，谁能共欣戚。故旧半彫零，亲戚隔存殁。乱后幸自强，感激弥叹息。蓑笠拟访之，浊酒聊共适。酒酣弹铗歌，忘情话畴昔。云深路不通，何处寻踪迹。"}