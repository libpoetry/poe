{"id":"531811","title":"赠郭循夫北上","dynasty":"明","author":"黄佐","text":"天池集高凤，炎峤起潜虬。君子崇令德，及时建芳猷。眩璧乃天损，闭关非世求。修名如有立，千载扬嫭修。兹行寿亲闱，明将观宸旒。壮志丽阳春，健翮淩素秋。出宿珠海湄，弭棹龙江流。蹇予愧德邻，坎壈栖沧洲。念子清庙姿，温温古天球。赤手扶天步，丹心开圣谋。仗剑自兹别，吾道何悠悠。"}