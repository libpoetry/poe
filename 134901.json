{"id":"134901","title":"送袁和叔尉江阴","dynasty":"宋代","author":"楼钥","text":"澄江少日曾经行，高城傍有长江横。君山特立江之汀，下瞰淮甸一掌平。申港引潮深无声，万顷灌注滋农耕。战国今几二千龄，黄歇此地犹垂名。旧以邑属南兰陵，疲於奔命吏失宁。今焉裂地为专城，独当一面行双旌。井市虽小民厚生，四十万缗输赋征。舶商辐凑众货赢，牒诉简省官曹清。一邑负郭相依凭，守宰同僚齐弟兄。脉络贯通易尽情，慰职无卑近编氓。坐阅是否真权衡，傍郡孔道困将迎。我乃静趣如郊坰，安舆并行人子荣。况有海错供庖烹，河肫鲥鮆鲜不腥。车螯蛤蟹均藜羹，夫君传家有典刑。父子知己人一经，诗书满门不慙卿。岂羡汉士黄金籯，荐口久已彻帝京。九万自此开鹏程，平生寒窗照短檠。兴亡千古无遁形，妙年射策当彤庭。归领后生为主盟，友朋讲习诚专精。世故多端须饱更，京口直下连沧溟。官府阔稀行旅惊，边头久无夕烽青。要在弹压潢池兵，簿书期会勤经营。人物酬应审重轻，一言行之可终身。谨毋失己毋失人，赠人以言岂吾能。颇尝於此三折肱，举以送君君试听。"}