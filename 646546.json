{"id":"646546","title":"馀夙抱烟霞之癖每怀匡庐天台诸名胜心期长往数年以来羸病与世缘牵阻大违初愿盖分薄故也只得家居学修净因别作一路活计经云入得世间出世无馀因成六言俚句见意兼以自励云","dynasty":"明","author":"殷迈","text":"身闲闭关晏坐，萧然一室无哗。静桥数竿竹木，环居数亩桑麻。但信有生似寄，始知无处非家。往业难逃定数，妄想空自纷拿。烦恼场中佛事，红垆焰上莲花。青山卧游亦好，白云仰视何涯。窗外鸢鱼活泼，床头经典交加。狉狉鹿豕篱畔，忙忙燕雀檐牙。"}