{"id":"837541","title":"法曲献仙音·社坛芍药有金带围一株，俞阶青乞陈夫人图之于扇，为赋此解","dynasty":"清末民国初","author":"夏孙桐","text":"茧栗红分，宫衣黄束，艳说花中奇瑞。双管搓脂，一枝含露，香生佩环摇绮。看醉缬翩跹态，薰风为扶起。柏坛外。绕珍丛、夕阳无限，应梦想、春满凤池瑶砌。瘦损沈郎腰，笑而今、难称金紫。旧事扬州，漫披图、嘉话重纪。但寻春结伴，剩盏不辞婪尾。"}