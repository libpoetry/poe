{"id":"722586","title":"扬州女儿行","dynasty":"明末清初","author":"屈大均","text":"扬州女儿雪花命，飘至炎天花不病。禺阳云气画为衣，珠海波光悬作镜。嫁得风流号璧人，关关绣颈日交亲。白发爷娘凭养老，生儿那得有金银。为妻不若为姬妾，抛掷红颜轻似叶。叶如桃叶有人争，王郎自解亲持楫。世上如无渔色人，阿翁岂免空箱箧。贫家有女即银树，一朵琼花人竞娶。女儿嫌老不登车，泣向双亲泪如雨。阿娘好语慰妖娆，秘戏欢娱得几朝。此翁早遣黄泉去，更向豪家渡鹊桥。青春不误都繇汝，即使生儿何用举。桃花不惜傍枯杨，为展春图师素女。繇来鬼伯在扬州，催命家家红粉楼。少年尚可迎桃叶，老大休教买莫愁。"}