{"id":"773436","title":"台湾三仁诗","dynasty":"清","author":"萧纶","text":"台湾净扫无风尘，天子下诏褒三仁。三仁何姓氏，一为寿同春，淡水县丞老幕宾。丞亡摄官克复城，出兵剿贼死贼营。其一岭南客，国子生。寓彰化，纠义民，其姓李氏乔基名。守鹿仔港有成绩，战牛马庄终殒身。同时见此二义士，一弱女子尤绝伦。满姑年十七，父曰刘郡丞。贼先执丞次胁姑，姑不受辱泣且嗔。蹈河不死骂益烈，白璧虽碎声铮铮。是三人者微且轻，非将非吏非守臣。身虽死义，分甘沉沦。幸遇天子大圣明，幽遐必瞩，名教是敦，曰此三人纵疏贱，磊落大节宜吊旌。诏建祠宫，楹桷维新。有司岁时，祀以特牲。为问蚁贼起事辰，士民奔走，妇女被掠，何无一人能及此三人。吁嗟乎，人人且有忠孝情，盍至三仁祠下一听天子命祀之恩纶。"}