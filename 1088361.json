{"id":"1088361","title":"卧龙之游得秋字赋诗纪事呈同游诸名胜聊发一笑","dynasty":"宋","author":"朱熹","text":"蹑石度急涧，穷源得灵湫。谽谺两对立，喷薄中怒投。何年避人世，结屋栖岩陬。嘉名信有托，故迹谁能求。我来一经行，凄其仰前脩。邻翁识此意，伐木南山幽。为我立精舍，开轩俯清流。多岐谅匪安，一壑真良谋。解组云未遂，驱车且来游。嘉宾颇蝉联，野蔌更献酬。饮罢不知晚，欲去还淹留。跻攀已别峰，窥临忽沧洲。下集西涧底，沉吟树相樛。玉渊茗饮馀，三峡空尊愁。怀贤既伊郁，感事增绸缪。前旌向城郭，回首千峰秋。"}