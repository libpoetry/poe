{"id":"456302","title":"摸鱼儿  还魂记寻梦","dynasty":"当代","author":"程滨","text":"算人间、一番相遇，一番终是生别。明明怕蘸分襟泪，又怕初逢轻诀。春正惬。便睡损繁花，花上人如雪。华灯渐歇。问梦向何方，小园问遍，更问满身月。清秋节，谁管风中蛱蝶，谁听花外鶗鴂。蛮笺小字依然在，往事已如飞屑。天涯阔。恐问候声声，从此音尘绝。暝窗影孑。可记得当时，晴光满地，一对影儿叠。"}