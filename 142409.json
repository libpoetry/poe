{"id":"142409","title":"沈杨辅隐轩诗","dynasty":"宋代","author":"王之道","text":"小隐山林大朝市，夫子命轩良有意。仕途捷径固无取，泉石膏肓亦犹次。不知朝隐谁得之，我恐曼倩为近似。公卿百执各有职，岂容妄隐但弃位。古人禄仕所不免，意在全身近於智。庄周梅福此其流，吏隐之名可无愧。沈君有弟今休文，咳唾成章数千字。耻从举子事进取，逸韵高情寓吟醉。乃兄宦达方强仕，翠竹停鸾想风致。君侯才业伯仲间，退以求名名亦遂。方今尧舜理四海，岩穴弹冠求自试。朝廷既治群吏肃，保处堪为隐者地。不如市隐最得策，大胜山林自憔悴。花源缭绕转红绿，竹洞深沉入幽邃。我闻此风颇健羡，图成未可日月冀。他时傥作江西游，兄曰能来访予季。"}