{"id":"955544","title":"赠樊秀才","dynasty":"宋","author":"范仲淹","text":"五代云雷屯，九野皆龙战。闻国如棋枰，皇极何由建。太祖乘天飞，大发光华旦。樊公江表来，经纶速如电。微子入姬周，仓皇救涂炭。四海乃大同，万里闻薰风。礼乐与征伐，出自明光宫。大勋未大赏，积庆宜无穷。李广不封侯，继世多英雄。公有承家子，所至神明理。复有起家孙，一见知千里。和气十洲春，清流九江水。非有神笔梦，粲粲文何绮。天子青春朝，列鼎招英髦。明年桃李开，禹浪如霞高。之子可变化，咫尺登金鳌。始知祖德长，光辉传佩刀。"}