{"id":"691941","title":"再游南溪同应驾部徐比部赋","dynasty":"明","author":"李攀龙","text":"此日南溪约，应徐赋客同。据床千竹下，进艇百花中。天入华阳馆，云生碣石宫。昔贤何惨淡，吾醉任鸿濛。覆席花如待，窥帘鸟似知。到来拚共醉，坐久见吾诗。吏迹江湖傲，仙才日月欺。幸逢休浣出，不顾尚书期。晏游无俗吏，休沐有殊恩。碧草堪同藉，红尘可重论。溪声留倚仗，山色取当樽。夙昔疑吾醉，维舟尚在门。花鸟从春过，嬉游到夏偏。白云行酒上，清吹起舟前。世路身何得，吾徒赋必传。宁须千日醉，不拟众人怜。"}