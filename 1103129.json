{"id":"1103129","title":"夏日同盟游玉湖分韵得柳字","dynasty":"宋","author":"周密","text":"泽国秋早凉，溪山喜招诱。扁舟以遨游，嘉与同志友。菡萏池百弓，花竹园五亩。左映碧浪湖，右带浮玉阜。当年经锄翁，依水开户牖。游鳞习吾伊，飞鸟谢挥手。牙签卷三万，散漫今何有。斑斑屋壁间，仅见诗数首。万事正如此，何以图不朽。得丧类蕉鹿，功名等刍狗。古今聊复尔，纷华亦非久。人生匪金石，安得百年寿。矧余蒲柳姿，发白惭老丑。蹒跚笑鳖跛，缓慢羞牛后。因循负壮图，漫浪若聱叟。鸥盟倏焉聚，一笑夫岂偶。溪翁馈鱼蟹，野老分莲藕。高咏甫里篇，满饮乌程酒。清狂君勿嗤，嵇阮未易不。蘋风送回桡，残虹挂高柳。"}