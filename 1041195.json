{"id":"1041195","title":"入荆江","dynasty":"宋","author":"刘敞","text":"此江自岷山，浩瀚浮西极。中为三峡束，壅阏气愤激。崩腾得平地，千里怒未息。虽投洞庭阔，争道犹逼窄。触岸皆倒流，势兼万牛力。浑黄不可鉴，咫尺瞢玄白。颇似昆崙流，泄源下积石。逶迤屡屈折，九曲乃大直。始信枉渚歌，至今犹悽恻。中流忽沙沸，惨惨半江黑。俄顷成丘陵，方舟渡安得。坤仪理专静，何故辄损益。多异真穷乡，所逢岂中国。墨生忍黔突，孔子不暖席。贤圣亦远游，吾宁倦行役。"}