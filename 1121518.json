{"id":"1121518","title":"中秋步月","dynasty":"宋","author":"罗与之","text":"林间一叶秋，屏去三伏暑。凄然风露繁，絺绤莫能禦。炎凉相推移，胡为遽如许。孰知秋已半，今夕四十五。幽人披襟来，步此一庭月。如渡滹沱冰，似泛山阴雪。谁将羌管急，间彼邻杵切。冉冉秋思生，令人欲愁绝。空山本无尘，况复值良夜。风清月色佳，圭璧不当价。徐行苔径间，小立林影下。飘飘意欲仙，举手人世谢。光阴若劈箭，行乐常恐迟。人生百岁客，扰扰竟何为。四美古难并，千年调亦痴。面生不我弃，邀月聊自怡。景物与意会，撚髯声悲鸣。一语得总持，万状就使令。以我诗思苦，赏此秋月明。今□月影里，几人同此情。"}