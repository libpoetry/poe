{"id":"829169","title":"渔家傲 次周清真韵二首","dynasty":"清末近现代初","author":"吴湖帆","text":"寒食东风情恻恻。湖边尘梦愁如积。画舸亭亭临水国。难禁得。重来鸥鹭谁曾识。心似行云身似客。当年醉舞红楼侧。忆侣闲吟消旅席。聊自适。潇潇雨听窗前滴。漏永无閒沈雨昼。词心荡漾迷娇秀。争奈归来谁茗斗。从别后。愁肠缕绾丝丝柳。秋水迢迢波剪溜。焚香篆细萦红袖。省得惜花如病酒。情欲久。韶华莫负秾时候。"}