{"id":"556597","title":"五子诗 其五 王比部世贞","dynasty":"明","author":"徐中行","text":"元美自名家，弱龄骋高步。骀荡尚书省，深衷托词赋。雅郑难为听，聋俗多所误。寥寥韶濩音，师涓独早悟。卓荦李中郎，携手即广路。骐骥憙服骧，千里不反顾。高歌送浮云，阴阳莽回互。调笑天地间，焉知中所慕。千载亦须臾，宁论贵与富。惟有琼瑶篇，可以垂竹素。"}