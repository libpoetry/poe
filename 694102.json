{"id":"694102","title":"过桃川次丙子冬韵","dynasty":"明","author":"陈洪谟","text":"尘踪何处探仙源，晚共渔翁得细论。满地野花桃树少，半山烟雨洞阴繁。轮蹄影络东西路，鸡犬声闻远近村。更愿年登薄徵赋，人人温饱即君恩。俗虑暂抛尘鞅外，閒情聊寄翠微间。有无仙迹在何处，今古人家住此山。水咽笙簧归石洞，云连屏障倚江湾。花飞片片随游躅，莫怪豪唫带月还。"}