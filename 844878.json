{"id":"844878","title":"奉和张少泉世丈七十寿言八首","dynasty":"清末民国初","author":"曹家达","text":"敢寻郢客和阳春，放眼于今复几人。共主无端称禅让，正声从此感漂沦。弃官彭泽完徵士，遗老襄阳号酒民。高洁不谈天下事，可知明月是前身。一从南北数行踪，多少风光在眼中。江岸草逾前度碧，洛阳花是昔年红。飞凫早向芝田化，夜鹤休嫌蕙帐空。自养太和堪寿世，未应丹诀问参同。功名滚滚烂羊头，急难谁从借箸筹。安得上池起废疾，可怜顽铁铸神州。偶缘禽鸟知时变，薄采芳馨感路脩。一卧乡关朝市改，名心宦况两悠悠。诗派元从长庆过，老来心苦类阴何。一绳何处维颓木，三雅馀閒及补萝。腹稿卒于僧入定，笔花浓似蜜分窠。独怜文武衣冠尽，秋兴词人感慨多。风波漫漶旧桑田，此往穷通莫问天。幸免庄生遭鼠嚇，不劳文本惜鸢肩。山头薇菜黄虞梦，洞口桃花魏晋年。原叹近来相得甚，泥他道路叹神仙。天留人瑞自成行，高会香山纪会昌。借问当年诸士女，可曾偕老共炎凉。南阳井渫延龄橘，大野琴材太古桑。倘向细君谈旧话，少年情事肯遗忘。别集新编刊酿辞，芸芸拙目听嘲嗤。晚唐才望誇罗隐，后汉勋名属杜诗。旌币苦谋身再出，田园甘与世相遗。无端忽下新亭泪，风景河山不自持。中朝文典涣如云，闾左耰锄起乱军。暂喜山阳留善处，似闻冀北已空群。履霜时暮阴方盛，献曝臣劳日又曛。长此灵均家国恨，更挥老泪吊湘君。"}