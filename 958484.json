{"id":"958484","title":"郡治西厅锦被花不为治架每花开覆地而红或缘他木以升予分其本植草亭之东家僮相与栽木于地高七尺许上布圆竹复破竹交加之外出四檐如屋之状通小窗侧户以窥视而出入馀皆花地下置一榻一几可以独酌作诗以记之云","dynasty":"宋","author":"郑刚中","text":"栽花傍庭砌，立木为花屋。小户虚一偏，横窗置其腹。分竹接柔蔓，尺寸引勾曲。春工直解事，夜雨频浇沃。枝条日滋荣，满架笼新绿。红浅暗香深，揖逊蔷薇服。此花名锦被，覆我四围足。比之公孙布，岂不堪华缛。自惭流落人，尚此享痴福。我欲饮其中，乱影交醽醁。拥被即长谣，傲枕眠清熟。又欲效王勃，醉处先磨墨。引此略覆面，肠胃成机轴。染笔起临风，定作花芬馥。"}