{"id":"738330","title":"出东门行与道柔","dynasty":"清","author":"杨维坤","text":"朝出东郭门，暮出东郭门，碧阴一带榆柳村。迤逦数武便萧寺，中有故人安经笥。故人耽静辟客来，剥啄时时乘兴至。馆人怪我何匆匆，我非看竹与问松。三日不见病抑郁，雄谈万古开心胸。扣角歌者杂行贾，炊扊扅时困五羖。若非任好小白贤，那拭珠光出尘土。谁家儿子狐白裘，烹鲭擗麟同五侯。玉鞭银络倚微醉，飘飖意气横千秋。吁嗟天道不可测，道之丰者数偏啬。失意八九事寻常，为君屈指一不得。似我濩落尤相怜，置酒当歌聊自便。摴蒱狎猎并得志，牖下矻矻徒穷年。君不见树梢斜日陇头月，亭午不常圆又缺。天公何意判晦明，循环至理何烦说。"}