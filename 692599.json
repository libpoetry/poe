{"id":"692599","title":"和真率会诗","dynasty":"明","author":"杨荣","text":"明时优老圣恩深，雅会雍容集禁林。列坐七人俱白发，论思一片总丹心。中朝文物真逾古，东洛衣冠复见今。海宇升平民物遂，何妨痛饮和新吟。每念耆年洛社英，合欢此日见高情。生来已幸逢昌运，老至还欣际圣明。视草金銮恩独厚，论文玉署兴逾清。乞归未遂春将半，拟奉鸾舆出省耕。"}