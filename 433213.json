{"id":"433213","title":"定风波六首","dynasty":"近现代","author":"顾随","text":"把酒高楼欲问佗。谁家庭院得春多。小白长红能几日。狼藉。残花片片落庭莎。一瓣花飞春已减。君看。风飘万点奈愁何。却喜宵来风雨定。波静。漙漙珠露滚圆荷。把酒高楼欲问伊。对花可有不愁时。开了怕他零落尽。缘甚。未开却又怨春迟。人静日长台榭好。啼鸟。阴阴正在最高枝。如此风光如此酒。消受。试看清影落清卮。把酒高楼欲问公。何妨新绿替残红。岁岁春来春去了。人老。朱颜也自换衰翁。枕簟胡床安顿好。醉倒。卧看杨柳舞东风。西下夕阳东逝水。谁会。人间万事太匆匆。把酒高楼欲问君。春来春去可劳神。愁雨愁风三月尽。沈恨。花飞絮舞两销魂。试向青青池畔路。閒步。芦芽荷叶一时新。小院梧桐今夜月。清绝。始知夏浅胜残春。把酒高楼更问谁。好将平淡换新奇。如梦悲欢凋落尽。方信。分明眼上是双眉。随处为家堪送老。多少。杜鹃犹道不如归。一笑出门谁会得。寥廓。青天不碍白云飞。举起金杯放下愁。酒酣再上最高楼。朝日一轮沧海上。浩荡。金光碧霭冱林丘。莫道满怀千古意。山水。茫茫何处觅神州。却看平原天尽处。神禹。凿山曾放水东流。"}