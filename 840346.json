{"id":"840346","title":"族弟一元性嗜饮日在醉乡居近港河河畔有田赁与人陶岁取租若干为酒赀一日大醉往陶家索钱至陶侧而踣久不起人视之死矣其人无父母无昆弟无妻子族人议即死所而埋之陶侧噫合刘伯伦郑文渊为一人殆隐于酒者欤作诗以吊之并邀石公同作","dynasty":"清末民国初","author":"缪荃孙","text":"日惟宜饮谢义洁，死便埋我刘伯伦。师心何敢追二子，幕天席地称酒人。酒人自耕江上田，酒人不负官租钱。三百六十日中无不醉，往往袒裼街头眠。自古长春推酒国，岂知此乐有终极。一梦游仙唤不应，长眠恰在陶家侧。人生百年亦瞬息，叹老嗟卑究何益。何如一杯长在手，长星熠熠天无色。人生长寿只百年，名缰利锁相钩牵。奄然摆脱去人世，犹胜愁病长淹煎。但愿骨肉连为土，捖为盆盎杂樽俎。长头者瓶大腹瓠，饱贮醇醪万万古。吁嗟乎，名士酒德颂，武将背嵬军。世间饮者徒纷纷，有日化为酒星上天去，口吐酒气万丈为烟云。"}