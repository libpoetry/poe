{"id":"1143891","title":"次韵仇仁近有怀见寄十首","dynasty":"宋末元初","author":"方回","text":"我能纳禄君辞聘，大觉蓑衣胜衮衣。有径弗行缘畏险，无形可见要研几。就令枵腹常亡赖，尽胜枯骸永不归。何限戟门委荒草，高堂犹记旧巍巍。谁识虚翁此一虚，归来不叹食无鱼。早闻曾撰异三子，近喜陶诗赋二疏。但苦老身多疾痛，时呼医士问方书。君知湖海元龙否，豪气年来已尽除。老玩韦编尚可为，复能吃口对期期。离明偶剔书灯见，坎止因斟砚水知。岂厌微尘裨泰岳，只愁残照近咸池。儿曹未悟侯王梦，不了邯郸黍一炊。寄来诗卷了无尘，想见家贫道不贫。真复远追前辈味，颇惊顿异去来人。驱车荡荡行须至，破的遥遥见已亲。换骨得仙内丹熟，可须浮海望三神。少年忽作白头人，慷慨悲歌岂为身。屈子独醒天可问，重华久去士常贫。瓶无储粟陶元亮，马似乘船贺季真。此味孰能相识察，陨霜硕果有馀春。汉廷簪绂簉金张，初服逡巡返士乡。勇退能为疏傅去，过刚似胜次公狂。庭梧陨叶元非死，秋燕辞巢不待凉。玩物察时远灾咎，不须空热九回肠。守雌甘似不鸣将，静看无庸手脚忙。沮溺故难同孔子，绮园何独避高皇。星移斗转光阴疾，林密山深气味长。万事灰心如嚼蜡，唯馀杯酒未相忘。犹喜看书懒作诗，暮年自合省云为。预知阴雨骨骸痛，怯上好山筋力罢。不寐有时忘数息，无疑焉用扣归奇。寄声为报仇香道，近日交朋独尔思。相从汩没走泥涂，忽又还家半载馀。把盏何由尝我酒，典钱犹忆借君书。儿孙十辈娱诗老，梅竹千株护野庐。东望怀人屡搔首，能来相访定何如。"}