{"id":"1129065","title":"颂十玄谈 祖意","dynasty":"宋","author":"释印肃","text":"祖意如空不是空，鹏程九万力唯风。若非风体空何用，体得无空道自通。灵机争堕有无功，色空犹未达空空。空色本无权立号，无名全体露金风。三贤尚未明斯旨，羊鹿牛车孩子戏。数墨巡行枉用功，假立名为乾慧地。十圣那能达此宗，要须历劫道方通。饥寒不认灯为火，空守门前草屋中。透网金鳞犹滞水，识神照觉非知己。肯心鸟道即菩提，三文买竭庐陵米。回途石马出纱笼，嘶起寰中雨后风。吹散暮云孤月朗，危峦烟寺一声钟。慇勤为说西来意，得意忘言真不二。昨夜三更穿市过，只闻米贱油盐贵。莫问西来及与东，焉知佛祖一空同。四维上下皆如是，争奈凡愚执相容。"}