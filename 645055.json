{"id":"645055","title":"赠薛相士铁崖","dynasty":"明","author":"解缙","text":"铜之鉴，可以见妍媸。不若书之鉴，可以见是非。人之鉴，可以见善恶之端，祸福之机。河东薛相士，自称老鉴师。一双神瞳秋水碧，三寸长舌霹雳飞。曾相水边遗英作贵子，道上单丁为富儿。前年山东睡汉是龙虎，今年雁山华胄非熊罴。谈言一中理，予夺无依违。见子劝以孝，见父劝以慈。见臣劝以忠，直则正，邪则欹。鉴道如此，颇合古人之箴规。铁崖道人曾读书与诗，误蒙进士赐绯衣。龙门上客一日速，十年不调官何迟。五湖相见谈出处，许我再觐黄金墀。我心复鉴复自断，子卿唐举毋容知。醉来吹笛客自去，天青月在梨花枝。"}