{"id":"623872","title":"提盐林公视篆吾邑投赠十六韵","dynasty":"明","author":"欧必元","text":"衣冠名日远，经术世相传。欲识凌云气，先看白雪篇。千秋还虎视，百里更鸾跹。遥见仙凫出，长飞帝座前。搜奇探禹穴，祝日化尧天。墨洒临池笔，琴鸣彻院弦。芳声才振誉，清秩已随迁。竹马迎参佐，鱼盐给俸钱。量移臣职远，卧治主恩偏。才美抡文日，名高视篆年。差同潘令赋，不拟右军田。紫气延津合，文星列宿悬。龙门欣御李，牛走或堪鞭。风俗元归厚，词华孰竞先。时危方拊髀，主圣借才贤。召对趋朝去，黄金满蓟燕。"}