{"id":"860134","title":"许宰和篇至再用韵谢","dynasty":"宋","author":"王迈","text":"陶令束带对督邮，归来高兴潜有激。昌黎县斋饱读书，自谓此日足可惜。二贤诗留天地间，千载宝之为双璧。当官不妨文字乐，似此人物不时出。宦海风涛县为甚，文书束笋纷莫擘。许侯敏手良不难，错节居然逢匠石。宽租农扈享丰登，讲学如流苏废疾。笔力重于丈二殳，诗筒敏似尺一檄。句中之眼独心知，贻夺陶韩少人识。乡有达尊性爱士，县榻于堂赏英特。冰车雪辗笑钝迟，不尔续题尤富溢。穷冬四壁坐无聊，渴思一字车渠百。走仆乞取稛载归，底用黄金壮颜色。祇恐天上六丁闻，一夜取将烦霹雳。"}