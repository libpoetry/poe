{"id":"371023","title":"沁园春·天上归来","dynasty":"清代","author":"厉鹗","text":"天上归来，司命醉馀，家人合迎。讶蒙庄书幻，神原号髻，诺皋志怪，童亦名铏。难觅黄羊，只斟绿蚁，小市箫声唤买饧。寒宵尽，早踞觚语好，黔突春生。瓣香脉脉通灵。诉口腹寻常累不轻。叹火需朋举，常如僧饭，釜非嫂轑，那羡侯鲭。避炀何人，先炊有典，一饱无求掩竹扃。吾侪事，向山空岁晚，稍理遗经。"}