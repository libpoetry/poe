{"id":"889554","title":"和陶神释","dynasty":"宋","author":"吴芾","text":"人生禀一气，自微而至著。不问富与贫，不论新与故。自有形影初，我便相亲附。二子既有言，我宁无一语。汝形未生时，影复在何处。偶与我有缘，同生复同住。幸我所依人，造理仍知数。身虽未溘然，已办周身具。得酒即忘怀，宁复顾毁誉。醒即看云眠，目送孤鸿去。我亦得安闲，不忧还不惧。说与二子知，莫为身外虑。"}