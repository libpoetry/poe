{"id":"504653","title":"徐仲仁以使君天上来六诗投赠遂歌山中人次韵答之 其二","dynasty":"明","author":"郑潜","text":"我本山中人，渴饮松下露。松肪酿春酒，和月共吞吐。一瓢甘自醉，漓薄亦不恶。澹然有真味，醲滟反成痼。常恐樽罍空，或贻友朋怒。万里困风尘，十年负幽趣。平生陶靖节，耿耿见寐寤。初非薄轩冕，且复事农圃。难效西施颦，虑失邯郸步。故园归何时，委心任吾寓。"}