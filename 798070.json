{"id":"798070","title":"绮罗香  清明感旧","dynasty":"清","author":"陈维崧","text":"绿水楼台，青春院落，又是韶华百五。饧粥榆钱，过了匆匆时序。怕今年、玉剪来时，是去年、钿车停处。最难凭、轻暖轻寒，天涯羁客甚情绪。少年此日嬉游，有窥帘绮态，当垆俊侣。一自飘流，冷落夭桃门户。西楼外、几阵莺花，北邙上、一堆羊虎。向斜阳、断碣残碑，多少横官路。"}