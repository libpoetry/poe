{"id":"964082","title":"燕巢","dynasty":"宋","author":"洪咨夔","text":"华堂横架晴虹壮，来凤结巢长一丈。中间赑屃谯楼势，两旁坡陀翼城样。相攸尔居莫此乐，得意鸣声相下上。同时啐啄三四雏，尽日往来千百饷。欲飞未飞翅羞涩，似定不定跂摇漾。施施引趁女墙行，戢戢教升危堞望。黄金铸印分里有，何用芹泥呈瑞象。主人长健燕长归，但愿春风不相放。"}