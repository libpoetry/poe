{"id":"713567","title":"送汪扶晨归歙葬亲","dynasty":"明末清初","author":"屈大均","text":"十月河已冰，朔风苦萧瑟。之子望松楸，行行雪没膝。乌乌啼以南，乌乌啼以北。一啼一白头，阿母不可得。墓道何巉岩，送者皆匍匐。飞土逐丰狐，殷勤助封植。而我独不遑，泪垂但沾臆。以君孝子思，茫茫此何极。母兮在苍天，朝朝见颜色。母兮在黄泉，暮暮闻叹息。文章为牺牲，仁义为鼎实。庶几贻令名，以为天下则。"}