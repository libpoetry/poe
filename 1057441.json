{"id":"1057441","title":"大孤山","dynasty":"宋","author":"刘弇","text":"章贡西南来，银涛白浮天。扬澜开泛滥，如剖大腹然。兹山遥相望，盘薄知何年。海风一何高，吹落蓬莱巅。浮根袭气母，弄影白日边。赴渴夸父奔，阔蓦踵不旋。轩轩执法臣，立当天子前。穹螺出佛髻，青跗带秋莲。琉璃千丈簪，忽与冰箔连。鸣榔岩腹雨，挂席浦外烟。鹤驾控不返，空遗紫芝田。香垆初争豪，落星才一拳。擢秀苍梧云，发彩翼轸躔。上窥杳冥无极之层霄，下控瀰茫不测之重渊。松萝参天岁月老，清澜泛沫鱼龙閒。中有神朅临，䁹睨舟往还。流俗谓女子，彯缨来此山。香脂间绡缯，鹅猪捧羞盘。至以孤为姑，考究初无端。可怜俗好怪，此语良大漫。神固不可诬，何得正以女子观。吾言庶几为不妄，不然兹山徒与望夫、女几争巑岏。"}