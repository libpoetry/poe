{"id":"689838","title":"长安春望二首","dynasty":"明","author":"张元凯","text":"芝房桂殿暮氤氲，霄汉归来鹓鹭群。月出脩眉悬碧树，露擎高掌拂朱云。宫莺入柳飞难见，厩马迷花嘶不闻。尽说宸游多睿藻，远臣唯有诵横汾。幽燕今是汉西京，宫阙参差入太清。紫禁铜龙閒夕照，绿杨缇骑散春明。繁花总异人间色，众乐能传天上声。盛世有谣同击壤，可知无筑和荆卿。"}