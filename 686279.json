{"id":"686279","title":"杂诗四首","dynasty":"明","author":"史忠","text":"万树深林冻欲僵，高人吟雪坐寒窗。渔翁蓑笠归来晚，欲买前村新酒缸。二月江南花正开，山光欲翠水浮苔。绿阴到处还堪赏，不厌扁舟日日来。雨晴江馆洞云归，桑落人家半掩扉。好是痴翁真不俗，挥毫便作米元晖。痴老平生性癖疏，胸中尘垢半星无。岁寒起坐烧银烛，写个江山雪霁图。"}