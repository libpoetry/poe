{"id":"681452","title":"春闺怨","dynasty":"明","author":"姚纶","text":"春闺无人春日长，莺声恰恰啼垂杨。美人睡起倦梳洗，芳容娇褪梅花香。绿云鬅鬙钗半亸，蛾眉蹙处开愁锁。绣奁尘掩秋月辉，口脂红淡樱桃颗。玉笙何处吹伊凉，紫骝骄嘶隔粉墙。停针懒刺双鸳鸯，倚栏踌躇空断肠。守宫点腕红凝血，一寸芳心万愁结。宜男正开郎不归，东风满地梨花雪。"}