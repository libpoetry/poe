{"id":"924340","title":"和张安道读杜集","dynasty":"宋","author":"苏辙","text":"我公才不世，晚岁道尤高。与物都无著，看书未觉劳。微言精《老》、《易》，奇韵喜《庄》、《骚》。杜叟诗篇在，唐人气力豪。近时无沈、宋，前辈蔑刘、曹。天骥精神稳，层台结构牢。龙腾非有迹，鲸转自生涛。浩荡来何极，雍容去若遨。坛高真命将，毳乱始知髦。白也空无敌，微之岂少褒。论文开锦绣，赋命委蓬蒿。初试中书日，旋闻鄜畤逃。妻孥隔豺虎，关辅暗旌旄。入蜀营三径，浮江寄一艘。投人惭下舍，爱酒类东皋。漂泊终浮梗，迂疏独钓鳌。误身空有赋，掩胫惜无袍。卷轴今何益，零丁昔未遭。相如元群世，惠子谩临濠。得失将谁怨，凭公付浊醪。"}