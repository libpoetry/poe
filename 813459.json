{"id":"813459","title":"上刘省三爵帅","dynasty":"清","author":"李振唐","text":"妇孺皆能识姓名，生平威德冠寰瀛。及身自足传千古，革面交传震八纮。黑白力为持大局，东南从此有长城。兰风竹雨含濡遍，凿齿雕题尽向诚。盗弄潢池可若何，羲轮曾返鲁阳戈。修名日懋丹心老，故垒春深白骨多。四海苍生皆衽席，一军赤帜斩蛟鼍。至今薄海安耕凿，柱石勋名已遍歌。沧海无波圣运昌，跳梁何事逞鸱张。雄心持节筹闽峤，壮志纡谟奠海邦。无奈形情同鬼蜮，况当兵甲是仓皇。民心国体深维系，谈笑从容靖佛郎。"}