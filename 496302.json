{"id":"496302","title":"苏武慢 次虞韵，写怀一十二首 其十三","dynasty":"明","author":"夏言","text":"万岁山高，广寒殿古，缥缈九重深处。太液波容，承光树色，便是阆风玄圃。银瓮宫醪，雕盘玉馔，味胜琼浆麟脯。半空中、羽盖云旓，恍惚昼逢王母。蒙圣恩、特赐传宣，遍教游览，宴罢归来日暮。城转西华，桥连东阁，迤逦蓬莱仙路。紫禁宸居，青山隐墅，中夜梦魂来去。睡觉来、日出东方，鸟语花香在户。"}