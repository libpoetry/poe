{"id":"172539","title":"和闽帅·龙飞天子揽英雄","dynasty":"宋代","author":"许应龙","text":"龙飞天子揽英雄，旧德欣逢泰道通。丹诏果然颁北阙，彩舟行矣驾东风。雨馀杉径新添绿，暖入花妆旋姹红。待得湖边春色满，我公已在凤池中。新凿南湖接海潮，油幢领客泛兰桡。那知半夜雨声急，却放新晴物色饶。尽日登临陪步武，高谈洒落挹风标。阳春白雪真难和，泚笔惟书道路谣。"}