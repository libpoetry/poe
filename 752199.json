{"id":"752199","title":"送刘仲兰之呼兰","dynasty":"清","author":"成多禄","text":"镏君镏君去不顾，寻师独入云深处。秋风库叶一扁舟，斜日伊兰千里路。庚寅之岁喜初逢，我与君家一巷中。气象汪汪黄叔度，照人剪水点双瞳。清谈从此留真赏，夜话篝镫时来往。得逢好友旧盟心，欲索解人先鼓掌。周簠秦彝汉瓦文，图书金石两纷纷。画家自古传三昧，书法于今重八分。蓦地祖刘中夜起，方觉雕虫技小矣。男儿生长天地间，不能为将宜为使。鬓发将凋可奈何，坐令勋业久蹉跎。我闻此语为君壮，燕赵相逢慷慨多。金源自古称雄郡，残碑断碣无人问。偶然名士著名邦，斗觉山川增气韵。此时耳热酒初酣，别绪唫秋与澹堪。他日边云回首处，荻花枫叶满江南。"}