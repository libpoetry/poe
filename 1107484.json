{"id":"1107484","title":"上建王生辰","dynasty":"宋","author":"史浩","text":"上帝昌我宋，高目视所以。天子亶聪明，亦既受多祉。庆泽渺梦图，班衣有元嗣。兹辰甫诞辰，想见龙颜喜。子孝与臣忠，二者有大戒。王今得兼隆，无乃神所介。晨昏奉赤墀，腰围白玉带。堂堂真天人，骄吝蔑纤芥。中使晓飞鞚，下拜金屈卮。门既却贺宾，宴不侈曲眉。玉炉净棐几，但诵天保诗。在我有古制，在彼俱弗为。下客曳长裾，薄技奚所奏。唯有六经腴，王心本研究。方瞳秋月明，绿发寒松茂。天子历无疆，王亦千万寿。"}