{"id":"1114082","title":"致享张丈脩撰墓下追惟平生不胜怆然辄成两章以叙怀感之意","dynasty":"宋","author":"李纲","text":"秋原郁郁见佳城，尚想音容涕泗横。痛惜山颓与梁坏，愧无玉润继冰清。丧贤初值龙蛇岁，忧国空馀金石诚。赖有阶庭兰玉在，芬芳端不坠家声。勇退风流霭士林，对扬丹扆极规箴。高名雅出汉庭右，遗爱空存南国深。身后凄凉报恩子，生前轩豁济时心。九原可作如公少，独立西风泪满襟。"}