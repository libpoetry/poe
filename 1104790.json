{"id":"1104790","title":"春怀","dynasty":"宋","author":"卫宗武","text":"伊耆司化权，与物何落落。不见阳和敷，但闻风雨恶。柔绿尚含滋，水红悭破萼。动植久陵暴，至仁同橐籥。可使令行冬，寒威肆馀虐。便须转机栝，曜灵俾灼烁。芬芳千万林，薰为红紫幄。庶俾竞春徒，薄有登台乐。乾坤日以辟，生意日以隘。春风一披拂，万族竞苏快。肖翘与蠕动，靡不忻坼解。庆泽流光华，垂荣到菅蒯。山木岂自寇，孰剪而孰拜。根干傥有遗，滋萌乃复在。苍箓溥至仁，何类不昭泰。人为物之灵，元化忍独外。气运何日回，岁月易征迈。时来桃李妍，春风乃知己。时去桃李萎，春华俱梦寐。芳菲气不齐，一一理犹是。何如松与柏，无荣亦无悴。浮生寄旅亭，万事若流水。富贵等空花，灭没无足纪。身前苟遗臭，身后乌可洗。我愿为松柏，不愿为桃李。长保千岁姿，盘根涧阿底。"}