{"id":"1131745","title":"鹧鸪天","dynasty":"宋","author":"臧馀庆","text":"天与君王管晏才。尚书两曳履声来。今朝望着楼头看，已有台星照斗魁。金蹀躞，玉崔嵬。天香满袖早朝回。中书尚享无穷考，长揖南风醉寿杯。寿菊才开三四葩。秋光着意主人家。清香未许人间识，先占重阳醉紫霞。儿绿绶，母金花。斑衣庭下乐无涯。要知他日中书考，细数沙堤堤上沙。"}