{"id":"816084","title":"田家春日","dynasty":"清","author":"梁成楠","text":"正月播嘉种，初苗铺幂历。分秧二月间，水深泥滑汩。三月蓐田草，妻儿共筋力。野人岂知书，莫辨阴阳历。计日不自閒，荷锄欣有适。新茶又出市，入郭探时值。寄声谢邻老，社酒不遑吃。牛衣曝前檐，鸡栅树后圃。菜花如雪白，沤田成沃土。田功少宽暇，人事又劳苦。输租入富家，输税入官府。闻有孟家女，力足支门户。夭桃枝正繁，媒妁凭邻姥。燕燕亦归来，双飞入衡宇。东邻常闭门，远作殊方客。西邻为盗取，束缚求金帛。春阳有偏照，不得事阡陌。禾黍十亩田，桑榆一区宅。刺桐吐花红，新竹苞粉白。娇女马头蚕，小儿牛背笛。客来具鸡黍，浊酒娱今夕。过此春风节，徙家及鸡狗。我田非筐箧，胡可挈而走。播穫自高曾，小人敢不守。清明告诸墓，易世能知否。身是晋陶潜，宅边仍五柳。今春较阴寒，丰歉卜邻叟。盘饤落花生，寿以蕃薯酒。"}