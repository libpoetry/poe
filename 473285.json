{"id":"473285","title":"观潮歌","dynasty":"明","author":"王稚登","text":"丙辰闰七月初吉，孟渎江边潮水赤。寒波带雨打空城，高浪如山排巨石。山田旱爟不可救，山人荷锄惟种豆。游鱼忽入豆花中，江里鼋鼍近人吼。隔岸不闻鸡犬声，前村尽说蛟龙斗。白头田父向人语，不见江潮大如许。门前堤上种柳树，潮痕深浅能记取。去年堤石未沉沙，今日柳枝齐拂水。苍烟黑雾黯不收，吁嗟身世如浮沤。床头水鸣得赤鲤，槛上云生飞白鸥。卧楂人力不可运，眼中倏忽随波流。鱼舟叶叶争鼎沸，踏浪高歌似平地。北客初闻忽胆惊，南人坐对犹儿戏。我闻钱塘之潮天下无，素车白马相喧呼。铁箭如沙射江浒，钱王当日真雄图。书生白首老牖下，只尺不辨越与吴。呜呼！只尺不辨越与吴，酒酣耳热歌乌乌。不能三江即五湖，辙中之鲋胡为乎？"}