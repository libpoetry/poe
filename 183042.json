{"id":"183042","title":"献西俘·先帝谋西域","dynasty":"宋代","author":"孔武仲","text":"先帝谋西域，边功未告成。一朝锄狡穴，万里振天声。汉狱宜归死，汤罗尚借生。淮阴甘就缚，颉利许留京。云气占中国，星辰辟大明。珠帘垂后殿，玉座肃西清。二帝临朝会，千官响佩珩。理司来执讯，译者为通名。殊俗衣冠异，渠魁口眼狞。孽狐仍俯听，穷鸟尚悲呜。上德均乾覆，臚传贷鼎烹。大廷观舞兽，沧海息波鲸。禄给朝晡{左米右备}，书通父子情。熊态已驯伏，蝼蚁敢纵横。忆昨初擒寇，无惭古用兵。谋谟维素决，军事许专征。蕃汉心谐会，人祗力混并。波涛迷古渚，氛雾压洮城。惨淡移天阵，逡巡却寇营。空拳槌猰{猎右换俞}，难矢损材枪。杂种降无数，良民市不惊。旂常配方召，干羽继韶茎。奏捷公卿贺，酬勋将佐荣。夏戎几失筯，辽主愿寻盟。诡道吾何用，沈几见未萌。终军虽喜事，勿复请长缨。"}