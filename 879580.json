{"id":"879580","title":"政仲留饮醉书长句","dynasty":"宋","author":"刘学箕","text":"春归无计堪留连，川原暗绿屯云烟。涓涓涧谷声潺潺，夜来急雨春风颠。天公知我爱山癖，晨光薄林晓日出。浮阴扫尽山屹立，叠嶂层峦凝黛湿。此时来访故人居，膻荤为我开兵厨。真珠滴槽不用沽，沉酣相忘于江湖。我不如阮公籍，相逢一醉六十日。君莫效陶渊明，欲令明朝重抱琴。且须相从痛饮师，尊前落魄同襟期。何如沉沉深夜剪韭共春酌，细诵工部生前相遇衔杯诗。"}