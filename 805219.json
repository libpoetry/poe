{"id":"805219","title":"水龙吟  咏杜鹃花","dynasty":"清","author":"陈维崧","text":"小楼日日轻阴，花枝映得纱窗曙。恰推窗看，玉栏干外，红香无数。樱笋时光，秋千院落，衬他娇嫭。只一枝怯雨，泫然却想，故乡也，知何处。自别西川万里，拟消受、江南歌舞。讵料年年，每当开日，便成春暮。甚日重逢，锦城丝管，华阳士女。待化为蜀魄，枝头唤道，不如归去。"}