{"id":"741749","title":"题福泉山张三丰手书遗迹","dynasty":"清","author":"傅玉书","text":"黔中万山争恢奇，福泉远在山城陴。当年边郡始开创，高丘大壑藏蛟貔。仙人想亦避世网，跨江越楚来荒陲。相传结茅夜礼斗，星精照烂如朝曦。乾坤旷荡供啸傲，风雨舛误恣鞭笞。诏书数下不可致，守土敦请徒尔为。道成跨鹤去不返，追慕神异谀以辞。字端行密备梗概，简阅工匠深磨治。诹辰立石诧奇事，碑阴仿佛蟠龙螭。神仙指画胜剞劂，苔侵雨蚀无雕亏。至今屈指三百载，濡墨脱纸犹淋漓。岣嵝《石鼓》尚莫识，瑶函宝笈诚难窥。要之幽远存勿论，思议穿凿羞群迷。儒生论世识大体，孤竹清节传口碑。永乐改元受符箓，张侯勋亦铭鼎彝。不臣不友遂高尚，落落千古知者谁。我朝升平洽文治，山陬僻壤成交衢。欲起仙人叩遗迹，烟霞黯淡空山祠。"}