{"id":"507433","title":"曾氏三贞堂","dynasty":"明","author":"李昌祺","text":"客行兰溪上，有屋甚炜煌。借问谁所居，云是世节堂。世节果何为，一门凛三孀。三孀本一姓，婉娩金玉相。父兄实佳士，夫子各才良。于归期白首，中道俱沦亡。韶华岂弗念，夙昔佩礼章。捐生以相从，之死庸何伤。此身宁足顾，老稚谁扶匡。节义古所重，焉敢违纲常。无贻九京羞，旌表非所望。一孀逝已久，二孀政康强。存者膺孝养，没者留芬芳。而客闻此语，流涕忽沾裳。寄言观风使，采之献明光。"}