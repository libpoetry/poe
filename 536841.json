{"id":"536841","title":"王山人自称十岳先有二诗见寄极国士之许千里命驾曾未淹日欲留金陵长篇见贻拂衣北首聊此和赠 其二 赠奕者程生","dynasty":"明","author":"王世贞","text":"世才不可尽，豪鸷争辈出。国手何纵横，令我难甲乙。李生自燕京，雅与颜鲍匹。飘然来江左，百战不摧一。惊电随指生，坚城望风失。朅来得程郎，少年美清扬。所遇无上驷，云蹄郁腾骧。及乎与李角，贾勇不可当。李如李将军，部曲神飞扬。程如程卫尉，号令严秋霜。为李固左袒，推程亦军冠。铜池垂杨侧，隐若辟楚汉。程虽近巧迟，往往诣玄观。落子黄叶深，收枰烛花半。吾日殊有馀，毋乃樵斧烂。"}