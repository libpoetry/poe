{"id":"509124","title":"庆南京大理寺卿夏公季爵致仕诗","dynasty":"明","author":"韩雍","text":"与君同年最交契，羡君才识超当世。喜君辞老得还乡，东望吴山促归计。想当正统壬戌春，礼闱一见即相亲。廷对作官有先后，感君教益非常伦。君才相是文章伯，游艺词林声烜赫。洒翰真追王右军，作诗不让陶彭泽。两京棘寺当劳烦，尽心谳狱人无冤。戴胄忠清允执法，有功仁恕多平反。昨来奉敕巡江右，使节勤劳声绩茂。贪吏都除政一新，疲民尽起欢如旧。功成名遂思故乡，明廷拜谒陈封章。圣主怜君美风节，赐君致仕归钱塘。钱塘风景甲天下，君归游乐增光价。捲幔观潮镇海秋，扣舷歌月西湖夜。我尝游宦历览频，乡园况与湖山邻。乞归未遂怀我友，不觉清泪沾衣巾。君不闻造物由来忌美名，大名久居良亦难。所以越大夫，扁舟五湖终不还。所以裴晋公，诗酒昼夜穷相欢。体天之道戒盈满，浮名与我何相干。烦君先报湖山知，迟我归去同盘桓。"}