{"id":"1042884","title":"西都大内作","dynasty":"宋","author":"刘攽","text":"太紫异垂象，河洛殊出符。卜食绵往祀，宅中雄别都。旋宫千万门，层城十二衢。佳丽帝王州，爽垲神明区。过位思自饬，檐阙在必趋。琉璃映瓦翼，玱琅耀金铺。白日互蔽亏，凉风倏来苏。仰视制作雄，疑有神物扶。始知壮丽功，不使来世逾。择材自千章，衒巧非一图。傥无日新美，何以除规模。西宾尚馀谕，望幸犹踟蹰。何当树翠华，万玉趋赤涂。"}