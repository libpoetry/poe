{"id":"1121213","title":"和平父游紫霄韵二首","dynasty":"宋","author":"林希逸","text":"杉松夹径去犹远，桃竹随人强自支。水界平田疑刻画，烟笼远日状琉璃。何波为续游山记，好友先吟访古诗。清思如君真可爱，行须入赋万年枝。诸贤盛气趋华毂，一老閒吟乐考槃。旧友醉乡祇白堕，新衔散地号黄冠。束刍已了林宗吊，孤石因陪子美看。绝顶洪崖肩可拍，乘风何许觅还丹。"}