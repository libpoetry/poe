{"id":"685184","title":"湖上梅花歌四首","dynasty":"明","author":"王稚登","text":"家家山色对春湖，日日春风听鹧鸪。门前杨柳藏鱼市，屋上梅花当地租。山烟山雨白氤氲，梅蕊梅花湿不分。浑似高楼吹笛罢，半随流水半为云。虎山桥外水如烟，雨暗湖昏不系船。此地人家无玉历，梅花开日是新年。闻道湖中是两梅，尽山千种一时开。估客片帆春雨里，载将香气过湖来。"}