{"id":"432599","title":"感事（十六首选二）","dynasty":"近现代","author":"陈顺彬","text":"黩武穷兵祸总胎，曾闻汉诏下轮台。鞭从马腹知难及，环向刀头幸早回。纵有梯航西贡阻，更无锁钥北门开。识时只建和戎策，漫恃专征得将才。去就机宜本未谙，操刀制锦又何惭。群中半是依阿态，局外偏持慷慨谈。莫笑驽骀誇冀北，也随鸡犬到淮南。翻空多少疑团事，解作黄粱梦正酣。"}