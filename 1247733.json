{"id":"1247733","title":"秋晓南薰亭望隔江群峰初日宛然如画不知兴之所至斐然成章","dynasty":"元末明初","author":"蓝智","text":"扶桑西南丹桂林，初日照耀群峰青。琅玕坠落天杳杳，芙蓉隔水秋冥冥。我骑瘦马踏残雨，乘凉晏坐南薰亭。是时烛龙吐光晶，倒景正挂双玉屏。祥烟庆云忽飞动，翠旌羽盖抟紫清。恍如仙人下云軿，金银宫阙罗蓬瀛。丹青疑对李郭画，诡怪莫测山海经。江波荡漾洲渚横，时有鸟雀啁啾鸣。西山爽气生檐楹，毛发飒飒通神灵。重华一去呼不返，疑山九点浮青萍。黄帝垂衣静四溟，杲杲白日中天行。湘江之竹鸾凤声，吹作箫韶咏太平。"}