{"id":"1110028","title":"闲居","dynasty":"宋","author":"吕本中","text":"湿云一片傍门垂，秋草盈庭绿未辞。剥啄无声诗思懒，竹床方枕梦回迟。绵绵风雨雨鸠催，衰柳朦胧玉作堆。不道陶公秫未熟，烟波一片欲飞来。新添涨非碧天空，拄杖斜衣红蓼中。角瓮何须犹倔强，桔槔南陌正秋风。荆扉寂寞锁花枝，攲枕闲追方外知。一缕茶烟新水足，半帘宿雨燕飞迟。阴晴未定两相催，夜半蛩声送晚雷。可怜野人无底事，阶前新看绣莓苔。秋原尽好放游筇，何事山斋任懒慵。屋漏有痕留作字，梧桐带雨听笙镛。西风岑寂子云居，未放秋阳晒腹书。却笑问字谁载酒，雨烟仍是老樵渔。"}