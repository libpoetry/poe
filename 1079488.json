{"id":"1079488","title":"秋夜示李十","dynasty":"宋","author":"吕本中","text":"晴鸠不时鸣，雨鸠不暂歇。相去跬步间，屡见屐齿折。寒泥拥衰草，秋扇罢残热。今晨好风景，稍贷屋头月。清光冷相照，玉艳满金玦。唤客坐前窗，文字相澡雪。殷勤傍诗律，未暇了曲糵。澜翻谈经口，邂逅如意铁。我歌君辄书，字字有行列。不须陛枑严，但要兵卫设。譬如南山石，瑑齿当井渫。真成一战霸，未可三鼓竭。人生各泾渭，世事亦滕薛。高堂食肉人，两马方踶齧。何知缊袍底，犹有不安节。"}