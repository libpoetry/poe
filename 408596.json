{"id":"408596","title":"裕州车行乱石中作","dynasty":"近现代","author":"刘玉璋","text":"乱石嵌山冈，如虎哆其口。狂风卷地来，石挟风声吼。裕州一百里，纵横道左右。我车何哼哼，十步颠八九。车欲挫石锋，石欲阻车走。车石两斗争，呯訇相击掊。左既触我肩，右亦抶我首。欲坐畏折腰，欲眠更伤肘。五内俱沸腾，神与身不守。譬彼米在箕，随人簸扬久。风力更助虐，扑面飞尘垢。片时度若年，况乃辰至酉。昨日渡长河，浊浪如山阜。扁舟侧欲倾，几如杵投臼。尔时相咨嗟，共言风涛陡。不图驾两骖，万苦靡不有。人世如浮云，谁能长不朽。胡为苦奔波，往来嗟雪柳。安得息双轮，高卧归山薮。"}