{"id":"402362","title":"八宝妆 故宫牡丹","dynasty":"近现代末当代初","author":"张伯驹","text":"恩宠当时深雨露，咫尺日近天颜。赭袍香惹，风定却妒炉烟。金粉横披青玉案，霓裳罢舞翠云盘。醉琼筵，侍臣载笔，仙仗随銮。无那繁华顿改，叹鼎湖去远，劫换长安。记得三郎一笑，忍梦开天。含愁独傍御砌，只留与、寻常百姓看。斜阳里，剩倩魂离影，谁问凋残。"}