{"id":"777151","title":"吊五妃墓","dynasty":"清","author":"六十七","text":"东风骀荡天气清，载驰骢马春巡行。刺桐花底林投畔，森然古墓何峥嵘。路旁老人为余泣，当年一线存前明。天兵既克澎湖岛，维时台海五烈皆捐生。至今坏土都无恙，谁为守护劳山精。云封马鬣连衰草，四围怪石争纵横。时闻鬼母悲啼苦，想见仙娥笑语声。岁岁里民寒食节，椒浆频奠陈香羹。满目荒凉已感叹，更听此语尤伤情。有明岁晚多节义，樵夫渔父甘遭烹。岛屿最后昭英烈，顽廉懦立蛮妇贞。田横从死五百皆壮士，吁嗟乎，五妃巾帼真堪旌。"}