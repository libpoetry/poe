{"id":"1132333","title":"次韵李参政秋怀十绝","dynasty":"宋","author":"魏了翁","text":"怒涛撞击吼笼铜，惊倒江边百岁翁。西望阴霾犹未定，火云偏在五云东。稚金老火战重围，京洛缁尘点客衣。输却东园南阁老，水花阑槛夕阳稀。坱圠群灵付大钧，人生于世本何营。浩然中夜存存气，不藉西风梦亦清。书棚尚有送春诗，又见秋风满范围。夜雨床头多酿酒，天边一舸有人归。月华如水恰中庭，乌鹊枝头栖复惊。晚暑三亭随雨过，秋声一半在虫鸣。怒雷噀雨吹尘沙，樛枝草树纷笼加。可怜荷屋风不定，但有白红三数花。河神不恤吾民勤，涛头射山危欲倾。似闻凌云滩头水，前日肉薄几危城。母心日日儿当归，屋山看尽乌鸟栖。安得使我如乌飞，母旁衮地为儿啼。止处流行息处生，春作夏长秋敷荣。其间毫发皆帝力，民日用之无能名。新诗妙处古人过，节制场中老伏波。枯肠亦知费搜搅，奈此风景触拨何。"}