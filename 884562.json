{"id":"884562","title":"七月十四夜月分韵得明字","dynasty":"宋","author":"朱翌","text":"澹澹烟覆渚，呜呜角收声。白毫万丈光，下注千山倾。良夜三五时，玉楼十二城。皇天老眼开，碧湛双瞳睛。窥我读书窗，徘徊到天明。风从树头来，挟我入太清。飞萤转蒿丛，熠耀徒营营。露气下庭宇，秀爽凌冠缨。以兹无尽景，对此不平鸣。不如使云遮，寂历忘吾情。"}