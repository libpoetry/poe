{"id":"758147","title":"百字令 秋望忆家","dynasty":"清","author":"周翼椿","text":"登高眺远，见长空万里，水天一色。飒飒西风凉意动，恰是清秋时节。桂蕊香浓，芙蓉露冷，此际炎光歇。倚阑凝望，远岫暮烟笼碧。林际几点归鸦，蛩声满耳，树杪如钩月。别恨凄凉吟未尽，目断云山千叠。岸柳萧疏，井梧零落，总是关情切。征鸿无信，此意待凭谁说。"}