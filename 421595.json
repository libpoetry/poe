{"id":"421595","title":"水龙吟 题铁骨红梅图","dynasty":"近现代","author":"刘海粟","text":"直教身历冰霜，看来凡骨经全换。冻蛟危立，珊瑚冷挂，绛云烘暖。劲足神完，英华内蕴，风光流转。爱琅玡石鼓，毫端郁勃，本吾腕。迅见山花齐绽。醉琼卮、襟怀舒坦。乾坤纵览，朱颜共庆，异香同泛。三五添筹，腾天照海，六州同灿。正芳枝并倚，阳和转播，称平生愿。"}