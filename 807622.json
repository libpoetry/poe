{"id":"807622","title":"齐天乐  重游水绘园有感","dynasty":"清","author":"陈维崧","text":"园丁不认曾游客，嗔人绕廊寻玩。红板桥倾，绿杨楼闭，谱出荒寒一段。看棋柯烂。算往事星星，酒旗歌馆，深悔重来，不来也省鬓毛换。风前又成浩叹。说此间萝屋，有人羁绊。恨极卖珠，缘悭捣药，赢得啼鹃频唤。扁舟故国，只浩月魂归，清江目断。今古劫灰，付日斜人散。"}