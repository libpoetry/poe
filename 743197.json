{"id":"743197","title":"寒食日雨中吴竹屿先生招同钱献之洪稚存孙渊如集杏花春雨山房看花用昌黎寒食日出游韵","dynasty":"清","author":"王复","text":"百卉待泽如渴病，花信番番吹转盛。朝来泼火恰如期，黯黯檐端湿云映，野外闲情拾翠偕，城南嘉约摇鞭竞。绛帏高卷赏秾华，药鼎微温伴清咏。含风翠筱弱欲扶，带雨红妆欹不正。及时良会安可多，过隙韶光岂能更。先生早自遂初服，廿载名山天所命。白公旧赋紫薇诗，杜老新歌白木柄。云霄故人远见招，河汾弟子交相庆。冷节才逢插柳新，殊乡仍展维桑敬。座中钱孙话昔游，芳草天涯阻遥夐。二分月影到芜城，千顷波光泛明圣。频年远道各羁孤，几月官斋欢合并。争看好古发幽情，亦或耽吟同僻性。向晚廉纤响渐稠，笼阴绰约枝交横。屋角频听鸠妇呼，篱根暗想龙孙迸。良宵拌共倒深卮，陋质真惭对清镜。沈沈漏箭早催归，既醉还期缓觞政。六街镫火照初更，料峭穿衣寒尚劲。伫教来日快新晴，还拟寻芳趁佳令。"}