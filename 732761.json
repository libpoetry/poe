{"id":"732761","title":"春雪篇","dynasty":"清","author":"陈之遴","text":"长安二月春初好，舒红袅绿青楼道。七成宝帐夜微温，五出霏霏点芳草。斜舞瑶空已半融，薄铺玉戺无须扫。绮树俄添浅素辉，罗衣渐觉轻寒恼。浅素轻寒剧可怜，迷离春望惜春天。低侵春院长兼雨，遥集春山半带烟。入梦每伤莺唤后，怀人多在燕来前。寻芳畏湿莲花步，对景慵联柳絮篇。柳絮浑如荡子情，紫骝当日踏花行。凤凰城里雕轮度，鹦鹉洲边晚棹横。此时见雪还相忆，此际看春转自惊。雪想玉容临宝镜，春随纤手入银筝。春雪春风几朝暮，春花自恋琼台树。妾恨宁如雪易销，君心愿共春常住。冷霰先欺玄菟城，阳和不到黄花戍。夜雪金炉共夕香，春游莫向天涯路。"}