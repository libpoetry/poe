{"id":"197938","title":"首夏端居·美木交柔柯","dynasty":"宋代","author":"李复","text":"美木交柔柯，薿薿众叶光。余春归未尽，叶间有遗芳。空庭午阴寂，黄鸟转新吭。微风从何来，穆然和且凉。虚堂面清池，文簟舒藜床。憩偃神意适，形骸亦相忘。萧然无杂尘，始觉日稍长。寒暑迭往返，物生安有常。百年只瞬息，忍使生理伤。起坐理素琴，曲罢取酒尝。既饮复又酌，仰看闲云翔。得为太古民，优游见义皇。"}