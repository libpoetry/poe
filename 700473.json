{"id":"700473","title":"对雪二首","dynasty":"明","author":"顾璘","text":"千峰急雪洒茅檐，久旱微阴冷亦堪。独赖诸公忧冻馁，不劳明主顾东南。高标一任寒梅得，馀润偏宜宿麦含。薄暮倚栏看絮舞，鬓丝相伴两鬖鬖。孤城日落云垂幕，大地阳回雪舞花。采石江涛冰磈礧，蓬莱宫树玉横斜。清光恍彻三千界，朔气平侵十万家。半夜兔园宾客醉，拥炉挥翰气成霞。"}