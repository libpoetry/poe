{"id":"834811","title":"金缕曲 其二 再叠前韵送伯平前辈之吴门","dynasty":"清末民国初","author":"冯煦","text":"天际山重叠。黯销魂、霜高木落，飙轮催发。闻道百官翻旧谱，知否官箴王阙。且消受、沧浪风月。楚尾吴头翩竹马，奈秋禾、生耳民心阕。玉尊罢，惨将别。经年幸厕杨卢列。算难忘、蓬莱文笔，建安诗骨。热恼渐蠲机渐泯，一任秋蝇夜蝎。正起舞、尘缨都绝。富贵浮云非我愿，愿孤舟、归钓寒江雪。重话旧，唾壶裂。"}