{"id":"730619","title":"水关","dynasty":"清","author":"毛澄","text":"哑哑水关乌白颈，一叶随波舞渔艇。临风喝问神扬扬，贾客书生本平等。闻说看山例无税，振衣起舞私自幸。只有羁愁税亦佳，关吏摇头偏不肯。未到夔巫双鬓斑，一重滩是一重关。蒲帆椎牛望白帝，瓜皮畏虎穿乌蛮。谁始抽厘饷军府，今日江淮念雷祖。闽粤海关多漏厄，梁益一隅亦何补。榷盐分卡纷如麻，青山缺处皆官衙。今年八辈入孙水，蜡虫利厚人无哗。蜀民好义自天性，但令涓滴归公家。君不见绿衣奴子面如玉，胡琴当关弹啄木。后房糊槅剪春罗，东浦花雕香出屋。烧兰翠釜驼峰熟，貂锦壁衣宵度曲。岂知忧乱杜陵翁，瑟缩津头肌起粟。离愁满载下吴天，端然自向南云哭。"}