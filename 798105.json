{"id":"798105","title":"十二时  偶忆","dynasty":"清","author":"陈维崧","text":"绵濛二月如酥雨，做出销魂天气。更独客、冷清清地。拚只向、红篝倚。灯灺香焦，天寒酒醒，往事难提起。想那日、元夜迷藏，禊日秋千，人在绿杨丝里。更当初、戟门嬉戏。一部烟花轶记。帘畔分钗，屏间惜曲，无限恹恹意。便海棠月上，夜深谁放花睡。奈几年、飘零羁旅，已隔千山万水。昨岁铜街，记曾一见，隐隐卓金车子。恰柳花如梦，又早香输过矣。"}