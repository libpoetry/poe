{"id":"1106453","title":"用十梅韵答冯簿","dynasty":"宋","author":"王炎","text":"今代冯野王，声满东海滨。可敬亦可爱，温然气如春。绿绮弦朱丝，为我调白雪。此亦公绪馀，所长兼五绝。尝试评公诗，崖岸极孤绝。同僚笔可焚，后学巾宜折。清真去边幅，明白倾底里。枳棘见鸾凰，十倍跫然喜。讲道师友少，稽古编简残。何以起斯文，念之心为寒。银钩入翠珉，文字本肤浅。以书不以辞，恃此或行远。人品如许高，不卑一官小。居之以廉勤，王事岂难了。霏霏玉麈谈，鄙吝堪澡雪。每见辄有闻，敢惮频磬折。道本无垢净，境自有喧寂。愿闻禅说中，何以得真实。黄门执戟翁，晚乃薄词赋。我宜草玄文，未必知妙处。"}