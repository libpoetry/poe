{"id":"692051","title":"挽王中丞","dynasty":"明","author":"李攀龙","text":"主恩三遣护三边，骠骑功名破敌年。不谓汉军能失利，犹堪起冢象祈连。旌旗海上似云屯，大将登坛国士恩。白马只今成过隙，千秋匹练曳吴门。铁马萧萧日色黄，边声杀气满渔阳。谁知一夜旌竿折，摇落中丞柏上霜。三月渔阳大出师，君王按剑捷书迟。鼓声不为将军起，岂独封侯是数奇。莫道江南梦里遥，白杨明日便萧萧。门人尽爱伤春句，不拟招魂与大招。昨夜烽烟海上青，犹闻麾下取龙庭。一时雄剑无精彩，遥指燕山落将星。"}