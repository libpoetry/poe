{"id":"816273","title":"壬辰1832春仲护送巡道周公抵澎抚恤赋呈二律","dynasty":"清","author":"黄金","text":"我公奉命恤民艰，千里汪洋任往还。破浪冲风身不惜，咨寒问雨鬓先斑。灾黎得解颠连苦，海涘重沾渥泽颁。伫看天颜嘉远涉，恭膺纶綍擢朝班。旌旗照耀海东瀛，洞悉嗷嗷待哺情。澎岛弹丸归指顾，海民环堵颂仁声。阳春有脚风先暖，春雨如膏日渐晴。末弁奇逢随骥尾，寰清如镜庆升平。"}