{"id":"521417","title":"毛閒翁百岁预寿","dynasty":"明","author":"顾清","text":"天子十四载，昭阳纪灵辰。间翁寿百岁，弧筵启青春。孙子天上归，板舆奉慈亲。扶携献春酒，盛事倾海滨。我明始驭宇，元气会九垠。历岁三十馀，六合熙同仁。翁实生此时，所得固已淳。葆真遗世网，委顺随化钧。自从结发来，白首如一晨。譬彼凌寒松，本异凡卉伦。动息有至理，往来无杂宾。閒居谈往事，听者疑古人。尝言十六七，文皇当北巡。金舆映朝日，目睹天人真。自攀鼎湖龙，五拜重光新。虽微海田变，冠盖几湮沦。念此劝翁饮，无负尊前身。南山晚更绿，时菊长精神。悠然东篱下，想见无怀民。愿得假羽翼，杖几承清尘。作诗预为寿，转盻莺花瞵。从今岁一篇，积卷如车轮。"}