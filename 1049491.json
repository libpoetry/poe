{"id":"1049491","title":"和新成都知府邓润甫温伯内翰道中见寄","dynasty":"宋","author":"冯山","text":"画舸秋离峡，长江水齧堤。郡楼高送别，客袂掺分睽。前后声难继，升沉分不齐。私心常有待，得意幸相携。千里闻鸣凤，三年倦割鸡。一哀缠性命，万事错端倪。英俊联翩起，清华直上跻。平生依笔砚，俛首失锄犁。同嗜餐秋菊，忘言病夏畦。精粗分玉石，去住即云泥。近列多鸳鹭，谁人享駃騠。徊翔趋凤阁，隐约驾鸡栖。训诰资温润，衣冠出品题。风流清宪府，威望肃朝闺。戏彩江湖乐，观涛岁月稽。还朝垂拱北，易帅华阳西。旧德倾中外，欢谣浃庶黎。忽闻旌棨近，顿解簿书迷。一笑何胜喜，高谈为少低。长篇追杜老，馀论及曹溪。把酒听新阕，寻山傍小蹊。攲斜行叠嶂，空旷上危梯。拾掇留樽俎，萧疏愧糗藜。故人难会遇，壮士合悲啼。物理纷无定，年华去可悽。王师行解甲，盟府重盘圭。剑外声文铎，关中息战鼙。时清数相见，宁望胯金犀。"}