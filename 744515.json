{"id":"744515","title":"偕邓嶰筠太守移唐冯尚书碑至碑洞作","dynasty":"清","author":"吴荣光","text":"何人始变山阴池，岩岩鲁郡初哉基。再变即为元和脚，石版照耀光四夷。我来西京游太学，端甫塔石名空垂。此外尚有仅存者，魏公苻公崔太师。俗工磨洗日以远，如形附影神先离。明伦堂外秋霪霁，几家垣壁相倾欹。有光熊熊自东起，衡门之右墙之厜。刮苔剔藓渐见字，东川节度尚书碑。晋阳文字河东楷，健笔一扫何淋漓。万年县郭开元土，几经转徙依人篱。童也敲火牛砺角，猪以为圈鸡同埘。急走京兆长揖告，岂哀其穷运转之。东风吹春泮水湄，墨香潋滟韶光迟。是日释菜习礼竟，导我碑林观所移。乐毅岂复置屏脚，兰亭毕竟归漕司。摩挲拂拭慎模拓，墨卿楮客纷吁嘻。雨洗斜阳照愈炯，寒霜太白芒尤奇。取以吾家旧本较，神采锋颖争毫丝。想当砻石下笔时，心正笔正凝神思。紫丝一靸孰寄远，赤箭五两能扶衰。昔也何晦今何显，遥遥千载风镫驰。说置左右举版筑，奚当富贵歌扊扅。四座有客争好事，随喜赞叹无浮词。佥曰太守力所及，请为退老开涕洟。幼安之石旧有例，三日不去吾非痴。吁嗟从此辙则满，空斋万手喧毡锤。甘泉先竭木先伐，人物互盗非吾欺。鸿飞已冥弋何篡，鸡其自惮为人牺。敬语太守三叹息，德我罪我乌乎知。但取万本足秘笈，归来虹气夜夜冲门楣。"}