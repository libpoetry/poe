{"id":"582841","title":"题丞君山水","dynasty":"明","author":"陈繗","text":"君家一幅画山水，劝我题诗在画里。我观山水真绝奇，历历江山鲜堪比。欲比蓬莱山，三岛有其间。欲比桃源洞，桃源千古成幻梦。不是蓬莱山，不是桃源洞。金陵好风景，只在个中看。春云入树暮山碧，秋波打空烟水寒。水光山色交相映，泛泛孤舟几亭榭。蓑笠巾裾山水间，阿谁还是仁智者。智者却乐水，仁者须乐山。乐山寿弥久，乐水乐自宽。二者自为二，一之良亦难。君能乐山复乐水，山水两全仁且智。今看山高兼水长，寿考无疆乐不已。我今写此为君歌，此歌不入俗人耳。"}