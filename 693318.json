{"id":"693318","title":"送金主簿赴吴江任五首","dynasty":"明","author":"苏伯衡","text":"美人结飞珰，明月何皠皠。间之珊瑚枝，其缫以五采。此物曷致之，锡贡自南海。有材苟适用，无幽不见采。嗷嗷众赤子，望望将告谁。诗人咏岂弟，奔命何可迟。驭促马则疲，水烦鱼不滋。往者皆谓然，来者能忽思。西望姑苏台，近临百花洲。白露正为霜，行人不可留。但感鸿雁集，不伤麋鹿游。月明歌子夜，民生庶其廖。远客京城中，赖有之子并。出处靡不俱，岂异形与影。俛仰忽不乐，暌离生俄顷。执手临路岐，语语不知永。明明天上月，既盈还复缺。聚散谅如斯，无为旸内热。同气恒相求，岂限吴与越。精灵风然合，不见双巨阙。"}