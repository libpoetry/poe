{"id":"812325","title":"乌鲁木齐杂诗之物产","dynasty":"清","author":"纪昀","text":"蒲桃法酒奠重陈，小勺鹅黄一色匀。携得江南风味到，夏家新酿洞庭春。茹家法醋沁牙酸，滴滴清香泻玉盘。琥珀浓光梅子味，论功真合祀元坛。不重山肴重海鲜，北商一到早相传。蟹黄虾汁银鱼鲞，行箧新开不计钱。旋绕黄芽叶叶齐，登盘春菜脆玻璃。北人自只夸安肃，不见三台绿满畦。雪压空山老树枯，一番新雨长春菇。天花绝品何须说，持较兴州尚作奴。朱桔黄柑荐翠盘，关山万里到来难。官曹春宴分珍果，谁怯轻冰沁齿寒。依稀谏果两头纤，松子来从雪岭南。岭上苍官千万树，只能五鬣绿鬖鬖。汉唐旧史记青稞，西域从来此种多。轻注蹲鸱成一笑，如今始悔着书讹。新稻翻匙香雪流，田家入市趁凉秋。北郊十里高台户，水满陂塘岁岁收。配盐幽菽偶登厨，隔岭携来贵似珠。只有山家豌豆好，不劳苜蓿秣宛驹。菽乳芳腴细细研，截肪切玉满街前。只怜常逐春归去，不到榴红蓼紫天。新榨胡麻潋滟光，可怜北客不能尝。初时误认天台女，曾对桃花饭阮郎。漉白荒城不见日，采硝人在古阳关。颓垣败堞浑堆遍，错认深冬雪满山。谁能五月更披裘，尺布都从市上求。懊恼前官国司马，木棉试种不曾收。榆槐处处绿参天，行尽青山未到边。只有垂杨太娇稚，纤腰长似小婵娟。梭梭滩上望亭亭，铁干铜柯一片青。至竟难将松柏友，无根多半似浮萍。罂粟花团六寸围，雪泥渍出胜浇肥。阶除开遍无人惜，小吏时时插帽归。姹紫嫣红廿四畦，香魂仿佛认虞兮。刘郎倘是修花谱，芍药丛中定误题。千瓣玲珑绿叶疏，花头无力倩人扶。因循错唤江西蜡，持较东篱恐未输。红药丛生满钓矶，无人珍重自芳菲。倘教全向雕阑种，肯减扬州金带围。八寸葵花色似金，短垣老屋几丛深。此间颇去长安远，珍重时看向日心。土屋茅檐几树斜，移来多自野人家。微风处处吹如雪，开遍深春皂荚花。河桥新柳绿蒙濛，只欠春园杏子红。珍重城南孤戍下，刚流一树袅东风。前度刘郎手自栽，夭桃移得过山来。阜康城内园池好，尚有妖红几树开。息鸡草长绿离离，织荐裁帘事事宜。騕袅经过浑不顾，可怜班固未全知。芦荻飕飕绿渺茫，氤氲芳草隐陂塘。行营不解西番法，秋老谁寻玛努香。芳草丛丛各作窠，无名大抵药苗多。山亭宴罢扶残醉，记看官奴采薄荷。长镵木柄斸寒云，阿魏滩中药气熏。至竟无从知性味，山家何处问桐君。照眼猩猩茜草红，无人染色付良工。年年驿使驰飞骑，只疗秋塍八蜡虫。绿到天边不计程，苇塘从古断人行。年来苦问驱蝗法，野老流传竟未明。鸭绿鹅黄满市中，霜刀供馔缕轻红。加餐便忆坤司马，不比无端主簿虫。彻耳金铃个个圆，檐牙屋角影翩翩。春云澹宕春风软，正是城中放鸽天。绣羽黄襟画里看，鸳鸯海上水云寒。如何夜夜双栖梦，多在人间斗鸭栏。白草初枯野雉肥，年年珍重进彤闱。传声贡罢分携去，五彩斑斓满路归。春鸿秋燕候无差，寒暖分明纪岁华。何处飞来何处去，难将踪迹问天涯。山禽满树不知名，五色毛衣百种声。前度西郊春宴罢，穿帘瞥见是莺莺。飞飞干鹊似多情，晚到深林晓入城。也解巡檐频送喜，听来只恨是秦声。荒屯那得汝南鸡，春梦迷离睡似泥。山鸟一声天半落，却来相唤把锄犁。一声骹叫唳长风，早有饥鸢到半空。惊破红闺春昼梦，齐呼儿女看鸡笼。谁言天马海西头，八骏从来不易求。六印三花都阅遍，何曾放眼看骅骝。白狼苍豹绛毛熊，雪岭时时射猎逢。五个山头新雨后，春泥才见虎蹄踪。牧场芳草绿萋萋，养得骅骝十万蹄。只有明驼千里足，水销山径卧长嘶。茸茸红柳欲飞花，歌舞深林看柳娃。双角吴童真可念，谁知至竟不辞家。拔刺银刀似脍残，有人相戒莫登盘。鱼苗多是秋虫化，倚仗曾经仔细看。蛱蝶花边又柳边，晚春篱落早秋天。只怜翔粉无多少，叶叶黄衣小似钱。亦有新蝉噪晚风，小桥流水绿阴中。人言多是遗蝗化，果觉依稀似草虫。剪剪西风院落深，夜凉是处有蛩音。秦人不解金笼戏，一任篱根彻晓吟。小煮何曾似鳆鱼，恼人幽梦夜深余。贫家敢恨无眠处，燕寝清香尚不除。五月花蚊利似锥，村村拟筑露筋祠。城中相去无三里，夜卷疏帘不下帷。"}