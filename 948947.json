{"id":"948947","title":"寄题新居罗长卿观澜阁兰堂二首 其一","dynasty":"宋","author":"周必大","text":"大江来章贡，小江出香城。快哉一阁上，揖此二水清。江落波澜静，江涨波澜惊。四时五变化，两目常兼并。登临苟得要，坐使万象呈。吾闻邹国轲，耻作么么生。平生浩然气，直与天地盈。观水必观澜，寓言见真情。雨集沟浍间，肯把青眼横。长卿轲之徒，胸中气峥嵘。学障百川东，词如三峡倾。此道素自得，此景宜天成。我本烟波徒，临流尝濯缨。他年理渔艇，往寻鸥鹭盟。倘绘新居图，载我一叶轻。"}