{"id":"1108324","title":"雨作妨登山","dynasty":"宋","author":"刘过","text":"莫笑林宗折角巾，雨师坚壁助愁城。菰蒲乍冷横烟淡，鸥鹭惊秋立水轻。山势欲穷犹有路，溪流似断又闻声。好怀聊拟携筇去，政惬农夫荷笠耕。暑风快处岸乌巾，去去扁舟远帝城。过眼溪山含雾重，多情草木逗烟轻。琴书正要疏人事，禽鸟跫然听履声。莫恨漏天霖雨恶，鸡窗好好笔为耕。杖履飘然不整巾，缘何问得梵王城。淡烟翠湿千螺皱，微日烟消一纸轻。隔山鸟语如人语，触处风声若水声。见说一犁今已足，笑歌蓬首饷夫耕。"}