{"id":"691905","title":"秋夕王潼谷度支见访","dynasty":"明","author":"李舜臣","text":"惊鹊栖难稳，飘蓬任所如。昨来犹逆旅，忽报有高车。庭次堪留客，城隅为索居。时闻话潼谷，吾志亦归欤。寂寞扬雄宅，惟君数见过。家贫全简率，名薄共蹉跎。暝色明河出，秋风落木多。一尊新市得，清浊试如何。一榻迎曛下，归轩肯夜阑。多君心尚尔，为客鬓俱班。露气添新酒，花香入薄餐。娟娟天上月，聊得共长安。"}