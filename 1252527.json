{"id":"1252527","title":"淮阴杂兴四首","dynasty":"元末明初","author":"陈基","text":"千里相逢淮海滨，一枝谁寄岭梅春？老来易感山阳笛，年少休轻胯下人。失侣雁如秦逐客，畏寒花似楚遗民。每过百战疮痍地，立马西风为损神。落木萧萧雁度河，西风袅袅水增波。甘罗营里秋声急，韩信城头月色多。淮市有鱼聊可食，楚山无桂不须歌。古今无限关心事，付与当年春梦婆。江左妖氛扫未清，山东豺虎又纵横。欲令斥堠收烽火，须挽天河洗甲兵。老马独嘶时北望，宾鸿相唤尽南征。腐儒愧乏匡时术，搔首风前百感生。兵火烧残百草根，人烟无复万家村。黄金莫铸忠臣骨，白马空招帝子魂。易水有情人已逝，睢阳无援事难论。何当亲斩楼兰首，仗节归朝报至尊。"}