{"id":"496294","title":"苏武慢 次虞韵，写怀一十二首 其五","dynasty":"明","author":"夏言","text":"解政归来，新营别墅，小结数椽衡宇。白昼看云，清宵对月，酌酒听歌金缕。满院花香，一庭草色，无数莺啼燕语。更有个、小小池亭，日与白鸥为侣。感皇恩、赐第城中，琼堂宝阁，何异洞天仙府。东壁图书，西苑花木，尽勾老臣居住。鱼水遭逢，云龙庆会，俯仰有何今古。但自惭、调燮无功，虚负商家霖雨。"}