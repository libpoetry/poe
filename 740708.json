{"id":"740708","title":"逾谢公岭折入东内谷登罗汉洞下饭于灵峰寺","dynasty":"清","author":"王又曾","text":"灵峰锐而富，我闻昔人云。峰峰会于寺，寺以灵峰闻。逾岭裁半里，眼耳青烟煴。盥漱石上渌，捧咽石上云。磴栈力千级，飞泉寒纷纷。双掌外无缝，旋踏掌上纹，道人昔高唱，阴壁霾灵文。空山谁狡狯，刻划双锦群。䆗窱入琳宇，春蔬嚼奇芬。佛面有衰旺，坏瓦黏斜曛。空亭合要眇，意惬情弥欣。孤凤?两翮，翛然振鸡群。芝花嫩可掇，双笋当我分。长啸发天籁，招手云中君。"}