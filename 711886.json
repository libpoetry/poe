{"id":"711886","title":"查将军怀孔招同梁药亭屈翁山淩天杓林叔吾尹乔岳宴集东湖作","dynasty":"明末清初","author":"陈恭尹","text":"湖亭日午闻吹角，秋堤柳色开莲幕。将军飞盖出城来，白驹躞蹀黄金络。临阶下马肃众宾，先酌金杯揖野人。紫罗之巾幂新果，翡翠之盘行百珍。湖中坎坎暮击鼓，玉面童儿自歌舞。水影拖翻金镂衣，风声促拨银筝柱。如钩新月挂林低，片片明霞飞向西。潜鱼跃浪白鸥起，乾坤轩豁呈端倪。帐前武士环趋走，利剑在腰弓在手。何物儒生老且狂，葛衣高坐颜胡厚。将军好士匪自今，脱略礼数披胸襟。终筵敬爱不知倦，使我入夜无归心。我闻卫青有揖客，信陵每下侯生色。意气相倾古不无，文章感召何繇得。将军善将兼善诗，四郊无事时复为。风流高会便千古，安俟辛勤岘首碑。"}