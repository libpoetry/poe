{"id":"514659","title":"送王公济进士知丹徒县","dynasty":"明","author":"程敏政","text":"今年闰月秋声早，雨后凉风叶堪扫。知君夙戒有行期，疋马晓出东门道。忆当与君识面时，总角相看最相好。侍亲同向锦官城，壮志不畏连云堡。官舍比邻鸡犬通，那似寻常觅梨枣。阳春白雪漫赓酬，黄卷青灯共探讨。天涯回首各西东，辘辘红尘走蓬葆。蹇予待诏金马门，玄发萧然半将缟。别君已经三十年，忍不相逢一倾倒。喜君擢第千人中，玉笋联班几才藻。新升忽绾丹徒章，白日恩光照晴昊。人生离合苦难常，屑屑何须挂怀抱。佳胜东南古润州，未说丹崖与瑶岛。虹月犹窥二米家，江山不共坡仙老。行哉肯负平生心，坐见居民乐鱼稻。政成应遣簿书閒，诗画宁论武昌稿。我病安能饯一杯，离愁欲绊离亭草。重来有约峨廌冠，不待平时考功考。"}