{"id":"693011","title":"宋景濂承旨致仕还金华","dynasty":"明","author":"汪广洋","text":"力操铅椠代櫜鞬，赞翊无如子独贤。璧水屡游来后学，瀛洲高步领群仙。乞归际遇明良日，近侍从容二十年。况有儿孙能继武，凤凰池上羽毛鲜。巾车久不到潜溪，溪上筼筜个个齐。玉检金封劳纪述，石田茅屋称幽栖。贺公共喜荣归老，疏傅谁言早见几。此去东南形胜处，知君一一有新题。"}