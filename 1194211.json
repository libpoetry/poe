{"id":"1194211","title":"讲德陈情上淮南李仆射八首","dynasty":"唐","author":"许棠","text":"天降贤人佐圣时，自然声教满华夷。英明不独中朝仰，清重兼闻外国知。凉夜酒醒多对月，晓庭公退半吟诗。梁城东下虽经战，风俗犹传守旧规。多朝轩冕冠乾坤，四海皆推圣最尊。楚玉已曾分卞玉，膺门依旧是龙门。筵开乐振高云动，城掩鼙收落日昏。尝念苍生如赤子，九州无处不沾恩。未领春闱望早清，况联戎阃控强兵。风威遍布江山静，教化高同日月明。九郡竟歌兼煮海，四方皆得共和羹。东南自此全无事，只为期年政已成。帝念淮堧疫疹频，牢笼山海委名臣。古来比德由无侣，当代同途岂有人。夜宴独吟梁苑月，朝游重见广陵春。多年疲瘵全苏息，须到讴谣日满秦。三纪吟诗望一名，丹霄待得白头成。已期到老还沾禄，无复偷闲却养生。当宴每垂听乐泪，望云长起忆山情。朱门旧是登龙客，初脱鱼鳞胆尚惊。东来淮海拜旌旟，不把公卿一字书。曾侍晚斋吟对雪，又容华馆食兼鱼。孤微自省恩非次，际会谁知分有馀。唯耻旧桥题处在，荣归无计似相如。平生南北逐蓬飘，待得名成鬓已彫。寒浦一从抛钓艇，旧林无处认风飙。程途虽喜关河尽，时节犹惊骨肉遥。愁策羸蹄更归去，乱山流水满翻潮。丹霄空把桂枝归，白首依前着布衣。当路公卿谁见待，故乡亲爱自疑非。东风乍喜还沧海，栖旅终愁出翠微。应念无媒居选限，二年须更守渔矶。"}