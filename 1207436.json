{"id":"1207436","title":"木兰花慢 次韵奉答刘雪溪兄","dynasty":"元","author":"魏初","text":"记汉皋亭上，从别后、几秋风。爱诗酒追随，衣冠雅重，车骑雍容。回头白云汾水，又传将、淮海避青骢。官府年来有禁，音书未易相通。肝肠如铁气如虹。佳句入清雄。问渭北江东，莫云春树，此意谁同。虚名百年惭愧，赖吾乡、风味近河东。几日凤凰山下，鸡豚社酒迎逢。"}