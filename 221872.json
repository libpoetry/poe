{"id":"221872","title":"假守蓬州视事二十日以台章罢黜行至温汤作此","dynasty":"宋代","author":"冯时行","text":"联事春将半，去官春未归。儒冠真蹭蹬，祖席有光辉。罢遣亲刀笔，勾牵坐钓矶。同寮多俊彦，投老失亲依。坐席丘无煖，扁舟蠡亦肥。泉声清梦寐，山色净裳衣。竹杖随时拄，山杯信手挥。荷天将土苴，为我易烟霏。州县徒劳耳，箪瓢殆庶几。不糜公廪粟，元长故山微。白发心犹壮，丹途计益非。人生今殄瘁，世路只嘘欷。苦潦人将溺，思援手病痱。道孤谁叹息，迹蹇共嘲讥。去矣犹回首，忧之欲历飞。古今难骨鲠，风俗易脂韦。深峡真浮海，温泉当俗沂。空山猿择木，丰草马辞靰。已遂孤云远，犹通一径微。年年如问信，深觅薜萝扉。"}