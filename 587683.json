{"id":"587683","title":"征西诗","dynasty":"明","author":"霍韬","text":"蠢蠢氓蛮，跨谷负山。山高谷深，大遂厥顽。为妖为残。残兹西土，百斯民艰。民艰孔棘，氓毒孔威。民之室家，不保狐绥。民之宅里，荡覆流离。我民流离，蛮谓得逞。大作不靖，剽攘驰骋。我民摇摇，不保首领。天子曰嗟，民之病矣，蛮之竞矣。谁其绥之，俾之定矣。谁与元老，授之柄矣。元老授命，拜手稽首。赫将天威，誓歼群丑。誓师桂林，椎牛酾酒。虎贲洸洸，虎旗扬扬。阖围四塞，震天四方。跨山爬溪，以诛以攘。以诛以攘，先其渠魁。纵其胁从，宥之归来。贼巢为灰，贼血贼膏，污之草莱。民贼斯除，民生斯宁。集有师功，奏功朝廷。勒之鼎彝，永纪厥成。天子有命，纪正纪勋。维此元老，克平大憝。胙之爵秩，匪止其身，及其子孙。"}