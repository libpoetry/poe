{"id":"1108219","title":"谕俗","dynasty":"宋","author":"刘子翚","text":"故园丧乱馀，归来复何有。邻人虽喜在，忧悴成老叟。为言寇来时，白刃穿田亩。惊忙不知路，夜踏人尸走。屋庐成飞烟，囊橐无暇取。匹夫快恩雠，王法谁为守。艰难历冬夏，迁徙遍林薮。深虞逻寇知，儿啼扼其口。树皮为衣裳，树根作粮糗。还家生理尽，黑瘦面如狗。语翁翁勿悲，祸福较长久。东家红巾郎，长大好身手。荒荒战场中，头白骨先朽。西村人渐归，撑柱烧残屋。东村但蒿莱，死者无人哭。昔兹号富穰，被祸尤残酷。二三里中豪，丧乱身为僇。遗骸怅莫掩，饥鸢啄其腹。岂无平生时，意气凌乡曲。锥刀剥微利，舞智欺茕独。锦囊收地券，奕叶相传续。只今邻叟耕，岁岁输官谷。尔曹何颛愚，人生固多欲。何州无战争，闽粤祸未销。或言杀子因，厉气由此招。蛮陬地瘠狭，世业患不饶。生女奁分赀，生男野分苗。往往衣冠门，继嗣无双髫。前知饮啄定，妄以人力侥。三纲既自绝，馀泽岂更遥。王化久淘漉，刑章亦昭昭。那无舐犊慈，恩勤愧鸱鸮。冤报且勿论，兹义古所标。愚氓扰潢池，艰难亦常态。簪绅有包藏，事异吁可怪。豺声久伺乱，鲸戮终何悔。游言张凶焰，巧谍移机会。初如卵壳微，跐践悉糜碎。养成羽翮雄，飞掣韝绳外。剪锄淹岁月，螫毒弥疆界。向来诘端由，罪白不容盖。南冠囚载路，东市诛其最。隆宽俗与新，侥倖汝勿再。野人厌羹藜，家有庖丁刀。徒誇批导手，肯念耕稼劳。隐然肉山雄，畏彼尺箠操。春泥卧寒野，夜月犁东皋。辛勤力已尽，觳觫祸岂逃。谁无恻隐心，鲜能胜贪饕。盖帷犹示恩，况异犬马曹。扇马严内仗，貂珰侍宸阍。哀哉里闾间，刀阉逮鸡豚。放麑识忠荩，毋卵著格言。矧利肥甘躯，绝其孳息源。难销爱欲心，物物天性存。逆情气必戾，顺化生乃蕃。谁开口腹谋，无乃伤仁恩。粤人多悍骄，风声亦惟旧。儿童仅胜衣，挟箠相格斗。艺精气益横，质化心忘陋。家饶喜称侠，世乱甘为寇。岂伊天性然，习俗所成就。吾闻互乡童，翱翔圣贤囿。隐豹弄斓斑，攻驹发驰骤。佩觿尔何知，义方得无谬。村南井欲乾，晓汲盈瓢浊。饮浊不足言，奈此田亩涸。咿哑龙骨响，焕烂阳乌虐。良农无他营，辛苦事东作。春苗何葱芊，秋刈何稀薄。我虽食有馀，念彼心不乐。乞灵走群祀，晚电明霍霍。屯膏竟未施，天意自难度。震雷霹枯松，顽龙失其据。浮云三日雨，盈亩复他注。商羊舞未休，旱魃消何遽。稍宽人心切，仰荷天恩布。稻畦袅连颠，挼穗给朝饫。菜畦擢新萌，荡涤死群蠹。岁俭民怨咨，时丰家悦豫。青青寒莠色，亦复贪雨露。兹乡山水佳，昔乃为盗窟。吾卢已煨烬，荒草墙兀兀。墙东大梨树，惟此为旧物。火烧枝叶尽，老本更奇崛。众鸟罢高栖，空庭失清樾。邻儿利薪爨，往往肆戕伐。岂知昂霄势，长养自毫末。寒堤孤碓在，废圃鸣泉出。衡茅且经营，霜霰莫仓猝。未须葺吾庐，且复修吾仓。求安当卜居，求饱当聚粮。营生力有限，先此计颇长。去年稻盈畦，避寇不得将。新芽雨后白，卧穗霜中黄。鳏茕有饥色，寇衅馀稻粮。解衣易升斗，糠秕随风扬。休嗟昔艰难，喜兹岁丰穰。邻翁为人耕，贮粟不盈箱。溪头廪与囷，累累已相望。悬墙挂德音，尽弛今年租。旄倪发欢谣，助达和气舒。皇恩施甚厚，疲瘵望少苏。吁嗟吏舞文，诏纸墨未渝。借贷尽白著，勾稽穷宿逋。掊克傥归公，民贫犹乐输。量权徵倍耗，夤缘窃其馀。宁逢盗剽攘，厌闻吏追呼。盗奸久必戢，吏奸无由锄。雷霆不言威，肉食忍自诬。故态勿狃习，穷阎勿侵渔。勿谓天听高，勿谓黔首愚。"}