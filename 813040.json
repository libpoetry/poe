{"id":"813040","title":"阻雨二日与亥白搜剔武连轶事咏之得四首 武侯坡","dynasty":"清","author":"张问陶","text":"西望成都桑，东望陈仓树。隆中归梦绝，终老三巴路。英雄不可为，临风泪如注。平原凛大节，馀事亦千古。剩墨照空山，犹堪辟豹虎。欲访逍遥楼，濛濛隔寒雨。古佛饱风霜，螺汗莲灯死。时有频迦鸟，来衔贝多子。僧残敕牒诬，谁辨元丰玺。松风自招隐，过客几人归。月静栖玄鹤，霜清滴翠微。遥怜灞桥柳，补种又成围。"}