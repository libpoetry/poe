{"id":"1088460","title":"正月五日欲用斜川故事结客载酒过伯休新居风雨不果二月五日始克践约坐间以陶公卒章二十字分韵熹得中字赋呈诸同游者","dynasty":"宋","author":"朱熹","text":"玄景彫暮节，青阳变暄风。忽寻斜川句，感此胜日逢。驾言当出游，一写浩荡胸。云物疑异候，凄迷久连空。今朝复何朝，顿觉芳景融。畴曩庶复践，邻曲欢来同。伊雅一篮舆，连翩数枝筇。绿野生远思，清川照衰容。遥瞻西山足，突兀弥亩宫。庭宇豁清旷，林园郁青葱。于焉一逍遥，芳樽间鸣桐。既爵日树隐，班荆汀草丰。纤鳞动微波，新荑冠幽丛。惆怅景易晏，徘徊思无穷。愿书今日怀，远寄柴桑翁。仰止固穷节，愧兹百年中。"}