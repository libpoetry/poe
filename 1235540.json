{"id":"1235540","title":"次李枢判容安亭诗韵五首","dynasty":"元","author":"安熙","text":"问舍求田计未成，登临搔首愧平生。联名丹阙浑无望，招隐洪崖久寄声。短笛长歌樵牧事，浮云流水古今情。相君许借容安住，拟向南阳约孔明。少年学道竟何成，章句区区已半生。不向静深观物理，却从摇落听秋声。过门载酒乡贤意，授室传经邑宰情。从此嘉阳风景别，太行山色看增明。世事悠悠岂易量，眼中存没几参商。诗书有得将谁语，菽水无从亦自伤。春色池塘想同梦，暮云楼阁渺相望。何时樽酒篷窗底，风雨潇潇夜对床。多病筋骸久痹顽，柴荆终昼掩重关。诗书讵可资耕钓，杖屦元非绝往还。莫遣浮云蔽白日，尽教秋色对南山。平生愿学程夫子，惭愧春风满座间。栖迟蓬荜养慵疏，虚室焚香静掩书。坐进工夫元自尔，心斋意味果何如。圣贤名世几千载，皇极经年十万馀。至理悠然与心会，恍疑身在先天初。"}