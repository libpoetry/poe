{"id":"1144029","title":"立夏五首","dynasty":"宋末元初","author":"方回","text":"吾家正对紫阳山，南向宜添屋数间。百岁十分已过八，只消无事守穷閒。齐侯北海楚南海，匹马扁舟我过之。一事略如陆务观，囊中真有万篇诗。说与江湖故旧知，不曾得句未为诗。一更一至五更五，半是搔头不寐时。路过偏岭暑风凉，草色连天七寸长。无限牛羊无树木，青青六月地椒香。南华六祖老卢能，宇宙千灯复万灯。佛法平生吾不信，神交一二老诗僧。"}