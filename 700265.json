{"id":"700265","title":"同年宋良佐巡按得代以书留别赋此寄赠","dynasty":"明","author":"顾清","text":"黄叶柴门忆驻鞍，瓜期屈指又秋残。玉尊不及沙头饯，明月长留海上寒。十载青云逐后尘，冰霜此日见阳春。书生别有迂谈在，拟托阳关赠故人。百年天下是金瓯，根柢东南此四州。同日震惊非小异，使君何以慰宸忧。亩税丁庸自祖宗，巧名新意日重重。归班第一章封奏，民力东南久已穷。袨服奇装巧日增，百金财可一缣成。苇帘布缘黄絁被，时为封章达圣明。圣人初政日方升，独立台端仗老成。一道歌谣听不尽，须知四海望升平。"}