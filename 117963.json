{"id":"117963","title":"次莫州通判刘泾韵","dynasty":"宋代","author":"苏辙","text":"北国亦知岐有夷，何尝烽火报惊危。拥亶绝漠闻嘉语，缓带临边出好诗。约我一樽迎嗣岁，待君三馆已多时。従今无事唯须饮，文字声名人自知。平世功名路甚夷，不劳谈说更骑危。早年拭目看成赋，近日收心闻琢诗。古锦屡开新得句，敝貂方竞苦寒时。南还欲向春风饮，寒柳凋枯恐未知。"}