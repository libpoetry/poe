{"id":"1200726","title":"醉吕洞宾画","dynasty":"元","author":"胡天游","text":"碧眼朦胧，风须猎猎。一朵仙花红衬颊，瑶池宴罢九霞浆。人世已非唐日月，飙轮倚醉风泠泠。玉山恨不扶飞琼，城南老魅尔何物。捉臂返顾如叮咛，岩也睨之若螟蛉。拉乾坤之隘兮，不足供先生之高枕。杯洞庭之绿兮，不足助先生之解酲。噫！今夜酒醒何处？清风明月，一笛瑶京。"}