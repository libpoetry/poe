{"id":"787122","title":"敬亭病疟诗以慰之","dynasty":"清","author":"敦敏","text":"谁言壮士不病疟，汉大将军寒栗作。又闻明德重君子，来病君子是为虐。热欲倚冰山，冷思著火灼。播弄一任其炎凉，来如潮汐时不错。吾弟少年壮且强，何亦为彼所束缚？自昔怖疟晋石虔，威敌陷阵真矍铄。愈疟更有齐桓康，人画其形争惊愕。君诗不让老杜强，试自诵之又奚若？不然逃疟须善忘，纷纷投赠殊难略。君不见，正气日胜邪气衰，中医自古称勿药。"}