{"id":"1253197","title":"和子静先生韵答见梅兄希贤侄","dynasty":"元末明初","author":"唐桂芳","text":"纷纷作者何须数，惟有先生学古心。寸铁不持嗟往昔，骚坛高耸见当今。忍听旧侣山阳笛，宜效诸生洛下吟。白发吾翁清裁远，凄凉几向梦中寻。分明李杜虽同世，见面何如直见心。稍稍诗存赋比兴，寥寥人有去来今。一身万里长为客，二句三年费苦吟。雨后江村沙路稳，何时骑马定相寻。"}