{"id":"1092842","title":"送周次公入浙","dynasty":"宋","author":"韩淲","text":"冲风霜雪繁，涧路少行迹。相望一山尔，那知有行役。人常畏违离，我怀复难释。岁晚欲晤言，门前尚谁客。临安至山阴，玉室多仙宅。酒船寻贺老，才大今诗伯。东方诸侯上，千骑森华戟。村馆足奇士，龙门可夺席。优游何当还，梅花正云白。无令诗囊空，但恐酒杯窄。斯时定何时，腊月哉生魄。"}