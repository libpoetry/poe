{"id":"845584","title":"高宗祀大礼鼓吹歌曲五首 其三 十二时","dynasty":"宋","author":"无名氏","text":"日将旦、阴曀潜消。天宇扇祥飙。边陲静谧，夜熄鸣刁。文教普旁昭。兴太学、多士舒翘。奉宗祧。新庙榜宸毫。配侑享于郊。慈宁万寿，四海仰东朝。男女正，中壶至桃夭。年屡稔，漕舟衔尾夥，高廪接楹饶。庙堂自有、擎天一柱，功比汉庭萧。多少群工同德，俊乂旁招。吉祥诸福集，燮理四时调。三年郊见，六变奏咸韶。望云霄。降福与唐尧。"}