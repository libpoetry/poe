{"id":"721157","title":"寓叶锦衣沁园偶成四首","dynasty":"明末清初","author":"何巩道","text":"深秋山色绕平湖，树影层层塔影孤。文酒未忘苏玉局，楼台空羡叶金吾。丹书旧叶藏盟府，白首閒身寄画图。最爱晚天星万点，一齐飞作掌中珠。横放扁舟掠浅沙，却从波底见明霞。浮生尽日依渔父，旧梦今朝付酒家。花谢已无重过蝶，城昏犹有后栖鸦。邵平本欲忘名姓，误向青门学种瓜。涧底斜开竹下扉，竹深无复见晴晖。雨馀苔藓帘边入，风起钟声水上飞。芳草绿迷新蜡屐，落花红湿旧朝衣。行吟日日思公子，叹指烟波愿已违。为爱南窗槛可凭，石楼吟断一须冰。烟迷阁道山三面，水照帘波月两层。绣被雪痕翻冷塔，碧纱花蕊落寒灯。疏钟不醒人间梦，去问西湖寺里僧。"}