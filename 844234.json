{"id":"844234","title":"杂忆二首","dynasty":"清末民国初","author":"林朝崧","text":"海外当年说甲兵，闾阎鼎食复钟鸣。春藏华屋神仙艳，月入兰房梦寐清。乡里尽多冠盖族，楼台时有管弦声。岂知今日东西廨，憔悴机、云弟与兄。山边庐舍水边篱，芳卉千枝柳万枝。三月莺花佳丽地，十年寰海太平时。辋川泉石皆堪画，梓泽宾朋尽解诗。一自扁舟逃难后，故园东望只增悲。"}