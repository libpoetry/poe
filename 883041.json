{"id":"883041","title":"同邱直长和欧公三游洞韵","dynasty":"宋","author":"孙应时","text":"维舟下牢关，散策上西岭。天风吹我裳，恍惚非人境。丹崖翠壁明空山，呀然洞府葱茏间。珊瑚为门玉为里，石骨千年凝绿髓。伏龙奇鬼相回环，窗户玲珑五云起。风马霓旌去不留，棋床丹灶岩之幽。流水潺潺山寂寂，时有野鹤飞迎客。提携琴酒聊一欢，呼取渔樵任争席。日暮欲归归路迷，襟期浩荡谁当知。好种桃花便终老，更寻何处武陵溪。"}