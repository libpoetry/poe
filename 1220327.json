{"id":"1220327","title":"河西李氏孝义旌门","dynasty":"元","author":"吴当","text":"邦人推厚德，天语表高门。自昔干戈集，于今孝友敦。振振生八世，蛰蛰又诸孙。世已朱轮贵，颜如白玉温。承家深雨露，制行谨朝昏。粟麦千夫膳，牛羊几处村。联翩来汗马，奋激起溟鹍。家法常如此，官资讵足论。一经遗教在，百忍古风存。棣萼荣春服，荆花覆酒尊。羽仪鸿有序，兵卫虎连屯。盛事垂编简，声华彻禁阍。恩波通弱水，和气接昆崙。薄俗嗟沦靡，陈诗示后昆。"}