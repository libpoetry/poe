{"id":"1127067","title":"龙眠操三章赠李元中","dynasty":"宋","author":"黄庭坚","text":"吾其行乎，道渺渺兮骖弱，石岩岩兮川横。日月兮在上，风吹雨兮昼冥。吾其止乎，曲者如几，直者如矢。我为直兮棘余趾，我为曲兮不如其已。吾耕石田兮为芝，乃三岁兮报我饥。嗣兹穑兮则以稼，从子于耜兮龙眠之下。螳臂美兮当车，蟹螯强兮斗虎。我观兮上下四方，或锡予兮以大武。金石兮水波，松柏兮雨霜。有时女兮不春，我欲筮兮同床。筮告予以不好，予与居兮甚妩。秦人同炙兮徒欺予，予和羹兮众吐之。南山雾兮楚氛，其在兹兮斗日月。扬汤兮救暍，从子休兮龙眠之樾。朝百牢兮九饭，藜羹不糁兮共槃而笑。狐白裘兮豹袪，缊袍无里兮亦见春。予何喜兮安乐此，曰有嘉人兮遗予履。发十袭兮示予，与予武兮合度。使羿兮隅立，使离朱兮诏之。若人兮无鹄，离朱茫然兮羿韔弓。牧牛兮于鼻，牧羊兮不歧。有若人兮可与归，因子问涂兮龙眠之蹊。"}