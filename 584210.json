{"id":"584210","title":"读坡山诗集","dynasty":"明","author":"黄衷","text":"太丘今古洽六腑，中夜皛瑩腾方床。我观逸思副奇表，头骨峭崿昆崙冈。追风琢月二十载，嚼花咽玉凝芬芳。齐侯铜篆漫柏寝，石鼓颢气争堂堂。宁知剞劂夺情状，混沌百窍纷开张。孽虬赭卯尽稿殈，十日雨粟愁穹苍。天孙断纬泣倚杼，鬼物掩耳投空荒。帝忧五气落煅炼，坐恐侵蚀干三光。鞭龙掣电纵大索，雷斧劈石疑深藏。冲垣决栋遍城邑，不道大锦蒙宫商。斜封密付有所以，欲使萤火窥初阳。西窗病骨战寒热，初吟泚额翻清凉。移床向月再把咏，老桧倒影洪钟鸣。三回彻卷立叹息，瘦马局蹐号蛩僵。人工天巧稍抉摘，畏复冰炭交回肠。易城毕竟归赵垒，愿致私语能毋忘。吾闻良价贵秘蓄，勿为花竹矜毫芒。"}