{"id":"591176","title":"游江门寻陈徵君隐居","dynasty":"明","author":"欧大任","text":"萧晨戒征舻，薄戾江门涘。仰瞻碧玉楼，言访白沙里。白沙遁世人，蚤脱朱门屣。玉署重徵君，金闺谢惇史。归来掩衡扉，被褐聊隐几。耕同石户农，道访襄城子。抠衣已龂龂，入室方济济。歌商出金石，奏雅中宫徵。馀韵今百年，精庐有遗址。宅犹诸葛存，台拟灵光岿。藤留处士蓑，苔绝幽人履。空言炳丹青，清风激顽鄙。嗟予愧斯文，未免乡人耻。饮河泳道馀，高山徒仰止。茅茨空寂寞，弦歌恍盈耳。依依郑公乡，千秋表南纪。"}