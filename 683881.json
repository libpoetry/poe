{"id":"683881","title":"偶成","dynasty":"明","author":"王世贞","text":"楚英晚节希转轮，汉狱株连千万人。清净慈悲两安在，西来谁为治贪嗔。读书万卷葛勾漏，饮酒千钟郭景纯。狂夫借此聊自暖，第恐天宫无二人。畴尊武媚作越古，畴字阿?为总持。不怕舌尖难过鼻，只谋衣钵且宽眉。古来持律让宣公，何事贪它天食供。身后拟归慈氏院，眼前不见西来宗。于阗比汉一小县，纵令护法能几何。懊恨谈禅裴相国，不将黄蘖换青娥。海山方丈不肯住，要住第三兜率天。只恐放教居外院，小蛮樊素共年年。白云先生高侍中，自夸呼吸与天通。斗大扬州贡赋绝，祗缘真诰有曹公。西昆艳体杨学士，醉里禅那夸更深。金面棋盘都拍碎，却因丁寇便惊心。莲经女子转山谷，五戒禅师作东坡。一升一降事未已，更四百年将奈何。少年谤法晚护法，□抨鲁公少温公。僧雏两耳掩欲尽，未必西天耳尽聋。纵横说法张无垢，犹自低头妙喜公。读尽传灯杲师业，觉他心地未全空。长春占断维摩刹，灵噩平增德士巾。归睹玉皇称帝释，始知元是一家人。"}