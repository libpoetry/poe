{"id":"750524","title":"延陵十字碑歌","dynasty":"清","author":"程畹","text":"凡事传信休传疑，请各试观十字碑。有吴君子延陵垂，人虽往矣墓在斯。篆法敦古书者谁，天遗一老何能辞。翱翔鸾凤蟠蛟螭，夕阳丰草蹲熊罴。想见大笔濡淋漓，游夏袖手从旁窥。南游不到非支离，铭幽刻石远致之。帖小碑大临摩歧，君子季子无殊规。阳冰变化碑所基，欧阳集古湖游移。圣贤欣合沦肝脾，泰伯至德人不知。幽光阐发惟宣尼，季札一脉非旁枝。让乃家法孙能为，祸福得失天维持。一毫计较公变私，论人成败圣所嗤。呜呼两字潜含悲，赞叹欲绝猜缁帷。蔡邕文学乡里儿，石经且许金门施。石鼓剥落斜复欹，昌黎尚惜空弃遗。先圣手泽何瑰奇，书以人重观忘疲。安得颁为天下师，羹墙如见当临池。我欲言之分渐卑，天风飒飒碑前吹。"}