{"id":"491500","title":"寄题凌云亭","dynasty":"明","author":"刘崧","text":"吾乡山水何处好，石台溪上桃源堡。兰陵公子气凌云，故结新亭傍林岛。亭前地势深回环，落花细草晴班班。垂杨尽拂烟际水，好鸟啼破云中山。我昔东寻雪山顶，忆过溪南踏松影。开轩酌我紫霞杯，三日东风吹不醒。就中二老难弟兄，阶庭秀发皆璚瑛。向非前朝进士宅，安得乔木排高闳。仙坛峨峨峙亭左，云气飞来交四座。月明吹笛泛灵槎，定有仙人夜相过。人间车马尘纷纷，羡君清逸能超群。题诗先寄亭中友，他日相携玩白云。"}