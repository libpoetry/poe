{"id":"216581","title":"哀老妇·里中一老妇","dynasty":"宋代","author":"李觏","text":"里中一老妇，行行啼路隅。自悼未亡人，暮年从二夫。寡时十八九，嫁时六十余。昔日遗腹儿，今兹垂白鬓。子岂不欲养，母岂不怀居。繇役及下户，财尽无所输。异籍幸可免，嫁母乃良图。牵车送出门，急若盗贼驱。儿孙孙有妇，小大攀且呼。回头与永诀，欲死无刑诛。我时闻此言，为之长叹呜。天民固有穷，鳏寡宝其徒。仁政先四者，著在孟轲书。吾君务复古，旦旦师黄虞。赦书求节妇，许与旌门闾。繄尔愚妇人，岂曰礼所拘。蓬茨四十年，不知形影孤。州县莫能察，诏旨成徒虚。而况赋役间，群小所同趋。奸欺至骨髓，公利未锱铢。良田岁岁卖，存者唯莱汙。兄弟欲离散，母子因变渝。天地岂非大，曾不容尔躯。嗟嗟孝治王，早晚能闻诸。吾言又无位，反袂空涟如。"}