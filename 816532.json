{"id":"816532","title":"壬子八九月读书题词十五首 曹子建集","dynasty":"清","author":"曾习经","text":"雅怨兼深见性情，交亲不薄涕纵横。君王故有忧生叹，未觉中和始可经。漫道凡夫圣可齐，不经意处耐攀跻。后人率尔谈康乐，且向前贤学制题。康乐元言馀晋法，宣城丽句启唐风。马驹踏杀倘成谶，后代终称临济雄。不安唐古气堂堂，五言直逼华子冈。后人未识仪曹旨，只与时贤较短长。梁陈藻丽入唐初，四子雍容语甚都。沈宋王岑夸格韵，若论绚素此权舆。陈杜经思沈宋才，有唐诗格此胚胎。问年三百饶工律，坐见诸贤揖让来。八识归都性境真，桃花夹岸自通津。相逢便问今何世，始觉陶潜是恨人。沉忧涉世言幽约，狷介为文气苦辛。若信杯樽足斟酌，酣歌犹是太平人。惭皇官职偶同公，寥落千年怅望中。单得晚来修白业，不妨文字马牛风。兼工众体盛唐时，屈指王岑有定辞。强与较量聊举似，玉阶仙杖早朝诗。少年卓荦颇矜奇，老去为文多素词。我爱齐梁遗制在，凝香画戟郡斋诗。黄竹三章悔可追，周家仁厚有流遗。君王寡乐吾真信，不待归途哭盛姬。水北水南起隐君，玉川破屋老攻文。孔经自信衣裳在，惜哉庐传今无存。平生选本不挂眼，偶爱兹编也大奇。亲与线装完一册，不知閒却已多时。次山有文碎可惋，东野佳处时一遭。扬下甜瓜栽苦瓠，楚风当日亦心劳。"}