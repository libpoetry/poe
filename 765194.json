{"id":"765194","title":"读《史记》四十首 其十六 生同日","dynasty":"清","author":"张晋","text":"赤龙应运作天子，附尾攀鳞各四起。独有燕王属最亲，生而同日复同里。里中嘉叹不容口，父老两番贺羊酒。少相亲，长相爱，一朝衅生惧得罪，亡命仓黄走边塞。异姓封王仅七人，如今只有长沙在。彭越醢，淮阴杀，高帝已崩真绝望，余生难向娥姁乞。那知同日竟非祥，昔年同里今殊方。父老空劳贺羊酒，可怜死作东胡王。"}