{"id":"315133","title":"小梅花·敦夙好","dynasty":"现代","author":"龙榆生","text":"敦夙好。论交道。闻声相思遇垂老。举纱巾。倍情亲。看来谁念沦落天涯人。侧身天地常怀古。此道今人贱如土。剪秋江。置寒窗。吟罢桃花潭水转苍茫。猛志在。观沧海。惯狎波涛诉真宰。抢榆枋。笑蒙庄。八千春色恰见早梅芳。小园端得閒中趣。每趁花时常一至。且餐英。制颓龄。二老风流来往自忘形。"}