{"id":"864360","title":"游东阳涵碧亭刘梦得所赋诗也明日过中兴寺游览终日记所见","dynasty":"宋","author":"王铚","text":"我游东阳城，隐侯昔所制。山川无古今，城邑有存废。梦寐涵碧亭，草间得遗记。飞流落天明，喷洒寒玉碎。停车风雪中，岂特生秋意。李杜到韩刘，峥嵘相品次。景因真赏见，遗句细吟味。假盖上前峰，提携有儿稚。明朝春开晴，步到中兴寺。山僧引客游，佳处相指示。群峰四抱圆，浮烟生暖翠。唐年故刺史，宅作布金地。报以遗姓存，犹感邑中厉。宝月生旁邑，应真传绝艺。峨峨画三佛，张吴意能俪。气象随世低，病鹘无猛鸷。碑阴笔纵横，才翁雄近世。疑是苏耽鹤，去家已千岁。怀土一来归，故画华表字。上方有重阁，景与众山会。一酌玻璃泉，碧色剑铓淬。小丛相思树，红蕊粲丹荔。僧言此芳根，草木独灵异。上枝花尽开，下实方委坠。开落俟相见，终始周一岁。不同桃与李，华实苦相避。愧师论应实，未辨谈实际。山寒足力疲，蕙帐聊假寐。交错佛衣巾，红绿错裙袂。虽非维摩室，天女亦游戏。起濯古铜壶，凛凛存往制。涤手焚妙香，剩与洗尘滓。攲枕听松风，为我勤解秽。幽寻欲黄昏，小圃春物丽。落日在前峰，骀荡东君醉。宫娥失翠钿，摇荡谁复制。风起落花多，翩然如坠珥。植杖久裴回，羁旅得少慰。恨无昔人语，剖析发幽秘。明朝漫回首，长途方耸辔。绵绵芳草多，天涯乱愁思。"}