{"id":"734404","title":"军兴三异歌为督师李邺园先生作","dynasty":"清","author":"李渔","text":"年来世事如狂澜，谭文容易谭兵难。儒臣动云娴武略，一夫攘臂心先寒。武定先生文进士，平时不喜谈戎事。立朝功业尽文章，诵读无惭酬所志。一旦宣威拥节旄，到时贼炽民啼号。八闽禹甸无留土，三浙人心若沸潮。先生单骑临危地，昼夜披坚躬执锐。车辙经过险路平，螳螂齑粉无完臂。砥柱东南杖一身，金瓯不损天难坠。试问中原亿万家，阿谁不赖屏藩蔽？我游吴越泛钱塘，纵观鱼丽瞻烽燧。所见纷纷异所闻，逢人屈指陈三异。一异危疆反太平，眼观战斗心无惊。民心恃有一人在，由他风鹤生疑兵。二异军兴不加派，鼓腹依然清世界。不似他邦物力穷，稻粱输尽余稊稗。三异焦心人不老，更比当年颜色好。轻裘叔子不知寒，善饭廉颇终日饱。问公何以得如斯？答云利害非吾知。委贽便将身许国，捐躯何待出兵时。尝胆拟将仇作馔，茹荼自觉甘如饴。壮哉此语真难得，义声流自忠肝出。天下安危系一人，公肥不虑封疆瘠。弹指仙霞入内庭，闽山荡尽无遗窟。滇黔楚蜀尽来归，不问而知功第一。但祝分茅不离兹，凭公世守江南北。千载重生郭令公，床头叠满儿孙笏。"}