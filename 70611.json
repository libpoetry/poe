{"id":"70611","title":"念奴娇·更阑人静","dynasty":"元代","author":"许有壬","text":"更阑人静，正满天晴露，半庭斜月。时见飞萤三四点，树影依稀相隔。暗地偷月，微形自照，冷焰明还灭。有时分乱，残星流下天阙。应念造物多情，翻腾变化，腐草还成物。多少黄萎随土壤，争似超然飞越。我正清贫，寒窗寂寞，赖尔成勋业。案头乾死，也胜零落霜雪。"}