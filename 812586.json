{"id":"812586","title":"谢布衣榛","dynasty":"清","author":"严遂成","text":"重茵翠罽上灯时，爱客梁园酒满池。紫拨叱骄磨勒健，争如一阕竹枝词。卷帘微步曳明妆，回面搊弹曲十章。裂帛一声天似水，满庭月浸牡丹香。擎瓯结盒泣玫瑰，未有佳人不爱才。丁掾纵教双目眇，也驱油壁上丛台。秋到衰杨夜有霜，可哀一曲泪沾裳。他年寒食棠梨老，红雨伤春柳七郎。"}