{"id":"703358","title":"咏水","dynasty":"明","author":"释今无","text":"鸟击三千入太清，巢风驻月动尤明。能歌壮士悲燕史，易堕孤忠撼楚城。洗药故山空有梦，浮花洞口自无情。春深藻荇频频绿，拟棹轻舠自在行。捧出莲花绿玉香，微茫积气接天长。但逢七夕填灵鹊，每爱孤吟泛野航。浸润功分归汉渚，桔槔声歇息斜阳。月明仙掌融融湿，曾向方珠里面藏。"}