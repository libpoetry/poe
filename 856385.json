{"id":"856385","title":"送无为宰赵涣冰仲","dynasty":"宋","author":"王之道","text":"百里寄一令，于民为最亲。休戚咳唾间，讵可非其人。赵侯古循吏，当世无等伦。朅来宰濡须，旧政俱更新。虽无赫赫名，吏戢民称仁。善良仰若父，奸欺畏如神。幸哉百里地，两载销颦呻。果膺君相知，赞书下枫宸。不终三年淹，径作帅幕宾。秋风散炎酷，夜雨清埃尘。宁容卧辙留，高樯舣江滨。君看眉间黄，华近兹其因。"}