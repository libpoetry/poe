{"id":"388340","title":"台城路·题种花图","dynasty":"清代","author":"谈印梅","text":"两肩疏影和烟雨，春光载将多少。负耒携锄，披云带月，竹外斜枝更好。狂来脱帽。似花底秦宫，愿随花老。曲曲屏山，个人独倚罢香抱。催花应喜信早。惹枝头几许，蜂蝶争闹。画阁湘帘，轻车宝马，定有寻芳人到。安排草草。便无数香魂，夕阳凭吊。待唤园丁，更添栽翠蓧。"}