{"id":"693725","title":"自天姥望天台","dynasty":"明","author":"陆深","text":"何处天台有石桥，行人指点碧云霄。刘郎欲度何由得，隐士难回枉见招。斋磬出林春漏永，征旗绕涧暖烟销。仙凡咫尺空惆怅，马首东来客路遥。两宿僧房病后身，高情聊与白云亲。青山似画閒门少，红日如轮世路新。吴楚地连多客户，潇湘天远有骚人。南中岁晚饶风雨，爱听钟声报四邻。"}