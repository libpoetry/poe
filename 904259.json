{"id":"904259","title":"寄题向伯恭芗林","dynasty":"宋","author":"李处权","text":"芗林近知名，怅望江干路。无因从之游，梦魂几飞去。侍郎天下士，器识廊庙具。诗似王右丞，文如韩吏部。勇退不待年，苍生思谢傅。幽栖新卜筑，日涉已成趣。人物在篮舆，风流称棕屦。身閒鱼鸟近，心远烟霞聚。净几展图书，疏帘约风露。时倾清浊酒，唤客坐飞絮。江鳞白可脍，野雀黄堪茹。欢言忘宾主，脱帽方箕踞。手挥玉麈尾，故自有佳处。拄颊欲招隐，撚髯知得句。快当走尺书，径拉王文度。"}