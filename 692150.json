{"id":"692150","title":"捉搦歌","dynasty":"明","author":"李攀龙","text":"仕宦还须论知己，结交还须论君子。男儿失意悔人指，老女不嫁难为理。东家女儿大狡狯，屋里烧香出墙外。供养世尊作佛会，愿得百媚无菑害。邯郸城南夜逆旅，楼头十五谁家女。可怜白马空儃伫，不见其人但闻语。骏马凭陵粟在口，男儿精神钱在手。何不结伴日沽酒，出臂苍鹰使黄狗。"}