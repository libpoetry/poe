{"id":"405372","title":"乙巳春日怀人十二首","dynasty":"近现代末当代初","author":"黄松鹤","text":"有清一辈风流在，刘字龚诗合二庵。尽日吟窝春浩荡，醉抛红豆遍东南。岩曲摹诗忆虎溪，归寻僧壁旧留题。云烟向晚思何处，万叠春波入杖藜。年时莫漫笑雕虫，花圃兰痴念此翁。家国情兼春兴发，扣舷酣唱大江东。笺传香草砚传家，幽径谁来数落花。最是多情旧词客，一春风雨共天涯。故人消息到吾庐，红药阶前问起居。买醉春风情未减，龙川何意卧相如。青鸟鸣春欲起予，归来不厌食无鱼。只今绝学君能说，况复藏修万卷书。花里相逢唤酒来，百年怀抱几回开。藤楼夜雨春灯畔，莫作寻常醉此杯。霜冷吴江缆客船，一杯芳草白鸥边。梅花早放游春梦，山水空閒二十年。花源不有武陵桃，半佛何因世外逃。白石红泥春未老，江山镂出几诗豪。风怀想见玉壶冰，缩地笺春怅未能。后夜谈诗传茗碗，一帘花雨下嘉陵。花外灯深得句初，能春笑问酒何如。陶然手擘蛮笺去，遗落尘间食蠹鱼。万丈诗魔欲舞天，香南砚北牡丹前。心降更奏迎春曲，寄此相思十二弦。"}