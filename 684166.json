{"id":"684166","title":"金山","dynasty":"明","author":"王弘诲","text":"江天楼阁倚崔嵬，吴楚风烟四望开。万顷苍茫涵几席，千山缥渺涌蓬莱。城临铁瓮开龙藏，地控金陵接凤台。一自巨灵表东海，等閒大块若浮杯。绀宇岧峣锁翠岑，明霞宿露净朝阴。慈航能度江天阔，法界偏依水府深。海月熹微窥佛相，河沙寥寂印禅心。朅来欲问无生灭，徙倚空门漏转沉。"}