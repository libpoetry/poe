{"id":"855109","title":"呈蔡内翰","dynasty":"宋","author":"毛滂","text":"鄙夫十年江海客，岸草汀鸥随步屧。稍收晚景付长竿，河伯供鱼慰弹铗。烟云不锁北阙心，飞出乱山青万叠。束书却入国东门，觚棱瑞日明书笈。蹇驴破晓踏春泥，谁家暖气生牙颊。门前宾客鄙可怜，纷如寒蚕饥望叶。主人看屋客看地，士气萧条无一捻。迩年恰得玉堂家，名在执鞭犹炜烨。玉堂丈人廊庙资，宝带垂鱼光绕胁。棣萼青春自一门，璇题白日常三接。侧闻好士礼作罗，纤鳞弱翮归渔猎。蹉跎岁晚曳裾人，半彫鬓绿仍随牒。涧溪幽菜傥可羞，试杂万钱聊一筴。"}