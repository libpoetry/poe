{"id":"1215974","title":"进讲纪事廿韵呈左丞许公可用","dynasty":"元","author":"周伯琦","text":"神圣躬皇极，文明际盛时。九重森仗卫，南面辟书帷。翠琐光风畅，彤廷淑景迟。貂蝉前领袖，章甫序缨緌。左辖心忠告，横经旨细推。贯珠平日蕴，补衮百僚师。黼扆频纡眷，朝绅尽解颐。讲论卑马褚，谟弼儗皋夔。锡赉承恩渥，官联被化私。退班宫漏换，布武殿阴移。延阁因趋候，西清更重窥。天章奎壁烂，香案岱嵩奇。宝绘名宗晋，银钩法最隋。制精新琫珌，瑑妙古罍彝。群玉三山埒，同文万国驰。兢兢虽色勃，历历颇神怡。轩柏屏排闼，林花锦绕墀。不才陪启沃，多幸接追随。利见飞龙象，惭无湛露诗。马图应再出，垂拱仰皇羲。"}