{"id":"1240390","title":"白翎雀","dynasty":"元末明初","author":"张宪","text":"真人一统开正朔，马上鞮鞻手亲作。教坊国手硕德闾，传得开基太平乐。檀槽谽谺凤凰腭，十四银镮挂冰索。《摩诃》不作《兜勒》声，听奏筵前《白翎雀》。霜皬皬，风壳壳，白草黄云日色薄。玲珑碎玉九天来，乱撒冰花洒毡幕。玉翎琤珄起盘礴，左旋右折入寥廓。崒嵂孤高绕羊角，啾啁百鸟纷参错。须臾力倦忽下跃，万点寒星坠丛薄。䂮然一声震龙拨，一十四弦喑一抹。鴐鹅飞起暮云平，鸷鸟东来海天阔。黄羊之尾文豹胎，玉液淋漓万寿杯。九龙殿高紫帐暖，蹋歌声里欢如雷。《白翎雀》，乐极哀。节妇死，忠臣摧。八十一年生草莱，鼎湖龙去何时回？"}