{"id":"798607","title":"一萼红·题三峡放舟图","dynasty":"清","author":"曾廉","text":"倚斜阳。望黄牛白马，天际正微茫。疏林古木，寒烟蔓草，南去极潇湘。更谁知、三朝三暮，向黄牛、滩畔数回翔。石峭舟轻，万重山影，晓月苍苍。见说高唐好梦，尽行云行雨，忙了襄王。脸泛朝霞，眸凝秋水，衣襟又兰芳。猛回首、巫峰十二，独神女、灵气倍凄怆。一样罗浮翠羽，记载荒唐。"}