{"id":"806503","title":"贺新郎五十八首 其四十六","dynasty":"清","author":"蒋士铨","text":"凉意芳塘转。浑不辨、姚山稽水，有斯池馆。仙吏退公销夏处，绿沁玉壶冰碗。尽莲叶、田田铺满。待取红妆扶翠盖，柳腰肢、更比诗人懒。寄此意、共香远。高情琴酒原疏散。是才子风流为政，莺花勾管。画卷诗奁清供好，袖有兰亭真卷。不用觅、支颐手版，面面蓬莱围几席，把荷花、劝引歌喉缓。加几个、玉壶伴。"}