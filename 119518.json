{"id":"119518","title":"过八叠山·我从外朝来","dynasty":"宋代","author":"陈造","text":"我从外朝来，嶮峭相连接。巉绝不可上，孰与西八叠。车匪毛羽去，我岂猿猱捷。一步九顿仆，陟起正岌页。飞萝攀恐断，狠石高更蹑。时方积雨后，没骭泥涉涉。客居惯泽国，未到意先慑。呀如敌场赴，隶卒不敢怯。及此问次舍，犹觉口嚅嗫。剪烛未渠寝，尚恐梦惊魇。"}