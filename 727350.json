{"id":"727350","title":"永明乐十首","dynasty":"南北朝","author":"谢朓","text":"帝图开九有，皇风浮四溟。永明一为乐，咸池无复灵。民和礼乐富，世清歌颂徽。鸿名轶卷领，称首迈垂衣。朱台郁相望，青槐纷驰道。秋云湛甘露，春风散芝草。龙楼日月照，淄馆风云清。储光温似玉，藩度式如琼。化洽鳀海君，恩变龙庭长。西北骛环裘，东南尽龟象。出车长洲苑，选族朝夕川。络络结云骑，奕奕泛戈船。燕驷游京洛，赵服丽有辉。清歌留上客，妙舞送将归。实相薄五礼，妙花开六尘。明祥已玉烛，宝瑞亦金轮。生蔑苎萝性，身与嘉惠隆。飞缨入华殿，屣步出重宫。彩凤鸣朝阳，玄鹤舞清商。瑞此永明曲，千载为金皇。"}