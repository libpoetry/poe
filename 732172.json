{"id":"732172","title":"白云涧","dynasty":"清","author":"李雍熙","text":"长白山中好崖谷，翠飞岩高削苍玉。我来结茆卧其下，老树当门一溪绿。吾家康乐真绝尘，夙昔本是青云人。偶然高躅爱幽独，白云涧北卜居新。野径纡回抱丹嶂，草阁茆檐势相向。细雨春花两蜡屐，落日秋风一藤杖。相过相对每经时，幽意但有闲云知。青林夜黑兀然坐，玉液黄芽流口脂。我无灵药身转老，欲鍊大还苦不早。如君仙骨自天生，肯使容颜就枯槁。何日丹成谢世情，云车风马来相迎。我乘白鹿君黄鹤，共向三山顶上行。"}