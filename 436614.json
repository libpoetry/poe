{"id":"436614","title":"乱后寄兄","dynasty":"金末元初","author":"李俊民","text":"长剑何人倚太行，毡裘入市似驱羊。怒降白起不仁赵，死守裴侯无负唐。可柰昆炎焚玉石，更堪蜀险化豺狼。紫荆犹是阶前树，风雨何时复对床。万井中原半犬羊，纵横大剑与长枪。昼烽夜火岂虚日，左触右蛮皆战场。丁鹤未归辽已冢，杜鹃犹在蜀堪王。此生不识连昌乐，目送孤鸿空断肠。"}