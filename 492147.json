{"id":"492147","title":"乙巳闰十月十五日闻永新破诸凶就戮无遗喜赋三十二韵","dynasty":"明","author":"刘崧","text":"鼓乱雄诸郡，凭凶跨十年。荆湖延毒雾，汉沔注妖躔。鸟兽宁殊类，龙蛇自一川。羽毛初景附，苞蘖忽根连。掠野时乘间，攻城亦破坚。践攘蝼蚁甚，累系犬羊然。里录先锋籍，家亡世业田。鲸吞那有间，席卷欲无前。割夺封疆盛，依乘节制专。公侯凄丧狗，奴隶歘登仙。白日惊雷破，炎天积雪悬。存亡觇货贿，喜怒信刀鋋。诛责穷糠秕，需求到甓砖。寡妻牵雨筏，尪子负冰椽。徭役家家急，科徵处处煎。田庐久焚落，衣履极穷穿。惨矣生民祸，居然爵土煽。积金明别坞，陈粟閟荒烟。列地朱甍壮，层城画堞鲜。椎牛酾玉醴，跃马铸金鞭。事楚终怀谲，盟邾或挠权。郊端兵屡挫，城下檄虚传。苟不罹勍敌，能无感彼天。假名徒虎负，就縳竟蝉联。夜谍披心膂，晨登夺旆旃。刳肠剧狐鼠，啄脑任乌鸢。崛强嗟何在，繁华总弃捐。扫除应假手，覆败已骈肩。野昔耕无犊，民今坐有毡。飞霜收杀气，清旭丽居廛。禾水春前绿，屏山雪后妍。遗氓喜相劳，早晚赋东旋。"}