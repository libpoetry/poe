{"id":"694693","title":"西山漫兴","dynasty":"明","author":"周孚先","text":"半亩潮田云外陇，一区蔬圃水中洲。蓑衣犁透桃花雨，扣角无人问饭牛。竹径茅庐是我家，三湾流水半溪沙。疏慵镇日浑无事，一灶秋云煮菊花。天际罗帆诗景多，更添诗思入晴波。桥边月涌鱼翻藻，亭外风掀鹭闪荷。万籁无声山更幽，一泉绕屋石中流。才闻鹤向云间度，风送梨花上枕头。"}