{"id":"605930","title":"汉宫春晓图","dynasty":"明","author":"卢龙云","text":"禁苑钟声催报晓，枝间处处闻啼鸟。开帘岂复雪霜寒，掩镜齐欢风日好。无边乐事趁春明，韶华满目最关情。娇颜任使名花妒，缓步偏多细草承。共美纤腰回万舞，亦有长门伤独处。新□□□□□歌，密意难传红叶语。堪笑高台止避风，岂能对槛却当熊。丹青图画春风里，哀怨琵琶夜月中。春去春来人渐老，花落花开春竞巧。年年岁岁奉宸游，何论承恩先与后。夭桃如锦柳如丝，流莺千啭上林枝。欲知无限芳春思，总在凭阑不语时。"}