{"id":"692530","title":"游白云观","dynasty":"明","author":"杨士奇","text":"仲春气清和，招携适所适。扬策指灵阿，联镳度脩陌。山开画障明，川含浮练白。真境历逶迤，玄关敞虚寂。既歆道气澄，缅望尘氛隔。金鼎窥神丹，玉壸漱云液。潇洒两仙童，妙歌出金石。石髓会当逢，琼芝庶可食。云台远人境，升高适奇观。西瞻五华秀，东顾绿漫漫。坐玩金夫渠，流咏翠琅玕。祥飙含桂树，仙禽唳石坛。闻昔有至士，于此养神丹。飞盖一朝举，翱翔紫霞端。道高用自超，志一功匪难。脱屣当何时，相从命青鸾。"}