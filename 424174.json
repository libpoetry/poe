{"id":"424174","title":"高阳台·丙子西园雨夕，赋呈同座","dynasty":"近现代","author":"朱荫龙","text":"急沫欺灯，惊飙排座，乱时良晤堪嗟。经得新凉，酒红又减些些。劳生渐惯羁迟苦，又无端、岁岁天涯。暗消凝、能几轻狂，负了风花。寻常晴雨关哀乐，念故园月色，一望犹赊。有许闲愁，清吟暗换年华。龟年端合江南老，甚商弦、怨入琵琶。漫停杯、欢场短短，莫倚凄笳。"}