{"id":"279976","title":"出三原北门十五里曰桥头杏花竟十里走马一游漫成遣兴","dynasty":"清代","author":"李寄","text":"飘零秦地无归客，走马看花红一色。十里锦霞烧碧天，如迎如却似飞仙。近看不及远看好，开满不及开半巧。凡花大抵尽当然，而杏尤宜如是观。樱桃正绽香盈蒂，欲开不开见花态。春风得意正佳时，迟来五日看残枝。下马独吟真解语，茗赏酒赏总无取。我闻今日曲江边，一枝不见惟寒烟。繁华一旦生荆棘，即如才士遭沦没。可怜如许杏花林，不照簪裾照野人。安知我在盛唐日，綵笔不占杏林春。"}