{"id":"819494","title":"前汽车行","dynasty":"清末近现代初","author":"赵熙","text":"自渝至荣四日雨，车中受苦艰难尽。来时未晚下鹰关，午前始发木稗镇。今年夏暵补秋泞，一路上回兼下噀。时时陌上雇人抬，超海越山不能寸。永川城中灯火出，方丈蓬莱望中近。诘朝出城方就道，连车前挡等馀困。挨到荣昌始畅行，雨打头巾向风进。有时轮子又生角，真嗟骑马如蛙钝。乃瞻衡宇天忽晴，如此畸人走乖运。或笑临行盍笱将，事外哓哓只增忿。车班班兮六百里，本按常程不求迅。胡为使我终日饥，一笑载途餐一顿。"}