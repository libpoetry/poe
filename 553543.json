{"id":"553543","title":"题中条旧业图卷为王士烈大尹","dynasty":"明","author":"王绂","text":"中条之山何雄哉，层峰叠嶂高崔巍。太行嵩少与之相胍络，禹门凿断迥向中天开。下有黄河水，奋激声如雷。波涛万里接银汉，到此曲折其势相萦回。佳气日磅礴，孕秀多奇材。宝藏百物不足贵，往往间出人中魁。不见岩下士，版筑将终身。宁知一旦叶梦出，大施霖雨康斯民。唐有裴中立，平淮之功谁可及。宋有司马光，文章事业何煌煌。至今行人过阙里，景仰式车临路旁。吾宗有兄王士烈，世向山中营旧业。数顷良田万卷书，父祖传来今几叶。父祖唯积善，素无功名心。到君尤加学问力，长年闭户松桂林。九经百氏贯乎一，律历地理俱精深。鹤书远召来相寻，小试百里弹鸣琴。岐麦薿薿桑阴阴，黄童白叟皆讴吟。近岁皇家事陵寝，北京山水明如锦。葬师不下数百人，取验求真口皆噤。郭璞之术君所闲，天下山川指掌间。汉唐陵寝考分寸，琅琅一奏开天颜。天颜悦怿恩加厚，太官供羊光禄酒。崛起长陵北山阜，有诏封山号天寿。海晏河清亿万年，知君名与兹山久。君今迁擢居帝都，骏马蹴踏育云途。圣明在上不可辜，随时正好陈嘉谟。勿作寻常浅丈夫，区区怀土胡为乎。傅说诸君久已往，空山猿鹤空相呼。白云红树秋模糊，为君写作中条图。古今志山同一符，君当解衣为我沽。会须一饮倾百壶，醉后与尔歌呜呜。唾壶击折青珊瑚，中条佳气无时无，呜呼中条佳气无时无。"}