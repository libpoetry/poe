{"id":"1123548","title":"题诸色扇","dynasty":"宋","author":"赵祺","text":"履霜知地冻，赏雪念民寒。山岚迷晓月，海浪起晴云。鹭起莲边晓，鸥栖蓼外凉。西风攲翠盖，晓露浥红裳。艳红酣霁圃，冷翠媚秋池。声幽梧叶雨，香冷菊花风。院子供新茗，园丁献异花。秾华照水澄秋静，冷艳欺风醉露凉。一枝翠叶凝秋色，万粟金英喷古香。月筛秾影虚窗静，秋染繁英净几香。千叶喜容迎晓日，万铃黄色映朝霞。日丽柳塘莺语滑，雨收桃岸燕飞忙。"}