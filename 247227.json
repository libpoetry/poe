{"id":"247227","title":"百字令·抔土城根","dynasty":"现代","author":"白敦仁","text":"抔土城根，怕新鬼月寒，更闻斯语。一样晨昏诸弟姊，争遣独随阿母。兰蕙偏摧，蜂鸦固在，予夺真谁主。先生过矣，慢抛笔力牛弩。试问雨湿天阴，疆场百万，若个非儿女。猿鹤虫沙同一慨，地上麒麟何处。梦里玄衣，眼前樽酒，便补蓬窗趣。中园勤护。成林终看珠树。"}