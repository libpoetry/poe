{"id":"839209","title":"西子妆 为友人题女伶刘昭容嫦娥奔月像","dynasty":"清末民国初","author":"严既澄","text":"麟带黏云，蝉鬟约雾，玉宇微茫春暖。明妆淡月认飞魂，试霓裳怨歌应倦。婵娟再转。已昨夜星辰梦断。翠嚬深，恨笑啼圆缺，迷离箫管。幽怀远。碧海青天，慢傍瑶瑟怨。便依灵药谢芳尘，怕冥冥劫胎难换。霜痕瘦损，剩漂泊高寒谁伴。尽回肠，又看珠帘暮卷。"}