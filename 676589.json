{"id":"676589","title":"寄东庄老人","dynasty":"明","author":"郑鹏","text":"东庄老人巢许俦，林泉高卧轻王侯。半生畎亩有馀乐，牙签万轴堆床头。兴来时或枝短策，高陇平溪恣登陟。狂吟长啸烟云间，世上千端虑俱息。有酒不惜呼邻翁，瓦盆满注真珠红。山肴野?罗饤饾，陶然击壤歌重瞳。空斋客去惟高枕，晓日穿窗犹未醒。觉来好鸟花间啼，坐对青山试新茗。薜门萝户日长关，笑看浮云自往还。明月半轮临绿绮，薰风一曲破朱颜。吾闻此老惊且喜，迢递江山隔千里。安得相从学弄丸，一樽共醉东庄里。"}