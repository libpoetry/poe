{"id":"648039","title":"题山水画图赠胡存渊南归","dynasty":"明","author":"杨士奇","text":"胡先生，家住鸥江上。半生宦游走湖海，林泉不归劳梦想。谁为点染三尺绡，流水矶头叠青嶂。气势峥嵘五千丈，春云如波浮滉漾。苍松森立蛟虬蟠，白日天风动萧爽。幽寻适意玩飞淙，散诞何人独长往。先生抚图心懩懩，三顾之山忆仙掌。岫幌岩扉久寂寥，芝草琅玕为谁长。童子松阴抱琴路，想像当时旧行处。清节书台望杳微，彷佛龙湫起烟雾。胡先生，明日归帆暂南去，玉笥匡庐莫淹驻。仙人卢度待公来，立把琼箫倚春树。"}