{"id":"1116911","title":"次韵诸公从驾景灵宫二首","dynasty":"宋","author":"苏颂","text":"青鹓如跂万椽匀，地接璇流隔世尘。三后在天歌下武，一人膺福见君陈。珠旒漆漆怀濡露，玉案年年侍荐新。庑下丹青从臣列，左趋萧丙右甘辛。太清宫庙近蓬莱，连日天门六扇开。万乘旌旗冲晓过，两宫舆辇诘朝来。城中三水河通汉，庭下千官棘映槐。老稚扶携同祝圣，年年常此望昭回。"}