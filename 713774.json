{"id":"713774","title":"绿绮琴歌","dynasty":"明末清初","author":"屈大均","text":"罗浮四月春泉决，流出千溪万溪雪。丰湖浩渺连空天，鸳鸯鸂鶒纷明灭。主人汉代执金吾，归筑楼台半在湖。桂棹湖南邀宋玉，银筝湖北奏罗敷。顾谓双鬟陈绿绮，一时宾客皆倾耳。言是中书邝子琴，珠徽如月寒光起。梅花千片断龙鳞，沉香一节烧鸾尾。制自唐朝武德年，隐隐金书御玺连。毅皇亲向宫中选，赐与刘卿世世传。中书乃自刘家得，似捧乌号泪沾臆。珍重君王手泽馀，大弦小弦日拂拭。时飞纤指理南风，彷佛重华见颜色。自从朔骑围三城，中书奉使归筹兵。日与元戎亲矢石，时将彩笔作戈旌。双阙恨屯回纥马，六龙愁在亚夫营。城陷中书义不辱，抱琴西向苍梧哭。稽康既绝太平引，伯喈亦断清溪曲。一缕肠萦寡女丝，三年血变钟山玉。可怜此琴遂流落，龙唇凤嗉归沙漠。蔡女胡笳相惨凄，王昭琵琶共萧索。叹君高义赎兹琴，黄金如山难比心。我友忠魂今有托，先朝法物不同沉。我昔山东见翔凤，念是威皇手所弄。复从太尝见赐琴，一朝开元旧供奉。背有崇祯玉玺留，五声亡角悲民流。太尝为我一挥手，呼天抢地愁复愁。君是当年侍从者，出入尝陪八骏马。十三官拜羽林郎，二十战酣涿鹿野。一自龙髯不及攀，丰湖一曲遂栖閒。乐器不同微子抱，淋铃难见上皇还。此琴宝惜宜加厚，列朝恩在宫商间。安得翔凤入君手，更召太尝至窗牖。一奏当令白鹄翔，再弹会见神龙吼。"}