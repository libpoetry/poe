{"id":"779806","title":"忆瑶姬 题米楼高山流水图，即送归西泠","dynasty":"清","author":"戴延介","text":"独客遥岑。有半焦桐尾，千叠愁心。天高清籁寂，秪七条弦上，幽怨愔愔。瀑飞远涧，岫隐疏林，漏松风满襟。正峭然、听到声稀处，添了云深。还暗数、岁序骎骎，叹国工老去，若个知音。词人今倦矣，怕一声弹指，旧梦难寻。江湖鸥鹭，信沉沉，又山空木落。归去也、静掩柴扉伴鹤吟。"}