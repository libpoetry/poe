{"id":"696744","title":"奉和学士胡公春日陪驾同游万岁山","dynasty":"明","author":"金幼孜","text":"凤辇游仙岛，春残花尚浓。龙纹蟠玉砌，莺语度瑶宫。香雾浮高树，祥云丽碧空。五城双阙外，宛在画图中。磴道高低出，烟霞远近分。雕阑凌绝壁，丹户倚层云。古木含苍翠，灵芝毓秀芬。仙山应未远，不使世人闻。紫殿青霄外，何年结构奇。攀缘疑失路，回合讶多岐。竹露凝蛛网，松烟湿兔丝。经行随处好，尽日不知疲。萦纡缘岛树，迤逦傍林花。举目疑天近，回头觉路赊。追趍穷物色，幽赏惜韶华。小立迎鸾驭，中官拟进茶。玉辇千官从，晴波太液春。光风先解冻，淑景更宜人。泛月思仙艇，看鱼忆钓纶。宸游恩渥重，何以报尧仁。巀嵲凌丹阙，迢遥跨紫台。龙香浮日动，凤盖拂云来。叠巘参差出，层崖隐映开。幽寻不可极，临眺重徘徊。始从京国至，复向广寒游。琪树花争发，瑶岑翠欲流。丹丘千岁在，紫涧四时幽。缥缈闻仙乐，随风到殿头。暖露滋瑶草，轻飙动碧篁。龙蟠知岁月，鹤唳识风霜。凿谷通仙径，穿岩辟洞房。回看城阙近，禁树晚苍苍。仙台金露静，画栋玉虹高。日月回三岛，乾坤奠六鳌。碧瓯传细茗，银瓮出香醪。千载恩荣重，追攀不惮劳。侍宴分瑶席，莺花照绮罗。中官催赐酒，光禄为笼鹅。汉业千秋盛，尧年万寿多。愿言歌圣德，勒石照岩阿。"}