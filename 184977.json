{"id":"184977","title":"和刘圣俞顾龙山约客韵","dynasty":"宋代","author":"曾几","text":"诗筒四出走中涓，诗句万选如青钱。曰余借舟期七贤，共嗅梅花咀芳鲜。津头几度唤长年，昼眠乃若经笥边。举头急雪风中旋，瞪视不见山之颠。八窗玲珑绣佛前，同来且结西方缘。小轩宛若壶中天，玉琴不断雨声传。诺君再宿余敢愆，从君索句发春妍。"}