{"id":"1144245","title":"饯高仁卿农丞奉使还北","dynasty":"宋末元初","author":"牟巘","text":"常平旧法最为良，颇记中丞耿寿昌。此意推行在人耳，肯教丰歉制低昂。好农使者惯经常，归路西风水国凉。但使人皆歌美稷，故应此即是甘棠。别来五度见重阳，草草宾朋共此觞。听得酒边新句子，可人风味故难忘。装轻路稳好兼程，还向鹓班侣隽英。自叶流根谁识此，老农摩腹送馀生。"}