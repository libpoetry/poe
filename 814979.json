{"id":"814979","title":"忆王孙八首","dynasty":"清","author":"奕绘","text":"居庸关破北京危，大贼蜂屯犯紫微。剑血模糊帝女尸，气丝丝，患难前朝驸马妻。十三陵上杜鹃哀，山海关东大将来。贼走城门夜大开，阅兴衰，半死幽兰混草莱。维摩庵里递封章，当国英明摄政王。驸马寻来合卺觞，好风光，奇特因缘不久长。韵珊黄子学心余，年少词坛推大巫。胜国春秋直笔书，好工夫，写出悲欢似画图。秋声一叶是芭蕉，细雨斜风朝复朝。梦到江南红板桥，画兰桡，人在荷花深处招。雨丝风片易黄昏，洗盏挑灯深闭门。梦到西山黄叶村，最销魂，松桧前朝皇帝坟。小园一雨便成秋，枕簟凄清思旧游。梦到苍茫东海头，水悠悠，沙岸题诗今在不。绿窗三日雨霏微，深院蛙鸣新笋肥。梦到阴山雪打围，草依依，千里黄云孤雁飞。"}