{"id":"554631","title":"题张志和恒轩","dynasty":"明","author":"郑文康","text":"一壶悬挂阊门市，不学壶公隐名字。手持百药亲㕮咀，调合君臣并佐使。三因六气将无同，七表八里诚难工。诊疗时施七勺力，笑谈坐取十全功。问君神巧何能尔，家法相传有微旨。利心不守守恒心，起死回生端在此。呜呼民病全凭州县治，州县几人识恒字。烦君磨砺古砭针，针起贪顽作良吏。"}