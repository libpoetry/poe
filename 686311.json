{"id":"686311","title":"听鹤山居十咏分题五首 迎佩桥","dynasty":"明","author":"史鉴","text":"桥下水长绿，桥头人自行。春风忽相过，时闻环佩声。皎皎天上月，照此池中水。运行无停机，容光亦鉴止。轩中多白云，霏霏日如雾。风吹散又生，更宿檐前树。激水四檐鸣，常如风雨声。不须秋节至，纨扇已无情。垒石疑天造，飞来小赤城。阳乌出海后，如有彩霞生。"}