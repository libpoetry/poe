{"id":"623674","title":"赠刘季德","dynasty":"明","author":"欧必元","text":"季德才华谁与敌，季德才华不可敌。弱冠登坛策高足，遂令后进无颜色。追思此道若晨星，孝庙初闻大雅声。经纶草昧推何李，中兴七子更峥嵘。岭海才人梁公实，词坛鞭弭应无匹。造化从来亦妒人，吁嗟神物难再得。乘驾同登有秘书，吾家虞部为先驱。一时文藻中原盛，家握昆山户抱珠。千钧难以一发引，宇宙寥寥吾道汶。刘君崛起绝尘才，星奔电逐看他奋。传家自有凤凰毛，兄弟才华盖世豪。南海衣冠日以盛，笑谈意气凌云高。游观况有山水癖，杖屦罗浮曾阅历。泛舟更问武夷君，是处留题多妙迹。词赋归来已杀青，词名藉藉动公卿。清庙遗音君可振，世上儿子徒营营。生也承家非裘冶，浮名澹澹何为者。薄奉櫜鞭喜遇君，迩来得共东林社。丈夫会合自有时，此物人间罕与知。同调如君交不浅，聊将流水问钟期。浩荡长歌歌一首，问君能报相思否。"}