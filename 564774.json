{"id":"564774","title":"天马歌赠马鹤沙二孙","dynasty":"明","author":"孙承恩","text":"渥洼之水龙马窟，代出异种超凡骨。此有老骥真权奇，俛首耻伏枥，平生远志弗一施。厥子更神俊，声誉已四驰。会须伯乐一顾价百倍，脱衔奋迅开霜蹄。伟哉二马显晦虽殊总莫匹，房星之精此降谪。钟奇毓秀自不乏，今看更有二驹尤雄特。骨骼开张气轩勇，先天汗血由来重。双瞳炯炯望四方，使我一见神为竦。将来岂受寻常羁，天闲抡入应有时。和鸾清节乃馀事，属车天仗随鸾旗。朝吴越兮暮燕蓟，变化何啻藐千里。过都历块看腾骧，周王八骏应同纪。君不见物有美恶百不抡，庸常世上何纷纷。二驹者风云得志骋高步，愧杀驽骀逐后尘。"}