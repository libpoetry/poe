{"id":"1230963","title":"登德风亭诗","dynasty":"元","author":"契玉立","text":"潞郡古黎国，历韩分晋阳。右顾带河汾，左揖耸太行。高阜俯四下，风气殊劲刚。道路阅修阻，山岳互低昂。州治列方中，有亭跨崇冈。翚飞炫华构，迢递瞰大荒。犹如沧海珠，群龙护其傍。云烟恣吞吐，岩谷发幽光。城堞峨前陈，冠盖来相望。匪唯壮游观，庶保斯民康。孰奏南薰琴，于彼君子堂。春风偃露草，夜月照屋梁。持节眺所临，酷暑生清凉。俯仰陈迹异，对景多慨慷。"}