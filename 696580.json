{"id":"696580","title":"玉山李道会颜则求着福庆观记以黄谷二十六咏见示用韵以寄","dynasty":"明","author":"郑真","text":"万山深处锦云堆，版筑新成玉帝台。绛阙诸真同宴喜，霓旌双引凤车来。山势飞来似玉龙，曈昽海日上孤峰。不须万丈云梯接，阊阖天门近九重。路转溪湾山更幽，也知天意恊人谋。仙家剩有沧洲趣，画壁须烦顾虎头。世界流年一掷梭，月凉踏踏听空歌。濠梁往日曾相见，认得篮仙唤采和。玄谷长城别有基，要知清净妙无为。玉房坐守金丹熟，记取人间子午时。宝篆丝丝一炷烟，早朝曾近御床前。凭君试问黄庭诀，愿得长生不记年。夜凉风月爱双清，岩谷虚传玉佩声。上帝尊居深虎豹，青云高拥九重城。洒洒香花供石泉，青藜炊出杖头烟。上坛传令雷司听，星落银河剑倚天。春雨林深笋蕨肥，多情把笔咏芳菲。生来要使三尸伏，老去休论万事非。坐阅文成却老方，石床阴覆紫云凉。仙山甲子须臾事，不管人间白昼长。插汉松杉观鹤巢，琳宫行转碧山坳。寄言万里蓬莱客，关钥双开不用敲。丹雘煌煌殿阁开，画栏高倚碧崔嵬。瑶池阿母蟠桃会，青鸟衔书海上来。江国归来雪满蓑，玉虹桥下水生波。空阶夜半天如洗，听唱阳春第一歌。彪列星光盼斗南，正须问道结云庵。烧符叱咤风霆合，百尺蜿蜒奋碧潭。六合为家乐宴宁，山中猿鹤也忘情。双成吹彻参差玉，沧海东头看月生。面面晴峦锦绣重，太虚元气浥空蒙。高斿下来神鸡吉，锡福从教海宇同。阵阵寒香挂殿秋，散花天女玉搔头。月中欲乞嫦娥药，笑倚西风百尺楼。雪水新烹陆羽茶，还看太岁长黄芽。扶疏两翼能飞去，西海同乘贯月槎。甲煎香残玉宇开，步虚词罢舞三台。山空水静秋如海，报道缑仙跨鹤来。交梨火枣大还丹，白日飞升也不难。紫府真君同接引，罡风浩气莫愁寒。隔断青峦一片云，仙?法鼓半空闻。有时酿得松花酒，瓮里浓香幸见分。清水生肥荐玉池，独将玄液饮玻璃。云炉兰麝香飘转，坐对风帘窣地垂。烟霞锁却洞门深，点过丹砂便是金。解榻倘蒙青眼顾，枕中鸿宝定传心。物外逍遥静处看，扶摇谁似大鹏抟。同盟幸有双鸥鹭，相与忘机耐岁寒。凌空直上翠微颠，巾舄飘飘谢俗缘。想见灵台光一点，皎如明镜在中天。玄门阐教付机缘，况有诗如孟浩然。矫首佺期如不到，祇崇香火祝尧年。"}