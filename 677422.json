{"id":"677422","title":"金陵曲初唐体","dynasty":"明","author":"胡直","text":"金陵昔日盛繁华，六代皇居接狭斜。博望苑中珠委露，太初宫内锦为霞。花覆苍龙填宝马，柳迷朱雀出金车。九斿夜拂将军第，万骑晨临公主家。主家甲第攒云雾，妆楼舞馆歌钟度。金屏翠幕竞三条，绮瑟银筝通万户。一姓公侯尽貂冠，满门子弟皆纨裤。两两鸣珂金马门，双双飞盖铜驼路。金马铜驼夹御沟，帝在层城乐未休。三千娇女凭图幸，四十离宫判夜游。勾勾绮陌成宫市，曲曲金塘起棹讴。曾闻袁后承恩宠，瞥见潘妃侍宴游。更道丽华发似漆，倾国倾城人第一。结绮楼头璧月新，临春阁上琼枝密。窈窕脩容夜掌笺，婉嫕贵嫔晨簪笔。可怜宠似日边云，讵识人如花上日。别有长干游冶郎，斗鸡蹴鞠虎鞶囊。蜃珧象骨妆繁弱，龙藻龟文转步光。侠气飞谈排许史，雄风带酒揖金张。不辞万醉青楼曲，不惜千金红粉妆。红粉争矜桃李艳，青楼直拟芙蓉殿。真珠帘外柳藏莺，云母窗前花覆燕。燕飞燕舞不禁春，莺啼莺怨晚愁人。七宝流苏开斗帐，九华玛瑙结罗裀。娇向舞腰生宛转，香从歌口出氤氲。此时愿作鸳鸯鸟，此日愿为连理身。共道青山盘龙虎，讵知白纻移歌舞。一从五马度长波，几见六龙更旧主。陵夷宫阙成灰烬，飘零台馆生蒿蔺。富贵骄奢能几时，王侯将相应同尽。秋水盈盈秋雁飞，山川犹是人民非。独有石头城上月，曾照当时歌舞衣。"}