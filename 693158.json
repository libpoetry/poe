{"id":"693158","title":"田家咏","dynasty":"明","author":"沈周","text":"久矣居畎亩，邈如遗世人。地静习虽陋，野意还自真。怡怡晨夕间，言笑谐四邻。有作相告戒，鸟鸣知及春。犁锄假筋力，竭劳供有身。身在劳何息，顾莫养精神。服气能代粒，希仙渺无津。家业信难易，乐以充尧民。我亩芜且瘠，我陇硗不平。发岁奋乃功，东作觊西成。搰搰低白头，秉耒日经营。税佣及时毕，辛苦勤王程。但馀秫一斛，酒熟欢已盈。醉引耕田歌，不复忌高声。愿随天风吹，吹达九重城。刘璋启此调，千载遗令名。"}