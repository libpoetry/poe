{"id":"1250591","title":"杂体五首 其二 效陶徵君","dynasty":"元末明初","author":"宋濂","text":"流幻百年中，有如水中泡。虚形本不实，何以永今朝。悟此造化意，肆情常逍遥。夜来风雨至，南园秀芳条。采之荐美酒，斟酌乐陶陶。斜川素心友，叩关约游遨。相携步广陌，遂与品物交。惊飔乱陵蝉，坠照落岩猱。归徕枕肱卧，遐思溯寂寥。黄唐不我逮，缅焉心烦劳。"}