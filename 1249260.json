{"id":"1249260","title":"秦镜歌","dynasty":"元末明初","author":"戴良","text":"玉之荣，石之英，光瑩岂若秋金精。秋金之精铸镜成，良工锡以银华名。银华颜色如霜雪，携向秦宫叹奇绝。珊瑚台上吐菱花，玳瑁匣中生明月。夜筹已竭晓筹终，宫女对之难为容。云鬟被首黛渝色，我貌如心不堪饰。早知鉴心如鉴貌，汉兵敢犯咸阳道。咸阳汉殿空中立，秦镜团团昼飞入，至今鬼母夜深泣。"}