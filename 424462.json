{"id":"424462","title":"满庭芳·香山双清别墅晚眺，与君任联句","dynasty":"近现代","author":"袁思亮","text":"万木围香，双泉泻玉，夕阳燕子来时。苔痕经雨，分绿上征衣。残客危亭共倚，飘清籁、微动凉飔。阑干外，梦长天迥，幽恨入支颐。翠华，曾幸处，薰弦罢后，都付蝉嘶。剩颦花怨柳，乱石荒池。一角小山眉妩，被晚霞、偷传胭脂。无端又，风枝筛影，红蘸碧玻瓈。"}