{"id":"1111896","title":"寿杨崇庆二首","dynasty":"宋","author":"吴泳","text":"英英赤文凤，生此岷之阳。览辉孤竹根，振翼千仞冈。德音乃鸑鷟，下引鹓与凰。承旗从华盖，吹玉朝紫皇。顾瞻朱丘深，殆似阿阁长。肯以令仪矩，而使缯弋伤。集须集桐花，食不食藻粱。伫看发丹咮，舜殿歌明康。清露团火旻，素月分白道。三湖足秋色，天以赐贺老。红蕖正酣酣，翠籊方稍稍。閒情观池鱼，生意玩庭草。旨酒常在壶，瑶琴弗离抱。灵台傥清明，岂不长寿考。方朔谩窃桃，安期苦尝枣。愿言西风时，眠食常健好。"}