{"id":"814689","title":"伤歌行二首襄城除日作","dynasty":"清","author":"郑珍","text":"男儿生世间，穷达有命不自由。黄金便使高北斗，能衣晏子几狐裘。拂尘下马卸马鞍，举杯自劝歌路难。路诚难，莫复怪。故山儿女岂不佳，断雪斫冰君自爱。一夕复一夕，一朝复一朝。朝夕递相送，岁尽何必在今宵。噫乎岁如江上之波，我如中流之石抵荡磨。来波去浪涉无尽，石行泐矣当奈何。酒杯融融，吾留六龙。六龙不留我心苦，夜半高歌泪如雨。"}