{"id":"1086879","title":"石鼓诗","dynasty":"宋","author":"洪适","text":"天作高山太王荒，鸑鷟一鸣周剪商。郏鄏卜年大蒐讲，诸侯敛衽尊天王。六月中兴绳祖武，平荡犬戎恢境土。石崖可凿诗可镌，千载神光薄西浒。橐驼挽入大梁都，璧水湛湛河出图。中间两鼓备章句，日惟丙申不模糊。左骖秀弓射麋豕，有鳑有□君子渔。光和石经屹相望，诅楚登峄非吾徒。辛壬癸甲雁分翅，桥门观者堵墙如。星沉东壁干戈起，首下足上天倒置。景钟糜碎九鼎飞，王迹皇风吁扫地。群胡扛石徙幽燕，兵车乱载包无毡。敲火砺角小小尔，为础为砧多历年。宣和殿中图复古，冠以车攻次十鼓。韩诗欧跋尽兼收，云章剖判定鱼鲁。先君辛苦朔方归，文犀拱璧弃弗携。一编十袭自鐍秘，更有司马凤翔碑。我生不辰今已老，岐阳三雍身不到。匆匆使虏接淅行，在耶亡耶问无报。整齐篆籀饰牙签，简撮篇咏劳穷探。致主有心歌小雅，汗颜无术下登三。"}