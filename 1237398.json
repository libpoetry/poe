{"id":"1237398","title":"山中怀友","dynasty":"元","author":"黄溍","text":"大府趋群彦，修才复壮龄。波澜开白昼，羽翼动青冥。弱质悲殊调，明时敢独醒。未妨茅屋底，寂寞抱遗经。望远空山里，天寒夕梦孤。林昏行魍魉，江晚变蘼芜。风雨怜同病，尘沙感壮图。向来怀古意，回首未能无。疏放谁容我，交游重得君。论文轻咳唾，问俗到耕耘。一笑能青眼，相思有白云。春风动闾巷，还往漫纷纷。"}