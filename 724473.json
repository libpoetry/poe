{"id":"724473","title":"新入姬人应令诗","dynasty":"南北朝","author":"江总","text":"洛浦流风漾淇水，秦楼初日度阳台。玉轶轻轮五香散，金灯夜火百花开。非是妖姬渡江日，定言神女隔河来。来时向月别姮娥，别时清吹悲箫史。数钱拾翠争佳丽，拂红点黛何相似。本持纤腰惑楚宫，暂回舞袖惊吴市。新人羽帐挂流苏，故人网户织蜘蛛。梅花柳色春难遍，情来春去在须臾。不用庭中赋绿草，但愿思著弄明珠。"}