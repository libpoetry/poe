{"id":"683195","title":"龙潭寺新成复游二首","dynasty":"明","author":"王天性","text":"梵宇新瞻金碧光，心依重此礼空王。曾参七偈耽玄教，欲扣诸天到上方。风里磬声传净界，雨中花气逼禅床。逢僧久话降龙事，不觉归鸦报夕阳。丹宫紫殿灿瑶图，寺号龙潭近海隅。潭月辉含金色相，龙珠光照法堂蒲。三千世界空中灭，亿万如来觉后无。老欲投禅求定慧，须从上乘觅真吾。"}