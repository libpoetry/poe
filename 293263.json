{"id":"293263","title":"题韩大将遗墨","dynasty":"现代","author":"张朝墉","text":"乱刃交挥处，危冠独坐时。千古赵忠节，慷慨留遗诗。卓卓韩斗瞻，洵足以方之。国界严为防，其心细如丝。周密而坚固，胜过十万师。辟历排空来，技能靡所施。惜哉好身手，茫茫付劫灰。当其危难时，暂辟亦奚奇。卓卓韩斗瞻，矢志终不移。杀身以成仁，忠义张四维。致令袍泽雅，望古长嗟咨。淋漓数行墨，涵咏有馀思。年来风鹤警，私斗日纷驰。安得国中人，同心扶颠危。申甫能再生，威声震华夷。不畏虎狼秦，永奠邦之基。"}