{"id":"1113355","title":"墨梅四首","dynasty":"宋","author":"张嵲","text":"生憎丹粉累幽姿，故着轻煤写瘦枝。还似故园江上影，半笼烟月在疏篱。南枝昨夜雪初乾，瘦质临风乱蕊繁。忆向溪桥曾驻马，却疑浑是雾中看。化工着意作幽花，疑是来从阿母家。寂寞沙村烟雨里，如看竹外一枝斜。山边幽路水边村，曾被疏花断客魂。犹恨东风无意思，更吹烟雨暗黄昏。"}