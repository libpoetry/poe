{"id":"1114083","title":"哭吴丞相元中二首","dynasty":"宋","author":"李纲","text":"妙年声誉霭文场，壮岁飞腾青琐郎。献纳承平欲尧舜，扶持危难冀宣光。贾生旷达仍伤鵩，平仲精忠亦殒荒。自古青蝇能黑白，玉华旧事已凄凉。宣和之季靖康初，同力同心卫帝居。扶毂共升新日月，谪官难守旧田庐。孔光温室不言树，陆贽忠州戒著书。叹息端庄士君子，岂随草木腐丘墟。"}