{"id":"569180","title":"孙荣祖氏所降仙笔贻我金书阴符经跋尾云文阳真人得道时所说白玉蟾翁始表见于世又以长歌四百九十字见赠颇及前生事勉以修持且劝檀施聊此奉酬并效薄见于奉行仙童宜真子","dynasty":"明","author":"王世贞","text":"坛烟袅空笼曙星，翔阳鼓籁调流铃。尔时班管正驰骤，为我写就阴符经。行间隐隐金玉润，势表郁郁蛟龙腾。三仓以前鲜此迹，八会之后不可征。此经黄帝疲警跸，上感玄女停辎軿。天真皇人为解说，一帚净扫乾坤兵。鼎湖雕弓坠霄汉，宛委丹检函精灵。贞观小隶付欧褚，李荃而下训故兴。蚕丝刿缕转成赘，貂尾媟渎那堪凭。玉蟾散吏最晚出，真取捷要披榛荆。三十六天不可问，四千余年劳证明。仙翁一一为指说，敢以抵牾忘服膺。更诵长歌五百言，如啖火枣通三生。子瞻梦悟五祖戒，次律赖遇真人邢。惜哉二子不自振，晚途岭蜀长飘零。即令来路未明晓，忍恋浊世甘膻腥。陶君已拜都水监，胜力菩萨为前盟。白叟愿生兜率界，海山丈室留居停。乃知大道绝町畛，两者同出而异名。鲰生掉头出苦海，眷属聚散如漂萍。把茅盖头足舒缩，一瓢以外无经营。晨吸清和入玄牝，夕敛沆瀣归黄庭。檀施小果敢云倦，人天有漏吾何矜。更烦转示宜真子，返照面目思前程。任是逍遥鲜挂碍，未免流转趋沈冥。权奇狡狯亦细事，麻姑见哂王方平。上真重关挂玉钥，西竺觉路悬金绳。精心九渊骊颔易，失足一堕鸿毛轻。百年倏忽若流电，我为后继谁先登。功成帝命有时下，拍手呼鸾游太清。"}