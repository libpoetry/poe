{"id":"1144259","title":"和赵子俊閒居十首","dynasty":"宋末元初","author":"牟巘","text":"俯仰一室内，我兴尚无为。凝尘澹素几，乍见閒居诗。吐词甚高简，观者未必知。士固各有志，肯为富贵移。汲多羸其瓶，居然井在湄。何似鸱夷全，张弛随所宜。杨子不违物，赵子不干时。此意谅所同，相与三复之。窘步殊蹒跚，户限久不踰。若或絷维之，愧彼空谷驹。俯焉念平生，我亦酷信书。所得不偿失，每与忧患俱。饮水饭脱粟，此意岂愿馀。贫实为我累，舍贫将焉如。堪嗟嗜利者，死甘谥为愚。维昔陶元亮，早岁尚隐沦。从事建威幕，奔走戎马尘。宵征亦良苦，我岂恋轩茵。时运不可回，物态日以新。悠然彭泽去，渐与乡里亲。公田半税秫，亦足慰我贫。有人企高躅，漫仕求所伸。闽峤虽云远，弦歌遂其真。九日忽已过，霜薄阳光晞。未漉头上巾，先典箧中衣。时物尚有菊，采掇频尔稀。对酒胡不饮，坐看白日飞。五胜更囚旺，万事谁是非。且复进一觞，酒尽情依依。晚蝶抱孤蕊，无乃昧先几。势利苦炎炎，名节贵皓皓。河县开桃李，家园熟梨枣。当年归骑省，名誉岂不早。一染金谷尘，萧艾没芳草。胡为閒居赋，乃诮任安巧。所以惟慕陶，固穷而守道。我亦爱閒居，好山环屋青。拄颊坐来久，冉冉白云生。山中有三秀，谁为采其荣。散我腰脚顽，使我神观清。我居殊偪仄，东西凿两牖。卧起于其间，不知岁年久。秋菜上墙生，废圃一何有。只应溪上人，笑我已白首。橘柚非所种，劝我且种柳。也莫种牡丹，与物争妍丑。閒居维弄翰，窗明庭户寂。硬黄力追古，旁观共叹息。当由结习深，亹亹向晨夕。持用自怡悦，而不为物役。但恐好事者，逸少混铁石。我能别真赝，一纸百金直。衣短不及骭，发短不满梳。惟有忧世心，皇皇此生俱。鲋鱼呼辙中，微湿以相濡。斗水旦夕急，岂与人意殊。试诵反招隐，愿无怀故居。墨突何曾黔，行矣勿踟蹰。"}