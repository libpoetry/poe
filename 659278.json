{"id":"659278","title":"泛舟长河水寺之东宾仙游李君将赴召予欲其有所思也拟是曲以送之","dynasty":"明","author":"罗玘","text":"泛舟长河水，河水过漫漫。澄心寤物理，且作行路难。竞急恐不达，其前有惊湍。万斛等一叶，于何恃根盘。飘飘若乘云，既济事乃安。昨逢舶商来，云自东三韩。何尝驾飞车，舶壮岁月宽。飓母几翻海，高涛涌峰峦。鲸吞杂鼍作，恍歘参神奸。时吾舶中人，如以铁作肝。色空身世忘，卒亦无伤残。商言我更豁，我行且加餐。"}