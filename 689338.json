{"id":"689338","title":"午日分赋得桃印符","dynasty":"明","author":"佘翔","text":"綵丝逢令节，仙篆表灵符。五木精初聚，千门祟已逋。采莲喧竞渡，斗草艳当垆。别有潇湘意，临流吊左徒。㡩幕凄凉夜，孤灯思不禁。为云还入梦，奔月亦何心。气咽凤凰管，香销翡翠衾。一弹瑶瑟罢，山水动哀音。菱镜何能掩，兰房此日亲。金精空坠地，玉树已成尘。虹断蓝桥魄，云归洛浦神。幽香还满室，曾是不归人。一展悼亡卷，悲风飒飒来。香魂终不返，玉貌转堪猜。泪竭潘郎句，心怜谢韫才。鼓盆非不达，五恨总难裁。"}