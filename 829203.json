{"id":"829203","title":"己卯寒食感春","dynasty":"清末近现代初","author":"杨圻","text":"岭表见花发，凄然思故乡。流亡至今日，老病尚殊方。仰视夕红湿，微闻新绿香。可怜风物美，八极共春荒。诗暖知春至，衣单觉病轻。风光太羞涩，肠断是清明。谷密藏花气，山幽应鹤声。疮痍今万里，独善忍无情。风雨迎寒食，拢冈故国边。几人住乡里，六合共烽烟。花里家何在，兵间梦不前。登高见春远，百粤艳阳天。彩翠连峰霁，呜禽绕洞房。云留春景色，山热涨衣香。花笑老将至，松知来日长。愚公犹有谷，一壑暂徜徉。玉垒干戈里，珠崖战斗边。花狂春似火，国破路如天。涧水散成雨，松枝幽作烟。孤怀不可诉，人道悦云泉。八表同昏日，离群到海涯。人心换天地，世界谢繁华。自古难为国，何年更见家。昭苏容万类，细草亦生花。"}