{"id":"700957","title":"尹铨部园林","dynasty":"明","author":"梁宪","text":"人望画图中，回环一水通。桑麻庐舍北，鱼米市门东。绮阁参差见，芳华历乱红。扁舟横洞口，客至命双童。复道行花外，红桥出绿阴。半空楼阁迥，长夏水烟深。翠袖供禅喜，朱门识道心。几回文酒约，风雨亦招寻。炎暑将残夜，新凉雨后时。扁舟乘月去，隔浦与僧期。曲岸花迷路，长堤竹护篱。坐深分榻寝，清梦水云知。"}