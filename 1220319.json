{"id":"1220319","title":"送李黼脩撰以旱请祷代祀嵩衡淮海","dynasty":"元","author":"吴当","text":"帝命脩群祀，天香播八埏。春秋王正月，历数史逾年。云汉忧时切，皇华遣使贤。鳌头金榜客，鹤背玉堂仙。授节来三殿，传宣下九天。百年周礼乐，万国禹山川。冠冕移班序，车书际幅员。淮流桐柏导，岳影外方连。望秩严稽典，相诚远致虔。过家娱采服，聚德焕奎躔。紫气浮燕蓟，青郊接涧瀍。杂花旌茷茷，芳草马翩翩。鱼佩横雕玉，鲛绡细织涎。暮云低楚树，春水涨吴船。瀚海飞龙外，衡阳落雁边。祠官罗鼎俎，庭石丽牲牷。降祼先明齐，登歌间宿县。合萧馨黍稷，沈璧达渊泉。圭币黄金藉，文章琬琰镌。幽灵瞻肸向，纯嘏锡绵延。麻麦千郊雨，弦歌万里烟。底今民物阜，无复岁时愆。问俗裨皇政，封章进御筵。大夫勤奉职，汗竹纪长篇。"}