{"id":"1073565","title":"桂林山水奇丽妙绝天下柳子厚记訾家洲亭粗见其略余以六月六日度桂林岭欲更仆诣象属暑甚遂少留日从诸公于岩穴之下穹林巨壑近接阛阍之中远不过城闉之趾居高望远夸雄斗丽殆不可状择其尤者以十诗记之名之曰桂林十咏 来风亭风洞在七星岩之下曾公岩之右大暑时有风出穴中泠然如冰雪被体不可久留旧有亭摧坏始撤而新之赵漕少隐置酒落其成名曰来风云","dynasty":"宋","author":"孙觌","text":"万树张大伞，千嶂卧独龙。彤云竟天起，火坠九日红。投老落蛮峤，暍死愁吴侬。风流贵公子，一笑林下逢。苍崖折天罅，中有万里风。习习驾两腋，飘飘落琼宫。草木啸竽籁，涧谷酣笙镛。披我快哉襟，谁能辨雌雄。"}