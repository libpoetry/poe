{"id":"976634","title":"奉和御制崇政殿宴从臣","dynasty":"宋","author":"夏竦","text":"青绮禁门符命锡，离珠御府天琛积。两仪流庆会休期，二圣诒谋归盛德。大礼修，真猷格，懿铄昭昭兮靡极。阜民财，形物力，圣志乾乾兮夕惕。金扉玉宇丽皇居，凤藻鸾踪辉乐石。龟趺螭首建灵辰，鹊尾龙香奉至神。日转翠华临阁道，天旋丹仗复钩陈。缙绅茂宠兮踰三接，羽卫鸿仪兮备九宾。琼觞传满兮均尧酒，柏殿赓飏兮洽汉臣。奉若灵心弥翼翼，布昭醲化愈淳淳。"}