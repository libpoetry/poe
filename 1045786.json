{"id":"1045786","title":"雪意","dynasty":"宋","author":"吕陶","text":"凄风向晚来何频，潜与嘉雪为涂津。重云固结惨不动，六幕莽荡空无尘。信哉北帝举冬令，肃清万类犹时巡。人思沾被率土滨，有若渴者欲饮醇。傥施馀润及芽蘖，寸草亦望繁如茵。尝闻洛阳纵高卧，抑有郢客歌阳春。何如酒阵与之敌，却退寒色其威振。天心安肯靳一洒，化力自可周群伦。黎明忽见已盈尺，良瑞岂止山溢银。预知礼年此足贺，十空九室皆斯民。"}