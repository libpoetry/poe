{"id":"689955","title":"甲寅八月约大田胡同登钓台次旧韵","dynasty":"明","author":"张天赋","text":"啸侣排云上钓矶，寒潭秋水色清奇。山林有约蹊初辟，朝市无心路欲迷。乐事今朝追洛下，仙踪终古擅名西。柳梢小鸟知人意，掷破金风弄巧啼。扫却苍苔坐满矶，青山绿水送清奇。且同白酒盈樽饮，莫惹红尘两目迷。笑舞婆娑歌洞口，酌归酩酊过湖西。夕阳牧笛声嘹亮，惊起寒鸦古木啼。"}