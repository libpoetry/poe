{"id":"1149530","title":"奉和浙西大夫李德裕述梦四十韵大夫本题言赠于梦中诗赋以寄一二僚友故今所和者亦止述翰苑旧游而已次本韵","dynasty":"唐","author":"元稹","text":"闻有池塘什，还因梦寐遭。攀禾工类蔡，咏豆敏过曹。庄蝶玄言秘，罗禽藻思高。戈矛排笔阵，貔虎让文韬。綵缋鸾凰颈，权奇骥騄髦。神枢千里应，华衮一言褒。李广留飞箭，王祥得佩刀。传乘司隶马，继染翰林毫。辨颖□超脱，词锋岂足櫜。金刚锥透玉，镔铁剑吹毛。顾我曾陪附，思君正郁陶。近酬新乐录，仍寄续离骚。阿阁偏随凤，方壶共跨鳌。借骑银杏叶，横赐锦垂萄。冰井分珍果，金瓶贮御醪。独辞珠有戒，廉取玉非叨。麦纸侵红点，兰灯燄碧高。代予言不易，承圣旨偏劳。绕月同栖鹊，惊风比夜獒。吏传开锁契，神撼引铃绦。渥泽深难报，危心过自操。犯颜诚恳恳，腾口惧忉忉。佩宠虽緺绶，安贫尚葛袍。宾亲多谢绝，延荐必英豪。分阻杯盘会，閒随寺观遨。祗园一林杏，仙洞万株桃。澥海沧波减，昆明劫火熬。未陪登鹤驾，已讣堕乌号。痛泪过江浪，冤声出海涛。尚看恩诏湿，已梦寿宫牢。再造承天宝，新持济巨篙。犹怜弊簪履，重委旧旌旄。北望心弥苦，西回首屡搔。九霄难就日，两浙仅容舠。暮竹寒窗影，衰杨古郡濠。鱼虾集橘市，鹤鹳起亭皋。朽刃休冲斗，良弓枉在韬。早弯摧虎兕，便铸垦蓬蒿。渔艇宜孤棹，楼船称万艘。量材分用处，终不学滔滔。"}