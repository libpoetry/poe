{"id":"477610","title":"皇夫叹","dynasty":"明","author":"孙宜","text":"岁当己亥三月初，天子南幸鄢郢都。飞书走檄连日夜，藩司之使催皇夫。编氓土著签不足，流居浮户贴始敷。索资要赂弊难竟，私有里甲公吏徒。高原竖旗众夫集，县官领夫速行役。额夫四百征已办，发票捉人尚村邑。城中杻械絷盈道，中男幼丁尽供籍。问之何物为此谋，校官署职明需求。赤金白银惟意纳，少者禁锢多即收。穷乡下井宁得脱，苦刑痛笞无时休。丝毫公费非不有，簿册夸张任其手。小民但图免淹系，儿女何辞易升斗。君不见广文昔时饭不足，仆妾年来厌粱肉。又不见苍头役卒衣旧鹑，夜半通贿人椓门。"}