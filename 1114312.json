{"id":"1114312","title":"群玉五咏 樵谷","dynasty":"宋","author":"李弥逊","text":"蜗牛负空躯，能避外物触。微生寄寰宇，天地容粒粟。岩栖小天下，俯仰心自足。采薪百不忧，高视贤版筑。岂无潭潭居，违已讵所欲。留侯帷幄勋，平勃未足数。晚从赤松君，雅志在轻举。公今卜真游，百蕴未一吐。古来贤达人，不必同出处。那知无心云，解作及时雨。芳洲面林薄，山响疏泉落。小绿缀肥梅，疏青陨惊箨。周遭不盈丈，思与江湖廓。幽人百虑空，独立听鸣壑。物我偶俱忘，何必知鱼乐。嘉木开繁阴，叠障围空翠。蟠根得疏梅，凛凛有高致。馀芳敢追扳，薰莸不同器。相期忘机友，共结栖真计。清姿固可人，所乐在臭味。浮金锁佳气，不挂凡子目。高人有馀清，别墅广新筑。有怀鸿雁行，风月伴幽独。还为稻粱谋，去傍蒹葭宿。归飞会有时，分我一窗绿。"}