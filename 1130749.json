{"id":"1130749","title":"寄刘小山武子老丈","dynasty":"宋","author":"韩淲","text":"秦淮东畔得诗人，踏尽前朝陌上尘。寺外残阳见光宅，苑迷芳草忆临春。空馀王气金陵古，犹带歌声玉树新。羸马倦童应独往，旧时明月恐伤神。翠微秋影浪吟时，一片才情杜牧之。不望上天容此老，只忧无地著群儿。岁华荏苒疏音信，人事凄凉有别离。日暮江东云合处，小山丛桂是吾师。"}