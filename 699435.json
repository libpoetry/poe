{"id":"699435","title":"赠散木和小修韵","dynasty":"明","author":"袁宏道","text":"逢君今日又春残，对我高歌来日难。一字懒掺鹦鹉赋，十年空载沐猴冠。愁来斗酒且为乐，泪到穷途未可乾。寂寞双田烟水里，何人道有子陵竿。腐儒偃蹇鬓毛残，三十身闲众所难。向客不题俗姓字，避人真著古衣冠。宝刀入屋心犹侠，老马怜途泪未乾。学道莫须占影草，只应行出尽头竿。"}