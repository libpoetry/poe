{"id":"700914","title":"崖门吊古三首","dynasty":"明","author":"梁有誉","text":"杀气空濛下赤霄，胡尘捲地翠华遥。舟胶楚泽谁来问，魂溺湘潭讵可招。泪血岁添崖上藓，灵风暮涌海边潮。独怜岛树犹含恨，不待秋来却尽凋。谁悟当年谶已真，汴杭回首总成尘。愤无勾践三千士，死恨田横五百人。海上乾坤春梦短，崖前风雨客愁新。贞魂若作啼鹃去，葛岭山头哭万巡。炼石衔沙昔日心，千年犹为一沾襟。朔方骏没金瓯缺，沧海龙归玉玺沉。云断野乌翻夕照，雨馀芳树锁秋阴。风光不似西湖景，空使英雄感慨深。"}