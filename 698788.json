{"id":"698788","title":"留别都城诸同志二首","dynasty":"明","author":"徐祯卿","text":"对酒忽不乐，怅然怀别离。别离结中劳，眷彼长路岐。苒苒郊河树，暧暧关门祠。伫望潇湘水，先与秋风期。鸿雁云中来，噭噭使人悲。怀哉尔方集，怅矣予当辞。客有悽悽者，三年歌式微。朅来事原隰，经返旧园扉。昔往被冬裘，今还服春衣。抚景虽云惬，中欢憯以违。出门见芳草，念子忽如饥。"}