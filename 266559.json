{"id":"266559","title":"沁园春·马缨花","dynasty":"现代","author":"叶璧华","text":"车盖亭亭，斜日未西，浓遮屋䪜。看织成茜罽，柔还似毳，吹将柳絮，撒不因盐。绛节珊珊，碧幢冉冉，销尽当空火伞炎。风幡引，有竿旌析羽，染以朱湛。倘教开傍妆奁。似荡漾流苏羃画檐。更绛纱系处，同心试绾，紫罗剪就，纤手轻拈。近看如无，深藏不见，隔著墙头春色添。空阶畔，剩蒙茸残雪，采亦盈襜。"}