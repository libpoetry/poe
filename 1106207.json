{"id":"1106207","title":"宿直二首","dynasty":"宋","author":"王安礼","text":"天上春风水外寒，琉璃瓦湿月团团。千门纳钥尘飞远，一夕联文火禁宽。人想柝声来睥睨，鸟惊花影堕栏干。少陵老去唯便静，此地优容欲报难。烛泪漼漼罢赋诗，幅巾乘兴步东西。银河逼夜光芒堕，玉宇参天次第迷。稍梦荆江三里鹄，忽惊汉殿五时鸡。平生出处无心较，亦似庄周万物齐。"}