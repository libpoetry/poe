{"id":"405160","title":"抗战百咏 其七 广州陷落","dynasty":"近现代末当代初","author":"田翠竹","text":"酴醾废垒发花迟，南国风光异昔时。红豆经年零落尽，人间无地著相思。南宛兵哀未解围，将军战血满征衣。黄龙未饮西台哭，空见沙场马革归。飞弹巨炮满吴淞，以卵投岩计亦穷。李牧无言廉颇泣，残烽散入夕阳红。一火咸阳慨劫痕，粉墙朱邸荡无存。项王欢笑书生哭，各有心肠莫细论。"}