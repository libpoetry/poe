{"id":"1124803","title":"瑶真诗","dynasty":"宋","author":"徐积","text":"此花所在宜开馆，彼玉维瑶合比君。每到黄昏成淡月，却临晓后作团云。人閒伪采何如质，物里孤芳自胜群。应笑马嵬坡下女，太真为号系黄裙。不知记得瑶林否，故国曾陪阆苑春。色貌易分浑是正，性情虽辨总归真。红尘世上无双物，白雪宫中第几人。若问谁何名玉女，一般严静敌霜神。"}