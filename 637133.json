{"id":"637133","title":"温泉曲","dynasty":"明","author":"黄瑜","text":"温泉春满芙蓉国，江南社燕辞巢幕。锦绷酥乳结朝云，偃月堂深日光薄。翠华西度峨眉巅，长安入望成飞烟。万里归来老兴庆，闻铃犹自悲婵娟。君不闻野鹿宫中衔牡丹，明驼那避朔风寒。日长微露金诃迹，竦发攒愁眉黛间。于嗟堂堂由媚妩，黄台瓜尽那复数。温泉之水秽万古，何似青陵墓中土。"}