{"id":"600227","title":"明妃曲","dynasty":"明","author":"郭棐","text":"毛生画笔真超脱，能使绝代佳人辞汉阙。佳人岂乏千黄金，不肯低眉潜结画工心。汉王重信亦重色，临行见之三叹惜。约书已定可奈何，两情脉脉付流波。西风马上吹红雪，拨尽琵琶哀转多。妾身虽沾胡地雪，妾心终忆汉宫月。回弦再拨两三曲，曲曲声声愁欲绝。胡王强相亲，汉帝恩终深。请看原上青青草，犹见当时恋恋心。"}