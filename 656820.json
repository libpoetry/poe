{"id":"656820","title":"挽张都宪敷华母姚节妇","dynasty":"明","author":"章懋","text":"良人早峨金豸冠，致身事主遭时艰。边人内犯烽烟起，从征一去不复还。伟矣闺中未亡人，固穷志节金石坚。孤灯寒幌矢靡他，柏舟再续三百篇。劬劬夙夜抚遗孤，箕裘旧业期有传。中丞位望光前烈，几经断织丸熊连。镜鸾孤飞四十年，官原宿草迷寒烟。归去九泉重执手，此生端不负所天。呜呼，夫死国兮妇死夫，忠贞两全谁与俱。铭章昭垂千百载，燕许大笔春秋书。"}