{"id":"905208","title":"送江宰别","dynasty":"宋","author":"李吕","text":"行李在门外，驾言归帝都。三年宰杭州，警敏材有馀。检身不容玷，清冰瑩玉壶。遇事有所立，风雨信不渝。吐哺出延客，悬榻时待儒。雅量不遗物，狙诈嗤庸奴。胸中水鉴明，黑白分两途。慈良恤民瘼，严惮戢黠胥。去夏忽大饥，米粒贵比珠。农民既无蓄，官廪素乏储。君以身任责，询谋及樵苏。声威耸邻寇，日赡几万夫。一一劳措画，晨饭常至晡。惜哉当路者，访问亦已疏。此功肩古人，反与泛泛俱。要当公论定，会有闻天衢。我衰耕谷口，屹然如枯株。他人不著眼，屡辱顾草庐。脱略时辈礼，待以国士徒。临别难为怀，欲赠将焉如。但愿益磨砺，器宇恢远图。贵富皆分内，青毡君岂无。力疾出送别，酸风生道隅。征旆不容驻，搔首空踌躇。"}