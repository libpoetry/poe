{"id":"519190","title":"乌生八九子","dynasty":"明","author":"朱诚泳","text":"乌生八九子，寄栖秦氏树。初不巢人屋，于人无所预。奈何秦民游冶儿，林间挟弹相追随。我肉不中登鼎俎，痴儿规我将奚为。一弹中雏雏即死，阿母见之悲不止。忆昔生儿谋反哺，讵料雏成今若此。我巢元自穿岩石，弹射纷纷应莫及。一朝邂逅秦家儿，离死毛伤真可惜。吁嗟天地间，定数安可逃。嗤彼机巧徒，用智徒劳劳。上林西苑有白鹿，虞人尚得菹其骨。万里摩天有黄鹄，后宫乃得烹其肉。百尺深渊有鲤鱼，深钩密网取无馀。于乎物理有修短，祸福安得移。修俟乃君子，乐天奚复疑。"}