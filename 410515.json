{"id":"410515","title":"嵩山高","dynasty":"近现代","author":"金天羽","text":"碧丛丛，高极天，吹笙王子冠列仙。腾龙跱鹤嵩高巅，下观尘世三千年。白水真人地下眠，黄袍不上太尉肩。嵩高王气今萧然，上不生高光，下亦不生曹与袁。鸿名神器一闇干，渐台之水沦为渊。西陵歌吹送老瞒，妓衣空向高台悬。分香卖履烧纸钱，会有瓦砚铜爵传。铜爵之台临漳起，即今亦作当涂视。盖棺未到难论定，晚节竟被千人指。千人指，一朝死，南面王，东流水。五岳骏极嵩当中，愿天不生帝子生英雄。"}