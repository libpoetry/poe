{"id":"1048248","title":"陪宜春守皮献臣游化成岩","dynasty":"宋","author":"韦骧","text":"城闉北出春江阔，铁锁联舟波浪截。驱车度岸得幽岑，半带云阴青欲活。何年造化成此岩，谁为高阁依巉巉。穿岩登阁意思豁，气象百种相交参。双旌远映苍烟色，山鸟江花俱自得。使君暇豫真适然，万室鸣弦不知极。江南旧美传庾公，浩辈爽逸陪游从。风流不减当时盛，独愧非才列座中。"}