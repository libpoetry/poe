{"id":"805869","title":"木兰花慢三首 其三","dynasty":"清","author":"奕绘","text":"高人多爱竹，故画竹，必高人。此一十三篇，横斜疏密，各具精神。猗猗朱栏曲沼，待微风、细雨与传兴。苔径低拖凤尾，石林丛长龙孙。廿年墨彩如新。有婿守遗珍。向京国移家，万人如海，遇我相亲。欣然全编见赠，抵琼瑰、远过百千分。一榻清风无暑，几枝仙露超尘。"}