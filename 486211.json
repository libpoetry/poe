{"id":"486211","title":"有感","dynasty":"明","author":"王蒙","text":"驯龙若御马，下上何足奇。飘摇海东鸐，司晨不如鸡。白云本无心，每与仙人期。悠然岩壑姿，卷舒岂无时。偶来还自赏，倏去令人思。燕台十二月，雪没黄金基。正月河冰泮，二月下流澌。江南三月暮，落花舞晴丝。归帆天际来，烟雨渡江迟。渌波映吴树，双飞锦鸊鹈。相思极春水，一夕到天涯。"}