{"id":"707973","title":"永遇乐 其三 七夕观项王诸剧，同汪蛟门舍人、陆恂若茂才、王子凉内弟、王奕臣内侄、吴介侯甥、长源弟","dynasty":"明末清初","author":"梁清标","text":"大火西流，双星初会，填河佳节。绛烛高烧，湘帘暮捲，歌舞当筵设。宾朋胶漆，披襟引满，领取澹云新月。暑将残、秋光一片，先到凤城双阙。针楼儿女，竞陈瓜果，自笑吾生全拙。急管繁丝，好天良夜，莫问萧萧发。周郎在座，伊凉悲壮，千古风流堪接。叹刘项、纷纷蚁战，英雄销歇。"}