{"id":"614628","title":"送吴光卿年兄之教福安","dynasty":"明","author":"韩日缵","text":"结发从君游，兰臭托心期。摛掞敷金藻，流略引前滋。操觚共追琢，千秋方自兹。抗志凌青冥，但惜岁月驰。齐瑟谁为工，卞玉翻见疑。中道叹索居，羽翼各参差。君从海上来，慰我长相思。缘念递还往，坐谭白日移。挥麈理滞义，刻烛赋新诗。斗酒岂不欢，离言聿云悲。我留疲执戟，君去闽海陲。一毡宁独冷，横经拥皋比。苜蓿有馀清，剥啄时问奇。所嗟欢晤促，会须从此辞。当筵已凝念，况乃别路岐。顾君厉风规，眷言振羽仪。南雁终北翔，逸翮奋天池。"}