{"id":"822961","title":"桂枝香 中秋无月，和休庵","dynasty":"清末近现代初","author":"赵熙","text":"嫦娥爱客。怕素月一天，人眷乡国。何处琼楼玉宇，露华空白。八荒都入西风里，说良宵、阴晴共色。蛰虫千足，雄虺九首，去年天窄。渡浩劫，辽空四碧。又桂香成海，今夕何夕。花好月圆人健，此情谁觅。悠悠独秀峰头路，泛花潭、先办蓑笠。所思何限，燕山吴水，旧交南北。"}