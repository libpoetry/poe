{"id":"1242347","title":"齐天乐 其二 己卯春，客楼雨中，怀小溪故人行乐","dynasty":"元末明初","author":"邵亨贞","text":"东风吹雨春城晚，黄昏小楼人静。燕子朱帘，谯门画角，收拾柳边残暝。微灯照影。叹尘满书床，火销香鼎。客里王孙，故家乐事尚能省。人生壮游几许，旧鸥应怪我，沙上盟冷。刻烛催诗，倾尊款话，长忆西窗风景。相思有兴。待官渡回潮，野桥吟艇。暮遣啼鹃，夜深惊梦醒。"}