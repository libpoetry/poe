{"id":"698241","title":"和于京兆景瞻金山八诗","dynasty":"明","author":"倪岳","text":"帆引春风趁晓晴，日华浮动四山明。望穷东海双眸豁，行过中泠一掌平。蔬笋且便僧舍乐，轩缨顿减宦途情。祇缘正近趋朝路，王事匆匆自有程。自是寰瀛第一洲，凌虚长日许谁游。须知佛界波心立，绝胜仙槎海上浮。留客帆樯三月里，恼人风雨五更头。四难二美原非易，极目江天不尽愁。乘兴思登江上台，天风吹送片帆来。青山十里无多地，白浪千层绝点埃。楼观真从云里出，画图疑是镜中开。何如得谢樊笼去，判取吟身混草莱。客船小泊亦多时，风雨冥冥有所思。新赏已孤三日醉，旧题聊续一联诗。梦中泉石俱空界，眼底江山此色丝。夙愿可偿君莫忘，悠悠岁月尚无涯。旧游何处觅行踪，胜会茫然百念空。长羡上方归衲子，好分佳景付诗翁。山形拔地真成险，海口吞江欲逞雄。儗住穷颠携白鹤，不妨见夜月开笼。青山雄镇大江流，四面江声春复秋。已信有人留胜槩，也知无地著閒愁。题诗尚忆当年到，载酒重期此日游。舣棹不堪佳兴阻，掀空风浪几时休。青螺临镜绾朝烟，白首重登感少年。访旧逢僧仍莞尔，赏心对酒已陶然。呼鼋洞口云垂地，栖鹘峰前水拍天。为惜胜游归去晚，清时未羡独醒贤。岁华如逝抵须愁，三十年馀两度游。离合有期诸客在，去来无定此生浮。寺从兜率岩中凿，江绕盘陀石畔流。欲向山僧分半席，惊鸥飞起断矶头。"}