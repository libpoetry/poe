{"id":"436257","title":"冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云","dynasty":"金末元初","author":"段成己","text":"英英大冯君，雅志在千里。坎■不得前，而姑止于此。出处虽两途，动静无二理。燕坐三十年，初不离朝市。了了方寸閒，湛然若秋水。冯生适何来，眉目差可喜。自云衣冠后，家破偶不死。失身坑阱中，摇尾凡几祀。遇者日千百，藐焉不一止。忽逢盘谷翁，引手唯力致。力极势未回，既出几复委。不知何因缘，又入先生耳。一见不忍遗，即命加冠履。奴虏岂所安，推己乃知彼。恻然动于中，弃金犹弃秕。少属豺虎场，永谢泥与滓。乞诗答盛德，此意良亦美。顾我欲何言，一笑不如己。先生世外人，于汝初何俟。苟能肩一心，绮语奚足恃。屈信固有时，此政在知己。勿如越石父，以是骄晏子。"}