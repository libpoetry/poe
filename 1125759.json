{"id":"1125759","title":"庐陵乐府十首","dynasty":"宋","author":"郭祥正","text":"妾抬纤纤手，一拂白玉琴。琴声写三叠，寄妾万里心。朱弦断可续，妾心常不足。才惊枫叶丹，又见杨枝绿。望君君未到，妾貌宁长好。云鬓懒重梳，从教似秋草。鸿雁殊未来，思君一弹琴。泠泠别鹤语，折尽幽兰心。蛛丝漫相续，难系骅骝足。白日无时停，云鬓宁长绿。年华要不老，不若丹青好。对之虽无言，犹胜种萱草。与子初执手，效彼瑟与琴。子去既不返，谁复知我心。宝刀能切玉，愿断金乌足。留住枝上春，花红叶长绿。懊恼复懊恼，憔悴变妍好。不见庭中兰，埋没随百草。妾身厌尘埃，专心托君子。感君一面眄，涸辙逢秋水。雍容未经年，结誓同生死。胡为忽言别，短书无一纸。愁思魂梦飞，鹊语不成喜。岁晚君不来，红妆为君洗。嵯峨姑射山，绰约飞行子。绛唇启皓玉，明眸漾寒水。方平与麻姑，相期永不死。手披黄庭经，金字写青纸。胡为谪人间，离合溢悲喜。妖桃凝露珠，东风任吹洗。庭下幽花羃寒雾，金鸭冷烟无一缕。从君别妾驾红鸾，望断三山无觅处。平时曲调休重举，长袖空垂不成舞。醒眼牵愁送春去，独立残阳与谁语。英英玉山禾，乃是凤凰食。凤凰殊未来，禾生亦何益。幽香眷春尽，孤根含露寂。委弃同蒿莱，咄嗟人莫识。"}