{"id":"666517","title":"酬张路寄画佛及观音","dynasty":"明","author":"薛蕙","text":"江夏吴生久物故，画手人间无独步。尔来张子出大梁，又见丹青照缣素。奈何绝艺多自惜，未许千金换真迹。高士飞扬不易驯，贵人造请空无益。遥闻病叟耽玄理，为画释迦兼大士。贯休罗汉殊未工，虎头金粟真堪拟。精舍安居伴白云，玉毫瞻礼对垆薰。他年负入深山去，应写伽陀重赠君。"}