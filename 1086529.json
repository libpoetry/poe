{"id":"1086529","title":"前韵虽险用之未尽掇其馀复成三百言","dynasty":"宋","author":"洪适","text":"一苦寒威重，清晨雨脚□。严风号宇宙，飞雪下闾阎。布地盐初撒，穿帷粉乍黏。裴回轻点袖，萦积满盈檐。骋巧飘虽急，乘危势或沾。梨花芳小圃，桂魄射疏帘。烟湿茶翁灶，竿低酒舍帘。清泉埋沼沚，苍干耸楩楠。玉匝齐君履，银封鲁国詹。盆收新琢璧，阶展未裁缣。木杪疑飞絮，江干杂秀蒹。正随云阵合，未放日光暹。处壮山屠虎，高兴泽殪蚺。重巅闻折木，邃野绝飞鹣。隼击翎添厉，鳞藏口敢噞。狼随姬满驾，鹊集叔才苫。授简词臣敏，乘车海若谦。汉传王母绛，周贡嵰山甜。王脧师方整，高昌众欲熸。汉光开帝业，苏烈贯兵钤。豹曳荆人舄，牙抽孙子签。肤寒方起粟，手坼正忧?。挟纩冬裘燠，倾罍夜饮厌。寒光欺宝鉴，素质夺朱綅。犬喜蹄方逞，儿餐舌未钳。梅林催皑皑，麦垄长蔪蔪。罝兔难探穴，叉鱼已溉鬵。鸱蹲饥愈噪，马缩冻难钳。见晛将消释，歌诗兴佞憸。妍辞惭谢客，讵敢示群佥。"}