{"id":"707594","title":"念奴娇　　即事","dynasty":"明末清初","author":"吴伟业","text":"东篱残醉，过溪来、閒访黄花消息。小院高楼门半掩，细雨阑干吹笛。侧帽狂呼，搊筝缓唱，翠袖偎人立。欲前还止，此中何处佳客。却是许掾王郎，风流年少，烂醉金钗侧。十载扬州春梦断，薄倖青楼赢得。遍插茱萸，山公老矣，顾影颠毛白。凭高惆怅，暮云千里凝碧。"}