{"id":"763640","title":"沁园春 其三 赠周逸僧纳姬同程穆倩赋","dynasty":"清","author":"曹尔堪","text":"有美一人，特地钟情，愁城病魔。向迷楼芳草，闲寻堕珥，竹西明月，缓度轻歌。若个能怜，从前是恨，半掩残缸卸绮罗。支馀梦，怅洗脂抹黛，密约蹉跎。欣逢才子来过。正三五清光分外多。喜同心钿合，黄金可铸，并头银蒜，锦幔成窝。教鹊为桥，呼鸳作枕，今夜双成唤奈何。眉痕细，倩词场彩笔，画远山螺。"}