{"id":"265525","title":"寄徐孟卿观察时返扬州","dynasty":"清代","author":"方浚颐","text":"去年君从夜郎来，珊珊瘦骨如冻梅。使我相见不相识，五月一把西园杯。忆昔轰饮黄金台，舍人意熊殊雄恢。谈兵虎帐倚长剑，道路蹴踏骅骝开。上谷四野甘棠栽，召父杜母民皆孩。绣衣持节行万里，乌撒未靖烽火灾。牂牁江边往复回，支离卧床药鼎煨。有缘奉使到南海，宛若得雨生枯荄。为言频年病缠絯，宦味已淡名心灰。六榕寺远卜邻近，纳凉煮茗时追陪。世间何地非邛崃，太息福萌旋祸胎。林逋诗意善领略，松竹惯结间中媒。黄岑插天高磊嵬，度岭舣舟湘水隈。尺书迢递附宾雁，打鼓扬帆归思催。急流勇退洵壮哉，先生自处材不材。二分明月总无恙，蜀冈照冷青莓苔。量珠束雪未易才，玉山逊此白皑皑。无聊且读《货殖传》，陶朱千古称奇侅。燕雀在罗雉入罝，故应恋栈忘驽骀。乾坤到处可流寓，谩云故里生蒿莱。诗酒硉兀还毰毸。狂兴那顾俗子咍。我知腰脚陡然健，随风唾出皆琼瑰。厉园踪迹希王裴。举觞独少濠梁崔。会须明岁别炎峤，去访淮东苍翠堆。"}