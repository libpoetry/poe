{"id":"220976","title":"谒严子陵祠","dynasty":"宋代","author":"林景熙","text":"客星谪下桐江湄，傲睨烟雨何年归。空遗清气满林壑，草木不受春风肥。我来维舟奠椒醑，薜荔祠荒泣山鬼。乱峰欲雪江气严，老蜃吹云日色死。白水真水御绛衣。勋臣四七攀鳞飞。冥鸿遐举不可致，天地浩荡容渔矶。季年熏貂成党狱，阿瞒朵鼎终瑟缩。东都节义何为高，七尺之台一竿竹。"}