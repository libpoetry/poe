{"id":"791494","title":"题谢孝子东纬先生侍疾图","dynasty":"清","author":"张浚佳","text":"劫井灰飞天地晦，用夷变夏纲常悖。父子平等染欧风，礼义廉耻四维废。芙蓉城是古暨阳，中有谢氏世流芳。绵绵瓜瓞守勿替，先人遗迹人争藏。个中往事分明在，北堂供奉毋敢怠。母病形骸子病神，目不交睫十八载。谁欤绘者虞山章，丹青易代发幽光。即金披图肃然起，我欲为之歌陟屺。"}