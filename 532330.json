{"id":"532330","title":"送丘元镇元秀二生还武夷","dynasty":"明","author":"朱浙","text":"昔年我过大安驿，初闻生名未相识。杖策迢迢千里来，弟兄两映连城璧。长兄才气豪且雄，一扫数篇才一息。季弟文思浩莫当，拈题书楮盈数尺。少年文彩蔚葳蕤，顾我摧颓真不及。楩楠梧槚称美材，狭邪平敚俟绳直。颃颜师席聊复然，摘发瑕疵痛裁抑。等閒点化易为功，一家言语成组织。武夷山水多才贤，前哲立言继六籍。本根深沃枝干蕃，滋溉栽培富学术。吾徒正学宜勉旃，文字区区固馀力。"}