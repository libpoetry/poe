{"id":"713935","title":"黄山僧述古画黄山诸松见寄诗以酬之","dynasty":"明末清初","author":"屈大均","text":"大师将毋永嘉僧，画松往往松飞腾。梦中吞龙知几百，吐为松树有神冯。狂来倒吸歙溪酒，醉中鳞甲出两肘。黄山诸松最奇怪，秃笔扫来无不有。此图十株皆逼真，尺蠖盘回苦不伸。千态万状在枝干，多横少直争轮囷。日挥双管走奇鬼，一为生枝一枯蘖。拂水藤缠夜叉臂，凌霄花结灵鼠尾。针芒一一如铁攒，中有风雨驱惊湍。阴森已过毕庶子，劲挺绝胜蒋长源。大师画手老无敌，因我爱松费笔力。他时我向黄山行，偃盖株株应遍识。会当再拜卧龙松，十旬坐卧当卧龙。剪取生绢长一丈，乞师图取归南禺。"}