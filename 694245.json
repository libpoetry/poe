{"id":"694245","title":"四月廿七日五鼓起索衣往来房户间失脚仆地伤面咎在不谨然亦衰年久病气弱无力之验也为诗以自悼","dynasty":"明","author":"陈献章","text":"胫骨衰无力，颠危刚莫支。少年非一蹶，今日独多悲。形模甘老丑，面目对人疑。呼儿教涤血，不忍报慈闱。风捲芭蕉雨，南窗夜拥衾。人当惩乐正，我已愧曾参。一一观天命，时时动此心。林间子规鸟，那更助悲吟。"}