{"id":"805623","title":"一萼红五首 其一","dynasty":"清","author":"史承谦","text":"忒相思，悔明珠未斛，夙愿杳难酬。捐佩人归，浣纱溪远，谁怜枉自凝眸。望天外、朱楼无数，不知他、住在几重楼。锦字难传，金钱空卜，好梦都休。迢递水程山驿，奈加餐信杳，频忆温柔。酒醒香残，霜寒月淡，更添多少新愁。都是闲言闲语，却教人、终日锁眉头。料得带围宽后，减尽风流。"}