{"id":"650222","title":"挽周生涣","dynasty":"明","author":"金幼孜","text":"周生文江人，来作金台客。负此英妙年，读书翰林宅。辛勤阅冬春，讲诵穷朝夕。昼倦忘渴饥，夜卧不就席。文采照珊瑚，星斗蟠胸臆。摛词已成章，篇翰稍堆积。语言不妄发，居处恒谨饬。事长秉谦恭，事亲循礼则。布衣不屡更，蔬食无厌斁。里巷少交游，缙绅幸知识。閒过询所业，渐喜有进益。岂知自去春，遽为二坚迫。淹延逾岁月，形容就枯瘠。兀坐或终朝，凭几或终日。未忘亲笔砚，犹能检书籍。临终声琅琅，从容具盥栉。溘焉从此辞，哀乐异今昔。骨肉增痛悲，亲知殊怆恻。寒暑互往来，时序迭更易。鸿雁正南翔，原野迥萧索。兹辰返灵榇，祖送临道侧。山川邈悠悠，魂魄将何适。故乡日在望，行矣即窀穸。颜蹠异寿天，善恶岂俦匹。生年虽未多，已能踵前迹。百年会有终，令名垂无极。今古瞬息间，那足较失得。生去日已远，我怀讵能释。为生述此辞，庶以慰存殁。"}