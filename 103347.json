{"id":"103347","title":"送孙学士知太平州","dynasty":"宋代","author":"梅尧臣","text":"慈姥山上瘦龙孙，堪为笙箫奉玉碗。使君来教後堂乐，江云江月能迎门，门外青山谢家宅，当时池馆无复存。乃知取欢须及早，富贵只是乘华轩。我踰五十作委吏，尘土汨汨嗟驰奔。有吹亦如卖饧者，安得凤凰下昆仑。君今虽不苦称意，尚驱文弩彯朱幡。严助昔除二千石，久劳侍从诚为烦。"}