{"id":"1092934","title":"文叔见过山居斯远亦来有怀昌甫","dynasty":"宋","author":"韩淲","text":"薰风拂眼过，不知夏将深。起视树扶疏，聊以舒啸吟。故人忽相过，我取酒同斟。凉夜月未落，相与试论心。溪渊有潜鱼，山谷多翔禽。升沉本何意，能言不如瘖。斯远居近市，昌甫栖远岑。文叔宰百里，一一皆可钦。二子则良晤，一子当荒寻。诗罢予忽醉，掩关眠楮衾。"}