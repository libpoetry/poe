{"id":"1118963","title":"上泸帅梁公","dynasty":"宋","author":"陈天麟","text":"旧已元枢幕，今犹大将牙。恩威伸六诏，封域总三巴。早晚看鸣佩，轩翔入判花。不妨乘驷马，上冢一还家。册府推前辈，文场惯主盟。冀闲收汗血，昆圃出连城。料想金瓯覆，遥知水鉴明。从今青与紫，四海尽门生。六辔澄清日，三军指顾中。关山都识面，草木尚倾风。饮马伊吾北，回銮涧水东。庙谟应富有，倾倒莫匆匆。"}