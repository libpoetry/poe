{"id":"1142423","title":"古意六首 其一","dynasty":"宋末元初","author":"方一夔","text":"老樵腰短斧，朅来此山中。林深绝人迹，邂逅两老翁。石上安棋局，零落归飞鸿。置斧偶坐睨，终竟谁雌雄。低头欲借问，冉冉巢云松。索寞下山去，树杪馀残红。不知岁月远，但见邑屋空。神仙在何处，只与人世同。眼净偶自见，心到遥相通。片时处仙境，百年坐春风。区区笑刘吕，妄觅蓬莱宫。"}