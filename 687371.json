{"id":"687371","title":"南归会金陵李栗斋同行夜雨栗斋邀饮舟中","dynasty":"明","author":"孙承恩","text":"黯黯篷窗雨，迢迢故国心。斯文喜荆识，樽酒共宵斟。濩落江湖迎，驰驱岁月深。因君谈往事，凄恻恨难禁。淅沥听寒雨，篷窗半夜阑。孤城乱鸣柝，高浪急江滩。细数灯花坠，休辞酒盏乾。独怜身抱病，何以奉清欢。夜阒江声迥，雨深风色寒。不禁归思切，翻念仆夫单。末路增长叹，间情渺大观。小山幽兴在，露满桂花团。"}