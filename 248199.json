{"id":"248199","title":"贺新郎·忆别","dynasty":"现代","author":"伯昏子","text":"泪执红酥手。伫黄尘、别云难挽，雁归时候。万里风传关山月，但拂妆台新瘦。平芜尽、愁深云岫。织锦璿图谁与解，枉多情、歧陌依依柳。千古事，一回首。无言忍对娇声透。倚胡天、身浮霜叶，气寒牛斗。沧海明珠无由达，望断汉家亭堠。俱已矣、功名成就。返棹江湖天际阔，话烛窗、何厌莼菰陋。卿与我，天地久。"}