{"id":"691357","title":"春兴二首","dynasty":"明","author":"李进（孟昭","text":"听残鶗鴂雨中声，岁岁芳时不称情。酒债诗魔萦病骨，柳烟花雾锁愁城。登楼此日思王粲，作赋何人荐马卿。见说沧浪歌可爱，投簪东海濯尘缨。午睡沈沈饱墨甜，恼人幽鸟语前檐。扶头酒醒犹欹枕，花信风高不捲帘。世味久谙刀上蜜，人情已识水中盐。知心只有青青竹，冷淡相看更不嫌。"}