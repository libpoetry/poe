{"id":"414993","title":"一九五八年暮春被划为“右派分子”后遣送至长沙市综合农场垦荒大队监督劳动","dynasty":"近现代","author":"黄假我","text":"行年四十二，始亲筋骨劳。非敢企大任，愆在人言嚣。右帽为我戴，严督怠不饶。垦荒上山陴，锄镰除荆茅。荦确山径平，梯田播新苗。水低难引溉，耸肩以桶挑。踵痛勿辞疲，草履常敝凋。烈日苦蒸人，短衫汗如浇。谨防出怨言，复忌偶讽嘲。夜间即批斗，百口肆咆哮。低头不得语，呼天天太高！"}