{"id":"196624","title":"赠云山逸人刘巨川瞽而谈命","dynasty":"宋代","author":"家铉翁","text":"世人具眼知多少，见山不如云山好。斯人背境自观心，识破云山千万层。须知万物备于我，高下散殊何往而非道。善观物者观以心，目所未见心已瞭。闻君学易多历年，妙处能探造化先。维艮之背不与事物对，物具一极常与此心会。君知云山云山亦知君，是之谓行其庭不见其人。"}