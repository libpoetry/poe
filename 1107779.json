{"id":"1107779","title":"成都遨乐诗二十一首 其十二 九日太慈寺前蚕市","dynasty":"宋","author":"田况","text":"高阁长廊门四开，新晴市井绝纤埃。老农肯信忧民意，又见笙歌入寺来。春山缥翠一溪清，满路游人语笑声。自愧非才无异绩，止随风俗顺民情。万里银潢贯紫虚，桥边螭辔待星姝。年年巧若从人乞，未省灵恩遍得无。飞阁穹隆轶翠烟，盂兰盛会众喧阗。且欣酷暑从兹减，渐有凉风快夕眠。"}