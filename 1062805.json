{"id":"1062805","title":"送宋宏甫出守邠州","dynasty":"宋","author":"赵鼎臣","text":"前年谬入文昌里，堆案簿书如黑蚁。左凫右鹜去复来，大叫发狂那得止。开眼忽见同舍郎，英气律兀髯而长。时于谈间出妙语，似濯大暑遭风凉。自夸才高足馀刃，屡以豪篇相折困。我衰嚄唶安可当，晋甲未兴齐已遁。今年别我西入关，意气峥嵘喜动颜。秦山渭水笑谈里，剑阁峨嵋指顾间。古公去后风俗好，南亩劝耕农事早。一篇七月是图经，不待下车心已了。髯卿故自读书人，想有仁风慰彼民。班取新诗一千首，闭阁莫开长饮酒。"}