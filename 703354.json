{"id":"703354","title":"和回舟花田小憩","dynasty":"明","author":"释今无","text":"兰浦停舟兴未孤，花田累累接平芜。烟波凭吊推高士，冰雪丰神认藐姑。潦倒客星贪夜饮，光芒剑气逼云衢。珊瑚出水原因网，未必能閒是魏珠。已抛竹杖不须扶，线断芒鞋脚也无。瀹笋兴能添此际，寻花人自费工夫。昨宵月窟醒如梦，今日荒原梦亦苏。爱杀短莎江上绿，曲肱吾且任真吾。"}