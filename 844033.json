{"id":"844033","title":"壶中天 己亥腊月二十五日，雪中忆西泠梅花","dynasty":"清末民国初","author":"陈祖绶","text":"寒鸡催起，除围炉以外、他无佳致。三百树梅无觅处，不识故乡开未。冻剖冰肤，寒镌玉骨，算一场花事。鸿泥馀印，更从何处游戏。遥想旧迹孤山，空亭鹤放，闲却龙飞地。只此冰花零碎瓣，也作西湖滋味。扫尽凡尘，生成色界，无极开图画。邮亭人便，一枝吾盼春寄。龙公昨夜，戏天门惊倒、醉仙拍手。开出一洲银世界，处处都牛马走。禁体诗来，降心白战，画地愁相守。京华迢递，与君同望南斗。江上薄宦羁栖，频年冷况，蜷伏犹翘首。但问功臣深第宅，可少呼阍人否。司命朝回，壶卢醉坠，块垒夫何有。瑶姬相对，那不倾党家酒。一壶才了，又提壶唤买、都无应者。消不得寒寒又甚，飞洒满天花朵。打破愁城，不逢醉尉，深夜将门锁。逋仙明月，梦中疑在林下。吾仰海岳园亭，文章太守，著个貂裘坐。喜有山庄仪凤起，胜过松椒名社。菽水谋欢，莱衣迎笑，相约君和我。为贫而仕，先生休道归也。"}