{"id":"826951","title":"满江红  避日寇入北京。凭庑愁坐，示内子惠君","dynasty":"清末近现代初","author":"刘永济","text":"憔悴尘埃，镇相向、无言深惜。还省记、芦帘书砚，绣屏刀尺。我似风流张绪柳，君如湿润相如璧。便商量、琐屑到鸡豚，皆欢适。年过往，如飞翼。人未老，情非昔。况惊乌南朔，乱蛙晨夕。但保东门綦缟愿，岂甘午夜牛衣泣。奈鲸鲵、驱海浸天来，今何日。"}