{"id":"1143445","title":"奉饯子华教授北上时癸酉三月","dynasty":"宋末元初","author":"陆文圭","text":"清明上巳三月中，一春天气少冲融。曈曈初日翳复吐，黄尘涨起西北风。有客束书挟两童，南来两马一马骢。举鞭萧萧易水东，博徒剑客时相逢。怪君体弱心甚雄，声名壮健惊老翁。元英磨室渺无踪，黄金谁为隗筑宫。茫茫宇宙今古同，天时人事安有终，江柳自绿山花红。"}