{"id":"1093200","title":"元夕夜坐观黄庭经","dynasty":"宋","author":"韩淲","text":"虚檐涌月垂小窗，屋外有山流涧江。夜气少定百念降，膝席引手挑油缸。静取黄庭诵琅琅，炉烟喷结柏子香。上元仙官朝紫皇，九关洞开凤鸾翔。清辉影导胎禽双，前昂后低幡节幢。尘间如帑正纷厖，眇然骈罗万家邦。形躯已经几星霜，回思淡薄天人粮。却灭百邪致欣昌，收声藏神味差长。"}