{"id":"588147","title":"登楼有怀伦右溪","dynasty":"明","author":"王渐逵","text":"登楼复登楼，楼高回风尘。但见楼前月，不见楼中人。云山渺吴越，何时还见亲。倚柱月欲落，馀光为慇勤。长啸激高歌，空山谁与闻。轻风动庭柏，缥缈闻箫笙。下楼步长廓，月影当阶明。之子还相暌，长思入金陵。去年忆今夕，叱咜千壶倾。激歌动神鬼，豪气溢斗星。为乐不再得，离合难重盟。空山为惆怅，黯黯玄云生。"}