{"id":"815988","title":"丑奴儿令  晓妆","dynasty":"清","author":"曹尔堪","text":"晓风吹破流苏暖，花满香奁。蝶满湘帘。拾起残红玉笋尖。未梳蝉鬓如云压，膏沐微沾。宫粉轻拈。十样新眉懒去添。远山染黛帘初卷，新月微笼，薄雾轻笼。只许巫山入梦中。晓妆惆怅无人见，杏样衫好，茜样鞋红。半臂殷勤护守宫。多情一向真痴绝，范蠡湖边，西子湖边。两地相逢再世缘。别时杯酒浇何处，夜合花前，芍药花前。独自悲欢若个怜。"}