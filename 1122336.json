{"id":"1122336","title":"番阳张君叔振观予以其家双瑞图俾诗之叔振大参忠定公诸孙也惟忠定公政和八年魁天下某先世实隶其榜今某于叔振令子若凤为同年生世科之契也又何辞虽不能诗谨课二首","dynasty":"宋","author":"姚勉","text":"望月犀角明，涵星蚌胎聚。斯石卧龙枕，宜有蜿蜒具。龙头君家旧，有子踵高步。层云触石出，四海望甘霔。堂堂忠定家，三世兰为祥。父子继科第，菲菲姓名香。双英今复然，阶庭煜生光。愿言纫佩之，百世当流芳。"}