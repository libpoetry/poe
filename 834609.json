{"id":"834609","title":"花犯 其二 咏太平花。相传种出长安，慈禧太后回銮时徙植故宫","dynasty":"清末民国初","author":"姚华","text":"渺凄清，宫墙向夜，依稀柰花炯。后庭谁省。任泪陨铜仙，和露香定。瑞炼散彩沉清磬。浮光等幻影。尚手掣、秦时明月，纷披生画景。花开暗识旧风尘，相看似与诉，霾花宫井。清未晓，凉无汗、翠帘人圣。匆匆去、太平梦短，秋信早、凋零谁唤醒。又待访、宣和遗制，春风浇椀茗。"}