{"id":"817488","title":"勺庭示诸生","dynasty":"清","author":"魏禧","text":"瞽人入坎窞，援之出平康。棘刺当孔道，挥之行路傍。举手非为劳，举口能为良。大言遗珠玉，小言效秕糠。天地待弥缝，岂必圣与王。严霜无强叶，松柏特青亭。周庭多杂木，深冬如春荣。琐细不相识，但知天所生。物各抱真性，岂希松柏名。譬如厌膏粱，忽思御藜藿。车马何喧阗，缓步生寥廓。当暑进狐白，人乃弃不著。始知人生欢，适志为真乐。"}