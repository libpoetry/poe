{"id":"405154","title":"三度还家别家感赋","dynasty":"近现代末当代初","author":"田翠竹","text":"一年三度走风尘，休向樽前问宿因。作宦只馀寒与饿，辞家况值病兼贫。新诗短剑终随我，肥马轻裘不羡人。别有夫妻辛苦处，两番离别在生辰。骎晓鸣禽集树枝，离愁撩乱一丝丝。自知白雪难成调，多谢黄花傲入诗。生计逼人休怨别，真情刻骨不妨痴。临行恐惹牵衣苦，趁著娇儿未醒时。"}