{"id":"117093","title":"题安州张全翁大夫溪图","dynasty":"宋代","author":"张耒","text":"清溪萦洄流碧玉，散入缘冈万竿竹。照春四合锦绣林，干云直上风霜木。主人吾宗行珪璧，解组归来鬓犹绿。只知林下酒盈樽，不忧门外车推毂。灵心内守消冰炭，洗眼旁观看荣辱。造物乘除真有理，却将康健还无欲。嗟予放浪已半世，近逐不去缘微禄。六年一梦百忧患，踏雨褰裳过林麓。杀鸡为黍固留我，我自奔忙不皇宿。乃知风月为君好，颇觉禽鱼憎我俗。楚鱼楚稻贱如土，老去容身一茅屋。他年杖履请卜邻，与君静话烹粱粥。"}