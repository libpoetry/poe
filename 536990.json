{"id":"536990","title":"歌赠邢先辈","dynasty":"明","author":"王世贞","text":"邢郎眼如紫石棱，自云昔者师神僧。胡床踞坐铁如意，一一空青指玉绳。紫微坐中金不收，荧惑莽动心为愁。天公瞆瞆双眼合，天上星辰俱倒流。安得叱长虹，化银桥与君上。?取璚波灌白榆，业风千岁无排荡。归来北斗挹神浆，更有匏瓜可摘尝。莫槌河鼓惊阊阖，只向机头请七襄。"}