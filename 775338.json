{"id":"775338","title":"晚次半线作","dynasty":"清","author":"黄叔璥","text":"忆昔历下行，龙山豁我情。今兹半线游，秀色欲与争。林木正蓊蘙，岚光映晚晴。重冈如回抱，涧溪清一弘。里社数百家，对宇复望衡。番长罗拜跪，竹綵儿童迎。女娘齐度曲，頫首款噫鸣。璎珞垂项领，跣足舞轻盈。斗捷看麻达，飘飖双羽横。萨豉声铿锵，奋臂为朱英。王化真无外，裸人杂我氓。安得置长吏，华风渐可成。"}