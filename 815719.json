{"id":"815719","title":"上巳节府公宴和润沅学使韵呈贵阳尚书","dynasty":"清","author":"钱明训","text":"清浅蓬莱见已三，摩天凝望隔层岚。扶冯历历辰依北，鞮寄雍雍鼓奏南。渤海关山原壮阔，芳林风月尚清酣。留犁径路衣裳会，岂为听鹂载斗柑。公堂春酒共呼三，得岁声高乐意含。长愿甘泉集神爵，早闻员峤献冰蚕。寰瀛共仰交邻乐，曹掾同分说士甘。况有上池功德水，尽跻民物进篯聃。"}