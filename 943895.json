{"id":"943895","title":"行春辞三首 其三","dynasty":"宋","author":"陈造","text":"懑官曹兮缚虎，拥簿领以昏愦。窃逍遥于数刻，傥淟汩于终岁。倚僧垣睨鸿影兮，涤胸尘而一快。饭云子而泛乳兮，引吟兴之未沬。吾西道之主人兮，有老禅之晤对。愈双矑之月净兮，馆授予而已再。顽予姿之麇鹿兮，合岩栖而钓濑。恍泉石之入眼兮，浩归怀之自倍。计三径之可具兮，顾二顷之犹在。明年其饯西归兮，将家渔舟老牛背也。"}