{"id":"1210619","title":"游玉泉","dynasty":"元","author":"魏初","text":"少时尝读子虚赋，爱其胸中云梦，淮湘鄂越历历生风雨。我思古人何悠悠，遂欲大放心颜，挥斥八极鞭九州。谁其捉我坐屋底，壮心不死庸有几。玉泉一觌凡五年，风水咫尺如千里。孙刘爱厚有嘉招，温诗历落亦奇士。郜侯俊秀甫远来，骐骥不惭驽与齿。借驴肩酒穿村行，云烟草树来寻盟。初盘山腰探龙窟，空明鸿洞玻瓈青。买鱼酾酒放船入，鳌头掀舞蛟人泣。鼓楫敲舷凌浩荡，嵓崖倒影屏风湿。君能为我倾倒双白瓶，我欲为君?醉一吸复一吸。沉竿续蔓不可测，黑绿阴深五千尺。杳然心悸身生芒，泊岸为著灵运屐。攀缘古柏上层巅，细路蜿蜒绕䲔脊。万古风从鸟道来，夕阳天影凝空碧。解衣小憩足力生，西南更觅丹丘迹。人生天地逆旅间，贵无等伦惟有閒。功名既不麒麟阁，箕颖自合相追攀。折腰摧眉必不已，役役没没谁尔怜。我知此理有定论，所遇所穷或者天。东山歌酒乃大起，夜郎醉月终其年。古贤出处各有以，安吾见在清樽前。"}