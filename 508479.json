{"id":"508479","title":"送曹冕中书南还省亲三十四韵分得青字","dynasty":"明","author":"倪谦","text":"宣尼古大圣，训子重过庭。韦贤汉名相，传家惟一经。顾兹燕翼谋，在昔有典刑。引之乃弗替，世德流馀馨。昂昂千里驹，逸足追风霆。姿仪更清澈，俨若鸾鹄停。严君领缙绅，雅德崇朝廷。延师务启迪，编简对疏萤。奥理善研析，牛刀初发硎。藻思复敏赡，高屋方建瓴。抡材向明时，染翰依槐厅。声誉蔼儒彦，有耳无不聆。时望孤云飞，思亲恨无翎。暌违在南国，几易尧阶蓂。封章彻当宁，诏许谐归宁。翩然戒行李，祖帐开离亭。骊歌遏行云，酒倾双玉瓶。西风掠眉鬓，去去亦易醒。况当秋欲深，瑶空霜露零。草木属摇落，华泽凋颜形。独馀东篱菊，粲粲呈修莛。黄花正堪采，称觞介遐龄。想当敞华宴，贺客联歌伶。矫首向中夜，光射弧南星。綵衣舞蹁跹，绛蜡扬晶荧。大斗酌春醑，孰辨渭与泾。为乐未渠央，至孝薄紫冥。南桥北山梓，并秀何青青。圣皇御宸极，垂拱负扆屏。渴贤屡侧席，药笼需参苓。东风扇微和，春意回林坰。鸟声碎花坞，草色迷烟汀。此时宜北来，沧江称扬舲。忠孝贵兼尽，行看承宠灵。"}