{"id":"430113","title":"超山二首和众异 其一","dynasty":"近现代","author":"黄浚","text":"发君西湖诗，绕看苦不足。对花咏复叹，所感有万族。花当答君问，圣句信妙独。苔枝非自妍，香色作众鹄。孑成天水遗，曾见六陵酷。得存已大幸，岂敢避弓梏。老桑坐龟燔，孔雀被牛触。君看世网底，羁绁尽臣仆。囚山不须悲，皎皎在空谷。但盟铁石心，神全孰能辱。"}