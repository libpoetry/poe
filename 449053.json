{"id":"449053","title":"寿楼春  落花和梅溪为同学江思齐之妹赋","dynasty":"当代","author":"陈永正","text":"摧瑶台娇芳。剩丹青素影，犹印寒窗。忍对鸳波金井，断抛春阳。怜倦客，空回肠。怨雨风、年时倡狂。黯月底归环，楼边碎梦，依约泪馀妆。幽华歇，情思长。料钗横角枕，弦咽商腔。我自工愁无那，等閒神伤。终古意，仙鸾乡。便赋怀、消沈江郎。奈春草年年，依稀尚留罗袜香。"}