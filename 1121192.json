{"id":"1121192","title":"别林伯常国博","dynasty":"宋","author":"林希逸","text":"解印南来久卸鞍，未甘遮日向长安。洪都别驾何廉取，斋殿除书果趣还。再入美传喧辇下，多情远别到溪干。才名藉甚如君少，此去应须立要班。岁晚交亲久寂寥，明时剩喜入旌招。玉融名邑虽多士，橐从无人已四朝。我分长閒守龙具，君宜闻健侍鸡翘。从今出处分岐路，对月相思梦愈遥。"}