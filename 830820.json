{"id":"830820","title":"邓生纪云璞君族弟也依之学佛两载合掌诵佛而化璞君喜为往生之徵贻书远告即用其见赠韵论次其事","dynasty":"清末民国初","author":"沙元炳","text":"的薏生于莲，甘苦同一天。谁甘复谁苦，转眼换尘鲜。究其甘苦种，藕实二何先。藕空实有心，何者相因缘。实落还成藕，生性胡同然。华如车轮大，叶或小如钱。处秽比君子，宅净胎圣贤。净秽性不二，差别随境迁。自非粲莲舌，此蕴终难宣。璞老莲邦客，蓄念金刚坚。成佛佛有待，翻让灵运前。眷属字纪云，两载从餐眠。熏染岂云久，入苦遂能蠲。灵山华藏海，仅挹埃与涓。便闻弥留顷，合掌迎金仙。想有幡幢葆，天半纷反翩。宁歇懈慢国，会叩莲池边。化为池中华，色异根当连。璞也跻百岁，定证如来禅。指月明净性，魄满光自圆。礼日参初观，寂照穷悲泉。十念非诳语，吾曹庶勉旃。"}