{"id":"667132","title":"题秦氏南湖草堂","dynasty":"明","author":"浦鼎","text":"频年鱼鸟识风流，家在南湖烟树头。隔槛残云飞白凤，漫沙曲水走青虬。浣花茅屋牵萝补，甫里芝田为鹤谋。词客醉看书叶字，小娃歌踏采菱舟。掀髯华月生莲渚，欹枕寒潮响荻洲。江燕雨吹琴荐湿，鲤鱼风飐钓丝柔。诗题彩笔天吴泣，书照青藜太乙游。夜夜文光贯牛斗，南阳肯作卧龙休。"}