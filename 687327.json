{"id":"687327","title":"迁寓五首","dynasty":"明","author":"孙承恩","text":"客里多迁次，今兹始定居。亦知同逆旅，聊复认吾庐。邻访新移客，儿齐未展书。终宵眠不稳，明月照窗虚。雅志怜幽寂，吾庐亦自宜。城临风到急，地逼月来迟。病起身犹歉，门扃客屡题。幽怀无所寄，多种菊花枝。门倚重城地，心瞻咫尺天。最欣少尘事，况喜近仁贤。斗室堪儿读，空庭足马旋。宦途愧贫薄，那敢过求全。突兀见危城，天然列障屏。开轩藉深稳，压栋自虚名。夕照楼台丽，秋风鼓角清。趋朝应自惯，不用听鸡鸣。是处谁非寓，吾庐又再更。天涯淹久病，客思喜秋清。岁月看人老，拘牵笑此生。故园三泖上，回首独含情。"}