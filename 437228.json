{"id":"437228","title":"皇武","dynasty":"金","author":"赵秉文","text":"皇奋厥武，如雷如霆。犷彼远夷，载震载惊。帝命相臣，苏我疲民。维时莘公，展也大成。公自平阳，移镇于秦。世皆谓公，有脚阳春。公在在秦，百年无兵。世皆谓公，斯民德星。维此二方，不宁不令。帅臣议征，发言盈庭。公奏累上，如山不倾。世皆谓公，汉之营平。既宅三辅，复保五城。以迄于今，夏人请盟。维将尽能，维公竭诚。公拜稽首，天子之明。我公归矣，我民思矣。诏公复起，周邦咸喜。愿公百年，以佐天子。罔俾樊侯，于周专美。"}