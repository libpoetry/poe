{"id":"644260","title":"桓茂伦诗","dynasty":"明","author":"释宗泐","text":"晋氏中迁播，期运仍遘屯。奸雄觊周鼎，联翩起峻敦。伊人抱中和，劲节凌秋旻。肮脏救国难，捐躯遂成仁。方其少孤日，识鉴夙有闻。高追郭许迹，迥迈周庾尘。迨夫职常侍，密谋佐戎轩。皇纲藉辅翼，男爵示公勤。简才镇宣郡，王室得屏藩。抗表非所任，乃获依先坟。未几豺虎横，长驱逼帝阍。紏众前赴敌，誓欲如鹰鹯。一闻王师溃，流涕下沾巾。伪和安忍垢，壮气雄九军。朱生既效力，俞子亦怀恩。时哉久失利，力屈泾川濆。玄兆诚不谬，果尔符景纯。世和倡高义，收骴归下泉。岩岩太常赠，烨烨光前文。时有卞都督，方驾扬清芬。后来富瓜瓞，挟贵负崇勋。夫何忝令德，逆节生君门。昔余探古史，掩卷思其人。兹焉董山寺，华祠照西邻。是邦足遗爱，炳焕图像存。蘋蘩累登荐，箫鼓无冬春。私衷若神契，酌水酹忠魂。云屏下杂沓，徒御来骏奔。微生久息影，于世无戚欣。因君激五内，慷慨著斯言。"}