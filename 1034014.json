{"id":"1034014","title":"寄章泉先生赵昌父","dynasty":"宋","author":"戴复古","text":"灵凤鸣朝阳，神龙不泥蟠。时兮不可为，昌父乃在山。思君二十年，见君良独难。时于邸报上，屡见得祠官。祠官禄不多，一贫其柰何。采芝亦可食，当作采芝歌。近者李侍郎，直言遭逐去。人皆笑其疏，君独有诗句。君为山中人，世事安得闻。入山恐未深，更入几重云。"}