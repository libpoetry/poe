{"id":"829491","title":"鹧鸪天 效樵歌","dynasty":"清末近现代初","author":"周岸登","text":"尽有微辞赋洛川。云愁霞想散非烟。纵留瑰枕花仍妒，未托蘅香柳自眠。春殿外，晚宫前。织成腰素削成肩。更从神浒超灵后，遥忆江皋解佩年。鹤响天高笛裂云。落花如霰月宫春。只言啼鸟能留客，始信倾城自在人。从事酒，属车尘。可儿争不让王敦。却愁异梦同床侣，难遣唐姬作替身。"}