{"id":"142407","title":"史佐才读书堂","dynasty":"宋代","author":"王之道","text":"我闻轮人扁，妙解书中义。当其听读书，默识圣人意。忽然释椎凿，有问发兹秘。虽云圣人语，糟粕岂精粹。齐侯诘其说，无说当致死。请以斲轮观，固入要非易。不徐仍不疾，心手在相契。是中有数存，非言所能既。扁也亦何人，所得用至此。固知斯道在，天下本无二。观君榜斯堂，令我端拜议。想见堂中书，填箱溢巾笥。纵横三万卷，一览悉能记。左右逢其原，下笔不能缀。我昔摄东城，君时尚童穉。如闻侍先公，往矣江之涘。崎岖三十载，於此忽相值。出示诸公诗，圭璧烂庭瑞。君家依水竹，亭台缭幽邃。作堂於其间，读书乃其事。嗜好与人殊，可以见君志。明年冠群英，先正秘书字。"}