{"id":"1111885","title":"果山春郊即事七首","dynasty":"宋","author":"吴泳","text":"晴岚扑扑染人衣，和意溶溶接岸陲。春事平铺都放着，不应祇认小桃枝。梅事匆匆半雨残，李妆羞涩尚春寒。人情只道花时好，花未开时正耐看。野寺藏春不一奇，静机还有动机随。幽寻往往行终日，未信东风属酒旗。花含别墅无边思，水放长渠自在流。别是一般閒富贵，田家那肯让公侯。檐花夜落晓还晴，应为农祥一展颦。惭愧青裙南亩妇，犁头能得几多春。官事无穷类海潮，寸肠忍使自煎炮。橐驼种树安心法，且并閒功子细抄。酒灯棋雨忆昏黄，那得佳朋话此肠。豪气已随烟柳折，未能除得作诗狂。"}