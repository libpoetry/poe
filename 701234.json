{"id":"701234","title":"陈芬阁过访","dynasty":"明","author":"黄公辅","text":"欣逢胜友坐亭檐，别久相看白发添。逸趣都从闲况得，高谈那把世情拈。吐珠敲玉陈惊坐，傍柳随花夏不炎。更喜山中疏礼法，野人鸡黍未伤廉。晴花弄影拂虚檐，有客相过景色添。物态从他情外幻，风光且得眼前拈。柴门柳巷堪娱老，地僻林深可避炎。下榻不惊溪畔鸟，聊凭水月话清廉。"}