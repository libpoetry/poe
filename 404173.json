{"id":"404173","title":"霜花腴·一九四八年。咏雁来红，与六禾、伯孝、荫庭、伯端、叔俦、庸斋、秋雪、纫诗、菊初、季谋、君华、少痴、楚宝、奇桐同作","dynasty":"近现代末当代初","author":"黄咏雩","text":"瘁枫舞叶纵媚人，风霜总怨飘摇。芦影惊寒，花妆妍晚，秋容老去犹娇。酒痕半销，傍画栏、扶醉金翘。最低徊、故国西风，有人愁唱雁来谣。春色几番销歇，又斜阳木末，赤映霞标。朱雁闻歌，筝鸢传讯，关山落叶萧条。瞥鸿可招。奈南云、归路迢迢。伴黄花、悄倚东篱，少年颜未凋。"}