{"id":"686639","title":"殷石溪迁居二首","dynasty":"明","author":"边贡","text":"溪翁小隐城隅地，窈窕松窗对竹林。习静不知红日晚，避名真似碧山深。临池野鹤陪孤立，破雪江花笑苦吟。从此凤凰台畔路，杖藜应许数相寻。鉴湖欲并贺知章，洛社何如司马光。耆旧即今新续传，达人随处可为乡。沙溪绿蕙牵风细，水榭青萝映月长。更喜郁林洲畔石，岁寒相对倚冰霜。"}