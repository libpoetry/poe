{"id":"1119917","title":"梅山弟家醉中","dynasty":"宋","author":"陈著","text":"僵寒危病分泉台，谁料今犹事酒杯。可是食羊供未足，祇因齑瓮唤教回。紫荆老树死中活，棠棣春花笑处开。儿辈不知身是赘，劝餐云母寿方来。得閒处处是春台，分付浮生水上杯。诗酒未为知瘦杜，箪瓢元不误贤回。无情宇宙今犹古，有脚阴阳阖又开。世变何穷故如此，只将方寸靠云来。"}