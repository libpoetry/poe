{"id":"409910","title":"萧女狱","dynasty":"近现代","author":"骆成骧","text":"欃枪百丈扫牛宿，绿珠一声碎金谷。污泥岂肯容白沙，曲栈何曾傅直木。针攒十指签入肠，烈女心坚姑手毒。不见针签只见钱，法官盲心吏盲目。嗟尔生冤死更冤，冤魂夜夜仰天哭。哭声彻天天不闻，天聋地哑冤填腹。呜呼十三年久生阎王，十八重深活地狱。安得天开一线明，雷霆击破皋陶屋。"}