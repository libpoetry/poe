{"id":"825904","title":"人日遗章行严","dynasty":"清末近现代初","author":"郑孝胥","text":"昔与几道论物理，初若不合终有取。行严理不减几道，文辞益达真其偶。滔天新说荡忘返，徒使学者失所守。山移海覆俄自败，始信吾道可长久。子于学术诚善变，非但心悟实身受。速宜著书道甘苦，后生循循得切诱。世人欲杀定何意，正坐名高博众诟。冲寒过我示新作，抑郁穷愁聊一呕。不妨独以文为诗，莫与时贤较升斗。"}