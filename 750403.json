{"id":"750403","title":"秋日偕寒人携楷朴概三儿山中散步","dynasty":"清","author":"姚浚昌","text":"含秋散晨衿，遵涧缭修岭。林稀山气疏，水落石梁整。远迹人易亲，寡用昼知永。既联渤涉兴，亦遂宣舒请。悬梯掇晚果，瀹茗汲秋井。翠巘当户深，云窦触村冷。平生惬幽期，静缘觊天幸。浮游苟不迷，弥祀同俄倾。旷览日谢暄，发瞆烛思秉。畴偕采药人，长此毕形影。"}