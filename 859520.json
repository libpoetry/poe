{"id":"859520","title":"送子思兄参惠州军","dynasty":"宋","author":"王安石","text":"沄沄曲江水，天借九秋色。楼台飞半空，秀气盘韶石。载酒填里闾，吹花换朝夕。笙箫震河汉，锦绣烂冠帻。地灵瘴疠绝，人物倾南极。先朝有名臣，卧理讼随息。稍稍延诸生，谈笑与宾客。子来适妙年，谒入交履舄。寂寥九龄后，此独望一国。虞翻礼丁览，韩愈俟赵德。孤岸镇颓波，俗流未易识。我方文葆中，旋逐旌旗迹。去思今岂忘，耳目熟遗迹。吏含殷勤言，俛仰问乖隔。当时府中儿，侵寻鬓边白。下帷虽著书，不救寒饥迫。谓宜门阑士，宦路久烜赫。奈何犹差池，更捧丞掾檄。骥摧千里蹄，鹏堕九霄翮。人生无巧愚，天运有通塞。试观驰骋人，意气宇宙窄。荣华去路尘，谤辱与山积。优游禄仕间，较计谁失得。送君强成歌，陟岵翻感激。"}