{"id":"1129503","title":"问讯方岩侍郎","dynasty":"宋","author":"释居简","text":"翳尽珠明万象空，壶中只著小玲珑。乡来冀北藐群马，此去斗南能几翁。渊默但知藏霹雳，清宁何必友崆峒。方城屹立青如削，万壑千岩在下风。用亦无心舍亦轻，岁寒只有竹忘形。水村容与吹黄叶，溪圃耘耔课白丁。细草远连三径绿，好山长借两眸青。浚池小贮连天碧，待与人间洗浊泾。"}