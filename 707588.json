{"id":"707588","title":"满江红　　题画寿总宪龚芝麓  题尤悔庵小影和原韵","dynasty":"明末清初","author":"吴伟业","text":"纳纳乾坤，问才子、几人轻许。人争道、北平司李，骚坛宗主。碣石宫倾北海酒，令支塞捲西风雨。更翩然、解组赋归来，云深处。三毫颊，平添与。虎头笔，神相伫。似元龙、百尺楼头高踞。鹬蚌利名持壁垒，触蛮知勇分旗鼓。只庄周、为蝶蝶为周，都忘语。"}