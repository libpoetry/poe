{"id":"1228476","title":"送三山张国宝府掾美归","dynasty":"元","author":"黄清老","text":"三山星斗高贴天，三山潮汐走百川。张公平生饮中仙，襟度脱落神飘然。三山神人不敢友，天风吹度金鳌颠。扫清案牍待明月，平铺绿水栽红莲。公庭无人山色落，时有双燕归帘前。樵溪夜雨深一尺，城外明朝翠如织。春归草木不可遮，黯澹已作离别色。离别兮奈何，若有人兮佩女萝。公不顾兮山之阿，山之阿，沧海渺渺浮云多。"}