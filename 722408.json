{"id":"722408","title":"送汪扶晨奉吴山大师灵龛返葬黄山","dynasty":"明末清初","author":"屈大均","text":"君家主政事真乘，日夕焚香礼孝陵。一代遗臣金粟佛，三朝高士雪庵僧。沙门自古非高士，渔父繇来是大夫。汝爱吴山尊宿好，遗衣犹为作浮图。谁能五日学三闾，蝉蜕人间返太虚。喜尔曾为骚弟子，不令遗骨委江鱼。千秋知己是湘累，一读离骚泪便垂。禅寂未销亡国恨，愁心尝被朔风吹。精爽应随轩后去，云霄一路拾龙髯。未应列在高僧传，公是郎官后孝廉。轩辕宫阙在黄山，万丈丹梯尔重攀。石匣故应收舍利，遗书还与散人间。"}