{"id":"1221888","title":"九日登洪崖","dynasty":"元","author":"刘因","text":"卑居不见秋，登高自谁始？清狂未免俗，谨厚亦复尔。山光故相迎，百步翠可倚。屈指数胜游，兹山居食指。高绝让龙门，平敞亦专美。群山渺波鳞，天开见洪水。列岳真情尘，遐瞰小千里。却恐行路人，视予旋磨蚁。解衣林表坐，烂摘蒲萄紫。甘浆来逡巡，毛骨脱泥滓。胜境得真赏，泉石迥如洗。况有幽栖人，嗒然空隐几。相对已忘言，一笑云林喜。回首暮烟深，高歌望吾子。"}