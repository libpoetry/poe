{"id":"225930","title":"铁笛行赠丁云屋","dynasty":"宋代","author":"黎廷瑞","text":"斗牛之墟有伏龙，宝气夜起天为虹。雷公往矣不再逢，潭底高卧吟秋风。忽羞珠宫薄且阙，返形化作红炉雪。背负七星雷吐舌，五色石堕天惊裂。何人攜此过武亭，真仙东游弭节听。知音千载空翠屏，猿啼鬼哭烟冥冥。华表云深鹤一只，渺渺孤吟空八极。左呼庐阜老仙客，右呼西风古禅伯。江上暮云寒萧萧，梅花未动飘叶凋。红尾凤凰飞翠霄，好去瑶台吹玉箫。"}