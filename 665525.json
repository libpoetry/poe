{"id":"665525","title":"粤中元父歌","dynasty":"明","author":"郑善夫","text":"泉山老子金马仙，青阳温风春可怜。鱼须奉帝三十年，角巾南首泉山前。司徒起家青棘郎，娟娟寒素临秋霜。炯如白凤从君王，瑞文冥举天地荒。壶公山人见素子，频年三出还三已。玄文突兀凌太华，峻节孤棱冠青史。木兰江上弄烟水，豸角鸡香恶用尔。中丞謇謇新斋公，丽如月露映梧桐。白笔持裁陈素封，殿前斥奸气如虹。苍蝇贝锦心不同，中丞解缨犹溃痈。蚤岁称知犯公眼，酬知力共塘蒲晚。齐州腥氛黯长夜，飞腾愿附冥鸿远。玉龙手提不可成，长歌一夕云河倾。"}