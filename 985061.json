{"id":"985061","title":"少虚用前韵见贻仍答二首 其一","dynasty":"宋","author":"郭印","text":"别君岁月多，万事皆非昔。天昏惨暮云，愁绪繁堪织。岂期成东邻，日造芝兰室。吟哦戒骚奴，挥洒惊墨客。犹嫌小伎耳，宴坐学欺魄。人间倏流电，悟此真良策。堂堂少林老，我岂得其骨。君来叩两端，一笑非言默。超然反其真，游子归故宅。玄机傥未领，对面千山隔。象罔亦何心，珠还赤水北。圣贤勿云远，謦咳常在侧。"}