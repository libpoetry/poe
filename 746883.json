{"id":"746883","title":"送福同年复宰关中","dynasty":"清","author":"黄文琛","text":"君居巷南我巷北，三年不识思颜色。古槐花寺始逢君，快然所见溢所闻。座中无限青云客，与我并坐情相亲。叹息鲁国一杯水，大鱼泼剌赤其尾。三揖一辞了无难，古来贤者类如此。烟鸿哀叫秦云秋，桑柏彫悴使人愁。天了临轩简良宰，严程赴陇不我留。曾迟别速伤如何，感君执袂情独多。我怀径敢向君告，莫以前非悔年少。好风吹送来晚歌，我为苍生向西笑。"}