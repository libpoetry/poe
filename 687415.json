{"id":"687415","title":"再次二首并述怀","dynasty":"明","author":"孙承恩","text":"敢于扈从计奔波，且向深山寄一窝。木落群峰秋气肃，柝传五夜月明多。九重绍述尊坟典，千古明良喜起歌。珍重庙堂勤治理，万年永保汉山河。乾坤何处托云山，无限幽怀怅望间。忙里诗篇聊漫尔，老来情事易相关。蹉跎岁月妨公务，潦倒风尘益病颜。猿鹤休教怨迟暮，小山丛桂会须攀。"}