{"id":"1125085","title":"扬州杂咏七首","dynasty":"宋","author":"晁补之","text":"舶商不入古盐沟，疏凿才争土一抔。未说兴圩灌田事，且还歌吹旧扬州。雷陂新作麦田荒，曾说风兴没两郎。谁似当年李刺史，春波还引句城塘。欲穿九曲通淮子，只费春夫数日工。但见荷花三十里，何须更有大雷宫。蜀冈茶味图经说，不贡春芽向十年。未惜青青藏马鬣，可能辜负大明泉。皂荚村南三里许，春江不隔一程遥。双堤斗起如牛角，知是隋家万里桥。龙兴寺里青云干，后土祠中白雪葩。五百年间城郭改，空留鸭脚伴琼花。杨徐僭盗雄图炽，高吕陵夷霸气阑。犹有昆冈作龙虎，千秋原庙奉衣冠。"}