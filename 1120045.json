{"id":"1120045","title":"挽尤延之尚书","dynasty":"宋","author":"陈傅良","text":"自为师说竟谁宗，每事持平属此翁。有志政须名节是，斯文非独语言工。要令举世人材出，合在前朝行辈中。安得长年留把柁，后来各与一帆风。宿留江湖长子孙，行藏节节耐人看。及为侍从身垂老，欲试平生事转难。书就仅题前太史，功成方记旧甘盘。令人长恨经纶意，历事三朝见一斑。向来诸老独岿然，羸不胜衣万事便。灯下细书批敕字，雪边先著趁朝鞭。岂应无故令身健，却止功名与世传。遗奏定留封禅藁，凭谁吹送九重天。壮岁从游两鬓霜，重来函丈各堪伤。那知卒业今无及，极悔论心昨未尝。相约归期须次第，独存病骨更凄凉。他年赖有门生记，托在碑阴永不忘。"}