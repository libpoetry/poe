{"id":"1114195","title":"秋风二首次子美韵","dynasty":"宋","author":"李纲","text":"秋风淅淅吹南山，胡骑凭陵窥汉关。金舆玉辇幸沙漠，两载于今犹未还。中原道路尽豺虎，择肉渐觉来荆蛮。运筹帷幄策安在，毋事推注移文间。秋风淅淅吹客衣，日光奄奄寖已微。自我行吟楚泽畔，三月不通家问稀。清霜冷落岁将暮，仆御借问何时归。我今萍梗任飘泊，怀土却悟从来非。"}