{"id":"691323","title":"游杨园四首","dynasty":"明","author":"李时行","text":"夙有沧洲好，言寻云水乡。入门麋鹿狎，穿径薜萝长。物外情偏洽，尊前兴更狂。此身任泉石，宁复记他乡。海鸥驯野性，瑶草寄玄思。但爱青林好，安知白日移。薄霜沾小径，寒月隐高枝。绻此幽栖处，簪缨非所知。曲沼通松岛，虚窗傍竹扉。萍开鱼竞跃，花落鸟惊飞。扳磴云随履，穿林露湿衣。沙鸥莫相忌，吾已解忘机。此日跻扳地，逍遥情自多。看云漫矫首，对酒一狂歌。放棹娱沙鸟，纫衣寻芰荷。片心不系处，时见冥鸿过。"}