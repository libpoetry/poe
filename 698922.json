{"id":"698922","title":"嘉则拟红衫四貌 春郊走马","dynasty":"明","author":"徐渭","text":"春郊大堤无尽头，沈郎走马著红裘。回鞭故遣穿杨柳，冲落杨花扑紫骝。道人道帔剪轻霞，醉卧青楼小伎家。小伎红衫何处买，同是南京杏子纱。戴进不得武英收，为抹勾漏绛钓裘。若使今朝逢沈四，真成伯乐哭骅骝。高楼一衲锦毛梭，万玉屏围红叵罗。雪里茶花侬似否，急催滕六剪银河。"}