{"id":"1116972","title":"阴晴不定简唐觐秘校并敖吴二君五首","dynasty":"宋","author":"苏辙","text":"积雨春连夏，新晴忽复阴。江痕涨犹在，梅气润相侵。蕉纻还须脱，图书渐不禁。江南旧风俗，愁绝北来心。蚕眠初上簇，麦熟正磨镰。云气重重合，江流夜夜添。荐饥人甚困，多病我仍兼。欲就桥南宿，单衣莫雨沾。涨江方断渡，小棹信轻生。贫贱谁怜汝，漂浮空自惊。一官终窃食，何计早归耕。忽发骚人恨，凄凉久未平。西邻豫章客，病骨瘦栾栾。清夜眠孤枕，终朝饱一箪。雨多愁不出，讲罢未应餐。约我晴相过，门前泥欲乾。二子薪中楚，相携泮上游。齑盐聊度日，爻象久忘忧。寂寞君何病，驱驰我自羞。何时采芹处，永日看凫鸥。"}