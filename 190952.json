{"id":"190952","title":"南至日过盐壩官亭","dynasty":"宋代","author":"李新","text":"堕衣黄枫香，着鬓青霜湿。江山如故人，到眼类长揖。客行先飞蓬，不肯拟马立。时节当书云，相将何太急。我本刍牧儿，家有旧蓑笠。勤心朱墨间，销减耕耨力。欲归倒虚囊，追赴村社集。传言东邻翁，但空西向席。梨栗随所有，大白更增一。勿复问市朝，与翁醉终日。"}