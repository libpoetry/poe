{"id":"741816","title":"邀子田过守陂饮即送归兴化","dynasty":"清","author":"王汝璧","text":"役役劳此生，梦寐积尘坱。兀对多遐思，何缘得欣赏。淮南乐托人，岁费屐几两。每同社燕来，旋与残春往。絷彼江上舟，稍就林屋爽。主人方据梧，跫然一拊掌。颜色似老苍，风骨更嵻崀。深谈移夕阴，古意澹相饷。老藤垂晚花，新篁发疏响。昔年醉歌处，月影自惝恍。散聚一转移，今昔足俯仰。忽焉感晨星，孤思落双桨。月斜情已驰，酒酲意殊惘。掺手话后期，低头费深想。"}