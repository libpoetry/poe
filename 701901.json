{"id":"701901","title":"和昌黎秋怀诗四首","dynasty":"明","author":"黄渊耀","text":"迢迢芳园树，露叶晨薿薿。秋风䬃然至，摇落势难已。余怀正悱恻，蟋蟀偏入耳。展转夜未明，或卧或复起。仰视朝曦升，与此亦相似。一日不再晨，时驶安可恃。感叹千万端，沉忧惟一轨。何以见曩贤，一觞且欢喜。白露萎百草，松柏不凋悴。贞脆本性成，不由时与地。寒蝉声已寂，秋虫鸣自恣。语默有不同，适时固无异。我兴观物怀，慨然知我贵。秋气何萧萧，野情空曼曼。纤絺常不完，三旬九遇饭。饥寒非可乐，温饱讵足愿。孤灯湛空樽，对影还自劝。左右陈良书，旷如阅吹万。谁当餐此味，芹美不可献。勖哉东隅光，桑榆乃多怨。蓐收清西陆，云气高淩淩。悲哉秋蝉号，痴甚窗前蝇。时去心尚尔，徒为俗所憎。不见摩空雕，众鸟钦风棱。飞飞遍六合，横绝不可罾。崩腾各有时，蹇退甘无能。"}