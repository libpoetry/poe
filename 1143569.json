{"id":"1143569","title":"读史","dynasty":"宋末元初","author":"于石","text":"厥初开辟浩难名，帝降而王绪可寻。百代相因三代礼，七弦何似五弦琴。时逢否泰有消长，道在乾坤无古今。所以孟轲生战国，欲承三圣正人心。世以燔经咎李斯，斯文兴丧岂关渠。楚人未烈咸阳火，秦府犹存博士书。吾道不随灰烬冷，残烟空锁帝王居。独嗟先入收图籍，刀笔区区计亦疏。秦亡四海角群雄，三尺胡然起沛丰。首录酂侯忘纪信，不诛项伯戮丁公。亲而寡助宁非叛，国尔忘身始是忠。赏罚于斯庸未当，终然击柱或争功。汉楚兴亡事已休，至今堪叹亦堪羞。郑君不肯更名籍，项伯胡为赐姓刘。寡助固知亲亦叛，孤忠忍以主为雠。人臣贵在明大义，勿为身谋为国谋。今来古往一封疆，虎斗龙争几帝王。百二山河秦地险，八千子弟楚天亡。朝廷有道自多助，仁义行师岂恃强。往事废兴何处问，寒烟衰草满斜阳。莫言世事祇如棋，千载是非人共知。吾道废兴时否泰，人才进退国安危。诗书未火秦犹在，党锢无钩汉亦衰。覆辙相寻多不悟，抚编太息此何时。志士匡君贵善谋，古来直笔有春秋。孔明扶汉何吞蜀，仁杰兴唐乃死周。成败由人天不管，功名遗恨水空流。柬之未相姜维将，二子宁无身后忧。"}