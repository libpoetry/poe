{"id":"1163856","title":"句","dynasty":"唐","author":"何元","text":"一望白云千万断，筝声日暮出花林。门外夕阳寒映竹，洞中秋水暗连山。钟声半夜香山雨，散入前林枫叶秋。寺临飞鸟青山远，径转幽萝白日长。黄昏人到钟声里，云起龙池不见山。客来惆怅僧禅后，月出松门满地霜。朔风寒日笳声急，万里辽城一段云。满山月色连溪下，林叶萧萧一夜霜。秦客访花惊出洞，庾公看月误登楼。"}