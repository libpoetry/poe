{"id":"764600","title":"望海潮 越中怀古，同秦淮海韵","dynasty":"清","author":"毛奇龄","text":"东南都会，会稽形胜，居然晋代风流。宛委赤书，蓬莱紫气，天连星宿牵牛。佳境任优游。向山阴道上，秦望峰头。万壑千岩，当时曾此镇扬州。依稀旧迹还留。怅兰亭人散，蕺里歌遒。九曲风光，五湖烟雨，望中处处生愁。时泛小犀舟。看西施西去，花谢妆楼。犹见若耶春涨，绿草遍芳洲。"}