{"id":"1034928","title":"生朝李肩吾贻诗次韵为谢","dynasty":"宋","author":"魏了翁","text":"肩吾作诗庆五十，矜我颠跻授之絷。因思五十义最精，造化机缄斯出入。君看五位相生成，前荡后摩如授揖。至于五衍宜有穷，泽火趋新承井汲。作圣工夫方自兹，为人生活知非急。昔人于此叹始衰，血气虽衰义逾集。蹇余不学晚知非，方把斯心验存蛰。独嗟道远莫致之，愿与始终谋不及。"}