{"id":"332081","title":"玲珑四犯·送杞园游西湖","dynasty":"清代","author":"曹贞吉","text":"三月吴山，记梅子黄时，几多烟雨。载酒西泠，千顷嫩荷澄暑。沉醉失却湖光，似梦里、断云飞絮。叹软尘十载遮留，翻送故人游去。一枝柔橹穿花路。淡空明、个侬眉妩。檀栾金碧天然丽，都在晚霞红处。试问堤畔垂杨，尚否、青青如故。遇禅灯老衲，还为我，殷勤语。"}