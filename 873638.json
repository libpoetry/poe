{"id":"873638","title":"刘致中惠瓜","dynasty":"宋","author":"刘子翚","text":"炎熇气如焚，块坐惟兀兀。刘侯惠甘瓜，胸次泻溟渤。丰肤素浪浮，翠理霜刀刜。因思少年时，窥园步清樾。百金酬地主，熟蒂香可揭。鄙怀须一快，聊效野人龁。种瓜虽贱工，爱护渠敢忽。薅芸治其烦，灌溉滋其竭。自然子母繁，翠蔓相连结。种瓜诚有道，养民岂无术。噫余夙昔知，此意未及物。"}