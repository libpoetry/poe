{"id":"1028078","title":"陈天成用东坡赵清献高斋诗韵赋适斋次韵","dynasty":"宋","author":"楼钥","text":"二公晚辞轩冕劳，两斋莫辨适与高。尝登云山仰清献，平地著屋山周遭。白头日过适斋下，钓游尚想随儿曹。方从家舅与俱隐，野鹤谁能鸣九皋。加我数年未纳禄，解去簪绂甘同袍。世间此事要识破，差处不可容一毫。颍川尉仙赋长句，数寸之管烦君操。欲追险韵继坡老，词锋犀锐真吹毛。舅家见诗勉续貂，长松相倚惭青蒿。我本无复望禄仕，不应招我更由敖。"}