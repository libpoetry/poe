{"id":"693910","title":"九日","dynasty":"明","author":"陈仁锡","text":"身在图画中，不知身是画。还款境中人，遥向郡楼拜。河海英雄色，使君一席收。最难得佳客，月舞为人留。太守供调笑，所悲在古昔。敬亭与响山，同醉不同室。饮酒不相知，相知安在哉。传呼君太侈，忘却故人来。萝月转松色，水流无停川。胸怀忆耆旧，佳句倩谁传。剑戟带霜雪，客星似水间。歌残席已散，秋叶满空山。愁人未成眠，明月呼不起。一雁叫长天，暌孤示如此。近寻陶彭泽，远者将何之。寂寞音书断，今朝忆故知。"}