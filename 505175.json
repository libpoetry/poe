{"id":"505175","title":"野舟行","dynasty":"明","author":"张宇初","text":"翩翩一叶舟，荡荡广漠野。大幻视八纮，烟波为六马。始从振翮沅湘间，荆门声动争挥诧。试业黉宫未有年，曳裾每重王公前。岷峨览辔入巴蜀，剑阁崔嵬高插天。一朝令誉达明主，美政推贤著天府。精忠浩荡三峡源，俊德辉光百川武。钱塘潮落海门秋，豸冠骢马来南陬。浇风鄙俗顿除涤，湖光万顷烟氛收。自谓天心眷吴越，调官复补洪都缺。花覆乌台剑气寒，冰凝铁柱凌高节。昨过琼林风雪隈，和风暖日姿颜开。欢呼倒屣即知己，醽醁细倾歌落梅。浮生总类转篷急，橹棹帆樯几张翕。纵柁长江白练宽，雄吞七泽湘妃泣。我亦沧洲把钓徒，轻浮一苇穷天吴。渭川严滩傥相值，握手一笑哦菰蒲。知君南浦多鲂鲤，不啻空山卧烟雨。紫阙青云俟远期，白头共钓潇湘水。"}