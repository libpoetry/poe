{"id":"527145","title":"双节为简辅进士庶母洎姊作","dynasty":"明","author":"潘希曾","text":"苍松产徂徕，不知冰雪寒。砥柱中河流，障彼狂波澜。木石何足道，所贵全其天。人虽万物灵，天性畴能全。卓哉二孀节，秉志何贞坚。母也矢靡他，之子同辛艰。茕茕吊形影，藁砧无时旋。九死乃一生，育孤绍家传。天道谅有定，未亡永馀年。我歌柏舟诗，千载世教宣。"}