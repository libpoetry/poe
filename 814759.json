{"id":"814759","title":"中秋二首","dynasty":"清","author":"金朝觐","text":"星河淡淡露盈盈，三五秋光月更明。到处圆灵金镜朗，此身写照玉壶清。蟾蜍仙府长生药，瓜果人间不夜城。应是沧溟通桂窟，香风两袖试骑鲸。徙倚中庭怯晚寒，为怜今夜月团栾。蟾光不辨芦花白，镜影还流桂子丹。诗酒徘徊消客思，风雷倏忽过云端。嫦娥如许重回首，明远楼前尽可看。"}