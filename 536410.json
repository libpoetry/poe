{"id":"536410","title":"拟古七十首 其二十五 卢郎中谌感交","dynasty":"明","author":"王世贞","text":"粳稻吐孤颖，狐貉献微腋。岂不念饥寒，焉足充衣食。顾此下中士，得陪虚左席。投漆不违胶，援萝长附柏。边尘冠天来，幽晋纷荡坼。惭非千金璞，谬以连城易。揆负故主恩，聊探昔贤迹。程婴挟秘筴，赵宗复血食。豫让秉贞信，辱身三不恤。仓卒脱秦关，实繇鸣鸡力。从容复齐相，乃是求鱼客。衔报诚疚心，逢遘方显迹。山川回东首，芊眠白云隔。三复绕指言，忧来填胸臆。"}