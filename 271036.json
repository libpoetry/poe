{"id":"271036","title":"贺新郎·杨商贤病起话旧赋此志感","dynasty":"清代","author":"宋琬","text":"吾辈今衰也。忆当年、偕游诸子，天街跃马。跋扈飞扬惊四座，况有祢衡善骂。同醉酒、昭王台下。袒裼高楼呼五白，和悲歌、旁若无人者。怀古昔，追风雅。回头万事成飘瓦。况新来、友仁凋丧，船馀书画。恻鎗山阳思旧赋，邻笛何堪中夜。算只有、穷愁东野。桃叶渡头聊卜筑，问秋娘、尚复能妖冶。君不语，泪盈把。"}