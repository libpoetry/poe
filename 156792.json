{"id":"156792","title":"喜迁莺·暮云千里","dynasty":"宋代","author":"沈端节","text":"暮云千里。正小雨乍晴，霜风初起。芦荻江边，月昏人静，独自小船儿里。消魂几声新雁，合造愁人天气。怎奈何，少年时光景，一成抛弃。回首空肠断，尺素未传，应是无双鲤。闷酒孤斟，半醺还醒，干净不如不醉。有得恁多烦恼，直是没些如意。受尽也，待也回厮见，从头说似。"}