{"id":"1112319","title":"次韵和石学士见寄十首","dynasty":"宋","author":"宋庠","text":"沥恳囊封避政均，天恩从欲宠孤臣。回瞻始愧功名地，池有祥鹓阁有麟。路寝崔嵬敞九筵，相仪曾识帝心虔。汉家山委无穷瑞，尽属渊云奏赋年。奉行汉事稽遗典，陟配周诗讲肇禋。一世声名皆帝力，请君鸿笔剩书筠。分符怀钥两叨荣，公退宾尊恨独醒。禊洛赏花都未识，岁寒空爱竹青青。隐几铃斋咀道腴，洛烟嵩霭遍神都。时时更作书生咏，方信随何一腐儒。掉臂论交俗久讹，夫君高意遏颓波。蕣华暮落松凌雪，借问凋芳校几何。荣路徘徊力已疲，保全恩惠剧春熙。须知散栎无庸日，方到群材搆厦时。久厕鸾鸿刷羽翰，大都飞意倦须还。周南日夕归心动，笙月飘风尽有山。亲见仙科唱第时，宠均宣室对神釐。汉台诏令方深厚，好取名郎作训辞。老去勤勤念一丘，已将身世上虚舟。济川善谑情虽厚，似倚清才恼白头。"}