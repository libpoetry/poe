{"id":"860221","title":"谢政府馈金","dynasty":"宋","author":"王迈","text":"大廷昔日曾空臆，时论忌人太疏直。名公正色力主盟，寘之甲科免居乙。殿庐今日忝校文，甘言如饴心所嫉。或者欲植桃李恩，慨然为下雌黄笔。头方直是不能圆，入险固应阴下石。我公天下尽门生，仆荷知音心感激。幸无赃墨辱门墙，犹免语人颜发赤。感公具眼照人才，坠履遗簪犹爱惜。临归多谢馈兼金，何日能为还白璧。"}