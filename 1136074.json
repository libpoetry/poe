{"id":"1136074","title":"初三日水长二丈早行","dynasty":"宋末元初","author":"方回","text":"夜闻舟人呼，江水溢二丈。岸薪随波流，救者何扰攘。亥子十月交，地气不当上。十日柱础汗，蝇蚊鬨帷幌。此时肯为雪，岂不兆丰穰。积热化滂沱，倾空泻盆盎。前夕适醉卧，不省船背响。涛声撼醒枕，于兹发孤想。炎方节候乖，病叟体肤痒。遑遑欲何之，曷日中园仰。星斗犹粲然，晓征发双桨。起视所泊处，馀灯煜莽苍。"}