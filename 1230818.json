{"id":"1230818","title":"翠微寺","dynasty":"元","author":"汪泽民","text":"欲雨不雨天墨色，将崩未崩石偪侧。溪谷缘云已万盘，风雨欺人作三厄。客游已悭天不悭，雷电翕歘嘘晴暾。诸峰倒景互明灭，照耀金碧开山门。清都紫微逼象纬，旃林贝树罗山樊。十方下视沙界迥，佛骨不受炎歊袢。麻衣老师寂灭久，问法羞与山僧论。但馀卓锡古泉水，念念欲洗尘眼昏。嗟予世网久踯躅，坐览古迹空盘桓。暮归却灭山下路，杳杳飞鸟投芳村。"}