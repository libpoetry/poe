{"id":"513868","title":"道中有感","dynasty":"明","author":"程敏政","text":"千里徐滕路，愁云惨不开。使方求郡瘼，天未恤民灾。饿殍填途卧，浮尸蔽水来。图存归盗贼，忍爱鬻婴孩。行乞无人顾，生于死更哀。劝分遭吏毒，贫与富俱摧。不任驱征役，相甘食弃骸。一时轻转窜，几日可招徕。汉诏先惩已，周官重理财。忧勤劳主上，调燮仰元台。倘及收麰麦，犹堪济草莱。岁功曾预讲，国本在深培。望望诸侯境，纷纷御史台。岂无同志者，空复泪盈腮。"}