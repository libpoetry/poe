{"id":"387551","title":"金菊对芙蓉·再调季簪","dynasty":"清代","author":"樊增祥","text":"镜背花寒，井眉瓶坠，玉烟摇曳空帷。叹从今萧寺，长掩秋扉。生前已当空花看，纵埋香、未是凄其。佛堂深闭，猧儿惊起，碎了琉璃。临水自结茅茨。记泼醅江面，曾照罗衣。甚青山似剑，不似蛾眉。无人解画桃花面，祇秋棠泪脸同伊。断肠诗句，断肠花色，并作相思。"}