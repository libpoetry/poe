{"id":"143331","title":"齐天乐·客长安赋","dynasty":"宋代","author":"王易简","text":"宫烟晓散春如雾，参差护睛窗户。柳色初分，饩香未冷，正是清明百五。临流笑语。映十二栏干，翠颦红妒。短帽轻鞍，倦游曾遍断桥路。东风为谁媚妩？岁华频感慨，双鬓何许！前度刘郎，三生杜牧，赢得征衫尘土。心期暗数。总寂寞当年，酒筹花谱。付与春愁，小楼今夜雨。"}