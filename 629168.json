{"id":"629168","title":"妾薄命戏似陈伯燮","dynasty":"明","author":"李云龙","text":"妾家近住粤江滨，香云覆额绿初分。折花几度门前剧，愁见东风莺燕群。郎骑白马来何处，花下相逢私致语。文君一夕欲相奔，宋玉三年犹未许。寂寂寥寥翡翠帷，城南夜夜对鸟栖。绿杨踠地愁扳折，红叶临风几自题。银河隔在遥天上，幽期密约皆成诳。东君不为惜芳菲，翻遣才人嫁厮养。莺慵燕懒春蹉跎，落花一旦辞故柯。行云去处谁知得，覆水难收可奈何。郎乎郎乎听妾语，妾命自薄非郎似。愿郎善爱千金躯，妾拚羁身为郎死。"}