{"id":"779853","title":"金缕曲 将有洞庭之游，夜泛石湖作","dynasty":"清","author":"戴延介","text":"征雁飞何处。伴宵长、咿哑不断，一枝柔橹。酒醒衾凉灯更籺，谁问薄寒情绪。正云水、荡成新句。今夜波平风更静，料水仙、不放鱼龙舞。魂梦稳、好重作。湖烟消尽银蟾吐。谢盈盈、送我多情无语。一枕游仙浑不觉，几被灵威邀去。蓦听得、天鸡催曙。不借一双携得否，待明朝、料理登山具。看逸兴，又霞举。"}