{"id":"945539","title":"用前人示诸儿韵","dynasty":"宋","author":"陈著","text":"世事纷游尘，薄俗嚣斗鹑。手足谁鲁卫，肝胆多越秦。独君先君子，父事吾先人。我得从之游，义与同胞钧。上而下四方，相依为齿唇。閒尝道病殆，饮食药饵亲。卓卓乎古道，难言但书绅。今及其子交，知爱迈等伦。不曰淡无味，如嗜千里莼。其子又其孙，秀异良可珍。架有万牙签，膝间又循循。功名特土苴，学术要深淳。工夫入细处，力行自忱恂。推而致广大，直扶天地垠。书积非易□，难欺是苍旻。不观冬闭固，发为青阳春。因知栽者培，根本前人身。万事风絮尽，盛德修唯湮。契稠无浪语，感旧还酸辛。吾年七十近，不入时材抡。眼昏惟内顾，遑知世妆新。耳聋谢外闻，免饮聒者醇。溪曲五亩园，安受闭户贫。蔬畦野草径，月夕清风晨。杖履携诸儿，俯仰时一巡。残息尚可延，何幸里有仁。岂无泰交期，得舆展转神。远业归后主，我得为天民。"}