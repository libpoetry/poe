{"id":"591405","title":"苏丈人园亭","dynasty":"明","author":"欧大任","text":"秋晚篱门静，茅斋颇自宽。林香柑子熟，露气菊花团。奁内茶能给，瓶中粟可餐。杏收双虎卧，橘堕一猿看。早秫催儿酿，霜菰荐客盘。烟凝松几润，月湿竹庭寒。石铫醒还煮，风琴醉几弹。自堪蓝尾酒，何愧笋皮冠。金涧陶弘景，山园管幼安。丹书窥玉笥，宝剑闳玄坛。海衲求碑至，渔人认路难。三桥藏野色，二水带江湍。井臼通邻舍，桑麻近药栏。尘缨何日濯，来把钓渔竿。"}