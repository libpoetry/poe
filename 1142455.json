{"id":"1142455","title":"重九前一日与何会卿诸友分韵得日字禁体用字","dynasty":"宋末元初","author":"方一夔","text":"人生多别愁，日月去如掷。飞鸿背朔云，老去犹旅食。良会不可常，一岁四五日。悠然千载上，此愿何时毕。是时属秋季，月魄如弦直。倦翰纵横飞，暮景凝绀碧。园英澹寒芳，贫女改颜色。咄哉值兹辰，仅隔风雨夕。心赏了无馀，万物空相逼。勿叹客囊空，冷面令渠赤。"}