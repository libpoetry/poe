{"id":"696921","title":"悼子乘二首","dynasty":"明","author":"皇甫濂","text":"肇汝方既诞，发祥良在兹。慧敏标弱龄，圭璋渺前期。服志远鄙俗，规行多惠仪。性成亶纯孝，疗母宁捐躯。母患乃始平，子先朝露摧。慈爱二纪中，瞥若冲飙驰。虚位委空馆，胤类无孑遗。天道苟不虚，在数安可推。沉忧达晨暮，仿佛盈人思。翰墨芳余迹，形音恍当时。起居常若随，顾影独无依。周遑损眠食，惊惕长分乖。魂来或形梦，路绝徒哀悲。溟溟雨露集，熙熙岁始更。灵蠢各有化，人理独无生。念我泉下子，一绝如朝荣。生男以待终，胡为遘夭茕。天夺良以速，安贵颜仁名。清尘布虚室，寒晦凝轩屏。宿草旅庭荐，哀鸟为悲鸣。怅恍鲤趋日，礼训犹用情。流目无存形，涕泪交沾缨。恫忧何能已，叹息每遗声。堂闱旷綦迹，诗书空复盈。奚但肠九回，心膂成颓崩。愧乏延陵达，无乃伤吾明。"}