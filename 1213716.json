{"id":"1213716","title":"夜闻陇西歌有怀牧庵左丞","dynasty":"元","author":"陈宜甫","text":"君莫唱杨柳枝，游子多别离。君莫唱金缕衣，人老更无年少时。自古唱歌易悲感，思入碧云愁黯黯。阳关三叠不堪闻，河满一声肠已断。君不见大风云飞扬，汉歌思沛乡。又不见楚王气盖世，泣下愁乌江。英雄胜负总尘土，一样萧萧白杨墓。山河大地只如昨，歌声暗促年华度。我来陇西成浪游，寂寞春残又到秋。斜阳已落荒垒暝，片月自照交河流。此时旅肠悲火热，陇西歌客歌清切。学将鹦鹉树头声，化作杜鹃枝上血。寒风不动马不鸣，馀音袅袅含馀情。却疑古来出塞曲，至今流落传边庭。我为沉吟愁不寐，怀古思乡赋歌意。歌声已断歌思长，白云衰草天茫茫。"}