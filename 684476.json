{"id":"684476","title":"遣兴三首","dynasty":"明","author":"王廷陈","text":"八方异风土，百里殊阴晴。中外殆天设，终古难合并。权家但好胜，持议乖群情。孤军病深入，问罪虑无名。客主既不如，师老功难成。常恐强弩末，遂令小国轻。安得长者言，立谈罢交兵。皇惠均万物，各各遂其生。南裔虽一区，崄阻纷可凭。民居寄溪谷，雾雨常昼冥。妻子像蛇虺，魑魅冒人形。沙虫潜射影，触之丧其生。古来称绝域，何足烦天兵。吾闻王者师，无战唯有征。一卒不备归，良已亏威灵。地于东南缺，天乃西北倾。二仪有不足，并包人岂能。高宗伐鬼方，三年乃能克。不闻徐方来，允在王猷塞。耀武与修文，收效孰为得。试看古战场，春雨生荆棘。"}