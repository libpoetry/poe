{"id":"821045","title":"碧牡丹 季刚殁后，欲述哀词，久而未就。今秋卧病经旬，追感旧游，始成此解","dynasty":"清末近现代初","author":"汪东","text":"阵阵边笳起。暝色共，愁无际。斗酒狂吟，似续三闾遗制。佩袭芳兰，更唾壶敲碎。伤今时，有谁继。泪难制。冠盖长安市。偏容个人憔悴。月黑枫青，梦中此夕来未。试托巫阳，赋大招哀只。且归魂，楚江水。"}