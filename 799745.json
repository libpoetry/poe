{"id":"799745","title":"平滇雅三篇 其一 岳湖逐寇","dynasty":"清","author":"陈廷敬","text":"岳湖洋洋，我武洸洸。谓南有藩，无敢撼我疆。岳湖滔滔，我武嚣嚣。谓南有藩，无敢阚我郊。我疆大矣，我圉溢矣！芽蘖其间，竦棘合猬。昔我南藩，化为异类。帝如两大，以覆以载。推食以食，解衣以衣。迁之善地，勿剪勿拔。彼惟狂昏，狡焉生心。肆为诛首，启戎于南。如螗奋臂，如蚋决眦。首仰臆张，如豕斯鸷。惟帝咨嗟，惠威是崇。薄往禽之，孰佐予功？予矜下民，救此一方，取其残凶。是类是造，祃于临冲。楛矢敦音雕弓，我弓我矢，靡旌摩垒。兵无遗镞，耕无失耜。天堑茫茫，限此江水。既断其趾，且斩其頍。盗负险阻，距趯跃踉。翾飞饥啸，羽翅以张。候在太白，占于天狼。我泾我陇，是震是惊。维彼闽粤，波荡海垠。帝屡下顾，哀此垫昏。盗往连结，倚以父母。乃饵乃诱，乃为盗守。帝援天予，铩羽截鳞。岭海革面，蒙羞来臣。禽暴于威，柔矶于恩。盗失厥助，飞魄殒命。老雄野死，枭雏栖栖。巢湖饮海，倾摇于波。尔居臲臲，我步逶迟。大袒高骧，贼焉遁逃。洞庭汤汤，岳阳峨峨。载驱载驰，爰拔厥家。惟人归德，惟帝之谟。穷经窟宅，是剪是屠。我武燀耀，式廓鬼区。百蛮万国，傒我来苏。"}