{"id":"310787","title":"翠楼吟·汉水舟中阻雪","dynasty":"现代","author":"邓嘉缜","text":"风结毬抛，雪揉珠撒，挨过那番今又。长途泥滑滑，刚卸了双骡影瘦。樊川渡口。盼一叶舟轻，一帆风溜。思量就。盈盈一水，料无延逗。驾起柔橹轻摇，倚篷窗默数长亭短堠。归期赊著，便赊了还愁不彀。津梁疲否。甚马足船唇，年年消受。归来候。洗尘软脚，镫前细剖。"}