{"id":"424442","title":"石湖仙·庚午仲冬偕病树过彊村丈，小楼一角，乱书堆几，邻园寒翠，掩映户牖，市嚣不到，翛然有空谷之思。病树记之以词，余亦继声","dynasty":"近现代","author":"袁思亮","text":"吟壶天小。引飞翠园亭，窥弄清晓。仙梦隔蓬瀛，莽天涯、萋萋芳草。柯棋残世，任转徙、客游人老。幽悄。闭软红、自理孤抱。新词井边唱遍，占风流、江山故藻。坏色朝衣，换著羊裘茸帽。幕茗围香，榻灯温笑。万缘能傲。苔径埽。停车载酒重到。"}