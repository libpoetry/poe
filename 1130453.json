{"id":"1130453","title":"合三韵酬梦石二首","dynasty":"宋","author":"释慧空","text":"老人说法山答钟，不以一重去一重。后生望道未之见，镂冰琢雪徒彫虫。门前蚁合忽雷吼，虫臂堕阶争出手。三文捞波年代深，化成老婆黑而丑。东山击节梦石歌，空花之影阳焰波。不知真伪争几何，高烧榾?春寒多。淡齑薄粥歠两钟，粗疏恶布著两重。大开摩醯顶门眼，莫作师子身中虫。石头未必能真吼，临济只是栽松手。焚其禅版增其光，受其鈯斧彰其丑。梦石击节东山歌，亘天烈焰横清波。小僧再拜问如何，三十山藤未是多。"}