{"id":"812883","title":"晓起对雪三首","dynasty":"清","author":"宋湘","text":"纸窗风断炭炉灰，城角钟声一片来。不道人家烟漠漠，已看天井雪皑皑。真堪灌魄团将咽，莫便呼僮扫作堆。闻与邻翁数年景，好花飞到第三回。到眼清华也不贫，十分冷淡足精神。羌无明月来涵影，略有回风去逗春。童子乞邻知请火，先生拥絮肯干人。多情颇愧庭前鹤，一步移将一步亲。身在楼台缥缈间，清光如此不尘寰。纵嫌衣薄应须耐，便压檐低那许删。画里孤舟人钓水，梦中一树我游山。安排驴子桥头去，消受先生此日闲。"}