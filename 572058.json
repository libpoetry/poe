{"id":"572058","title":"法华庵同诸开士限韵","dynasty":"明","author":"袁宏道","text":"送云归老岫，荷蓧量幽潭。古榻连池损，痴禅著谜参。閒胶踏石屐，小立探春骖。竹路编龙子，花时过长男。草侵红版谷，蕉短绿天庵。角焰抽寒穗，垆丝吐睡蚕。农人占九九，童子契三三。溪鸟藏深滟，涧毛露浅鬖。疏经通老衲，书额过精蓝。欲访东林去，陶家借竹蓝。"}