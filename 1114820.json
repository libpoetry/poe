{"id":"1114820","title":"仲宣楼落成和吴深源制参韵","dynasty":"宋","author":"李曾伯","text":"巍楼耸立千仞壁，熊楚奇观此其一。苍龙夭矫出一头，下瞰七泽乾坤浮。平远献状呈几席，气势弹压东西州。仲宣襟抱六合隘，生阅曹刘几成败。当时徙倚落日边，岂计嘉名镇长在。高谈犹想四座惊，好语意得由天成。景升逝矣建安往，岂浊斯足清斯缨。今朝我与群贤集，风景还能类前日。赋斯楼者天台公，扬厉其谁会椽笔。嗟今视昔后视今，君子思远而忧深。运方济泰月在临，有如此水舟同心。芳名起日炳若揭，老子婆娑众宾悦。斯城斯楼天下无，王赋吴诗成四绝。东都一星下东壁，粲以文鸣斗南一。玄德髀肉瞒白头，俯仰宇宙俱沤浮。主人景升帝王胄，风土更羡远中州。安能不粟效夷隘，活著期扶弈枰败。仲华解笑人寂寂，历落山川旧图在。夜深旅梦鸡唤惊，崇楼百尺般手成。凭阑四顾万虑起，乡邻宁不思冠缨。英雄海内方麇集，长忆永平太平日。在心为志流为诗，吾岂争雄鹦鹉笔。风流好事传到今，岂知汉泽入人深。暇日载酒清流临，名篇雒启诵吾心。偈言玩味犹谛揭，意趣充然刍豢悦。飞鸿尽处烟雨隔，姑嗅梅花共清绝。"}