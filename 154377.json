{"id":"154377","title":"送通判喻郎中·群居五百日","dynasty":"宋代","author":"文同","text":"群居五百日，日日如初见。一日忽远别，能不成怆恋。人生三万日，光景若激箭。何苦于其间，喜愠费颜面。兹缘胜心在，胸内每交战。既欲多上人，计校须自炫。于事固无补，在己亦非便。仕路繁此徒，可谓丈夫贱。爱君性浑厚，殊不与时变。相共为此州，敢说皆尽善。何尝分彼此，惟务乃职办。所以将二年，无有长短辩。为人倘如此，所至复何患。官满去还台，岂能忘眷眷。阳关调虽苦，且尽西城宴。问君到京国，几月方下汴。予亦想是时，移守至梁甸。佳音幸见及，西南足邮传。"}