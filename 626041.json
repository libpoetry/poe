{"id":"626041","title":"游流杯亭即事","dynasty":"明","author":"黎粤俊","text":"今日天气佳，抚景欣有托。惟恐寒节至，安暇问藜阁。驾言曲水游，忽思旧所作。长歌复短吟，知己乐莫乐。公家事缤纷，痴儿应了却。抛去得閒身，任他乱离瘼。游目四野外，岂羡千人诺。幸从王令乔，共赴葛仙约。景物竞明媚，昂霄堪耸壑。缀途恋前美，名胜如献酢。爰陟峰门冈，远眺悲摇落。鸟鸣山更幽，径转境弥廓。萦纡行数里，青松挺秀崿。探奇抵灵域，不改神瀵濩。洄洑非一折，琮琤若相搏。寻源觅诸峰，山交来一瀑。箕踞坐孤亭，吾将问抱朴。祠宇久荒芜，药碾将安泊。载觅张老岩，云气何萧索。漱石亦枕流，清芬浸齿腭。若饮白玉芝，若服黄颔臛。既醉已颓然，非关酒令窄。何意山中人，复进称觥酌。土人厌登览，此来可不怍。迟徊更盘辟，水石喜喷薄。忽见猎平原，左卢右宋鹊。触目有馀适，咸共归恬漠。回瞩仙舄踪，洵是阳春脚。"}