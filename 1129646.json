{"id":"1129646","title":"四时般若","dynasty":"宋","author":"释法泰","text":"日暖风和天地春，野华芳草一翻新。灵山佳致依然在，谁是当年微笑人。万木扶疏夏景长，园林梅杏嚼红香。山前麦熟还知否，一一当机为举扬。飘飘黄叶坠幽庭，万里无云宇宙清。飒飒凉飙生户外，韶阳三句转分明。林木萧条复本根，严霜冻雪锁松门。地炉煨火通身暖，寒暑到来休更论。"}