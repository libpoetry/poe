{"id":"997168","title":"悼往","dynasty":"宋","author":"黄庭坚","text":"西风悲兮败叶索索，照陈根兮秋日将落。彷佛兮梦与神遇，顾瞻九泉兮岂其可作。俄有悲秋之羽虫兮，自伤时去物改，拥旧柯而孤吟。四郊莽苍声断裂兮，久而不胜其叹音。平生之梗槩兮欲萧萧而去眼，将绝之言语兮忽历历而经心。谓逝者有知兮，何喜而弃此去也。谓逝无知兮，谁职为此梦也。凭须臾之不再得兮，哀此言之不予听。回廊窈窕月皓白兮，无复曩时之履声。揽平生之馀制兮，芗泽其犹未沫。虽飘飘其日败兮，吾不忍改其此佩。愁薨薨其中予兮，如醳酒之不化。欻别离之几时兮，谁与此夏日冬夜。自我先兮一无穷，在我后兮亦一无穷。六七十便了一生兮，何异木末之有狂风。待外物而造适兮，固不若放之自得之场。彼庄生之一缶兮，亦何异荀氏之神伤。吾固知藏于天者至精，交于物者甚粗。饮泣为昏瞳之媒，幽忧为白发之母。忧来泣下不可安排兮，如孟津之捧土。彼寒暑之寖化兮，天地尚不能以朝莫。目茕茕而不寐兮，夜亹亹而过中。虽来者犹不可待兮，恐不及当时之从容。"}