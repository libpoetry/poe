{"id":"59946","title":"御制山水图歌赐长春真人刘渊然归南京","dynasty":"明代","author":"朱瞻基","text":"东华之东湛明景，彩霞环绕蓬莱境。琼芝瑶草春不穷，丹光夜动黄金鼎。渊然老仙崆峒客，万里归来此栖息。手持如意青芙蓉，两脸潮红头雪白。头上玉琢冠，身中云绣衣。朝朝飞神驭炁超汗漫，直上太清朝紫微。腰间腾龙双宝剑，秋水光晶寒潋滟。啸风呼霆作霖雨，屡注仙瓢苏下土。功成敛用归希夷，玄天至道本无为。眼看民患忍坐视，恤人亦体天之慈。旦来谢别何匆匆，骑鹤径度江之东。江东龙盘虎踞五云表，钟山翠接三茅峰。茅家兄弟青冥上，白日骖鸾定相访。还来赤松子，亦有安期生。上朝南极寿昌星，好山好水清且明。西方出金桃，南斗斟云液。长生有曲舞且歌，年过广成千二百。"}