{"id":"689302","title":"无题","dynasty":"明","author":"佘光裕","text":"仙漏销沉夜斗横，深闺寂寞守长更。啼莺语燕心中事，芳草閒云梦里情。愁损玉肌罗带阔，恨随锦字泪珠盈。花神一去繁华歇，零落东风过楚城。帘幕低垂隐夕阳，金风测测透罗裳。欲将底事题红叶，难把芳心系绿杨。巫峡云迷猿梦冷，仙桥雨过鹊坭香。慵妆倦洗愁无奈，一曲琵琶一断肠。江流萦带九回肠，无主春风入野塘。门外断云连剩雨，窗前残月挂垂杨。绣床倦倚金钗乱，罗帐偷含玉箸长。一片芳心关不住，梦随蝴蝶过东墙。"}