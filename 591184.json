{"id":"591184","title":"岁除閒居作二首 其二","dynasty":"明","author":"欧大任","text":"遵养顺时晦，逃虚寡尘鞅。倏忽兹岁周，荏苒华年往。卉木自衰荣，阴阳递消长。蓬室诚寂寥，悠然寄心赏。久已谢交游，稍足供俯仰。出门聊骋望，天地一何广。曾身戒深省，孟气贵善养。蒙庄托逍遥，鲁连事倜傥。平生晞古心，微尚不可枉。贫贱良亦难，富贵岂能强。履运悟玄言，沂风继幽响。愿释区中缘，永协沧洲想。"}