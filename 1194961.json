{"id":"1194961","title":"春日投钱塘元帅尚父二首","dynasty":"唐","author":"罗隐","text":"正忧衰老辱金台，敢望昭王顾问来。门外旌旗屯虎豹，壁閒章句动风雷。三都节已联翩降，两地花应次第开。若比紫髯分鼎足，未闻馀力有琼瑰。征东幕府十三州，敢望非才忝上游。官秩已叨吴品职，姓名兼显鲁春秋。盐车顾后声方重，火井窥来焰始浮。一句黄河千载事，麦城王粲谩登楼。"}