{"id":"691094","title":"病中言怀四首","dynasty":"明","author":"李东阳","text":"三年病后强趋朝，又拥重门卧寂寥。梦绕千山心不定，枕欹双臂力全消。笼灯月暗疑无影，园雪风稀未满条。睡起忽然忘握髻，不胜愁鬓晚飘萧。瓦炉初冷更添香，更漏沉沉月转廊。身老病随年共至，愁多心与夜争长。尘编倦拂时防蠹，垄树新移尚怯霜。自笑闲情缘底在，向来公事已全荒。身病何如目病难，极知昏眊胜衰残。愁来强阁东门泪，老去从欹杜甫冠。新酒纵篘仍断饮，好书虽借懒开看。枕边莫道无余事，犹有诗成字未安。门掩疏篱雪满池，夜寒惟有病先知。冰轮影薄当窗近，竹叶声稀到枕迟。三径业荒秋去后，十年心苦梦醒时。一身经济元无术，医国如今合付谁？"}