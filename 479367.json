{"id":"479367","title":"金山寺避暑望雨作戏效玉川子体 其一","dynasty":"明","author":"杨循吉","text":"山中日日望雨至，立向山头看云气。今朝且喜雨果来，阴云成片当天坠。云之来兮奇且特，有如推山而至遮尽半天黑。黑云上有白云行，白白黑黑兮重复轻。不知黑云是风白是雨，白云多处先沾注。云中雨脚略可观，数条当天大如柱。此云先自北方起汗漫，只谓太湖中来返头看。忽然风自东向来，却把西方之云尽吹散。"}