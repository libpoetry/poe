{"id":"807307","title":"满庭芳  山阴沈躬范妇陈夫人，好读书，年二十三夭卒，卒之日，嘱以平日所诵书籍殉冢中。一时皆作诗以哀之，余亦为赋此阕","dynasty":"清","author":"陈维崧","text":"人偶言愁，仆原多恨，说来也替神伤。越溪有女，十五嫁王昌。人在水晶帘底，簪花格、日仿千行。才梳裹，湿蝉未敛，便自理铅黄。梅妆。容易谢，皇坟汲冢，雪魄同藏。抱夜台吟诵，月冷枫香。何必玉鱼金盌，遗编在、还累萧郎。罗裙坏，草生书带，不化紫鸳鸯。"}