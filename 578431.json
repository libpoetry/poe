{"id":"578431","title":"睇云思亲","dynasty":"明","author":"罗亨信","text":"夏君青云彦，皎皎琼瑶姿。妙龄擢高第，才誉纷四驰。拜官属冢宰，考课咸称宜。得禄崇孝养，亲颜喜滋滋。旨甘甚适意，定省无违期。室家迭相庆，寿考登期颐。朅来谪平城，南北天一涯。双亲固无恙，孝子徒伤悲。遥瞻天际云，引领增遐思。悠扬起复灭，宛隔吴江湄。白衣变苍狗，疑傍亲庭飞。心旌恒摇摇，安得随往来。承欢事膝下，戏我斑斓衣。延伫倍惆怅，涕泪双交垂。劬劳恩罔极，乌乌情依依。作图写怀抱，于以慰别离。思昔狄梁公，伟绩传当时。惟天佑吉人，否乃泰之基。物理固如是，勖君勿歔欷。会当衣锦归，闾里生光辉。"}