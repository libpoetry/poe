{"id":"1220320","title":"天历初元京师之变大兴军旅中外皇皇遄闻顺附诛放奸臣朝廷清明海宇宁一皇帝神圣郊天告庙躬行典礼酬功报力恩泽周溥大宥涤濯仁施滂沛百官称庆宾筵秩秩进贤去邪皆繇睿断太平之运适符於今草野愚臣谨摭所闻著为歌咏以称述盛德愧辞语芜谫不足备太史之采传示久远云尔共八十韵","dynasty":"元","author":"吴当","text":"社稷初闻变，朝廷欲托孤。群情迎代邸，至德辟勾吴。大业中兴主，方舆混一图。威声通海岱，神采动江湖。邮传三千里，舟车百万夫。共知尊帝统，犹或窃兵符。政体萧曹辅，权纲耿贾扶。天机开武略，相国发雄谟。未足烦游刃，惟宜破大軱。先锋初出锐，全阵已摧枯。义正师无敌，城降戒不屠。乾坤司化育，民物尽昭苏。颂祷千官集，朝宗万国孚。勋庸荣阀阅，社土赐茅蒩。隐恻纶音切，优嘉宠数殊。酬功颁府藏，怜死恤妻孥。始觉埃坌静，遄闻沛泽敷。近圻仍给复，内郡悉蠲租。宥自深仁施，情矜旧染洿。廛征随刬涤，缧绁遽欢呼。玉烛调苍律，阳和转碧芜。祥开山出瓮，瑞应火流乌。会合宁非数，休祯信不诬。淳风还揖让，彝训协都俞。公器岩廊备，卿材柱石须。合袪登衮衮，览德下于于。裹甲宁论武，紬书半用儒。步联青琐闼，坐列锦氍毹。金马天门邃，铜驼御路迂。考耆视禘礿，报事享郊雩。牢醴周彝鼎，粢盛夏琏瑚。祀皆稽典礼，诚岂荐潢污。宗社金为室，庭碑玉琢趺。乐县通夕展，扆席乡南铺。舞羽虞韶奏，包茅楚匦输。祼将流秬鬯，箧实瘗璜瑜。拜俯冠裳肃，周旋组绶纡。嘉生光宇宙，纯嘏接方隅。使者香奁出，祠官驿骑徂。兆坛尊岳渎，列畤及豳鄜。治即阴阳正，时应水旱无。纷纭脩贡篚，容易弃关繻。价重连城璧，雄夸照乘珠。祥麟郊薮兽，神骏渥洼驹。航海期王会，通城乐赐酺。异材徵楚晋，良锻产锟铻。户版三年计，农田九谷需。经邦平赋敛，充府别精粗。势迈唐中叶，功高汉两都。皇猷垂后则，祖宪重前模。接迹风云会，迎恩雨露衢。春旂标禁卫，晓箭递宫壶。班序崇鸳鹭，华裾贱貉㺄。阁中群玉署，殿外执金吾。馔启黄羊圈，香浮白兽炉。宫腰齐窈窕，官瓮杂醍醐。鲜脍银丝脆，驼峰翠釜腴。芳馐调芍药，珍鼎荐淳毋。优戏停丝竹，殊音备越胡。柳塘朝潋滟，花坞夕模糊。酬酢频倾倒，绸缪极燕娱。时方登俊乂，人自屏奸谀。济济星辰履，茫茫造化枢。词场尊贾马，艺苑薄杨卢。大雅风仍朴，群黎俗不渝。栖岩思矫首，报国誓捐躯。丕显传千载，重光耀八区。封功登泰华，铭刻到衡巫。可谓巍巍矣，真能郁郁乎。丘园思孔孟，耕钓慕唐虞。立德期深造，从心矩弗踰。承家思绍述，笃学谨须臾。忠欲绳芳躅，身惟养硕肤。简编时讲受，菽水日欢愉。气郁丰城剑，风留渤海桴。夕歌樵涧谷，晨耒稼泥涂。不效微生直，难从荷蒉逋。陈诗堪作颂，拟赋漫操觚。众已趋时进，吾犹待价沽。摅忠遭盛际，诹吉奋长途。"}