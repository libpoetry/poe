{"id":"702240","title":"二子涉长江二章","dynasty":"明","author":"湛若水","text":"二子涉长江，采采秋芙蓉。采之欲奚为，怀彼无极翁。采花食其实，实里苦心同。岂但此心同，直外而通中。自恐采迟暮，凋落随飞蓬。二子采芙蓉，因得直通理。刊落支蔓烦，于以观太始。尝闻十丈花，孤光映天地。何以映天地，如船之藕是。欲窥本来相，来照玉井水。"}