{"id":"670127","title":"赋得雁池送许右史游梁分奈字","dynasty":"明","author":"李攀龙","text":"汉家藩国称冠带，雁池多暇为高会。宾序同推枚叟尊，星潢共指梁王大。赋成锦字映长流，酒酣飞羽传寒濑。藻翰常生授简中，潺湲不散鸣筝外。清影朝含竹苑霜，悲声夜杂吹台籁。白首君恩岂稻粱，朱门旅迹非萧艾。极知慕侣倦游人，秋来肺病谁能奈。"}