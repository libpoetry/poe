{"id":"675481","title":"杨妃春睡图","dynasty":"明","author":"田登","text":"长生殿属春残后，春风乱拂宫门柳。花奴念奴竞霓裳，君王醉饮玉环酒。梨花带雨压蔷薇，云鬟不整倚罗帏。玉容恹恹点猩唇，香魂漫逐蝴蝶飞。落花飞絮总不绾，鬓欹钗亸梳半偃。蛾眉春困苦不胜，翠袖频翻拂杏脸。流莺啼破梦初回，报道君王来玉辇。君道海棠花睡熟，玉笋纤长抱凝玉。和来玉屑仙盘露，渴心奈梦含花鹿。"}