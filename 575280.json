{"id":"575280","title":"挽华司勋汝和","dynasty":"明","author":"邵宝","text":"瑚琏之器华司勋，十年远别长思君。留都典籍国与立，目睹成宪恢前闻。司勋家世故有文，台阁省寺联清芬。民曹两考两书最，馀兴却忆江东云。自公退食弦南薰，秦淮坐对波沄沄。神仙中人在图画，回首世路徒纷纭。胡为异境复此分，蓬莱有径瀛无濆。我怀畴昔一洒泪，吟倚楚天终夕曛。"}