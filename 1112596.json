{"id":"1112596","title":"老舅寓陈诸况不能尽布以二诗代书得閒为和佳也","dynasty":"宋","author":"张耒","text":"欲知老子居陈事，古寺萧条屋数楹。幸免绝粮惭孔圣，更无环堵羡渊明。参差拙句何曾是，宠辱浮云无可惊。断送光阴须美酒，惟应此事费经营。浮生已老付悠悠，未免饥寒目下忧。全仗黄庭能却老，那堪白发更悲秋。所欣耳界常清净，渐放心君得自由。垒块苦消消未尽，每逢风月亦閒愁。"}