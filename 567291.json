{"id":"567291","title":"送郑主人","dynasty":"明","author":"徐渭","text":"西湖二月雨初霁，桃树著花柳含絮。主人束带复缨冠，走向辕门领书记。番夷铁铳葱叶旋，火机才发龙吹电。传向中华能几时，塞北辽东那得知。天王取以威北虏，自非巧者其谁为。主人旧领军中作，一掷黄金重然诺。能令节使生顾盻，每在公庭言锡爵。却以主人应所求，万里香风扑金络。"}