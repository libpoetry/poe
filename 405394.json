{"id":"405394","title":"偶成1940","dynasty":"近现代末当代初","author":"缪钺","text":"隔院依稀听玉笙，银缸遮雾梦难成。西园碧树禁风雨，多少羁禽此夜惊。南来不见柳吹绵，曾记清波照影妍。梁燕未知人意嫩，殷勤犹为说春前。偶闻剥啄叩门深，延客中堂话素心。隐几醉醒原异趣，晚风吹雨过桐阴。野鸟飞飞去复回，荆花一树映窗开。奇怀经乱归平淡，犹喜西山爽气来。"}