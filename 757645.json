{"id":"757645","title":"金缕曲 其三","dynasty":"清","author":"梁德绳","text":"姻戚崔卢贵。倒金樽、兰堂日午，广筵佳会。软舞娇歌都过了，志在高山流水。催一霎、妆成奏伎。上客低徊频注目，为儿家、一洗筝琶耳。娇顾影，自矜喜。当时只解耽游戏。一年年、桃鬟高并，柳丝难系。弱蔓孤根无处著，随分萦依荆杞。也算做、花开连理。茵溷飘零元不定，判百年、人事长如此。浑不计，电光驶。"}