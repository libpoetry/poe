{"id":"239267","title":"和向倅韵·今日若驭风","dynasty":"宋代","author":"彭龟年","text":"今日若驭风，前日如负甑。乘兴试一出，意到即为胜。芗林有高人，能识未病证。谈锋不可遏，勇若春筍迸。美名戒多取，夫子无太横。钟期不世出，谁作山水听。人生具物则，天命我当定。起居孰非真，寂灭岂是静。毫厘不密察，天地失其正。圣学有终始，谟训严于令。穷理以致知，持敬乃成性。倘从口耳学，莫救膏肓病。大本若不立，宁论语未莹。涂泽欲自妍，何以逃水镜。"}