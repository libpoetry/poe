{"id":"1225567","title":"初冬述怀十四韵戏简周介福陈仲敷二先生","dynasty":"元","author":"洪希文","text":"颛顼方用事，威节何辛酸。百卉无遗秀，千林变成丹。阴风日凄厉，梯此长恨端。妖艳不可极，予生尚多艰。寒炉守煤烬，枯条满青山。乾釜忆瀺灂，甘井生波澜。新霜骨髓痛，永夜衾裯单。病马闻饥嘶，阴猿听号寒。起坐复■?，有酒难为欢。愁如匪浣衣，何时思一浣。弃置儿女悲，壮志生羽翰。况当警寇盗，戒备严乡关。愿请受长缨，殄彼为民残。天乎矜其能，夕死意所安。"}