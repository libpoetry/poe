{"id":"433074","title":"娄江杂感四首","dynasty":"近现代","author":"徐兆玮","text":"萧寺西风趁晚程，野烟幂历上孤城。菰蒲浅渚蝗蝝聚，瓜豆空棚蟋蟀鸣。涸石绿痕犹积湿，入林红照暂浮晴。捣衣声里秋如梦，只有诗情触处生。炯炯乡心照夜长，疏罗萧屑换深凉。孤灯风影随官柝，万苇秋声上女墙。篷背湿云黄作雨，柳梢残月白欺霜。扁舟酒思荒寒甚，铲尽新愁佐一觞。回首城南放棹时，芳郊蜡屐纵寻诗。白鸥天外花如浪，黄蝶风前酒满卮。晴絮双桥春去早，寒林十里客来迟。夕阳依旧尘添鬓，忍赋娄江惆怅词。霪霖三日滞归船，负郭回潮落枕前。露竹乱欹帆叶重，风萍偶蹙橹花圆。江山从古宜秋士，烟月何人吊水仙。最是销魂清夜别，孤鸿又叫早寒天。"}