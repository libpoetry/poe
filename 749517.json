{"id":"749517","title":"为托见亭都阃题赵子昂画马","dynasty":"清","author":"黄振河","text":"伯乐一过马群空，相马独识马中龙。形影胡来入图画，高堂素壁生长风。英姿飒飒生气充，百战能助功人功。岂当求之凡马中，曹将军没韩干死。写生谁知赵氏子。近人画马画皮毛，赵公画马入神髓。青丝络，千里驹，世无王良与造父。谁堪为尔范驰驱，海内方今戎事亟。羽书络绎无虚日，往来奔命尽驽骀。我抚此图长太息，君盍持此向燕台。千金入市非凡材，蚕丛道路骅骝开。吁嗟乎！风云际遇士所喜，渥洼沙苑来千里，谁为郭隗君其始。"}