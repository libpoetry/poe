{"id":"1216354","title":"中元回家拜祭感怀","dynasty":"元","author":"卢琦","text":"七月十五月正圆，中元遗俗知奉先。乱后人家生事薄，游兵逻卒犹喧阗。山乡路阻无纸钱，江村月落烹细鲜。新魂旧魂百战死，孤儿寡女双泪涟。陈生归来泉石下，独居一屋如磬悬。洁膳孝养复何有，幽轩洒扫花竹妍。青藜之羹荐香饭，翠壶之茗烹清泉。二亲避地海中渚，顾影百拜心悽然。荷衣破碎暮雨急，枕书不寐思去年。烽火连天暗锋镝，遗骸满野飞乌鸢。兰盆酒果谁复设，若敖之鬼啼秋烟。连兵搆祸今未已，疲民重敛何敢言。喜闻王师下闽海，庙堂元宰方筹边。桓桓诸将奋忠烈，义气思欲吞腥膻。下方野人日矫首，旄头早落闽中天。人有居，鬼有享，卖刀买犊耕山田。"}