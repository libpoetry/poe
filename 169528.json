{"id":"169528","title":"和魏衍元夜同登黄楼","dynasty":"宋代","author":"陈师道","text":"车马竞清夜，人物秀三楚。登临得免俗，兹楼岂时睹。同来两稚子，冠者亦四五。落落俱可人，颇亦厌歌鼓。山月出未高，潜鳞动寒浦。樯灯接疏星，夺目粲不数。魏侯转物手，百好趋就叙。得句未肯吐，秀气出眉宇。水净纳行影，山空答修语。夜气稍侵肌，鸟骇去其侣。清游岂有极，喜事戒多取。投静未免喧，于今岂非古。永怀寂寞人，南北忘在所。横岭限鱼鸟，作书欲谁与。情生文自哀，意动足复伫。凭槛共一默，望舒已侵午。"}