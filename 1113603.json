{"id":"1113603","title":"次韵湖阴韦深道五小诗","dynasty":"宋","author":"李之仪","text":"髭须潇飒面嶙峋，怪我多非旧日人。百里挐舟谁复尔，却应情重故情亲。书去书来又一年，祇应提处是虚鞭。相逢会得笔头语，莫惜频寻酒里天。江头风浪似重关，几许行人限往还。不是多情过相与，肯将一叶犯银山。三山矶雨列山风，我亦频年强自攻。不负蛟龙竟何事，祇疑身世属江东。新来句法宛如阴，端与衰公伴陆沈。未易偏师壮秦系，刘郎戈甲旧成林。"}