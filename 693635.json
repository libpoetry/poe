{"id":"693635","title":"文江八景 墨潭澄镜","dynasty":"明","author":"邹元标","text":"潭水澄澄清且沚，心源不动湛如水。一波才动万波随，观象吾今悟至理。峰头有笔大如椽，一扫东南半壁天。纵倒银河题不尽，时嘘颢气欲凌烟。仁山万仞插芙蓉，中有高人伴赤松。我欲从之不可得，他年结屋最高峰。风行水上字如云，秀撷千山韵不群。岂是地灵呈象数，故开宝篆兆人文。春来江上鹁鸠鸣，夜雨萧萧卷浪声。无限中流频击楫，和风相送片帆轻。当年劈石自天成，秀削芙蓉夹岸明。云护风雷时作吼，中宵隐隐似龙鸣。水碧沙明两岸分，斜阳拥照丽江濆。山头倍有松楸慕，风送渔歌不忍闻。桐江江上水悠悠，一派青山天际浮。最是无情深夜月，相看不尽古今愁。"}