{"id":"279164","title":"木兰花慢·忆桂林山水，次忆云韵","dynasty":"现代","author":"周岸登","text":"采南花感旧，记曾泛，碧浔船。望红树栖霞，青山叠彩，疑有词仙。年年。訾洲梦雨，洒漓波绿满一江烟。销得愁肠万斛，冷吟啸破壶天。香连。玉冢花田。鸾讯杳，鹤魂圆。怕酒人长醉，素馨斜畔，碧血祠边。依然。月牙倩影，补青萝雪荈证诗缘。还似宣华古苑，并禽啼损清眠。"}