{"id":"519188","title":"公无渡河","dynasty":"明","author":"朱诚泳","text":"朝鲜渡头晓日寒，风掀怒浪高于山。疾鸟退飞不敢过，征夫乍见凋朱颜。蛟蟠结，龙伏眠。往来一相犯，俄顷碎舟船。念此千金躯，谁能轻弃捐。稍待风定，斯可周旋。被发之叟晨提壶，乱流径渡将焉如。波涛覆首竟沈溺，公乎公乎狂且愚。蛟饮血，龙啮尸，公无渡河竟渡之。公今既死去，我何用生为。一曲箜篌为公死，公乎公乎知不知。"}