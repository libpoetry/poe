{"id":"624124","title":"寿大中丞总督尚书戴公","dynasty":"明","author":"欧必元","text":"于穆我祖，万邦作乂。绍夏辟夷，功高列帝。受命于天，不忝厥位。威播德翔，弥久弥长。奕世载繁，笃生我皇。日月如照，君临万邦。万邦伊何，溢南暨北。西被流沙，东渐海泽。后王君公，布列庶职。南来作镇，御史中丞。建牙开幕，戎服是膺。山川鬼神，以莫不宁。备厥百善，蔚以虎变。玄泽旁流，仁风潜扇。绥静宅心，方隅回面。大火既流，湛以三秋。甘露泱泱，白云载讴。天锡难老，为国谟谋。何以比之，仲山吉甫。何以颂之，允文允武。何以祝之，荣垂万古。"}