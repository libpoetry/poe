{"id":"109826","title":"齐天乐·南墙槐竹风摇翠","dynasty":"宋代","author":"曹稆孙","text":"南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。"}