{"id":"768234","title":"八归 九月三日，周筜谷、李耕客、查声山、吴海水集玉玲珑阁，和筜谷韵，兼怀竹垞","dynasty":"清","author":"龚翔麟","text":"无多屋宇，阑干几曲，垂荫不用五柳。秋香早觉墙阴放，偏是苦吟时节，最怀良友。雨歇门前双桨至，喜共对、琴尊清昼。总不问、旧好新知，且分韵凉牖。爱尔金荃丽句，藤枝桑屐，合在湖山相候。剧怜朱十，软红尘里，此际逍遥能否。纵天涯有梦，那得今宵共杯酒。当筵底、漫辞沉醉，未到重阳，黄花先在手。"}