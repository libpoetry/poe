{"id":"685074","title":"喜李三洲自蜀回","dynasty":"明","author":"王渐逵","text":"领略名山得更奇，仙姿灵质夙深期。青城道士多相识，新写参同注疏归。煦闰春风满面生，无人知是内丹成。好将少海菖蒲诀，为向罗浮刻石经。互萝深处一缄驰，惠我崔公剑阁词。读罢倚楼长注目，绿阴青子映朝晞。独携琴鹤下城都，文藻飘飘众所孚。万里桥边逢杜甫，百花潭胜锦江无。蕃羌险阨仗雄才，图画凭君展次开。懒向筹边楼上望，赞皇心事已全灰。墟郊尚识棋盆市，颓壁重留八阵矶。知是武侯千载契，满船空贮晋公碑。牛李维州议更纷，西洋羌僰亦吾人。遥知干羽敷王化，应有相如谕蜀文。越山诗社未曾榛，野老萧萧扫翳云。嬴得春来风景好，满林花鸟候词人。"}