{"id":"1104872","title":"和运司园亭 西园","dynasty":"宋","author":"丰稷","text":"仙化二十四，境远难遍探。锦城使君园，雅与云洞参。回光试一览，紫翠绝西南。池映金波静，花沾玉露甘。一水从何来，应是昆山顶。酾成渌玉池，虚堂逗清影。公退泠然赏，了非心外境。鱼泳阳光动，鸟啼春昼永。文锦初动机，晨霞欲敷照。香传雪楼浓，影落玉溪倒。子美不能赋，春工一何妙。惟有赏心人，相逢祇微笑。雪峰在何许，楼倚青霄端。每来注心目，不觉生羽翰。终藉好风力，云散银阙攒。只履西归客，应笑空倚栏。石印鱼在屏，犀透星入角。乃知明月光，日用心不觉。陟此百尺台，馀念坐消剥。洞晓弦望机，仙丹兹可学。檐外列修木，凛凛正人气。有德必有文，烂兮五色备。岂同夭韶花，弄春张绣被。须信轮囷材，堪为万乘器。养源在西山，如玉抱精白。引之落锦渠，历耳不可择。风雨杂鸣球，珠玑写云液。恰似偃溪声，醒悟迷途客。覆以洁白茅，环以琅玕竹。天籁旁鼓笙，月沼对铺玉。借问清坐翁，此外更何欲。笑指博山炉，香飞柏子绿。长虹卧松江，一苇航大河。岂如此安稳，无复畏风波。幽香萃花岛，鱼藻旨且多。徙倚小栏曲，月色透薜萝。东西对孤骞，杖屦可幽歇。容光日月来，矧此明四彻。鳞木张幄翠，蜃泉飞玉洁。往往得意时，宛在广寒阙。"}