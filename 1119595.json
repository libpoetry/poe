{"id":"1119595","title":"次韵杨宰捕蝗宿兑岩四首","dynasty":"宋","author":"陈造","text":"归来闻道颇休闲，蝗事今随暑气残。我欲一樽供软脚，还能冲雨过苏端。旱蝗蔽土翳云空，遥想驱驰逐转蓬。端坐赖君酬一饱，老颜可讳发惭红。去为民劳走险艰，停骖几问具茨山。祇今欲致贤劳谢，诗债徒能准数还。龙公私我雨霶浪，酿酒须防有乞浆。惭愧四邻千万室，略无笑语及时旸。"}