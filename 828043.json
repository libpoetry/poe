{"id":"828043","title":"病山先生独游天目山归述其胜且示新诗歘然神往亦拟一首","dynasty":"清末近现代初","author":"陈曾寿","text":"五年一日暂失忧，听说东西两天目。雨中独行世境异，有目所见惟松竹。千盘万转出云外，晚投佛寺仍山足。道逢跏趺颜色好，削壁安巢当半腹。连天涛风度鸾凰，中有真龙帝众木。绝顶老僧岁一往，必待兼旬霁红旭。光芒六合瘴雾空，四大海水一钵缩。我闻夜梦傥见之，插天青棱震雄矗。烦冤覆盆入井底，仰慑崇高悲短促。熊啼猿哀酸骨死，托命山中老尊宿。至人道峻天与齐，俯视嵯峨等平陆。乞公起废与新诗，万仞忧端为降伏。"}