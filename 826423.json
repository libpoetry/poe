{"id":"826423","title":"高阳台","dynasty":"清末近现代初","author":"潘飞声","text":"今世为花，前生是月，多情多怨难禁。十二红楼，为谁阁住春阴。重帘蝶梦飞难度，倩何人、弹醒瑶琴。悄回头，暗数华年，轻逗芳心。瑶华公子伤春惯，况露花风絮，早结愁深。底事相逢，无端负了香衾。著身花雨浑无迹，怕三生、消息难寻。莫销魂。玉枕腾腾，冷到而今。"}