{"id":"1104459","title":"品令","dynasty":"宋","author":"无名氏","text":"山重云起。断桥外、池塘水。晓来风定，竹枝相亚，残阳影里。多少风流，都在冷香疏蕊。江南千里。问折得、谁能寄。几番归去，酒醒月满，阑干十二。且隐深溪，免笑等闲桃李。梅传春信，又报年华晚。昨夜半开时，似雪到、梢头未遍。凝酥缀粉，绰约玉肌肤，香黯淡，月朦胧，谁是黄昏伴。故园深处，想见孤根暖。千里未归人，向此际、只回泪眼。凭谁为我，折寄一枝来，凝睇久，俯层楼，忍更闻羌管。沙塘水浅，又一番春信。玉体不知寒，衬修篁、几苞隐映。幽香荏苒，不让洒蔷薇，弯月冷，漫涟漪，云断暗香影。朱扉深处。谢绝尘埃境。百草未开花，□茕然、教伊孤冷。东风世态，只恋碧桃枝，曲玉管，且休吹，免使成遗恨。前村昨夜，先报春消息。庾岭一枝开，见行人、频频顾惜。东君布巧，妆蕊似裁□，疏竹外，小溪边，雪里藏春色。朔风吹绽，不假和风拆。根暖独亨嘉，向百花、头先占得。高楼羌笛，且劝莫凄然，协帝梦，起商岩，须尽调羹力。一阳生暖。见庾岭、梅初绽。琼枝玉树，浑如傅粉，寿阳妆面。疏影横斜，隐隐月溪清浅。前村雪里，向雪里、真难辨。倩谁说与，高楼人道，休吹羌管。且与从容，来岁和羹未晚。郊居牢落，一水流清浅。忆得去年冬，数枝梅、低临水畔。今朝重见，把酒祝东风，和雪看。整凝眸，宛若江南岸。浮生瞥尔，劝汝休嗟叹。不觉失芳心，柳腰□、纤纤仍换。一朝光景，休恁作浑闲，春不远。且追游，又办寻芳宴。重黎默运，可意萦人处。清楚玉蕤仙，独幽栖、村溪月坞。冰腮露鬓，佳致在西湖，月出早，雪消迟，立马红墙序。寒梢微萼，点点蝇头许。欲露小檀心，似生怕、施朱红紫。返魂香细，堪吊独醒人，临泽国，袭清风，且咏离骚句。竹篱茆舍，底是藏春处。玉蓓锁檀心，带黄昏、轻烟细雨。神清骨莹，端似雪堂仙，临岁晚，傲寒威，寂寞江村住。琼林阆苑，有信终归去。冷暖笑凡情，辨南枝、北枝几许。灵芳绝艳，知肯为谁容，东阁里，西湖畔，总与花为主。岁寒辽邈，望断江南信。墙外一枝斜，对兰堂、绮罗隐映。水清月淡，疑是寿阳妆，烟浪急，小桥横，点点疏清影。天姿潇洒，不减瑶台韵。占断玉楼春，被松筠、笑他孤冷。幽人何在，无处觅馀寒，疏雨过，泪痕深，枉了衷肠恨。"}