{"id":"743634","title":"游浯溪读唐中兴颂用黄文节诗韵","dynasty":"清","author":"阮元","text":"帆随湘转寻浯溪，登岸欲摩唐宋碑。密林接叶山径寂，青虫当路垂秋丝。桥边清波眼到底，乱石凿凿藏鱼儿。苍崖百尺悬于西，削成绝壁鸟不栖。碑乃鲁国之所写，颂乃次山之所为。三千里外有水部，十四年后无太师。人贤地胜文笔古，过客墨拓争洒挥。壁立积铁屹不动，安者见安危见危。江湖岂独漫郎宅，又遣山谷来题诗。各人忠爱各朝事，大部楚泽骚人辞。事有至难最可叹，靖康俄与灵武随。惟有溪边古渔父，欸乃湘烟无所悲。"}