{"id":"554428","title":"题胡学士长林书屋图","dynasty":"明","author":"胡俨","text":"螺川之东芙蓉麓，长林一带沧洲曲。沧洲萧爽无氛埃，垂柳阴阴荫华屋。先生世胄忠简家，百年门阀凌秋霞。剩积诗书绵庆泽，更开垄亩栽桑麻。豫章一双出林樾，六月清风洒苍雪。平生读书不解愁，有时乘兴登高楼。楼上看山楼下酌，故人诗句频相酬。闲来垂钓坐溪上，亦有山花笑相向。流水涓涓映碧沙，白云冉冉生青嶂。幽栖只说山林好，读书肯向山林老。伊尹耕莘说筑岩，致君尧舜应须蚤。翩然鸣佩登玉堂，手披云汉摛天章。笔补造化妙莫当，浑浑噩噩如虞唐。几回梦绕长林下，修竹千竿翠盈把。朅来告谒归沧洲，流水依然山更幽。乡里儿童皆长大，不是当时同钓游。秖今华屋沧洲上，旧种庭槐日应长。留得诗书付子孙，谩写新图寄遐想。寄遐想，憺忘归，乐天有约香山社，却待他年老拂衣。"}