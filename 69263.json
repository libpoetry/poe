{"id":"69263","title":"修月匠歌","dynasty":"元代","author":"杨维桢","text":"天公弄丸七宝曲，脆如琉璃拆如线。月中斤人八万户，敕赐仙厨琼稍饭。什什伍伍入杳冥，妙手持天轻欲旋。千斤宝斧运化钧，混沌皮开精魄见。羿家奔嫁太轻脱，须臾蹋破莲花瓣。十二山河影碎中，轮郭重完冰一片。缥缈长悬玉白飞，坚牢永结妖蟆患。封辞何用虮虱臣，功成万古蒙天眷。一归兰路不知年，兔子花开三万遍。"}