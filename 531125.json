{"id":"531125","title":"水峡驿观瀑布泉行","dynasty":"明","author":"杨慎","text":"水峡群山日月昏，飞泉百道接江门。犹龙近迓晴虹挂，似马遥看疋练奔。悬绅瀑布屏风叠，砯崖转石青天折。三千尺下直难量，十二崿流承不绝。烟骞雾捲滴珠槽，霭净岚沉冷玉膏。庄周虚说鼋梁险，枚叟空誇鹭碛涛。一从流戍辞巴蜀，几回于役行荒服。百丈频经水峡牵，孤灯惯向江门宿。纤萝不动月明天，彷佛桃源拟问仙。沧溟有气张圆㡠，银汉无声泻直弦。山水清辉殊可乐，已觉蟠胸饱丘壑。乘兴聊赓太白篇，知音莫笑徐凝恶。"}