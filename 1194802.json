{"id":"1194802","title":"塞北二首","dynasty":"唐","author":"沈佺期","text":"虏障天骄起，秦城地脉分。柏坛飞五将，梅吹动三军。锋刃奔涛色，旌旗焰火文。朔风吹汗漫，飘砾洒轒辒。海气如秋雨，边烽似夏云。二庭无岁月，百战有功勋。形影随鱼贯，音书在雁群。归来拜天子，凯乐助南薰。胡骑犯边埃，风从丑上来。五原烽火急，六郡羽书催。冰壮飞狐冷，霜浓候雁哀。将军朝授钺，战士夜衔枚。紫塞金河里，葱山铁勒隈。莲花秋剑发，桂叶晓旗开。秘略三军动，妖氛百战摧。何言投笔去，终作勒铭回。"}