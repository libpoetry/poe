{"id":"1216331","title":"题项羽庙","dynasty":"元","author":"卢琦","text":"长城骸骨丘山积，群雄操戈争奋击。将军手提三尺剑，长呼渡江天地坼。马上叱咤风雷生，千人万人俱辟易。新安坑平士卒怨，咸阳火烈宫殿厄。衣锦得志归故乡，讵知缟素起相责。陈平谈笑捐黄金，一朝君臣坐离隔。事几尽逐亚父去，帷幄空虚竟无策。吁嗟垓下兵尽折，慷慨歌声绕营壁。八千子弟在者谁，独拥虞姬帐中泣。仓皇不上亭长舟，膏血甘濡汉人戟。回首英雄安在哉，古庙虚凉尚陈迹。愁予泚笔一长吟，箫瑟江风暮潮急。"}