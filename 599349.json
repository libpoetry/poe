{"id":"599349","title":"用陈唐山韵送艾陵林先生北上三首 其一","dynasty":"明","author":"霍与瑕","text":"客子上征舟，正值此阳月。篱菊有黄花，岭梅含白雪。采菊复采梅，持以赠远别。远别思悠悠，好歌聊三阙。好歌应择时，好鸟应择栖。君看九苞凤，翱翔览德辉。一鸣元恺集，再鸣二老归。从此休风洽，四国仰垂衣。珍重天门去，泰茅方类聚。瞻彼万仞山，上有凌云树。老干耐冬寒，长材栋廊署。愿保此贞姿，独立岩崖处。孤清漱凛霜，千古瞻风度。"}