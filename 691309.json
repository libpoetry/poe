{"id":"691309","title":"和千家诗六十首 春日偶成","dynasty":"明","author":"李江","text":"霁月光风别一天，春融和意满晴川。梦中端拜程夫子，识破繁华觉晚年。自觉融和老海滨，寻花玩景药阑新。村前出带雨寒润，一路东风一点春。春满花枝碎弄金，新红嫩绿已成阴。如今一刻非容易，只怕星移漏欲沈。八月梅春便有春，况于花锦一般匀。不堪吟笑东城过，得似尧夫有几人。银灯剔尽梦中残，帘外花枝月影寒。知是玉堂非社席，恼人何事倚栏杆。春来自怕客衣寒，砧杵封书手未闲。身达黄金人万里，长安常望寄家山。天气融和温若酥，万卉人间总沾无。鹅黄柳绿成金缕，争似看花满御都。重光新影照阶除，万物今朝困始苏。春事又与人事好，百年相贺两相符。锦云红日映金章，春满蓬莱草亦香。千载奇逢应不易，更从何处问三皇。排闼高山看小月，虚襟如水坐中天。洛阳云接东吴路，不买江湖买钓船。十二栏前弄岁光，玉妃半醉月回廊。不知香雾空濛处，多少红妆间淡妆。漫天柳絮雪纷纷，万里家山入梦魂。风景不殊人事异，可怜买酒过江村。百载春光老眼明，萧然竹院果如僧。不知玉烛烟何在，五夜窗前供杖灯。江廓山村暮雨肥，鼕鼕社鼓动柴扉。南闾北舍皆欢喜，总话秋成竟日归。春风不减小兰花，门外风轻燕子斜。怀古每逢寒食节，无穷情恨为谁家。绿树青山一揭蓬，水晴烟断岸西东。月来竹院无人过，闲扫松花对午风。白石苍苍久绿苔，却疑花木未曾开。东风莫道无春色，且看墙蝶也飞来。尘鞅纷纷一梦间，机心惊起白鸥闲。閒居莫道无人识，半面分明与半山。相对桃花不识秦，岸馀花似未逢春。深红浅碧相并逐，留得清香过别津。拂风清影隙中来，光景相逢又一回。抹粉涂脂还竟日，不知芳草满庭栽。大袖婆娑拂点苔，玄都观里眼重开。道人已远休相笑，何事花边又再来。百年天地一青毡，随处江山不费钱。谩倚栏杆看月上，惹人何事不成眠。云破金碎月满台，春晴冷坐笑颜开。一枝不上佳人发，残落还教蝶梦来。秋寒岁晚绿阴生，涧底风清鸟雀鸣。遮断兰皋云万里，江篱槛木几根横。钟山倒影入寒陂，南北风烟慨昔时。花草有情皆偶见，千年勘破此机迟。水色山光鸟自啼，乱红趁紫画中飞。欲拈金剪来裁度，直取前头一幅归。万倍韶华归眼孔，十分清景可裁花。疏枝冷暖春情好，相知只有老人家。东风一路欲寻花，冷色残香老海涯。莫道春光无意绪，月明歌笛满池蛙。花当开处为谁开，笑杀花前羯鼓催。惟有红颜长住得，鬓毛色滟绿如苔。碧桃红杏斗新妆，暮雨春残睡海棠。嗟彼婆娑梅独老，青青深绿傍邻墙。抛梭花底自怡情，穿尽机来不有声。夺得天孙真妙处，肯教云锦与相成。阴深雨绿迷芳径，狼藉春红映小池。却讶芳兰香不断，随风吹送落花时。俯仰从容天地间，时来乘兴可登山。何人说破长生偈，不道閒中更有閒。九十春光未肯归，天工雕刻总芳菲。蝶儿不解韶光意，只恐香尘入梦飞。万紫千红滟且浓，那堪一阵落花风。明年有幸相逢处，诗酒淹留花柳中。兰药虽残荷又开，桃花酩酊送春来。明朝又是相迎处，惹得生香一样回。洛南山色雨初晴，十五年来两眼明。一阵青苗寒拥绿，鬼神知我此心倾。门深睡觉三竿雨，水煖听残几个蛙。隔坐红尘成万里，争教红叶问黄花。流水高山老伯牙，孤桐谁许碧笼纱。枕痕春色天长午，坐对蔷薇一树花。振袖街前晓色晴，天风吹马日边行。两傍古树排牙立，一路幽禽喝道声。手卷斜抛对小窗，花心两蝶恋斜阳。但知感我伤情处，不道清风恨更长。山外山光接水光，楼前楼下野花香。眼前不带斜阳景，只爱清风别样凉。绿满柴扉日更长，天心彻底一方塘。闲来独向清风立，始觉荷花送远香。贾生谏疏谪长沙，天下驰名共一家。回首洛阳何日是，江梅结子柳飞花。钟山云枕大溪头，冷落丹崖草树秋。欲归烟断江楼水，相看宇宙共悠悠。眼穿肠断竟如何，只怕光阴去若梭。莫信宗元前夜语，只留机巧自家多。火云馀焰尚烧空，乍起初秋一阵风。十里芰荷香欲断，眼前黄菊满篱中。淡扫秋山一幅屏，堂前蟋蟀草间萤。不须眼界看牛女，东井边头有五星。楼外楼前夜却寒，不胜狼藉此杯盘。男儿四海多离合，都与嫦娥对面看。世事关情岂戛然，江楼危坐问青天。到头老眼须凭久，管看花前醉少年。万顷湖光一鉴中，瑶池翠水许相同。锦帆只怕西风便，打破残霞几幅红。夕照寒光闪暮鸦，老臣宠渥荷分茶。玉堂步步春如海，多少清香得染花。清风吹下到藜床，袖拂香尘路亦长。老眼花枝还带雨，不知何事笑沧浪。风沉禁院门深锁，香尽金炉觉夜长。声中自有黄金屋，翰苑知是读书郎。川上春流眼色生，天心坐处物能轻。面前光景何由到，只在致知又力行。曲栏偏槛风霜晚，百卉花中菊一枝。老景但知非冷寞，宠恩何异在春时。十年故旧天涯远，一朵灯花夜半红。不是剡溪兴欲尽，月痕争与雪痕同。琴对高山剑倚天，枫桥月落夜孤眠。钟声惊破还家事，惆怅江湖万里船。青娥不见鬓如蝉，青女青妆下九天。有色有相成独冷，分明萧萧又娟娟。破帽春风闲弄笛，梅花落处妙无声。长官不到江村外，剩水残山眼独明。"}