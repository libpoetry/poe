{"id":"857123","title":"再寄满子权二首 其二","dynasty":"宋","author":"王令","text":"有钱莫买金，多买江东纸。江东纸白如春云，独君诗华宜相亲。缀连卷大十牛腹，要尽寄我无寄人。我将携之东，脚踏海水洗齿唇。转来清澈饮百斛，荡涤肠肺无纤尘。尝闻泰山高，高处天为邻。借如无梯不得上，亦欲大叫呼天神。铺陈君所诗，噪口雷鼓震。世多俗耳固莫告，当冀上帝依稀闻。正声定不感凡类，舞跃百凤千龙麟。安能学俗儿，一卷不复呻。天公闻否尚未快，安得纤翼穿秋旻。"}