{"id":"571764","title":"初度戏题","dynasty":"明","author":"袁宏道","text":"碌碌复碌碌，浮生如转毂。帝宏匝地罗，人窘弥天狱。堕地三十载，强半是颦䠞。算喜无十星，量愁有千斛。十五岁以前，师傅苦拘束。朝愁日上舂，暮愁书难读。十五岁以后，龟手事场屋。儒中卞去头，宦网又缠足。千眄得一官，万眄得微禄。谁知徼五斗，妻子转枵腹。颜色低上官，肝肠枯案牍。举止动得过，憎恚若相触。月不十回圆，酒无三朝熟。来者不可知，去者不可赎。欲留色枯槁，欲归心彳亍。一病觉昨非，万仞遂黄鹄。勿以径寸荣，易兹寻丈辱。"}