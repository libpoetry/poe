{"id":"515102","title":"淳安司训王君文博来休宁请予记学宫之成适值中秋方喜对月叙旧而开宴之际凉雨骤至因赋此以申去往之情时汪世行令君吴文盛亚参在座诗并及之","dynasty":"明","author":"程敏政","text":"对影相期月鉴凉，开轩惊见雨丝长。阴晴半日犹难定，离合一尊那可常。候雁来从黄叶渚，秋虫鸣绕绿莎堂。银釭乌臼馀新烛，解与流辉照故乡。"}