{"id":"811205","title":"水仙花诗奉家君命作","dynasty":"清","author":"丘逢甲","text":"廿番芳信报新年，海上愁春下谪仙。入世花偏蜕凡骨，捲帘人自荐寒泉。双钩写韵珍遗绢，一操飞香冷素弦。流落纵教天不管，何曾飘坠向风前。白石清泉足雅供，赏春休倚醉颜红。满堂金玉饶仙福，近水楼台总化工。高绝声华香茗附，等閒出处素兰同。年年一现天人影，不在凡花色相中。"}