{"id":"466947","title":"浣溪沙·荷九首","dynasty":"当代","author":"谷海鹰","text":"砚底研匀梦屑香。生绡百尺费裁量。风勾雨染妙难详。脱贯青蚨初济世，浮波慧眼尚韬光。斜穿荇带选珠忙。浮水悬风一欠伸。浊泥深处植灵根。梦醒来鉴梦中人。顾影随拈无相偈，看花尽是等閒身。清凉宜与月为邻。珍重霓裳两袖烟。涉江人去几时还。离丝写遍碧瑶笺。每悟自痴犹自笑，不成相聚倍相怜。忘情一霎最田田。缟袂霞裾护圣龛。持将翠钵斗魔炎。游鳞叩法静中参。检校无边风月梦，叠封千里水云函。悟空心印不须钤。折水为珠欲赠君。君犹遥岸恋红尘。行行清泪百湔裙。连藕心空坚素志，断丝情恸了前因。烟波渐起渐无闻。雨露抟圆十万星。旋追风翼堕玄冥。缘来缘去自分明。紫菂有心原识苦，真香无侣为多情。解人最是小蜻蜓。也向娑婆并蒂开。锄泉耕露绝纤埃。琉璃身世淡萦怀。累劫同参双妙谛，两心分坐一如来。閒鸥奚必漫相猜。欸乃声声夕照中。吴姬去后越姬逢。波分一线梵香浓。留取红衣栖梦蝶，折来翠扇御灵风。金房已结碧玲珑。十二因缘悟此时。商弦催发碧塘西。淩波袜冷雾鬟低。鳞绾枯香频唼月，霜侵褶袖漫支颐。有情自是有来期。"}