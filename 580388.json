{"id":"580388","title":"秋夜长","dynasty":"明","author":"江源","text":"碧天如水河汉流，洞房蟋蟀鸣高秋。百尺枯桐挂西月，一声孤雁度南楼。徘徊独步愁长夜，孤妾空闺谁与俦。悠悠闲却双鸳枕，飕飕不煖孤衾裯。手寒灯下裁书劄，目断天涯无便邮。念君万里隔胡越，我欲从之河无舟。河无舟，将奈何，为君一曲弹空篌。鹍弦转拨相思调，不道相思更起愁。相思一夜头欲白，我姑酌酒聊销忧。"}