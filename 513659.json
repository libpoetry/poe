{"id":"513659","title":"送张太史养正升都宪巡抚宣府","dynasty":"明","author":"程敏政","text":"北边重镇称宣府，一带关河新蕃宇。镇朔长屯大将兵，节制还应属巡抚。眼中之人今几年，受诏临戎已三五。圣明不喜文法吏，特简儒臣付斯土。张君堂堂七尺躯，生有奇才济文武。近侍初联凤阁班，文章久擅鸡林贾。时从经幄讲唐虞，正色棱棱似文虎。事功直欲追前贤，蜾蠃雕虫底须数。人言国士可无双，书剑相传自其祖。一朝果被九重知，冠豸腰金佩长组。想当跨马出行边，先事澄清后戎伍。千仓有蓄问陈红，百里相望看楼橹。守臣戍帅总郊迎，帓首联翩负前弩。蒐田尚接金莲川，弦诵遥连赤城坞。威声早已罢烽燧，号令谁能易旗鼓。丈夫此行亦快哉，好在边人悉安堵。愧予与君最相得，半生不脱儒生腐。置身岂合在公卿，开口徒能论今古。喜君大用夜忘寐，恨不狂歌对鸡舞。平明载酒送君行，祖席薰风动南浦。愿君当此得志秋，莫学人嗟守边苦。幕府重期老范谣，家声再续留侯谱。功成复入汉庭来，帝衮终须待君补。"}