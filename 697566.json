{"id":"697566","title":"北院词八首","dynasty":"明","author":"胡应麟","text":"紫燕双飞拂画梁，雕甍百尺隐垂杨。东华门外诸年少，携手先过白玉堂。西第千门簇五侯，御沟春水逐人流。罘罳烂漫黄金色，遥指梳妆近妾楼。金水桥边一百家，家家帘幕护桃花。青衣日暮浓妆出，指点萧郎白鼻騧。珠帘不动控银钩，内苑春光入画楼。深夜月明弦管沸，露桃花下合梁州。双双罗袜斗凌波，两两沙棠泛玉河。日暮大堤流水急，回桡齐唱采莲歌。别开金屋倚岧峣，白玉河边第二桥。夹岸紫骝三十骑，花时齐过董娇娆。绮陌东头接上阳，娉婷年少舞霓裳。怪来香阁时常闭，尽日浓妆对海棠。灵济宫前翠幕悬，平康门巷百花连。西园公子携宾过，十六青娥舞玳筵。"}