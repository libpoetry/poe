{"id":"764956","title":"画屏秋色 重九登姑苏城上作","dynasty":"清","author":"徐釚","text":"鹤市登高日。舒倦眼、万叠青山攒碧。天外归帆，天际归云，断桥人寂。花草记吴宫、但野烧荒原堆积。且放却、登山屐。听城内哀笳，城边画角，无数通侯高第，建牙荣戟。追昔。可胜悽恻。麋鹿散、苍茫无极。阖闾基址，淮张宫殿，顿成遣迹。欹帽战西风，凭栏泪湿穷途客。短发萧丝槭槭。诸事总飘零，只有清秋过雁，凄断高楼颜色。"}