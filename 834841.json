{"id":"834841","title":"木兰花 暑雨初过，凉月东出，酒香楼迥。赋词纪游","dynasty":"清末民国初","author":"何振岱","text":"乍轻雷树杪，带飞雨，过萝墙。爱小簟魂苏，柔襟气冷，吟澹斜阳。寒螀。早知有月，咽昏愁，落叶满空廊。呼唤登楼眺远，翠峰吐彩微茫。难忘。几曲栏杆旁。意足旧情长。正碧汉杯中，纤云雁底，沉醉秋光。明妆。解消静趣，整罗衣、好处迓新凉。更定芙蓉沁露，迟留惜取红香。"}