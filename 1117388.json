{"id":"1117388","title":"谢富丞相招出仕二首","dynasty":"宋","author":"邵雍","text":"相招多谢不相遗，将谓胸中有所施。若进岂能禁吏责，既闲安用更名为。愿同巢许称臣日，甘老唐虞比屋时。满眼清贤在朝列，病夫无以系安危。欲遂终焉老闲计，未知天意果如何。几重轩冕酬身贵，得似云山到眼多。好景未尝无兴咏，壮心都已入消磨。鹓鸿自有江湖乐，安用区区设网罗。"}