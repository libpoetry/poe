{"id":"1063886","title":"和曾倅喜雨之句","dynasty":"宋","author":"释德洪","text":"清狂平生笑李赤，诗慕谪仙名烜赫。尤胜曲影傍权门，爱其炎炎手可炙。袁丝若至晁错逃，热中未老嗾与嗷。犹胜怒及水中蟹，不合郭索持双螯。何如一庵听松雨，泼眼晴窗发茶乳。更无俗子作白眼，但有水沉横碧缕。长爱朱生论不卑，神明不欺宁自欺。买金赏诬岂不美，尚笑世俗今浇漓。玉川作诗曾救月，退之抵掌誇奇绝。公今又赋喜雨诗，诗成肯寄甘露灭。气吐虹蜺辞吐云，才大端如梁与棼。丽如宫华蜀锦色，骏却千樯万马奔。屈宋宗枝君得髓，江左风流复兴起。试手作诗君勿笑，毫忽增之至弓秭。长哦月出湘淹东，翰墨场中久策功。千篇翻水不足道，绝爱风味如醉翁。"}