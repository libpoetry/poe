{"id":"741258","title":"题洪忠宣公墨宝册子","dynasty":"清","author":"戴文灯","text":"驼牟冈下昼攒矢，朔马来饮汴河水。康王出和敌不和，犹敕朝臣奉金绮。使者多人不记名，铮铮铁有洪佛子。冷山囚絷十五年，几番嚼碎睢阳齿。上天好还鉴孤忠，节毛落尽归乡里。到来白首对明廷，那知贼桧诪张技。指嗾狂犬吠狺狺，万里南迁到儋耳。坐令玺书恩不下，殿中枉费黄麻纸。呜呼思陵非忍人，也念小臣歌《陟屺》。子母犹劳金帛颁，父兄宁听冰天死。惜哉庸臣实误国，遂教天子长蒙耻。奸回有柄和遂成，柔懦无能仇竟已。千年展册留郁怒，已死奸谀剑欲指。纥干山雀已不归，叹息孤臣泪空泚。"}