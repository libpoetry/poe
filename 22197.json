{"id":"22197","title":"江西道中作三首","dynasty":"唐代","author":"张祜","text":"日落江村远，烟云度几重。问人孤驿路，驱马乱山峰。夜入霜林火，寒生水寺钟。凄凉哭途意，行处又饥凶。西江江上月，远远照征衣。夜色草中网，秋声林外机。渚田牛路熟，石岸客船稀。无复是乡井，鹧鸪聊自飞。秋滩一望平，远远见山城。落日啼乌桕，空林露寄生。烧畲残火色，荡桨夜溪声。况是会游处，桑田小变更。"}