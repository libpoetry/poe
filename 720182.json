{"id":"720182","title":"泊湘口二妃庙是潇湘二水会处","dynasty":"明末清初","author":"吴光","text":"泛楫楚江曲，辍棹潇湘涯。天水互澄廓，矧逢清秋时。霜明沙渚净，露寒岸草滋。芳蘅被长薄，修篁映素漪。月华临夜空，青山窈多姿。帝子渺何许，㛹娟远水湄。逶靡回翠旌，仿佛骖文狸。苍梧白云去，洞庭丹枫衰。美人期不还，日落愁参差。眷彼湘竹吟，踌躇有馀悲。"}