{"id":"234674","title":"天赐白·君不见书生镌羌勒兵人","dynasty":"宋代","author":"周邦彦","text":"君不见书生镌羌勒兵人，羌来薄城束缚急。蜡丸飞出辞大家，帐下健儿纷雨位。凿沙到石终无水，扰扰万人如渴蚁。挽絙窃出两将军，敌箭随来风掠耳。道傍神马白雪毛，噤口不嘶深夜逃。忽闻汉语米脂下，黑雾压城风怒号。脱身归来对刀笔，短衣射虎朝朝出。自椎杂宝涂箭创，心折骨惊如昨日。谷城鲁公天下雄，阴陵一跌兵力穷。檥舟不渡谢亭长，有何面目归东江。将军偶生名已弱，铁花暗涩龙文锷。缟帐肥刍酬马恩，閒望旄头向西落。"}