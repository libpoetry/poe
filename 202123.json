{"id":"202123","title":"赵令畤德麟作襄阳从事丁丑季冬出行南山三邑","dynasty":"宋代","author":"李廌","text":"邹湛葛疆往过此，幕中佐曹畏简书。习池岘首自今古，故寺悲喜成空虚。越王之孙府从事，恶人亦作俗吏呼。日从云间二三子，醉吟啸傲相携扶。王孙才高倦羁束，湿纸讵可包於菟。兴来鼓棹碧江去，把酒赋诗聊与娱。野人相逄荷倾盖，坐上作客惭食鱼。红尘化衣对玉树，白发茁须如霜芜。饱闻襄阳好风土，喜见山水相盘纡。久怜消髀厌羇旅，便欲卜隐如林逋。著书虽可自覆酱，志怪犹为鬼董狐。兹游起我丘壑兴，岂复自为形迹拘。山中一廛可托足，裘葛略具便有余。结茆耒耜老岩谷，岂学少室随驾卢。老妻汲涧芼葵蕨，丁男负刍仍扫除。诸公富贵或肯顾，结驷野服来吾居。"}