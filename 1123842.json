{"id":"1123842","title":"溧阳邂逅胡安丰赴官送以二诗","dynasty":"宋","author":"赵蕃","text":"清江江上顺风船，大轴持来得纵观。几对江山忆谈笑，故怀书札欠平安。传闻召节趣归对，不信淮州劳跨鞍。我欲渡江因病返，岂期于此刺探漫。丈人笔力老波澜，平处犹能敌建安。暂为时清掌边钥，却来夜直上金銮。怅侬三径归来引，翻作五溪行路难。邂逅一欣还别去，雪泥连日未全乾。"}