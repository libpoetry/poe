{"id":"998028","title":"诗一首","dynasty":"宋","author":"黄晞","text":"福唐太守天下才，好事求奇竭中楮。有时劝我静祛怀，到处寻幽闲笑侣。一朝薏苡足人疑，万里珠玑同梦睹。树墓休提孤剑耨，星垣忽见清弦古。好物终难寂寞留，高门即是从容所。几年何地各分飞，此地当歌忽胥遇。还记当头洒泪人，同是从前旧承顾。中郎一见厚难忘，柯亭有竹君知否。"}