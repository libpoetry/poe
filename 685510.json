{"id":"685510","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 谢公墩","dynasty":"明","author":"邓云霄","text":"草绕荒墩客到稀，谢公馀韵使人思。白云明月归何处，著屐登山忆往时。风鹤数声闻退虏，废兴千古笑残棋。诸君剩有遨游兴，胜地携尊好对谁。渡头风急打回潮，桃叶青青不可招。远水正怜牛与女，轻舟何用鹊为桥。烟波往事成今古，云雨当年自暮朝。最是多情欢会地，离怀回首冷萧萧。翠羽空山哢早春，一泓清水写花神。新妆乍对含章镜，微步应消洛浦尘。曲涧浮来香冉冉，疏枝影落石粼粼。江南景物长相忆，谁寄罗浮岭外人。城荒古木郁孤峰，返照浮烟紫翠重。匠去垆边无宿火，剑飞天外已成龙。二都声价留空匣，六代河山罢战锋。寄语群星时聚会，斗间休遣白云封。水映双眸一片明，莫愁湖畔正含情。春风几度虚兰桨，夜月千秋对石城。绿鬓尚馀芳草色，清歌散入野禽声。到今谁是消愁者，休笑卢家浪得名。酒泉何用觅封侯，最爱参军旧日楼。岁岁提壶闻好鸟，时时开瓮筑高丘。杯空竹叶犹摇影，客散枫林自醉秋。人世拍浮须痛饮，知君鹔鹴还有裘。景阳楼阁倚高峰，珠翠帘前列几重。狎客彩毫留夜月，妖姬丽曲乱晨钟。春归树老庭花落，运去龙沈野井封。自古登临多感慨，懒寻残碣问遗踪。山腰古寺四无邻，谁信行宫乐事新。此日寒原悲宿莽，昔年高阁号临春。晚来霞结还成绮，望去仙妆若有人。惆怅风流江令醉，不知人世阅梁陈。对语呢喃黯自伤，梦中王谢竟茫茫。古槐高柳仍深巷，坭落巢空失旧堂。当日春风褰锦幕，此时秋草对斜阳。休誇新入人家好，若个人家是久长。江左风流竞绮纨，寻芳争向大长干。王孙宝马开金埒，士女轻桡上木兰。晓发管□分队队，夜阑环佩尚珊珊。自从王谢遨游后，几度春衫改旧观。石磴疏松夹道斜，白云长护懒融家。不闻高足能传钵，谁见幽禽再献花。浮世几回悲劫火，闲僧还解说恒沙。何时共理登山屐，同坐空岩转法华。凤台零落古城边，花木春深怨杜鹃。丹穴飞归踰万里，青莲题后又千年。遗宫废苑皆如此，怀古思乡共惘然。休作狂歌同楚客，吹箫吾拟挟飞仙。曾上高亭一振衣，江边落木带斜辉。盈盈明月随潮上，片片征帆逆浪归。眼底吴山临岸尽，天边楚树入云稀。休□燕子如奇石，恐学零陵逐雨飞。南连驰道北通庄，明月临门皎似霜。沈水已消前日火，栖乌今换几垂杨。楼前调马闻琼佩，台上吹箫待玉郎。自是江南佳丽地，游丝飞絮尽生香。晋代衣冠已草莱，新亭遗事总堪哀。羯鼓胡角连云起，龙马銮舆渡水来。挥麈谁云无壮士，围棋真信有奇才。当时怪杀王夷甫，我辈谈锋莫浪开。玄湖几曲入青溪，水长侵莎渐没堤。白鸟不惊渔子网，绿阴遥听羽人鸡。津头石仄桥还断，渡口花深客自迷。风月昔时移画舫，到今杨柳为谁低。秦时王气映淮河，休道繁华逐逝波。芳甸烟花春正好，画船箫鼓晚来多。芙容两岸飞丹阁，菡萏中流写翠娥。谁近酒家还夜泊，隔江重听后庭歌。轻调玉管倚江浔，子野风流自古今。隔岸两人非旧识，入舟三弄即知音。落梅曾洒临岐泪，折柳偏伤送客心。别后关山多少恨，凭君传与水龙吟。园林萧瑟暗惊秋，霸气东南黯已收。弦管久随风送去，繁华惟见水空流。台倾半入红尘陌，池废斜通绿荻洲。游客莫嫌无故物，园丁时拾玉搔头。萦回石磴紫苔残，吴楚凭栏入望宽。僧去不传真偈秘，客来徒把野花看。云深竹坞睛还湿，风满松关夏亦寒。鲁倚台边居两月，至今清梦绕长干。携壶曾上落星冈，醉后狂呼问彼苍。天上几时遭谴谪，人间犹自妒光芒。飞来恐是支机石，驱去应同渡海羊。可悟升沉皆幻迹，百年休自拟行藏。不听迎潮报晓声，徒闻古寺号鸡鸣。崇台观象星辰近，高阁凭虚沆瀣清。雨过后湖浮翠黛，烟销双阙映葱菁。欲寻帝子翻经处，书带萋萋草自生。郭外长江江外烟，三山真见落青天。潮翻雪屋明还灭，云荡寒崖断复连。望去蓬壶今远近，漫劳方士访神仙。乘秋尚忆停桡处，不信灵风解引船。山门十里度松风，笑汲灵泉忆志公。流去可观心不住，照来还悟色皆空。烹茶客坐春云外，洗钵僧归夜月中。况接园陵佳气近，清波应与鼎湖通。劳劳世路嗟行役，立马荒亭忆往时。笑语临风惊乍断，壶觞分手岂重持。大江长泻离人泪，垂柳应无旧日枝。借问道旁来往者，骊歌几度听新词。沉沉铁锁泣寒潮，古堞吹笳夜寂寥。踞虎虚传关王气，降旗亲见出前朝。秋高塞雁啼霜急，风起江豚挟浪骄。千古石头城下水，英雄流恨几时消。但见长虹饮碧流，谁云朱雀集芳洲。雕栏直接寻春路，锦水斜通拾翠舟。鸣佩逢人疑巧夕，吹箫对月忆扬州。六朝无限伤心事，野草桥边叶叶秋。忆昔龙舟宴幸频，牙樯锦缆满湖滨。筵前鱼鸟惊新曲，水上神仙拥丽人。宫镜长悬千古月，香风吹散一洲蘋。可怜胜地今闲却，不许兰桡再问津。"}