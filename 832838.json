{"id":"832838","title":"绛都春 和日湖","dynasty":"清末民国初","author":"朱祖谋","text":"东风信转。怪罥香袖薄，怯试馀寒。误了镜华，非花非雾旧情閒。芙蓉不信伤春浅。怨红凄入双弯。梦云回后，慵拈带绣，自剔釭兰。未料屏山近底，尚支愁、酒力浥泪绡痕。断谱细商，秦筝斜柱雁尘昏。春心一夜无人托。负他明月愁鹃。桂宫羞数年时，露粟半阑。"}