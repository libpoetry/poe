{"id":"121778","title":"携襄阳诗卷示子孙再次韵","dynasty":"宋代","author":"陈造","text":"还家未浣衣袂泥，聚首笑语环孙儿。挽须倒褚问所得，酬倡定续陆与皮。小子情话吾所师，指瑜擿瑕切中之。谓公杰作含古意，白月在天影在池。阿翁赑屃十驾足，故步虽在欠新奇。向者护前今不尔，自呼罚爵为汝持。与问潮乎奈吾老，亦喜商也能言诗。"}