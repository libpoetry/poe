{"id":"1106899","title":"太宗皇帝挽歌","dynasty":"宋","author":"王禹称","text":"卜世知无极，上仙安可寻。祝尧违众望，传启合天心。陵柏萧骚韵，阶茅寂寞阴。何人开殿閤，尘暗九弦琴。舜化无偏党，尧年欠耄期。世间人自哭，天上事难知。终让东封礼，遂成南狩悲。金銮旧学士，头白涕涟洏。日到虞泉落，天从杞国崩。去年寿宁节，今夕永熙陵。薤露悲风起，松阡苦雾凝。龙髯攀不及，千古恨难胜。"}