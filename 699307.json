{"id":"699307","title":"春草词，泉南陈彦廉氏少孤作堂奉其母庄以居名之曰春草为赋春草词六解","dynasty":"明","author":"袁华","text":"堂上綵衣斑，戏舞娱亲颜。俯看堂下草，生意待春还。春还芳草碧，子长赖母力。草色有枯荣，母恩无终极。严霜催老干，弱蔓缘孤根。春至清阴满，难酬雨露恩。薰风被荃葛，儿衣袗絺绤。一缕与一丝，咸自母手绩。既无池塘梦，肯作王孙游。愿身化为草，根叶镇相缪。主妇能调膳，升堂具旨甘。草蔬郎自饭，举案对宜男。"}