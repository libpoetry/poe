{"id":"886809","title":"有客曰孤梅访予于易庵孤山之下与之坐夜未半孤月在天笑谓孤梅曰维此山与月与子是三孤者为不孤矣因相与酾酒更诵逋仙疏影暗香之句声满天地酒酣又从而歌之歌曰","dynasty":"宋","author":"何梦桂","text":"蹇西山之孤竹兮，商周二君。藐三径之孤松兮，晋宋一人。天地冰霜兮，木落归根。遗万物而独立兮，吾梅兄其仅存。夫孤高不易抗兮，故多以落落而遭世之闷闷。孤洁不易保兮，故多以皎皎而受人之昏昏。惟涅而不缁兮，梅质之清。磨而不磷兮，梅操之贞。嗟梅之爱兮，旷世无闻。将梅有心兮，千古谁论。"}