{"id":"1235994","title":"答天民韵三首","dynasty":"元","author":"张仲深","text":"三春风雨似梅天，欲过苏端履错然。阿阁不闻仪彩凤，郊关是处有饥鸢。秫荒乏酿茶为酒，鱼熟难赊米当钱。见说卦爻增著述，研池滴露费摩编。春归无路入遥天，怅别江云思惘然。蕙帐夜閒悲独鹤，柳塘水暖浴双鸢。鱼供鲑菜难谋酒，米比真珠不论钱。海上阴晴犹未卜，檐花时复落芸编。朱岩溪上水如天，花气熏人昼欲然。山意生成归草木，春心飞跃见鱼鸢。酒边豪句多千首，客里悭囊罄一钱。几欲携家谋卜筑，草茅无地得诛编。"}