{"id":"556784","title":"再饯朱主客得动字","dynasty":"明","author":"宗臣","text":"北风倒天天河冻，长安万户走虹蝀。使君且莫据雕鞍，主人复尔开金瓮。四岳同悬平子愁，五饵久抱贾生恸。谒帝聊与千鹭翔，乘云谁把群龙控。杯外星辰寒不收，江南杨柳春先动。我有秦时白玉箫，仙人寄我华阳洞。仙人一别几千里，今日临岐为君送。君去清江时一弄，为君白日下双凤。凤兮凤兮胡不来，白云愁杀金陵台。"}