{"id":"744100","title":"滇中黑龙潭有古梅两株唐时物也未谷为设阑楯索余图永之于石","dynasty":"清","author":"钱杜","text":"疏香拂拂吹面来，黑龙潭上梅花开。紫云吹影落波底，碧琉璃浸红玫瑰。寻山惯骑款段马，叩门不许奚童催。道人揖客山院静，风炉茶沸喧殷雷。老干盘空见须发，苍鳞卧地栖莓苔。蛰龙一睡不复醒，铁笛吹破云千堆。谁人手携入灵境，传闻天宝当时栽。千年劫火烧不死，支离孕结丹砂胎。人生安得如汝寿，古佛含笑天公猜。老夫十日面青壁，放笔自喜无纤埃。山空杳冥天籁绝，枝底只有山禽陪。夕阳倒射殿角赤，花光人影相徘徊。鹤声送客入城去，衣上染得朱霞回。"}