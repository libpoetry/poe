{"id":"815081","title":"过凤阳城外","dynasty":"清","author":"查慎行","text":"帐下居然识帝王，千秋闾墓表滁阳。时来将相皆同里，泪落英雄有故乡。芒碣天青云气散，江淮月白水声凉。龙蛇变灭须臾事，犹指山名号凤凰。元老还朝起废臣，二陵收气避黄巾。忽闻淮泗声援地，已奉邯郸假号人。南渡半年输弱晋，西来群盗甚苻秦。青丝白马他年恨，草木余威在寿春。"}