{"id":"1139618","title":"陇西太夫人八十寿","dynasty":"宋末元初","author":"陈深","text":"恒山镇朔野，积翠凌太虚。中有仙子宅，霞光抱云居。怡怡伯阳姥，八十颜犹朱。神交殷玉女，秘字传金书。逍遥人间世，静寿仙者徒。令子返乌哺，专城绾菟符。金章映彩服，锦障承雕舆。前有命妇掖，后有玄孙扶。春风溢慈幄，晓日晖庆图。海桃摘霞实，灵芝掇云腴。南山为尔寿，北斗为尔?。人生天壤内，菽水欢有馀。矧兹寿且贵，身与五福俱。厚德获隆报，彼苍默相孚。诗人颂燕喜，此乐不可渝。"}