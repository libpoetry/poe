{"id":"223297","title":"霜叶飞·故园空杳","dynasty":"宋代","author":"张炎","text":"故园空杳。霜风劲、南塘吹断瑶草。已无清气碍云山，奈此时怀抱。尚记得、修门赋晓。杜陵花竹归来早。傍雅亭幽榭，惯款语英游，好怀无限欢笑。不见换羽移商，杏梁尘远，可怜都付残照。坐中泣下最谁多，叹赏音人少。怅一夜、梅花顿老。今年因甚无诗到。待唤起清魂□，说与凄凉，定应愁了。"}