{"id":"640068","title":"用王璛登山诗韵","dynasty":"明","author":"汪广洋","text":"层台凌空青，盘距亦非隘。偶兹寄玄想，高朗足所快。繁条翳青阴，双林俨相带。灵鳌峙云中，疏钟起天外。于以干景精，于以聆梵呗。焉知澒洞间，适与意相会。在在山之阳，凝飔振行旆。月出湖水明，云澄楚山碧。凉飙动地来，苍茫思何极。遐哉金银阙，台构越千尺。彤霞湛昭回，白羽仰飞历。重游感迟莫，胜赏谐今昔。云胡穹壤中，而为物所役。眷兹澹夷犹，得酒聊自适。"}