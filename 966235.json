{"id":"966235","title":"和刘仲固痛饮四叠","dynasty":"宋","author":"胡寅","text":"旧诗未酬新句新，向来毒酲与死滨。颓然一榻谁料理，子思之侧知无人。华筵再开不辞醉，夜碧千钟慰愁肺。盍簪如雾君不来，岂念清游后难继。朱唇少罢凌风歌，莲舟小桨翻青罗。笛声无哀亦无怨，唤取月色今宵多。狂时骀荡醒时耻，情景循环亦何已。但愁霜过沾人衣，埘上嘐嘐坐当起。"}