{"id":"703399","title":"罗浮红鸟","dynasty":"明","author":"释今无","text":"閒凭高阁见灵禽，海底珊瑚上素襟。万树春深浓不密，一声清语出花林。啄尽樱桃与紫芝，人间徒自识黄鹂。我来一见分明极，恰好春当二月时。锦屏峰下月微微，谁伴灵娥换素衣。十里隋堤无觅处，琼花观里少人归。关塞辛勤累雪鸿，胭脂山下已成空。仙桥不隔尘寰远，尽日高啼碧树中。蓝桥无路失云英，万古空留世上名。可惜桃花飘落尽，无人寻路入朱明。月落巫山望帝归，啼残飞不到山眉。鲍姑旧日留丹种，啄得春禽老翠微。东风刷羽出花丛，锦石清泉白露中。惭愧秋霜功力薄，江枫犹不及人红。金盘捣碎凤仙花，夺得佳人指甲霞。飞上班枝枝上宿，轻烟微月罩银纱。白云碧树两相宜，踏落辛夷第一枝。王母灵桃今已熟，使星何事出瑶池。芙蓉醉日露华浓，云雨巫山易断踪。衔得紫芝千岁色，一齐飞入老人峰。玉女初晴叫画眉，人间春色几曾知。锦堂客散三千后，马上榴花知为谁。武帝昭阳殿影沉，承恩飞燕贱南金。可怜飞燕无颜色，不向仙源洞里寻。搔首无人默对时，却嫌春树太离披。锦云欲覆先惭薄，只恐东风吹较迟。芳草王孙意已迷，谁闻仙洞下方鸡。丹山不信文鸾好，斜掠东风羽翼齐。扬州鹤顶只丝丝，玛瑙杯深玉一池。为问楚宫能舞否，笼归金屋两相宜。紫云深处不胜春，万羽齐飞艳掠人。映得旌幢连绛节，安期枣色白如银。"}