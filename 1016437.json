{"id":"1016437","title":"送张汉卿左藏","dynasty":"宋","author":"释宝昙","text":"溪间曾语离，夜雨忽悲壮。俄顷山月明，照我蓬背上。攲枕念此行，变化或万状。江湖大圆镜，有此白鸟样。公言早崛奇，平处谢堤障。划严如行师，百万未可傍。畴昔粲可间，发此无尽藏。我饥寒欲死，甘露扶缯纩。目视飞鸿卑，未易蒙此贶。西风束书至，辟户问亡恙。吾事公所知，它人杂嘲谤。"}