{"id":"119949","title":"次韵王解王赁地筑屋","dynasty":"宋代","author":"陈造","text":"饥麟不落毛，士生常百忧。何人金为埒，振客不待求。之子磊磈胸，贮书不贮愁。焉知奉二老，百指借岸舟。方耐冷侵骨，未暇吟掉头。目前帡幪托，忽於温饱谋。诗来愬穷状，读想寒飕飕。我亦寄别巢，其拙真病鸠。每惭乌所瞻，更羡莺出幽。君看沉沉者，生不谭轲丘。可食忘嗟来，至宝忌暗投。天地吾蘧庐。此理君信不。为亲傥可屈，三返无宜休。"}