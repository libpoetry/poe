{"id":"559763","title":"端午日","dynasty":"明","author":"曹义","text":"皇风清宁四海康，圣君端拱垂衣裳。时临午节雨新霁，东华阅武旌幢扬。銮舆夐自蓬莱出，一声风外来清跸。龙旂风动掣晴云，雉尾光摇绚朝日。羽林年少气吞虹，朋分队列如罴熊。纶巾綵服巧妆束，彫鞍玉勒驰花骢。仗前争试穿杨手，此技人间信稀有。翻身满引明月弓，金镞随风碎杨柳。材官逞艺百不同，争标夺锦多英雄。杖头毬击綵门过，恍疑星弹流晴空。奇呈巧献天颜喜，锡宴千官五云里。香浮绿蚁泛满觞，花插乌纱映罗绮。自惭才薄遇明时，文脩武备当雍熙。鹓班叨列竟何祝，皇图万载垂洪基。"}