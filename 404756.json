{"id":"404756","title":"寿楼春·金陵重见似人","dynasty":"近现代末当代初","author":"袁荣法","text":"开天涯芳樽。傍西风瘦影，休诉春恩。一晌莺消鹃息，共谁同论。花外路，湖边村。甚梦中、难忘温馨。记月落乌啼，霜浓马滑，堤柳未全髡。年华换，相思存。剩鸾笺坠绪，鸳带宽痕。莫更轻抛清泪，尽销孱魂。花已絮，萍无根。况客情、飘摇黄昏。向孤馆愁眠，香篝半温深闭门。"}