{"id":"1124840","title":"和吕秘校观梅","dynasty":"宋","author":"徐积","text":"若论君颜色，琼瑶未足珍。花中谁作偶，物外独先春。有艳皆归朴，无妖可媚人。江南看已厌，洛浦种还新。日晚巫山雨，墙低宋玉邻。施朱其已伪，傅粉亦非真。堪把歌诗赠，何辞唱和频。君篇为第一，便可献枫宸。寒梅虽淡薄，乃是物之珍。天与离群性，花前独步春。江皋多冒雪，山路不逢人。根本蟠虽久，花趺长自新。妖姿虽共处，正色愿相邻。纵使红为饰，何如素是真。北人殊未识，南国见何频。须假东风力，春香到紫宸。"}