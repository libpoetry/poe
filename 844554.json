{"id":"844554","title":"次韵和谢君冶盦兼答章君松盦二首","dynasty":"清末民国初","author":"祝廷华","text":"小春佳日暴秋阳，天气晴和夜不霜。十哲同堂今盛事，百年衰运此重光。人人争祝千龄宴，岁岁欢胪九酝觞。尤喜菊为延寿客，藉斯煊染兴弥长。赏菊联吟新债了，题梅又喜学林逋。渊明故里花同淡，和靖精庐草不芜。羞与庸流谈仕进，宁逃山泽作诗癯。群英合影成佳话，尤胜唐贤九老图。"}