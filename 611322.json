{"id":"611322","title":"湘江问渡篇","dynasty":"明","author":"邓云霄","text":"借问湘江水，缘何不断流。长驱朝夕浪，不洗古今愁。客愁万斛凭谁诉？跋涉湘江凡七度。退步真同六鹢飞，入宫久被双蛾妒。归卧宁知阅岁深，出山始觉流年暮。岁月频催去后人，关河不改来时路。滚滚江干多白沙，还如迁客鬓边华。青枫旧是伤心树，芳杜新开剌眼花。人来人往无休暇，湘水东流看逝者。愁驱羸马入咸秦，懒赋招魂哀屈贾。徘徊江上数峰青，瑶瑟泠泠不忍听。涕泪肯将沾楚竹，升沉还欲问湘灵。湘灵谓我宜安命，可悟水流心不竞。渔父元称玩世翁，水鸥自有忘机性。昔年此水渡昌黎，迁谪应同屈贾悲。凄凄衡岳开云日，惨惨蓝关拥雪时。世间变态无不有，浮云白衣忽苍狗。失意从人唤马牛，高标终是齐山斗。受教湘灵重稽首，奠以椒浆兼桂酒。直上西秦路八千，蓝关即在马蹄边。捷径且输俗士后，芳踪宁让古人前。提兵欲拂冲星剑，命驾长挥绕电鞭。功成勒石黄陵庙，记取湘江问渡篇。"}