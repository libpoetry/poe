{"id":"515519","title":"主一斋为都宪常熟徐公赋","dynasty":"明","author":"程敏政","text":"行台徐公公肃字，作宦屡更天下事。顾名思守父师言，主一题斋远相示。圣人立教先敬身，大贤受训仍书绅。向晦燕息毋敢肆，云谁有志希先民。主一开端子程子，基圣功成此终始。敬夫铭与晦翁箴，石本空馀墨盈纸。愿公勖哉持寸心，端居俨若神明临。缉熙问学不但已，海虞山高吴水深。"}