{"id":"1102969","title":"钓台三十韵","dynasty":"宋","author":"周密","text":"沛公三尺剑，欲溺章甫冠。莫致鲁二生，佐命惟彭韩。举世尚功利，有若蜹慕酸。末造不可支，问玺生雄奸。真人握赤符，援臂鼎再安。灼知受病源，极力回狂澜。异时南阳亲，缘附攀龙翰。矧如吾子陵，久要平生欢。何至变姓名，坐钓七里滩。三聘始一往，矫矫如孤鸾。惟知贵天爵，不羡人间官。欲为故人留，终愧负素餐。而况故人情，安保不易阑。君房真痴人，乃欲相控抟。醉后偶伸足，岂料星象干。始知市朝隘，不及山林宽。归来富春山，山色终耐看。岂无秦山商，亦有周溪磻。出处虽不同，同在济世难。先生意有在，未易浅近观。东都贵节义，公实闿其端。流风数百载，犹足愧老瞒。云台不可画，汉史不可刊。至今桐江鱼，不上俗士竿。纷纷往来舟，含羞登公坛。口虽强模写，颡泚胆亦寒。世代山云移，功业山花残。惟有东西台，终古青巑岏。孤霞冠山椒，明月流清湍。高人不可见，慨古空长叹。"}