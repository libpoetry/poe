{"id":"635366","title":"赠罗炼师","dynasty":"明","author":"成鹫","text":"大人先生生何年，乃在无始之始，先天之先。尘尘刹刹万万古，天荒地老神独全。中间要妙言不传，我纵言之玄又玄。宇宙广广，人处一焉。生人林林，公处一焉。四大假合，二气循环。凡夫百岁如土偶，婴儿十月成金仙。当知前日罗先生，乃无极老翁之鼻祖。今日罗先生，乃无极老翁之儿孙。儿孙落地持门户，自辟玄风建旗鼓。读书只读五千言，悟后明明无一语。柱下翁，函关吏，异世同堂应见许。何况圣人在东鲁，在西土，亦应著眼交相觑。先生得诀早归来，万象森森日亭午。灵台双阙回霄壤，玄牝重门锁风雨。未雨何龙，不风何虎，却笑顽仙守三五。十年一握九还丹，达者视之如腐鼠。岂知大药有真传，本来妙道无今古。长生学就即无生，元气养成为气母。道人本是道中人，少壮蹉跎今晚暮。底事无成奈若何，日夕空山坐枯树。树头老眼难见人，眼中之人道中蠹。年来始识罗先生，一日相知两相慕。如公方是学仙人，嗤杀秦皇与汉武。"}