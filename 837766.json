{"id":"837766","title":"金缕曲·金陵乡试第九回，感赋。寄幽贞馆","dynasty":"清末民国初","author":"邹韬","text":"老大功名冷。莽天涯、此生剩有，萧萧双鬓。廿载词场空角逐，狂气消除殆尽。况正是、藩邦告警。投笔请缨何处是，卧蓬茅、血泪和愁迸。钟子沓，相如病。文章底事同争竞。漫登场、蹇驴出郭，扁舟坐稳。万顷荷花香世界，一片奁开明镜。看烟外、斜阳欲暝。回忆深闺临别语，逐秋风、忍负双肩并。应自笑，江南俊。"}