{"id":"429872","title":"拔可以病中诗相示即次其韵兼送南归 其二","dynasty":"近现代","author":"黄浚","text":"世难如疾风，生事偃寒竹。岂惟头抢地，心覆类入沐。高轩晚相过，厚语异薄俗。处穷固吾固，馀感到髀肉。既无鲁连书，一发使倒韣。敢耽忠恕酒，放语作谤讟。此时对路岐，并为南北哭。吴头信可念，梦见车系毂。永怀楼居好，兼觉语音熟。别来沦寇盗，烽火黯九牧。书城老张先，亦成羁绁仆。乱来如野烧，何止春申独。作诗复何用，付与异代读。不见太行山，长征松柏秃。"}