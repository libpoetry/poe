{"id":"733531","title":"石公从黄山来宛见贻佳画答以长歌","dynasty":"清","author":"梅清","text":"我陟岱宗三万丈，倒瞷扶桑起泱漭。手摘片云归江乐，梦中缥缈碧霞上。碧霞峰正青，忽然接黄海。石公贻我图，恍惚不可解。绝巘阴森四壁寒，云峦窅冥惊漫漫。玉屏五老争拱立，海门九龙纷乘骖。骤疑仙峤合，转讶真宰通。卧游当岳表，乃在天都峰。天都之奇奇莫纪，我公收拾奚囊里。掷将幻笔落人间，遂使轩辕曾不死。我写泰山云，云向石涛飞。公写黄山云，云染瞿硎衣。白云满眼无时尽，云根冉冉归灵境。何时公向岱颠游，看余已发黄山兴。"}