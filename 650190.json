{"id":"650190","title":"筠轩为脩撰陈叔刚乃父作","dynasty":"明","author":"金幼孜","text":"闽中有佳士，翛然伟丰仪。閒居澹无营，与世恒相遗。开轩种修竹，岁久蕃且滋。流云被柯叶，雨露涵幽姿。清飙振苍玉，舞凤何委蛇。直节静相偶，虚心久能持。弦琴杂宫徵，戛玉声相随。悠然发佳兴，觞咏无不宜。幽赏谐淇澳，高风犹可希。愿言保贞独，岁晏以为期。"}