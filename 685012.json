{"id":"685012","title":"同伦右溪何古林再游中洞卜居二首","dynasty":"明","author":"王渐逵","text":"曲巘层阿长瑞莲，石汀泉岛散文荃。天生贤哲非无地，靳谓仙灵不浪传。鹿洞正深元晦乐，曹溪遥结惠能缘。郁篮绝顶中峰路，消息真成尺五天。童冠追随咏紫芝，袷衣筇杖暮春时。乾坤有此老自足，风雨重来看更奇。尽把皇王归散帙，不教猿鹤怨栖迟。绿萝苍霭比邻地，卧病于今慰所思。"}