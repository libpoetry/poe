{"id":"50164","title":"念姊·淮阴古壮士","dynasty":"元代","author":"戴良","text":"淮阴古壮士，甚感漂母情。而况我同气，由来恩爱并。一朝遭世患，舍之以徂征。惟当欲去时，涕泗下交倾。荏苒岁年莫，两鬓各星星。每念焚须事，怛焉心内惊。老去成飘荡，所志在偷生。顾往申申詈，詈我久远行。我欲喻中怀，独有弦歌声。弦歌清且悲，一鼓泪已零。再鼓三叹息，四座不忍听。可随晨风去，长跪陈素情。"}