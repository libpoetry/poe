{"id":"422952","title":"春日偶成","dynasty":"近现代","author":"汪精卫","text":"孤筇随所之，窈窕至林谷。泉声流不断，凄怆动心曲。山径隐薜萝，攀陟气才属。微生寄片石，千里集吾目。初阳被绿草，天气清且淑。繁花何茫茫，红紫自成簇。飞鸟既睍睆，游人亦雍穆。大块富文藻，当春更蕃沃。势如决巨浸，万物尽淹覆。奇愁定何物，百计不可逐。惘惘情未甘，靡靡行已足。欲语苦口噤，微风振林木。"}