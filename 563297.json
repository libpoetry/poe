{"id":"563297","title":"七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归 其二","dynasty":"明","author":"安希范","text":"相携过溪桥，宛转入村径。门巷既萧閒，庭户岚光凝。小斋幽且清，梅竹翠交映。閒抽架上编，疑义互相證。楸枰聊角奕，唐突叨屡胜。欢情既巳洽，冷语皆可听。饮啖颇适意，朋俦竞呼应。宾主虽颓然，缥缈发馀兴。取道丛竹边，扶筇陟危磴。"}