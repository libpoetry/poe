{"id":"263913","title":"沁园春·和阮亭偶兴","dynasty":"清代","author":"尤侗","text":"无可奈何，旧事南柯，新恨东流。叹易变人情，幻如演戏，难猜世法，闷似藏钩。闭户无容，出门有碍，何况崎岖历九州。不堪者，看宫中狗监，关内羊侯。头颅如许谁酬。但醉里乾坤姿拍浮。算冥冥高飞，于人无怨，悠悠行迈，谓我何求。蝴蝶前身，杜鹃今日，伯仲之间海上鸥。乃所愿，学丈人荷蓧，男子披裘。"}