{"id":"367580","title":"八声甘州·读半塘翁词，觉气象苍莽，具潮海之观。怀其人而悲其遇，因效其体以吊之","dynasty":"清代","author":"杨玉衔","text":"料苍天、付托要词人，搜寻软红间。见鼎钟肉鄙，版靴尘俗，清气都难。唯有能言鹦鹉，喉舌惯翻澜。教谱清平调，勿唱家山。说树禁言温室，又谏书夜写，剩稿灰残。算塞戈廷杖，赐不逮华颠。荡蠡舟、五湖烟水，尽逍遥、消啸满南天。摊定稿，幸灯花落，半字僧完。"}