{"id":"816655","title":"出门四章送伯兄之扬州","dynasty":"清","author":"程襄龙","text":"出门出门适远方，束装整衣上高堂。高堂却立思彷徨，长号一声惨断肠。何怙何恃影伥伥，父兮母兮天茫茫。低头踯躅不能举，犹似堂前唤儿语。出门出门忆前年，麻衣渍泪泣慈萱。无母之儿有父怜，吞声再拜别膝前。丁宁群季扶华颠，长祝老椿岁八千。痛绝乔柯又摧折，今日辞家墓门别。出门出门路千里，回首白云云瀰瀰。昔也陟岵复陟屺，今瞻屺岵埋雾里。只身谁复念游子，涕泪天涯泻江水。高树有鸟声啾啾，挟子巢栖居上头。出门出门盛夏时，山川涤涤炎风吹。余生苦块不可支，骨立远道谁扶持。四十头颅纷白髭，哀哀少弟前致辞。愿保羸躯安食宿，家有长子日家督。"}