{"id":"113579","title":"送伯氏入都·贫贱难安处","dynasty":"宋代","author":"黄庭坚","text":"贫贱难安处，别离更增悲。经营动北征，慈母待春衣。短菙驱瘦马，青草牧中嘶。送行不知远，可忍独归时。太华物华春，街柳啭黄鹂。九衢生紫烟，到家使人迷。知音者谁子，倦客无光辉。王侯不可谒，秣马兴言归。岂无他人游，不如我埙箎。陈书北窗下，此自有余师。"}