{"id":"588013","title":"近日见此德之所以不进者只是此心原不洁静故欲来染之是以未得清明潇洒之乐因思程子云凡有意向皆是欲欲心甚惕然每念平时作诗文著述欲自见之于世周理人事欲得而不失者皆是欲也方欲打点搜出一洗而空之而伦樾溪适柬至云昨梦有司为子起牌坊先拟行道二字为扁仆不可乃以无欲扁之噫岂天意有造于予乎哉夫无欲之义周子为以学圣之要而程子又发明之可谓尽矣吾人循此自立乃圣贤之正脉路也因作诗以答于樾溪复以自警云","dynasty":"明","author":"王渐逵","text":"神明自灵彻，邪欲乃玷之。上圣本不染，晶晶著先几。中贤一以涅，先濯乃其宜。须臾岂容间，其功在缉熙。寡之以又寡，无欲成镃基。无无复无无，至一以为期。天地得此一，贞观陶化机。圣人合其德，位育夫何疑。托梦有深造，上帝岂吾欺。所欲不在多，二三已云岐。所同即是欲，程氏真吾师。感君敦夙好，功磋及其时。作诗以自佩，顾諟常在兹。"}