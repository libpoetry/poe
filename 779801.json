{"id":"779801","title":"南浦 秋草","dynasty":"清","author":"戴延介","text":"野色迥寒芜，冷清清，是处烧痕愁拥。蝶倦暗魂销，难飞去、瘦影又来荒垄。黄深翠减，高低一片寒烟笼。流水池塘，春意冷留取，旧时残梦。踏青犹记年时，衬马蹄纤软，玉鞭曾控。远道已凄迷，凉风外、牧笛声声遥弄。孤丛细袅，芳心暗怯霜华重。迟暮玉孙归未得，莫遣斜阳西送。"}