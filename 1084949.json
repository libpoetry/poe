{"id":"1084949","title":"会稽三贤祠诗 悯孝庙","dynasty":"宋","author":"王十朋","text":"我昔尝读黄绢碑，长叹越国无男儿。孰知种山山下水，千载有此一段奇。呜呼哀哉蔡孝子，风烈远过恢与羁。乃翁白首困缧绁，半年不脱儿心悲。请身荷械代父罪，或甘黥涅居军麾。况遇兵兴击叛卒，身先矢石死不辞。当时非无贤太守，孝子抱志终不施。人间无路可赴诉，投命河伯祈天知。自为铭志及讼牒，欲愬以魂赎以尸。精哀意切语不怨，孝与忠厚俱天资。临河更效结缨死，颠沛于礼曾无亏。父脱累囚子愿毕，身在九泉甘若饴。名闻九重获旌表，赐庙悯孝风华夷。胡为祠宇乃如许，一间破屋河之湄。未闻设诔有度尚，绝妙更欠邯郸词。我来赞幕钦孝烈，顾瞻庙猊成吁嘻。他年太史作佳传，愿于纸尾书吾诗。"}