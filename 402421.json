{"id":"402421","title":"玲珑四犯 同枝巢翁雨后访稷园牡丹和原韵","dynasty":"近现代末当代初","author":"张伯驹","text":"羞对倾城，问两鬓霜华，添又多少。且作欢娱，同续寻芳图稿。连日雨骤风狂，剩看取半妆犹好。更扑面柳絮蒙蒙，春被杜鹃啼老。沧桑瞥眼人间小，镇销魂、苑花宫草。重来只有园丁识，当日朋欢半了。休忆梦里霓裳，富贵应难长保。步玉阑干畔，吟未尽，啼还笑。"}