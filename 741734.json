{"id":"741734","title":"九日登紫阳山顶","dynasty":"清","author":"齐翀","text":"秋光瞩明远，翘彼紫阳山。紫阳绝攀跻，巘崿云汉间。威夷蹯曲径，诘侧桧柏环。扪萝傍其隩，轮转随之湾。迢递高峰上，前后相推扳。仰瞻天尺五，平看鸟飞还。孤云浮禹阁，远霭郁仙关。下观乔木杪，商飙开芳颜。六川逶迤到，双虹扬回澜。倒影浸城雉，万户一丸圜。登临寄所思，而得开心顽。总计浮生内，能知几日闲。婆娑嗟日暮，归途兴未删。"}