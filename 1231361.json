{"id":"1231361","title":"可诗斋分韵得瑟字","dynasty":"元","author":"周砥","text":"大雅何寥寥，千载几绝笔。后来作者圣，间代亦辈出。小枝何足言，纷纷比如栉。逮我治世音，昭然烂星日。我登君子堂，主人盛文物。中筵列彝鼎，四壁罗书帙。置酒高宴会，众宾时促膝。高谈三百篇，下笔无壅窒。陶写性情馀，深入义理窟。空山风雨鸣，落叶秋瑟瑟。主醉客亦醉，卧予芝兰室。明日拂衣去，长歌返蓬荜。"}