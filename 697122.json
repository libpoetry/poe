{"id":"697122","title":"哭梁思伯中翰四首","dynasty":"明","author":"胡应麟","text":"华发才名满玉楼，思乡仍作岭南游。三秋鸿雁音书绝，一夕龙蛇谶纬愁。易水飞霜閒别馆，海天斜日下荒丘。西风独把延陵剑，不是词人亦泪流。五夜箫声逐凤凰，碧桃枝下几传觞。云开郭隗黄金馆，花满卢家白玉堂。尚拟故人来汉阙，不堪游子去濠梁。相思欲吊天南冢，落尽梅花大海傍。憔悴孤城此哭君，关河万里见浮云。空斋寂寞青绫被，遗藻凄凉白练裙。醉客尚馀山简梦，招魂谁续景差文。松风忽傍遥天起，犹拟精灵下夕曛。奇绝当年顾虎头，停杯为我画沧洲。毫端云雾三湘色，堂上烟霞七泽流。渔艇依微临野岸，人家摇落带沙鸥。只今粉墨空惆怅，一片青山起暮愁。"}