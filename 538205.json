{"id":"538205","title":"哭李于鳞一百二十韵","dynasty":"明","author":"王世贞","text":"历下无真气，词林失大贤。那能诅岱岳，谁与问高天。才去垂三斗，悲来遍八埏。人应疑顿挫，帝或悔陶甄。念尔千夫俊，生操万古权。仁禽产丹穴，仙骥秣青田。妙取星弧发，清惊月胁穿。钩深百丈饵，抟捷九秋鹯。文许先秦上，诗卑正始还。五言珠错落，一字玉规圆。思逸龙云表，神超象帝先。殷盘高诘曲，周雅美便嬛。独表齐风大，俱疑汲冢前。峥嵘露头角，摆脱谢蹄筌。海阔珊瑚老，云深石髓坚。锦裁还蜀郡，璧就必于阗。绕笔江生蕊，芬裾屈氏荃。乍窥饶骇异，精识解钻研。有眼看从白，为郎意尚玄。志长轻濩落，才大得屯邅。不欲过千石，凭他满百愆。傲时誇襆被，贫肯较偷毡。纵倒中郎屣，能辞太尉笺。交游尽绯紫，岁月耗丹铅。路鬼揶揄去，腰符累若悬。扶风京尹亚，襄国辅城专。推案奸争吐，操斤剧自剸。买牛因解剑，饮马亦留钱。治理闻丞相，徵书下颍川。手堪为木铎，腹晓别杯棬。汉殿劳将作，秦山募梓楩。法冠巍揭宿，藻镜迥临边。衿傍函关拥，帷从太室褰。骊瓜真结实，华井独搴莲。宛骏收垂毕，冥鸿兴杳然。叱回邛坂驭，归作剡溪船。避客同干木，逃封似鲁连。荜门宽偃蹇，蓬鬓诎周旋。自抚高山操，人收白雪篇。披云凌巀嵲，乘月弄潺湲。雷泽深堪钓，欢阴近可佃。居疑潜洞穴，出竞指神仙。芝术锄端有，芙蓉木末搴。探真采离坎，观道得坤乾。悬圃壶开境，昆崙雪满巅。纵饶家累迫，断不世途牵。过客宁歌凤，门生乃献鳣。中兴逢鼎革，圣主下旌旃。省鸐初欣入，台乌再贺迁。锦开梁左席，花覆越来舷。喣沫沾江表，澄清划涧瀍。九苞腾见瑞，万蚁率归膻。暴斧犹拈手，潘舆未息肩。冰霜挫慈鸟，天地幻啼鹃。发短窥吴练，肠回断郢弦。坏梁通寤寐，辟谷误真诠。始作步兵恸，长耽北海眠。春秋麟获日，庚子鵩来年。营魄三尸妒，膏肓二竖跧。本因支骨毁，翻讶捧心妍。玉树埋将迫，金茎病不痊。慰书烦孝绪，却药少医扁。抚旧人人恋，伤心事事捐。魂辞宋玉去，藁托所忠传。伏枥驹差壮，歌盆鹄早瞑。夜台依圣善，秋閤锁婵娟。不及分香履，犹闻坠宝钿。有情推入梦，无累割归缘。日月长何补，风云快自便。朗融归■霮，混沌脱雕镌。佩惜干将化，棺堪麈尾填。苍皇鲍山色，冷落㟙湖烟。马鬣封犹壮，鱼灯闇讵㸐。累累坟四五，矗矗剑三千。宰木俄围拱，佳城易郁芊。埋光腾斗柄，含气吐蜿蜒。本自成夸父，犹疑侣偓佺。讣霾秋照黯，妖孛岁星躔。直是魑将魅，宁分蚁与鸢。旧游俱短气，何事不堪怜。思入张衡苦，悲将吴质缠。殷侯呼咄咄，许掾涕涟涟。七子孤徐干，生平一仲宣。衷肠须绕晋，烈魄肯投滇。忽报惊难定，徐徵或有焉。听来杯酒堕，语罢带围朘。恍忽时谵语，怦营晓索篿。那知寸草折，翻断百愁煎。踪迹堪惊虎，幽忧更怯弦。羸躯困薖轴，跛足类拘挛。满掬挥鲛泪，轻裘渍酒绵。暂冯青鸟达，莫怪素车延。欲哭仍枯眼，将歌已塞咽。悠悠思往岁，娓娓诉重泉。茅本曾名蕙，夔今反惜蚿。欲知吾变鲁，总为昔游燕。删笔推丁廙，忘形到郑虔。雄虽唳黄鹄，哀不废鸣蝉。窃喜陪膺乘，犹甘让祖鞭。尊分御露美，管夺彩霞鲜。左癖编三绝，输攻下九渊。纵衡儒后侠，跌宕酒中禅。不受尚书命，横翻开府筵。中清筹罢漏，赴懒影过砖。风格留扬扢，波澜借溯沿。商空争矫健，大卤放腾骞。身任呼痴物，官初并冗员。迹甘龙蠖近，名忝雁鸿联。慰别勤加饭，分赀与橐饘。调归形影合，交入肺肝偏。霓䍐招难转，羲轮去更遄。代兴愚敢任，后死恨逾绵。痛欲随兰槁，狂今愧瓦全。浮生长寂寂，怒目纵睊睊。百六贻多口，寻常饱老拳。吊形添惨澹，无计觅连翩。牛耳诚贪执，鸡尸敢放颠。萧条五子咏，乖隔二鸣编。欲勒太丘石，亲题京兆阡。词场空满目，谁定笔如椽。"}