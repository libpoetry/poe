{"id":"1116032","title":"渔家傲","dynasty":"宋","author":"杨端臣","text":"有个人人情不久。而今已落他人手。见说近来伊也瘦。好教受。看谁似我能撋就。莲脸能匀眉黛皱。相思泪滴残妆透。总是自家为事谬。从今后。这回断了心先有。楼鼓数声人迹散。马蹄不响街尘软。门户深深扃小院。帘不卷。背灯尽烛红条短。归路恍如春梦断。千愁万恨知何限。昨夜月华明似练。花影畔。算来惟有嫦娥见。"}