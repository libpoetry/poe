{"id":"920177","title":"襄阳古乐府三首 其一 野鹰来","dynasty":"宋","author":"苏轼","text":"野鹰来，万山下。荒山无食鹰苦饥，飞来为尔系綵丝。北原有兔老且白，年年养子秋食菽。我欲击之不可得，年深兔老鹰力弱。野鹰来，城东有台高崔巍。台中公子著皮袖，东望万里心悠哉。心悠哉，鹰何在！嗟尔公子归无劳，使鹰可呼亦凡曹，天阴月黑狐夜嗥。"}