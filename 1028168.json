{"id":"1028168","title":"送淳丞上虞","dynasty":"宋","author":"楼钥","text":"我老不复仕，行将挂衣冠。两子俱贰令，官职恰一般。剡川且书考，上虞亦之官。人言易捧檄，归奉重亲欢。我意正不尔，期汝政可观。食焉怠其事，古训戒舍镘。汝职去民亲，簿书当细看。一邑无不问，正尔良独难。江海匝三垂，长堤捍惊湍。埭高几如山，潮至不留残。宣和有遗迹，能使潮浸滩。陂湖谨蓄泄，可以救旱乾。长沟济漕运，浚治令通宽。此皆丞所职，勿惮心力殚。江头有东山，永怀谢家安。邑有李与丰，况复居二潘。尚友更从游，问学加研钻。平时固知汝，廉谨无欺谩。涉世终未深，送汝能忘言。故乡去帝乡，舟驭多往还。失己固不可，待人亦多端。罔求违道誉，善遣非意干。穷达自有时，此理真如丹。聚散不足较，岂得长团栾。闲静我所便，汝其自加餐。有时或乘兴，往来二子间。踏雨送汝行，浮家当游般。走笔如家书，谁能苦雕剜。"}