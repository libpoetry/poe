{"id":"1108911","title":"郑丞相生日口号十首","dynasty":"宋","author":"刘克庄","text":"陌上尘飞敕使来，亲传天语贺元台。门庭如水无珍献，惟有黄华伴寿杯。王吕纷更尚治安，史韩椓杙始凋残。乃知元祐调弦易，却是端平变局难。金坞铜山二纪中，可无玉雪洗贪风。从今中外多廉吏，家有钱神赋一通。小范登庸面稍腴，惟公不以位为娱。宅家亦自临朝说，丞相都因国事臞。舒黯淹留守相间，平津千载有惭颜。惜渠不见端平相，召了西山召鹤山。忤旨婴鳞不自安，明朝密启与迁官。百僚举笏私相语，相国胸中得许宽。旷怀未许众人窥，细行犹堪百世师。广厦千间无地起，灵台一片有天知。转了头厅屡乞归，已将传舍视黄扉。江湖不欠鱼羹饭，直为君恩未拂衣。篚苞不复入脩门，民力微苏物渐蕃。见说海边停䱹局，介鳞亦被相君恩。不用占蓍更讯龟，功成尚有赤松期。由来寿与仁相贯，季主君平未必知。"}