{"id":"696328","title":"拟张允怀寄内代内答十首 寄内","dynasty":"明","author":"郑文康","text":"年年曾寄客边书，写尽真情只当虚。十纸到家无一答，恨人心性愿消除。故园归计屡蹉跎，不是狂夫薄幸多。山鸟报人泥滑滑，况闻江上有风波。寒家诸父挽宗孙，又与先人扫旧坟。莫听无稽长舌者，浪言身在百花村。百花村里锦成云，尽卖乌程若下春。白面书生今渐老，有谁年少肯留人。思家独上仲宣楼，何处青山是旧游。便觅鲤鱼先寄信，月圆时节大刀头。频年收得慰安书，画饼难充腹内饥。见说锦城无限好，锦城虽好不如归。闻君黑发渐成皤，谁信闺人白更多。唱惯阊门杨柳曲，无心来听扊扅歌。檀郎踪迹似风蓬，几夜因缘在梦中。不及天孙衾与枕，一年犹得一相同。一灯一影共成三，人问移天只自惭。近报归来非诳说，便从窗下种宜男。十年隔别面如瓜，无复容颜似舜华。只恐到门初下马，一天愁闷悔还家。"}