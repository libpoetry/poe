{"id":"1205365","title":"水龙吟 戊午春咏杏花","dynasty":"元","author":"张野","text":"雪香飞尽江梅，上林桃李寒犹掯。墙头惊见，枯枝闹簇，生红初喷。嫩绿亭台，新晴巷陌，清明相近。甚等闲句引，狂蜂戏蝶，早不管，人春困。不怕蜡痕轻褪。怕东风乱飘残粉。琐窗犹记，双鹅细剪，一簪幽恨。骏马如飞，流光似箭，归期难准。料黄昏微雨，盈盈泪眼，把燕脂揾。"}