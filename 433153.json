{"id":"433153","title":"下第后馆中遣怀","dynasty":"近现代","author":"郭仲达","text":"孤馆寒灯思悄然，归来依旧种书田。秋深桃李无颜色，客去楼台空管弦。落第文章成画饼，困人场屋似登天。残更敲破迷离梦，风雨潇潇到枕边。独坐幽斋怯嫩寒，近来肢体幸平安。地无松竹人皆俗，案有诗书卷亦残。野鹜那堪同饮啄，沐猴空自著衣冠。民风学校均凋敝，孔孟重生教亦难。"}