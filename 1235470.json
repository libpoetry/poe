{"id":"1235470","title":"分司北道留别监宪五首","dynasty":"元","author":"刘鹗","text":"玉节光浮士气和，不须更问夜如何？湟中愿学赵充国，徼外当如马伏波。要使蛮夷归礼乐，伫看岭海罢干戈。不烦主将多忧顾，笳鼓归来杂凯歌。巨镇名藩压海滨，岂期四海涨烟尘？丹心激烈宁辞老？玉斧驱驰不为贫。此际出师宜有表，向来馈饷岂无人？勿容耿邓专前美，好遣皇家识汉臣。志未能酬贼未除，衰年岂敢恋安车？愿言息壤坚盟誓，从使中山有读书。寂寞宛如天宝后，升平无复至元初。会当勒石凌烟阁，返我承明旧所庐。玉节提兵昔见之，风流儒雅是吾师。据鞍矍铄诚堪画，横槊从容谩赋诗。破贼要如驱海鳄，忧民那得避仙蜞？强兵富国当留意，乘兴长驱庶可期。群盗纷纷苦未休，檄书催我上韶州。已看肥羜供新馔，更泛清尊慰别愁。天眷老臣恩至渥，君于老友礼殊优。他无补报惟忠义，明日驱车不复留。"}