{"id":"1104944","title":"发王务二首","dynasty":"宋","author":"孔武仲","text":"晓随灯火背千家，落尽疏星见远霞。一饷春声回宿鸟，半天寒色在啼鸦。临陂弱柳犹藏叶，当路残梅已尽花。赖值时光正妍润，稳看风物到京华。春水沟塍绿渐回，喧阗凫雁作群来。新年风物动人意，薄宦驱驰岂自媒。未解骖龙追渺莽，何妨乘蹇历崔嵬。田间亦有人閒逸，门掩柴荆昼未开。"}