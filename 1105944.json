{"id":"1105944","title":"噫田操四章章六句寄呈王介甫","dynasty":"宋","author":"王令","text":"田彼黍矣，则食于秋。我人之耕，载芟载薅。岂不惮劳，将食无攸。田彼黍矣，几不螽蝝。我人之耕，而不谋年。唯其不谋年，是用卒食于田。伐木伐木，无废于勤。不足柱榱，犹用以薪。岂弟君子，无易于人。谁能采芹，不适有获。果蓏树之，则食其实。岂弟君子，孔敬且力。"}