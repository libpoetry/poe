{"id":"689055","title":"寄陶握山","dynasty":"明","author":"何绛","text":"百峰山下石塘清，草屋萧萧亦称情。只爱素心邻曲过，新将五柳种佗城。流莺千啭柳丝长，日及芳菲满路傍。料得此时陶处士，行行且嗅野花香。白鹤峰头春月明，黄塘树里子规声。夜深独自开瑶瑟，山客谁知素女情。粤王旧国几翻新，满眼高车触路尘。余亦白头君渐老，山中桂树恐嗤人。"}