{"id":"1119888","title":"闻西兵复至又为逃隐计二首","dynasty":"宋","author":"陈著","text":"千村奔走浪尘沙，又报西兵沸鼓笳。厄会有谁知死所，危途无处问生涯。孤镫闭户一山雨，远梦当书三处家。最怕入深饥莫忍，难逢流水出胡麻。军屯多似撒星沙，夜月犹闻奏月笳。尚有空囊随杜甫，幸无复壁累王涯。草根木实逃生饭，石室泥龛到处家。天下苍生是谁误，当年悔不坏庭麻。"}