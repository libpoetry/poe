{"id":"697752","title":"柬直方居士","dynasty":"明","author":"胡奎","text":"髯翁经夏稀相见，绝爱清容似我兄。好采紫芝娱晚景，更栽红杏待春耕。长安女子应知姓，庐阜仙人早得名。从此草堂三日雨，相过莫厌绿苔生。自笑读书长闭户，每逢清友即同游。柴门可是妨人扫，斗酒还能与妇谋。任尔雨晴来看竹，从渠雪夜竟回舟。风流此意谁能识，赖有忘机海上鸥。墨池昨夜水生波，换得山阴道士鹅。盖世文章今有几，传家书谱已无多。休粮服得霞千片，握发盘成雪两螺。拟借白云分半榻，醒时言笑醉时歌。鹤背东来不待招，云裳霞佩思飘飘。语言已觉无烟火，襟度还能振泬寥。近海玉楼天不远，当阶珠树雪初销。此中别有箕山趣，莫为风声即弃瓢。"}