{"id":"455682","title":"华藏山庄眉山市东坡区多悦镇华藏村","dynasty":"当代","author":"幻庐","text":"老苏江水初发源，直向眉州问无恙。闻道三五共子由，明月欲沈殊惆怅。路歧险涉小武陵，黄发垂髫出瞻望。衣冠不逐音韵古，桑麻抱水楼栏漾。长篙澄练挽邛崃，翠横山阙拥屏障。列阵冥鸿识相如，五弦缓促逸情上。主人论行亦故知，竟启陈封荐香鬯。灯昏獒伏四野暝，座隔雨窗尽疏放。客来自钓透网鳞，身在江湖若两忘。閒踪屡见鸥鹭起，拨云照影久颉颃。坡谷累累橘柚圆，十围榕老荷风飏。栏有鸡豚架有瓜，布衣传世让卿相。可联魏晋田园诗，犹湿宋元山水幛。中宵梦雨轻飘枕，潜抚黑甜候延宕。出山记取迷天台，遥指一一曾留状。此中真趣镇多悦，人得禅心宝华藏。"}