{"id":"542910","title":"拟大明铙歌曲十八首 其十一 维中国","dynasty":"明","author":"胡应麟","text":"维中国，帝王所自立。欃枪遍郊原，天地黯无色。天重开，地重辟。扶桑荧荧日月出。照八荒，烂九域。芟夷祸难四海一。神龙夹助正统集。帝悯边尘扰中国。诏下大将军，达副将军遇春提兵九十六万，戈鋋甲胄如浮云。命词臣濂草檄谕彼中华民。长驱入河洛，壶浆箪食来成群。"}