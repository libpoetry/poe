{"id":"811964","title":"抵台湾","dynasty":"清","author":"孙元衡","text":"八幅征帆落远空，苍龙衔烛晚波红。洲前竹树疑归后，天外云山似梦中。鹿耳荡缨分左路，鲲身沙线利南风。书名纸尾知无补，著得诗筒与钓筒。浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更。我与苏髯同不恨，兹游奇绝冠平生。"}