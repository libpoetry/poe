{"id":"695247","title":"赠别石斋先生二首","dynasty":"明","author":"林光","text":"江门杨柳绿丝丝，折赠先生更不疑。未可轻看惟出处，最难为别是相知。细鳞安敢辞盆水，老凤从来识圣时。再拜当筵无别祝，高堂垂老念归期。日日江门弄钓丝，清閒到老亦何辞。风波薄暮看投楫，裘葛无心祇顺时。身世频频催白日，文星恰恰照南陲。一樽相送情难尽，手擘轻红饯荔枝。"}