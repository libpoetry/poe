{"id":"176775","title":"泊蕲州城下晚思","dynasty":"宋代","author":"董嗣杲","text":"日落乌雀下，笛声起谯楼。舟泊倦欹枕，枕此秋江头。寸心积万思，浪寄非久留。斩新雉堞壮，环堑柳影稠。城中酒旗飞，窃窕吴姬讴。风传何凄然，抑扬邈难俦。往时委黄茅，今此开青油。香凝燕寝晓，喜见鸿集秋。矶月照客衣，苦触听砧愁。夜深不敢语，我吟月解不。月落不旋踵，云过江声浮。逗晓入城步，将诗扣郡侯。"}