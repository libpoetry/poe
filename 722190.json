{"id":"722190","title":"寄沈阳剩人和尚","dynasty":"明末清初","author":"屈大均","text":"布帽羊裘好自持，六朝如梦不堪悲。关山尚有秦时月，烟水聊歌楚客词。莫厌天花随玉麈，何妨霜鬓老燕支。故园芳草今消歇，却羡春风雪窖吹。茫茫天地入边州，九死孤僧泪未收。宝掌依然随竹杖，图澄何必谢沙鸥。雁归辽海书难寄，月出天山望便愁。斯道既今寥落甚，毳衣珍重紫台秋。"}