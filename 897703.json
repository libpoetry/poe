{"id":"897703","title":"次韵答天启","dynasty":"宋","author":"张耒","text":"黄钟无声登瓦釜，蔡子青衫在尘土。逼人爽气百步寒，知子胸中有风雨。三年河东走胡马，绝口鱼虾便酪乳。归来万卷付一读，不学儿曹用心苦。周瑜陆逊久寂寞，千年北客嘲吴语。莫徒彩笔云锦张，要是宝剑蛟龙舞。天兵百万老西北，快马如飞不出户。眼看六纛出麒麟，走取单于置刀俎。"}