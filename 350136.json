{"id":"350136","title":"长亭怨慢·仲修山长出斜阳烟柳卷子，为复堂填词第六图，属题是阕","dynasty":"清代","author":"程颂万","text":"是谁画、玉骢吟路。一座旗亭，两行烟树。鬓冷枫桥，小红低按钿箫谱。恨悰颦语。都变了，天涯絮。坐暝向莺帘，又掠到、樽边花雨。谁悟。只偷声减字，幻作断肠词侣。斜阳未远，可留在、曲廊朱户。倚玉笛、共向江城，忍偷送、夜潮声去。更圣解桃花，同把梦魂新煮。"}