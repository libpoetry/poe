{"id":"750459","title":"除夕祭诗侑以三百六十字","dynasty":"清","author":"蒋曰豫","text":"昔人创祭诗，岁暮例一作。我诗虽不工，颇亦出心腹。闲庭少尘事，清供役童仆。微闻古梅香，发此春笋束。悲欢纪踪迹，聊可岁华读。请更抒写之，登堂代巫祝。鄙生实愚贱，凡好皆不欲。十三趋庭闻，十五媚奇服。十九始出游，篇章渐恢拓。浮沈入朝籍，咏叹杂饘粥。朝登饭颗山，暮辄督邮辱。饥驱及三十，辕下屡局促。谓诗实穷人，孔也赏端木。谓诗折官职，一品会昌录。古今异丰啬，何以敦勉勖。得毋昭事疏，或愧程才笃。无以牖灵明，忏申则宜夙。维时日穷纪，漏鼓过参宿。春风拂广筵，明月秉巨烛。真形起方寸，奔走及五岳。黄河泻天来，手酌一杯绿。众星妥从坐，灿烂万金粟。载熏班马香，载侑迎年曲。精神萃酬劳，感召理不速。大雅小雅材，天仙鬼仙族。白曾称教主，黄亦号词伯。或史而或王，妖囚总难薄。灵氛飒风雨，坛坫各争属。尽此一夕欢，庶联万秋躅。神曰大富贵，惜尔不宜俗。有金铸浪仙，忽贮阿娇屋。有国开陈芳，勿效杜陵哭。世诚苦愦愦，尔嗜殊落落。见异幸勿迁，清贫即真福。有花行可醉，有石眠可啄。寿考庶不忘，名山以为鹄。"}