{"id":"645002","title":"吴山书舍诗","dynasty":"明","author":"解缙","text":"天开象纬日与星，地灵川岳万汇形。羲书奎画河图呈，万世照耀传六经。贤传羽翼众喙鸣，博通贯一量重轻。譬犹作室矩度程，群材咸萃无奇嬴。曲可使直陂可平，指顾左右集大成。吴山屹立太古清，书舍临高疏牖棂。紫云红雾栖前楹，万家玉树森在庭。牙签历历黄金縢，万轴架插明星荧。斗牛午夜红光倾，天官早岁尝躬耕。养志馀力篝火灯，布帷黝黑积晕成。秋囊或贮山下萤，有草如带似尧蓂。隐德自足通山灵，时来九万随风鹏。桥门璧水扬华英，铁冠珥笔朝承明。绣衣持斧白玉京，从龙天飞掌铨衡。春官侍从鸳鸯停，乃知读书助修能。万事转圜无滞凝，他年有待悬车荣。锦袍山下濯冠缨，买舟相送试一登。吴中俊彦来相迎，欢呼共睹贤公卿。乡人子弟传颂声，重作吴山书舍铭。"}