{"id":"605918","title":"蟠桃行","dynasty":"明","author":"卢龙云","text":"春风桃花千万树，几日飘零逐春去。四月枝头实正圆，频经采摘知何处。别有兹桃种最佳，灵根久托在仙家。栽培不染尘寰土，枝干时披阆苑霞。开花结实三千岁，应候经期长不改。筠笼相赠罕致之，时向瑶池宴里在。东方小儿岂不良，惯饮金盘玉屑浆。三过桃林采其实，寘之怀袖托天香。慇勤为谢西王母，彼是人间大隐侣。天上何年失岁星，流作金门陆沉者。后来桃熟好相招，免向林园更复取。"}