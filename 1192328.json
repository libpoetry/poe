{"id":"1192328","title":"与耿湋水亭咏风联句","dynasty":"唐","author":"颜真卿","text":"清风何处起，拂槛复萦洲。回入飘华幕，轻来叠晚流。桃竹今已展，羽翣且从收。经竹吹弥切，过松韵更幽。直散青蘋末，偏随白浪头。山山催雨过，浦浦发行舟。动树蝉争噪，开帘客罢愁。度弦方解愠，临水已迎秋。凉为开襟至，清因作颂留。周回随远梦，骚屑满离忧。岂独销繁暑，偏能入迥楼。王风今若此，谁不荷明休。"}