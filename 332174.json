{"id":"332174","title":"沁园春·病齿戏作","dynasty":"清代","author":"曹贞吉","text":"检点形骸，牙齿空存，凋零可哀。似潮啮危岩，谽谺欲堕，虫雕败叶，次第成灰。活玉巢边，大郎游戏，狗窦从君出入来。昌黎曰、倘岁常落一，两纪奚猜。只愁三五为侪，拼一夜、霜风散早梅。彼伏生床上，传经诘曲，张君柱下，觅乳徘徊。语怕成讹，食还喜软，遮莫廉颇善饭哉。柔能久、但吾生舌在，暂此衔杯。"}