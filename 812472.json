{"id":"812472","title":"印度在禅河庵与予寺舍相距五里纪事","dynasty":"清","author":"邢昉","text":"结伴先结懒，买山先买寺。东西不可料，五六年间事。朝旭开远光，松筠一步地。与君隔一河，谁是王居士。庵以何为名，宛有伊人意。枕边衣带水，澹澹涵一篑。比我床前绿，清幽乃不啻。磬声浮水上，此境安能觊。古树三四围，清阴刚覆屋。晴雨相代间，葱菁压群木。我友与我邻，幽然隔苍绿。登陟颇无阻，往还径当熟。杳杳数旬内，至今虚一宿。当密意反疏，以此成幽躅。盼君笋出土，瀹之饱我腹。斯时欲往情，较深于看竹。"}