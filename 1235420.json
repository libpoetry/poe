{"id":"1235420","title":"十五夜再和二首","dynasty":"元","author":"刘诜","text":"银河垂屋夜氛收，卧看长星一点流。万古尘劳馀好景，四时风致是中秋。天悬海外三千界，月满人间几百州。殷庾升沈俱不见，即时有酒未须愁。林下杯盘夜未收，尊前何必尽名流。人生快意元轻日，客里中年最感秋。酒满恨无歌赤壁，月明閒听说扬州。故人只隔行云外，剩著新诗寄四愁。"}