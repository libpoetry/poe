{"id":"1119688","title":"寄严文炳","dynasty":"宋","author":"陈造","text":"故人千里远，论心未遐弃。不谓江淮隔，尺书雁能寄。春风生展掩，满慰别后意。陈义凛冰霜，不独相思字。只影秋鸿惊，独夜秋叶零。离索欻五霜，搔首听此声。岂无金石友，相避参辰星。安得木作肠，与世无复情。子云草玄宅，门径积莓苔。昨梦凭诗说，新雨无客来。衮衮手可炙，自诧甘寒灰。蜀庄寂寞者，念我首独回。乌墅两冯君，风霆蔼休问。自昔从之游，诗力借馀润。夫君凛一敌，鸿笔上群俊。旧坛今寻盟，得句毋我靳。严子老于菟，彪炳踞贤关。可怜五车学，仅博九品官。客程望至喜，江阔山丛攒。缅怀造物心，念子讵能安。善忘常憎医，独者自尊足。严子肮脏面，如我不谐俗。世情趣操间，憎爱岐珉玉。饶舌誇我贤，祗取白眼辱。联镳行乐地，俛仰成古今。可但捧觞人，贯珠无复音。缱绻棋酒伴，电泡半销沈。何时两衰翁，话旧同清斟。赵侯当赐环，倔强耻媚灶。张侯鸣琴手，戍期几时到。何郎偕贤书，论价未足道。多烦问何如，好语君一报。石湖良乐眼，收士冀北空。嗟我孤所期，经世老无庸。一庄赖芥庵，报厚艾亦丰。宾实得美谥，表表无终穷。严子从我时，脩竦峙双鹄。章绶裹瘦躯，此相胡宜肉。当嗣溧阳尉，苦语叩哀玉。宁当苏门翁，清啸答幽谷。"}