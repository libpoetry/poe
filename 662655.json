{"id":"662655","title":"中秋对月","dynasty":"明","author":"石宝","text":"日落崦嵫云半赭，乌鸦啼碎鸳鸯瓦。海东雪浪摇冰城，惊落银河向城泻。瑶轮隐隐骖素龙，木犀花间双兔雄。开元李郎厌花坞，霓裳一曲聆天风。长生殿前人对月，渔阳鼙鼓兵如雪。满路杨花碎马蹄，至今坡草沾鸾血。君不见今人古人一杯酒，谁人扙泪谁开口。蟋蟀频惊在户庭，西风不独衰蒲柳。子卿去日尚丁年，定远归来空白首。请君当筵对月听高歌，惟有尊中月色多。"}