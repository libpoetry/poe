{"id":"271294","title":"望海潮·吊戚南塘","dynasty":"现代","author":"吴梅","text":"旌旗严阵，楼船飞渡，平生万战争先。南国罢兵，东藩卸甲，知君破虏多年。云气暗撄川，看将星夕陨，烽靖甘泉。斗大沧溟，挂弓鳌阙报淩烟。高名父老犹传，有新书纪实，谈笑安边。筤筅健儿，钩镰妙手，如今胜算难全。霜骑走朱鸢，问广宁直北，谁换星躔。空念梅林，绣衣横海拜婵娟。"}