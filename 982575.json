{"id":"982575","title":"记梦答刘全美","dynasty":"宋","author":"秦观","text":"岁逢困敦斗申指，辰次庚辰漏传子。梦出城闉登古原，草木萦天带流水。千夫荷锸开久殡，前有一人状瑰伟。素冠长跪烝酒殽，云是刘郎字全美。马鸣车响断还续，人境晦明秋色裹。既寤茫然失所遭，河转星翻汗如洗。世传梦凶常得吉，神物戏人良有旨。全美声名海县闻，闭久当开乃其理。娟娟二十四桥月，月下吹箫聊尔耳。洗眼看君先一鸣，九万扶摇从此始。"}