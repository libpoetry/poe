{"id":"610097","title":"旅夕柬方孟旋","dynasty":"明","author":"韩上桂","text":"方君昂藏身八尺，紫髯绿鬓双眸碧。浩气如涵万顷潭，高情似削千仞壁。自少读书武林城，年未二十已知名。潮翻八月奔雷壮，日出东海红云生。手挽金轮如欲动，力回恶浪不敢纵。钜器羞从瓦釜鸣，利剑岂作毛锥用。我素闻之想其人，烟水茫渺不可亲。今春射策道相识，始信干莫固有神。旅店寒灯相照坐，雪花如掌当檐堕。语到微时鬼欲惊，谈当入处的如破。晨起驰驱各就途，并乘騕袅问皇都。他时显晦犹难定，此夕论心兴不孤。"}