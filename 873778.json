{"id":"873778","title":"读平险铭寄李汉老","dynasty":"宋","author":"刘子翚","text":"官侯凿平剑浦滩，游子不歌行路难。李公作铭垂不刊，峻峰激流生笔端。斯文岂但夸雄观，寓理之奥开聋眢。惟人性天同广胖，横目立见分庭坛。纷敷蔽翳榛苇萑，腾逃郁屈猿蛇蚖。铦剡猎利剑戟攒，离睽截裂赵魏韩。千崖百濑中绕蟠，覆溺嵬岸糜坚完。胡为气舒貌颟顸，旁观已洞其肺肝。浮思一纵坂走丸，不极不止巧力殚。涂膏然萁卒焦乾，万古乾坤元自安。堂堂灵君司五官，乍臣乍叛劳控抟。日渐月磨如印刓，壮哉情蘖牢盘还。躁谋欲骤加雕剜，惨若萧斧临髀髋。自腥夷之良可叹，何如含垢休索瘢。洒洒落落从中看，豁然四通裂囊箪。有如滩流平不湍，鉴静天空秋月寒。疗性此寔言中丹，至味淡薄谁能餐。我昔蒙公分剩残，桐花城西路漫漫。裁笺屡唤南飞翰，何当澡瀹纫椒兰。厚地为屦天为冠，从公上征鞭龙鸾。访瞿追孔聊游般，物外虚明如许宽。脚底日转红团栾，瑶池簉席一笑阑。春著万象流馀欢，兹游未遂心慱慱。吟馀北窗睡长鼾，清风时来撼琅玕。"}