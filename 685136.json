{"id":"685136","title":"金陵三首","dynasty":"明","author":"王跂","text":"三辅江山穴出虎，六朝形胜势蟠龙。皇基易绍因迁鼎，家痛难忘异举烽。夜半谁知越州驾，平明自失景阳钟。白头挥日惭无力，西望酣歌泪湿胸。旧客疲驴瀍涧阴，桥山春树独行吟。翠微寒日熊罴肃，紫昊晴烟松柏深。共看配天修巨典，谁教陆地作平沉。兴亡百变无如此，马赵偏安也笑今。白头充赋为长饥，也幸东周丰镐齐。济上忽传千骑入，襄城已逐七臣迷。雨荒晋阙铜驼没，风撼昭陵铁马嘶。蹭蹬归来惭复笑，脱刳闲尾又涂泥。"}