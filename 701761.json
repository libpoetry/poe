{"id":"701761","title":"悯雨次巡院韵二首","dynasty":"明","author":"黄衷","text":"尘缨未许濯帘泉，敢把民忧付十连。信有密云难作雨，愧无凉德可回天。揽衣每为中宵起，拂枕谁能正昼眠。三楚萧条非一日，未应愁瘁过当年。深涧灵湫总涸泉，炎风吹野郢襄连。回栏徙倚频瞻毕，静院焚香自吁天。旱魃岂堪长作祟，雨师何得更高眠。鞭龙早逐滂沱去，社鼓村村报有年。"}