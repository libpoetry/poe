{"id":"704368","title":"旅感","dynasty":"明","author":"黎民表","text":"周南留滞倍离忧，京洛风尘自倦游。病里看花如隔梦，春来临水似惊秋。黄金价重谁招骏，白石歌残独饭牛。乡土岁时浑不恶，速营三亩作菟裘。高台远望坐销忧，病后依依感昔游。贪客帝城如恋旧，计程乡路已逢秋。人间幻梦唯蕉鹿，天上閒情有女牛。楚水越云千万里，北风零尽黑貂裘。"}