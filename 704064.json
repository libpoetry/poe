{"id":"704064","title":"南昌彭节自为书生至驿官从予抚西江平南蛮效劳簿书有年矣嘉其勤慎尝两荐之天官徇例待其赴部始为擢用兹辞予往焉恐其堕厥志与诗勉之","dynasty":"明","author":"韩雍","text":"勤劳幕下几经秋，又捲行装上帝州。荐尔未成真有命，逢人莫叹久淹留。七旬慈母豫章城，衣锦归宁喜不胜。想是犹存显扬愿，莫教功利累名称。"}