{"id":"1121294","title":"白莲","dynasty":"宋","author":"林泳","text":"西湖万景惹诗狂，爱此孤高压众芳。大士化身衣未解，西施净面镜慵妆。岁寒却有花堪比，水种应无草敢香。茉莉素馨方用事，鼻参眼入细平章。泰华仙根不染尘，一枝冷淡种尤真。俗缘梦断承妃步，色相空来坐佛身。净比禅心月上女，妆羞丽质水边人。纻袍羽扇吟相对，笑杀思王赋洛神。"}