{"id":"1252860","title":"梅花屋","dynasty":"元末明初","author":"王冕","text":"荒苔丛筱路萦回，绕涧新栽百树梅。花落不随流水去，鹤归常带白云来。买山自得居山趣，处世浑无济世材。昨夜月明天似洗，啸歌行上读书台。九里先生两鬓皤，今年贫胜去年多。敝衣无絮愁风劲，破屋牵萝奈雨何。数亩豆苗当夏死，一畦芦穧入秋瘥。相知相见无他论，笑看山前白鸟过。九里溪头晚雨晴，松风瑟瑟水泠泠。绝无过客问奇字，只有閒云到野亭。每笑盛名传坎壈，岂陈虚语说零丁？老年恰喜精神爽，合得仙人相鹤经。"}