{"id":"647555","title":"题扇和张文伯韵","dynasty":"明","author":"王汝玉","text":"洞庭绿涨波连天，蒹葭露冷秋苍然。酒船横放白鸥渚，世间谁谓无神仙。百年总是邯郸客，岂必区区困形迹。扬雄识字竟何成，贾傅抱才曾受谪。公生明世登天门，日侍彤庭近五云。平生本有江海趣，长忆五湖沙鸟群。梦中濯缨歌未了，药炉九转神丹早。待公白首报君恩，同采灵芝向瑶岛。"}