{"id":"1105738","title":"次韵刘南伯二首","dynasty":"宋","author":"王之望","text":"晓来庭竹碎秋声，令我思君重怆情。三画当年曾擅价，五言今去合知名。赋归已荷因风寄，酾藇终期对月倾。但愿官军破骄敌，不妨淮海寄馀生。十年踪迹困邅如，多谢韦郎肯寄书。千里漫寻苕水梦，一廛方对相山居。归心不为莼鲈切，交契应闲简牍疏。近向钱塘得嘉种，秋盘何日共新蔬。"}