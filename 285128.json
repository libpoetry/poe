{"id":"285128","title":"三姝媚·风尘双鬓短","dynasty":"现代","author":"胡士莹","text":"风尘双鬓短。对青山无言，翠尊空满。笑拂征袍，指酒旗飏处，醉魂零乱。霁雪阑干，应共惜、探芳心远。小别经年，姹燕娇莺，等閒轻换。几度萍踪离散。念话雨前番，此情还暖。梦熟西堂，正万花无恙，悄随春转。淡淡斜阳，浑不耐、登楼人倦。细数东风消息，梅花自款。"}