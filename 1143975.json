{"id":"1143975","title":"春晚杂兴十二首","dynasty":"宋末元初","author":"方回","text":"七年守郡罢三年，卖尽山中五顷田。书籍可捐衣可典，犹能醉面仰看天。林下萧然一秃翁，吟髭全白醉颜红。米盐薪炭时时绝，自古诗人例合穷。卖茶犹说有征讥，蕨菜何为入市稀。往往提篮采山者，怕逢猛虎竟空归。午亭春醉耸吟肩，终是风流不愧天。屑麦调酥慢熬火，牡丹花共菊芽煎。漫浪桐江一把麾，往来今积十年诗。次山自序舂陵集，岂望夔州杜二知。岂有耶溪父老钱，无朝无暮在樽前。樱桃豌豆分儿女，草草春风又一年。随分栽蔬复种花，逐时温酒又煎茶。两儿能售严州屋，便可归来共一家。尪羸老马尚堪骑，象笏金章已属谁。政使死时无一物，清心壮胆有天知。溪鱼山笋佐新篘，大胜长安上酒楼。春老犹寒宿酲困，酴醾花下拥绵裘。桐花落尽熟朱樱，无数珍禽绕树鸣。绣羽翠衿政堪玩，伊谁轻著弹丸惊。城市尘埃不见诗，西村东坞可寻谁。夏前十日尝新麦，政是江南最好时。芳草茸茸没屦深，清和天气润园林。霏微小雨初晴处，暗数青梅立树阴。"}