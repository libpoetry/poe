{"id":"1227545","title":"浑沌石行","dynasty":"元","author":"傅若金","text":"浑沌以来不可数，万八千岁生盘古。絪缊乃在卷石间，光怪潜通落星渚。来从鱼腹人尽讶，坐念武侯心独苦。八阵图成泣鬼神，三江石转凋寒暑。苍波喷浸圆且坚，鸡子结成生理全。久当化鸟非为怪，犬未成羊亦可仙。玉精隐月相照射，金液流霞纷绕缠。轻清已判中黄外，元气犹涵太素前。英雄事往唯存石，天衡地轴今谁识。江上尝疑雾雨寒，坐中歘恐风雷黑。摩挲直如见溟涬，位置岂肯同沙砾。长路相将拂剑随，天阴勿使精灵得。"}