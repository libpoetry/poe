{"id":"102198","title":"孙巨源·三年客京辇","dynasty":"宋代","author":"苏轼","text":"三年客京辇，憔悴难具论。挥汗红尘中，但随马蹄翻。人情贵往返，不报生祸根。坐令平生友，终岁不及门。南来实清旷，但恨无与言。不谓广陵城，得逢刘与孙。异趣不两立，譬如王孙猿。吾侪久相聚，恐见疑排拫。我褊类中散，子通真巨源。绝交固未敢，且复东南奔。"}