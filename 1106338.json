{"id":"1106338","title":"和高簿送梅","dynasty":"宋","author":"王志道","text":"文如翻水艳天葩，始信才猷属故家。为爱新吟贪咀嚼，霜髭撚断日西斜。多君时送早春葩，不减孤山处士家。留取水窗和月看，夜深疏影正横斜。标格清奇压众葩，数枝频到士元家。情知老大花应笑，强饮从教醉眼斜。屈曲溪桥路两丫，淡烟如隔小棂纱。南枝已入诗人手，三弄从教咽暮笳。远望青山两髻丫，水纹风细绉如纱。不知游冶谁家子，也捲黄芦学塞笳。花底莓苔蒲树丫，翠翘玉珥碧襦纱。靓妆雅器鸣琴友，不向朱门听鼓笳。"}