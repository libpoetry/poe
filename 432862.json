{"id":"432862","title":"光宣杂咏","dynasty":"近现代","author":"冒效鲁","text":"滑稽老子王湘绮，左右逢原两圣童。并世李模工丑诋，较量腹笥究谁雄？开府东南意未伸，一时公望集宗臣。终钦体用为名论，不信南皮是罪人。螺江太傅帝王师，日暮途遥至足悲。今日东风仍作恶，尘封箧衍落花诗。龙阳二易比郊祁，中实纵横思更奇。老去闲情浑未忏，自甘束缚化为丝。众人待我逃何疚，晚托黄冠见本心。诗似牧之工侧艳，谁窥鬓发雪霜侵？老作崇陵种树臣，戊申题句泪纵横。绝伦髯也心难朽，知己周先比赵生。维新百日说康梁，主辱栖栖走四方。陈迹焦岩如隔世，忠文私谥亦堂堂。所忧直纳无穷世，敢死翻馀自在眠。不解茂先渠自聩，散原诗法本游天。经术何曾谢本师，陶庐一老最堪思。度辽皂帽原甘隐，凄绝遗山著史时。远宦终辜国士恩，记揩老泪惜临分。娇儿恰得袁公额，遗稿他年付外孙。世儿枉识旁行字，翻赖严林译宝书。六谒孝陵希顾绛，曲肩龋齿莫讥渠。子西笔不述三苏，元献慵酬六一书。乡里平生要私淑，延翁䃣叟异时趋。手持帝子望门投，负气矜才老未休。三十不官期晚遇，死轻牗下恋他州。白发江湖兴不殊，阉然媚世语宁诬。平生师友都轻负，不负萧家颖士奴。早从言社结诗盟，老去能轻世上名。过眼何曾迷五色，东沤取士得桐城。流芳万口箧中词，比兴阳湖一脉遗。正始雅音成绝响，复堂终不愧宗师。王筠风韵如袁粲，杨恽文章匹马迁。我比瑞安黄学士，百无一似岂能传。裸裎我侧焉能浼，想见坐看云起时。瓠落幸逃砧几厄，西风撼叶作秋悲。直声不惮犯龙鳞，庚子词成鬓已新。竞说四声依片玉，谁知绣梓是功臣。海南豪士邱仓海，淮左佳人周彦升。台鲜沦亡诗卷在，谁从微渐叹坚冰。闲坊夜夜倒春缸，晚翠才人气未降。三十倘酬公辅望，异才奇祸总无双。郁陶天地色悲凉，度陇高吟气益苍。解道群羊去如水，不教敕勒擅穷荒。雅词略近汪容甫，博学差同顾涧蘋。月旦过庭天下喻，北王南李两文人。瘿庵狂者蛰庵狷，二妙才华冠粤东。墓碣明心吴祭酒，刀绳祈死蒋山佣。俞黄孙戴各堂堂，朴学天教百越昌。海内耆儒凋落尽，抠衣恨未拜馀杭。"}