{"id":"1140559","title":"李士宏得芗林五老石于野人","dynasty":"宋末元初","author":"赵文","text":"芗林丑石何曾丑，化为五老如此寿。高低俯仰各有意，清润坚贞皆可友。剜劖刻削巧戏剧，谁为此者鸿蒙叟。铜盆古雅出高丽，玉箸清奇原史籀。向翁神游渺何许，此物亦落何人手。野人得之安所用，光怪出屋惊田妇。天生尤物必有属，诗老得之端不偶。不须拄杖穿寒云，几案之间有庐阜。先生自是五山一，视真庐阜犹培塿。如何得此亦惊喜，便欲赋诗为不朽。醉僧痴望作怪供，持此或可博升斗。壶中九华竟不得，坡老叹息不离口。仇池不借王驸马，诗卷纷纷愁逆取。达人著想亦未免，何异儿童贪饼糗。蛾眉山高隔云雾，此物今知属谁某。世间奇宝虽可玩，鬼夺客偷谁使守。先生一笑付偶然，吾欲藏之无何有。"}