{"id":"1235829","title":"忆馀杭 嘉禾八景 空翠风烟","dynasty":"元","author":"吴镇","text":"万寿山前，屹立一亭名槜李，堂阴数亩竹涓涓。空翠锁风烟。骚人隐士留题咏。红尘不到苍苔径。子瞻三过见文师。壁上有题诗。三塔龙潭，古龙祠下千年迹，几番残燬喜犹存。静胜独归僧。阴森一径松杉直。楼阁层层曜金碧。祈丰祷旱最通灵。祠下暮云生。湖合鸳鸯，一道长虹横跨水，涵波塔影见中流。终日射渔舟。彩云依傍真如墓。长水塔前有奇树。雪峰古甃冷于秋。策杖几经游。一掌春波，矗矗鹾帆闹如市，昔年烟雨最高楼。几度暮云收。三贤古迹通岐路。窣堵玲珑插濠罟。荷花袅袅间菰蒲。依约小西湖。粉堞危楼，阑下波光摇月色，金鱼池畔草蒙茸。荒圃瞰楼东。亭亭遥峙梁朝桧。屈曲槎枒接苍翠。独怜天际欠青山。却喜水回环。杉闸奔湍，一塘远接吴淞水，两行垂柳绿如云。今古送人行。买妻耻醮藏羞墓。秋茂邮亭递书处。路逢樵子莫呼名。惊起墓中灵。百亩胥峰，道是子胥磨剑处，嶙峋白石几番童。时有兔狐踪。山前万个长松树。下有高人琴剑墓。周回苍桧四时青。红日战涛声。一甃幽澜，景德廊西苔藓合，茶经第七品其泉。清冽有灵源。亭间梁栋书题满。翠竹潇森映池馆。门前一水接华亭。魏武两其名。"}