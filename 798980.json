{"id":"798980","title":"水龙吟 寄题岑学吕师尚室双牛图","dynasty":"清","author":"杨玉衔","text":"长林丰草生涯，落花香著高眠地。读书挂角，触墙成字，诗鸣宫徵。文绣何荣，泥涂何辱，生防烧尾。记五羊旧梦，服箱负轭供鞭策，从穿鼻。犁雨耕云非计。望吴蟾、惊心喘气。骑来步稳，清泉白石，犊孙游戏。饭饱菰蒲，醍醐酣足，雪山开士。喜银河写照，机边织女，正牵牛会。"}