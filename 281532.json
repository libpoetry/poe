{"id":"281532","title":"金缕曲·春柳","dynasty":"现代","author":"林庚白","text":"寂寞驿亭路。正春风、冶叶倡条，依稀无数。攀折偏增游子恨，袅袅含情欲舞。问那得、愁丝缕缕。梦醒隋堤人已远，玉钩斜、也算相思处。垂泪立，澹无语。腰肢底事轻如许。但和烟、和月凄清，阅残今古。记否灵和前殿事，妩媚风流仅汝。便欲寄、缠绵容与。消息玉关何处问，又声声、玉笛吹愁去。空惆怅，日将暮。"}