{"id":"774690","title":"春江吟送鸿卿归清溪","dynasty":"清","author":"章甫","text":"杜鹃啼破绿杨烟，别苦不教柳色妍。同是萱零苫块者，江亭挥手倍凄然。追思异地萍踪合，清溪瀛水两相连。臭味投兮肝胆照，荆州识在廿年前。风雨无间清课事，敲棋煮酒又茶煎。父事降为兄事列，从来好友本忘年。鹿岛波平春水绿，故人西望买归船。万里晴航送君去，清风明月惹情牵。天涯此后谁知己，殊嗜酸咸且自怜。珍重窗西时剪烛，心交记取海云边。"}