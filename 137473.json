{"id":"137473","title":"初伏日招王几道小饮","dynasty":"宋代","author":"欧阳修","text":"北园数亩官墙下，嗟我官居如传舍。滹沱北渡马踏冰，西山病归花已谢。落英不见空绕树，细草初长犹可藉。空园一锁不复窥，不觉芳蹊繁早夏。隔墙时时闻好鸟，如得嘉客听清话。今朝试去绕园寻，绿李横枝碍行马。蒲萄忆见初引蔓，翠叶阴阴还满架。红榴最晚子已繁，犹有残花藏叶罅。人生有酒复何求，官事无了须偷暇。古云伏日当早归，况今著令许休假。能来解带相就饮，为子扫月开风榭。"}