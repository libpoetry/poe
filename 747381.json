{"id":"747381","title":"古槐行","dynasty":"清","author":"陈钟祥","text":"清溪县庭有古槐，霜皮剥蚀青铜摧。云是汉时丞相手所植，至今千载余崔嵬。子桓溃窃特一蚁，丞相雍容事南鄙。铜鼓声中七纵擒，山阳湖外两咥齮。阳平未出收四郡，图远故应先服近。越巂部接古沈黎，賨叟青羌知汉运。驻节东归各晏然，行营夏午阴初圆。神灵风雨总呵护，遂令郁郁长参天。参天遗韵邛蜀，祠堂树作甘棠木。槐乎槐乎汝独手泽存，荫庇夷夏千年同百禄。"}