{"id":"497928","title":"鳏绪三十二韵","dynasty":"明","author":"王彦泓","text":"映月荧荧烛，凝寒瑟瑟裯。残春添药椀，独夜减香篝。背立偷弹泪，低眠懒卸头。临风看蝶戏，听雨替花忧。脸薄三卮醉，蛾弯两笔愁。疑来开掣锁，梦好破鸣钩。玉箸辞征骑，金钱卜去舟。悔多翻自笑，怨极不能羞。泣尽重衫湿，悲来独茧抽。凉篸抛月簟，薄袖倚霜楼。怅望湔裙约，丁宁拾翠俦。长烟迷别浦，短照隔横沟。肺渴那堪疗，肠枯莫可搜。凄声传铁拨，欢字隐金彄。远眺心如结，卑栖命不犹。宜男那有验，绣佛本无求。院静钟难晓，宫深扇易秋。惊皇开远字，辛苦觅良邮。骇浪终危燕，愁霖实误鸠。忍看云髻样，空忆月眉修。冷榻悬红胜，虚房掩碧油。艳踪花径窈，香迹藓庭幽。自此悲陈事，从今惋独游。犹疑屏后语，真悔镜前谋。星月明相照，风波暗未休。路迢心胆嫩，书杳怨猜稠。解佩怜江芷，贻环识石榴。湖桥寻画舫，苑陌盼香鞦。遍踏蘼芜径，回穿杜若洲。寄花含晓露，题叶信春流。鲋壑鳏鳞滞，鸳溪比翼遒。支机和泪赠，珍重避牵牛。"}