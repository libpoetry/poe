{"id":"921928","title":"再次韵德麟新开西湖","dynasty":"宋","author":"苏轼","text":"使君不用山鞠穷，饥民自逃泥水中。欲将百渎起凶岁，免使甔石愁扬雄。西湖虽小亦西子，萦流作态清而丰。千夫馀力起三闸，焦陂下与长淮通。十年憔悴尘土窟，清澜一洗啼痕空。王孙本自有仙骨，平生宿卫明光宫。一行作吏人不识，正似云月初朦胧。时临此水照冰雪，莫遣白发生秋风。定须却致两黄鹄，新与上帝开濯龙。湖成君归侍帝侧，灯花已缀钗头虫。"}