{"id":"1066595","title":"次韵去非梅花","dynasty":"宋","author":"葛胜仲","text":"造化小儿心恋嫪，偏向冰花施巧妙。冷禁霜带晓寒飘，清宜月缀微云照。已与鸣鸠传酒信，更乞游蜂供蜜料。交情万里寄春色，度曲五更吹怨调。半树临溪抵死香，一枝倚竹嫣然笑。寒姿疏影太幽独，静女贫姝真窈窕。世言嘉卉出灵山，我疑异种来圆峤。肯挑俗子炫秾丽，只约骚人伴吟啸。少陵牵兴催衰白，广平被恼回刚峭。径须相过寿此花，市远无肴只藜藋。"}