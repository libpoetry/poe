{"id":"350188","title":"摸鱼儿·人日谢何诗孙舍人送酒","dynasty":"清代","author":"程颂万","text":"乍撩人、试灯天气，小阑干外丝雨。何郎无限萧骚意，相约酒徒三五。教且住。看紫陌花灯，门巷停车处。销魂恁苦。记燕燕莺莺，醒醒醉醉，香梦度帘户。休论价，且贳鹴裘酒贾。移来十瓮芳醑。东风催醒梅花睡，酒气隔帘如雾。宾共主。到香榭宵阑，拔剑尊前舞。吟魂万缕。直绕遍天涯，冲寒掠暝，搅作一庭絮。"}