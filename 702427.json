{"id":"702427","title":"自断石与司训黄伦汝彝及亲契汪锭克成族孙乙汰万并载竹筏沿溪泛至流塘饮詹贵存中家道中联句五首","dynasty":"明","author":"程敏政","text":"一樽溪上作重阳，醉舞伊谁似我狂。石面风来频正帽，崖前露滴细沾裳。寻幽学士诗如画，借渡樵人筏胜航。千古牛山堪一笑，登高何必叹流光。天将翠竹载青山，秋兴都归啸咏间。隔岸渔歌来欸乃，出城游客爱孱颜。乾坤真景森然列，水石閒心偶尔关。醉倚斜阳归未得，隐居思近落星湾。重阳多雨喜今晴，远渡人从镜里行。一路青山如送客，几家黄菊待寻盟。眼中谁有登高赋，云外时闻伐木声。无酒渊明偏爱饮，四郊香秫正秋成。九日来登落石台，山开罨画水萦回。一尊何待白衣送，两屐新凌翠巘回。鸥鸟有情閒对席，诗题无数半封苔。沧浪一曲悠然去，不数悲秋宋玉才。我爱重阳菊盛开，水村随处踏秋来。峰高万仞堪游目，石涌双拳可送杯。危磴断云粘屐齿，老松圆露滴珠胎。便须重作溪亭主，分席惭无入社才。"}