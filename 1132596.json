{"id":"1132596","title":"夜汎涡河龙潭","dynasty":"宋末金初","author":"吴激","text":"轻舟弄素月，静夜横清涡。天风毛发乱，疏星灿明河。图经记父老，冥寞年岁多。渊沈三千丈，湛碧寒无波。微流带文藻，绝岸无柔莎。炯如帝鸿镜，可鉴不可磨。中蟠至神物，役使群蛟鼍。蜿蜿头角古，劲鬣谁敢劘。深宫照珠贝，颇费蚌与螺。何时葛陂竹，化作陶公梭。"}