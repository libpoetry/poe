{"id":"815176","title":"寄别，叠梅樵韵","dynasty":"清","author":"洪繻","text":"沧桑陆海荡蛟舟，屈子问天赋远游。家国沦胥三比日，乾坤萧索四围秋。伧荒人物争依晋，灭裂衣冠益慕周！送去如登仙岛路，故山虽好不堪留。身世飘然不系舟，尘寰何处可遨游？蜗蛮国已轻中夏，鹊木居仍构戊秋。晋室无人为祖逖，漆园有梦即庄周。瀛洲今日成荒径，子去何妨我暂留。"}