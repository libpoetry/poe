{"id":"677061","title":"春雪有怀龚三仲和兼讯刘长卿张荃之","dynasty":"明","author":"李流芳","text":"去年此日西湖曲，积素千山乱晴旭。今年此日雪复骄，排空匝野欺春条。山楼四望何泬寥，思君遥遥不可招。城南一棹冲寒路，水抱山围石冈暮。酒醒风歇冻不行，著屐归来赏君句。只今春花半含绮，掩映山椒复何似。花开雪落不相待，我愁君病徒为尔。人生发兴真偶然，吁嗟张生与刘子。"}