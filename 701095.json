{"id":"701095","title":"奉赠石□大参之任云南因示南津太参四诗用韵","dynasty":"明","author":"符锡","text":"道丧日巳久，俗漓那复敦。小人利口实，太上贵忘言。凤竹苞维固，髯松寒更繁。莫辞遗爱远，剪伐未应谖。远别容何意，临流各尽觞。硕人怀凤举，吾道与川长。莫谓旬宣地，应闲献纳章。风云胥有庆，万里会能将。攀梅望乡邑，画舸及春行。亲识欢相迓，旌旄惯不惊。怀哉庙堂具，介尔丘园情。大业期终集，千秋垂令名。忠诚不结主，谁复事擎拳。用舍非关我，行藏岂问天。抗颜麟阁画，矫翮燕然镌。肮脏自春梦，何为到别筵。"}