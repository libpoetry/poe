{"id":"751664","title":"徐道元庐墓吟","dynasty":"清","author":"李林芳","text":"凉风撼树走轻萚，霜枝夜夜啼乌鹊。千秋遗恨几皋鱼，我思古人今不作。观山徐元人中豪，颓波滚滚能插脚。场室三载苦羁栖，谁与伴者陶公鹤。哀感地祇上升闻，帝谕观火须洞若。炎官衔旨来墓田，火伞高撑势煜烁。茅茨散作劫灰飞，元身翼主泪珠落。头额可焦肤可灼，赤子之心铁堪嚼。帝曰汝孝宜汝嘉，三日即瘳可勿药。精诚耿耿格彼苍，孝根天性岂外铄。喟余失怙守垩庐，三载视融两腷膊。朔雪压庐顿反风，此事追忆犹如昨。得毋有主相冥漠，令我对此滋惭怍。葛藟绵绵枝条弱，海上衔石空填雀。如君元精贯汤镬，坐火不死死亦乐。祇今尚余炮烙瘢，举似刲股旧痕无隔膜。"}