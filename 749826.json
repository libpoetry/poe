{"id":"749826","title":"游理安寺","dynasty":"清","author":"张洵","text":"群山抱一寺，深窈绝尘迹。秋桂初著花，引入游山屐。妙香散诸天，凉飙响林樾。迤逦度前岭，谷邃径逾窄。一亭当寺门，四顾但松柏。日色冷不光，万树并一碧。小憩籁俱静，前行境尤寂。缅怀伏虎师，于此昔栖宅。法雨清泉飞，松巅高阁辟。试登古刹顶，已据群峰脊。山深秋气肃，地蓊云阴积。凭阑一以眺，苍然澹心魄。潺潺溪自流，黯黯日将夕。扶藜独下山，又作尘中客。"}