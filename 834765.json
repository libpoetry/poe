{"id":"834765","title":"百字令 登黄楼有怀漱泉","dynasty":"清末民国初","author":"冯煦","text":"断虹初霁，倚层楼、送尽南来征辙。不见长河千尺泻，只见惊沙吹雪。病叶欺蝉，虚檐舞蝠，夕照相明灭。高城凝伫，天涯芳草将歇。凄绝。江上离心，闹红一舸，处处闻啼鴂。重到羽衣横笛地，此乐更无人说。四十三年，浑如电抹，秋鬓今骚屑。故人归否，乡愁应上眉缬。"}