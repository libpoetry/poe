{"id":"666900","title":"南曹假归秋杪入山遍访僧舍爱忍草庵之胜宿也","dynasty":"明","author":"顾与沐","text":"山静路逾僻，庵孤景亦异。炊烟当午断，林木经秋翳。片月上高松，回飙韵空际。潮音和梵音，梦觉何思议。况有长明灯，群方破昏呓。我留庵中宿，不唾庵中地。乞假香火缘，便为归休计。卜居更卜邻，法侣从所契。茅屋近可营，余生舟不系。金绯尔何物，去去如脱屣。"}