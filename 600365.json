{"id":"600365","title":"武夷歌","dynasty":"明","author":"王弘诲","text":"武夷山水真殊绝，几曲溪流几峰别。苍峦碧涧两斗奇，六六三三互明灭。遥忆鸿蒙判古初，二仪中敞万象罗。混沌谁当凿鬼斧，微茫直欲倒天河。朝晖暮霭景物变，左睨右瞩神情眩。淡淡烟笼玉女鬟，斑斑苔绣铁佛面。娲炼功成势造天，锦屏翠嶂挟飞仙。悬崖蜕骨纷灵异，藏舟架壑何嶙峋。青葱转盻不可了，巨灵雕锼亦太巧。秦封汉祀已茫然，玉函金检空瑶草。古人好事今人赓，巉岩绝壁皆题名。千载风流足佳赏，高山流水含真精。我生好古耽奇癖，图经方志恣攀历。间关问道来紫阳，棹歌九曲询遗迹。殷殷箫鼓泛中流，木兰之枻沙棠舟。振衣遥指昆仑顶，浮白聊为汗漫游。虹桥幔亭事已往，玉蟾琼琯怜吾党。止止堂前拜致辞，愿骖鸾鹤徼灵爽。须臾引入上清家，酌我琼浆乘彩霞。浮丘勾漏俨伯仲，刀圭细细谈河车。至人玄默有深旨，风尘局促诚吾耻。行驱鸡犬来相随，卢敖策杖从兹始。"}