{"id":"771669","title":"洞仙歌·三月十三夜月色绝佳，池上刺蘼叠丛，花影离离，步立虚廊，辄复忘寂","dynasty":"清","author":" 裴维安","text":"路香融夜，照华清余晕。倒泛金波堕花影。怅瑶台薄冷，丛绿扶娇，春似酒、一缕吟魂荡醒。蛾眉青镜改，水曲亭腰，轻貌嫦娥旧丰韵。刺手鬓愁簪，袖底风情，纤罗褪、玉尖閒忍。待说与、宵分倚阑心，问折取、芳馨碧天谁赠。"}