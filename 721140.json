{"id":"721140","title":"赤鹦鹉","dynasty":"明末清初","author":"何巩道","text":"绛罗衫袖汉宫妃，十二红栏扑蝶飞。宿雨未埋孤客恨，落英先点少年衣。倾城褒似烽连闼，入殿灵芸火照扉。迷尽荔枝林外路，夏云千片不知归。久服丹砂欲化仙，日轮飞起镜中天。金笼巧语初惊梦，琪树鸿文半是烟。南内忆来空洒泪，西秦归去已经年。雅歌更若翻朱雁，悲乱红楼十五弦。"}