{"id":"387775","title":"金缕曲·槛外榴巾蹙","dynasty":"清代","author":"樊增祥","text":"槛外榴巾蹙。绕珠丛、嫣红一点，动人春目。二十六年重台梦，绛树双声再续。约略似、霞川花木。血色罗裙真珠字，是三郎、亲为端端录。团扇句，倩谁读。桃根莫唱当时曲。镜台边、无心插戴，鬊云凋绿。白石仙人归何处，为马塍花一哭。剩燕子、楼中人独。狼籍一庭红醋醋，问藤阴、今是谁家屋。知己泪，溅庭竹。"}