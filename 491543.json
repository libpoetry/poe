{"id":"491543","title":"孙太守伯刚许送赵吴兴墨竹图赋短歌以促之","dynasty":"明","author":"刘崧","text":"孙侯高堂竹石图，笔意迥与寻常殊。山城五月困炎暑，坐我如对寒冰壶。侯言此图不易得，吴兴赵公好风格。昔者亲逢落笔时，茧纸寒翻雪花色。竹丛隐石石作堆，海气乱拂秋云开。夫人当坐共叹息，松雪斋前风雨来。承平馆阁日多暇，承制文章此其亚。往事苍茫四十年，万里江南见遗画。当时亦有陇西公，直以健笔争相雄。岂知书法自无敌，况尔勋阀谁能同。楚也怀贤心未已，束发临池费千纸。可怜生晚堕穷荒，不见中朝盛才美。昨朝会宴池南亭，临图慷慨思吴兴。停杯怜我重真迹，许以捲赠无难形。吁嗟吴兴不可作，孙侯高谊犹堪托。便令清晓送琼枝，即扫茅屋看金错。"}