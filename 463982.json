{"id":"463982","title":"出沪","dynasty":"当代","author":"杨雪窗","text":"水国波澜迥，客子逆流征。恼杀霜风劲，飒然秋叶惊。烟尘发海渚，云物指江城。桐飘匝地黄，楼矗割天青。背郭川途阔，斜日满西冥。万里诗肩瘦，经年草木荣。迍邅七百日，胸次若为情。忆我初来时，逸态许豪英。穷通在指掌，山岳眼中轻。闵行寓风雨，独步绕中庭。囊空移斗室，蛰居养性灵。焉知忤有司，挥槌迫人行。板壁为之摧，吞悲泪欲零。苍黄何所适，尘海泛孤萍。浦东托羸质，一椽窥晓星。陆沉聊自遣，冷眼九衢灯。谷鸟迁乔木，鸣兮求友声。楚天终一去，风动好梳翎。孰能蓬牖下，搔首怆平生。"}