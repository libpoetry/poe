{"id":"1118929","title":"点绛唇","dynasty":"宋","author":"陈允平","text":"眉叶颦愁，泪痕红透兰襟润。雁声将近。须带平安信。独倚江楼，落叶风成阵。情怀闷。蝶随蜂趁。满地黄花恨。别后长亭，翠芜寂寞分襟地。雁书空寄。归梦频东里。一曲秋风，写尽渊明意。凝情际。雨襟烟袂。都是黄花泪。分袂情怀，快风一箭轻帆举。暮烟云浦。芳草斜阳路。输与闲鸥，朝暮潮来去。空凝伫。小桥樊素。金屋春深处。莺语愁春，海棠风里胭脂雨。酒杯慵举。闲扑亭前絮。漠漠斜阳，截断愁来路。凭阑伫。满怀离苦。分付楼南鼓。"}