{"id":"721341","title":"大司马吴留村寿日有灵州之行次日还值冬至补祝之四首","dynasty":"明末清初","author":"陈恭尹","text":"冠盖朝仍集，江干昨有行。赋犹初度作，日是一阳生。南陆回羲驭，东山见物情。野人歌赤舄，并入衮衣声。灵州千载寺，郭璞谶犹存。壁峭通禺峡，江清见石门。溪山新命驾，风土旧承恩。盛气当年事，从今更可论。谢傅登临处，围棋得数陪。玉杯吟复举，银烛晓犹催。廓落千秋志，雍容七步才。英雄兼著作，从古几人来。二年归节钺，五岭藉恩威。士忆投醪醉，身从解组肥。马蹄犹角逐，容鬓渐霜飞。未可耽行乐，乾坤尚铁衣。"}