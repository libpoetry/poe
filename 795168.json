{"id":"795168","title":"沁园春 目","dynasty":"清","author":"曹鉴冰","text":"烁烁清光，低映眉山，桃花是名。惯深遮团扇，背灯角睐，潜回落月，对影斜凝。欢定含娇，醉还送悄，懊恨难禁玉筋零。无人处，把鸳巾轻拭，装出多情。日长何事瞢腾。凭案叠残编展未曾。喜才临碧涧，盈盈秋水，乍开青镜。闪闪春星。吟倦窗前，绣慵楼上，瞥见归舟带笑迎。风流样，怕端溪鸲鹆，输与精莹。"}