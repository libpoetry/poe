{"id":"794025","title":"哭马文忠公","dynasty":"清","author":"黄毓祺","text":"恭惟甲申岁，三月十九日。思宗烈皇帝，圣躬殉社稷。侍臣谁死之，马文忠谕德。呜呼此一时，天崩厚地裂。群盗胡为者，末微同虮虱。出没不可常，随风恣飘忽。兵法故茫昧，所长惟间谍。诡称仁义师，黔首为诳惑。守土乃倡逃，甚者或从贼。秦关天下险，鸟鼠于焉穴。尘沙暗汾晋，澒洞连王室。翠华耻蒙尘，蓬跣诚激烈。煌煌念百姓，千古悽以恻。未是无心人，谁能不沾臆。有躯皆可捐，况乃蒙禄秩。人伦靡今古，天道有顺逆。生者牛毛繁，死者麟角特。腼颜人间世，多至千三百。殉君十数公，文忠盖其一。自伤忝侍从，群盗至此极。主辱臣罪死，主死臣敢活。五拜十号叫，一叫再流血。平生简书畏，毕命犹捧敕。不获把天衣，生与尧舜诀。庶几帝左右，仍载螭头笔。转身南向拜，哀哀孺子泣。岂不怀老母，王事有仓卒。累月书信稀，世梗道途涩。从今游子魂，遄归长绕膝。老仆牵衣谏，忍忘倚门夕。慷慨语之故，忠孝本一辙。臣节既已亏，子道亦云缺。别我太夫人，匪伊常情测。愿为滂也母，轼母常教轼。去去勿复言，吾从朱丝直。侍妾羞瓦全，片时碎双璧。圣母偕圣君，争光日与月。烈女殉烈士，比洁冰与雪。人生无百年，均化为异物。流芳与遗臭，愿所自树立。宁无切云冠，俛焉愧巾帼。昨者妖氛炽，神京遽陷没。宫殿高峨峨，荡为饮马窟。空帘翡翠闭，老□鸳鸯坼。九庙木主灰，百里乾坤赤。谁哉著柘黄，群然舞袍笏。或出自西门，低头气塞默。耳畔笙竽吹，眼前杻械列。出其东门者，扬扬甚自得。骑马类誇官，逢人即嗔喝。明徵理浩荡，高旻昼昏黑。识字徒美新，翻笑死者拙。一朝事势异，神器正南国。至尊念公等，涕泗衮衣湿。易名不须臾，千秋许庙食。当时反侧子，翻若猿猱捷。身鲜完肌肤，重足草间匿。惊魂飞不定，悲风谓鸣镝。辛苦赋归来，疏网复见及。乃知物性异，贞脆莫淩辱。君亲值两难，壮公临事决。天柱未应坠，地维未应绝。安得不生公，砥柱此荡潏。浮萍郑广文，茂松苏司业。天宝旧齐名，灵武遂区别。宿士磷且淄，使人疑翰墨。自公骑列星，斯文耻湔祓。侧闻旅榇还，愿言与执绋。并执孝子手，少逭抚孤责。其如衰病身，伏枕艰难历。上感先帝逝，遗弓委荆棘。下悯万姓冤，莓苔生白骨。中痛吾友朋，尸冷肠内热。大憝尚戴天，夜台未交睫。商雒行人少，青徐去鸟疾。遥传幽冀间，胡尘暗天阙。盗贼鼎中鱼，咸秦犹假息。愿言行荷戈，介马夜驰突。力每与愿违，飘云惭管葛。徙猗日云暮，惨淡云墨色。霓旌间翠羽，快剑森长戟。倘是先帝游，我公扈清跃。乱领纷如毛，手提向空掷。贼臣同所归，亦复褫其魄。不见阆守头，轻如陨霜叶。"}