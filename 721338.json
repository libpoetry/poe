{"id":"721338","title":"次答温杜公四首","dynasty":"明末清初","author":"陈恭尹","text":"列子能风御，骚人好远游。重为萍梗泛，应以荔枝留。中宿潮南落，双江水北流。虽云隔千里，矗矗万峰稠。病来犹荷锸，老矣欲如何。手种一丛竹，清风时自过。隐囊随散帙，高毂隔垂萝。谁肯寻幽僻，门前野草多。各抱先臣痛，龙髯不可攀。杞人天果陨，桑者日无闲。旧血传心碧，新霜点鬓斑。即今无隐逸，何处买青山。身世交相弃，形骸亦自嫌。其坚同大瓠，于用愧轻缣。世德君家重，清诗律法严。无能酬丽藻，搔首对穷檐。"}