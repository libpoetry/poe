{"id":"805590","title":"念奴娇十一首 其八","dynasty":"清","author":"史承谦","text":"孤篷拂晓，又西风吹过，前湾几折。独立苍茫吟思起，一片菰烟芦雪。野渡冰澌，前村日淡，直是清寒绝。商量沽酒，书旗小店先掣。回忆妆阁香温，横斜瘦影，花与人无别。软语生生听不倦，何似娇莺调舌。好梦难留，浓欢易散，远道添呜咽。征鸿过尽，悠悠心事谁说。"}