{"id":"750737","title":"同农门度孙家岭过下天井序之寓斋 其一","dynasty":"清","author":"许玉瑑","text":"朝光丽阳崖，秋气肃晴巘。岩桂金英霏，佳招及兹践。孤岭阻重深，跬步不辞蹇。曲径修蛇悬，碎石流丸转。仰企势逾迥，俯拾意转坦。露磴搴茅篁，雨斑贴苔藓。直视憺远神，危坐息微喘。及巅梯已穷，下坂步难展。振衣重踟蹰，慎哉失足免。"}