{"id":"776183","title":"纪许逆滋事五古十二首","dynasty":"清","author":"黄文仪","text":"得胜通军号，绿叶插上头。天寒夜昏黑，长驱过敌楼。如入无人境，北风鸣飕飕。进薄焚前署，杀声喊咻咻。火炮连击之，逃生无处求。隘巷遇民兵，飞弹红乱投。颠倒蒺藜内，截屠血涨沟。鼠窜与鹿奔，星星急散休。谁提一旅师，逐寇出捕搜。孽氛立扫净，逆竖敢稽留。如何再延蔓，猖獗为民忧。"}