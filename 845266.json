{"id":"845266","title":"沁园春 送次山之江南","dynasty":"清末民国初","author":"樊增祥","text":"笑脱朝衣，谢金耳车，戴笋箨冠。看焚余谏草，门生偷写，醉中笛谱，妙伎争传。轼愿为滂，贾犹悼屈，此意苍茫莫问天。春风里，有茶条七尺，拄上西山。归来收拾青编。便拟上江东范蠡船。试千回铸就，赵家如意，数言解却，方社连环。一访钟陵，再游玄墓，意在铜官离墨间。觚棱远，向吴中回首，秋柳如烟。何日东归，芰荷裁衣，竹皮制冠。向凤皇城里，聊充吏隐，麒麟阁上，别以诗传。银浦仙槎，蓝花使馆，懒到玻瓈海外天。春来梦，梦蘧蘧庄蝶，到富春山。闲时检校丛编。似虹月江头书画船。命蓝田爱子，替陪朝贵，杨枝纤手，勾管嫏环。药地花红，樱天酒碧，著我迂心短李间。新来事，问草窗眼底，多少云烟。"}