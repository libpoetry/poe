{"id":"1202774","title":"木兰花慢 寿史中丞","dynasty":"元","author":"王恽","text":"相门佳公子，都忘却，贵人骄。有万石忠动，伯鱼诗礼，才气飘飘。风流谢家玉树，说妙龄、英誉冠东朝。桂殿亲承弓砚，豸冠高映金貂。两台清议耸风标。睿眷见恩饶。要宝瑟朱弦，羹梅伊鼎，试手更调。凤凰池，还浴凤，看羽毛、奕世动云霄。郑重岁寒贞节，青松千尺难雕。"}