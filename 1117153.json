{"id":"1117153","title":"舟中风雪五绝","dynasty":"宋","author":"苏辙","text":"北风吹雪密还稀，雪势渐多风力微。孤棹独依银世界，山川路绝欲安归。晓风吹浪作银山，夜雪争妍布玉田。风力渐衰波更恶，通宵撼我正安眠。拥缆埋蓬不见船，船窗一点莫灯然。幽人永夜歌黄竹，赖有丹砂暖寸田。浊醪粗饭不成欢，白浪飞花雪作团。窗外时来一双鸭，沉浮笑我不禁寒。江面澄清雪未融，扁舟荡漾水无踪。篙师不用匆匆去，遍看庐山群玉峰。"}