{"id":"517326","title":"长安有狭斜","dynasty":"明","author":"王称","text":"长安有狭斜，车马相驰驱。被服纨与素，宾从閒且都。金章何煌煌，旄节照四衢。借问从何来，云自许史庐。炙手手可热，炎凉在吹嘘。岂无范驱子，亦有步矩儒。一身困蓬藜，终岁空嗫嚅。秉躬信如矢，不悟世道迂。在昔弦与钩，封侯死道隅。宁知此狭斜，径捷良可趋。微生颇有尚，夙志誓不渝。念无此容颜，策蹇旋吾车。"}