{"id":"47424","title":"为丘彦良题牧谿","dynasty":"明代","author":"刘基","text":"往时惠崇昼芦雁，对之如在江湖游。只今此图又精妙，中有千里潇湘秋。乃知浮屠性多巧，意匠不与凡夫俦。吴松江长具区阔，天目虎丘青一发。西风九月粳稻黄，朔雁飞来翼相戛。农夫苦饥雁独饱，此意画师应识察。近者分明辨羽毛，远者缥缈瞻秋毫。或乘飘风入烟霄，或翳落日沉隍濠。起如武侯布八阵，集如万舞回旌旄。眠沙卧草鸣且翱，喋呷藻荇乱蓬蒿。木空穗尽却归去，紫塞漠漠春云高。我家南山限苍岭，雁飞不到川路永。深林大谷蛇豕盛，愁向他乡抚虚景。人言鸿雁比弟兄，我有兄弟隔两城。题诗卷画谢客去，无使感怆伤中情。"}