{"id":"1116268","title":"江水二首","dynasty":"宋","author":"沈辽","text":"江水入溪来，无复故溪处。山前浮大艑，前日行人路。遥堤半灭木，茅舍驯鸥鹭。始知南山远，欲往不易渡。世事宁有定，吾生若朝露。大海为陆陵，昔人非大悟。江水何漫漫，青山眇无畔。欲寻青溪源，鱼龙路已断。今年刈麦早，无复为人患。独怜行路子，束马高山半。暑雨未当止，浮云漭不散。行听瀑泉鸣，葛帽临幽涧。"}