{"id":"1113215","title":"八翁吟十首","dynasty":"宋","author":"张载","text":"步虚声里八奇翁，八奇须信古英雄。宾朋未散山翁醉，听歌同入醉乡中。傅岩岩下筑岩翁，幽通心与帝心通。忧勤未感思贤梦，相霖何日见成功。磻溪溪畔钓鱼翁，濯缨溪水听溪松。龟猷未告非熊兆，渔蓑堪笑老龙钟。老原原上卜年翁，感天功业地天聪。流言未信成王悟，悟成全得起禾风。龟山山下感麟翁，麟翁知己几时逢。自从颜孟希踪后，几人今日更希踪。青牛西去伯阳翁，当年夫子叹犹龙。立言为恐真风丧，岂知言立丧真风。寓言豪诞漆园翁，夸谈名理浩无穷。早知悬解人间世，争知悬解不言中。一身无碍竺乾翁，遍圆身世戒身同。船师从我乘桴去，顽空中与指真空。褒斜谷口卧龙翁，量如江海风如虹。不应三顾逢先主，至今千载慕冥鸿。篮舆多病八吟翁，云宾溪叟恣游从。清时无事青山醉，青山仍醉最青峰。"}