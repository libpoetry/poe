{"id":"1114440","title":"僧惠白莲","dynasty":"宋","author":"李洪","text":"逃暑追凉荫碧萝，清池咫尺阻经过。眼前喜见芬陀利，鼻观重参乾闼婆。绰约汉宫黄傅额，依稀洛浦袜凌波。远公自结庐山社，一笑拈花意若何。拄颊看山暑顿空，修眉横嶂障晴空。太真姊妹温泉浴，窦氏儿郎丹桂风。古驿荒凉征骑速，里居好事古人同。明年更有秋风便，淡墨联名冠法宫。"}