{"id":"759661","title":"己亥五月二日东山大忠祠祝文信国公生日 其一","dynasty":"清","author":"丘逢甲","text":"岩岩古潮阳，有山峙其东。下为信国祠，额榜曰大忠。丹青半剥落，冠笏犹清雄。我来主此山，私淑怀愚衷。载稽登科记，降神缅维崧。是为夏五月，万树榴花红。令辰纪端二，致祝叩寝宫。忆公昔驻此，酹张许二公。祠碑俨在壁，马冢荒原中。炎精忽不祀，支天难为功。我今酹公酒，司令仍祝融。胡风西北来，边愁浩无穷。河山易破碎，回顾忧心忡。何以邀公灵，海气天濛濛。寒鸦几夕阳，懔懔思英风。"}