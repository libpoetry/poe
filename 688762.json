{"id":"688762","title":"九日天坛登集酬夏桂洲都谏","dynasty":"明","author":"严嵩","text":"仙都楼阁堪凝望，谏署壶觞得尽欢。九日旧从尘里过，八埏今向眼中宽。风来碣石驱涛壮，日上扶桑影树团。君擅高才能作赋，吾怜短发未攲冠。明良一代赓歌盛，礼乐千年复古难。即拟泰坛陈藁秸，早闻阊阖献琅玕。八座轩裳吟对酒，佳辰此会若为欢。凤飞正借高梧近，鹏运真同碧海宽。青枫极浦遥连影，细菊重岩巧缀团。桓孟高风追落帽，夔龙胜集庆弹冠。层城烟雾将归远，郢曲阳春欲和难。莫把茱萸问谁健，共看颜色比琅玕。"}