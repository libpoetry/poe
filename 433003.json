{"id":"433003","title":"影真画题咏八首 马湘兰","dynasty":"近现代","author":"胡雪抱","text":"碧鸡坊里字眠蚕，又见诗拈孔雀庵。一自马家写兰后，女郎花草重江南。扫黛眉楼秀许餐，瑶池促坐庆珠冠。受恩荣辱随身异，羞杀男儿一品官。投谒初心负可儿，绛云犹似误腰肢。业根如是复如是，人世风流有尽时。半塘烟蕊写丰神，水绘寒香几度春。世难沧桑编忆语，独赢阿白嫁情人。翻因薄命誓雄师，肝胆绸缪许妾知。晚退别饶纨扇意，慧心圆定指莲池。红粉飘零有侠肠，侯门金缕泣秋娘。老钱诗句藏心事，莫便温柔认是乡。秾香碎梦锁重帘，入道琴心落指纤。还是美人真忏悔，朝来刺血写花严。云华拢髻使工愁，一曲琵琶送客舟。珍重此身甘玉碎，坠楼不死亦千秋。"}