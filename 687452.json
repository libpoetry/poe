{"id":"687452","title":"和答王舜钦送别诗韵二首","dynasty":"明","author":"孙承恩","text":"吾道都来出处间，清朝敢谓直躬难。衰慵病每思丹饵，猿鹿心惟恋故山。天诏宠临愁莫避，冥鸿飞去羡难扳。何当恳乞终投隐，日与溪翁野老班。野性从来水石间，仕途祇觉病躯难。种放误教徵北阙，谢安自合卧东山。白发愁予增感慨，丹崖无路可跻扳。吾人出处原无定，巢许伊周若是班。"}