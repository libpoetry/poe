{"id":"429749","title":"与吷庵拔可观龙华水泥厂和吷庵韵","dynasty":"近现代","author":"黄浚","text":"地于水火风，成坏等一瞥。驹隙此营居，所虱益琐屑。奈何造至坚，妄补天意缺。计仍捏泥水，用始平凹凸。功成大无畏，可禦灼与齧。睹物熟狃之，莫格所自出。晚谋夏屋望，始叹焦原热。辊雷欲訇耳，吹火甚吐舌。上缘无穷梯，下转不破鐍。吸江亦亘笕，铸石以胜铁。往来杂邪许，瞻想忘巧拙。君宁糜多金，买土抟使结。我贫行东归，往矣鹳鸣垤。物情终不齐，侔揣孰愿谲。"}