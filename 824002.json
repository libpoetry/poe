{"id":"824002","title":"念奴娇 自杭至苏，由苏返沪，晤去病、勉后、天梅诸人，知于数日前亦曾偕游吴门，并得谒张公国维祠。苏之有张祠，余初未知也，填此志憾","dynasty":"清末近现代初","author":"高燮","text":"西湖游遍看祠堂，历历曾彭左李。南麓独寻苍水墓，大抵无人来此。古木含愁，残山不语，俎豆全荒矣。两回凭吊，痛哭斜阳堆里。谁信一掬椒浆，阊阖城外，庙奉东阳祀。一样堤兵期灭虏，未许腥膻忘荐。故国魂香，孤臣血碧，种性终难死。缘悭展拜，令我凄然无已。"}