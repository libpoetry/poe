{"id":"543475","title":"古意赠云间唐子四章 其一","dynasty":"明","author":"胡应麟","text":"飘飘云中鸿，口衔尺素书。有美云间客，宛在天一隅。兰台振高躅，青骢曳华裾。初承百里命，栽花烂长衢。鸣琴讼堂上，素幕垂清虚。泠然念同调，发箧贻双鱼。赠我金错刀，投我琅玕珠。感子缱绻怀，殷勤系罗襦。岂无倾城色，贵此无盐姝。林风冉冉暮，岁晏羌何如。"}