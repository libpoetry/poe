{"id":"683438","title":"度居庸关","dynasty":"明","author":"王世贞","text":"代北平沙万马群，率然山势拥氤氲。层关不闭中原日，绝壁长留太古云。地脉谁怜秦内史，天骄应辟李将军。千盘转见妫川水，遥夜悲笳未可闻。七陵佳气郁葱哉，睥睨寒烽北极开。车转天门通箭括，水排坤轴建瓴来。书生绝质无中策，大将犁庭有异才。边马莫移青海帐，汉家曾记白登台。"}