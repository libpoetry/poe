{"id":"208538","title":"淮人多食蛙者作诗示意","dynasty":"宋代","author":"朱翌","text":"淮人为水族，疱脍亦已巧。田间有鸣鸡，性命得自保。吴人口垂涎，捕取穷浩渺。於吴产或多，於淮求则少。要之业境会，食债良自绕。予也家淮南，游吴尝草草。平生下箸处，但觉皆羊枣。不论赤鯶公，亦及长须老。何况鼓吹部，可作钟鼎宝。世间多空中，所见徒有表。至美不外示，鱼鳖岂皆好。君看十月鹑，羽翼甚轻矫。变化须臾间，不念旧池沼。食鹑乃无言，食蛙或颦愀。鹑蛙等无二，妄想自颠倒。舌根无尽期，所得在一饱。哀哉南路徐，食方说燖焰。但俱供芋羹，不必著锦袄。较之食疮痂，岂但能稍稍。"}