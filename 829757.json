{"id":"829757","title":"满江红 和大厂，次文信国改王昭仪韵作","dynasty":"清末近现代初","author":"胡汉民","text":"寄语诗人，可曾似、玉颜鸦色。休更拟、铜仙铅泪，痛辞宫阙。七发谁从枚乘后，五噫常在梁鸿侧。尽天家、倾国重佳人，升平歇。繁华梦，难消灭。兴废事，何从说。有低头神甫，子规啼血。消息难凭云际雁，玲珑只见窗前月。听高歌、换却断肠声，壶敲缺。马上琵琶，谁则愿、画图生色。何况有、五津烽火，三秦城阙。思在洛阳应奋起，眠过白下曾欹侧。肯夜深、留客斗枯棋，茶烟歇。绵上恨，难磨灭。汉宫事，有人说。枉古今龙战，玄黄共血。独鹤初归云万里，群莺乱舞春三月。怕石泉、槐火迫人来，驹光缺。"}