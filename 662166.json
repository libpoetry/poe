{"id":"662166","title":"恭睹临雍释奠敬述以诗","dynasty":"明","author":"石宝","text":"璧水晨漭瀁，石坛花始垂。云开大成殿，桧柏郁葳蕤。盛王重孔道，祼献皆亲持。箫韶切云汉，八佾盈阶墀。礼成进诸生，讲席命尔师。敷陈唐虞理，论说羲文辞。坐久进珍茗，雨露必旁施。三氏既荣耀，九卿亦华滋。东瞻学士班，文采何陆离。各敛补衣手，默默犹论思。斯文日中天，志士正扬眉。"}