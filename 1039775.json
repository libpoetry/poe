{"id":"1039775","title":"送周颖之京师","dynasty":"宋","author":"赵抃","text":"吾乡伯坚真丈夫，气刚色强言词疏。胸中一物不使有，日储月敛唯诗书。布裘落魄韦带缓，权门不肯低眉趋。朋游累百谁尔汝，人皆不与争揶揄。掩关啜菽苦意气，粪壤玉璧泥沙珠。宣慈中山我孤处，昨日走介贻我书。书云诏下吁俊乂，父兄命颖之京都。古人求养志择禄，今而岂得逃驰驱。肩书手剑出门去，哜咨肯复儿女如。我闻此语涕交下，人皆欲养繄我无。羡子之为与道合，劝子亟往无踟蹰。明年得志拜堂上，岂非人子荣亲欤。"}