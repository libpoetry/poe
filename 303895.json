{"id":"303895","title":"百字令·自题诗卷","dynasty":"清代","author":"陈训正","text":"头颅如许，竟青丝消尽，居然霜意。看镜何劳勋业问，妄想年来都废。小技雕虫，奇文吐凤，自玩还堪喜。閒情多少，浮云过眼而已。回忆剡社当年，风流裙屐，标榜相腾起。邺下才人谁健在，不分凋零如此。我亦穷愁，荒荒岁月，四十无闻矣。豹皮留在，未知留与谁氏。"}