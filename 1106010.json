{"id":"1106010","title":"拟试置章御座二首","dynasty":"宋","author":"王圭","text":"睿听来嘉论，忧勤政事昌。颙颙瞻帝座，谔谔置臣章。语切青规上，文留黼扆傍。受言初拜禹，罪己忽兴汤。进牍须盈几，垂衣岂下堂。只应千载治，危谏属忠良。君心图治切，座置直臣章。密奏留中扆，虚怀拱峻廊。聪明开二帝，道德劝三王。温室焚初藁，丹帷缉旧囊。呈书劳夜览，造膝被天光。欲识忧民意，忠规不可忘。"}