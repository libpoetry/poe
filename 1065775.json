{"id":"1065775","title":"张几仲被召还朝其幕府赵承之送行至漳水用杜子美诗为韵作诗十篇既还孙志康亦取其韵追送过方官并门因几仲之来遂得诸公相遇今幕府例罢不能无离索之意故亦用此韵见意 其十","dynasty":"宋","author":"苏过","text":"并门逢恶岁，寂寞如在陈。况我官独冷，对客寒无茵。谋生求二顷，荜门安贱贫。明时非自弃，愿作畎亩臣。"}