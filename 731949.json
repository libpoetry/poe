{"id":"731949","title":"将归南村留别诸公","dynasty":"清","author":"万寿祺","text":"冽冽岁云暮，四时浸以驰。鸿雁背北风，音响一何悲。策杖发西澨，载过东城湄。城阙高峨峨，楼阁与云齐。中多富贵人，车马光纷披。冠盖缀缨緌，变化随当时。往来互驰突，道旁狭且危。执手与君友，毛发托相知。夙昔周道游，大义同箴规。浮云与飞鸟，惭愧相因依。岂不乐诡随，中心不可违。别君适南村，遵路独言归。行人去不息，川原纷委蛇。严霜摧高树，日气瘦且低。稚子出门望，相随入荆扉。桔槔中夜悬，冻绠惨无为。谢圃入其室，登床读我诗。我诗惨以激，我床坦以夷。譬彼江中流，白石无转移。寄谢四海人，劳劳将焉之。"}