{"id":"1235594","title":"杂兴三首","dynasty":"元","author":"成廷圭","text":"野蔓被长坂，秋花翳前林。登高望孤冢，凉露忽已深。团团日东出，瞬息还西沈。吾亲不可见，哀涕沾衣襟。徘徊未忍去，玄云生夕阴。遥遥烟中城，旗帜互明灭。大风扬飞云，悲笳隐空堞。独行临大河，足力稍衰歇。褰衣欲涉之，水深不可涉。吾生将焉归，谁与作舟楫。夜坐竹林下，仰视天茫茫。浮云起西北，众星黯无光。群鸟昧灵性，胡为思南翔。良辰忽变易，志士徒悲伤。愿尔保素节，何劳怨清商。"}