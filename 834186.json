{"id":"834186","title":"湘月 赠唐浔舫","dynasty":"清末民国初","author":"易顺鼎","text":"楚中唐勒，是景瑳朋辈，灵均弟子。家在碧湘门外住，领略烟骚情思。词卷鸣秋，酒杯问月，飘泊愁乡里。歌离吊梦，才人通病如此。因甚王粲从军，祢衡投刺，同倒天涯屐。瘴水蛮花，枉题遍我辈，几行名字。秋士伤心，夜郎搔首，四顾悲歌起。布帆无恙，与君行且归矣。"}