{"id":"749293","title":"乙卯六月六日集小云栖寄公房同周拜轩孝廉叔云太史李莼客太常家子九季才次少陵宿赞公土室第二首韵","dynasty":"清","author":"孙廷璋","text":"苍然溯湖阴，到寺水亦静。北风堕诗语，聊复乱松影。炉熏蔼清微，趣与名理永。冰簟泛无湘，雪铫煮寒井。高歌互间作，烟好无异秉。吾生坐寡能，梦落江海迥。岂不慕揽辔，笑人惧清颍。朅来远公社，初喜不吾屏。携尊竟萧晨，冉冉月生岭。湿云渡水来，凉透鹭丝顶。"}