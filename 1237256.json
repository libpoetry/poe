{"id":"1237256","title":"舟行辰沅江中小词数阕 五首 呈建中御史 鹊桥仙","dynasty":"元","author":"曹伯启","text":"杜鹃声诉，鹧鸪声助，催上黔阳归路。轻舟短棹泛沧浪，沾两袖、夜郎烟雾。云山如暮，滩流如怒，石齿崭然无数。天涯愁绪不堪论，这光景、能消几度。水出五溪成一派，滔滔日夜东流。倦乘鞍马却乘舟。向来危处怯，此去险中愁。咿轧数声离岸橹，异乡身世悠悠。暂教杯酒放眉头。痴儿官事了，聊作子长游。夹橹声喧鹅鹳，中流石散牛羊。岸边茅屋半戎羌。淡烟笼寂寞，微雨助凄凉。畛麦缘山糁绿，岩花落水流香。离骚记诵不成章。殷勤兰与芷，千古为谁芳。世态纷纷几变更。天南地北只虚名。一簪华发可怜生。旅食惊心三月到，浪花吹面一舟轻。中宵屈指计归程。解缆西南杳霭间。万重烟水间云山。橹声摇荡五溪蛮。世路看来行欲遍，头颅到此合知还。从今犹得十年閒。"}