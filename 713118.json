{"id":"713118","title":"次答晋江郭君章君章祖都宪介庵先生乙酉主试吾粤先君列第七人先君殉节于丁亥先生殉节于戊子先后赠大司马君章以先生未归窀穸来粤求助世旧之感情见乎辞二首 其二","dynasty":"明末清初","author":"陈恭尹","text":"轻暖轻寒不定天，壁苔阶草绿相缘。穷居闭户无三月，积雨凝阴又半年。剑到合时先见气，玉当埋处自生烟。忠臣窀穸今犹未，末俗能无一慨然。"}