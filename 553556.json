{"id":"553556","title":"题王将军梅雪轩","dynasty":"明","author":"王绂","text":"襄阳耆旧孟浩然，雪中骑驴耸吟肩。西湖处士林逋仙，梅边引鹤乌帽偏。二子寒酸无所托，遂与梅雪同清妍。将军执锐常披坚，奇勋要使彝鼎镌。虽蒙优擢入卫尉，可容梅雪相留连。我知将军非泥此，朝市乃欲如林泉。况今四海同一天，无劳万里横戈鋋。雅歌投壶分内事，孰谓梅雪非我便。种梅五六株，搆轩数十椽。花时雪霁江月圆，香影满庭冰玉鲜。时时退直得清暇，开轩命客烹肥膻。从教曲奏谯楼角，任取寒生玉帐毡。梅以供鼎实，雪以呈丰年。上祝天子万万岁，岁岁阳春生意全。乃知将军爱梅雪，寒酸之士正尔霄壤悬。"}