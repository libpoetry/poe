{"id":"1253299","title":"题伯颖云林茅屋图","dynasty":"元末明初","author":"蓝仁","text":"将军今为庶，茅屋住云林。白帽长年著，黄精积雪寻。已闻瓜地近，更说鹿门深。猿鹤频来往，真知避世心。中林避世士，茅屋一閒云。雨笠寻芝术，晴窗究典坟。竹深羊仲至，瓜熟邵平分。也有幽栖处，长随鹿豕群。避人深卜隐，食力自为园。卖药从过市，催租不到门。厨烟蒸术起，社酒漉醅浑。风雨相期夜，诗成更细论。"}