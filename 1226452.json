{"id":"1226452","title":"骏马图","dynasty":"元","author":"大欣","text":"世无伯乐亦久矣，骏马何由千里至。披图犹似得权奇，岂伊画师知马意。何人致此铁色骊，旋毛绕腹新凿蹄。帝闲远谪天驷下，驰来月窟浮云低。古王有土数千里，八极周游宁用尔。方今万国效奔命，合遣龙媒献天子。飙驰电没争辟易，万里所向无前敌。男儿马上定乾坤，腐儒诗书果何益。几愁骨折青海烟，黄沙野雪穹庐前。幸逢好事写真传，似向长鸣谁与怜。嗟我身如倦飞鸟，十年茧足愁山川。安得千金购神骏，揽辔欲尽东南天。"}