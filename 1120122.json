{"id":"1120122","title":"观曹寿卿上舍诗轴题其后","dynasty":"宋","author":"陈棣","text":"君诗字字敌双南，直把骊珠取次探。李杜盟寒谁共主，曹刘机浅不须参。囊中句好缘多爱，天外心归计饱谙。读罢长编知隽永，自然齿颊带馀甘。欲观骚雅继周南，虎子应须虎穴探。策蹇冲寒将类贾，避堂舍盖愿同参。书能泣鬼世谁信，诗解穷人我自谙。但得低头拜东野，此心依约已先甘。"}