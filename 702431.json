{"id":"702431","title":"天津提督兵备刘天祐宪副留饮席上联句三首","dynasty":"明","author":"程敏政","text":"尊酒初逢海上城，真须倾耳听韶英。阴云酿雨窗含暝，曲岸留人柳飏晴。兵卫夜闻谈麈洽，官河风便去帆轻。玉堂新宠金莲炬，供奉无能愧此行。三十年前饮令名，天涯离合漫相惊。喜君宪节新开府，愧我诗坛始结盟。兰麝清风薰满座，粳蚕美俗动诸营。倚阑更有淹留地，明日登楼一送行。灯前谈笑客忘归，分付奚奴为掩扉。好句每从沈醉后，离情偏惜故交稀。月明坐啸潮生浦，漏尽惊看酒湿衣。逻卒隔墙喧警柝，旅怀临别更依依。"}