{"id":"812192","title":"澹堪杂诗","dynasty":"清","author":"成多禄","text":"吾家墙之东，云水一庐小。菜圃杂菊畦，种得花多少。新柳垂万丝，好音坐幽鸟。别院寄妻孥，人事一无扰。牙签三万轴，枕馈忘昏晓。遥想云中君，吾意方缥缈。老友林琴南，写图远寄我。虽未至吾庐，位置似亦颇。大江日夜流，襟前复带左。老树听吟声，满地松花堕。白云时出入，幽扃浑不锁。即此有声画，谓之诗也可。京华有故人，招赏西山雪。吟鞭逐寒影，遂与吾庐别。人皆憙清凉，我独畏炎热。自惜洁白衣，常恐缁尘涅。何如老圃花，寒香争晚节。曰归复曰归，聊以守吾拙。好山喜我来，螺黛绘深浅。怪石待主人，僵立殊偃蹇。我感山石意，花径行宛转。入夜犹寻诗，露湿衣裳软。镫花自开落，幽静不可剪。时闻华子冈，人定一声犬。幽人早起时，初日未挂树。微闻草木香，群动浣清露。我思陶隐居，曲閤入烟雾。北窗卧羲皇，未必得此趣。持帚扫白云，不令白云住。生恐尘世人，认得云深处。别厂而曰堪，实一土屋耳。有古陶复风，此意差可喜。白发老诗人，萧然水云里。荒径长菊松，小园遍桃李。兰成与彭泽，前身毋乃是。白水寄神交，长怀古君子。遗民周之馀，大隐南山麓。习习清风生，美人慕空谷，淋漓寄诗酒，欢笑杂歌哭。华发已满颠，踽踽行犹独。遐哉邴管风，邈矣顾黄躅。兰室有清芬，芳邻吾其卜。"}