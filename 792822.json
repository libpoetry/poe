{"id":"792822","title":"暨阳怀古二十三首 其十九 九里山","dynasty":"清","author":"缪徵甲","text":"江阴障各郡，江海之要冲。胜国遇倭乱，忆在嘉靖中。豺狼逞荼毒，居民惧汹汹。我邑仁父母，鹤洲钱令公。登陴集义勇，斩获屡奏功。贼自无锡至，桀石来相攻。三箭贼大却，公亦中贼锋。杨吴二团长，蔽公股血红。吴死公亲祭，哭声振苍穹。翼日战华墅，蹙贼贼势穷。复合常熟寇，三千围门东。兵备王崇古，坐视孤城凶。公以死自誓，印衣表孤忠。狼兵先遁走，陷公所乘骢。易马裹创战，杀气流白虹。同时死难者，陈金邢郭从。时天大雷雨，昼晦吹腥风。崇古奏不实，蔽此捍禦功。赠恤需后命，天道非梦梦。嗣有梦公者，执戟抨长弓。贼来旋却走，胆落神听聪。睢阳终杀贼，毅魄为鬼雄。至今九里山，云气常濛濛。"}