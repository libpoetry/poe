{"id":"431608","title":"减字木兰花二首·以新刊彊村遗书寄双照楼主","dynasty":"近现代","author":"龙榆生","text":"平生风义。忍见萧条人换世。文字因缘。将取骚心到者边。高歌老矣。岭表少年天下士。相忘江湖。旧梦迢迢泪眼枯。哀时词赋。怒发冲冠宁有补。惆怅凭阑。烟柳斜阳带醉看。谢公再起。知为苍生霖雨计。直北关山。魂梦飞扬路险难。"}