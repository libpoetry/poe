{"id":"1127811","title":"值侯修学趣儒人稍急因遗莲花莲实西瓜于吾宗翔叔作诗以勉之","dynasty":"宋","author":"曾丰","text":"绛玉裁花碧玉茎，亭亭香远韵逾清。群仙竞倚西风笑，为报临淮政已成。珠房颗颗绿英英，兴味超然芹藻馨。不必铁槌挝碎却，苦心应念子衿青。绀色毬儿护水晶，味甘如蜜冷如冰。香风飘满葵丘戍，散与鸮林解郁蒸。"}