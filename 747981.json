{"id":"747981","title":"月下对菊示子何","dynasty":"清","author":"郑珍","text":"天公爱菊同幽人，夜遣明月来写真。秋魂尽入影中去，澹澹花枝空有痕。半山亭子坐来久，衣袂渐冷胸中温。花气增浓月益白，枝枝插在玻璃盆。深露微光上蛛网，暗蛩细响吟篱根。凉风疏疏度不尽，时见水面鱼吹纹。乾坤清气盎两候，不在深夜即在晨。昏昏世中声色窟，那得一刻能鲜新。君思此时富贵儿，多少膻荤聚飞蚊。香衾醉眼待苏醒，已日白日堆红尘。百岁何由见此景，老死不知清净因。我今无愁亦无乐，默默饱受花月薰。意惬不须爪爬背，四山岑寂同忘言。"}