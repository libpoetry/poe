{"id":"686347","title":"饮马长城窟行（壬辰岁，闻西师失利作）","dynasty":"明","author":"史鉴","text":"羽书日夜至，匈奴寇三边。边将昧远图，坐使入河阴。候骑至朝那，烽火照甘泉。地利既失险，关城俱戒严。车攻马亦同，兵精甲且坚。如何两虎斗，曾不念主言。挟辀起微衅，拔棘终为愆。解怨殉国难，不闻廉蔺贤。师克贵在和，力分由不专。行行靡神速，观望谁当前。胡骑中夜来，列营不相援。一败竟涂地，兵甲满山川。献俘既无闻，饮至亮茫然。我生抱微志，夙览孙吴篇。虽非肉食者，国忧躯欲捐。上书求自试，请为士卒先。制胜在一心，出奇惟万端。长组系单于，穷追过祁连。功成报明主，辞赏归园田。"}