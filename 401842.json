{"id":"401842","title":"蝶恋花   柳 清真原制、自和共四阕","dynasty":"民国末当代初","author":"饶宗颐","text":"洛浦绸缪深誓后。莫待飘绵，惆怅生重牖。脉脉芳心如中酒。碧波缥缈方招手。落日深闺凉乍透。便染仙衣，懒与人争秀。长使鹅黄怜白首。惜春情绪终依旧。待到酴醾开谢后。睍睆黄莺，劝客频窥牖。帐饮危亭倾别酒。攀条莫负纤纤手。林挂斜晖红已透。玉勒珠鞭，驻处花秾秀。似此流光堪回首。东风和梦心仍旧。宛转游丝牵别后。莫误韦郎，相见期朱牖。说是伤春兼病酒。和烟约絮同拈手。如海残春寒早透。满径飞花，掷向钿车秀。苦为相思萦马首。恼人天气昏如旧。短梦初回新睡后。浥露轻盈，几缕翻风牖。有意低垂还拂酒。掏花偏是柔荑手。海燕窥帘飞未透。过眼行云，隐约回峰秀。和尽瑶章知几首。地遥人远空思旧。"}