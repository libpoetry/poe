{"id":"789223","title":"绛都春 野花用蒋竹山韵","dynasty":"清","author":"王策","text":"居然入画。奈生成薄命，浪开虚谢。荒岸野坡，一幅斜阳天边挂。沙蒙尘锁朝还夜，从未识、朱阑翠架。香微色淡，不亲蜂蝶，并忘春夏。娇姹。纤红碎白，也时来傍，废楼颓榭。歌舞已空，不见云鬟簪珠帕。可怜空衬王孙马。在十里、短长亭下。凄凄抱影无言，东风过也。"}