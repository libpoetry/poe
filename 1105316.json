{"id":"1105316","title":"以人生五马贵莫受二毛侵为韵送胡献叔守邵阳","dynasty":"宋","author":"方岳","text":"灯寒岳麓雪，帆饱湘江春。过家谁起予，岂无独醒人。襄蜀莽万里，战骨高于城。湖南宁几州，耕凿偷馀生。民愚一何鼠，民怒一何虎。谨毋芟刈之，持以报九五。宁骑踏雪驴，莫骤追风马。霜蹄失衔勒，多是快意者。三十已专城，斯亦未足贵。潘舆归故乡，吾乐宁可既。维东有夕烽，维西有秋柝。行春独何悰，此段待民莫。餂以澜翻口，钳以霹雳手。俗吏訾儒腐，吾曹自甘受。吾道一而已，惟诚一之至。毋或参以三，亦勿贰以二。借筹渭阳幕，边画分毫毛。邵州二千里，能勿鉴寐劳。迢迢烟水寒，猎猎霜风侵。此行何当还，民瘼简帝心。"}