{"id":"527661","title":"杏林曲","dynasty":"明","author":"何景明","text":"君不见萧御医，何年种杏成杏林，霞蒸日烂开芳甸。门庭垂实虎昼守，飞花九陌人人羡。菊泉橘井俱仙灵，岂如万树春风散。今皇御医皆不贱，麒麟绯袍常引见。奉诏时翻本草经，承恩数锡仙桃宴。君今一身官未尊，白头抱艺趋金门。轻财重义世罕比，起死回生不自论。林中有草金光映，服食可以延寿命。萧君萧君进此药，令我皇帝万岁无疾病。"}