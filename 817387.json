{"id":"817387","title":"和程侍御四首 藤屋读书","dynasty":"清","author":"戴亨","text":"绝壁苍藤深，虬条结精舍。清籁激微飙，高云宿檐瓦。悠然太古心，摊书北窗下。靡颜娇上春，新声复清绝。流睇逗层波，纤喉递缓节。花茵落叶深，一曲回风阕。枯偈持九年，心境长自照。月落万川明，山禽时一叫。抛却破蒲团，拈花忽微笑。虚舟载孤月，月浸芦花白。天影浴澄波，波回漾空碧。吟魂渺何依，烟霞久成癖。"}