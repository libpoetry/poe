{"id":"194679","title":"育阇黎房见秋兰有花作","dynasty":"宋代","author":"毛滂","text":"南风吹露畦，苦菜日夜花。同荣有蔓草，托质多长蛇。迩来合萧条，凄风寄蒹葭。禅房向幽寂，云日暧庭沙。竹根逢小春，紫兰茁其芽。造物惜鲜荣，宁肯及幽葩。偶出白帝恩，未必黄钟家。芳馨半孤冷，萧艾终横斜。譬如隐君子，悃愊初无华。深藏不自献，清芬亦难遮。陶翁抱疏韵，对此心忻嘉。离骚久相从，浊酒不待赊。纫衣濯沧浪，援琴卧烟霞。"}