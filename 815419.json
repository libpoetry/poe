{"id":"815419","title":"拟白香山有木诗","dynasty":"清","author":"倪涛","text":"有木名梧桐，栖凤临清池。朝阳承新色，碧玉拂疏枝。春风及万物，枝叶方荄滋。别类或刺手，花发眩赪姿。浮华惜无实，讹似空参差。排云高百尺，孤立耀后时。知音傥可待，《韶》《雅》夸天资。槃阿厉名节，澍雨敷丹墀。有木盛湖湘，其名赋束楚。同在新蒸中，独以翘楚许。丛生浸以滋，藩触势莫阻。托质非无用，横生未得所。偏不侪梓枌，翻忧害禾黍。或慕坚强性，相依近居处。下趋棘与荆，当路苦徒侣。山樵不可刈，聚类快一炬。"}