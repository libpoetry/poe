{"id":"878513","title":"寄题南康胡氏春风堂","dynasty":"宋","author":"刘克庄","text":"芋魁菜甲必同食，石田茅屋不忍析。有时对床听风雨，有时共灯窥简册。大兄独抱古人道，群季各修弟子职。一门和气常如春，紫荆花开庭草碧。宛然生在舞雩时，又若坐于明道侧。吾尝三复棠棣诗，周公千载有惭色。共梨分枣能几何，摘瓜煮豆堪太息。区区锥刀未足让，伯夷逊国采薇吃。君能聚族真卓行，余亦为兄愧凉德。莫年有意观庐山，因作春风堂上客。"}