{"id":"156096","title":"罪言·匪兕匪虎吾道非","dynasty":"宋代","author":"舒岳祥","text":"匪兕匪虎吾道非，鸜之鹆之侯不归。山南山北靡有定，瀼东瀼西生计微。颓墙宿莽露泥泥，荒田野菊秋菲菲。和止安息，我行安之。噫吁嘻！过殷墟兮麦渐渐，览周原兮黍离离。黍麦之秀，黍麦之有。无麦无禾，不耕胡取。白骨兮成豀，膏肉兮成泥。已焉哉！想自古之如彼，匪斯今之可哀。死莫懲於既往，生胡保其将来。东溟之滨，相夺相攘。杀人填海，浩浩不盈。轮回报复，此死彼生。天假手於王师，使尽殪於秦坑。痛临渊而一吊，悲万古之茫茫。"}