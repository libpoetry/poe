{"id":"1127514","title":"治平谅闇元夕","dynasty":"宋","author":"彭汝砺","text":"上元无乐送长宵，泪洒城阳泣帝尧。云障月华寒淡薄，风吹雨点细飘摇。物随世事生悽怆，天与人心长寂寥。不用灯花斗光景，火炉诗笔慰无聊。仙乐谁家奏管箫，异香到处合椒聊。风生雨后声悲惨，月在云间影动摇。幽径小溪春寂寂，淡灯寒烛夜寥寥。香焚敢效封人意，睿算年年祝帝尧。"}