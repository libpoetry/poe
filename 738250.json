{"id":"738250","title":"九天祠后园曝背见园中洗菜者率尔感赋","dynasty":"清","author":"王安修","text":"云散天弥回，旭日满江城。荒园交古木，幽禽相向鸣。曝背坐盘石，倏然病骨轻。晚菘森玉立，采择趁冬晴。池水寒可濯，沿流笑语声。比邻更助力，小憩依松棚。场圃净如涤，严风扫残茎。御冬仰旨蓄，齑盐无他羸。闭塞委天道，勤渠愧物情。晚计良自得，吾亦念吾生。晼晚岁云晏，濩落将何成。"}