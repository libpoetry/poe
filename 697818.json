{"id":"697818","title":"题兰亭流觞四绝为郑大尹赋","dynasty":"明","author":"胡奎","text":"开元供奉侍銮坡，妙墨流传辨永和。定武化身千百亿，只今刻石已无多。永兴寺里兰亭帖，千古高风不可攀。却笑昭陵藏不得，又随金盌出人间。前朝画史李龙眠，想像流觞曲水边。四十二人同列坐，茂林修竹尚依然。郑公好画比琼琚，收得山阴褉事图。不向昆明随劫火，却从合浦得还珠。"}