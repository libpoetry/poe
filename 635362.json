{"id":"635362","title":"西水歌","dynasty":"明","author":"成鹫","text":"生愿食西江米，不愿饮西江水。西江米多实我腹，西江水多没我屋。我屋住山犹是可，我屋住溪淹杀我。大陆沉，大陆沉，秋雨淫淫秋水深。水深过胫，浸却官田十千顷。水深至领，舟楫交加车马静。水深灭顶，四野无人烟火冷。老蛙行出海，大鱼入枯井。回头相视失声色，大笑乾坤成陷阱。问君笑胡为尔，山僧昨暮下山来，铁船独渡空江水。前浪拍船头，后浪拍船尾。停桡直入水晶宫，无限鱼虾跳成市。"}