{"id":"1105126","title":"依韵和图南五首 平阿马上","dynasty":"宋","author":"文同","text":"江山相引转平皋，满马诗情拥敝袍。鸣鹤不知谁使怨，飞鸢何谓尔能高。岩头乱木森如戟，涧下繁云涌似涛。才到邮亭便沈思，向来佳景待吾曹。双壁相参万木深，马前猿鸟亦难寻。云容杳杳断鸿意，风色萧萧行客心。山若画屏随峡势，水如衣带转岩阴。生平来往成何事，且倚钩栏拥鼻吟。一襟初觉晚霜清，短鞚垂头任马行。斜日敛回疏木影，急风收断落泉声。望穷好景番番别，题遍新诗阕阕精。终是教人伏潘令，许多才调赋西征。出门相与望横参，露浥幧头冷逼簪。驿在金堆随涧远，路经铜冶入烟深。过桥住马应回首，上岭闻猿想动心。胜事莫过文酒乐，此时销得各沉吟。英英寒菊犯清霜，来伴山中草木黄。不趁盛时随众卉，自甘深处作孤芳。其他烂漫非真色，惟此氤氲是正香。却念白衣谁送酒，满篱高兴忆吾乡。"}