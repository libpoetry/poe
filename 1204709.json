{"id":"1204709","title":"六州歌头 次马明初韵书所见","dynasty":"元","author":"许有壬","text":"轩昂仙侣，风度似吾侪。凡鸟辈，虽累百，总与台。敢偕偕。何处风丝客，昧平昔，恣豗突，形迹异，天壤隔，剧相排。老眼浑如无见，云霄远，未便时乖。笑蛛蝥肆螫，自丧亦多哉。我出尘埃。浩无涯。有旁观者，同气类，公好恶，挺身来。行不义，宜自毙，坐虺颓。任奸回。万事如翻手，吾方此，外形骸。来汝鹤，吾有语，汝无哀。谁遣乘轩烜赫，令此辈、眼不能开。付恩仇一笑，漫且啄莓苔。休面三槐。"}