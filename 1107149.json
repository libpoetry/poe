{"id":"1107149","title":"和颜长道寄三首 其二 县斋肆笔","dynasty":"宋","author":"韦骧","text":"簿领区区岂惬情，尘纷安得眼长青。且希五柳先生醉，莫似清江使者灵。临政每惭非善治，随时尤愧有劳形。谁能与我同幽旷，陇上耦耕还带经。往还赓唱百馀篇，草草编联后或前。语气有时凌夜月，辞源何啻泻春泉。须知吏隐能遗俗，不独山溪解乐天。屈指代期秋信逼，封人莫厌屡驰笺。"}