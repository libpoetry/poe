{"id":"985117","title":"别宇文季蒙","dynasty":"宋","author":"郭印","text":"调羹休羡最南枝，国香继踵开酴醾。先容岂藉早梅力，到了自结东君知。孤芳缭绕春虽晚，典型题在黄金盏。一家风骨端不凡，故使天公独青眼。中兴英主方急贤，屡辞温诏挽不前。平生忠赤照肝胆，危论鲠谔能回天。左蜀分符尚馀略，浙路霜台亦轻著。朝廷鼎鼐席尚虚，君家况是个中脚。寒儒筦库埋晨昏，欲排阊阖嗟无门。洗眼江淮看腾踏，妖气一扫清乾坤。"}