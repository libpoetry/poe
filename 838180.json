{"id":"838180","title":"疏影·华持庵同年读愿丰庄记，赋诗索答。谱此应之","dynasty":"清末民国初","author":"魏元戴","text":"山重水复。叹路遥寄与，秋思盈掬。矫首寤歌，梁父龟山，寒泉自漱冰玉。西清梦里余才调，早暗泣、丹毫黄竹。更那堪、触绪怀人，惯听断鸿声续。呼唤石龙醉卧，剩残照弄影，贪看鸥浴。愁入春风，危柱哀弦，按遍伊凉旧曲。无端横洒收声泪，偏撼起、松涛惊谷。念遥天、一角疏星，月冷光空烛。"}