{"id":"1128931","title":"山居四首","dynasty":"宋","author":"释元肇","text":"四壁萧然一室风，只多诗债与诗穷。枯梅尽日临窗舞，时有寒禽动竹丛。欲向西山学采薇，可怜身瘦得名肥。天边多少能鸣雁，不到衡阳不肯归。因笑红尘个个忙，故人沦落在殊方。地炉无火灰成字，却傍前轩曝夕阳。覆榻一床单纸被，挂身三事旧麻衣。吾庐只在深云里，笑折梅花月下归。"}