{"id":"685756","title":"采莲曲二首","dynasty":"明","author":"邓林","text":"绿鬓云鬟红玉颊，日日溪头弄舟楫。采莲采叶复采花，莲花莲叶何稠叠。万里关山君别妾。试问相思路几重，数尽莲花数莲叶。采莲莫采花，花心有莲子。莲子未可餐，花心苦无比。采莲莫采叶，留叶制郎衣。自从采莲去，冷落鸳鸯机。郎在寒江千里外，莲叶莲花不成采。无因折藕被丝牵，惹起春愁溟似海。"}