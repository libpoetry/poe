{"id":"102478","title":"次韵李端叔谢送牛戬鸳鸯竹石图","dynasty":"宋代","author":"苏轼","text":"闻君谈西戎，废食忘早晚。王师本不陈，贼垒何足刬。守边在得士，此语要而简。知君论将口，似我识画眼。笑指尘壁间，此是老牛戬。平生师卫玠，非意常理遣。诉君定何人，未用市朝显。置之勿复道，世俗固多舛。归去亦何须，单车渡殽渑。如虫得羽化，已脱安用茧。家书空万轴，凉曝困舒卷。念当扫长物，闭息默自暖。此画聊付君，幽处得小展。新诗勿纵笔，群吠惊邑犬。时来未可知，妙斫待轮扁。"}