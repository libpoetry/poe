{"id":"1108913","title":"和仲弟十绝","dynasty":"宋","author":"刘克庄","text":"懒窥户外问晴阴，静向窗前阅古今。江国事稀聊袖手，钧天梦断久灰心。慈母清斋奉竺乾，平生功行默通天。遥知静坐修禅观，永昼炉中一穗烟。即今江表尚恬熙，忘却前回饮马时。淝水岂无风鹤助，平凉莫受犬羊欺。楼头吹彻几寒梅，推枕穿衣晓帐开。蚁斗蜗争求予决，老夫身世自难裁。一春檐溜不曾停，滴破空阶藓晕青。便是儿时对床雨，绝怜老大不同听。行遍高台到曲池，闲将白发照清漪。未应官舍无幽事，亦有临流啸咏时。少工文字老安施，不但才悭力已疲。无复滴泉来上绠，惠连入梦偶成诗。弟兄虽幸忝朱轮，各是人间五十人。只合共娱千岁母，可能少补二州民。雁回杳杳浑无报，鹊语啾啾似有凭。忽得远书看百过，眼昏自起剔残灯。千古堂堂一孔明，尚咨幼宰访州平。诸君应悉惓惓意，老子宁希赫赫声。"}