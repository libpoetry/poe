{"id":"694303","title":"缉熙至用寄兼素先生韵写怀","dynasty":"明","author":"陈献章","text":"黄鹂啼破海山春，万里沧溟一片云。童子烧香宾客坐，老妻谋酒隔墙分。閒花坞里藏春色，麋鹿山中失旧群。今夜蒲团空对我，明朝烟艇不随君。草阁春风忽两人，坐临江水看江云。寻常肝肺诗中写，六十头颅镜里分。落絮风惊还著树，行人日出便离群。孤舟远下南京道，望断梅关不见君。"}