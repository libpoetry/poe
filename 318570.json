{"id":"318570","title":"木兰花慢·傍青烽望远","dynasty":"现代","author":"庞俊","text":"傍青烽望远，乱云外、故人稀。似海燕漂零，荒椽愁寄，残社须归。征衣。对花溅泪，梦羌村、何地浣尘缁。眼暗黄垆旧影，鬓添明镜新丝。峨眉。多事买筇枝。山鹤怪眠迟。剩灯床乱帙，礼堂谁写，穗帐空披。凄凄。一棺水驿，费侯芭、双袖万行啼。魂断平羌月冷，夜深来鉴虚帷。"}