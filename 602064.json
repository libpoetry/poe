{"id":"602064","title":"赠宝光上人","dynasty":"明","author":"李学一","text":"有客金陵来，武服挂雕弓。自言良家子，挺身远从戎。剑得白猿术，书传黄石翁。身当一校任，气夺万夫雄。在昔东吴战，曾摧海上艟。今兹来岭表，所至著奇功。一旦厌尘嚣，翛然慕远公。披剃解冠裳，逍遥入慧丰。焚香还扫石，洗钵浥流潨。英气今朝敛，槁灰此日同。形骸终有碍，一静万缘空。将为方外游，辞我上崆峒。予为长太息，纷华世所崇。而君有异尚，物化揽玄风。海鹤谁能絷，冥鸿岂受笼。从兹周八径，何地更相逢。"}