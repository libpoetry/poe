{"id":"1125116","title":"次韵阎甥伯温池上八首","dynasty":"宋","author":"晁补之","text":"文饶论百揆，豪气阔天宇。归来坐平泉，草木何足数。只今和文第，怪石几风雨。达生要忘累，人取应我与。昔吾卜城东，今吾卜城中。祇畏盗贼迫，安知廛市同。畚锸运渤海，操蛇应未穷。无乃遭此笑，君如北山翁。诛茅斩恶木，众卉方以朋。掘沙到沮洳，方复见此澄。客来恍异境，物象初不增。以此自诳目，果下能日乘。池深不可临，际水作石磴。尘埃搅百里，得此亦差胜。晨朝看雨坐，蛙喜律吕应。有儿不鼓箧，共此疏懒兴。物养有得失，瘠地江河隈。亭槛但小草，山林自奇材。我有八极兴，聊堪一席开。长啸本造适，悲风为谁来。自从移居来，城市益啾扰。如何跬步近，亦有鹭下沼。朅来欲骋骛，诘曲故百绕。人间南柯梦，方此犹复小。黄冠一奇士，教我漱华池。茅檐夕坚坐，见月柳间低。水虫时一出，细浪作鳞差。流观起百虑，内视失群疑。平生惟亲旧，相得怀抱敞。宁知老田里，三径得还往。结庐在人境，此意陶令赏。但话北窗凉，何必羲皇上。"}