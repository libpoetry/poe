{"id":"1125615","title":"和吕子约霜月有感二首","dynasty":"宋","author":"袁燮","text":"寒松饱霜雪，冉冉翠光湿。万物困波流，砥柱独中立。比德有君子，逸气难拘絷。平生忧世心，如彼救焚急。朅来席未温，冥鸿去何适。劝君且淹留，斯民待安辑。小试活国手，腠理犹可及。顽夫禅作窟，狂士醉为乡。谁知名教中，悠悠滋味长。嗟余学无穷，勺水浅可扬。讲习得益友，丽泽期交相。风月古犹今，时序燠与凉。一笑聊复尔，片心到羲皇。乾坤入吾怀，始信居中央。"}