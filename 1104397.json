{"id":"1104397","title":"海棠","dynasty":"宋","author":"潘从哲","text":"江皋春早饶花木，花品神仙此称独。当年坡老一题诗，到今标格超凡俗。我来黄州亦再闰，五见此花灿东谷。孤根自结白莲社，媚姿不贮黄金屋。日华浓艳澹生唇，雾縠繁红微映肉。宛如初浴出华清，讵是朝酣睡未足。有时著雨更妖娴，无力胜风转娇淑。我欲题诗和坡老，抽思未得还扪腹。把酒徘徊倚啸台，行吟绕遍西池竹。苦无藻丽发巧心，数傍花枝舒拙目。问花何以拟甘棠，缘同太守来西蜀。花容诗句总绝世，高风渺渺翔鸿鹄。岁岁年年花自开，游人几和阳春曲。悠悠不尽古人情，啼莺语燕纷相触。"}