{"id":"766843","title":"水调歌头 其二 吴元符进士證仙","dynasty":"清","author":"俞士彪","text":"传道吴公殁，华表复来归。日日随云上下跨鹤更骖螭。我始疑人不化，继悟死生至理，此事亦非奇。灵凡本一道，人自不能知。望瀛州，瞻阆苑，岂难梯。但存忠孝洪崖鬼谷可肩随。梦后瑶池花放，弈罢璚壶酒熟，尘世已多时。寄语摄生客，捷径莫如斯。"}