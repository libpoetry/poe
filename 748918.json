{"id":"748918","title":"岱谷西溪","dynasty":"清","author":"魏源","text":"山大水声小，水与山不敌。谁知砉砉响，能静岩岩魄。岱宗石不裂，裂即万寻壁。山泉云际青，飞下勇无择。涧水奔赴会，供此双龙吸。嵯峨萧瑟间，声光百寒碧。仰视苍苍天，坼入巉巉石。倾崖宿苍阴，倒影地不及。不辨峡西东，但随溪转侧。到此顿忘归，今古空明积。昔贤此考槃，觞咏谭王伯。至今濯缨亭，气与岱宗赫。山禽不敢啼，草树若屏息。悄然万虑澄，何独红尘隔。"}