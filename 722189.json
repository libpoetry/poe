{"id":"722189","title":"佟声远友兄爱予第四儿明渲特甚求养为己子病中赋诗六章敬以托之","dynasty":"明末清初","author":"屈大均","text":"三春问病少交亲，君是新人即故人。一日相知成肺腑，两家敦好胜婚姻。心伤舐犊犁牛老，肯代将雏凤鸟仁。童稚怜伊今失恃，更令樛木结慈因。吾儿招弟已双珍，上有三兄玉树亲。得托君侯成父子，即令昆友尽天人。桐花香好栖么凤，荷叶高宜覆绿蘋。况尔黄裳能逮下，自应螽羽有馀春。今岁尸鸠应七子，昔年老蚌每双珠。如君艳艳多三妇，不日啾啾即九雏。萝附乔松丝宛转，萍依青水叶纷敷。定知恩爱长加膝，看似亲生一丈夫。渊明旷达但长吟，有子贤愚不系心。婚嫁难完须大耋，妻孥若弃即长林。黄头幼稚君能托，绿髓仙真我欲寻。根向太山如久结，孤生竹筱自森森。病涉冬春已半年，弥留不死任皇天。已教隐几同枯木，便合遗衣化乱烟。松势每忧巢欲覆，鹤声安望子能传。蠢兹豚犬无知识，亚次相依或象贤。君池不独美芙荷，十二茨菰一乳多。鰋鲤吹花争日暖，鸳鸯喋藻乐春和。将予黄口持香饵，逐尔红妆向影娥。孩笑喧喧同两妹，熊罴催下锦云窠。"}