{"id":"773083","title":"扶桑海日","dynasty":"清","author":"宋永清","text":"汤谷之水何泱泱轮囷大木生其阳。同根两干万馀里，其间有国名扶桑。地临仙岛蓬莱渡，蛟室龙宫还布护。幻景楼台变化多，天琛穴鳅频相妒。君不见金乌闪闪起碧波，欃枪惊落摇婆娑。魑魅魍魉各消散，尧天舜日光融和。又不见岛屿风清商贾聚，鲸鲵浪靖征帆布。文身黑齿游恩波，金汤百二雄东顾。团团金阙走华光，乾坤大地长煇煌。人生醉醒几驹隙，笑看扶桑海日真文章。"}