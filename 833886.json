{"id":"833886","title":"念奴娇 登金山绝顶，次陆放翁招韩无咎游金山原韵","dynasty":"清末民国初","author":"易顺鼎","text":"尺筇犹在，笑顽仙何必，身骑黄鹄。倒瞰蛟宫惊欲坠，落日烧红如烛。北去云帆，西飞月镜，怪底人生速。翛然青气，白鸥才是吾属。欲写转眼南朝，荡胸东海，恨山中无竹。更为坡翁诗在上，漫教轻续。三两渔踪，一双僧影，占断江天绿。妙高台顶，破空聊弄青玉。"}