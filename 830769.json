{"id":"830769","title":"同徐铸访七星岩石罅祖龙学题名作长歌","dynasty":"清末民国初","author":"梁鼎芬","text":"秋风动地潭水枯，清游载酒子与吾。笑谈已过芡塘外，回见村屋皆画图。纷纷姓氏满岩洞，周书宽博包书癯。范阳择之亦至此，博陵崔子相驰驱。更闻石罅字未灭，苏斋有纸不得摹。春洲畸人始寻见，著书且补仪徵无。我今粗猛仗心胆，子复英特少髭须。巉岩共向仄径入，鞠躬恍若公门趋。余生世途每宽坦，到此真觉形体拘。手扪苔壁引蛇沫，以火斜烛相叫呼。分明七字鲁公体，银钩洒落琼枝腴。回身小立若有会，追忆史乘微叹吁。公昔从游泰山下，要埒守道兼宽夫。抗言衍圣定百世，袁州启学繁生徒。临川柄国枉人罪，酒瓶三百轻召辜。惜哉不遇张子厚，流窜德庆成冤诬。《遗文焕斗》穆修派，手力傥可分开洙。此官虽鄙奚足贵，方寸萧散谁能逾。题名山涧知几处，大云铜石罗浮俱。他年同著几緉屐，尽收宝刻当瑶瑜。"}