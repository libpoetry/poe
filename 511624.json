{"id":"511624","title":"风木慈乌图为李侍御旻题","dynasty":"明","author":"柯潜","text":"木萧萧，风烈烈。上有慈乌栖复惊，返哺无由夜啼血。李家孝子闻之谩愁绝，白首双亲嗟死别。昔年亲在未作官，家贫何以为亲欢。如今有禄供甘旨，亲掩泉台呼不起。呼不起，将奈何，寒云碧草山之阿。逢人欲语泪先下，流作沧江千顷波。总教风停木静乌飞去，孝子愁心终不磨。"}