{"id":"786785","title":"漫叟吟","dynasty":"清","author":"牛焘","text":"漫叟多漫语，世亦以漫许。漫者为长官，毋乃乖澄叙。山南逐鸼殳，明主寄心膂。免徭缓追敛，流亡获安处。始知漫者心，其漫足可钦。诗篇浑漫兴，渊渊石与金。漫醉不知醒，漫游不归林。漫睡无人叫，漫歌不停吟。胡为讼木魁，悯岑托骚音。杯湖清且漪，退谷窈而深。素反惟贾孟，时复一披襟。落花闲绕案，醉令笑听琴。达人具达观，真机独侵淫。世人徒嗔漫，衣冠分粲粲。民社不萦怀，斗筲比比算。从来逸群姿，讵甘受羁绊。鹏搏燕莺嗤，鹓游腐鼠叹。君不见，王公扪虱谈，稽生柳下锻。谁能学聱牙，保家以纾难。千载舂陵行，杜老垂褒赞。"}