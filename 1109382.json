{"id":"1109382","title":"赠吴伯玉二首","dynasty":"宋","author":"刘弇","text":"少年腾踏属骅骝，骨相疏明玉照秋。湓口犹传旧令尹，豫章聊半古诸侯。一官身外真无负，百故胸中自不留。论荐由来公道在，谁将卓荦到需头。瞥去门阑两换春，标规仍惬此来亲。能将官况为馀事，别有阳和到后尘。衮衮何妨流水淡，纷纷谁数白头新。拟论一报归恩地，愧我犹为栾棘人。"}