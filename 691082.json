{"id":"691082","title":"大行皇帝挽歌辞二首","dynasty":"明","author":"李东阳","text":"北阙南都象镐丰，我皇身自际时雍。只应龙种如高帝，何止虹髯似太宗。草木有情皆长养，乾坤无地不包容。因思二十年前事，长蹑仙班侍九重。圣朝偃武修文日，共道王言似六经。宋史重施新衮钺，孔庭增饰旧笾铏。垂衣共仰升龙象，赐墨皆成翥凤形。回首茂陵松柏树，春来还向裕陵青。"}