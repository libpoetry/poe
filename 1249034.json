{"id":"1249034","title":"义僧行","dynasty":"元末明初","author":"王逢","text":"世降道沦丧，盛事罕见之。我歌义僧行，蕲取国士知。僧臻生夏浦，俗号徐大师。勇敢重意气，赤手可猎麋。张忠郭解流，任侠不计赀。臻愿出门下，致死誓不移。盗寻寇马洲，鱼肉乎蒸黎。元戎坚营壁，大姓深沟池。壮哉张父子，分率脱项儿。父擒子死难，家不得敛尸。臻闻切齿恨，恨死不同时。夜即操斧刀，奋身斫籓篱。径入牛宫内，斧断张絷维。手杀盗六人，力挽间道归。妻孥拜堂下，金币谢所私。上公赐巾裳，欲以好爵縻。幡然掉臂辞，还山弄摩尼。方今国步艰，中外罹疮痍。铜虎尽悬绶，铁马谁搴旗。嗟尔匹夫臻，足张三军威。何不食君禄，为君靖淮夷。收名鲁仲连，千载为等期。天秋黄叶脱，日暮玄云驰。歌诗节鼓吹，用壮吾熊罴。"}