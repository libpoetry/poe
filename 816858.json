{"id":"816858","title":"祝英台近三首","dynasty":"清","author":"蒋敦复","text":"隐华灯，窥绣闼，生小水云活。根化红心，若意肯趋热。草间也有微光，照他青史，浑不借、天边圆月。翠帘揭。昨宵银汉中间，星影半明灭。西北楼高，飞梦画堂阔。轻罗小扇无情，欺侬漂泊，待秋冷、有人抛撇。冷栖烟，闲吸露，仙骨蜕尘土。尔许高寒，消受晚秋苦。怜他短鬓飘零，西风瘦影，只薄薄、一重纱护。感迟暮。相将断雁哀蛩，幽咽向人诉。齐女门前，乌桕几株树。分明落叶声凄，中郎家破，有谁和、七弦琴谱。芷云深，蘋梦浅，草阁枕孤渚。镜槛平波，波上有鸥住。微茫几点烟螺，两三沙雁，红画出、冷斜阳暮。寻好句。分明一段荒寒，芦白卷凉雨。圆泖湖边，相约伴渔父。湘弦弹瘦秋花，水仙都醒，唤小艇、载将愁去。"}