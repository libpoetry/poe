{"id":"812820","title":"九日约同从兄青然登高不至四首","dynasty":"清","author":"吴敬梓","text":"尽日凭阑有所思，夕阳不见野艇移。窗前绿水纹如縠，一夜清霜减旧时。绿橙手擘味清嘉，黄菊枝头渐著花。独坐河亭人不到，一帘秋水读南华。吾家才子推灵运，也向秦淮僦舍居。故国茱萸从插遍，登高作赋已全虚。寒烟羃历暗长桥，几点渔灯趁晚潮。酤得邻家新酿美，半炉麸炭火亲烧。"}