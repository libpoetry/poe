{"id":"1190018","title":"醉歌","dynasty":"唐","author":"温庭筠","text":"檐柳初黄燕新乳，晓碧芊绵过微雨。树色深含台榭情，莺声巧作烟花主。锦袍公子陈杯觞，拨醅百瓮春酒香。入门下马问谁在，降阶握手登华堂。临邛美人连山眉，低抱琵琶含怨思。朔风绕指我先笑，明月入怀君自知。劝君莫惜金樽酒，年少须臾如覆手。辛勤到老慕箪瓢，于我悠悠竟何有。洛阳卢仝称文房，妻子脚秃舂黄粮。阿耋光颜不识字，指麾豪俊如驱羊。天犀压断朱鼹鼠，瑞锦惊飞金凤皇。其馀岂足沾牙齿，欲用何能报天子。驽马垂头抢暝尘，骅骝一日行千里。但有沈冥醉客家，支颐瞪目持流霞。唯恐南国风雨落，碧芜狼籍棠梨花。"}