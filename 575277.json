{"id":"575277","title":"草庐三顾图","dynasty":"明","author":"邵宝","text":"卧龙冈头秋叶黄，有人抱膝韬精光。磻溪莘野今远矣，独将道义论行藏。赭衣将军赤帝胄，欲猎中原驱猛兽。驾言三顾一笑同，不用千金为称寿。静观天下如观棋，扰扰纷纷徒尔为。聊于要处著片语，风驱电灭当何时。危哉汉鼎峙三足，正统奄奄在西蜀。君臣鱼水古所难，四海焚如见双玉。管邪乐邪伊吕邪，云霄万里天无涯。可怜后主不足辅，回首永安空翠华。"}