{"id":"455612","title":"贺新凉","dynasty":"当代","author":"刘斯奋","text":"抚枕西窗起，野茫茫、露零残堞，乱云千里。长恨故园烟树隔，更放沧波无际。漫添得、凭栏滋味。欲醉深宵谁共我？怕宵深、月也抛人去。杯且住，无多泪。瑶池阿母重门闭。念荒寒、牛衣白发，流人归未？话到灯前儿女恨，历历秦关汉垒。且莫问、龙蛇鼾睡。终古白茅迷楚泽，更萧萧一夜悲风里。遮不断，垄头水。"}