{"id":"869017","title":"寿陈监丞","dynasty":"宋","author":"叶寘","text":"岷峨之秀如云起，前有三苏后三李。三苏专以节行闻，三李相承最工史。两家百年成美谈，盛事胡不云东南。春风楼前拥三山，秀出君家父子三。玉佩琼琚词大放，宏博取科迹相望。演纶妙体王者言，下笔仍裁舍人样。君于兄弟尤白眉，天质宽厚心平夷。如舟万斛方整棹，驾扬稳听天风吹。道山蓬莱陈几席，自当席草宫门北。玉堂深处觉天低，金锁开时分夜直。人生穷达惟两途，富贵外物如锱铢。生朝相祝何所如，导引愿与栾城俱，名节要当参长苏。凛然天地相终始，何独扁舟载五湖。"}