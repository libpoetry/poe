{"id":"814909","title":"齐物诗","dynasty":"清","author":"俞樾","text":"茫茫沧海几生尘，世事何劳苦认真。仙佛总须随处尽，蚊虻也得逐年生。万人如海浩无边，身作飘飖不系船。相守百年都是梦，偶同一饭莫非缘。休将憔悴感生平，眼底荣枯颇不惊。万蜡高烧终是夜，一灯孤对也能明。莫与痴人细较量，吾生何处不徜徉。出门一步即为远，作客十年未是长。呼马呼牛总此身，悠悠俗论未为真。周公也有流言日，盗蹠非无慕义人。忘机底事更疑猜，私智难将造化推。麟出何尝皆是瑞，蚁生亦或不为灾。覆雨翻云幻蜃楼，人生何处说恩仇。戏场亦有真歌泣，骨肉非无假应酬。处世休凭意气雄，须知事理总无穷。轮蹄易遍九州内，足迹难周一室中。世间倚伏本相因，何处亨衢何处屯。乌喙毒偏能治病，马肝美或竟伤人。"}