{"id":"105194","title":"依韵和禁烟近事之什","dynasty":"宋代","author":"梅尧臣","text":"狂风暴雨已频过，近水棠梨著未多。窈窕踏歌相把袂，轻浮赌胜各南堶。闲牵白日游丝颺，细蓦黄金舞带拖。小苑芳菲花斗蕊，华堂嘲哳燕争窠。西州骏马头如剥，南国佳人颈似瑳。结客追随倾画榼，分朋游乐藉青莎。秋千竞打遗钿翠，芍药将开翦缬罗。我病乞求新火炙，无心更听竹枝歌。"}