{"id":"845122","title":"高阳台 癸未初春击汰湘沅，舟次无憀，怆吟二阕","dynasty":"清末民国初","author":"程颂万","text":"泪尾侵寒，潮心堕梦，旅怀都趁春慵。憔悴江郎，冷烟又换孤篷。前山浅画眉痕绿，尽湘天、影事描空。最怜伊，露袜琼沙，刬佩鲛宫。一层弧角屏风衬，画初三月子，眉样如弓。渴海雌霓，无端飞上巫峰。黄陵竹子斑斑血，更何须、添印鹃红。太匆匆，万一无憀，来伴痴龙。殢雨篷心，弹潮舵尾，春江断送兰桡。冷浸鱼天，一枝凉月吟箫。返魂新柳夸三绝，做颦眉、泪眼蛮腰。系湾头，纵有他生，不似虹桥。当初唤玉帘衣瞥，已心心心上，长遍愁苗。镜海颓廊，居然有个鹦招。过头风浪年时事，待萍鸥、送上离潮。怕横江，万斛诗愁，酒薄难消。"}