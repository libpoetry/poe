{"id":"1124077","title":"寄刘凝远峦四首","dynasty":"宋","author":"赵蕃","text":"旧来人物数诸刘，公更诗名盖几州。新贵祇今多故旧，先生宁久滞瓜丘。曾因下座识元龙，深觊归途得款从。顾我殊非黄叔度，多君不愧郭林宗。少陵衣钵在涪翁，传述东莱得正宗。闻道曾经亲授记，不求印可谁更从。一生已分阻长饥，轻薄羞随造化儿。远寄微言作君寿，无盐何敢突西施。"}