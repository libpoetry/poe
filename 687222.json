{"id":"687222","title":"浔阳歌十首","dynasty":"明","author":"孙一元","text":"半夜烟飞杀气横，水军攻破九江城。天子垂衣正南面，殊方逆贼敢称兵。画舰彫戈兵势来，南康已破九江摧。鄱阳潋滟空愁目，庐阜崔嵬作战台。安庆合围久莫摧，中原保障有奇才。半夜缒城三死士，艨冲百万只空回。金陵龙虎帝王基，石作城垣江作池。此是先皇开国地，留都万载莫轻窥。中丞就义身难屈，宪副临危骂未休。要令后代看臣节，白日行天沧海流。潘鹏陷贼翻行说，刘李逆谋乃助奸。即日尔曹皆殄灭，一时天下愧儒冠。兵戈北指犯天阍，未到南都势尽奔。一夜玉颜凋后舰，珊瑚宝玦泣王孙。内官白面坐喧呼，尽道能开五石弧。临敌一时皆扑灭，貂珰铁劵岂应图。王公众道善提兵，伍守临锋气亦横。大战长江看掎角，成功今日是书生。闻道君王统六师，蛮兵百万羽林儿。亲征若果临南徼，江水今为饮马池。"}