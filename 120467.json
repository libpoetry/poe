{"id":"120467","title":"题刘明府所藏秋江欲雨图","dynasty":"宋代","author":"陈造","text":"墨云含雨江空蒙，岛屿细琐连烟空。我家茆屋菰苇丛，卷蓑背笠随渔翁。展掩倍觉心神融，缅想惨澹经营中。王孙玉面食肉相，万里山川入遐想。当想宫禁断过逢，可得如侬逞江望。江天漠漠那容画，渺莽风烟生笔下。凫鸿灭没波不摇，雾墅霜林共萧酒。乃知绝艺神与通，般薄傲睨窥化工。市师日日江湖上，几人擅价能无穷。君家双莲冰玉质，此画与人俱第一。固应缄鐍付牢收，俗眼纷纷莫轻出。"}