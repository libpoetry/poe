{"id":"697383","title":"过吴门不及入访喻邦相寄怀四绝","dynasty":"明","author":"胡应麟","text":"锦缆牙樯出太湖，楼船箫鼓入皇都。那堪此夜吴阊外，断雨凄风问客途。越国山川处处留，吴门花月更优游。何人不道神仙吏，四百楼台任意游。燕寝凝香画戟开，云间太守旧怜才。萧然一榻黄堂畔，飞骑时迎二陆来。玉尺银条照座明，鲈鱼乍夜到江城。秋风斜日长亭畔，更向何方作步兵。"}