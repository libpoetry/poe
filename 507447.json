{"id":"507447","title":"梦萱堂","dynasty":"明","author":"李昌祺","text":"忆昔种丹棘，期以怡亲衷。亲亡故物在，徒使增悲悰。朝观夕仍对，讵料精诚通。忽从枕上见，宛与生存同。欣然载言笑，睇彼阶下丛。森森鹄觜英，相映慈颜红。芳茎挺清脩，嫩叶纷葱茏。斓斑五采服，煜比花色浓。宜男既非望，且遂忘忧忡。惊寤忽无睹，寥寥书室空。想像抱沈痛，泪落如流淙。起视北堂植，青青凉露中。"}