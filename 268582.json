{"id":"268582","title":"百字令·寄梅臣","dynasty":"现代","author":"吴重憙","text":"残年都去，听声声爆竹，催将春至。风雪家山千里外，难寄长相思字。司命无情，金尊尽倒，不共愁人醉。故人何处，天涯应念留滞。记得荔馆寻秋，沧浪坐雨，转眼成前事。风雨满城重九日，造榜凄凉天气。秋叶无声，春花有影，已分同飘坠。红笺涂遍，回肠九折难寄。"}