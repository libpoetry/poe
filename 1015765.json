{"id":"1015765","title":"入定观音赞","dynasty":"宋","author":"释宗杲","text":"世间种种音声相，众以耳听非目睹。唯此大士眼能观，瞑目谛观为佛事。于眼境界无所取，耳鼻舌身意亦然。善哉心洞十方空，六根互显如是义。眼色耳声鼻嗅香，身触意思无差别。当以此观如是观，取此为实成妄想。若离妄想取实法，展转惑乱失本心。本心既失随颠倒，不见大士妙色身。无眼耳鼻舌身意，互显这义亦寂灭。亦无在土妙色身，亦无种种音声相。佛子能作如是观，永离世间生死苦。"}