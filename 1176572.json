{"id":"1176572","title":"奉和袭美太湖诗二十首 三宿神景宫","dynasty":"唐","author":"陆龟蒙","text":"灵踪未遍寻，不觉溪色瞑。回头问栖所，稍下杉萝径。岩居更幽绝，涧户相隐映。过此即神宫，虚堂惬云性。四轩尽疏达，一榻何清零。髣髴闻玉笙，鼓铿动凉磬。风凝古松粒，露压脩荷柄。万籁既无声，澄明但心听。希微辨真语，若授虚皇命。尺宅按来平，华池漱馀净。频窥宿羽丽，三吸晨霞盛。岂独冷衣襟，便堪遗造请。徒深物外趣，未脱尘中病。举首谢灵峰，徜徉事归榜。"}