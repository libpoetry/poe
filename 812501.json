{"id":"812501","title":"再次叔和兄感怀韵","dynasty":"清","author":"严永华","text":"旌旗猎猎拂云杓，燕寝凝香逐处飘。帝识张堪多惠政，人推黄霸重当朝。春晖可爱斑衣暖，卿月长悬剑气消。笑倚慈闱言故实，南朝女戴侍中貂。年来兄弟惯天涯，冀北江南倍系怀。千里寄梅缄玉札，几回对月卜金钗。时艰转觉勋名易，俗美因知政事佳。幸我迟来春未暮，犹薰花气满衙斋。"}