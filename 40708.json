{"id":"40708","title":"赋贫民田诗","dynasty":"南北朝","author":"谢朓","text":"假遇非将迎。靖共延殊庆。中岁历三台。旬月典邦政。曾是共治情。敢忘恤贫病。将无富教礼。孰有知方性。敦本抑工商。均业省兼井。察坏见泉脉。觇星视农正。黍稷缘高殖。穱稌即卑盛。旧埒新塍分。青苗泉水映。遥树匝清阴。连山周远净。即此风云佳。孤觞聊可命。既微三载道。庶藉两歧咏。俾尔仓廪实。余从谷口郑。"}