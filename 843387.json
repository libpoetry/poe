{"id":"843387","title":"湖居与仁先结邻赋呈四首 其四","dynasty":"清末民国初","author":"俞明震","text":"西湖天下奇，移步各殊形。传之画师稿，意匠存模型。遂令游观客，颠倒遗性灵。老夫独迂怪，筑此背湖厅。懒焚天竺香，不礼三潭星。编篱辟幽径，种竹可中亭。南北两高峰，列几如罍瓶。霜天色黝黯，补以湖面青。置身入閒冷，借景皆空冥。东邻有高士，避俗常独醒。取舍定先我，隔篱呼与听。"}