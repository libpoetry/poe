{"id":"507526","title":"题西湖景画","dynasty":"明","author":"李昌祺","text":"平生梦寐想西湖，老大才能阅画图。绕村幽径不堪步，横渡扁舟若可呼。天竺钟声出云里，雷峰塔影沉波底。花间缘绮苍童抱，柳下朱阑翠鬟倚。汀鹭联拳雪羽毛，渊鱼拨剌金鳞尾。游人竞泛总宜船，三三两两六桥边。细文轻绢新裁扇，浅色香罗初换绵。回桡别自寻佳处，直向菱荷尽头去。风蒲烟苇接连洲，露叶晴梢高下树。曾闻此地最繁华，试访钱家与宋家。故趾春深走麋鹿，古城秋暝啼鸱鸦。事殊时改空陈迹，射潮有箭留砂碛。坠井银缶许世传，渡江泥马知谁识。葛岭妖桃照眼红，苏堤芳草伤心碧。华堂永日玩丹青，逍遥绝似武林行。凭君莫说杭州景，惹起登临无限情。"}