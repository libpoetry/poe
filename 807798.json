{"id":"807798","title":"沁园春  酬赠黄交三即次原韵并示尊甫仙裳贤昆月舫","dynasty":"清","author":"陈维崧","text":"三四年来，老惰亡聊，惟耽小词。任世皆嗤仆，为无益事，人方目我，是有情痴。花月前生，水天别馆，似梦年光暗里飞。菖蒲纸，把心情淡写，偷寄崔徽。君才十倍陈思。恕愁病羁穷属和迟。况豪吟老庾，声情磊落，狂歌法护，才调恢奇。我渡京江，重游隋苑，惆怅閒行杜牧之。当年事，记万家水榭，红袖齐垂。"}