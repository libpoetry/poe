{"id":"166607","title":"一寸金·仙李盘根","dynasty":"宋代","author":"李弥逊","text":"仙李盘根，自有云仍霭芳裔。更留雨霜皮，临风玉树，紫髯丹颊，长生久视。鹤帐琅书至。长庚梦、当年暗记。佳辰近，回首西风，渐喜秋英弄霜蕊。暂卷双旌，鸣金吹竹，萱堂伴新戏。对璧月流光，屏山供翠，碧云乍合，飞觞如缀。早晚岩廊侍。终不负、黄楼一醉。丹青手、先与翻阶，万叶增春媚。"}