{"id":"760669","title":"说潮 其三","dynasty":"清","author":"丘逢甲","text":"神泉生神童，实祀乡贤祠。乃复有仙童，化作云雨师。神童不得见，吾见神童诗。仙童不得见，石有仙迹遗。牛背明斜阳，想见横笛吹。至今圣者庵，背笠短发披。祷云云即生，祷雨雨即施。飞霖沛五羊，灵寝仙来嬉。夜半三元宫，朝天骑文螭。潮人说孙仙，感德非徵奇。人生无后名，老死将何为？生而不济物，高官惭牧儿。"}