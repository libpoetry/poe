{"id":"614649","title":"舟中苦热","dynasty":"明","author":"韩日缵","text":"朱氛畏景何煎烁，砂碛生烟水泉涸。轻鸥白鹭安所如，千艘万艘如藏壑。况乃飞挽急征输，红尘赤日犹驿络。夹道垂杨袅袅丝，密叶繁枝苦阴薄。江上空闻霹雳来，惊飙炽燄扬氛埃。屯云密结不成雨，山枯石烂尽蒿莱。那见月轮宵犯毕，四野火云峰兀嵂。闷去琴书烦几案，慵来寝兴碍冠栉。白石滩头岸葛巾，赭圻冉冉度行人。吁嗟道暍者谁子，炎蒸飙翕叫高旻。曈曈日暮行舟绝，毒雾瘴云终不灭。火威宿鸟倦晨飞，候浊蚊蚊竞晚热。漫说承恩玉井冰，漫言浥润阴山雪。但顾吹律转时和，空蒙其雨沛滂沱。须臾黄潦起洪波，一挽西江苏涸辙，伫揖披襟听棹歌。"}