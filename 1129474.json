{"id":"1129474","title":"毗陵三题","dynasty":"宋","author":"释居简","text":"闯檐起渊潜，涛怒欲翻壁。两雄竞厥壮，局领勇舒脊。令人未见神先悸，如见当年李生醉。醉乡汗漫渺无津，墨蜚素壁风蜚腥。骧云掀雾妙入神，不特神妙尤夺真。乡来识真人已朽，所见不知如此否。或谓此儿鳞介胄，幻作人间写生手。坐令五月六月间，商羊起舞旱魃走。客窗夜老闻天籁，逸响琅然风雨晦。晓入西游柱史家，因知壁有蜿蜒沕。太平寺壁沧烟浦，亭匀剪得寻丈许。初惊汹汹欲掀天，熟视方方不踰矩。潜珍毓怪疑无数，又疑勇斗鲸鹏聚。掩敛光芒不呈露，定在崩奔漩澓处。三江既入九派分，南江北江相与邻。中泠一滴浑不得，滔滔清彻岷山脉。故家门掩岷山云，送江入海窥蓬瀛。山遥海阔三万里，一芥不浮长止止。六鳌不动风不摇，烂银城阙明霞起。回头观此破屋壁，千涛万浪寻无迹。乡来有术只观澜，只今观画宁无术。故国有乔木，独孤去思处。陈祠后庭旷，落落肆蟠踞。轮囷平地起，婆娑半天去。亭亭若为高，滴翠重于雾。冰雪不知凛，春秋不知数。云仍今几何，梁栋亦云娄。攀可梯天云，涉可航海具。玄鹤问耆寿，老凤停孤翥。前年雷破山，裂木如折箸。俯观数州地，屹立障澜柱。虽云不附丽，亦岂无佽助。百围振虚籁，言嗟漆园误。溜雨四十围，诗史诞弥著。锵然古柏行，谁领末后句。一亩蔽苍苔，回顾空蕃庶。"}