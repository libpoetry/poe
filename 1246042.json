{"id":"1246042","title":"青田诔辞","dynasty":"元末明初","author":"刘基","text":"曹为娥姓氏，氏曹几千许。娥为曹氏女，女行千万夥。娥游千百载，娥孝人谁伍？前或儗缇萦，月轮比萤火。后或配朱娥，雷门持布鼓。肫肫孝娥仁，荆璞匪丸玞。卓卓孝娥行，轰烈同雷斧。虽存绝妙词，莫写娥心腑。究竟哀慕衷，可接姚江武。因悲世生女，缓急真无补。抚摩鞠育恩，岂异娥家父。总角至娥年，醇驳难为数。调铅难画眉，心望事豪府。父馀寸累资，迭妆恣缠裹。父窘赔嫁奁，向隅泣受苦。顾耀绮罗颜，那管亲割股。嫁后父有家，犹勤挈筐脯。嫁后父伶仃，怕见恰如虎。种种佻达状，世态不如古。娥庙此女祷，娥神谅必吐。愿娥弗受生，免蔑娥江浒。"}