{"id":"1132796","title":"对雪","dynasty":"宋末元初","author":"于石","text":"顽云怙势吞烛龙，一夜老尽江上峰。骖鸾驾鹤下瑶阙，羽衣森列飞行空。玉虬夭矫振鳞甲，猎猎怒战谁争锋。银河剪刻纷弄巧，姑射缥缈来无踪。半开半落花绕树，无根无蒂絮因风。造物幻出不可测，万变归我一慨中。重裘何富，负薪何穷。烹茶何俭，饮羔何丰。天意茫茫无问处，人事悠悠定何许。丰年固知雪可喜，贫民不以雪为瑞。安得见晛消凝阴，寒崖草木皆生春。"}