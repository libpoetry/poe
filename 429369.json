{"id":"429369","title":"丁巳除夕 其一","dynasty":"近现代","author":"黄浚","text":"峥嵘岁云暮，称诗涕长潸。平生闭门人，排闼忧如山。昊天何荐瘥，迫使民命艰。谗夫始鸱张，大宝尸愚孱。寖寻抉馀纪，战气波人寰。坐令沦泗鼎，层累窥豪奸。晚怜虎豹死，么䯢临九关。善词楚台士，绝叫畴援攀。固知贞起元，王运循如环。奈此逆旅期，千春辞难还。旁劳读谶子，诏我忧与患。永年甲兵底，暂恋眉睫閒。不须照恒河，历劫疲心顽。"}