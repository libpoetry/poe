{"id":"561466","title":"观音岩同浚川王司马作 其一","dynasty":"明","author":"严嵩","text":"久怀名山游，登赏春巳暮。言寻紫芝约，颇适沧洲趣。巉巉石抱城，泯泯江流雾。憩涧挹飞泉，攀萝荫芳树。临川足鱼鸟，揽泽多蘅荰。兴发挥绿觞，浩歌谁与晤。弱水隔烟涛，蓬瀛渺天路。岂无乘鹤仙，云中自来去。人世多嚣尘，流光草间露。嘉会良足怡，转盻巳成故。何当巢云松，脱迹葆贞素。"}