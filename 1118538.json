{"id":"1118538","title":"杂题四首","dynasty":"宋","author":"陆游","text":"贫中得味如餐蔗，语下明心似到乡。对客欲谈浑忘却，笑呼童子替烧香。半饱半饥穷境界，知晴知雨病形骸。轩昂似鹤那求料，枯槁如僧不赴斋。传家只要存书种，学道当知养圣胎。宁使终身迁比景，莫令一物污灵台。大儿都门久栖栖，小儿调官今复西。邻家父子我所羡，泥水没膝扶耕犁。"}