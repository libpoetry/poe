{"id":"1127508","title":"老儿挈幼小将及邓因寄君时弟","dynasty":"宋","author":"彭汝砺","text":"莫言法法与尘尘，祇论而今见在身。婆子台山能护物，厮儿临济最疑人。阿那含果多生叶，优钵罗花别样春。须认铁牛楼上语，一回几看一回新。长年骑马走风尘，扰扰犹知梦幻身。野柳最怜青绶客，山桃莫笑白髭人。照溪七里亭边晚，近郭百花洲上春。捉麈即从君道旧，浮蛆更许我尝新。"}