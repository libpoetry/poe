{"id":"432061","title":"解佩令","dynasty":"近现代","author":"张克家","text":"楚伧燕客，胡卢掩口，笑何为、擅此搬䕬技。山抹微云，亦只爱、太虚佳婿。几曾怜、秃翁流辈。南唐二主，纳兰公子，隔千年、倚声谁寄。老泪阑珊，有优孟、个中真意。便偎红、岂能宽譬。赌棋呼酒，花朝月夕，畅盘桓、有二三知己。画壁旂亭，暂指正、当筵雏伎。愿支离、一生身世。黄钟改律，清商音绝，待吹邠、属于民事。隔八相生，亦天地、自然终始。要更张、岂非儿戏。"}