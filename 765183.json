{"id":"765183","title":"读《史记》四十首 其五 撞玉斗","dynasty":"清","author":"张晋","text":"鸿门置酒饮未已，沛公如厕忽先起。白璧玉斗不敢献，愁彼君臣怒不止。项王受璧置座右，亚夫见斗恨切齿。玉玦三举王默然，事已大定宁须此。竖子不足谋，老臣空拊髀。拔剑一撞情激昂，吾属今为若卤矣。疽发背，亚父死，垓下五人分王体。纵有奇计难瓦全，茫茫恨入乌江水。君不见，当年望气非荒唐，沛公原是真天子。金瓯既已属他人，玉斗撞碎徒为尔。"}