{"id":"869938","title":"今古路","dynasty":"宋","author":"刘敞","text":"出门道路多，纵横不可测。我今欲远行，须问曾行客。徐徐逢路人，借问青松侧。客曰今何往，答之游京国。客乃指要路，而言行有益。古路虽大道，不如今路直。但行今人路，犹如假羽翼。彼客别我去，独自踌躇立。为见今古路，信乃无差忒。今路足轮蹄，古路多荆棘。欲行今人路，恐背古人迹。欲行古人路，今人笑迂僻。又拟不出门，奈何饥寒逼。哀哀此时路，悠悠苍天色。不避今人嫌，路须行古陌。古陌虽然远，且保无蹶失。勉哉自勉哉，前去难云适。不获见杨朱，万古凝愁魄。"}