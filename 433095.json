{"id":"433095","title":"东游十七首（选四）","dynasty":"近现代","author":"徐炯","text":"一水穿全国，频年走百城。出山便已浊，到海不能清。白发殊牢落，青峰如送迎。乘桴惬所愿，弹指问东京。濯足扶桑水，振衣富士冈。彼都皆皓白，吾疾利姜黄。猛鹫新垂翮，神龙旧负创。欲仁仁即至，西望一浪浪。读书千古恨，惭渐上身来。天下恶乎定，端居只自哀。伤春况作客，酿乱不需才。成毁须臾事，青冥浩荡哉。埋尽英雄骨，荒山万古青。幽花馀战血，废垒照寒星。剥复愁无定，龙蛇渐有形。鸡鸣携剑去，一路晓风腥。"}