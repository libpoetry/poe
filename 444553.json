{"id":"444553","title":"倦寻芳 千山词聚，拈此调与诸侣同赋","dynasty":"当代","author":"王蛰堪","text":"浣愁胜侣，煎梦芳游，闲共尘暇。化鹤亭空，前事翠岚能话。劫隙幽欢同寄取，酒边孤抱堪凭藉。暂消凝，对梨云灿雪，客怀重惹。算未许、逡巡仙路，弹向苍崖，清泪盈把。念阻春山，才会寸阴无价。销骨听教青鬓改，沉吟唯有伤心者。雁声稀，伴斜曛、又还西下。"}