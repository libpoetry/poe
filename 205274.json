{"id":"205274","title":"慰张石山幼子亡","dynasty":"宋代","author":"卫宗武","text":"无子虽可悲，有子未为喜。断以释子言，莫非假合耳。杜陵咏为麟，瑞物能有几。昌黎谓之枭，恶德乃类是。无之恐无后，有之亦为累。苟非弗克肖，曷若听其逝。颜路之亡回，宣尼之丧鲤。此皆长而贤，痛甚于幼死。夷甫虽尝云，情钟在我辈。过哀亦奚为，巡有复生理。子夏空失明，季札号知礼。吾友方盛年，何忧乏良嗣。"}