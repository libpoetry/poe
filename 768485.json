{"id":"768485","title":"折红梅 锡山舟中遣兴","dynasty":"清","author":"李良年","text":"倚低篷三尺，半生南北，似溪渔惯。甚当年偏喜问津，近来踪迹都倦。秋衣乍典。休辜负酒家新幔。总难消得，此际闲情，且洗研惊鸥，折苇呼雁。乱峰青过，又镜渌层层，落霞渐远。斜阳澹茗烟和梦，愁人正抛书卷。流莺细啭。只认做江春才换。睡起却是，柔橹声中，有翠裙双语，白沙枫岸。"}