{"id":"815613","title":"望江南 题刘彦清农部“古红梅阁图”","dynasty":"清","author":"翁瑞恩","text":"红梅阁，殿直昔幽栖。逋老却输仙眷挈，侍儿曾记小名题。曲巷在桥西。红梅阁，小住惬平生。词客彩毫工觅句，美人黄土尚多情。梦也忒分明。红梅阁，画里唤真真。棐几添香清有韵，雕阑倚袖净无尘。古艳此传神。红梅阁，往事与谁谈。响屐不堪寻旧径，桃花并恐失空庵。何处望江南。"}