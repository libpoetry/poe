{"id":"285898","title":"长亭怨慢·正扶病、疏衾偎冷","dynasty":"清代","author":"李慈铭","text":"正扶病、疏衾偎冷。绿净房栊，湿云催暝。雨滴空阶，暗闻蛩语共秋醒。猧儿闲趁，还猛触、煎茶鼎。待检点银荷，怕蜡泪、前宵红剩。最恨。是黄昏燕子，芳讯传来无定。湘帘咫尺，惯撩乱、一栏花影。便玉笛、诉尽相思，只屏底、更无人听。更莫忆瑶珰，缄札是他曾省。"}