{"id":"806550","title":"齐天乐六首 其二","dynasty":"清","author":"蒋士铨","text":"江山如此无情，甚与春愁俱满。深悔当时，踟蹰陌上，却任花开缓缓。东风不管，将一丈游丝，等闲吹断。若道缘悭，匆匆怎做踏春伴。人生此恨难遣。剩垂杨一树，雨疏烟嫩。碧汉星移，银桥鹊去，比并天河还远。料他憔悴，也似两年来，鬓丝新换。赢得思量，向懊侬船幔。"}