{"id":"671294","title":"题解石帆追褒册子","dynasty":"明","author":"倪元璐","text":"责花责其果，奖柯奖其株。为果为可食，为株为可扶。广陵八月涛，白马张素车。橘花台上花，一开千日敷。涛气为男儿，花妍发闺姿。所以两异人，鸿光双聚眉。干镆称夫妇，精合生双剑。黄门跃其一，奔霆以激电。方其理祥刑，持法如持水。及其拜夕郎，触山如触纸。江流岂不洪，追源良以远。有母问平反，无父教咸謟。薪尽火方传，形没理弥显。旌贤旌所生，彤章下元土。一命游鶤飞，再命潜蛟舞。不知地下人，为作何欢慰。君看死者荣，当知生者瘁。人生忠孝怀，但学围葵理。忠以倾其心，孝以芘其抵。"}