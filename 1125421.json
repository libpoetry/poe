{"id":"1125421","title":"送刘贡父舍人二首","dynasty":"宋","author":"秦观","text":"虎去藜藿采，珠在其川媚。君子一诎信，实系天下事。念昔元丰间，公初谪南裔。托词吊湘水，闻者为心醉。踰年憸臣逐，国老起相继。除公守襄阳，士始有生意。兹焉归法从，乃是朝廷计。在公何足云，事业本馀弃。掖垣美花木，入直春正丽。同僚看家风，立马挥九制。观也本诸生，早与世参商。方枘不量凿，交亲指为狂。末路辱公知，赐出非所望。相期古人处，岂止事文章。汝南虽奥区，校官实始张。解鞅百无有，栖栖寄僧坊。筑室从有徒，皆公借馀光。一壶千金直，所济在仓黄。万里犹比邻，别离无足伤。何以报公德，修好以为常。"}