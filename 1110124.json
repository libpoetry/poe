{"id":"1110124","title":"苏仁仲计议挽章二首","dynasty":"宋","author":"吕祖谦","text":"幽栖略具便休官，帝遣蒲轮唤不还。大似文元居道院，又如退傅过香山。梦回帷幄青冥上，醉堕风波浩荡间。向使胸中有荣辱，那能八十鬓毛班。登门畴昔奉从容，婺越之间一水通。今日江东无贺老，去年床下拜庞公。旧来论议多遗落，新出传闻或异同。已矣从谁判真赝，汗青连屋未施功。"}