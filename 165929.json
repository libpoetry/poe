{"id":"165929","title":"同杨希仲吴子进李希孝张景良北关纳凉晚过大","dynasty":"宋代","author":"晁补之","text":"君不见少陵翁，昔时亦厌在泥滓。青鞋布袜翁自喜，上关流水入城来。青苹之末风未已，驾言出游我无酒。张侯为致尊中旨，可怜筑室宁封池。下有千房并万蕊，官曹十九民事聒。况乃坐堂环榜捶，扬波沐发安在哉。我曹官冷奚不来，日长飞鸟困塌翼。龟出仰喙鱼张腮，南箕不哆少女默。焦暍坐恐昆虫猜，杨君尝揽辔。独出无把袂，古藏大般若。中天立华厦，同游得吴李。张子亦予社，登临物色为我豪。长空吹雨来萧骚，原为起伏河出没。雾作吞吐山卑高，君不见幕中群公府曹掾。清谈接武金闺彦，平明趋府罢亭午。宁有食顷坐闲燕，我曹放意诚崛奇。王事鞅掌惭周诗，嵇康不堪章服裹。此事恐得通人嗤，李侯挽我未宜下。世间一笑如此寡，鄙夫敢慕从事贤。少日采薪勤两肩，草玄亦投阁。醉者坠不愕，安能学丁君。高举似黄鹤，一廛平生事。百壶中虑廓，且当俛仰宇宙间。子欲观海须观澜，所思安在良阻艰。李侯有嘉意，语若茧绪曳。不应开口烦睥睨，爱身为物太早计。"}