{"id":"506416","title":"鲁林怀思","dynasty":"明","author":"王洪","text":"郁郁鲁林，有枌有檀。逖我后裔，于越之间。一本中分，爱念伊始。我欲从之，不遐甚迩。于川于舟，于陆于马。岂不夙夜，于林之下。岩岩鲁山，有庙奕奕。羽籥琴瑟，左右有绎。衍我圣祖，金石愔愔。愿言靡获，实劳我心。明明我祖，典常是纪。恩被罔极，讵曰厥世。穑夫之良，克念惟贤。矧兹承德，敢有不虔。乔乔林木，遗泽所萃。穆穆我宗，四方所视。惟积斯高，惟浚斯深。匪古匪今，茂是德音。"}