{"id":"107394","title":"乳虎行·伏鸡护窠能搏狸","dynasty":"元代","author":"方回","text":"伏鸡护窠能搏狸，人物一理谁无儿。南山斑寅产三稚，野人采樵遥见之。萧萧落日黄茅坞，睥睨田家窥水牯。衔归穴中哺尔雏，岂不此心慈父母。射石没羽李将军，两老于菟如有闻。伥鬼夜报旦出猎，遁逃远入千重云。纵火鸣鼙括原湿，生擒二彪逸其一。食肉寝皮勿遗患，壮士挥戈血鲜滴。滴血满地遗腥臊，顽嚚昏暮来咆哮。舐沙齧土擦树木，如哭如泣空哀号。君不见楚灵投车痛子死，尔杀人子亦多矣。又不见禄山反噬逆天理，逆雏先斮长安市。渠魁未缚妪与翁，凶酋肆虐焉可容。安得冯攘卞刺扫此辈，假威之狐群亦空。"}