{"id":"637668","title":"尚书胡公哀挽","dynasty":"明","author":"祁顺","text":"造化钟英秀，邦家得俊良。才猷超贾董，治具际虞唐。驰骛诗书府，嬉游翰墨场。策名留雁塔，通籍列鹓行。献纳禆时政，褒迁沐宠光。贰卿推陆佃，考士仰欧阳。位与名俱进，身由道益彰。襟怀春可挹，器度海难量。拜命持双节，巡行遍四方。民风归采察，山水任徜徉。足迹几千里，年华十七霜。归朝承眷顾，拾级上岩廊。调护亲储副，师资重国庠。秩宗兼版使，霄汉应文昌。政务劳参订，谋谟赖赞襄。星辰随步履，雨露散天香。锦诰荣三代，奎星聚一堂。麟袍纡玉带，鸟篆刻银章。特进三孤秩，还持八座囊。九重偏倚注，七纪尚康强。任重商伊尹，知休汉子房。优容谁得似，锡赉更非常。泉石双吟屐，烟波一画航。耄年黄发老，仙梦白云乡。天上骑箕尾，人间失栋梁。哀荣昭异数，恩泽及诸郎。生死应无憾，勋名总不忘。碑文新最迹，竹帛永流芳。愿识嗟何及，追思倍衋伤。毗陵江上路，云水共苍茫。"}