{"id":"778034","title":"水龙吟·为邓尔雅题邝湛若绿绮台琴拓本1925","dynasty":"清","author":"况周颐","text":"故宫遗恨休论，孤桐碧沁苌宏血。甄奇赤雅，解昔云亸，斯人卓绝。世事悠悠，霓裳羽换，玉笙簧热。只名材爨下，英风弦外，堪绕指，成冰雪。守阙袌残何憾，数完人、无多清物。情移海上，高山比峻，猗兰芳洁。仙尉梅花，暗香三弄，古怀千结。信阳春能和，同声相应，似蕤宾铁。"}