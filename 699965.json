{"id":"699965","title":"春词二首","dynasty":"明","author":"钱逊","text":"宿霭溟蒙曙色新，牡丹凝露晓妆匀。楼台乳燕轻翻雨，帘幕游丝不动尘。黄鸟唤醒中酒睡，绿窗愁损惜花人。软红深径香埃里，走马题诗正及春。红杏萧墙翠柳遮，重门深锁属谁家。日长亭馆人初散，风细秋千影半斜。满地绿阴飞燕子，一帘晴雪卷杨花。玉楼有客犹中酒，笑拨沉烟索煮茶。"}