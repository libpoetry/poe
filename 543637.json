{"id":"543637","title":"易水垆头放歌怀庆卿","dynasty":"明","author":"胡应麟","text":"君不见高渐离，举杯击筑天淋漓。君不见鲁句践，叱咤干将起雷电。十载荆卿游酒人，褐衣短后随风尘。一朝匕首刺秦国，白虹千丈垂嶙峋。貔貅万亿夹广陛，阊阖眈眈虎狼睨。羸躯五尺掉臂入，勇慑孟贲走庆忌。世儒刺促计成败，胡不身履斯人地。君不见十三杀人秦舞阳，死灰踯躅秦宫傍。当时孺子果怯死，捧图胡以来咸阳。乃知鼎镬良可蹈，一时感激轻毫芒。豆羹箪食色陡变，况持白刃游朝堂。天门峨峨九重辟，六师七萃纷张皇。从容步履若无事，俯视政也如蜩螗。图穷督亢刃乃见，至今神貌犹扬扬。伟哉大勇旷百世，共工项籍争雄强。八创嬉笑总馀事，沾沾俗士徒称扬。君不见聂政大呼本仓卒，专诸进食元潜藏。豫生毁形伏桥厕，谁哉十目交嵓廊。三人视卿孰难易，一死虽同蹈死异。吁嗟太史传刺客，百代何人奋高义。我来易水吟悲风，萧萧匹马随征鸿。当时壮士岂复得，黄金台馆徒穹窿。为卿作歌酹卿酒，恍忽精灵下携手。田光鞠傅渺何处，独往城南问屠狗。"}