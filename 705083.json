{"id":"705083","title":"秋兴","dynasty":"明","author":"魏学洢","text":"菊花当牖酒当帘，枫树当风动远帘。红叶有诗追白傅，素秋无事独陶潜。十年梦境留天壤，一夜溪声到草檐。此日登高赋秋兴，归来芦畔月纤纤。相对柴门月欲芽，秋风吹彻舞衣斜。閒披晋帖裁新叶，倦枕韦诗数落花。不向暮园怜蕙茝，每逢流水忆蒹葭。浩歌独拟沧浪去，蓼蕊芦枝别一家。天高着处可徜徉，日日优游日日忙。瘦菊倚风同客笑，短篁摇影共人长。旧疑西蜀诗无律，近信东皋醉有乡。薄暮凭阑清眺迥，水青云白淡秋妆。秋气萧疏秋思閒，出门跬步属尘寰。藏身未得名山胜，避俗独来高树间。闻道古人携鹤去，也应今日放歌还。幽怀不尽凌波兴，且抱渔竿水一湾。日出看山日入回，道逢曲径更徘徊。啾啾细翮攒枯木，袅袅游丝下绛苔。野菊偶开秋色里，奚儿莫报主人陪。茶铛好逐渔郎返，荡桨高歌归去来。片帆斜入荻花洲，笑指西溪话旧游。曲水楼前留我在，远云飞处有人不。村翁来往逢归径，稚子蹁跹上钓舟。兹日几山同眺望，登临遥忆洞庭秋。何日青钱买钓矶，秋江短棹任飞飞。好呼巢父为邻右，或伴尧夫上翠微。芒屩每逢佳石住，布袍常拂暮烟归。翛然此意谁能画，晴浪无声落叶稀。一夕西风到画栏，芙蓉消瘦不禁寒。身无同调人应笑，坐有新诗眼倦看。逐伴未能忘袒裼，闭门聊自爱衣冠。晚来斗酒长唫处，月小天高白露漙。"}