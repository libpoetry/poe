{"id":"736442","title":"启母石","dynasty":"清","author":"冉觐祖","text":"大造产奇石，镇古植于此。如何好事者，指为涂山氏。禹也神圣启也贤，事迹分明垂经史。异说纷纷徒浪传，堪供一笑而已矣。我来盘膝坐石阴，石上题诗难遍视。白石斑驳成黛色，立卧合看应相似。闻说前峰洞壑幽，逸兴飘飘振衣起。北上层峦一纵目，莽莽山川自流峙。"}