{"id":"595591","title":"题张鹤野鸣鹤图","dynasty":"明","author":"唐穆","text":"郁郁望青野，昂藏有仙姿。众鸟不比俦，孤高自幽奇。嘎然向空啸，慷慨舒光仪。零零祥露降，袅袅清风随。凛凛寒威斗，萧萧夜气吹。眷兹灵耿性，岂似浪味咿。孤琴亦难宣，千载空中词。清晨入雷鼓，洛阳远闻之。何况凌云冈，钧奏迭笙篪。志公飏林麓，庾子唳孝思。何况托王土，宁忍噤明时。徽音不多得，一鸣震天逵。鴳鸠既屏迹，鸾凤应相期。但作盛世鸣，不为尘网羁。繄彼啄群鸟，终日受拘縻。含声樊笯中，低俛徒凄其。悠哉九皋情，举世谁能知。"}