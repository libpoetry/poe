{"id":"746697","title":"登孤山","dynasty":"清","author":"陈偕灿","text":"孤山屹立山形孤，中流锁钥如门郛。长江到此势一束，东去汇泽为彭湖。湖光右射若明镜，江水左泄难方隅。银涛漰湃地天杳，渺视万舸如群凫。我疑禹迹亲到处，五丁策遣夷娥驱。蛟龙窟宅一砥柱，地轴镇压分吴都。中流遣舄事太亵，彭郎远嫁宁非诬。古殿阴森试展拜，默见翠羽排明珠。湘君神女例庙祀，十姨二姑何必无。危栏下瞰不可极，浪花倒卷奔天吴。古今茫茫忧患积，岁月忽忽江河趋。下山击楫浩歌去，船头飒飒吹菰蒲。"}