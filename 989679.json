{"id":"989679","title":"前有一樽酒","dynasty":"宋","author":"曹勋","text":"前有一樽酒，高张发清弹。娥眉扬玉泽，雅舞凌七盘。春容媚桃李，艳色夭且妍。向我如笑粲，举酒相为欢。对此如不饮，人生良可叹。君不见当年项王之力能拔山，驱除天下犹转圜。又不见仪秦挟策骋雄辩，指挥七国随纵横。一朝智力有所困，诛灭不得同编氓。成败苟如此，贫贱固所安。劝君酩酊寄樽酒，人间万事无足观。"}