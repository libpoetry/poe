{"id":"688097","title":"楚江秋晓三首","dynasty":"明","author":"朱朴","text":"星河淡淡水悠悠，落木寒云万里秋。乱苇风多联雁起，青枫月白断猿愁。何人独向南中老，有客将从岭外游。欲采兰芳吊湘魄，野烟萧飒冷空洲。练净澄江露未晞，苦吟犹忆谢玄晖。六朝往事青山在，三楚空城白鹭飞。霜落水村菰米熟，石高沙岸柳条稀。重华一去无消息，目极苍梧泪满衣。卧闻津吏数江程，白鸟清莎岸岸明。秋色远连湓浦树，人家多绕汉阳城。残灯野寺钟初动，瘦马河桥客早行。三国废兴何处问，荻花风起又潮生。"}