{"id":"843644","title":"渔家傲","dynasty":"清末民国初","author":"朱祖谋","text":"绕榻书签兼画帧。朦胧散帙何曾竟。老去不禁茶力猛。微睡醒。风炉煎术供秋病。万里碧云生雁兴。行行书破青天影。楼月半升帘薄暝。阑独凭。商音满耳无人听。香椀愔愔镫翳翳。冷萤开阖绿窗纸。著枕搜吟工夜计。无一字。瞢腾倦眼惟思闭。泣露哀虫妨短睡。梦回綀幕凉于水。策策高林丸月底。中夜起。秋声何与閒人事。"}