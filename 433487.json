{"id":"433487","title":"雨中游西山诗五首以催诗走群龙为韵","dynasty":"近现代","author":"黄浚","text":"雨气閟西崦，十日不得开。谁于紫翠屏，倒泻千琼瑰。斗室蓄寸念，坐被诗力催。我生爱商歌，心病晴暄豗。天河忽东倾，湔此诸相哀。藻井既合霤，板垣已生苔。行行卢师岩，坚坐听春雷。雨工忽健走，追以飙车驰。道旁千丝杨，遗我惟新诗。妙绿接云脚，回风皆倒吹。翻翻苇与荷，泫弱难自持。沮洳当我前，丛灌偃我湄。莫惊行路难，均与造物嬉。相彼出山泉，畴能葆令姿。香山蟾蜍峰，云絮羃其首。经过摐铎地，远听众瀑吼。楼台出万柏，石气绕之走。中有万玉妃，婉娈美相守。所居题雨香，飞将作干掫。侵晨不当关，一笑实汝厚。剧怜摩崖刻，新藓亦荒黝。断岩枕山麓，密迩时世氛。涧香常寂寂，坏壁乾蜗纹。偶斋结茅迹，麋鹿非故群。谁欤洗垩涴，岁以烦雷君。兹辰遘洪怒，礌硠万壑分。喷沫出山骨，馀蒸生白云。十年几相遭，快耳无前闻。逃暑赁山寺，雨景不数逢。负墙两丛竹，笑我长疏慵。挺然破天悭，吟啸藏乖龙。遂招主人来，贡此玉琤琮。却叹云气曀，仍没极乐峰。漏天本在西，河声浩呼汹。孰能怀近忧，长吟娱石淙。"}