{"id":"499401","title":"寄石门梁先生求删近藁","dynasty":"明","author":"邓雅","text":"圣人删古诗，足以垂劝戒。愧我刍荛言，存之欲奚待。弱龄事虫鱼，于兹三十载。冲澹苦未到，绮丽非所爱。□□觉衰颓，拊卷增叹慨。陶韦迈前修，虞范鸣近代。潢污耻溟渤，丘垤等衡岱。欲进力未能，备录意有在。诗家有宗匠，后学恒倚赖。芜田藉锄耘，废金假炉鞴。乾坤固悠久，海宇亦弘大。独立回天风，泠然响竽籁。"}