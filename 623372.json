{"id":"623372","title":"中元节有感","dynasty":"明","author":"郭之奇","text":"钹鼓哓哓化楮衣，人心泉意两凄其。雨后风前云树色，晨昏几作晦明吹。朝团碧叶幽光渺，夜结青燐暗影窥。虫沙何日非人变，猿鹤千年动我思。布奠倾觞谁氏子，涓涓哭望想天涯。尚有精魂殊地隔，其殁其存家未知。始知病死何须哭，死而得祭何足悲。君看南北纷纷者，人鬼推迁尽易居。"}