{"id":"1118582","title":"岁暮六首","dynasty":"宋","author":"陆游","text":"书房偷得蜗庐样，仅仅能容老病身。纸被蒙头方坐稳，却愁转眼又新春。浅色染成官柳丝，水沉熏透野梅枝。客来莫怪逢迎懒，正伴曾孙竹马嬉。挹泉石鼎煎崖蜜，候火铜炉炷海沉。一坐便应论十劫，不知岁月去骎骎。久衰岂是见人时，健忘偏于养性宜。啖饭著衣常苦懒，为谁欲理一团丝。燕脂斑出古铜鼎，弹子窝深湖石山。老去柴门谁复过，天教二友伴清闲。少慕浮名百种痴，老知世事尽儿嬉。从今春困不须卖，睡到日高三丈时。"}