{"id":"306212","title":"夏日读史有所哀而纪之","dynasty":"现代","author":"黄锡朋","text":"高林啭午阴，飘飘嘘南飔。缅然恋馀景，白日浸已驰。徘徊众鸟鸣，繁声争乔枝。孤鸾失俦匹，戢羽韬光仪。感此凉燠殊，汍澜清涕滋。唐虞寄远慨，侧身今何时。伊川见被发，嗟哉周室卑。汉末扰黄巾，倾宇谁能支。长星夜竟天，占象复奚疑。南阳起耕夫，释耒称帝师。始雷发春蛰，枯荄回幽姿。扬雄善词赋，晚荣为世嗤。三间抱芳洁，餐英忘朝饥。回首瞰西陵，寒楸使人悲。帝乡不可求，去去将何之。"}