{"id":"987298","title":"冬大雷电","dynasty":"宋","author":"高斯得","text":"方冬十月天炎蒸，雷公吼怒声凭凭。投壶玉女忽大笑，晦明倏烁来相乘。天方收声地藏蛰，激怒岂为阴所陵。圆苍寓意端有在，要使强臣生战兢。强臣闻之但一笑，小儿怖我终何能。白鸡巨浸九龄亚，青鼠妖星千道棱。我犹视尔为戏剧，此雷何啻虫薨薨。圣君小变亦知惧，奸臣大异那能惩。寄语天公停此小伎俩，只须一声霹雳王茂宏。"}