{"id":"684732","title":"感怀杂咏","dynasty":"明","author":"王彦泓","text":"何处青林好卜居，布帆空载一船书。理文有象惭吞凤，避债无台敢食鱼。贫骨岂容仙药换，牢愁难借妙言除。临邛四壁今如此，谁更同时赋子虚。旅梦初回百恨新，寸肠焚绝泪成冰。穷途易感如杨子，旧里难归似柏人。骏价有谁沽死骨，鲸波无分活枯鳞。多愁髀肉空如削，跃马何曾及病身。梯攻百道是愁心，痛饮排愁肺病侵。无计散怀惟恸哭，难持孤愤寄登临。雪封客舍炊烟断，风度僧寮药气深。世味如茶尝欲遍，剩余残骨付哀吟。病骨巉岩又见春，石忧丛集未亡身。朋欢散尽清言绝，家信来疏恶梦频。永夜独醒如露鹤，他年相吊只秋蝇。蒲团欲觅消除法，心似惊波恨转新。"}