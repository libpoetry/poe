{"id":"569126","title":"吕别驾贶佳酒冠绝诸名家因作长歌谢之且订后约","dynasty":"明","author":"王世贞","text":"野人睡起春冥冥，手书数卷皆酒经。秫成雀鼠已多耗，醅熟儿童先不醒。以兹卖文有余镪，趋向阳昌问醁?。吕君妙得仪氏法，柔旨之中饶典刑。勺勺流霞出缸面，点点湛露开灵扃。丹田去路有余润，华胥返驾无留酲。徐倾细釂窥妙理，焉用丝竹蛾眉青。报君新诗与君约，一月须酬双玉瓶。不然持螯卧瓮侧，有绳可缚长庚星。"}