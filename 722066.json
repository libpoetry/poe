{"id":"722066","title":"读荆轲传作六首","dynasty":"明末清初","author":"屈大均","text":"置酒华阳曲未终，美人奇马玉盘中。何须匕首劳神勇，更使将军作鬼雄。一自悲风生易水，千秋白日贯长虹。殷勤倘用荆卿将，自可威加督亢东。田光鞠武总谋臣，计失须臾欲劫秦。岂有精灵归匕首，空令哀怨断龙唇。萧萧风起冲冠发，飒飒云吹首路尘。自此悲歌燕市绝，屠沽无复报恩人。读书击剑未蹉跎，儒雅偏于慷慨多。岂有先生非乐毅，何曾太子识荆轲。燕风已起离骚赋，楚调如追易水歌。壮士至今犹发指，寇雠长枕报秦戈。平生剑术未曾疏，况是深沉解好书。盖聂相期知不可，渐离同去因何如。六王有恨惟铜柱，一擿无成更副车。可惜汉家需佐命，英雄未得少踟蹰。多事田光苦殉名，匆匆伏剑激荆卿。英雄不肯言成败，节侠何知有死生。皆白衣冠持大斗，尽冲毛发上长缨。离觞未半驱车去，风叶哀含变徵声。无端委肉虎狼秦，炉炭鸿毛枉苦辛。匕首从容非刺客，屏风超越是姬人。舞阳图奏应辞殿，宋意歌残早湿巾。淡淡寒波含涕泪，随风一半逐车轮。"}