{"id":"623342","title":"闻人言某池荷花之盛虽不能至心窃往之","dynasty":"明","author":"郭之奇","text":"芳芳相竞满幽池，洒露凝烟百艳迷。风散萍开菱镜出，美人相对晓妆齐。旭日初临光倒送，愁红倚碧看疑梦。含思伫立更摇情，洛浦微波纤袜动。遂使云霞共蔚蒸，酡颜当午醉薰凌。惊香叹色人徒尔，宜夏伤秋此独能。清姿丽质果何如，由来外矗本中虚。不是居污终不污，谁许冰心一片馀。"}