{"id":"694571","title":"赠李世卿六首","dynasty":"明","author":"陈献章","text":"采菊复采菊，严霜下庭木。岂无桃李颜，畏此天地肃。落落枝上英，未伤餐者独。持赠楚人归，投之江鱼腹。青青墙下竹，冬后色如是。灿灿月中花，岁寒香不匮。新知语未足，远别情难置。独上江门舟，北风日凌厉。进亦人所忧，退亦人所忧。得亦人所忧，失亦人所忧。所忧非忧道，所忧其可留。所忧非忧贫，所忧其可休。古来向道人，能辩忧所由。去去凌九霄，行行戒深沟。敬此之谓修，怠此之谓流。元神诚有宅，灏气亦有门。神气人所资，孰谓老氏言。下化囿其迹，上化归其根。至要云在兹，自馀安足论。可以参两间，可以垂万世。圣人与人同，圣人与人异。尧舜于舞雩，气象一而已。大者苟不存，翩翩竟奚取。老夫尝用力，兹以告吾子。文字费精神，百凡可以止。一落永不收，年光建瓴水。上上昆崙峰，诸山高几重。望望沧溟波，百川大几何。卑高入揣料，小大穷多少。不如两置之，直于了处了。"}