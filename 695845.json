{"id":"695845","title":"赣州歌四首","dynasty":"明","author":"欧大任","text":"东闽南粤带郴西，岭北辕门号令齐。鼓吹行边万馀里，风霆犹过汉山溪。翠浪玉虹南斗间，庾关北走更千山。大纛高牙秋色里，白云长对节楼闲。郁孤台下江月光，白鹊楼前江水长。何处边笳传塞曲，万家砧杵满城霜。筹边军府有高楼，节制蛮方几十州。赣水城头夜吹笛，梅花飞落楚门秋。"}