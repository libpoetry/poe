{"id":"62558","title":"秋月篇·金商鸣素节","dynasty":"明代","author":"黄哲","text":"金商鸣素节，瑶律届先秋。始见西陵月，婵娟沧海头。清规临夜满，澄影际天浮。媚浦沉珠迥，凝波净练收。常悬鳷鹊署，初照凤凰丘。碧落宵同映，银潢晓共流。梁园生绮梦，陈榭感芳忧。爽浃征人袂，光含思妇楼。玉台情未已，鸾鉴影空留。讵惜盈亏屡，仍知晦朔周。关山随别骑，淇水送行舟。愿逐余辉去，兰堂奉夕游。"}