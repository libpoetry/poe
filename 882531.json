{"id":"882531","title":"越问 其十五 良牧","dynasty":"宋","author":"孙因","text":"自大驾之西幸兮，府遂为于近藩。赐行殿为府治兮，暨泽牧之惟艰。张毗陵首当是选兮，实股肱之旧弼。仍土阶之素规兮，因旧宇以为安。朱忠靖继剖符兮，屹具瞻于岩石。赵忠简亦相望兮，凛清风而独寒。忠定王之来镇兮，当乾道之四祀。捐帑以置义租兮，辟宫而祠先贤。谅棠阴之蔽芾兮，思召伯其如憩。宜大封于是邦兮，良天道之好还。后五十馀年兮，谁俪美以增饰。维我新安公兮，骛逸驾而独攀。剖滞讼如澌流兮，召雨旸如应响。使百城俱按堵兮，令沧海无惊澜。立吏胆于秋霜兮，洽民气于春泽。出干将于宝匣兮，照沆瀣于铜盘。圜扉鞠为茂草兮，麦岐蔼其连秀。令修户庭之内兮，民乐湖山之閒。既修政而人悦兮，文书省于幕府。新百废以具兴兮，耸轮奂之伟观。八邑不知有役兮，一道不知有费。若天造而神设兮，岂民力之或烦。化榛莽为宏丽兮，敞隘敝为爽垲。革蠹挠而雄叠兮，易朽腐而垩丹。兹栋隆之规模兮，特于此乎小试。非成毁之相仍兮，数循环而无端。镇越岿乎中踞兮，修廊翼其旁拱。何独敛夫散气兮，所以重夫中权。巨扁揭乎云霄兮，钧笔粲乎星斗。山灵为之呵护兮，珍光赫而属天。前方台之月华兮，后蓬莱之云气。左燕春之凝香兮，右清白之寒泉。绕层城以拂云兮，开屏障于四面。卧林影于云壑兮，栖山光乎二轩。吸平湖于酒杯兮，浮翠峰于茗椀。送归鸿于天外兮，数飞鸥于海门。动秋声之摵摵兮，泊晴岚之蔼蔼。饯崦嵫之夕照兮，宾旸谷之朝暾。上越王之危台兮，诵唐人之杰句。鹧鸪飞而地迥兮，晴烟渺而天宽。飞盖游乎清夜兮，羃轻烟之素练。棹歌发乎中沚兮，浴明月于金盆。丽谯涌乎青冥兮，角声起而寥亮。佳山蔚其照眼兮，洗万里之阴雰。新堤平而拟掌兮，沸行歌以载路。漕渠浚而举重兮，鼓千艘而骈阗。雄威扁营叠创兮，雷欢声于貔虎。泮宫修贡闱辟兮，遂飞跃于鱼鸢。台府焕而一新兮，岩壑为之改观。他人视之拱手兮，公谈笑而不难。既游刃之有馀兮，复善刀而藏用。寂然若无所营兮，湛中襟而靖渊。炷炉香而读易兮，悟至理于泰否。托寄轩之柱刻兮，等蘧庐于乾坤。上方蒇事明庭兮，将入扈于豹尾。如旄倪之借留兮，纷截镫以攀辕。繄郢曲之寡和兮，信萧规之难继。民愿公无遽归兮，帝谓吾今召环。虽卿月之暂驻兮，幸临照夫越土。恐使星之迁次兮，迫太阶之魁躔。推治越之道治天下兮，固我公之馀事。然越人爱公如慈父母兮，愿托歌而永传。客乃敛衽肃容兮，屏气弗敢复言。孙子于是浓墨大字兮，终夫越问之篇。"}