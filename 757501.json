{"id":"757501","title":"夺锦标 染指甲","dynasty":"清","author":"孙荪意","text":"麂眼篱边，蛩声阶畔，又见凤仙开矣。寻遍露丛轻摘，碎捣金盆，染成霞腻。似唾绒点点，早一夜、春生纤指。惹檀郎、时泥人看，惊笑是弹红泪。七夕星期又是。乞巧筵前，女伴穿针偷比。更较唇间脂晕，臂上砂痕，一般妍媚。怕猩红易褪，遮莫向、银塘频洗。试瑶琴、月底携来，弹作落花流水。"}