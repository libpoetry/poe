{"id":"844676","title":"二妹镜涵六十初度妹夫艺风前辈七十有五甥辈于沪上称觞寄诗为寿藉以述怀不徒为引年之颂也四首","dynasty":"清末民国初","author":"夏孙桐","text":"义熙甲子耦耕年，贞吉幽人物外天。当代灵光尊老宿，行窝安乐即神仙。偶因止酒商芝饵，尚喜看花接笋箯。偕隐更兼偕老福，莱妻端不让前贤。著述桑榆惜景光，丹缃翠墨郁奇香。跋搜尧圃再三辑，碑过兰泉五倍强。闻见四朝存掌故，网罗百氏总津梁。子元忤俗虽同调，头白终期夙志偿。吾妹贤明号女宗，奉亲曾代白华供。故应高蹈侪鸾曜，共许徽音媲郝钟。鱼檗嘉辰同好客，湖山胜处每随踪。归来图籍今无恙，金石编成一粲容。不独朱陈说旧村，还如籍湜附韩门。西清追步成陈迹，东海扬尘莫再论。鹤发相看同辈少，雁行犹幸几人存。荷花生日占先甲，愿及芳时劝一尊。"}