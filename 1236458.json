{"id":"1236458","title":"次韵黄晋卿见寄之什","dynasty":"元","author":"陈樵","text":"几载林丘草木黄，故人霄汉独难忘。宫衣雨露犹沾湿，文律江湖共短长。笔迹旧时倾褚薛，才名此日数鼌张。他年明月中山寺，重与诗人话夜凉。殿前对策士如墙，我对山人说坐忘。岁晚单衣祇自短，愁来白发有时长。山中蜡屐晴犹著，石上朱弦雨更张。有客江边期不到，只今秋日转凄凉。"}