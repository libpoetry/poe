{"id":"699539","title":"感兴","dynasty":"明","author":"袁宏道","text":"白日不可晚，黄金不可为。夙心探玄理，幽与白云期。众芳经春歇，秋草过时萎。富贵非所欲，经丘以为师。贪夫竞荣利，不顾头上霜。书生谈不朽，眉宇争昂昂。生前秦项鹿，死后臧谷羊。所以逍遥叟，栖志沉墨乡。道逢一古叟，开唇论紫朱。方上而锐下，将无是鲁儒。鲁国有微言，儒者窃其肤。家家飨五城，谁辨鱼目珠。俗尘近不得，远之亦为弋。扰扰色界里，具足清净人。何边超梦幻，无法过贪嗔。曹丘一滴水，自然智慧津。"}