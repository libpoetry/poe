{"id":"695993","title":"东征诗赠开府梁公三首","dynasty":"明","author":"欧大任","text":"翩翩晨风翼，东北浮云驰。策马黄河流，敢念渴与饥。结发在戎行，从征复何辞。穹庐积霜雪，四野明星垂。临河饮寒澌，千里逐电飞。敌忾我所怀，中心当告谁。辽河日以阴，下营一何长。匈奴十万骑，土蛮狡而狂。幕府肃东征，威震及朔方。清野尽收保，师行遂张皇。一军薄鞍山，一军驰沈阳。定策捣胡垒，戈甲耀日光。出塞二百里，努力事战场。刃胡殆千级，杀气天苍茫。海北三四州，分旗扫边疆。恺旋旆言入，露布归明堂。铭勋勒崔嵬，彤弓受言藏。丈夫志万里，咏言增慨慷。饮马长城下，雪深水且寒。从军乐从谁，歌舞出蓟门。我公秉斧钺，帷幄不下坛。煌煌麒麟袍，峨峨神羊冠。鼓行疾先登，申令独取残。中权养善木，前茅沙河川。乌占楚幕空，鹳鸣感东山。一言挟纩温，投醪万人欢。如林托后乘，同心谅非难。振旅论奇功，麟阁永不刊。"}