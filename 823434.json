{"id":"823434","title":"个侬 次廖群玉韵","dynasty":"清末近现代初","author":"吴湖帆","text":"怨个侬，元是被生小家私抛掷。红粉飘零，乌衣流浪，怯坠絮、点萍浮迹。歌藉天仙，花随人圣，省绿绮西楼，宝钗南国。秀靥移春，醉眸流盼，反拨惹、轻狂蜂蝶。解事窥帘，尽欢场、风情遍阅，无奈禁院烟笼，巫山梦隔。天涯莫觅。正黛敛螺凝愁碧。一寸相思，十分自惜，忍寂寂秋宵难值。淡月梧桐，微云河汉，怕小径弓斜，苍苔石滑。髻凤金摇，袜鸳罗湿，似舞柳柔腰欹侧。幸得黄衫，向侯门、赚肩偷脱。从此燕伴隐居，柴关静擘。"}