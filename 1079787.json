{"id":"1079787","title":"寄京师亲旧","dynasty":"宋","author":"吕本中","text":"屋头橙实如李梅，庭下葵花深覆杯。豆田失雨不称意，野菊出苗虚见猜。故人相望一尊酒，问我此住何时回。江山空自污敲扑，笔砚洗复生尘埃。交情自惜少同调，人事只今多好乖。欲随明月觅公处，限以白浪摇长淮。舟楫误逢蛟鳄横，岁月苦遭霜露催。侧身西望莫回首，堂上书生心已灰。"}