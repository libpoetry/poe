{"id":"1063659","title":"次韵君武中秋月下","dynasty":"宋","author":"释德洪","text":"秋光一半去无迹，万里阴晴占此夕。书生醉语哦月诗，想见看朱眩成碧。白公初携佳句归，便觉草露寒沾衣。夜晴兰室亦怀古，领略太白怀玄晖。千字一挥才瞬息，流珠走盘纷的皪。故应奇韵自天成，此诗如女有正色。风鉴从来别俗氛，吐词句句含烟云。坐令一日传万口，不减长吉题高轩。君家客皆天下士，放意高谈饮文字。江左风流扫地空，今日追游可无愧。嗟予秃鬓欲逃名，朅来百虑霜雪凝。世间垢习揩磨尽，但馀猿鹤哀吟声。刘生餐痂亦何美，玄德结?应有旨。平生清境吾所嗜，正如翔鸾饮须醴。君看清河夜升镜，微云灭尽如磨瑩。定当先生度青冥，思冷魂澄亦幽兴。笑中笔阵横词锋，照人秀色烟茸茸。调高未数紫芝曲，酒味且卧黄金钟。人生一笑如电掣，岂特山舟藏岁月。自惭陋句类无盐，敢并高人天下白。"}