{"id":"588182","title":"别少参王一江","dynasty":"明","author":"王渐逵","text":"灵境启玄秘，晶光露磅礴。日月杳倏忽，阴阳互藏宅。霞扉扃不开，灵源渺深隔。中有蕊珠宫，融瑞冲广漠。琅玕映丹函，琪树依玄鹤。我爱王子乔，间飞钟维岳。羽衣侣佺期，服食栖云壑。千载时一来，万物少厉扎。四海瞻飙轮，相望如饥渴。无为乘赤倩，飞腾恣寥廓。吾闻天台路，近与赤城邻。玄泉挹沆瀣，灵药多长春。君归纡杖屦，列仙以为群。一笑逢陈子，乃在桃源滨。相携入烟萝，燕语自存温。时跨双白鹿，飘举辞埃氛。玉门铭丹书，碧林撰玄文。罗浮杳天际，何时还见亲。愿言启真诠，为我哀斯人。"}