{"id":"468111","title":"夜坐二首次定庵韵","dynasty":"当代","author":"潘乐乐","text":"插架乱书堆似屏，中宵独坐气昏冥。岁华抛去鸿无迹，江海归来笔有灵。三十年狂成久客，百千种劫数寒星。诗成起看滔滔水，欲唤龙蛇诵与听。亘古难教水不东，酒香剑气掉头空。坐将身世无穷感，吹入江湖一笛风。历历尘飞沤影外，萧萧木落雨声中。三生慧业如修到，愿化梅花莫化虹。"}