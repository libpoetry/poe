{"id":"1109080","title":"挽葛夫人二首","dynasty":"宋","author":"刘克庄","text":"银台曾奋涂归笔，我亦留花批逆鳞。早共裂麻沮裴相，晚甘负耒作滕民。儿斑衣从双旌贵，母绣帘迎万户春。方拥皇华荒大国，误他多少借留人。不惟婆嫂咸嗟惜，学语儿知此母贤。味薄居常喜蔬食，心慈劝勿用蒲鞭。若非腾上天宫里，必是迎归海岸边。九十老农来祖奠，眼枯不觉亦潸然。"}