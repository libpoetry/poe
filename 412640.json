{"id":"412640","title":"忆月","dynasty":"近现代","author":"汪石青","text":"明月在何许，天地黯无色。中夜醒彷徨，惆怅底不忆。寒冬正下弦，月固应迟出。迟出亦不妨，中心自历历。我心原有月，月在我胸臆。从心掬出看，相忆即相接。既不惜别离，亦不伤圆缺。年来困家食，万事都艰涩。相看两不厌，只此天边月。既从尘世外，至交联皓魄。愿卒千万年，此情长如一。一曲挟仙游，抱月至无极。"}