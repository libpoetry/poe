{"id":"812495","title":"东郊迎春","dynasty":"清","author":"齐体物","text":"物候临烟岛，年华处处同。灵旗迎帝子，璆佩响春风。淑气归青柳，馀寒付朔鸿。况逢晴此日，相庆卜年丰。春自蓂阶发，趋跄鹓鹭行。明堂居左个，青玉祀勾芒。耒耜先民力，羲和驭日长。微臣天万里，何以颂陶唐。衰草含生意，郊原气自新。愿教青帝力，俾我有年春。不侈污邪望，惟祈雷雨匀。大田幸多稼，宁止乐吾民。"}