{"id":"697242","title":"闻惟寅谢事寄慰四章","dynasty":"明","author":"胡应麟","text":"铜柱勋名日月傍，谁将薏苡溷行藏。袖椎无客同朱亥，弹铗何人过孟尝。动色燕台传市虎，关心辽海问岐羊。他年首事金城策，老为先零出庙堂。烨烨声名驾四豪，边烽十载罢临洮。藏弓敢抱孤臣恨，授钺宁知上将劳。箧里千章饶赋雪，床头七发快观涛。赤松黄石俱相待，底用留侯辟谷逃。明灭烽烟大海头，可堪投杼入龙楼。降王尚自惊飞将，醉尉能无阨故侯。马革场中心未老，鸱夷湖上兴难留。河山带砺先朝事，遮莫功成赋远游。十万良家剑气腾，天威南北倚凭凌。虚疑都尉降沙漠，不遣元戎驻灞陵。宇宙论功谁白马，江湖流谤几青蝇。宁知廿载东山梦，一到瓜田恨未能。"}