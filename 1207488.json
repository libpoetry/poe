{"id":"1207488","title":"洪武庚申夏四月登玉山顶时雅上人适迁华藏于塔院历览终日而返是夕宿友人家灯前闻雨援笔有赋","dynasty":"元","author":"吕诚","text":"晓出城西门，荡漾官河艇。朝光散晴旭，露气拥高迥。潮上洲渚没，棹发六飞骋。前岑献奇状，心目快引领。青山如故人，登陟在俄顷。嗟哉二三子，怜我足力逞。舍舟入苍翠，一径林木静。阴藓护危栈，古藤落眢井。映带列桧杉，青黄熟梅杏。古师安禅处，神物伏精猛。山灵诡异工，幻迹一扫屏。孤塔灰劫馀，傲兀立峰顶。后岩古华藏，稍复毗卢境。泛观盛衰际，何物得脩永。道人出迎客，一笑具羞茗。清谈竟终日，毛骨洒然冷。群鸟亦知还，微阳下西岭。遄归弗成寐，张灯酌楠瘿。急雨何方来，清声杂蛙黾。鄙言讵成章，聊假管城颖。"}