{"id":"1109451","title":"挽汤贡士三首","dynasty":"宋","author":"刘宰","text":"雁塔平生志，鸡窗万卷书。年虽踰六秩，勤不废三馀。仅喜名天府，空传赋子虚。盈亏天有定，我欲问何如。谩足百金产，难忘九族贫。粢盛肃先祀，币帛荐佳宾。月耿三秋夜，风回九陌春。亲朋一樽酒，无复见斯人。念昔先君子，论文到白头。对床同夜话，散策逐春游。人物今何许，湖山空复秋。伤心珥陵月，依旧照行舟。"}