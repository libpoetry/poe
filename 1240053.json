{"id":"1240053","title":"戴山迎送神曲","dynasty":"元末明初","author":"张羽","text":"山苍苍兮多木，横绝四野兮下无麓。憋远望兮登高，神不来兮劳予。目煦煦兮雅雅，灵修俨兮纷来御。胡不来兮夷犹，将谁须兮远者。芳莫芳兮涧有萍，洁莫洁兮卣之清。云为盖兮霓为旌，神之来兮山冥冥。绛阙兮朱堂，冠余山兮神所宫。神之愉兮既降，翩龙驾兮云中。屡舞兮仙仙，纷进拜兮庭前。灵夭姣兮好服，神弗言兮意已传。牲不实兮酒不旨，将淹神兮神安止。神弗止兮福遗我，事夫君兮长无已。"}