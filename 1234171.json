{"id":"1234171","title":"赠茅山梁道士","dynasty":"元","author":"赵孟頫","text":"名山标勾曲，秀岭蔚层云。层云散浩彩，中有三茅君。度世三千秋，流芳浩无垠。丹光耀朱阳，琴心传玉文。司命播万物，发蒙导人群。学道得旷士，采真遗尘氛。赠我书一编，清谣吐奇芬。笔耕亦巳勤，寸田要锄耘。灵台耸绛阙，黄云覆氤氲。内观神自照，众言一何纷。平生山林意，独往乃所欣。攀援桂树枝，采撷芝兰薰。静与木石居，游则侣麋麇。松柏无冬夏，烟霞自夕昕。轩冕或桎梏，绮语徒膻荤。大道返尔朴，至哉吾师云。冥冥紫霞想，湛言久不闻。聆我歌洞章，判然仙凡分。"}