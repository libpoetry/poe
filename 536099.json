{"id":"536099","title":"乐府变十九首 其十 江陵伎","dynasty":"明","author":"王世贞","text":"江陵伎人子，掩袂作啼声。家家叉帘立，送王上台城。王欲别太姬，门前黄纸催。出亦以徘徊，入亦以徘徊。王入台城后，不省作悲啼。妆台铅粉骄，别接冶游儿。朱门一家哭，万家得安宿。一家亦不哭，太姬方啖粥。门外双乌栖，哑哑枝上啼。官今当大赦，不愿赦王归。二十四皇孙，譬如南陇树。一半枝撑天，半不知爨处。"}