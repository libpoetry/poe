{"id":"694710","title":"棉江欸乃九章并序 和平桥","dynasty":"明","author":"周彦敬","text":"渔翁棹歌兮石桥东，海色欲上兮含朦曈。荒鸡闻兮戒晓，江豚上兮知风。普天率土兮王之宫，阳侯受职兮龟龙率从。沙寒草枯兮鱼上罶，薄言戒归兮爰发我笱。嗔南邻兮春醅香，岂今夕兮无酒。渔翁浩歌兮胪水曲，断港埼兮南浦缩。历远游兮凫洲，抚茸茸兮草屋。儿力田兮饷东菑，妻烧荻兮炊粳藜。运鸾刀兮斫蟹螯，镂鳞鳞兮鲙丝。人生此乐兮何期，秋月春风兮常在兹。良有怀兮昨之崄巇，继自今兮坦夷。喜徵科兮未急，且归来兮迟迟。渔翁啸歌兮沧洲浒，水寒沙虚兮石龃龉。杳凝睇兮北冈，忽已忘兮南浦。丑妻含饴兮怜儿语，夕张灯兮在极渚。馔鲫鲤兮羹香美，村醅虽醨兮伉俪亲。你操舟兮柁尾，予撒网兮当先。今夜水清兮霜露繁，双鸥睡熟兮黄芦天。渔翁互歌兮海门上，冯夷奔遁兮海潮壮。云溶溶兮秋风高，天苍茫兮日晃朗。商船去兮淩风过，鲸鲵掀兮银山嵯峨。望望仙舟兮冲晓发，玉人劝郎兮无渡河。忘机之人兮其乐孔多，有鱼梁兮在中涡。发一啸兮江沱水白，山青兮情将若何。渔翁答歌兮鳌溪头，鱼虾为活兮春复秋。江月白兮水悠悠，老妻劝饮兮醉瓷瓯。罛疏兮鲙脱，顾我兮何求。猗彼巨鳌兮翻波上游，虹霓为丝兮明月为钩。仰天长啸兮风飕飕，鼓枻扣舷兮浮中流。幸际时兮晴明，老翁于此兮乐无休。"}