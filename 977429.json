{"id":"977429","title":"临川洪守游南湖命予赋诗","dynasty":"宋","author":"徐恢","text":"芙蓉堂前春水绿，芙蓉堂后春花开。芙蓉堂中醉歌舞，芙蓉堂下车如雷。轻舟弄水买一笑，游人竞逐墙阴来。浪痕不受尘滓涴，东风吹入黄金杯。鞦韆欲上綵绳稳，老翁稚子连声催。遨头春思浓似酒，剧饮谁能问升斗。博山香软珠帘低，坐客请行时被肘。觥筹交错兴未已，更著山殽并野蔌。归来门巷影散乱，舍南舍北黄埃走。轻衫短帽亦不恶，追欢岂落醉翁后。小姬顾盼扬秋波，十十五五细马驮。红旗夹道映斜日，金钗坠处肩相摩。旁观定自双眼饱，但见两脸生微涡。从今湖上愈清好，纤腰长袖成奔梭。冥搜付与纸上语，朱颜为我商声歌。愿公归侍玉皇侧，更向西湖弄春色。"}