{"id":"1216138","title":"游山阴兰亭","dynasty":"元","author":"周伯琦","text":"承命祠越镇，已使穷胜槩。积雨欣澄霁，平湖遂纡迈。风林杂石泉，云山拟嵩岱。虚亭敞旧址，曲水漩轻濑。紫蕤粲荆枝，繁阴翳梅桧。守佐多时英，宾朋间方外。秩筵尚真率，流觞剧娱爱。虽非修禊游，适与暮春会。晋贤邈霄汉，芳躅怀风裁。感慨怜昔屯，优游幸今泰。返棹首屡回，渴心尘欲溉。一曲倘从请，嘉兴或期再。"}