{"id":"814216","title":"天仙子","dynasty":"清","author":"周之琦","text":"屋角红蕉花未吐。南风吹过飞鸾去。桄榔阴里重行行，山枣路。黄沙渡。莫信泽家烟外语。冻雨宵分声不定。湘源涨起波千顷。扁舟泛泛水中凫，斜又整。乌竿影。直过零陵人未醒。一曲浯溪凉翠滴。维舟更访前贤宅。窊尊石镜尽留连，休去觅。涪翁笔。点点云根苍藓积。前岁南行冬日好。望衡九面清湘绕。轻舟下濑又今年，烟浪渺。麻阳小。七十二峰如过鸟。怪底朝来墙燕喜。盈川相遇盈盈水。一瓯茶罢便分携，情未已。行还止。终胜天涯书一纸。渌口逆流流渐涩。水车车水无涓滴。一车才过一车来，沙岸逼。风轮激。跬步萍川天样隔。"}