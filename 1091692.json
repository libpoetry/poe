{"id":"1091692","title":"听谭师弹琴","dynasty":"宋","author":"王质","text":"君不能百步洪中裂横竹，一声吹入秋天绿。巨鱼鼓舞碎明珠，白浪轩昂动浮玉。又不能多景楼上吹飞鸿，哀弦欲断沧浪风。徘徊舟子驻不进，江妃出听烟溟濛。不知何处得此薰风琴，元龙六尺含苍云。恐是峄山孤峰绝顶上，万岁不老之寒根。道人两手提天机，中有妙法无人知。风颠雨急倏来往，雨收风定游丝飞。欲下不下窥鱼鸥，忽前忽后回波舟。恍惚浮云捲天宇，错落万点飞星流。世间万法总非真，况此假合非天成。匣琴不出手无声，袖手不弹琴不鸣。此琴此手两无与，问君广陵贺若从何去。王子有琴谁复传，无徽无轸亦无弦。若人解得非耳听，为君试作无手弹。"}