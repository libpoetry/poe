{"id":"722644","title":"夏日宴新乐小侯于燕誉堂林若抚徐永存陈开仲诸词人并集","dynasty":"明末清初","author":"钱谦益","text":"宝玦相逢沟水头，长衢交语路悠悠。西京甲观论新乐，南国丁年说故侯。春燕归来非大厦，夜乌啼处似延秋。曾闻天乐梨园里，忍听吴歈不泪流。软脚筵开乐句和，濯龙吐凤客骈罗。虽无法部仙音曲，也胜阴山《敕勒歌》。丝竹凝风腰鼓急，釭花荡影舞衫多。老夫苦忆平生事，肠断西游赵李过。"}