{"id":"805628","title":"石州慢三首 其三","dynasty":"清","author":"史承谦","text":"桃萼初妍，困蝶迷莺，怅然无侣。闲窗酒盏慵拈，挂壁焦桐倦抚。流光似水，从教月冷风凄，总被帘纤误。一听一心酸，奈此时愁绪。虚度清明寒食，绝少游踪，到溪南路。底事频吹，洒遍雕栏琼户。天涯望极，那堪彻晓连明，茫茫不省春何处。三月又重三，问谁题新句。"}