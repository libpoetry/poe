{"id":"1203778","title":"月中仙 赏月","dynasty":"元","author":"丘处机","text":"日色西沉，上高台回观、天地寥廓。疏星隐现，空一轮明月，昭昭无著。皓然三界外，似百炼、青铜鉴跃。处处恩光被，家家照临，庭户启溟漠。长生万里清风，助乾坤荡摇，云雾难作。仙宫宝殿，正烂霞金碧，相辉参错。大哉销夜景，镇千古、含弘磊落。有志攀青桂，蟾宫兔边看捣药。"}