{"id":"1110598","title":"英宗皇帝挽词五首","dynasty":"宋","author":"朱长文","text":"仁庙规模远，慈闱教爱隆。承平万世策，临御五年功。玉锁开天上，金縢纳匮中。乘云那复见，陵柏起悲风。英断能承祖，慈襟善继仁。诗书教宗室，体貌待元臣。损己迟徽册，恭天彻步茵。昔年平水患，尽力在斯民。代邸推贤久，甘盘授学精。持盈周鼎重，立长禹谟明。仙馆灵芝秀，严祠宿潦平。历观唐汉盛，未若庙称英。凤翣行将远，龙髯断莫寻。白云留穆御，黄屋岂尧心。虽享天龄浅，终成睿算深。垂鸿须万祀，累叶奉姜任。有德三宗后，无忧累圣间。凤当金粟翥，龙隔鼎湖攀。玉几言犹在，霓旌去不还。园陵饶瑞气，东接永昭山。"}