{"id":"1125620","title":"集唐绝句十首","dynasty":"宋","author":"贾云华","text":"两行清泪语前流，千里佳期一夕休！倚柱寻思倍懊恨，寂寥灯下不胜愁。相见时难别亦难，寒潮惟带夕阳还。钿蝉金雁皆零落，离别烟波伤玉颜。倚栏无语倍伤情，乡思撩人拨不平。寂寞閒庭春又晚，杏花零落过清明。自从消瘦减容光，云雨巫山枉断肠。独宿空房泪如雨，秋宵只为一人长。纱窗日落渐黄昏，春梦无心只似云。万里关山音信断，将身何处更逢君。一身憔悴对花眠，零落残魂倍黯然。人面不知何处去，悠悠生死别经年。真成薄命久寻思，宛转蛾眉能几时。汉水楚云千万里，留君不住益凄其。魂归冥漠魄归泉，却恨青蛾误少年。三尺孤坟何处是？每逢寒食一潸然。物换星移几度秋，鸟啼花落水空流。人间何事堪惆怅，贵贱同归土一丘。一封书寄数行啼，莫动哀吟易惨悽。古往今来只如此，几多红粉委黄泥。"}