{"id":"659842","title":"余仲栗约中赴海南道别","dynasty":"明","author":"林俊","text":"珠崖开粤镇，兵卫壮殊方。鸟鼠驯诸洞，蛟螭避七洋。梯航周道路，卉服汉冠裳。廨宇花梨柱，人家牡蛎墙。陶型居士品，绳引重官常。蓣叶分黎饭，椰盆咋蔗浆。浦珠联象郡，夷马凑牛场。罗密骈村市，槟榔并舍尝。果坊人面白，酒榼树头香。业往容仙分，閒贻且国章。帆樯经应港，祝帛祀灵冈。白浦通潮阁，芳泉泂酌堂。旷怀忘在客，多景胜吾乡。守静宜低屋，填饥尚太仓。鸡虫曾得失，鸿燕自行藏。笔势江山助，图经水陆长。长公便老住，伯纪惜归忙。天路梦千里，朝恩字几行。不应船上鹤，又伴北还装。"}