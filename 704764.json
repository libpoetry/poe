{"id":"704764","title":"答徐广文二首","dynasty":"明","author":"薛瑄","text":"三冬文史最精明，发轫香名蚤已成。政羡有才逢治世，却惭无力答升平。鹍鹏还击三千水，鹓鹭终期一字行。会面几何知又别，高谈不尽古今情。众中杰出见才贤，文采英英骨气全。倾盖已知心不异，谈经雅觉道无偏。拟陈亹亹天人策，宁羡悠悠将相权。北上有期还送别，为君沽取酒如泉。"}