{"id":"525883","title":"溪壑高閒歌赠史巽仲","dynasty":"明","author":"顾璘","text":"句曲之东，阳羡之西，屯云叠雾，郁为灵溪。洞天三十六，杳莫窥端倪。天皇秘金简，敕授仙人栖。仙人旧居青琐密，蹑足星汉攀虹霓。胸填百万经济略，沛作霖雨滋黔黎。钧枢侯印立可握，忽然长啸辞金闺。金闺虽云贵，荣华易销落。何如中园移取蓬莱山，雕斲烟霞置楼阁。玉女成行备洒扫，灵君对坐烧丹药。丹药功深九转成，羽翰身变八风生。时朝天上黄金阙，那顾人间白玉京。"}