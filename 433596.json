{"id":"433596","title":"素琼表妹示和其师华西洲先生消夏十八首次韵和之（录十）","dynasty":"近现代","author":"温倩华","text":"雨馀翠盖万珠倾，水色山光分外明。一自荷花生日近，画船不断管弦声。卧听琅玕曳韵声，摘来蕉叶当桃笙。冰肌玉骨原无汗，一枕游仙梦亦清。佩得奇香号辟邪，系来缕缕綵丝斜。乘凉三两人如画，一角红楼倚断霞。棋枪细品觉风生，小扇轻罗意懒擎。翻遍名人诗册子，儿家端合效飞卿。花外人来唱采莲，冰绡新染水痕鲜。一声欸乃幽篁里，惊起鸳鸯破碧烟。山岚欲滴翠横空，雨后花光半淡浓。小坐荷亭香似海，月华如绣上帘栊。细寻诗味静于僧，如此萧閒得未曾。小妹多情更多事，银瓜替镂读书灯。碧筒杯子最珑玲，坐月飞觞到水亭。薄醉当风人意懒，斜凭竹榻看疏星。悄向桐阴待月华，如烟轻露润鲛纱。玉箫吹罢閒无事，数遍枝头茉莉花。银汉横斜独自看，满身清露倚栏干。穿帘月影凉于水，一袭轻绡觉嫩寒。"}