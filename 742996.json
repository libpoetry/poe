{"id":"742996","title":"题黄山始信峰丽田老人琴台","dynasty":"清","author":"江德量","text":"世间奇境乃有此，云海涛头一峰峙。高削千仞中忽分，隔断尘迹三万里。奥府天开清净门，危桥支石惊心魂。是中止可住仙佛，云连雾断愁猱猿。松花香覆石屏护，翠微深处清音度。空山无人云乱飞，寂寂禅琴几朝暮。君不见，上方僧，倚筇瘦影临青冥。又不见，寒江子，断墨何年蚀风雨。定空禅室独坐处，静与琴台共千古。"}