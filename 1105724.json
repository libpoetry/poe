{"id":"1105724","title":"得雨复用闻水车韵","dynasty":"宋","author":"王十朋","text":"蜕骨木龙忧不雨，更唤两牛眠下土。水从地底飞上田，不减在天行雨苦。庭中忽见天雨花，白衣真人游郡衙。但愿为霖莫为潦，免使泥陷羸牛车。亢旱踰时如鲁史，一雨已迟淹尔耳。农犹满望苗返魂，车亦收声鱼免死。我持酒戒不敢荒，急呼一杯饮松堂。不忧猖獗有巢昌，只恐沈犹朝饮羊。"}