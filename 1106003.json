{"id":"1106003","title":"端午内中帖子词 太上皇后阁","dynasty":"宋","author":"王圭","text":"两仪坤载厚，四海母仪深。愿上菖花酒，年年圣子心。汉殿炎风少，轻凉已动衣。每来观织室，不许夜停机。仙艾垂门绿，灵丝绕户长。何人握彤筦，金殿纪多祥。有德名终大，无为福自延。更闻天子孝，荐术助长年。宝缕千祥集，灵符百疫奔。天人无限福，未老见曾孙。复道青槐合，雕盘碧李新。百灵扶绣户，不假艾为人。池边草色迎人绿，庭下榴花照地红。晓献瑶觞千万寿，鸣梢声入宝慈宫。水风吹殿送微凉，竹叶金盘粽子香。试向跃龙门上望，不教车马胜南阳。钗头艾虎辟群邪，晓驾鲜云七宝车。宴罢瑶池红日晚，归来零乱满宫花。浮云仙殿切昭回，甘露通宵滴玉杯。金锁才开团扇入，圣神天子问安来。平明三殿进觞初，玉女傍边捧道书。探得长生太清箓，同扶皇历万年馀。几年退乐紫房居，天下犹传还政书。玉案焚香读黄老，人间宫殿午阴初。"}