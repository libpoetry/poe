{"id":"1000498","title":"送吕子约赴天台倅","dynasty":"宋","author":"彭龟年","text":"少读丽泽书，投老未尽识。譬如涉大海，渺不见其极。去之若有失，从之了无得。约兄自西来，为我倒胸臆。始知公输巧，要不外绳墨。从兹往来频，不辨主与客。去住宁有定，长恐使南北。谁题治中舆，别日忽相偪。欲留留不可，把袂三叹息。送君浙河西，狂涛立如植。君其稳驾浪，我亦理行幅。斯意莽无穷，所愿各努力。"}