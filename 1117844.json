{"id":"1117844","title":"小疾三首","dynasty":"宋","author":"陆游","text":"小疾有根柢，忽之当日深。养苗先去草，省事在清心。蚁梦能看破，狐妖可坐擒。一杯藜粥罢，听雨拥秋衾。老不禁当病，经旬卧一床。亦知非疥癣，幸未至膏肓。水落滩初出，秋深草渐黄。非关畏人事，晚岁合深藏。避人便小疾，省事喜闲身。并海鱼盐聚，入秋风雨频。元知器苦窳，空有胆轮囷。轑饭聊同饱，知君不笑贫。"}