{"id":"951147","title":"黄鹤谣寄吴季谦侍郎时季谦自德安入城予适以使事在鄂","dynasty":"宋","author":"岳珂","text":"卢山白鹤归来双，缟衣素袂玄为裳。翅如车轮夜横江，风声曾走淮淝羌。戛然长鸣下柴桑，芝田啄粒遥相望。何人网罗倏高张，上决云汉旁八荒。一随鹏鹍惊远翔，低头不肯谋稻粱。一罹罝弋沮泽旁，局身筠笼翅摧藏。鹦鹉洲畔葭苇乡，水云苍苍江茫茫。九皋欲闻声不扬，回顾鸥鹭羞颜行。忽闻缑笙度宫商，红尘俯视有底忙。矶头刷羽今正黄，欲搥此楼呼酒狂。"}