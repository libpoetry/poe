{"id":"673086","title":"客至无殽得扫字","dynasty":"明","author":"傅圭","text":"茅鸡今已无，甄羊瘦难造。疏食复水饮，仓卒真恶草。甘露漫分羹，未应鬓华皓。馈食无竹笾，奚取用乾䕩。桑阴才种瓜，堂前未剥枣。决明此月生，菰蒲待秋早。昨日荐芳鲜，多品惟蘋藻。今晨速诸父，盘餐绝鲜薧。君自城中来，是我旧交好。蓬户有馀光，花径不曾扫。为别已经时，各欲摅怀抱。相对几筵空，何有于倾倒。爰伤蓼蓼莪，更怜肃肃鸨。于飞集苞桑，无任意懆懆。民事日艰难，不能蓺稷稻。无以供子职，何由媚翁姥。比年闻旱魃，去岁见淫潦。既乏出游勤，又缺自焚祷。愆阳及伏阴，相逐成札夭。潜遘气薰蒸，无间少与老。沟壑转羸弱，土地涂肝脑。但救水火中，岂复论皞皞。车雨忆陈戬，江客怨张镐。是谁遗此灾，愿执投有昊。禄食民膏脂，民身国所宝。死者骨已枯，生者形亦槁。归舍不能食，此言当探讨。也知吟哦忌，不解明哲保。恋恋与君言，忧心觉如?。留君君不留，徒自增热恼。薄送出柳庄，云满博陵道。谷风习习来，民皆去烦燥。螮蝀忽然横，俄复日杲杲。将谓破愁颜，卒讶招惊懊。俾我心摇摇，如彼风中纛。颠毛未暇理，风中乱蓬葆。黄鸟此兴歌，驷马喧?皂。高者登山阿，深者入海岛。君如有钟鼓，盍亦日鼓考。匪我发狂言，诗载山有栲。"}