{"id":"1112852","title":"冬日杂书六首","dynasty":"宋","author":"张耒","text":"地僻秋将老，山深客未归。闭门朝对雨，搜箧冷添衣。图暗经阴画，琴昏在匣徽。妻孥惯山薮，不复问珠玑。岁暮北风疾，山深寒日昏。授衣贫厌补，添纩老须温。懒慢抛书卷，晴明到药园。邻家新酒熟，吾敢但空樽。一径秋风起，牛羊晚自归。寒灯明野店，吠犬守荆扉。空峡风霜急，孤村火烛微。庭梧摇落尽，栖鸟夜归稀。岁暮周南远，惊心鬓欲丝。风霜为客老，淮海寄书迟。峡冷重云夜，天昏断雁悲。山炉通夕火，赖尔独吾私。短景冰霜地，人稀豹虎村。风连诸壑动，日带乱山昏。浩荡空回首，萧条独掩门。东周旧耆老，留滞饱知闻。望极添秋思，楼高动旅怀。天寒诸濑急，野阔四山来。馀叶能几许，高鸿殊未回。年年洛阳道，岁晚厌风埃。"}