{"id":"1081706","title":"腊月二十六夜大雪投晓霁色恍然鸟语啁啾便有春意感而赋之","dynasty":"宋","author":"沈与求","text":"黄昏雪打窗，夜雨破幽梦。晨光逗檐花，霁色晃池冻。老木惊向荣，好鸟发微哢。草根露纤芒，虫声试群哄。空畦土匀酥，侧涧泉流湩。腊尽杀气衰，春归生理共。人情自多端，天意皆曲中。悬知造物公，未厌萌区众。艰难重时节，俯仰疲迎送。心闲数造化，骨寒遭鬼弄。那惊梅柳新，但饱藜藿供。行须过田家，泥饮空社瓮。"}