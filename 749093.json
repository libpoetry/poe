{"id":"749093","title":"张南山丈招集松心草堂同温伊初陈兰甫夜话作","dynasty":"清","author":"徐灏","text":"清风来无边，凉月照半席。相携素心人，共乐太古夕。阶前侵寒绿，堂后敞虚白。两水自潆洄，层轩迥幽寂。老渔昔行吟，垂钓江旁石。几年扫荆榛，于此聚瓴甓。洋洋听松庐，海内诗名藉。流光七十载，此境等空色。岂知万株松，早定水边宅。胜地非偶然，相与三叹息。"}