{"id":"700165","title":"感事六首","dynasty":"明","author":"顾梦圭","text":"柏梁新营建章起，武帝雄心殊未已。金楹玉磶千万重，骀荡春光侔太紫。海东鞭石血横流，燕雀徜徉彩云里。君不见天庖椎牛犒大匠，荷锸丁夫谁馈饷。翩翩猎骑临边城，边城草深山路平。丰狐狡兔各有穴，鸣镝张罘殊不惊。迩来地气南徙北，广莫风至犹无冰。君不见桃虫拚飞即鵩鸟。首下尻高咎非小。昭阳前殿玉树枝，荣华不奈秋风吹。庆云甘露永乖隔，凤管鸾箫增我悲。千金买得相如赋，岂识人心难转移。君不见楚江文鳞巧相接，复使龙阳泪承睫。长安一日封五侯，辉煌华毂拥貂裘。明珠万斛来海峤，朱邸何人中夜投。羊公缊袍徒寂寞，赵生击筑歌伊优。君不见即且甘带鸱嗜鼠，云际龙鸾自翔翥。鸾旌孔盖幸汾阴，丹霞紫雾瑶坛深。阳灵千官俨簪绂，太乙招摇皆顾歆。虙妃扬胪玉女笑，穰穰降康万福临。君不见通天洪台耀日月，未得金茎调绛雪。画戟门前车马稀，东市洒血沾朝衣。双眸只辨斗间气，中台转盼无光辉。华亭清泪如哽咽，月中空唤行人归。君不见法家火瓮吁可怖，他年恐堕厓州户。"}