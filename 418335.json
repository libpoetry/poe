{"id":"418335","title":"青房并蒂莲·甲子夏日偕依隐毣弟登劳山绝顶巨峰","dynasty":"近现代","author":"黄公渚","text":"御长风。陟翠微高处，秋迥山空。手揽雌霓，绝顶我为峰。玉京咫尺朝天路，頫齐烟、九点濛濛。闪去帆、一月孤光，碧瀛如镜荡青铜。沈沈丽农鸟使，惊海涸尘飞，撼睡蛟宫。慢回首、冥冥八表，日下高舂。明灭黛螺可数，送斜阳、七十二芙蓉。叹勌游、目极南云，断魂万里逐归鸿。"}