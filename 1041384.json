{"id":"1041384","title":"韩文公画像分题","dynasty":"宋","author":"刘敞","text":"微言昔废绝，大道随荒榛。上下千岁间，天将复斯文。若人实命世，述作参鬼神。横制万里波，不为流俗珍。大音破昏聋，有若雷霆震。惜乎世莫用，竟以奇怪闻。哀哉揭阳贬，势屈道则伸。孔子亦有言，求仁而得仁。我昔读其书，固常见其人。迩来观遗像，忽若平生亲。轮扁不言巧，丹青岂复真。尚存高山意，俯仰冀日新。"}