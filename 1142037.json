{"id":"1142037","title":"和无逸子敬独姥山","dynasty":"宋末元初","author":"牟巘","text":"维址呀洞户，云气一缕烟。老龙蓄精祐，万石护其巅。从此叩林屋，倒翻水中天。金庭漫隔凡，穷探未拟旋。轰豗四面动，兀坐孤寂然。颇疑北山脉，跨湖潜属联。归来梦所历，跳波撼昼眠。种橘化为枳，我发日已宣。何时崦边路，去伴毛公仙。独姥旧闻名，俚俗讹已传。一朝得妙语，涂抹乃更妍。天姥似失色，叶姥休语年。而我复自笑，槁乾非叶鲜。聊以调二士，鼓棹还延缘。"}