{"id":"189823","title":"自警·古人去後音容寂","dynasty":"宋代","author":"秦观","text":"古人去後音容寂，何处茫茫寻旧迹。君看草遍北邙山，骼骴犹来丘垄积。那堪此地日黄昏，长途万里伤行客。只知恩爱动伤情，岂悟区区头已白。莫嫌天地少含弘，自是人心多褊窄。争名竞利走如狂，复被利名生怨隙。贪声恋色镇如痴，终被声色迷阡陌。休言七十古稀有，最苦如今难半百。闻道蓬宫仙子闲，红尘不染无瑕谪。日月迟迟异短明，三峰秀丽皆仙格。"}