{"id":"421094","title":"水龙吟 近读友公凡诗集《葡萄》，颇为感动。人言愁，我始欲愁，为题卷首","dynasty":"近现代","author":"苏渊雷","text":"冷吟飞上楼头，君诗读罢愁天际。何来骚怨，声声凄切，感人深矣。我自飘零，曾经沧海，情怀何似。怅横天雁影，乡音莫寄，栏干曲，秋心碎。莫把新愁唤起。任年年、春来隔世。征鸿归燕，梦残无迹，流年如水。况复天涯，南冠囚思，别离生死。倩朋侪记取，休将翠墨，和诗人泪。"}