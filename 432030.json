{"id":"432030","title":"吊宋渔夫先生四首","dynasty":"近现代","author":"张一鸣","text":"今日去年一樽酒，不堪回首醉和春。飘零如我无家国，太息难为后死人。千秋不死宋渔夫，今日泉台目可瞑。天下苍生还在望，瓣香一缕篆烟青。屈指无多寒食节，宋公陌上草凄凄。杜鹃昨夜声声泣，只为英魂未肯归。春光如此总悲秋，黄土青燐鬼亦愁。借得杏花村店里，招魂幡竖沪江头。"}