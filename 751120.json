{"id":"751120","title":"可园独游梅花盛开","dynasty":"清","author":"严玉森","text":"文襄文诚去已远，嵩云衡云来作花。疏篱密护断人迹，铁骨横空群鸟嗟。当年觞咏倏泡影，天山剑戟今桑麻。此花阅世将二纪，冷极无言听晚鸦。衡山雪薄梅亦少，泉根几树微烟遮。炎荒孤赏抱冰雪，乾坤一气春萌芽。可园人散尔清寂，空廓不断新云霞。夜深脉脉来鹤语，门外时时喧马挝。湘上何人吟水涯，黄河西北无悲笳。绕花千转伤心极，白发青门长种瓜。"}