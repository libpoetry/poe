{"id":"1109354","title":"次韵孙少述二首","dynasty":"宋","author":"刘攽","text":"蓺苗欲其实，种椒欲其繁。我本正礼家，世人称二难。学射庾公斯，取友念必端。相与今白首，交通可以完。羡君脱尘垢，顾己羞素餐。聊为鹏鴳飞，各自天宇宽。一月三寄诗，一诗千百观。恍若从君游，君知我心欢。为贫始愿仕，逢辰叨典州。朴直守故学，迟暮悲旧游。此邦诗书林，处士原宪俦。怪我何所为，千骑居上头。君恩重泰山，未有毫发酬。远惭遂初赋，清节第一流。桑榆不相遗，欢笑脱羁愁。"}