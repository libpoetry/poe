{"id":"99825","title":"苏州闾丘江君二家雨中饮酒","dynasty":"宋代","author":"苏轼","text":"小圃阴阴遍洒尘，方塘潋潋欲生纹。已烦仙袂来行雨，莫遣歌声便驻云。肯对绮罗辞白酒，试将文字恼红裙。今宵记取醒时节，点滴空阶独自闻。五纪归来鬓未霜，十眉环列坐生光。唤船渡口迎秋女，驻马桥边问泰娘。曾把四弦娱白傅，敢将百草斗吴王。従今却笑风流守，画戟空凝宴寝香。"}