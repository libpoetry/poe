{"id":"158578","title":"送赵龙图赴成都","dynasty":"宋代","author":"强至","text":"禁中延阁龙图贵，天下名藩益部雄。紫诏一开双渥泽，锦城重入五春风。吏民望拜行尘外，父老喧迎喜气中。犹指绣衣前蜀使，宛然绿发少文翁。独当明主新才选，应记先朝旧谏工。苏息两川遗惠在，抚柔千里宿心同。旌旗每顺游人出，樽俎宁容座客空。却恐江花寻未遍，已除刺史作三公。"}