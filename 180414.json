{"id":"180414","title":"累年中秋无月今年凡数夕有之十五日尤佳","dynasty":"宋代","author":"李流谦","text":"境浊常鲜惬，事难获易欣。皎月当中秋，觇候每倦勤。扁舟泊水岸，是夕无纤云。冷侵碧琉璃，又如烂鎔银。十年五年无，千里万里明。对此欲不饮，恐触蟾兔嗔。尊空更重看，徐步长江滨。大鱼时拨剌，宿鹭联拳惊。可无横吹者，或有琵琶人。领览此奇绝，但怕添愁新。颇欲从冰娥，暂陪白玉轮。载我到广寒，一醉罗袜尘。归来闭阁卧，耿耿鸡未晨。顾瞻篷窗间，尚余半金盆。"}