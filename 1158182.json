{"id":"1158182","title":"七爱诗 其三 卢徵君","dynasty":"唐","author":"皮日休","text":"吾爱卢徵君，高卧嵩山里。百辟未一顾，三徵方暂起。坦腹对宰相，岸帻揖天子。建礼门前吟，金銮殿里醉。天下皆餔糟，徵君独洁己。天下皆乐闻，徵君独洗耳。天下皆怀羞，徵君独多耻。银黄不妨悬，赤绂不妨被。而于心抱中，独作羲皇地。篮舆一云返，泥诏褒不已。再看缑山云，重酌嵩阳水。放旷书里终，逍遥醉中死。吾谓伊与周，不若徵君贵。吾谓巢与许，不若徵君义。高名无阶级，逸迹绝涯涘。万世唐书中，逸名不可比。粤吾慕真隐，强以骨肉累。如教不为名，敢有徵君志。"}