{"id":"159828","title":"答曼叔客居见诒兼简里中诸君","dynasty":"宋代","author":"韩维","text":"少乏经世才，引分甘自置。不意田野姿，尚为轩冕寄。三年太学馆，饱食无所议。京都多贤豪，出入许陪厕。时从骑省吟，或就步兵醉。低回众人内，自谓处身智。耽耽秘书府，实待才俊地。乃昏落其间，众口沸嘲詈。茫如触骇机，狂顾不知避。忽逢故人来，一道平生志。归心西南飞，劲疾霜后鸷。远惭龙阳隐，近愧葆光吏。诗以谢诸君，颠冥非吾事。"}