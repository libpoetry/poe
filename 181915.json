{"id":"181915","title":"出江·随缘禽在笼","dynasty":"宋代","author":"郑刚中","text":"随缘禽在笼，观道蚁旋磨。忽此作江行，开窗得虚坐。回首城邑卑，极目天地大。千山雨后绿，瘴烟不敢涴。古木猿数枚，野渡僧一个。蕉心黄渐肥，荔子红欲破。净练铺其中，到底只容柁。烟消日乍出，四顾无所唾。随行欠王维，笔墨愿借过。收作小图画，素壁时横卧。"}