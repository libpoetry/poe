{"id":"759966","title":"杂诗四首答郑生 其二","dynasty":"清","author":"丘逢甲","text":"饕鸱甘腐鼠，仰视嚇鹓雏。鹓馈有竹实，彼鸱安得知？天生物惟万，物物性不齐。持海语井蛙，持天语醯鸡。徒烦告者劳，终受听者嗤。圣人物万物，不与物性违。使鸟宅深林，使鱼室深池。是之谓物化，毋失化者机。惟物有蠢灵，惟人有智愚。治君子以德，治小人以威。物物性不齐，何用多言为？"}