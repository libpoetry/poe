{"id":"1194361","title":"云中古城赋附歌","dynasty":"唐","author":"张嵩","text":"魏家美人闻姓元，新声巧妙今古传。昔日流音遍华夏，可怜埋骨委山樊。城阙摧残犹可惜，荒郊处处生荆棘。寒飙动地胡马嘶，若个征夫不沾臆。人生荣耀当及时，白发须臾乱如丝。君不见魏都行乐处，祇今空有野风吹。云中古城郁嵯峨，塞上行吟麦秀歌。感时伤古今如此，报主怀恩奈老何！"}