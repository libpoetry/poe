{"id":"835084","title":"满江红 奉题岳忠武王画象，用满江红原韵，四首 其一","dynasty":"清末民国初","author":"奭良","text":"激越声情，都不觉、风销雨歇。瞻遗像、清高顾视，文谟武烈。直指雕戈初出日，明光铁甲中宵月。只黄龙、未饮玉先沈，昆吾切。身可洒，边荒雪。心上事，匈奴灭。问中朝忆否，金瓯完缺。北寺来欤一块肉，东窗碧了三年血。叹古来、志士几成功，多闻阙。"}