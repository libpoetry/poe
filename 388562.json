{"id":"388562","title":"金缕曲·题秋士师寒窗灯影图","dynasty":"清代","author":"谈印梅","text":"自小伤孤露。对茕茕、窗沉黯碧，三雏一母。儿未成名亲已逝，怅望春晖易暮。尝不尽、生前劳苦。更痛松楸犹未植，问麦舟、高谊何人助。孤子恨，那堪数。春明凄绝招魂路。记穷嫠、麻衣如雪，同归故土。甑釜生尘风破壁，弱线支离门户。谁想到、鸟能返哺。此日山房灯影在，怅传经、人杳无由睹。头已白，空孺慕。"}