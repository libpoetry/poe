{"id":"1117582","title":"元鲁侍亲还以凡今之人莫如兄弟赋诗送之","dynasty":"宋","author":"邹浩","text":"秋风卷轻帷，似送东归帆。亲心为恻恻，谷马驰两衔。吴江渺清冷，吴山郁巉岩。侍行不尔俱，官曹犹治凡。北去青山门，宰木行森森。吾祖不可见，岁月成古今。侍亲奠鸡酒，应慰久客心。尔心故自慰，尔兄涕沾襟。尔生见天地，较我两岁迟。儿童作壮夫，恍若旦暮期。诗礼久服膺，飞鸣当及时。慎勿醉乡去，志士良耻之。姑苏一都会，井径分龙鳞。风俗如郓城，臧否朝朝新。况尔随侍子，动与嫌疑邻。延笃傥可师，不如陪古人。至远挽不来，庭竹屡陨箨。剖鱼得素书，颇说甘寂寞。矫枉勿过正，执中思子莫。他年同我心，俯仰无愧怍。至虚走桥门，所乐在群居。群居固可乐，他途亦纷如。合抱自毫末，要须慎其初。大带有馀否，此语当急书。詹何我师友，文行悬高名。天命岂易度，栖迟尚柴荆。省定馀白昼，相与发大鸣。才进非故吾，从此难为兄。四人如四支，阙一不成体。故为各天涯，阻异晨昏礼。但愿器业成，高阳亦兄弟。此意何时穷，颍川方瀰瀰。"}