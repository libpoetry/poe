{"id":"1114872","title":"光禄朱卿挽词","dynasty":"宋","author":"李廌","text":"自信仁由己，深知道满门。才华辉日域，嘉誉达天阍。坦腹方趋进，亨衢迓骏奔。欲令唐晋后，不独美姚温。要路多知己，期公集有庸。行趋青琐闼，荣拜紫泥封。帝室常虚席，侯邦久卧龙。空馀遗爱颂，安得镂斯镛。省寺官联贵，曾升社稷臣。双瞻观日月，接迹望星辰。锡爵虽开国，封侯未富民。天扉如可到，直拟问通津。南国旧书生，今谁老更荣。朱轓频补郡，白首到名卿。牧守惟司命，官曹任老成。道孚姑已矣，何患不声名。畴昔始龙馆，能声到海隅。兆民方菜色，境政独蒲卢。尚赖德弥邵，安知今也无。犹闻江左郡，荒政徯来苏。七十古云稀，公忠况未衰。言常思悟主，老更惜明时。雪发丹心被，君恩宝剑知。如何天不慭，直道竟何施。乐圃林泉好，藤萝荫古台。仰攀高节处，豫约挂冠来。凉月空堂影，新霜百草荄。凄清行乐地，履迹满苍苔。沧海梦悠悠，关河壮气收。魂归伤委蜕，壑迥失虚舟。月暗菰蒲夜，山空木叶秋。可堪频怅望，松梓繄新丘。五十虽非寿，休嗟不慭遗。赏延姑可待，子贵竟何迟。异鹊惊蝉蜕，凄风落木芝。乘骢千里客，歌罢不胜悲。蚤悟多金累，惟修俭与仁。考终虽罔愧，直道未容伸。地想流谦德，天惟赉善人。昭昭锡繁祉，馀庆在振振。"}