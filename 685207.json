{"id":"685207","title":"次韵酬衢州太守沈良臣二首","dynasty":"明","author":"王缜","text":"清和如玉粹如金，尺丈难量器浅深。治郡不惭循吏传，封章真抱古人心。歌翻襦裤欢何极，刑示蒲鞭辱不禁。可但三衢河泽润，更期商旱作甘霖。隔年一见北双金，尽放虚怀酒盏深。山好故萦留别意，滩忙聊滞欲归心。枫庭王命何能缓，梓里亲恩未可禁。闻说南河河水浅，欲攀箕尾借商霖。"}