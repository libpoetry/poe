{"id":"1007466","title":"天池寺夜与主僧觉翁圆上共坐谈浯溪山水之胜信笔因赠长句","dynasty":"宋","author":"董嗣杲","text":"空云驾我登天池，江山秋渺无津涯。涉溪蓦栈借杖藜，光景体认归裁诗。峥嵘寺门窝风低，塔铃喧风际天吹。方丈轩槛供毗尼，老僧喜气扬须眉。浮屠名纪主簿题，偶拈椽笔书年时。秋棱初劲树叶飞，蜀锦糁缀斜阳枝。文殊阁上爇香迟，天灯荧煌放者谁。暗中拾取怀袖携。一灯一叶光陆离，千古此奇不可知。独此阑干纳此奇，月落泉响松籁迷。畏寒蚨坐身如痴，觉禅论健能祛疑。伤今悼古涕交颐，自矜夙抱山水资。曾为浯溪强住持，浯溪溪上波渺瀰。波涛冲撞天宝碑，寺门废圯日就衰。急拾断碣分龟支，二水八景犹纷披。浮踪又向庐山羁，残骸未散挈钵栖。所至殊忍吊迹遗，浯溪谁究稔祸妃。有唐立见宗社危，陵庙弃掷奔峨嵋。最苦杜陵嗟流移，元郎颂公雅可禆。大书纪勒中兴辞，读之愤悱生悽悲。平生未采湘江蓠，闻此幽妍空心期。觉翁泥古多发挥，逆知流辈莫我追。回思太史过浯溪，曾有野僧相追随。傥如觉翁能投机，太史肯以庸目之。夜寒灯花糁台攲，无酒可涤吟肠饥。推窗下望夕烽微，东西天地犹旌旗。"}