{"id":"136277","title":"大道歌·乌飞金","dynasty":"宋代","author":"白玉蟾","text":"乌飞金，兔走玉，三界一粒粟。山河大地几年尘，阴阳颠倒入玄谷。人生石火电光中，数枚客鹊枝头宿。桑田沧海春复秋，乾坤不放坎离休。九天高处风月冷，神仙肚里无闲愁。世间学仙者，胸襟变清鸦。丹经未读望飞升，指影谈空相诳嚇。有时驰骋三寸舌，或在街头佯做哑。正中恐有邪，真里须辨假。若是清虚泠澹人，身外无物赤洒洒。都来聚气与凝神，要炼金丹赚几人。引贼入家开宝藏，不知身外更藏身。身外有身身里觅，冲虚和气一壶春。生擒六贼手，活嚼三尸口。三尸六贼本来无，尽从心里忙中有。玉帝非惟惜诏书，且要神气相保守。此神此气结真精，唤作纯阳周九九。此时方曰圣胎圆，万丈崖头翻筋斗。铅汞若粪土，龙虎如鸡狗。白金黑锡几千般，水银朱砂相鼓诱。白雪黄芽自无形，华池神水无泉溜。不解回头一看子，冲风冒雨四方走。四方走，要寻师，寻得邪师指授时，迷迷相指可怜伊。大道不离方寸地，工夫细密有行持。非存思，非举意，非是身中运精气。一关要锁百关牢，转身一路真容易。无心之心无有形，无中养就婴儿灵。学仙学到婴儿处，月在寒潭静处明。枯木生花却外香，海翁时与白鸥盟。片饷工夫容易做，大丹只是片时成。执著奇言并怪语，万千譬喻今如许。生也由他死由他，只要自家做得主。空中云，也可缚。水中月，也可捉。一气结成物，气足分天地。天地本无心，二气自然是。万物有荣枯，大数有终始。会得先天本自然，便是性命真根蒂。道德五千言，阴符三百字。形神与性命，身心与神气。交媾成大宝，即是金丹理。世人多执著，权将有作归无作。猛烈丈夫能领畧，试把此言闲处嚼。若他往古圣贤人，立教化人俱不错。况能蓦直迳路行，一条直上三清阁。三清阁下一团髓，昼夜瑶光光烁烁。云谷道人仙中人，骨气秀茂真磊落。年来多被红尘缚，六十四年都是错。刮开尘垢肯豁开，长啸一声归去来。神仙伎俩无多子，只是人间一味呆，忽然也解到蓬莱。武夷散人与君说，见君真个神仙骨。我今也不炼形神，或要放颠或放劣。寒时自有丹田火，饥时只喫琼湖雪。前年仙师寄书归，道我有名在金阙。闲名落世收不回，而今心行尤其乘。那堪玉帝见怜我，诏我归时未肯哉。"}