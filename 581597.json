{"id":"581597","title":"语悲鸟","dynasty":"明","author":"苏葵","text":"哑哑野中鸟，雌雄日相呼。结巢向高树，伏卵成双雏。攫鸟给其食，意望将返哺。黄口翼未成，微生不容图。巨虺入巢中，噬齧无馀肤。雌雄远树悲，声断肠已枯。野鸟尔莫悲，今乃得返之。尔曾攫燕子，母燕无忘时。尔曾攫鸡雏，母鸡苦无涯。恶稔亮必报，造物岂有私。尔当惩尔愆，庶育后来儿。"}