{"id":"475667","title":"病马行赠少宰何燕泉","dynasty":"明","author":"丰坊","text":"路傍病马弃不收，乃是天上真骅骝。君王玄默罢远游，尔辈逸气空横秋。忆昔山西战争起，嫖姚手提三尺水。夜半传呼振铁衣，材官十万同殊死。此时银鞍出塞行，甲光一道如流星。宵突重围忽拉解，晨驰厚阵皆奔崩。归来步向丹阙东，圉人太仆俱动容。却疑房宿触地裂，百仞跃出悲泉龙。茂陵萧萧土花碧，王良既死谁复惜。非关暂蹶损前功，端为一鸣终见斥。阴云高高八荒昏，洒泪不到长安尘。日落荒城鸟栖背，天明野田霜满身。闻说胡窥白登道，边人被杀如刈草。用尔岂无腾骧力，冉冉年华坐成老。出门偶见令我哀，买骨谁置千金台。试问天闲十二驷，即今未必非驽材。"}