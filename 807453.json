{"id":"807453","title":"念奴娇  初八夜对月饮纪伯紫处士寓仍用前韵","dynasty":"清","author":"陈维崧","text":"挥杯一笑，恰举头又见，昨宵明月。如此清光兼老伴，遗恨真无毫发。莲子轻抛，蘋婆细劈，慢取橙齑切。风前倚幌，满城晓角初歇。可惜万事蹉跎，半生偪侧，难得胸怀豁。谁把银河阶下泻，快作西山积雪。感极关河，愁深砧杵，一寸心俱折。为浑脱舞，乃公直是奇绝。"}