{"id":"757290","title":"齐天乐 七夕，纫兰招雪兰、蘅芳、蓉清、蕙如集生香馆，分题得曝衣楼","dynasty":"清","author":"杨芸","text":"红楼十二阑干曲，深深曝衣庭院。时样裁缝，称心颜色，细认旧时针线。凉生团扇。怅叠却方空，薄罗新换。暮检榴裙，隔年犹有泪痕泫。兰期共设瓜果，约飞琼彩伴，作意消遣。远道音书，寒闺刀尺，能数几家凄怨。月华如练。渐砧杵西风，凤城吹遍。熏罢银篝，且教秦女卷。"}