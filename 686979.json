{"id":"686979","title":"赠赵录判之九江兼柬孙伯虞","dynasty":"明","author":"刘崧","text":"上日之官去，东门祖帐开。青云明淑景，朱绂称清才。花乱雏莺啭，江晴旅雁回。倘逢孙学谕，为报寄书来。二月风涛壮，渡江愁远人。舟航那可恃，童仆转须亲。日射黄牛渚，天低石马津。向来临眺地，及此故伤情。千里王文学，南寻庾岭归。诸生供祖帐，吾道有光辉。野树重重合，林花日日飞。茆堂漳水近，莫遣信音稀。溪路出南港，野林依古原。偶行桑树曲，颇似桃花源。茅屋居人遍，晴滩稚子喧。依依耦耕者，相对已忘言。丰城龙化远，湛湛墨池深。每爱葛希亮，亲承邓蔚林。紫云腾瀚海，香雾袭书林。胶法亲前辈，清贞见尔心。黄杨一尺许，千叶更千枝。秪益阶庭玩，能忘云汉思。雨荒承碧藓，风定注游丝。伤极偏多感，南归得共移。弱质不自植，扶疏故满林。繁英春后尽，病叶雨中深。斩伐非吾意，匡持见夙心。山茶亦何事，晏岁足清阴。岂谓无家别，三人各远方。已嗟甘旨薄，翻作道涂长。潋水风湍白，瑶冈雾树苍。书来定早晚，莫遣雁相将。好在程溪上，月高愁掩扉。也应念行客，独自对清辉。细草露初白，高河云正稀。庭前紫荆树，归梦故依依。"}