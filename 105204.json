{"id":"105204","title":"依韵和酬邵不疑见答","dynasty":"宋代","author":"梅尧臣","text":"君才若巨贾，既富仍深藏。遂兼碌碌贫，共处安可量。滔滔大泽陂，渺漫入幽荒。徒欲穷端倪，凭高何相望。一日以文绣，被此粪土墙。门徒三千人，起予唯卜商。薄言昧纤悉，怀忧思萱忘。美璞委雕琢，以未知我详。但念故时朋，所乐来远方。慎勿以名使，取败非相当。"}