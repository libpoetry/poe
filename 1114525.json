{"id":"1114525","title":"自少城解职事还邑二首","dynasty":"宋","author":"李流谦","text":"尘埃一出竟何为，白竹依然昼掩扉。只应为客重为客，便欲得归宁得归。独鹤静临寒沼立，游蜂閒趁落花飞。东君老大人消瘦，凭仗清樽一解围。胡床卯饮带馀酲，身世如天行白云。竹简读残聊一叹，水沉烧尽更三薰。痴心久绝临渊羡，老手唯便植杖芸。自有此生须自断，岂能曲折问灵氛。"}