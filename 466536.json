{"id":"466536","title":"蝶恋花","dynasty":"当代","author":"汤国梨","text":"别后江头连夜雨。雨雨风风，阻了归来路。卧听千山啼杜宇。梦魂应共潮来去。老去闲情能几许。有限清欢，勘为离愁妒。水样年华留不住。春光却更将人误。天涯湿云飞不去。多事东风，吹作朝来雨。无赖鸠声啼不住。花慵柳困春无主。一夜江头千万树。绿重烟浓，迷了行人路。门掩苍苔芳草暮。乱愁浑似沾泥絮。"}