{"id":"704997","title":"赠大司马文峰陈老先生东归","dynasty":"明","author":"霍与瑕","text":"硕人捲经纶，乘桴浮东海。徘徊三水滨，殷勤别群寀。樵西有楚狂，送远歌啰唻。青山足紫芝，春晚芳堪采。行乐且行乐，今之从政殆。西北天柱倾，东南地维拆。日月代盈亏，寒暑互因革。世界无员满，达观乃不惑。古哲有真言，顺应无留迹。行乐且行乐，清江漱寒石。东皇布春令，雷雨遍九州。须臾朗日出，渥泽一时收。造物固如此，至人每同流。舍则为龙蟠，用则为麟游。行乐且行乐，商霖待有秋。硕人应昌运，两秉南天钺。涕泗拊疮痍，笑谈安臲卼。巍碣镂人心，戎功耀金阙。胡然逊硕肤，去弄沧溟月。行乐且行乐，徵书在明发。"}