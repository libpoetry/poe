{"id":"699390","title":"柳浪馆杂咏","dynasty":"明","author":"袁宏道","text":"柳匝层层水，花纷曲曲堤。古藤随意拙，熟鸟任情啼。寄客诗题岳，招僧语隔溪。菱蒲分外长，渐与竹栏齐。偶然修竹里，新鸟一回闻。鸡下翻盆石，僧归语峤云。纵风生水态，任月织波文。莫遣鸥凫去，频来只有君。饶水饶烟地，谅花临柳居。经营成净社，穿凿架僧庐。小作番唐像，闲堆农圃书。主人荤血断，鹤亦念溪鱼。斋阁行将近，迂回又隔蹊。八窗中远水，万柳外长堤。凿曲添鱼舍，芟枝减鹤栖。无人残暴汝，宜近亦宜低。"}