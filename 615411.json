{"id":"615411","title":"访米仲诏光禄留坐因招同姜仲讱何龙友王季重同集","dynasty":"明","author":"李孙宸","text":"朔风吹落天河雪，剥我饥肤冻欲裂。可堪车马日溷人，怀刺纷纷问典谒。日暮经过御苑傍，惟君风雅登君堂。相看意气飞扬甚，为我添招旧酒狂。客来共解衣冠坐，稚子烹茶自爇香。恢谐亦自关名理，潦倒何妨出肺肠。须臾明月鉴窗白，霜华片片琉璃色。空中光怪不得藏，万峰千峦生几席。几席峰峦实幻多，耳目惶惑醉颜酡。主人爱客情未已，新词更唤雪儿歌。歌喉婉转箫声咽，为君更酌金叵罗。似此为欢不尽赏，明月红尘奈若何。长安作吏无多味，岁月驱人疾于驶。故山猿鹤未可期，眼底荣华只如此。同调吾曹复几人，聚首何能但尔尔。屈指春花事不遥，与君重理桂丛招。但得幽期长不负，一官脱屣亦翛翛。"}