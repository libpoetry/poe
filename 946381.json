{"id":"946381","title":"送鲍清卿教授莆中","dynasty":"宋","author":"陈傅良","text":"闽中岂不好，莆中况多儒。其山有丹荔，其水有子鱼。艾轩诸老生，典则故所馀。堂堂退傅门，海内欲曳裾。宦游得此乐，饯者酒满车。我亦劝君酒，我意独未舒。尝闻入林猎，不可背水渔。背水渔尚可，背时更崎岖。方今朝廷尊，绅笏日走趋。官多岂胜记，势远复易疏。媒身众所同，藉口谁不如。柰何但温饱，去向天一隅。平生拙自谋，蓬巷岁月除。更事亦既熟，画此未必愚。岂有服茝兰，佩之以琼琚。令人爱不见，搔首空踟蹰。"}