{"id":"763321","title":"五彩结同心 其三 过惠山蒋氏酒楼和其年感旧韵","dynasty":"清","author":"吴绮","text":"几年湖海，飘零都惯，犹然百尺高眠。傅粉何年客，曾同听、中夜急雨鸣泉。三生石上精灵在，空遗恨、雪雁风蝉。肠断处樱桃旧梦，一时重记难全。堪怜多愁多恨，叹樊川杜牧，曾断哀弦。回首青楼，玉箫月冷，血书午夜残鹃。伤心忽听离鸾曲，盼不到、春草芊绵。憔悴煞、一窗灯暗，三更酒冻银船。"}