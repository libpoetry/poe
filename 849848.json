{"id":"849848","title":"信手阅清溪诗一首依韵即事","dynasty":"宋","author":"王迈","text":"久雨妨好春，朝暮无休息。出门欲有行，苔滑泥馀尺。四望人烟稀，千山鸟声寂。饕寒不肯归，青帝觉无力。况有黄巾徒，邻郊渐相迫。虐焰挺戈予，连车掠金帛。王旅犹稽留，民兵半覆没。羊狠来莫当，鼠窜去无迹。践蹂清野尘，原草不能碧。世运何乖张，生灵罹此厄。丁壮抱枵肠，骈头受科率。氛妖谁扫清，气象太窘窄。书生忧国怀，半夜转加剧。相倚如辅车，忍视为胡越。富家太不仁，增价粜斗石。但爱囊橐丰，不忧狗鼠黠。甘为盗贮储，遑恤人饥渴。凶渠曷日歼，苦潦何时歇。作诗愧北征，聊以志岁月。"}