{"id":"683088","title":"懿文皇太子挽诗十章","dynasty":"明","author":"方孝孺","text":"盛德闻中夏，黎民望彼苍。少留临宇宙，未必愧成康。宗社千年恨，山陵后世光。神游思下土，经国意难忘。文华端国本，潜泽被寰区。云绕星辰剑，春回造化炉。变通周典礼，宽太汉?模。厌世嗟何早，苍生泪欲枯。监国裨皇政，忧劳二十年。龙楼方爱日，鹤驭遽宾天。巳失群生望，空馀万世传。长江一掬泪，流恨绕虞渊。相宅图方献，还宫疾遽侵。鼎龟悬宝命，笙鹤动哀音。谁绍三皇治，徒倾四海心。关中诸父老，犹望翠华临。三朝兼庶政，仁孝感婴孩。万岁千秋志，经天纬地才。未登宸极定，忍见泰山颓。圣子承皇业，能舒四海哀。懿文光典册，善美过昭明。历数归元子，哀荣慰圣情。神灵游帝所，陵寝镇天京。公论当时定，千秋有颂声。虹光流渚日，五马渡江年。圣质中兴运，天伦位正传。德隆尊未极，仁与寿难全。馀庆垂中古，皇家世有贤。渊默师成宪，端严信若神。承天行日月，与世作阳春。锐意思宽政，温颜访老臣。至今江海士，犹想属车尘。六龙犹未御，万物巳昭苏。使处尊崇位，应无冻馁夫。不知天上乐，还忆世间无。八极遨游暇，踟蹰顾帝都。斥土开瑶殿，因山近翠微。神舆离鹤禁，天泪湿龙衣。日月还丹阙，风云送六飞。太平皇业固，清庙咏光辉。"}