{"id":"921501","title":"用前韵答西掖诸公见和","dynasty":"宋","author":"苏轼","text":"双猊蟠础龙缠栋，金井辘轳鸣晓瓮。小殿垂帘白玉钩，大宛立仗朱丝鞚。风驭宾天云雨隔，孤臣忍泪肝肠痛。羡君意气风生座，落笔纵横盘走汞。上樽日日泻黄封，赐茗时时开小凤。闭门怜我老太玄，给札看君赋云梦。金奏不知江海眩，木瓜屡费瑶琼重。岂惟蹇步苦追攀，已觉侍史疲奔送。春还宫柳腰支活，水入御沟鳞甲动。借君妙语发舂容，顾我风琴不成弄。"}