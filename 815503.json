{"id":"815503","title":"送赤石山人还山","dynasty":"清","author":"徐恪","text":"张子独行儒，亮节遭世弃。平生少壮怀，蹉跎鬓发悴。黄鹄摩苍天，千里一鼓翅。高鸿飞冥冥，不羡随阳计。云胡附鸡鹜，局蹐泥滓内。去去南山南，松涛写苍翠。携家就樵牧，妻子相妩媚。长歌紫芝曲，永负青云器。挥手谢朋侪，君平亦弃世。君意乃浩然，临风一长啸。集菀与集枯，性情岂殊好。世人贵苟得，搴裳见嘲诮。颇觉村野便，欣然侣渔钓。内顾疏顽姿，未具肉食貌。安命圣所先，亦匪慕高蹈。白云深远林，青山满归棹。入门对尊酒，弟兄自酬导。努力成荣名，柴桑有同调。"}