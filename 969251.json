{"id":"969251","title":"妾薄命","dynasty":"宋","author":"赵汝燧","text":"冶容丽质世鲜比，择对年少风流子。并栏观鱼双戏水，妾心郎心誓如此。一朝结束万里行，东欲到海西到秦。醉中慷慨跃马去，出门十年无信音。或传淫荡归不得，或传已作泉下客。郎兮郎兮奈若何，恨泪彻夜孤枕滴。君不闻莺莺锦字寄西游，玉环綵丝意绸缪。郎心忍向他人笑，下床徒自为郎羞。又不闻盼盼樽前小垂手，燕子楼深情独厚。岂期红粉遽成灰，怨句空吟三百首。"}