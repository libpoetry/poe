{"id":"177251","title":"寄宋白拾遗","dynasty":"宋代","author":"田锡","text":"醉中别大梁，西归渭水阳。飘然何所似，浮云辞帝乡。归来惊岁归晏，怅然增浩叹。景短倏云暝，夜寒难至旦。拂酒雪花飞，早梅思南枝。碧落周星纪，青阳换岁时。双鱼忽得书，云已外华籍。金骨俄轻举，玉霄仍近密。小谏官职清，大才文翰逸。献纳有嘉谋，英豪伸壮图。万乘是知己，三公骇奇士。严吾侍从臣，元白才名子。挥毫烂彩霞，逸性飞湍水。不日縯丝纶，鳌宫承帝旨。伊余重交结，白日贯精诚。黄金一诺重，鸿毛万事轻。微尘弹余冠，清泉涤吾缨。思佩朝天籙，相将升太清。"}