{"id":"813790","title":"小茄园杂兴","dynasty":"清","author":"沈承瑞","text":"良禽在高树，对语时关关。携朋坐其下，片云南山还。来去人无心，动静物自间。浩然春已暮，窗前绿不删。少年采三秀，同心遗所思。臭味欲常好，聚散无定时。坐我绿窗下，风雨愁鸣鸡。菜根亦有香，弹铗者何为。疏疏天上星，淡淡池中水。潜鱼静夜澜，明珠在波底。照见素人心，上下亿万里。纤云隔不住，大风吹不起。"}