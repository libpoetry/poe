{"id":"815774","title":"酬开少","dynasty":"清","author":"钱澄之","text":"三十年来钱起名，登坛不用一军惊。皂囊草出宫中诵，铁笔书成海外行。慷慨阿兄真御史，飘零小弟旧狂生。凭君早赞兴刘业，给札兰台赋「两京」。汉廷党祸几人馀，国覆君亡禁甫除。北寺已成元礼狱，西行谁上贾彪书！淮南幕启借前箸，武水壁深开后车。二竖至今为国祟，埋轮不问欲何如！吹笳放畜遍长洲，洒泪逢君泖上舟。战鼓魂销莺脰月，义旗风卷鹤湖秋。袖藏沧海枪犹在，衣溅吴江血未收。每过乌台添往恨，几回掩面哭西州。遍舟震泽去难攀，皂帽单襦自入关。客路行歌逢鬼笑，邻樯辨语识生还。同来仗策推公瑾，独赋伤心是子山！待诏半年徒寂寂，谏章时为破愁颜。"}