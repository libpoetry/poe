{"id":"544562","title":"送沈纯甫司马还就李十八韵","dynasty":"明","author":"胡应麟","text":"祖帐燕城外，仙查潞水滨。挂冠辞日月，投袂出风尘。节槩虞翻亮，心期贺监真。五湖深买宅，三辅剧埋轮。磊落千言疏，嵯峨万折身。罗浮云唤客，大庾雪迎人。绝徼孤行戍，长途数问津。鸿冥初返越，鷟举更游秦。剑气双钩跃，炉香八座亲。才高元诲忌，道直叹无邻。勇退占贤达，遐思悟屈伸。金台驰骏骨，玉陛盼龙鳞。黄菊浮村艳，丹枫抱驿新。暮岚藏岭树，秋色露江莼。北斗名逾重，东山望未湮。列营屯虎豹，飞阁耀麒麟。赤舄应无棣，玄纁自有莘。沉沉合宫夜，前席候经纶。"}