{"id":"1114418","title":"迎广帅徐意一大参五首","dynasty":"宋","author":"李昴英","text":"桂林旧著绣衣来，久矣馀波拍越台。自古直臣多牧广，广平曾赋岭头梅。晓来竹马跃儿曹，次第牙幢压近郊。五老跨羊持色穗，也应欢喜侯前茅。别去丹山划七春，一廛今日是滕民。拟撑钓舸迎前路，猿鹤从傍冷笑人。鱼稻之乡雁鹜骄，鲸鲵喷沬撼江潮。明公自是威风手，南土应无莠害苗。杜刘二子颍川居，出处虽同语嘿殊。勿谓寒蝉吾愿学，闭门自办静工夫。"}