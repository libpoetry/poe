{"id":"47248","title":"次韵答朱冠军游西城之作","dynasty":"明代","author":"高启","text":"前年城西作冶游，柳条拂盖花迷舟。笑看明月问狂客，我举太白君当浮。去年城西复偶住，酒伴家家邀即去。东邻寺里花正开，半醉半醒游几度。今年有花愁独寻，闭门三月卧春阴。将军小队游何处，日暮空听车马音。皋桥泰娘殊窈窕，为我唤来歌《水调》。客愁草草不易除，世事茫茫本难料。玉壶一双秋露倾，惟此可以忘吾情。醉归共射草中石，笑劈弓弦霹雳鸣。"}