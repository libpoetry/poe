{"id":"1031877","title":"仆读沈约传怒其缓颊卖国发上冲冠然古今人每壮其东阳八篇文辞未有少之者因次卿登楼新什辄效立春体制和且摅所怀云","dynasty":"宋","author":"潘良贵","text":"隐侯文治知何用，千古端羞堕泪碑。国危忍助神鼎覆，身免犹嗟鞶带移。登览寒烟萦远目，凄凉夕照谢高榱。伤心往事君须赋，恐有遒人来采诗。"}