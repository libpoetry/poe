{"id":"1227224","title":"穆山山中","dynasty":"元","author":"何中","text":"江南有丘壑，我生良独閒。秋风二三友，朅来游兹山。山深不见寺，但见飞泉寒。蛇行两山挟，天风鸣佩环。青烟从何来，堕我前林端。未知有径否，钟磬犹未残。长歌万谷应，仰见数峰攒。纡馀缘涧入，侧步寒云关。豁然得空旷，聊复解破颜。殿静藓花润，松危鹤声乾。僧宝炯数珠，相我般礡观。大开双白眼，应接几青鬟。徘徊日已晚，人间行路难。猛虎蔽丛薄，潜蛟漱风湍。振衣出山去，大啸惊人寰。"}