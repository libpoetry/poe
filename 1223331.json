{"id":"1223331","title":"拾麦女歌","dynasty":"元","author":"马祖常","text":"垄雉飞，桑扈鸣，老蚕入簇茧欲成。原头腰镰者谁子，刈麦归家作饼饵。心知栖亩有滞穗，恻恻忍收寡妇利。寡妇持筐衣蓝褛，终朝拾麦满筐筥。儿啼妇悲灶无火，寒浆麦饭晡时取。岂不见贵家妾，岂不知娼家妇，绣丝系襦莲曳步。银刀鲙鱼佐酒杯，狎坐酣歌愁日暮。拾麦女，拾麦女。尔莫嗟，尔莫忧，人生赋命各有由。前年贵家妾，籍入为官婢。今日娼家妇，年老为人弃。贫贱艰难且莫辞，毕竟荣华成底事？"}