{"id":"938217","title":"浴室观雨以催诗走群龙为韵得走字","dynasty":"宋","author":"陈与义","text":"微云生屋脊，攲枕看培塿。崔嵬乱一瞬，泰华入搔首。须臾万银竹，壮观惊户牖。摧击竟自碎，映空白烟走。馀飙送未了，日色在井口。去冬三寸雪，寒日澹相守。商量细细融，未觉经旬久。谁能料天工，办此颖脱手。一凉满天地，平分到庭柳。叶端啸馀风，送我一杯酒。画屏题细字，尽记同来友。俗眼之所遗，此事当不朽。"}