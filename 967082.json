{"id":"967082","title":"寄墨代书赠杨时","dynasty":"宋","author":"贺铸","text":"徂来雪压苍松颠，沦膏根柢蟠蜿蜒。樵斤剪析石火热，曲突百步凝梢烟。蒲萄秋颗累累悬，海胶九炼堪续弦。力捣万杵臼欲穿，剂成圭璧随方圆。点漆比色石比坚，坐令李韦羞居前。陈台潘谷老且贤，授唯识者不计钱。是翁解化如蜕蝉，后可继此无闻焉。付君一圭款识全，保护谨密何千年。君家清风宜世传，不特谈玄须草玄。"}