{"id":"812183","title":"庚子塞上作","dynasty":"清","author":"成多禄","text":"万帐貔貅大野开，风声怒挟阵云回。天留一线容西上，地尽中原此北来。谈笑公卿王猛意，仓皇戎马李刚才。深宵无限关心事，卷入胡天画角哀。莽莽平沙卷大荒，当年圣武定全羌。汉家佗尉蛮夷长，唐代浑瑊异姓王。册谱球刀诒法物，图开日月近宸光。兴源待里尊藏处，犹见河山带砺长。拂剑高吟《敕勒歌》，酪浆挏酒舞婆娑。黄龙誓饮金乌朮，白马难盟药葛罗。危局百年沈黑水，长城万里划黄河。青燐白骨秋笳集，墨沈新从盾鼻磨。辕门画鼓乱驼鸣，落日川原碛路平。估客蜡书通敌报，胡儿绕帐听吟声。旌旗占断金源路，砧杵催残木叶城。草泽即今扶义起，相公何用受降名。"}