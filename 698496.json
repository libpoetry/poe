{"id":"698496","title":"寄寿太宰杨公三首","dynasty":"明","author":"唐伯元","text":"归来黄发又经春，圣代休休一个臣。旧履声高天子听，新槎浮近海鸥亲。可能杨绾为丞相，忽向明星见老人。岭上桃花千万树，不知何处宰官身。上下风云不可从，始知今日有人龙。经馀橐籥玄修秘，归到关门紫气重。已藉仙宫群野鹤，独愁圣主梦非熊。何当脱却浮名繫，五岳峰头伴赤松。总为社稷爱苍生，疏懒猥承国士名。一饭只今谁吐哺，三台此日望调羹。歌残白雪何人和，眼看黄河几度清。惟有祥光南极外，夜深长拱帝星明。"}