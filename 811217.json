{"id":"811217","title":"叠韵答夏季平二首","dynasty":"清","author":"丘逢甲","text":"旧恨新愁满海天，封侯休说面如田。凤饥何计翔千仞，龙蛰真忧到九泉。白马潮来悲往事，红羊劫换感流年。西山薇蕨无人问，且话莲花六叶禅。寥空双鹤破苍冥，睥睨千秋佛乞灵。霸国山川吟粤峤，翰林风月忆柯亭。身经忧患先头白，名著文章愧汗青。十万军声来夜半，问潮泉畔且同听。"}