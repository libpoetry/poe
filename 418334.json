{"id":"418334","title":"癸巳秋日偕同元白孝同宏略及丛碧慧素伉俪游劳山从北九水入山越鱼鳞峡直抵靛缸湾遇雨溪流湍急四山飞瀑弥望晴游所未睹也即为纪游诗八章意有未尽更赋长歌以张之","dynasty":"近现代","author":"黄公渚","text":"劳山之奇萃在石，巉岩万古苍铁色。补天疑是娲皇馀，弃置东海不复惜。鳌背尘飞地轴翻，禺号跋浪鲛人泣。一朝孱颜出海底，左股蓬莱失复得。危峰拔地如合围，群峭去天不盈尺。磊砢青馀巨象骸，轮囷白蜕老蛟脊。仄磴千盘鬼见愁，断崖万仞神所擘。我来正值秋霖时，万木沉沉冒濛霂。四山弥望飞白龙，垂胡饮涧下绝壁。奔湍赴海不复停，羲和鞭日轰霹雳。埶挟泥沙相吐吞，声震林木皆辟易。泠泠晴寒入肺腑，森森气象动魂魄。穷探九水越双衙，直抵靛缸湾未夕。潮音谋耳梦前游，嵌壁榜书墨无迹。科头濯足对清泠，列坐盘陀可敷席。雨游纵苦胜晴游，好景当前几人识。荆关不作马夏遥，欲貌灵奇惭笔力。"}