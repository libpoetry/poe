{"id":"625921","title":"戊子纪饥","dynasty":"明","author":"黎彭祖","text":"桑梓为龙荒，犬豕入席澳。啸吟伤西姥，挐手连山谷。血泪溅模糊，老弱经沟渎。师旅加饥馑，奚道可使足。擢封久不具，土龙赤平陆。焦衣见行旅，悬磬皆比屋。粒米日复稀，珠玉载斗斛。里社断火光，垄突无烟煜。木石且为粮，藜蒿诚良疏。同俦不相顾，呼吸何所属。八口苦未已，官吏催科速。官吏朝登堂，入暮卖牛犊。牛犊不足偿，妻孥远行鬻。灾厉岂图生，出逢打草谷。髑髅集饿乌，千山弱鬼哭。频年江海血，流作苍生粥。种田农力微，况乃遭兵镞。嗟怨塞天地，不闻天雨粟。感此一粒恩，报以穰穰祝。笑我拙儒生，何时堪鼓腹。悬以一丝躯，请待秋风熟。"}