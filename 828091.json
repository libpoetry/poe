{"id":"828091","title":"九月十九日同复园谒禹陵登会稽山顶","dynasty":"清末近现代初","author":"陈曾寿","text":"秋高游踪寄禹穴，雨中携屐同谢公。隔江故人具尊酒，连朝听雨酣乌篷。山灵何心展重九，招要二客淩高峰。拿舟稽山次山麓，始见淡日开矇眬。庙门严扃扫行迹，司钥村媪来龙钟。廊阴碑荒窆石断，苍柏郁郁含悲风。唧啾万蝠穴殿庑，遗矢堂陛尘埃封。巍然庙貌焕圭冕，儆予气象惊犹逢。天翻六载祀典废，灭德斲本虚报崇。景臣私叩凛僭亵，敢以孤愤伸皇穹。帝光天下塞魑魅，铸鼎刻画今难穷。幽无鬼神明无礼，祸烈洚水神其恫。还挽暮色跻绝顶，荡怀出没千山濛。耸身愿附秋隼上，放目沧海观朝宗。"}