{"id":"813967","title":"拟高青邱梅花诗九首","dynasty":"清","author":"陈世济","text":"寒气森森护石台，琼林都向碧山栽。天低野阔雀方至，树老香疏蝶未来。缟袂夜深还积雪，铁衣岁久忽生苔。东风消息江皋动，数点先从岭上开。花中萼绿夙称仙，特立亭亭断俗缘。绡帐乍开晴飏雪，羽衣初化晓浮烟。生成孤瘦依檐下，收尽高寒到槛前。最爱林间清意味，片云流地月当天。隔岁东君到陇头，几多芳信问谁收。月明野寺僧横榻，风定江桥客倚舟。玉骨三更偏耐冷，冰心一片不容愁。赠来双树供寥寂。伴我云房作卧游。腊尽枝头破冻痕，故园春色共谁温。斜穿松竹依三径，横埽风尘别一村。独夜相思曾入梦，空山无侣合销魂。骑驴人过浑难觅，雪压篱墙水抱门。不学新妆斗汉宫，山家偏与暗香通。丰姿半入吟怀瘦，色相全从望眼空。古石开尊松影下，虚窗倚枕雪声中。清魂何处堪招得，多在萧萧落木丛。洗尽铅华辟尽尘，只将淡泊对山人。相逢砚北怜寒夜，每向江南报早春。占断群花知尔独，探回孤馆忆君频。当年若个丹青手，纸帐图来总未真。寂寂蓬门静与依，琼姿照处遍生辉。笑凭栏侧珠钿委，睡起花间翠羽飞。几度霜威还是好，一番风信未全稀。林逋去后诗零落，惆怅孤山独鹤归。韶光庾岭转青阳，忽讶君来共此乡。看到瑶华须发冷，吟残玉屑齿牙香。雨中春树谁先发，雪后园林独未荒。听得漏声花外尽，一帘清影正飞霜。别有孤芳只自知，冲寒野岸忽横枝。山妻寂寞还邀笑，驿使招遥正寄思。瘦石疏篁君倚处，清谈小饮客来时。此间喜得罗浮伴，静对明窗拟赋诗。"}