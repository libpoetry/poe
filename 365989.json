{"id":"365989","title":"摸鱼儿·九日偕闺人登烟雨楼","dynasty":"清代","author":"黄燮清","text":"叩红弦、画图飞入，楼台如此幽境。重阳风日今年好，动我醉怀吟兴。栏共凭。看隔水人家，约略烟中醒。凉云自迥。听长短菱歌，两三渔笛，声逼晚天冷。扶肩步，细印苔痕半径。清游滋味谁领。桂花香透罗衫子，秋上鬓边蝉影。庭院静。正寂寞无人，惟有斜阳等。垂杨渐暝。见阵阵昏鸦，星星野鹭，疏落送归艇。"}