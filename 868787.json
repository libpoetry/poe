{"id":"868787","title":"送徐洞清秀才入道","dynasty":"宋","author":"叶适","text":"方老昔为儒，仁义自愁煎。决策从道士，摆落科场缘。神仙事茫昧，良得日高眠。徐生嗣其风，永谢负郭田。白襕已回施，黄氅犹索钱。书籍弃尘案，笙磬来钧天。看镜胡独难，超俗谅非少。异花改林秀，孤翮移汉矫。月华满庭芜，阒沈霜宇峭。亲交生离绝，空叹真游杳。"}