{"id":"278055","title":"初伏日偕同人集舍弟九烟环碧庄午饮分得宿字","dynasty":"清代","author":"李振钧","text":"羲轮流驶入初伏。滂沛陡倾珠万斛。凉生小院净纤埃，黛抹远峰拭新沐。挥箑相将出门去，踏遍高原与幽谷。小桥流水涨初平，深林啼鴂呼相逐。亭亭隔陇几株松，袅袅绕篱数竿竹。款扉剥啄惊小尨，跣足科头客不速。主人笑道兼味无，脱粟盘飧唯苜蓿。薰风徐引碧筒杯，香气早传红玉曲。不将诗律缚老饕，细数酒筹难更仆。笑把闲题信手拈，分来险韵频眉蹙。相与冥搜刺史肠，畴能不负将军腹。击钵催成绮席开，温铛煎沸清醅熟。欢呼进酒大斗倾，头上片云疑欲覆。归去归去约重来，屋小于舟难托宿。"}