{"id":"752145","title":"廨西厅事三楹杂莳花竹颇饶幽胜藤阴有亭余榜曰诗境夏日晚坐用黄鹄山人鉴亭韵","dynasty":"清","author":"张僖","text":"绿阴幂小亭，地僻不知暑。石几坐晚凉，夕阳淡遥屿。呼童拨松炉，乳茶活火煮。泉味辨淄渑，瓷品杂哥汝。藤阴悄无人，幽鸟答诗语。盆兰发疏花，细香散成缕。微风飒然来，竹气凉似雨。静对欲忘言，新蟾已当户。"}