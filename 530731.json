{"id":"530731","title":"龙编行荅禺山","dynasty":"明","author":"杨慎","text":"北极军书一羽过，南交氛祲九真多。金潾铜柱天王地，象渚龙编瘴海波。渭曲屯田愁葛亮，关中馈饷急萧何。岚开比景鸢低水，风度鸣沙马喷陀。自许将军回白日，谁凭壮士挽银河。腾峰浴铁朝乘陡，下濑楼船夜戢戈。翡翠越裳近消息，麒麟汉阁远嵯峨。婆婆横吹惊杨柳，晔晔商声响薜萝。隐豹文韬须雾泽，荒鸡舞困且渔蓑。欣闻幕府收才彦，伫立衡门听凯歌。"}