{"id":"722057","title":"留别建陵孟太守","dynasty":"明末清初","author":"屈大均","text":"三年王业未偏安，才气无双似尔难。名将多为边郡守，孤儿曾隶羽林官。云州血战先公壮，露冕春行寿母欢。我愧疏慵应早退，罗浮归养采芳兰。兰挠日日系江滨，帅主恩深不念贫。曾典戎麾犹乞食，已辞神武尚留人。羞逢往日黄冠客，悔别高堂白发亲。与子临歧思握手，交情须向去时真。"}