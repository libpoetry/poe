{"id":"958502","title":"陪权郡符正民九日游西山","dynasty":"宋","author":"郑刚中","text":"符公寄郡理，犀刃不可触。白昼庭无讼，一切就整肃。秋风九月凉，闲暇顾僚属。谓兹落帽会，千载有贤躅。西山多爽气，盍亦具驺仆。晓出古城隅，薄雾隐疏木。乍见溪山明，已洗簿书俗。云间阿兰若，小步遍深曲。逸兴不受制，更到山之麓。吊古动高怀，临风展遐瞩。扶光迫西汜，回棹泛清渌。钩帘陈密坐，罗列进肴餗。宾客岸巾帻，礼数免拘束。时因笑语惊，鸥鹭入芦竹。导从偃旌旗，城郭初灯烛。我愧人物微，情眷久虚辱。终日陪后乘，可但玩黄菊。亦复见民田，枯秸瘦无谷。那能给租赋，止可纵刍牧。吾民窘穷状，蠹损非一目。愿施膏泽手，小使千里足。化此登高乐，泮散入幽谷。尽令登春台，老稚同鼓腹。公徐登庙堂，摩天逞鸿鹄。下瞰清中原，更作四海福。"}