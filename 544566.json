{"id":"544566","title":"寄景陵徐使君三十韵","dynasty":"明","author":"胡应麟","text":"七泽浮真气，三湘兆异人。虹霓流藻绘，海岱入经纶。洛下名先著，河东赋蚤陈。朱衣驰棘院，赤舄上枫宸。碧汉抟双翮，潢池沸万鳞。笑谈清㝢县，顾盼出风尘。楚璧腾辉旧，燕金动色频。花封移恺悌，兰署赞清寅。枚叔声华艳，文翁治化循。分符劳汉吏，约法谕齐民。皂盖明雕毂，朱翻结画轮。黄山游汗漫，白岳驻逡巡。里闬蒲鞭洽，郊原竹马驯。孤怀吟岳麓，远思逐峨岷。绶解防消渴，簪投习隐沦。春眠高陇树，秋撷大江蘋。帝梦徵良弼，朝思问鬼神。荣光浮紫极，厚币出青旻。淮甸褰帷入，徐方列戟巡。滔天勤哲后，敷土急贤臣。雨雪偏乘橇，风涛日算缗。决排群议剂，疏凿众材抡。远利超三策，殊功羡十旬。忘家心匪石，忧国鬓如银。白马初沈日，玄熊创睹晨。休祯符鸑鷟，异相卜麒麟。南郭竽真滥，东方箧转贫。穷愁嗟阮籍，历落诮桓伦。鹖敝仍居魏，貂残重入秦。防身雄剑在，夜夜拂星辰。"}