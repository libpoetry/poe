{"id":"1144678","title":"观村中祷雨三首","dynasty":"宋末元初","author":"戴表元","text":"十里不同云，五里不同雨。天公白茫茫，乃尔多肺腑。人言蛟龙神，象类可以取。蛇虫当此时，行路谁敢侮。飞腾信有术，忍待号者苦。咄哉神禹功，浩荡流万古。昨日苗穗赤，今朝洒然青。颇知穷旅人，百金换颜形。念尔虽微根，同禀造化灵。自古有枯旱，人类几千龄。恐是自生化，难皆问苍冥。野草人不怜，何独不凋零。西村送龙归，东村请龙出。西村雨绵绵，东村犹出日。共称西人良，或是穷可恤。谁知所雨粟，尽入东村室。儒生无爱憎，但喜蔬蓏实。通年一饱厨，犹在兔园帙。"}