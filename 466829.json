{"id":"466829","title":"采桑子","dynasty":"当代","author":"张恨水","text":"因缘千古无凭据，流水空山。天上人间。为道相逢一字难。真成薄幸何须说，楼上灯阑。马上霜寒。一样背人泪暗弹。鹧鸪一唱肠堪断，风雨飘飘。归路迢迢。有个盈盈阻谢桥。而今浪说当时错，垂柳楼高。弱水仙遥。苦向东风问小乔。此中辛苦谁能道，姓字都非。踪迹还稀。看了桃花似梦归。从今怕过湖边路，杨柳依依。燕子飞飞。不见香车见夕晖。"}