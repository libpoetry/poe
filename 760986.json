{"id":"760986","title":"贺新郎 秋恨","dynasty":"清","author":"郑文焯","text":"暗雨凄邻笛。感秋魂，吟边憔悴，过江词客。非雾非烟神州渺，愁入一天冤碧。梦不到、青芜旧国。休洒西风新亭泪，障狂澜、犹有东南壁。空掩袂，望云北。雕栏玉砌都陈迹。黯重扃、夷歌野哭，晦冥朝夕。十万横磨今安在？赢得胡尘千尺。问天地、榛荆谁辟？夜半有人持山去，蓦崩舟、坠壑蛟龙泣。还念此，断肠直。日落羌笳咽。认一行、高鸿尽处，五云城阙。满眼惊尘还乡梦，重见昆池灰劫。更马上、琵琶催发。露冷横门移盘去，甚金仙，也怨关山别。愁寄与，汉家月。故人抗议多风烈。漫消魂、题诗陇树，谁旌奇节。易水空成填恨海，西北终忧天缺。但目尽、平烟区脱。不信天心浑如醉，好江山、换了啼鹃血。长剑倚，向谁说。"}