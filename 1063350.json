{"id":"1063350","title":"大观四年春吾与友人任景初舍弟端孺自蜀来京师至长安时方寒食吾三人相与戎服游九龙池饮酒赋诗乐甚是岁吾迁岭表明年景初亦谪江左忽忽数岁皆未得去寒食无几念念悽然作诗寄任因命舍弟同赋","dynasty":"宋","author":"唐庚","text":"居今行古任定祖，底事迁延亦未归。我坐力田伤地脉，君缘搜句漏天机。故都回首三寒食，新岁经心两湿衣。学道一生凡几化，不因到此始知非。"}