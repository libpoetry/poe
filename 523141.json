{"id":"523141","title":"孤鹤篇寿豫斋王子","dynasty":"明","author":"李梦阳","text":"孤鹤无下朋，达人有高步。出入凌紫氛，翱翔在天路。白玉城中十二楼，明月夜上珠帘钩。飒沓歘降万羽节，蚴蟉或见双花虬。鸟喙者谁发蓬首，问之云是西王母。玻盘巳进昆崙桃，金壶复泻长生酒。下视黄蒿鹪鴳飞，争安竞稳一枝依。垂天更忆扶摇翼，六月谁知变化机。"}