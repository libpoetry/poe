{"id":"507731","title":"送张参政考绩之京","dynasty":"明","author":"李昌祺","text":"琐闼才名著，藩垣位望隆。三年参省政，千里献民庸。寮寀勤劳共，兵氓爱慕同。柳亭张饯席，桃浪送征篷。天上乘槎客，江边卧辙翁。橹声摇落月，帆势快长风。浩荡淮流壮，嶙峋岱岳雄。金台红日下，贝阙綵云中。清慎闻群辟，廉能彻九重。陛陈嘉绩最，阶授散官崇。复职纡新眷，辞朝返旧封。桓桓方叔烈，恋恋子牟忠。苏息怜诸郡，旬宣仗数公。追呼鞭朴少，饱暖岁时丰。去路应逢夏，回程莫待冬。诗欣千首富，钱笑一文空。但觉烟霄迥，惟知雨露浓。棠阴城下路，歌咏走儿童。"}