{"id":"316174","title":"遗佩环·三月七日坐沪西兆丰园，缃梅未尽，玉树已花，宛然春好矣","dynasty":"现代","author":"谢觐虞","text":"试春游早，喜街尘暂隔，屐随青到。小柳回塘，几日鸣禽，凄变故家吟抱。梅边小立犹吾土，说能寄孤根便好。只去来乱蝶娇莺，不管韶华易老。浅薄彩幡风信，又饕霜瞒过，萋萋芳草。粉腻珠堆，一树依然，可忆玉阶围绕。何曾梦著乌衣事，便梦也渐非年少。送斜阳、摇曳林梢，明日晴阴休道。"}