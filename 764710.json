{"id":"764710","title":"风流子","dynasty":"清","author":"严绳孙","text":"荀郎伤逝后，魂销尽、蓦地见倾城。正梅粉乍舒，旧家门巷，柳丝斜亸，别样才情。更几度，玉钗寒拨火，银甲夜调筝。斗帐珠瑩，檀心偷展，凤灯香灺，花睡难成。无端将去也，人何处梦里，应唤卿卿。空记鹅儿酒暖，杏子衫清。怕油壁西陵，雨僝风僽，美人南浦，绿怨红惊。为待兰舟催发，重听流莺。"}