{"id":"238532","title":"桑贵有感·我老与时忤","dynasty":"宋代","author":"高斯得","text":"我老与时忤，十年守穷空。衣食相驱迫，遂师田舍翁。每当春蚕起，不敢怠微躬。晨兴督家人，留心曲箔中。客寓无田园，专仰买桑供。岂谓桑陡贵，半路哀涂穷。三百变三千，十倍价何穹。家{上比下贝}已典尽，厥费犹未充。乃知楮法坏，流毒刀兵同。苍天此何人，血面诉难通。弃蚕满阬谷，行当歌大东。预忧儿女曹，凛冽当严风。我穷何足道，四海关吾胸。赤子已露立，视天犹梦梦。"}