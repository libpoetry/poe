{"id":"1059938","title":"莲华经赞","dynasty":"宋","author":"邹浩","text":"心为工师笔斤斧，巧取莲花以为材。愿力基构次第崇，一刹那间能事毕。菩萨众星佛孤月，歘然出现此土中。种种说法利群生，一一慈悲大方便。如父诱子出火宅，如主导商移宝城。如雨灌溉药品殊，花实根茎同一长。获普门通靡不应，道与非道对病药。过现未来佛所说，不增不减悉如是。宝积如来为證明，嶪岌巍峨分半座。此塔彼塔两现前，非一非二叵思议。谁将手擎至感慈，八万四千真塔样。无碍光从无纵出，遍非非想无间处。疑情照脱罪垢空，同證一乘无上觉。有如不信视龙女，八岁何知顿成佛。时不待人勿后悔，速向塔前勤忏礼。"}