{"id":"1208452","title":"天台道人歌（赠项子虚）","dynasty":"元","author":"宋褧","text":"天台道人住幽燕，相知垂及二十年。黄冠羽衣固不与众异，心脾一片常若冰雪之洒然。瞳子点漆黑，两颊朝霞鲜。不知世有熊经鸟伸吐纳鍊摄之秘诀，方寸坦坦泓渟渊。闾阎府署得失已不挂齿颊，炼丹蜕骨又不形语言。不曲意谐俗而俗自喜不超然，逃名而名自贤。不为壶公左慈之幻眩，不为祀灶却老之诞谩。病者相谒径走马往救，不屑屑责报归来燕坐高槐轩。艺精时犹闭户究难素，客至大叫拍案治具倾玉船。共谈南土风物辄欢笑京衢，风沙暑雨亦复不厌能留连。我为道人写真已太逼，何用缣素施丹铅。他年史笔不传方士传方技，历历为我徵长篇。"}