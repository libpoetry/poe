{"id":"518085","title":"过狮子滩","dynasty":"明","author":"唐文凤","text":"朝发龙王祠，暮过狮子滩。怪蹲石磊磊，细漱波潺潺。形疑鬼工凿，迹类神斧剜。我今问风俗，黎庶当抚安。慨兹水势险，漕运良独难。移檄召丁夫，分流杀奔湍。架木以成梁，隘石以为关。从兹获宁顺，扁舟轻往还。既无覆溺患，亦无负荷艰。民生喜粗给，公租幸早完。催科惭政拙，沗窃居微官。老臣肯负国，效职输寸丹。"}