{"id":"118038","title":"用林侄韵赋雪","dynasty":"宋代","author":"苏辙","text":"密雪来何晚，穷冬候欲差。投空落细米，布地净平沙。缭绕飞相著，重仍积暗加。雨微花破碎，风细脚倾斜。次第来如掺，冥濛堕不讹。燅鹅吹劲鞴，秀苇拂轻耞。画字飘还没，团球暖旋窊。出盐东海若，链石古皇娲。翻簸腾归骑，纷飘集晚鸦。庭梅辨红萼，垅麦覆黄芽。拨砌求新药，寻踪射伏。埋楼平尽脊，集树短留槎。乱下曾何择，平铺欲尽遮。欺贫寒入褐，恼客重添车。积素聊成烛，烹甘强试茶。病僧添晓钵，老令放晨衙。融液曾何有，鲜明竟不奢。积多还避并，化早发従畲。溜滴檐垂箸，行观迳转虵。谁能相就醉，都市酒容赊。"}