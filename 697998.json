{"id":"697998","title":"次韵酬杨椒山四首","dynasty":"明","author":"赵完璧","text":"夙挹风流效折巾，低头此日愧山人。出门有碍应怀古，学道无成合累身。筋力日衰犹蹈险，风霜夜寂更伤神。拂衣未遂江湖意，补衮终惭社稷臣。蓬瀛回首欲沾巾，势入艰危托故人。褊性由来难避俗，迂儒垂老拙谋身。赭衣相值仇秦越，綵笔谁看泣鬼神。辛苦不妨淹日月，授书喜有汉良臣。海上长思鸟角巾，樊笼愁杀宦游人。空随秋雁频回首，安得晨风一奋身。古柏凌风常淅沥，老梅含雪更精神。赋诗共荷天王圣，取罪还知自小臣。曾向王公浪脱巾，英豪跌宕迈稠人。乾坤老我凋双鬓，风月凭谁伴一身。事变苍黄堪堕泪，天高视听岂无神。穷阴急景催年暮，引领金鸡释罪臣。"}