{"id":"480838","title":"慷慨歌送叶黄门与中赴山西参政","dynasty":"明","author":"刘溥","text":"且莫歌，远别离，别离恋恋儿女悲。又莫歌，长相思，相思悬悬天一涯。君今参政晋藩去，何乃慷慨增吁戏。忆昔混沌初，元气未破时。动变隐其象，用舍凭何施。自从开辟显朕兆，阴阳进退争雄雌。有时贾谊去作长沙傅，有时吕尚来作周王师。一得一失古来有，往往虚占梦刍狗。青天白日风雨来，泥窍啁啁蟪蛄吼。欲洗胸中万古愁，岂在区区一杯酒。酒杯不暖东风寒，锦袍乱扑沙成团。杨花着地卷春去，立马四顾天漫漫。君不见伊皋与益稷，回乾转坤在顷刻。五云高护黄金台，行色匆匆留不得。断不是鸱鸮逐凤凰，亦不是苍蝇污白璧。献纳之官合峻升，空使傍人惜颜色。请君停鞭听我歌，歌声欲尽愁转多。太行西来碧嵯峨，黄河万里奔洪波。呼儿缄辞送君去，极目浮云奈尔何。"}