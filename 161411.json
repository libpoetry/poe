{"id":"161411","title":"送石宰·溪头雪后梅花发","dynasty":"宋代","author":"王炎","text":"溪头雪后梅花发，飞凫东去朝双阙。涉溪父老肩相摩，再拜路旁皆惜别。问侯何以能得民，胸中仁气如阳春。攀辕徒切侯不住，金马石渠须若人。云溪野叟久闭户。时枉高轩肯相顾。何不临分把一杯，天寒懒出无他故。别离羞作儿女悲，此行稳上青云衢。相思要得知健否，寄我平安双鲤鱼。"}