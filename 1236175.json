{"id":"1236175","title":"寄寿杨鍊师","dynasty":"元","author":"李隼","text":"绛阙珠宫天上开，丹梯石磴日边回。九芝照夜通云户，八桂传秋近露台。鹤驾邀将王母至，凤笙迎得上元来。仙家别有长生术，不用金茎注玉杯。仙人骑鹤五云边，来往芙蓉访九仙。翠壁丹崖常近日，朱楼画阁半侵天。香风吹动千岩树，甘雨流成百道泉。但得飞行凌倒景，应从辟谷学长年。"}