{"id":"1112578","title":"秋雨二首","dynasty":"宋","author":"张耒","text":"急雨凄风未肯晴，墙阴先报候虫鸣。扫除暑气驱三伏，催促秋声向五更。美酒若能斟靖节，二毛偏解著潘生。醉来真有无穷意，老去何劳浪自惊。陋巷柴门掩寂寥，一窗风雨晚萧萧。清秋渐冷尤宜懒，閒日苦长无处消。乌几青筇扶病弱，素琴黄卷伴逍遥。交朋南北音书隔，虽有芳樽谁可招。"}