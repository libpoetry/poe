{"id":"812592","title":"壬寅春正四日晋郡小憩道中古庵信笔书此","dynasty":"清","author":"何士循","text":"平野丽晴晖，春风扇和淑。冈峦界昼明，山树杂红绿。遥闻村鼓喧，近视儿衣簇。新年幸无事，对之悦心目。篮舆此暂停，庵小堪容足。移几置诗编，对佛脱官服。拭面瀹山茶，小坐忘尘俗。行肠转易饥，草草具午膳。餐少味无兼，酒浊壶有半。举酒酬古佛，低眉佛无见。独饮意亦欣，暂喜得閒散。乡民纷来窥，短衣仅及骭。窃言宦性殊，不米而食面。儿童不畏官，索食天真烂。祇此数餦餭，分食苦难遍。安得仓箱盈，家家足饱饭。自我来太平，十日五巡乡。一到松门城，六夜宿箬簧。凡再至三至，新河及新场。足迹遍东南，更涉大陈航。乘风破海浪，百里犯重洋。兼至隘顽城，除夕食不遑。鸣琴易鸣笳，谁云不下堂。每每督队出，有如事戎行。前行列营哨，到处联团防。炮声雷訇匉，旗影风飞扬。冒雨群如沐，犯雪冻欲僵。我劳民未安，中夜起徬徨。且喜入新年，暂可息尘忙。行行复至郡，乃为迎送忙。"}