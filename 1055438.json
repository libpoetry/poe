{"id":"1055438","title":"元章好古过人书画惊世起余作歌","dynasty":"宋","author":"刘泾","text":"天下爱奇人没量，奇不谀人奇解相。奇人奇物方合璧，乞与世间人物样。六朝唐盛始兼得，访古知名已萧爽。人亡物丧付衰梦，注想后来逢好尚。元章心自鉴秋月，一路仍行九霄上。家时菜色无斗粟，书画奇奇世人望。譬如大海沈百宝，尔辈乘风得之浪。二王褚陆已天作，老顾如来更天匠。其馀缇袭凡几重，但见光明烂垂象。珍犀瑞锦扶兰茝，龙跃鸾惊诃魍魉。金仙讵敢触以手，雪子玉人聊置掌。余家僻素最沈著，退舍还师觉难傍。世人往往力能干，未免目虾终惚恍。缄机伪谬各臣妾，未睹堂堂笔中王。袖间涩缩气如线，净几明窗谩瞻仰。从来所有万钱价，不即臭帤当火葬。倾心妙绝岂求胜，妄意临摹须杀谤。端居自号书一品，好事如封绘三藏。诸郎青出即护持，未肯充饥谬为驵。余衰二物拟高阁，子可专之世无两。书来诗往但悠悠，尘土欺人正惆怅。"}