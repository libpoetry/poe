{"id":"1109068","title":"杂记五言十首","dynasty":"宋","author":"刘克庄","text":"洞达开堂奥，荒唐说刹尘。儒醇明告子，释黠热瞒人。不必杯棬性，安能桎梏身。谁知千载下，有个葛天民。青牛先已去，白鹤久方归。若欲分优劣，老聃贤令威。东行值伯伦，西去逢无功。不知何国土，疑是醉乡中。履霜行于野，绝粮厄于陈。伯奇父逐子，仲尼天戮民。追日忍渴走，喝月使倒行。夸父骨已朽，秦皇冢亦平。客有过吾庐，自言师陆朱。故应东海若，不及北山愚。先传传后学，自觉觉天民。鲁儒迷甚者，何以救迷人。荒哉穆天子，辙迹遍九垓。已写偃师弄，更引化人来。愚哲皆根性，巫医各有传。参禅才一宿，学幻费三年。"}