{"id":"509087","title":"题湖口下钟岩白云亭","dynasty":"明","author":"韩雍","text":"山僧凿开白云根，因之作成白云亭。亭中白云扫不尽，朝朝暮暮飞冥冥。昔曾飞向金陵郭，映水摇城动高作。又曾飞到黄鹤楼，载却仙人入寥廓。于今亭畔云常笼，登临便觉腾云中。天风一吹忽飘散，顷刻变化如神工。当窗献瑞成五色，直上青霄捧红日。出户从龙作霖雨，四海苍生被膏泽。云兮云兮尔诚奇，见尔使我增歔欷。未能乘尔帝乡去，又空望尔吴东飞。"}