{"id":"973991","title":"严州道间得顺风俗云七里泷篙师云风便才七里无风乃七十里尔","dynasty":"宋","author":"赵蕃","text":"桐江多奔湍，牵挽厌劳止。旧云七里泷，实乃七十里。篙师为予言，风便辄易尔。回思前日惊，留滞固可喜。溪神果何心，怜我倦行李。有风西南来，不徐亦不驶。布帆保无恙，为赐何其侈。眼中峰峦过，天外鸥鸟起。画图欠传貌，诗语费驱使。生平登临心，于此得自已。勿叹囊橐空，收将遗妻子。"}