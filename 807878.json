{"id":"807878","title":"贺新郎  宴玉峰徐健庵太史宅歌舞烟火甚盛","dynasty":"清","author":"陈维崧","text":"月照梨花午。宴华堂、西京赵李，东都燕许。玉佩珠袍联翩至，绿酒春缸正乳。不须恨、英雄无主。穆护沙才衮遍了，九天开、飞下瑶台女。又解作，霓裳舞。偃师百戏堂堂去。看场圆、交竿放出，火娥无数。髣髴蜃楼海门市，西极狻猊偏怒。更炮打、襄阳门户。倾刻鸦啼金井晓，撅头船、且睡波深处。篷背上，响春雨。"}