{"id":"848797","title":"尉迟杯慢/尉迟杯","dynasty":"宋","author":"万俟咏","text":"碎云薄。向碧玉枝缀万萼。如将汞粉匀开，疑使柏麝熏却。雪魄未应若。况天赋、标艳仍绰约。当暄风暖日佳处，戏蝶游蜂看著。重重绣帟珠箔。障秾艳霏霏，异香漠漠。见说徐妃，当年嫁了，信任玉钿零落。无言自啼露萧索。夜深待、月上栏干角。广寒宫、要与姮娥，素妆一夜相学。"}