{"id":"845198","title":"即事答石公五首","dynasty":"清末民国初","author":"缪荃孙","text":"暂免江皋警烽燧，且寻胜地集尊罍。炉头轰饮千愁散，谁识人间剧可哀？美树东来碧玉柯，临风亭畔再摩挲。名臣才士俱消歇，枨触尊前老泪多。华灯高下漏声迟，听唱伊凉绝妙词。同在水光山色里，白门杨柳又新枝。燕子矶边江水流，江干剩有古时楼。风流仿佛王司李，蜡屐动泥到上头。深柳书堂顾石公，狂歌痛饮有谁同。一篇视我蜜笺阔，酒气瞢腾十指中。"}