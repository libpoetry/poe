{"id":"301616","title":"高阳台·哭孝先次儿，此子勤学而贤，乙巳冬仲卒，年十七","dynasty":"现代","author":"邹韬","text":"天上昙云，人间璧月，春华容易消沉。十七雏年，辛劳空豢灵禽。珠圆玉润真如意，奈醴泉芝草，薄质无根。叩苍冥，何处招还，一缕柔魂。绵绵长抱西河痛，与秋宵怨蟀，迸入哀吟。垂老风怀，那堪涕泪沾襟。尘缘未谢难言达，到海枯石烂，总是伤心。怨声声，落叶寒蝉，空费追寻。"}