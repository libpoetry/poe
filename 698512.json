{"id":"698512","title":"送殷无美先生之南都三首 其二","dynasty":"明","author":"唐时升","text":"睚眦将何如，谗口多嗫嚅。白璧点青蝇，一掷在路隅。拂衣辞文陛，行行至南都。孤臣譬老马，尝历万里途。銮车方警路，曷不备先驱。所虑骖驷间，道远将为瘏。寄言百有位，日中不须臾。毋令漆室女，太息长嘻吁。嘻吁不能忘，夜坐观天狼。天狼何晔晔，弧矢不可张。幸逢明盛世，悠悠以徜徉。还顾我园葵，无乃躏蹂伤。悲歌送行役，亹亹连篇章。岂惜千里远，含愁迫中肠。若人尚弃置，短褐徒遑遑。黄头趣刺船，努力前途长。"}