{"id":"1237024","title":"奉呈虞侍讲三首","dynasty":"元","author":"倪道原","text":"文帝中兴戢武威，元臣高步列彤闱。玉鞭调马陪春宴，银扇回鸾从夜归。立仗官曹移讲席，捧香侍女拂朝衣。龙舆一去桥山远，独抱孤云万里飞。五载抽毫侍禁中，上宾虞舜协时雍。频裁密诰颁三省，旋写新词降六宫。金井蟾蜍分碧露，玉杯鹦鹉醉香风。诏归特赐金莲炬，迢递苍龙阙角东。万里驱驰别帝乡，蜀江南下楚山长。宫衣满箧云霞烂，御酒分杯雨露香。恩湛镜湖新赐水，梦随玉殿旧班行。杏花疏雨催春色，人在吴中听乐章。"}