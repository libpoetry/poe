{"id":"1077147","title":"戒酒","dynasty":"宋","author":"李纲","text":"吾初不解饮，涓滴莫下咽。自从游宦来，稍稍颇称善。譬犹怯懦士，习惯亦能战。作气欲吞敌，贾勇乃求殿。迂愚撄重衅，飘泊旅异县。怀家路迢迢，惜春花片片。浇愁欲千钟，燕客卑九献。浩如鲸吸川，无那壶浮箭。欢然偶过量，浅狭诚易见。噎呕九藏翻，昏瞀两目眩。宿酲味尤恶，累日不欲膳。吾生如浮沤，急景若奔电。学道贵清虚，为文欲精鍊。胡为事杯杓，无乃废笔砚。先生一石醉，待诏三升恋。枕曲与藉糟，自污何足羡。从今梁溪翁，无复醉乡愿。"}