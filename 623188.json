{"id":"623188","title":"念二早喜见旭旦","dynasty":"明","author":"郭之奇","text":"西岭破繁云，东风开晓日。羲轮何地来，霜容初盥栉。朝气见千林，寒山晓象出。昭苏及众荄，勾萌取次茁。颇疑穷岁中，春光能四溢。始信玄冥功，翻凭黝晦质。幽沉万类情，同归洁齐室。阳和不遽争，阴霭应徐毕。融煦满垓埏，胚凝由浑沕。从兹复旦华，伫望中原一。"}