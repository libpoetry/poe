{"id":"44186","title":"六月十三夕徕之同年招同师愚宗武觞初台看月","dynasty":"现代","author":"陈三立","text":"溪光澹相依，晚京欲无价。逃暑二三子，箕踞恋台榭。顽云吝不飞，皎月吐其罅。金波荡城阙，草馨袭兰麝。围席杂雏鬟，按歌媚初夜。笛声星河底，栖鸦为之下。引杯吸山影，扪腹峙嵩华。吾曹狎丧乱，蚊虻视争霸。脱绳露地牛，留味愈啖蔗。终取主人语，天堑一彴借。"}