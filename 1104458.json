{"id":"1104458","title":"最高楼","dynasty":"宋","author":"无名氏","text":"梅花好，千万君须爱。比杏兼桃犹百倍。分明学得嫦娥样，不施朱粉天然态。蟾宫里，银河畔，风霜耐。岭上故人千里外。寄去一枝君要会。表江南信相思㬠。清香素艳应难对。满头宜向尊前戴。岁寒心，春消息，年年在。梅花好，依约透春光。记得佳人初睡起，巧临鸾鉴试新妆。粉面斗琼芳。江亭上，绕树嗅清香。拟把一枝传信去，不知何处是兰房。独自暗凄凉。"}