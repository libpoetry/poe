{"id":"1063808","title":"西湖寺逢子伟","dynasty":"宋","author":"释德洪","text":"我行厌风埃，日莫休逆旅。疲坐扪蚤虱，呼童洗袍裤。起寻古招提，思与幽人晤。忽觉华气生，乃与周郎遇。笑谈倾坐人，我亦为停麈。袖中出新诗，贯珠穿妙语。丽如花林风，清甚空阶雨。坐令羁旅情，掣肘弃余去。太平疆场空，英雄功业误。如君文武姿，其可著闲处。霸陵旧将军，月黑射猛虎。夜归逢醉尉，颇复较胜负。丈夫有用舍，世态度今古。何时紫泥书，夜半搥门户。边风吹塞尘，千骑红妆女。横槊赋新诗，唾手取黠虏。麒麟入图画，佩剑撚白羽。"}