{"id":"701259","title":"大雨雪六首","dynasty":"明","author":"黄仲昭","text":"赏雪尝新酒，吟风集故人。岁穷虽觉凛，道合亦如春。霜鬓年华迈，云扃归梦频。明年复今夕，未卜更相亲。赏雪尝新酒，霜台散晚衙。杯乾情自洽，风劲势尤加。入面回春意，开窗讶月华。丰穰应有象，伫听颂污邪。赏雪尝新酒，初昏喧渐沈。从容论世事，慷慨发豪吟。黼扆清光远，江湖忧念深。苍生犹冻馁，何以慰吾心。赏雪尝新酒，同寅喜盍簪。跳珠初淅淅，飞絮渐毵毵。高论兼今古，清歌杂笑谈。老予悭饮量，今夕亦沈酣。赏雪尝新酒，空庭夜色明。偶因公事暇，聊适片时情。紫塞烽犹警，黄河水未平。迂疏无寸补，空有二毛生。赏雪尝新酒，忘形孰主宾。心交非市道，情洽见天真。民俗犹趋薄，儒风未返淳。一尊应暂适，终合乞閒身。"}