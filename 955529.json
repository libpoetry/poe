{"id":"955529","title":"阅古堂诗","dynasty":"宋","author":"范仲淹","text":"中山天下重，韩公兹镇临。堂上缋昔贤，阅古以儆今。牧师六十人，冠剑竦若林。既瞻古人像，必求古人心。彼或所存远，我将所得深。仁与智可尚，忠与义可钦。吾爱古贤守，馨德神祗歆。典法曾弗泥，劝沮良自斟。跻民在春台，熙熙乐不淫。耕夫与樵子，饱暖相讴吟。王道自此始，然后张薰琴。吾爱古名将，毅若武库森。其重如山安，其静如渊沉。有令凛如霜，有谋密如阴。敌城一朝拔，戎首万里擒。虎豹卷韬略，鲸鲵投釜鬵。皇威彻西海，天马来骎骎。留侯武侯者，将相俱能任。决胜神所启，受托天所谌。披开日月光，振起雷霆音。九关支一柱，万宇覆重衾。前人何赫赫，后人岂愔愔。所以作此堂，公意同坚金。仆思宝元初，叛羌弄千镡。王师生太平，苦战诚未禁。赤子喂犬彘，塞翁泪涔涔。中原固为辱，天子动宸襟。乃命公与仆，联使禦外侵。历历革前弊，拳拳扫妖祲。二十四万兵，抚之若青衿。惟以人占天，不问昴与参。相彼形胜地，指掌而蹄涔。复我横山疆，限尔长河浔。此得喉可扼，彼宜肉就椹。上前同定策，奸谋俄献琛。枭巢不忍覆，异日生凶禽。仆已白发翁，量力欲投簪。公方青春期，抱道当作霖。四夷气须夺，百代病可针。河湟议始行，汉唐功必寻。复令千载下，景仰如高岑。因赋阅古篇，为公廊庙箴。"}