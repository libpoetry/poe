{"id":"1070124","title":"蔡州叶翰林寄示近诗次韵八首 浚治西池","dynasty":"宋","author":"程俱","text":"世间潢潦生蝌斗，闻说西池岁时久。不应朝满夕已除，秋至先衰等蒲柳。知公旁观久技痒，聊试他年膏苗手。泥涂不忍海波臣，畚锸故烦牛马走。尝闻汝水行地底，出没川原无不有。溅溅忽作写盘珠，盎盎俄承注床酒。清涵荇藻更姿媚，明烛须眉见妍丑。巢莲永无龟曳尾，雨花定有鱼颁首。使君佳政尽如此，说尹遥知不容口。何由步屧逐春风，作社慇慇就田叟。"}