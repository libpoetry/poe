{"id":"225709","title":"奉祀礼毕还京","dynasty":"宋代","author":"夏竦","text":"先天密命启祯期，侯日灵文降紫闱。恭馆靖冥尊妙化，帝居斋祓拥纯禧。勒鸿昭姓增梁甫，报本祈年款魏脽。真御下临彰日临，嘉生诞降示天随。丕承实绪增寅畏，惠迪灵猷雾肃祇。国阳郊报尊天位，钦奉后祇将合祭。仁里爰瞻严父祠，徐銮式徇黎萌意。攸司经始兮载严，象物应斯兮绍至。荧煌先道兮珍符，焕衍参涂兮藻卫。真场合奏兮笙镛，灵耻钦柴兮圭币。三气晬容兮仰觌，八景飞与兮降格。青祺简简兮渊冲，瑞命禳兮山积。合饮谯城洽睿慈，仁风溥畅宣和怿。製畿睢水焕先谟，惠露汪洋敷润泽。纳贾陈诗兮总旧章，念功继绝兮昭明德。近甸回衡景念新，太宫归格物华春。太和充郁层霄外，协气周流率土滨。穆穆天章腾圣域，巍巍道荫庇生民。体元化，叙彝伦，须则兮穹旻。观秘奥，守精真，谨度兮声身。四貉兮来同，千龄兮应会。甘实兮积中，英蕤兮发外。皇哉曼寿保丕基，青简遐昭帝者仪。道冠周诗心翼翼，功逾夏载日孜孜。"}