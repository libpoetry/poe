{"id":"1130769","title":"喻伯经推官约施翔甫父子载酒涧上","dynasty":"宋","author":"韩淲","text":"丽泽同窗不一人，是时文物动簪绅。年来此话谁能问，老去知君我独亲。天下传闻难见道，世间来往易知津。持醪野路江梅底，后会相逢意转真。岁晚寻梅又一年，南山岩下涧溪边。雪残古路初何似，诗到前村更隐然。邂逅襟期元拔俗，从容宦达自登仙。奉亲携幼人之乐，赢得朋来棹酒船。"}