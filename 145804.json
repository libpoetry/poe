{"id":"145804","title":"咏华林书院·六阙旌门事若何","dynasty":"宋代","author":"孙何","text":"六阙旌门事若何，诸生常不绝弦歌。鲤庭共禀诗书训，隐巷齐登俊造科。宗族有光传孝弟，乡闾元讼化淳和。芝兰子弟相薰习，金石交朋互切磋。遥望楚江波迥急，却分庐阜影偏多。题名石鼓围松桂，讲易高堂绕芰荷。采药路从洪井出，买书船自孺亭过。我惭已在瀛洲直，不得西山隐薜萝。"}