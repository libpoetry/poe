{"id":"1129913","title":"过南墅怀寒岩","dynasty":"宋","author":"释善珍","text":"年年散粟出朱门，狗盗鸡鸣总受恩。空有玉棺归碧落，更无红粉哭黄昏。遍行苔藓寻陈迹，拟倩梅花招醉魂。常恐丘原千载后，不生荆棘长兰荪。草没亭台不见踪，故交掩泪立寒风。食鱼客去馀空馆，放鹤童归弃旧笼。病悟前书藏夏口，死留好句在江东。徐陵元是麒麟种，天上应须见宝公。"}