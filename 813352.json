{"id":"813352","title":"王韬甫太常属题其太夫人秋灯课诗图","dynasty":"清","author":"李希圣","text":"墙角灯檠未忍离，频年茵鼎苦伤悲。乾清夜直中书省，莲炬归来又一时。破屋光从凿壁来，华堂蜡泪自成堆。人生穷达都如梦，留与胡僧话劫灰。马粪诸王六代风，太常名德冠江东。他年履道坊中屋，肯放春灯烂漫红。我忆平生下泽车，十年郎署愧鲇鱼。故园灯火空回首，准拟从君赋遂初。"}