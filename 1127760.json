{"id":"1127760","title":"寿林中书 欧阳修","dynasty":"宋","author":"曾丰","text":"岩岩风采百工师，龙马精神海鹤姿。宫女犹传洞箫赋，都人今作衮衣诗。幸逢尧舜登贤日，正是皋夔相国时。圣主伫知宣室事，甘棠何止郡人思。凤历推来恰半千，高名千古重于山。降因天下思姚宋，世有斯文属孔颜。异俗已传吾父至，中原今仗老臣安。玺书几日来宣室，走马传宣夹路看。四镇名藩忽十春，平生材术老经纶。古来学问须行己，曾向艰危不爱身。许国莫疑勋业大，倾朝共羡宠光频。从今更觉功名重，正是人间五福人。"}