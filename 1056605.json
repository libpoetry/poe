{"id":"1056605","title":"小虫","dynasty":"宋","author":"吕南公","text":"大螾身尺馀，辉彩盈首尾。小虫未知名，长不过半指。相遭篱畔草，错愕杂忧喜。孤征有令凶，忿斗莫我止。交攻久腾突，反覆召倾毁。螾跳欲忘生，虫怒乃抵死。奔冲彻心腹，劫捷沸唇觜。方磨雨痕沙，又堕足迹水。肥无敏才智，短有毒牙齿。吾豪且深侵，彼困漫决起。壮躯俄奄奄，恨血稍泚泚。虫休遂驰归，少顷复临?。安详衔螾鼻，拖攃绕篱阯。却纳幽穴中，其将食之矣。人间有胜负，不在校形体。楼兰虽雄王，命尽傅介子。新家巨无霸，一战亦为鬼。苟惟性资悍，端可制魁伟。君看小虫威，何独畏封豕。"}