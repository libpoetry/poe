{"id":"684887","title":"卜算子 夹城八景 夹城夜月","dynasty":"明","author":"王洪","text":"孤月泛江秋，露下高人静。期着佳人夜不来，坐转霜梧影。吹彻紫鸾箫，宝篆烟销鼎。桂子飞香下广寒，银汉秋波冷。惊雪喷高崖，雷响青天晓。刚道吴胥驾海来，势压沧溟小。满岸是渔舟，拨乱飞春鸟。谁信神鱼去不留，五色祥云绕。宿雨涨春流，晓日红千树。几度寻芳载酒来，自与东风遇。弱水与桃源，有路从教去。不见西湖柳万丝，满地飞风絮。斜日照疏帘，雨歇青山暮。白鸟鸣边一半开，香霭和烟度。楼上见平湖，影隔青林雾。吹断鸾箫兴未阑，月照芙蓉露。旭日照芳林，莺啭春风早。一片红云暗不开，无奈春声搅。乘兴且閒游，莫待韶华老。随意飞红点绿苔，休着家童扫。积玉映空青，蓬岛人间近。珠树瑶华满眼开，缥缈仙台影。便欲跨青鸾，直上三山顶。鹤氅披云看下方，月白银河冷。淅沥带秋烟，两岸蒹葭响。何处渔舟暝未还，隔浦闻清唱。撩乱下枯槎，一夜苕溪涨。天目应添翠几重，明日看晴嶂。绿竹绕清流，草舍人家远。几处牛羊晚下来，烟外闻鸡犬。禾稼满秋原，路向桑麻转。箫鼓从教乐社神，岁岁常相见。"}