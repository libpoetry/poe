{"id":"1083668","title":"赠天童英书记","dynasty":"宋","author":"史浩","text":"学禅见性本，学诗事之馀。二者若异致，其归岂殊途。方其空洞间，寂默一念无。感物赋万象，儒悬镜太虚。不将亦不迎，其应常如如。向非悟本性，未免声律拘。英师个中人，以诗隐浮图。桃红柳青青，翠竹黄花俱。误落世间耳，脱略公卿徒。昨朝得东风，打包过江湖。胡为来帝乡，叫阍彻宸居。堂堂老阿师，道价东西徂。住山垂一世，学子纷云趋。寒潭风静练，皎月天心孤。迩来只屦轻，片雪销洪炉。愿言立强名，故事臣敢诬。事成明当发，长吟入春芜。从兹窣堵波，山雪閟天书。顾我坐学省，兀兀如守株。因君听篷雨，为谢故溪鱼。"}