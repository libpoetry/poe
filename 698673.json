{"id":"698673","title":"法驾导引曲 辛丑夏，仁赛宫醮坛鹤降，应制五阕","dynasty":"明","author":"夏言","text":"白鹤下，白鹤下，遥自九天来。圆顶丹砂千岁火，修胫紫甲万年苔。玉骨本仙胎。白鹤舞，白鹤舞，云翔恣蹁跹。瑶水乍离王母畔，霓裳先到玉皇前。凤苑集群仙。白鹤唳，白鹤唳，明月炯清霄。响人高云凝碧落，吸来凉露滴松梢。缑岭玉笙遥。白鹤举，白鹤举，振翮驾天风。周览六虚升紫府，直从三岛陟玄空。白日过崆峒。白鹤导，白鹤导，仙仗拥天衢。翠羽翩翩九芝盖，霓旌渺渺五云车。遥下太清居。"}