{"id":"964039","title":"续洗兵马上李制置","dynasty":"宋","author":"洪咨夔","text":"太白过午芒角狞，蚩尤亘天钩尾赪。淮东千里正齁寝，夜半汹涌传边声。王师北渡衄泗口，胡马南牧摇青平。拥城败将死蜗缩，护堡羸卒飞猱惊。诗书元帅戒夙驾，往试百万胸中兵。几人险语挽衣断，甚至涕泗交纵横。李晟为国不虚出，裴度与贼难俱生。两军相持以气胜，督战火急开行营。长江涨绿冯夷舞，击楫东来亲一鼓。威灵闪闪动牛斗，精采轩轩起貔虎。金牌银牌胆为冷，千户万户色如土。尺兵寸镞不待施，已觉目中无此虏。四旬颉颃斗困兽，一夕仓皇窜饥鼠。不闻令狐戛刁斗，但见龟山撑窣堵。麦畦黄里栗留风，秧圳青边勃姑雨。老农想见太平年，买酒煮茶相劳苦。黄旗紫盖祥光开，宫柳飞絮公归来。平淮勒碑字如斗，铙歌奏曲声如雷。奉觞再拜白寿母，儿辈破贼边州回。欢然一笑春满面，婆娑起舞斑衣莱。还观先正绍兴日，立朝清节高崔嵬。独于和议植赤帜，坐令火德然寒灰。家传此意石不转，事业自许图云台。从今着手快经理，一洗河洛无纤埃。君不见武侯用西蜀，诛赏大明人自服。又不见叔子镇襄阳，恩信一孚江汉皆金汤。"}