{"id":"597429","title":"虹涧采蒲歌","dynasty":"明","author":"梁有誉","text":"一径入松筠，千秋馀洞壑。云气相萦环，山光自回薄。岩前泉水涓涓流，石上松子纷纷落。就中幽景何最奇，百丈银虹下寥廓。银虹洒落散明玑，菖蒲九节当春肥。灵根奇卉不易得，吾闻仙客持疗肌。忆昔安期生，餐蒲得道凌空飞。至今玉舄遗山下，往往神光横翠微。我本山中人，石壁为窗云作扉。一望仙风几延伫，摘蒲饮涧披云霏。行寻仙子上升处，满地落花扫不去。涧道阴阴山鸟啼，恍惚似听山灵语。山灵啸我非仙才，安期去后谁复来。王烈洞章叹不识，空馀石髓生尘埃。手把菖蒲花，长啸拂衣起。蓬莱一谪今几秋，世人视我寻常耳。我昔骖鸾游太清，金阙琼宫相对起。玉女授我东方桃，金童食我韩众李。五芝三秀尚不论，况复菖蒲那足比。此日餐蒲忆太清，服食何年羽翼成。会须共约安期子，雾盖霓裳朝玉京。菖蒲正堪食，采蒲还叹息。仰招黄鹤鹤不来，万壑寒岚生暝色。蓬莱咫尺不须愁，玉禾朱草当亲植。君不见安期生，东海初来人不识。"}