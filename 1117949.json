{"id":"1117949","title":"霜天杂兴三首","dynasty":"宋","author":"陆游","text":"枫叶全丹槲叶黄，江城残角伴斜阳。琴书自足闲中乐，天地能容醉后狂。老死山林初不憾，梦游河渭独难忘。谷城黄石今安在，取履犹思效子房。万鼓风声吼屋边，老人裘绔旋装绵。晨梳堕发知衰甚，夜枕闻鸡尚慨然。身后文章空饱蠹，眼前交旧半沉泉。饭蔬饮水平生惯，耻向天公更乞怜。少学愚公一味愚，莫年仍似病相如。闲吟寄友惟生纸，草具留僧只野蔬。雨涩溪流殊未足，霜高木叶已无馀。潭州丞相怜衰疾，细字时收尺素书。"}