{"id":"1002786","title":"送刘医博","dynasty":"宋","author":"曾巩","text":"小人久病如愁感，每叹地僻无良医。穷居索寞俗事少，坐对荏苒风光移。深冬山城万木落，阴气荡射生寒飔。东方吐日光入户，素壁闪闪含清辉。临汀刘君落落者，六伎绝伟如天资。潜心密与造化会，布指夐有精灵随。马蹄所至病魔屈，我于此时欣得之。一来握手与我话，委曲衰王肺与脾。囊中珍丸撮星斗，俾我嚼咀心颜怡。洒然沉疴一日解，始免未老为枯骸。越人湔肠术已缓，仲景纳饼术可卑。刘君与我德至大，拱璧巨鼎非酬裨。我嗟刘君乃士类，进退婉婉无瑕疵。况又新承太守荐，羁鞅日背东门驰。禁林侍从务周慎，君挟所有直相宜。贵人四难真可患，去去足以为时规。"}