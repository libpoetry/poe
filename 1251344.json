{"id":"1251344","title":"叩马图","dynasty":"元末明初","author":"王翰","text":"商家社稷垂年久，如何竟落独夫手。妖姬一宠四海毒，犬马纷纷鹿台走。周侯神圣天命新，渭滨晚起钓璜臣。旌旗东指盟津野，朝歌王气空沉沦。兄弟辽海古墨胎，数言马首惊风雷。君臣义分固如此，天意丧殷谁能回。归来怀义腹应饱，周粟无食可终老。首阳山暖蕨薇甘，想见形容不枯槁。黄河水浑难濯缨，世贤岂待文王兴。一穷直与天地并，景公千驷鸿毛轻。披图一见长太息，习习清风生几席。衣冠俨若见仪刑，贪夫而廉懦夫立。"}