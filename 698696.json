{"id":"698696","title":"迎春乐 人日阁中对序翁小酌","dynasty":"明","author":"夏言","text":"人日今年风日好。彤云覆、龙楼晓。望春旗、影逐东风袅。鸣玉佩、瞻天表。黄扉紫阁层城绕。拥宫袍、玉尊倾倒。此地是神仙，更何处、寻蓬岛。五云深护黄金阁。玉漏尽、开鱼錀。傍龙墀、时听钧天乐。春日暖、看红药。才疏自愧参帷幄。经几度、词头封驳。却喜太平年，门馆静、闲铃索。"}