{"id":"1140569","title":"河之水","dynasty":"宋末元初","author":"赵文","text":"河之水，深复深。舟以济，犹难谌。被发之叟，狂不可针。岂无一壶，水力难任。与公同匡床，恨不挽公襟。乱流欲渡，直下千寻。我泣眼为枯，我哭声为瘖。投身以从公，岂不畏胥沉。同归尚可忍，独生亦难禁。公死狂，妾死心。蛟龙食骨有时尽，惟有妾心无古今。河之水，深复深。"}