{"id":"1104842","title":"宿屺瞻夜赋","dynasty":"宋","author":"马廷鸾","text":"咿轧篮舆度晓岑，抚今怀昔泪淋淫。蓼莪老去仍追诵，常棣新来又废吟。有恨台瓜随蔓尽，无情涧藻与波沉。僧窗月苦夜无寐，莫咏儿寒动母心。六十年前我已孤，婴儿抱母泣呱呱。昊天罔极幽明隔，良月就盈今昔殊。云塞断行悲独雁，风林反哺感群乌。澄江只似洹河水，一碧寒泓照白须。"}