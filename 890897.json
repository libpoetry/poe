{"id":"890897","title":"疏影","dynasty":"宋","author":"吴潜","text":"千门委玉。是个人富贵，才隔今宿。冒栋摧檐，都未商量，呼童且伴庭竹。千蹊万径行踪灭，渺不认、溪南溪北。问白鸥，此际谁来，短艇钓鱼翁独。偏爱山茶雪里，放红艳数朵，衣素裳绿。兽炭金炉，羔酒金钟，正好笙歌华屋。敲冰煮茗风流衬，念不到、有人洄曲。但老农、欢笑相呼，麦被喜添全幅。"}