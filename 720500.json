{"id":"720500","title":"戚氏","dynasty":"明末清初","author":"屈大均","text":"是清溪。一曲流水绕平堤。古木过城，乱花飘径使人迷。凄凄。问蒿藜。东园不见暮烟低。当时玉辇曾驻，向此垂钓乐未归。锦鲤三尺，中涓争买，重劳御手亲提。爱张星墓左，南部妖丽。全胜云西。榆柳尚有乌栖。清露咽咽，怕向白门啼。钟山好，雪馀佳气，掩映斜晖。逐花泥。咫尺旧院，芳畦脱寇，往日名齐。艳魂不散，总做流莺，一半分与棠梨。太傅风流甚，池多画舫，洞有飞梯。喜得君王丽曲，举楼台、一一乞留题。乐工老顿新翻，女真离调，亡国多淫靡。教内人、朝暮长流涕。将往事、思写悲凄。奈禁林，朔马方嘶。又弥望、毳帐绕青羝。更秦淮畔，残红片片，只衬香蹄。"}