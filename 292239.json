{"id":"292239","title":"翠楼吟·梅魂","dynasty":"现代","author":"张慎仪","text":"雪里暗香，水边疏影，霏霏化为烟雾。灵根抛未尽，料犹在、画檐低处。坠红无数。怅蜕后游踪，悄然谁顾。家何所。罗浮缥缈，是伊归路。日暮。栩栩梦中，尽情丝牵绊，了无头绪。相思从此始，向纸帐、如闻凄诉。清修自苦。信明月前身，面尘难住。春无主。且邀仙蝶，过墙寻去。"}