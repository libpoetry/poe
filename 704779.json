{"id":"704779","title":"附录所赠二首","dynasty":"明","author":"薛瑄","text":"名利场中一梦醒，知君浑不负苍冥。村醪且去随时饮，涧水重来洗耳听。俗眼任他终日白，山光还似旧时青。从教门外尘如海，坐向空斋阅圣经。自许孤忠结主知，居官宁肯论安危。平反不愧张廷尉，三黜何惭柳士师。已向一身中道立，更看千古大名垂。到家莫废韦编业，伊洛高踪尚可追。"}