{"id":"1213062","title":"豋君山述怀次史同知韵","dynasty":"元","author":"曹伯启","text":"大禹神功孰可拟，万水导之归一派。滔滔江汉为朝宗，分破坤舆为两界。朝烟暮霭难具言，一得凭观即疏快。堂堂史倅文章伯，声若洪涛动澎湃。豋山临水悼兴亡，诗句瑰奇韵尤怪。当时未能陪杖屦，想像风流尽堪画。古今亦自重欢笑，醉摘头巾花树挂。蓉城酒美风俗淳，绿橘霏微散香瀣。天南地北江城客，从此好偿安乐债。翻思巨猾旧相邻，心迹无聊时作噫。区区刀笔何足论，自负巍峨益豪迈。一方弗克知伪谩，二载何尝得真话。岩廊步武皆若人，健土忽闻诛毒虿。融融闾里发新欢，回首茫然事几败。鹊来鸠去巢复完，急雨斜风任飘洒。水边兴感遽多情，还笑书生性常隘。"}