{"id":"755383","title":"春日游西湖书院","dynasty":"清","author":"张印","text":"随遇可自适，要不如乡居。宁必入山深，始能得所娱。今晨会无事，驾言来西湖。四山政过雨，青翠沾衣裾。一奁春水活，荡漾靴纹疏。忽惊波面响，泼剌飞双鱼。天然管与弦，鸟声上下呼。时值生徒散，喜与儿女俱。坐久觉稍倦，槛外立须臾。邻妇见我来，挈儿更呼夫。生计不缝纫，辛苦惟耰锄。始悟南与北，风气绝相殊。见我尊无酒，命儿贷村酤。又见食无肉，命夫分社猪。情意颇殷挚，言语宁嫌粗。倏忽暝色来，匆匆将升舆。尚问湖蟹美，十月能来无。"}