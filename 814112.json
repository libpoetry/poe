{"id":"814112","title":"朝中措 客中杂忆十首","dynasty":"清","author":"陈维崧","text":"层层帘幕静焚香，萦篆袅缥缃。翠鸭娇擎磁鼎，红狮满贮铜釭。如今寂寞，孤灯黯淡，细雨淋浪。料尔春纤拨火，为侬也费思量。家乡绿雪蓊南山，采摘不曾难。三径风垆瓦铫，半廊竹濑松湍。昨朝悔未，携将茶董，同上长干。却忆苏门四友，曾经日给龙团。看花常傍隔村篱，携取折枝归。沙绿胆瓶磬口，矮红棐几乌皮。端相侧正，屏当疏密，用尽幽思。记得临行嘱汝，香绵裹好军持。灯昏酒尽不胜情，倚幌听三更。恶草邻墙马龁，乱莎别馆虫鸣。家园此际，小楼半掩，纤月初生。多少幽坊冷市，绿窗一片枨枨。疏狂子野住台城，擪笛旧知名。劈裂铁龙醉吼，连环狞凤娇鸣。消磨岁月，千场蜡炬，一夜鹅笙。今日偶然闲想，因缘已似前生。画栏雕槛尽临河，帘内水仙多。记得半塘初买，小船细雨鸣蓑。磁盆归贮，红泥密垄，锦石斜迤。今夜烟廊雨幔，谁人与尔婆娑。赪苞檀萼缀萧斋，幽韵袭人来。乍可酒边私嗅，偏宜鬓底微开。而今不见，踏残小径，寻遍苍苔。侧帽临风不语，几般怆旧情怀。画眉斜挂画帘东，爱汝语音工。食器官窑涨碧，药栏小架扶红。人今牵绊，一般惆怅，两处羁穷。寄语怜香旧侣，风前早为开笼。红鱼明鲦映沦漪，相间倍离离。卵色天装玳瑁，桃花水染胭脂。休嗟盆沼，外边雪浪，风骇涛飞。输尔翠涟拍甃，有人濠上相知。半生书癖墨成庄，气压邺签强。寒夜添香炙砚，调娱闲弄朱黄。一身作客，牛腰易束，鹤背难装。羡杀千年老蠹，钻穿故纸休粮。"}