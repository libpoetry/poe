{"id":"811947","title":"白蝶","dynasty":"清","author":"多隆阿","text":"花影倚斜不待扶，偶从花里见花奴。允宜瑶草托琪树，也似冰心贮玉壶。凡骨换来形亦幻，真空悟到色全无。琼闺调取妆台粉，再画滕王蛱蝶图。嫣红姹紫入吟坛，采取浓香蝶作团。偶伴金莺来秘馆，恒随玉燕出雕栏。居身淡泊能超俗，立品清高却不寒。阆苑探花推重汝，漫云本色入时难。"}