{"id":"684858","title":"六月十八日戌时长逝矣，哀哉痛哉！二十二日闻讣后记此青衣启祥来说聘妾未回寄赠代书","dynasty":"明","author":"王彦泓","text":"不寄私书不弄琴，未曾识面早情深。翻嫌青鸟传言语，一句能关两地心。妙迹收来著意藏，洛神姿韵也寻常。细看阁帖王家字，第一风神陆女郎。一品堂前礼数宽，玉纤银碗杏浆寒。檀郎腼腆今非昔，锦瑟诗成任寄看。石家吹竹蔡家丝，鹿角弹筝若个知。色艺果然推第一，那能不唱涣之诗。红白梅花孰短长，月根异色一时芳。休猜贾午分香赠，女弟从来体自香。尊萱真是美人图，但问卿卿似母无。人道风前闻一曲，凤凰声韵不如雏。临觞望见素颜酡，借问长斋意若何。一绺香烟花数朵，正堪相伴病维摩。"}