{"id":"1076296","title":"刘德秀县丞凡五和前篇仆亦五次其韵 其四","dynasty":"宋","author":"周紫芝","text":"念昔居上国，春荠卖作斤。那得千金囊，可买百濯薰。一为道院主，坐空朱墨文。清笳咽悲壮，浓篆横披纷。幽意可略喜，老倦复小勤。诗如水得风，自然偶成纹。香亦旋变灭，颇类无心云。丞哉两松篇，时出水麝芬。镂冰纳蔬肠，争洗三韭荤。敏手不可敌，胜妙昔未闻。岂不胜儿女，呢呢相怨恩。人生如此少，炉烟且氤氲。"}