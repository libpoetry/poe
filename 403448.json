{"id":"403448","title":"齐天乐 淇园海棠半开，适闻燹，将避地剑津识感","dynasty":"近现代末当代初","author":"刘蘅","text":"绿章为乞春阴晚，杖头忽惊红浅。露薄难沾，风多又峭，那更骄阳犹煽。新妆漫换。便蕞土移根，嫩姿怎惯。碧迢凉波，自今花片恁飞满。鸳鸯尚贪梦煖。翠苹遮不住，眠也真稳。芍药回阑，垂杨曲渚，更有啼鹃谁管。岷江梦远。待衔去残脂，倩他轻燕。唤转柔魂，浊醪浇玉盏。"}