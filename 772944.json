{"id":"772944","title":"台海防夷歌","dynasty":"清","author":"施钰","text":"山防夷，海防夷，望楼筑在水之湄。红衣巨炮一齐列，木城坚制利行师。首防夷，尾防夷，南北二路羽书驰。港深无碍唯淡水，全台扼要此偏宜。朝防夷，暮防夷，丁役梭巡刻不离。去岁至今年计两，未知何日释狐疑。官防夷，民防夷，增兵转饷无已时。更觉张皇招义勇，恐有奸徒便其私。吁嗟乎，台海沙线为锁钥，表深里浅势难窥。天生此地重设险，商船往来尚可危。虽然有备称无患，未若劫盗先自治。不闻蟊贼乃内讧，曾诱外寇入藩篱。聊陈管见书数语，愿上当道良有司。"}