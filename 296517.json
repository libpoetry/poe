{"id":"296517","title":"齐天乐·采香经过西陵路","dynasty":"现代","author":"许宝蘅","text":"采香经过西陵路。画船载来春绪。倦眼窥青，低眉亸翠，省识霞条烟缕。芳心暗许。尚记得初逢，那边亭宇。换羽移宫，夜窗翻遍旧时谱。流光去。如迅雨。甚景物依然，怀抱非故。往昔香销，明朝酒醒，幽恨那堪重赋。画图认取。剩两岸髡枝，一篷凉雨。莫漫猜疑，年深讹梦语。"}