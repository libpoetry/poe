{"id":"1114857","title":"岑使君牧襄阳受代还朝某同赵德麟谢公定潘仲宝皆饯于八叠驿酒中以西王母所谓山川悠远白云自出相期不老尚能复来各人分四字为韵以送之某分得相期不老","dynasty":"宋","author":"李廌","text":"使臣抚南夏，万夫久以望。道粹韵宇胜，德满声誉香。炳然龙虎文，瑑此金玉相。笑谈府中居，无为民自康。我生世寡与，所幸贤者知。徽中山川意，赏音有钟期。荆楚非我里，从公甘栖迟。今兹复舍去，何以纾吾悲。闾阎无居人，倾城饯贤守。拥车不得前，遮拜奉卮酒。民言荷恩勤，拊育踰父母。公不鄙我邦，端能再来不。公如照乘珠，居朝作贤宝。公如三秀芝，后天锡难老。聿归供奉班，漆简探幽讨。悬应念伧父，沧洲濯蘋藻。"}