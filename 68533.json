{"id":"68533","title":"梅花·疏枝错落花灿烂","dynasty":"元代","author":"王冕","text":"疏枝错落花灿烂，正似推篷溪上看。冻痕不剥五更霜，藓色犹存百年干。孤山处士诗梦寒，罗浮仙人酒兴阑。天荒地老行路难，谁传春色来人间。君不见江南物色今匪昔，大谷长林尽荆棘。岁寒何处论襟期，坐对云山空叹息。东楼女儿《白苎》歌，西楼美酒唤杏花。总有高人爱高洁，踏雪谁肯来山家。老我无能惯清苦，写梅种梅千万树。霜清月白夜更长，每是狂歌不归去。只今潦倒霜髩垂，世情杂杂俱忘机。读书写字两眼眵，断白搔堕随花飞。转首江南隔尘土，白月流光双鹤舞。一声羌管过南楼，铁石心肠亦凄楚。安得唤起陈元龙，长船满载玻璃红。浩歌拍拍随春风，大醉惊倒江南翁。"}