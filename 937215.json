{"id":"937215","title":"鼓楼铺醉歌","dynasty":"宋","author":"陆游","text":"书生迫饥寒，一饱轻三巴。三巴未云已，北首趋褒斜。匆匆出门去，裘马不复华。短帽障赤日，烈风吹黄沙。俶装先晨鸡，投鞭后昏鸦。壮哉利阆间，崖谷何谽谺。地荒多牧卒，往往闻芦笳。我行春未动，原野今无花。稚子入旅梦，挽须劝还家。起坐不能寐，愁肠如转车。四方丈夫事，行矣勿咨嗟。"}