{"id":"813606","title":"塞上词","dynasty":"清","author":"李锴","text":"雪消雁塞秋调马，月堕龙城晓控弦。却自汉家飞将在，白头浑不识三边。白狼河南秋草稀，白狼河北夜霜飞。沙场失却祁连塞，痛哭年年马不肥。绝国名王宠阿娇，舞衣歌袖薄红绡。心贪关韨蒲桃锦，部落千山捕黑貂。对佛跏趺爇白檀，红袈裟映澹黄冠。等閒不肯轻摩顶，脱帽时时拜可汗。秋风八月塞云飞，南北山头日合围。一声吹彻黄芦叶，紫帽单于射虎归。灯火前营歇暮笳，阏氏小帐拨琵琶。新声不踵明妃曲，霜月如烟下白沙。"}