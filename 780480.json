{"id":"780480","title":"喜迁莺 崇效寺看牡丹，时余外转西川，脂车有日矣","dynasty":"清","author":"周之琦","text":"只园春霁，借春艳酿成，天然罗绮。铃语微闻，衣香初染，几度竹房联袂。瑞蝉又兼金蝶，一样新来梳洗。话京洛、任寻芳年少，胭脂留醉。凝睇。经院悄，疏箔翠油，谁与相料理。花雨轻沾，珠林低护，还是玉栏愁倚。靓妆汉宫空赏，归梦瑶台仍寄。露华冷，赠东风但有，相思红泪。"}