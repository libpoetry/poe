{"id":"175795","title":"士特赠笔·书成痴","dynasty":"宋代","author":"刘子翚","text":"书成痴，传成癖，平生识字真无益。笔扛鼎，思涌泉，何如蹶张强弩弦。管城雅贶情虽重，感此囏难拙於用。君不见翠华南渡江，江路八百里。胡儿饮马镜湖边，不逢汉兵胡自止。只今城阙多旌旗，报国拟将雕面儿。长星吐彗南扫北，转祸为福须乘时。虎头心事不能已，劝君勿弄毛锥子。"}