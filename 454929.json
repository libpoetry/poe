{"id":"454929","title":"简子吟","dynasty":"当代","author":"张海鸥","text":"简子踞高雄。天南有古风。翰墨辞章美，诗书道艺隆。杏坛骚雅续，古今学术通。西子湾前锦，寿山顶上松。时时惊俗眼，照月一孤鸿。温淳孺子色，天真意态丰。白衣访康乐，疑是玉色骢。遂教燕云子，长钦高士容。我亦传古道，乘槎渡海东。论剑重执手，襟抱又融融。人生虽如梦，苦乐必相从。天道酬勤善，祥瑞佑玲珑。君家芝树润，兰蕙耀飞龙。学人会天贶，再续旷世功。访古追行迹，现地觅诗踪。秦岭阴晴壑，枫桥夜半钟。长河解鹳雀，雁塔证唐宫。诗国江山美，一一待简公。归来耽著述，弦歌绕碧丛。殷勤理园圃，丹桂郁葱茏。劬劳育桃李，我心戚戚同。虽云沧海阔，羽扇会相逢。"}