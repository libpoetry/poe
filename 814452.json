{"id":"814452","title":"岁暮杂感","dynasty":"清","author":"林占梅","text":"烈风动地来，岁月暮何速。近事不忍闻，世途尤窘蹙。中原苦甲兵，元气犹未复。又加警报频，北顾悲蒿目。当兹岁暮时，天寒闻野哭。造化本仁慈，劫运何杀肃。天王原圣明，荒裔同滋育。肉食无远谋，临事乃退缩。愧我无寸权，庸才复碌碌。愤来学渐离，悲歌自击筑。寒风号声哀，白日忽西昃。翘首呼苍天，此心曷有极。痛余生不辰，孤提遭苦棘。慈亲怜我孤，柏舟矢型式。画萩志拳拳，望儿振云翼。其如姓豪强，肮脏矜勇力。结交郭与朱，乡闾目咸侧。慈亲暗中悲，尽日愁胸臆。辗转再筹思，事穷计忽得。第使游大邦，阅□多闻识。理明礼义谙，或可受羁勒。妇翁正北辕，□携适京国。数载始归来，自愧无树植。王母旋弃养，哀痛竟交逼。季父复继逝，灾祸悲莫测。家事一身承，重荷愧弗克。薄祚伤衰微，慈闱多忧色。未获睹抱孙，每饭不甘食。无以报春晖，自愧亏子职。方谓待须臾，此望或可即。一旦秋风悲，萱草萎堂北。白日惨无光，黄沙障昏黑。抱恨无穷期，我心徒引慝。嗟我空言诗，开篇羞屺陟。生离已吞声，死别长恻恻。寒宵卧空床，悼亡长太息。忆昔我岳翁，举家之燕北。因怜道路长，纤弱难远适。挈送入我门，母女泪涟淢。其时年十五，钗裙无华饰。十六余远行，代我供子职。尽孝事重闱，承欢多顺色。三载余归来，下机喜停织。十九始成婚，阃仪殊谨饬。亲戚同里闾，齐声称妇德。病忽入膏肓，参苓医不得。零落归山邱，长隔如异域。魂梦空相亲，音容忍回忆。一灯雨夜寒，凄绝空房黑。寒风吹林木，萧萧不忍听。昔年亲与友，今日半凋零。我忆陈无已，壮岁能穷经。据案探坟典，永昼长掩扃。秋风欣折桂，鹏方奋南溟。讵期寿不永，赍志归幽冥。忆我初定婚，其时始十龄。岳翁黄叔度，一面眼垂青。相随侍京邸，训诲时亲聆。贤梓更爱我，感之常镌铭。泰山忽然颓，恸哭思仪型。别来曾几时，音讯方欣聆。岂料溘然逝，身后遗伶仃。复忆高达夫，玉树立亭亭。训我以正语，如钟警梦醒。一朝相永诀，延寿无参苓。祗今顽钝时，谁复为磨硎。古人去已远，知己如晨星。夜深思颜色，悲风吹素屏。魂兮不可招，怀旧心怆恻。涕泗流泠泠，枫林青复青。岁暮气阴森，严风萎百草。长空死白日，黄尘飞浩浩。苦见挑负徒，悠悠涉长道。短褐不蔽肤，形容更枯槁。饥来不得食，妻孥岂复保。会见老与弱，身填沟壑早。嗟予数年来，命蹇身潦倒。产业渐凋零，田园苦旱潦。博施力未能，痌瘝空在抱。惭颜对里闾，中心惄如捣。"}