{"id":"1138853","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其十","dynasty":"宋末元初","author":"陆文圭","text":"樽罍自古宴嘉宾，末世风流意转新。筒叶捲来由郑氏，杯荷制出始唐人。一时花草空传玩，他日宾僚但饮醇。外直中通比君子，输他光霁满怀春。"}