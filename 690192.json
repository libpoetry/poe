{"id":"690192","title":"用韵答钱邑博孔易三首","dynasty":"明","author":"张羽（凤举","text":"儒官散地列清流，近领恩光出上州。诗酒聊同尘外赏，容颜迟惜镜中秋。才同伏骥堪先致，史继悲麟会晚修。谁念廉贫藏万卷，富儿容易置书楼。官廉争爱得閒偏，乌帽青袍未老年。静儗诗篇酬暇日，漫怜花鸟竞春天。韩公兴剧盘中赏，贺监狂嘲水底眠。今日人才君独美，何如朗月映星缠。越水吴山旧品题，诗声近喜过淮西。春便野寺冲泥到，兴绕遥峰过雪跻。才子瀛洲怀玉树，仙人璚岛梦丹梯。由来孤鹤烟霄上，难与群鸡羽翼齐。"}