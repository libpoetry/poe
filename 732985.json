{"id":"732985","title":"送彭燕文旋里兼讯顾伟南","dynasty":"清","author":"杨思圣","text":"光熹之际龙在野，人文往往归复社。当时陈徐最知名，短衣破帽子尚在。流落谁悲失志人，去岁上策复不遇，怜才难买千金赋。狂歌日沽燕市醪，痛哭屡吊昭王墓。爱我时时肯一过，酒阑击剑客颜酡。人生感激为知己，抒心写意岂有他。送子七月凉风早，莼菜鲈鱼秋正好。到家为问顾伟南，他日相逢漫草草。"}