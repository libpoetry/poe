{"id":"355252","title":"水龙吟·秋日饮顾水部醉白池上","dynasty":"清代","author":"董俞","text":"辟疆园里秋光，蓼花小艇斜阳晚。逶迤竹径，画栏转角，碧池清浅。帘控虾须，茶烹蟹眼，鹊炉香暖。喜高人艳质，良时邂逅，俱绝妙，湖仙伴。更听阳春白雪，遏行云、鹍弦凤管。兰灯未灺，宝钗欲坠，柔情缱绻。银漏无声，玉蟾弄影，琼筵初散。算人生，惟有高歌痛饮，葡萄百盏。"}