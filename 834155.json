{"id":"834155","title":"水调歌头 口号赠袁敬抚","dynasty":"清末民国初","author":"易顺鼎","text":"富贵固堪乐，贫贱且无忧。名山高于华屋，可以傲王侯。堂上六经诸史，宇内群山万壑，海外九神州。收入寸心里，日与百灵谋。酒沽春，棋销夏，笔唫秋。封侯心事偶动，耳热抚吴钩。戏彩老莱寿母，举案伯鸾佳妇，真乐破闲愁。他日相访处，泛宅五湖舟。"}