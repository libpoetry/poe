{"id":"1082142","title":"题和仲兄碧鲜轩","dynasty":"宋","author":"刘才邵","text":"竹轩居士全天真，胸中不著纤毫尘。泠然孤照更洞彻，炯如月白垂秋旻。纷纷俗物不到眼，但延修竹为佳宾。一谈不交意且喻，真契岂复烦云云。清风高节自相许，爽气晓接西山云。一般奇绝静中觉，细香风过时时闻。端能令人看不足，乘兴数来还更新。欲扫寒梢挂高壁，不惜画材无此人。嫦娥却解窥窗户，时与此君传喜神。"}