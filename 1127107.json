{"id":"1127107","title":"次韵石七三六言七首","dynasty":"宋","author":"黄庭坚","text":"从来不似一物，妄欲贯穿九流。骨硬非黄閤相，眼青见白蘋洲。生涯一九节筇，老境五十六翁。不堪上补黼黻，但可归教儿童。万里草荒先垄，六年虫蠹群经。老喜宽恩放去，心似惊波不停。为君试讲古学，此事可笺天公。君看花梢朝露，何如松上霜风。幽州已投斧柯，崇山更用忧何。且喜龚邹冠豸，又闻张董上坡。看著庄周枯槁，化为胡蝶翾轻。人见穿花入柳，谁知有体无情。欲行水绕山围，但闻鲲化鹏飞。女忧鬓发尽白，兄叹江船未归。"}