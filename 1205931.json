{"id":"1205931","title":"贺新郎 庆寿","dynasty":"元","author":"周权","text":"凉浸瑶空月，正寿星、光彩遥烛，少微躔次。鹤发仙翁还笑道，恰则揆予初度。好文物、衣冠翘楚。雪跨冰悬神炯炯，尽襟怀、清酒金茎露。真好个，神仙侣。欢呼竹外开尊处，正炰凤烹麟，环列珠歌翠舞。烛影酒光相眩转，谭笑风生玉麈。戏膝下、彩衣容与。只恐未闲经济手，更十年、又起蟠溪吕。颉霞佩，看高举。"}