{"id":"746902","title":"次猿叟留菊元韵 其二","dynasty":"清","author":"胡兴仁","text":"苍苍孤松外，更有一林竹。徘徊松竹间，数子皆耆宿。老圃且共娱，清霜忽忘肃。正喜餐黄英，有客来不速。坐客静相对，狂谈惟我独。城东晚香叟，新诗示一轴。为报岭头梅，驿使已相属。我欲祷苍苍，留此东篱菊。但得傲霜枝，常伴破茅屋。何须白衣至，醇醪吾自足。"}