{"id":"171828","title":"贺新郎·碾破长空绿","dynasty":"宋代","author":"赵以夫","text":"碾破长空绿。看银蟾、一轮似水，照人清独。缥缈风摇环佩碎，疑是英茎妙曲。忽散作、天花芬馥。帝子双双来洞户，炯肌肤、冰雪颜如玉。愁易老，意难足。楚江万顷疏汤沐。想佳人，依然携手，碧云修竹。葱蒨玲珑方寸许，清过千重夏木。速就我、同倾湘醁。追忆兰亭当日事，尽凄凉、也胜卢仝屋。应不到，羡金谷。"}