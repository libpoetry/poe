{"id":"704404","title":"送玖儿北上并示琰儿","dynasty":"明","author":"黎民表","text":"朝来东海气成霞，想见千官候物华。綵笔欲成三殿赋，青袍贪看五陵花。中朝谏猎传司马，别墅围棋忆谢家。云路奋飞堪自惜，勿论吾种邵平瓜。白石清泉未尽贫，蓬蒿今喜卜居新。不求絣絖千金技，又见腾骧八尺身。桑柘暂违南国暖，莺花深驻帝城春。衰迟未有酬恩处，跂尔追班入□□。"}