{"id":"694458","title":"赠罗梁还程乡","dynasty":"明","author":"陈献章","text":"一峰诸子在通家，生死交情俗可嗟。泉壤有知开口笑，江门来去看梅花。飞出一帆何处风，道人眠处玉台东。春光一路相随去，朝雨渡头花欲红。世道如今觉我非，冲寒犹肯到柴扉。江门春酒无多少，须劝罗生一醉归。翩翩双屦一长筇，意气凭凌四百峰。肯向程乡留一载，长官真好主人翁。一客三旬住玉台，梅花正傍玉台开。客心暗与梅花契，去到明年腊又来。"}