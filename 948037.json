{"id":"948037","title":"南华阳洞","dynasty":"宋","author":"周文璞","text":"稽首游名山，驾言入华阳。南洞极秘怪，松草泉水香。曲几妙隶画，残碣刊灵章。俛首试一窥，冷风袭绡裳。守庵敬爱客，暖我紫朮汤。遗我鹅眼钱，云是洞所藏。往有寻幽徒，入见黄金墙。侈心或已起，几受奇鬼戕。身傥获会遇，敢恨飞蓬霜。更丐一片土，小筑安闲房。朝披神芝图，暮试䭀饭方。"}