{"id":"1111426","title":"癸亥守岁聪儿桃源黄溪村居","dynasty":"宋","author":"阳枋","text":"贪看子舍筑溪滨，屈指除宵又及辰。七八再逢新甲子，十三重记旧庚申。一杯春酒红衰脸，四世斑衣悦老身。爆竹声听桃洞晓，举家疑是避秦人。今年爆竹楚江滨，别岁迎春仅隔辰。小筑地偏聊尔尔，幽居心远自申申。儿从豹变当斯世，我得鸥閒着此身。学易假年天若许，横书长作傍梅人。"}