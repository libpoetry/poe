{"id":"763852","title":"花犯 和莼渔咏小圃醉芙蓉作","dynasty":"清","author":"董俞","text":"绕秋池、名姝偃仰，晨妆镜中彻。蛾眉匀净，渐暖日微酣，分外娇绝。雪儿小字，凭改唤、红儿丰韵别。记偷觑、粉腮羞晕，画帘风乍揭。昨夜梨花梦醒，海棠魂映，一片晚霞秋月。吟赏处，疑仙手、芳痕重捏。知还想、锦城艳丽，且试看、繁葩当槛列。预愁那、玉容憔悴，金樽寒夜歇。"}