{"id":"825484","title":"题刘聚卿汴学二体石经","dynasty":"清末近现代初","author":"郑孝胥","text":"汴学经久亡，残石定有几。山夫记五碑，为数疑不止。汴中新出土，《中庸》亦可喜。薄家见四册，犹未及丁氏。九经得其三，三百数十纸。竞为聚卿得，默相有神鬼。聚卿负侠气，好古力尤伟。罗君劝摹刻，辄以翁孙比。此议诚大佳，我意欲稍俟。祥符陈留间，猿叟所亲履。已云多湮匿，顾朱语非是。安知开封学，石板果尽毁。士夫常漏略，碑贾或可恃。及今力搜索，奇秘傥再启。石斋断碑砚，珍重已如彼。得石加护持，摹刻安可拟？天惊石破事，亦在人为耳。却嗟章杨辈，素号精篆体。蜀经皆题名，此刻胡不尔？古人重经学，视书特小技。用意极尊严，谁欤会微旨？老夫丁世乱，睹此空掩涕。儿时真隔生，背经泻瓶水。"}