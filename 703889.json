{"id":"703889","title":"送龙太守上计","dynasty":"明","author":"韩日缵","text":"白鹤峰前郡，高居百尺层。门庭清似水，寮吏凛如冰。买犊风能易，悬鱼早见称。坡仙遗址在，公暇亦堪凭。廿载仍为守，褰帷噩水滨。鹏图还自矫，龙性讵能驯。俸禄不妻子，讴吟乃士民。但追循吏迹，遮莫叹前薪。万井同讴颂，中和布乐声。岭云需大泽，江月促严程。执玉行何遽，还珠政已成。榕溪清见底，可以濯君缨。此去朝正月，才来匝一期。未须攀去辙，相与计还期。枫陛沾新渥，棠阴护旧枝。赐车高丈许，旋慰郡人思。"}