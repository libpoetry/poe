{"id":"816210","title":"冬景八首","dynasty":"清","author":"黄文仪","text":"一窗冷雨裁诗夜，半壁青灯立雪时。风送涛声来枕畔，烟笼春色上梅枝。茶烹活水珠跳急，炉爇名香雾袅迟。醉意陶陶聊自适，琛情间寄几行诗。黄花无语解含嚬，绿酒多情惯醉人。枕上梦魂频化蝶，壁间剑气未埋尘。冲霄老鹤云情在，傲雪寒梅雨意新。莫怪空山零落尽，霜严谁是后凋身。月来日往成今古，物换星移转岁年。一片閒云空里色，千林落叶晚来烟。风光共道如流水，世界谁知似芥船。夜静涛声闻汩没，琴情妙入伯牙弦。静里方知宇宙宽，匡林梦觉意閒閒。逸情聊共青云远，幽兴贪看夜月团。山意冲寒梅破蕊，岸容带雾聊凋残。芳心未与年俱尽，且醉流霞待鹤还。寒风吹送晚来潮，水意云情入望遥。雪满空山人独立，霜凝老干木初凋。遐心寄与云边鹤，韵事閒听月下箫。想到江头烟雨里，野梅应放玉千条。烟锁寒山睡未醒，鸟飞绝迹悄无声。遥看零落疏林外，犹带苍红石发萦。雨雪霏霏催岁暮，梅花泛泛迫诗情。年来世事浑忘却，重订江鸥旧日盟。倚栏日日看云行，风动疏林鹤梦惊。旷野萧条晨雾重，江村冷寂暮烟生。绿落苔枯山露骨，冰坚地冻水无声。铅华剥尽天涯色，松柏留青老气横。潮落沙堤暮雨阑，排空雁字拂云端。一天冷月三冬景，两岸寒涛万顷滩。雪蕊散时天欲晓，霜钟声寂漏初残。整衣默坐鸡三唱，炉火香清爇紫檀。"}