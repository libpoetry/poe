{"id":"737221","title":"李阳冰般若台篆字歌","dynasty":"清","author":"黄任","text":"海山夜黑风雨吼，鲸吞鳌掷蛟螭走。快剑斫断生盘拿，挂上神峰大如斗。陈仓石鼓多差讹，岣嵝磨崖难晰剖。史颉销沈史籀死，六国破体纷刍狗。上蔡丞相变简易，峄山之罘小蝌蚪。永元诸儒竞祖述，《说文》独推许祭酒。后来歇绝六百年，纷纷作者谁其偶。有唐大历李少监，千秋擅名挂人口。斯翁之后直小生，此言不怍亦不苟。君家侍郎三坟记，片石人间重鼎卣。外此落落难购求，传者十遗其八九。我邦薛老峰头石，虬龙二十四缠纠。围以径尺深径寸，量度不实见者狃。骨屈肉强无折波，长戈短刃屹相受。玉箸双垂折钗脚，金鼎半沈露铁钮。何年飘忽镵高青，牛鬼蛇神脱跟肘。天教斑驳南山阿，不作盘敦狎座右。我来捩眼苦画肚，翻恨摩挲不及手。敲火砺角敢向迩，山鬼呵之野狐守。华岩勒以增宝光，香台销歇亦无有。山川终护虫鱼文，雨淋日炙不得朽。文字千秋面壁青，此是西来无量寿。"}