{"id":"1252620","title":"奉寄吴琳子茂镇抚二首","dynasty":"元末明初","author":"郭钰","text":"宜春台前记胜游，主人与客俱风流。春秾携酒骑小铁，夜深分烛归南楼。雁鸿几年断书信，豺虎是处森戈矛。闻君总戎下章贡，明日相候青门丘。英雄之姿不易得，慷慨汗马收奇功。簸旗风高捲飞雨，舞剑日落摇晴虹。官酒春酣百杯绿，檄书夜草双烛红。伫看献凯报天子，锦衣五马蓬莱宫。"}