{"id":"691846","title":"城南别叶夏集二首","dynasty":"明","author":"李梦阳","text":"田居本自娱，况兼林水情。聿兹暑衣晨，而与佳士并。挈榼溯芊绵，临隑弄深情。娟娟浴沙鹭，交交鸣枝莺。虽非岩潭区，閒旷足我营。菰蒲袅寒阴，陨果时自惊。有空矧伊迩，遐哉谢尘萦。荷锄侈高咏，濯缨肆佳吟。畴知稼穑场，乃尔蒹葭侵。步风逾曾堤，徙筵趁重阴。于情既有托，瞩寓良自深。逶迤波上云，征征草间禽。峭台信巳古，巍城方肇今。验物果足遣，杯乾聊复斟。"}