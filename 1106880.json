{"id":"1106880","title":"再赋前韵五首","dynasty":"宋","author":"王洋","text":"鲁公世取龟蒙地，宜有田文出相门。恰似夷吾起江左，封胡羯末尽兰孙。子美才高不自期，却言苏李是吾师。若人欲逞兰苕句，试掣鲸鱼与对治。卫玠神清玉不如，非同杜乂斗肌肤。十篇冰玉傅青史，便是神清得似无。高卧江滨百虑清，独于诗思尚营营。不劳刻楮三年力，攻破刘郎五字城。粉闱词客伯牙子，碧落老人钟子期。幸有园林穷胜事，不妨钟鼓乐清时。"}