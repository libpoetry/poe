{"id":"798933","title":"摸鱼儿 戊寅五月五日哭惠文女","dynasty":"清","author":"杨玉衔","text":"黯江城、落梅哀笛，吹残甥馆琼树。臂丝续命欺人耳，乍面忽成千古。鸡报午。莫便认、视阴灵照机先赴。昙花两度。恁一坠银瓶，永辞珠掌，先后委尘土。人间世，生女生男何补。漫云光采门户。母兮抚汝终如始，藐尔诸孤谁抚。天欲暮。偏教我、临流踯躅横舟渡。蒲觞忍举。对渺渺蛮波，年时角黍，怕听大招赋。"}