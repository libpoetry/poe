{"id":"722628","title":"坡亭八景 西山爽气","dynasty":"明末清初","author":"易奇际","text":"共钓淩波去，西山欲拄颐。选山擎蕊榜，招隐忆芝眉。山气佳仍淡，晴岚出愈奇。凭虚堪独赏，点抹未成诗。十年怀李谢，好句落人寰。练影空摇曳，江声故复还。倩谁添小艇，醉我入名山。意不在乎酒，在乎山水间。临江一片石，智者不能谋。着膝堪垂钓，横肱亦枕流。云来添夏席，酒醒拥秋裘。为甚梦相引，前江风打头。"}