{"id":"1215452","title":"桃花砚歌","dynasty":"元","author":"陈泰","text":"楚山仙人百好足，箧笥深藏紫潭玉。泓池暖湿晕苔青，取出摩挲面俱热。我亦因之三叹息，六经曾弃咸阳陌。秦人洞里桃花春，砚石生花带春色。漂流于世君能得，研尽元霜石为折。吁嗟忠臣足见刖，痛入肝肠面黧黑。晴窗再试春空云，炉烟不动红兰熏。时平谏草用不灵，聊与骚客供吟情。"}