{"id":"780291","title":"念奴娇 十六夜对月读湖海楼词辄题其后","dynasty":"清","author":"周星誉","text":"髯乎堪恨，占词名一代，竟无其匹。早岁红牙添韵事，传唱六宫都彻。宰相衣冠，党人子弟，老作梁园客。功名五十，马周久已白头。知否二百年来，替人属我，来与公争席。自写江南肠断句，恨少紫云擪笛。馀子徒劳，此才不易，鹿角谁当折。花前清啸，诗魂飞下寒月。"}