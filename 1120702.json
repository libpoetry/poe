{"id":"1120702","title":"都倅寿诗二首","dynasty":"宋","author":"周紫芝","text":"读尽人间未见书，几曾回眼到园蔬。文章笔下飞云锦，今古胸中著石渠。万事要询胡伯始，九重应问马相如。明年我欲为公寿，想得追锋已赐车。文石班中侍从联，如公真合在甘泉。何由魏阙催归诏，未到荆州去路边。分外寡求应是福，静中有寿不须仙。满斟玉色长生酒，烂醉庐峰五老前。"}