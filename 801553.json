{"id":"801553","title":"恒雨","dynasty":"清","author":"陈祖范","text":"春末夏之首，恒雨连数旬。吾土异高低，高者下种匀。沟车挂梁壁，妇子纺以纫。但俟水势减，耘耔及良辰。低者沦江湖，波涛浩无垠。鸡犬悉上屋，举家寄河唇。相去数十里，彼此殊越秦。苦乐宜均被，譬如人一身。半体虽独活，偏枯为不仁。所以君子心，溥遍无涯邻。忧喜不以己，四海熙阳春。"}