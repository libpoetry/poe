{"id":"403677","title":"汉宫春 辛夷花下作","dynasty":"近现代末当代初","author":"白敦仁","text":"霞粉烟光，是采香骚国，曾赋春容。依稀素妆占地，帘月能通。真姿润玉，又人间、出意相逢。还暗触、偎栏笑靥，那是亭北楼东。人事已拼凄感，况繁英妒水，水妒颜红。谁怜倦客沉恨，撩乱花茸。芳华易逝，怕移根、难觅珠宫。休更说、瑶台路迥，断云只隔芳丛。"}