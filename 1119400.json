{"id":"1119400","title":"再次韵呈张守","dynasty":"宋","author":"陈造","text":"乌衣雏燕正依栖，又见南风递赤泥。宣室殊恩子夜对，天章清问御书题。可无上药蠲民瘼，有待司南觉世迷。好在论功继皋益，毋庸问管渎曾西。朋旧携持过陋栖，炊香瀹雪鲙拖泥。酒浇礧磈聊娱老，诗愬酸寒最切题。种秫集功今有约，对棋销日不嫌迷。千奴别去平安否，时欲拿舟甓社西。"}