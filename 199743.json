{"id":"199743","title":"鲜于大任自东南归唐安遗予张安国所作水调歌","dynasty":"宋代","author":"晁公溯","text":"去蜀游东吴，举头望赤霄。君之门九重，觚棱郁岧嶢。是中盛文物，簪笔立汉朝。规摹觉地雄，气象知天高。计其所从客，皆是夔与皋。平生闻张公，磊落一世豪。示我水调歌，奴仆可命骚。尚想挥翰时，淋漓宫锦袍。问子何归来，远指万里桥。答云怀乔木，聊复访衡茅。未嗟功名忤，非惮道路劳。不见廊庙具，乃对簿领曹。明年买扁舟，鼓枻出下牢。西府有故人，亦应遣弓招。"}