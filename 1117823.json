{"id":"1117823","title":"农家六首","dynasty":"宋","author":"陆游","text":"大布缝袍稳，乾薪起火红。薄才施畎亩，朴学教儿童。羊要高为栈，鸡当细织笼。农家自堪乐，不是傲王公。盗息无排甲，兵消不取丁。频过斗鸡舍，闲学相牛经。江浦渔歌远，人家绩火青。遨游无定处，随意宿丘亭。东舍女乘龙，西家妇梦熊。翁誇酒重碧，孙爱果初红。栗烈三冬近，团栾一笑同。营生无缪巧，百事仰天公。租犊耕荞地，呼船取荻薪。苍头供井臼，赤脚解缝纫。僧乞铭师塔，巫邀赛土神。心常厌多事，谢病又经旬。新作地炉成，蓬窗亦自明。油香荞饵脆，人静布机鸣。县吏催科简，豪家督债轻。小康何敢望，生计且支撑。诸孙晚下学，髻脱绕园行。互笑藏钩拙，争言斗草赢。爷严责程课，翁爱哺饴饧。富贵宁期汝，它年且力耕。"}