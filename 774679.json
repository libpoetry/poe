{"id":"774679","title":"蔡母许孺人寿歌 其一","dynasty":"清","author":"章甫","text":"钟山何奏歌，降下西王母。圭海何泛舟，载来介寿酒。酒果献奇珍，金桃盘上有。酒后报加餐，饭熟胡麻久。游行健在身，看花开笑口。上寿子若孙，佩瑶又佩玖。锦帨最高悬，无能出其右。朱履醉三千，绅士半亲友。今朝好帨辰，阳月岁一丑。月将十分圆，何止光八九。君须记，葭月前，菊月后，歌以诗，侑以斗。此日共称觞，频年齐拜手。添进廿五筹，便届百龄寿。"}