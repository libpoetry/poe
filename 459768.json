{"id":"459768","title":"后窗崖中孤树为薪者斫去","dynasty":"当代","author":"卢青山","text":"芙子立崖半，十年共朝夕。始见尚幼株，婀娜不及膝。渐长生意成，数叶逢春碧。秋风飒遝来，糁玉纷叠积。横躯将入窗，举手抚可及。我坐萧窗前，相对恒闵默。中心交有语，岂待口舌力？浮世繁尘嚣，落落惘中臆；知天特生子，以慰我岑寂。岁华翻循转，少年忽三十。壮怀日益删，朋亲日以失。唯子契素心，百变愈莫逆。将与子谐老，共作尘寰客；岂意中道分，一旦遭斧劈。遗骸堕淤泥，青枝就朽灭。摧裂我肠肝，寸寸不可拾。天既予我欢，何故更夺扼？岂天好播弄，戏我如簸箦？转视苍苔间，遗根尚在石；或者阳春回，新枝重茁立。从此日千回，为子浇泉液。"}