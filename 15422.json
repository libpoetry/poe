{"id":"15422","title":"石佛谷","dynasty":"唐代","author":"皇甫松","text":"澶漫太行北，千里一块石。平腹有壑谷，深广数百尺。土僧何为者，老草毛发白。寝处容身龛，足膝隐成迹。金仙琢灵象，相好倚北壁。花座五云扶，玉毫六虚射。文人留纪述，时事可辨析。鸟迹巧均分，龙骸极臒瘠。枯松间槎枿，猛兽恣腾掷。蛣虫食纵，悬垂露凝滴。精艺贯古今，穷岩谁爱惜。托师禅诵余，勿使尘埃积。"}