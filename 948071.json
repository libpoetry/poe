{"id":"948071","title":"题蔡武伯所藏荆公砚","dynasty":"宋","author":"周文璞","text":"兽面鼎足奔回互，中有润泽比雨露。当年曾出富国疏，老子平生用心处。帝谟商颂周六典，刻画声形劳解诂。至今文字与风骚，一一相辉炫缃素。如闻四海失枝梧，可憾诸公欠调护。谁令天乎遽如许，可是石也能无预。陈玄同归蒋山路，亦使高人野僧觑。若为持入定林中，应有明云入天柱。吾乡风流蔡夫子，匣而藏之美无度。君不见公乡后进陆象山，作祠堂记馀千言，直欲百世俟圣贤。惜哉不得铭此砚，使我失意心惘然。"}