{"id":"122157","title":"六月七日夜起坐殿庑取凉","dynasty":"宋代","author":"范成大","text":"畏暑中夜起，出门月露清。晶荧卧银汉，错落低玉绳。网户闭妙香，石楼栖古灯。风从何处来？殿阁微凉生。桂旗俨不动，藻井生上征。榱楣共突兀，鬼物相枝撑。彭觥铁拄杖，磔磔栖燕惊。俗人岂解事，鼻息春雷鸣。大星送晓来，四窗炯微明。颢气澡肌骨，栩栩两腋轻。乘风欲归去，骖鸾羾青冥。郤恐方平知，浪得狡狯名。"}