{"id":"647458","title":"送徐希孟之沅湘","dynasty":"明","author":"王汝玉","text":"青青璚树枝，忽带风霜雪。借问此何来，沅湘久从役。翻思离别年，寒暑屡迁易。故交几人存，往事谁能识。秋风飘大荒，旅雁振新翼。翩然整行旆，又欲辞乡国。庭闱岂不恋，王事敢宁息。嗟予久衰病，送子伤衷臆。匪无丈夫志，临岐要难抑。后会复何时，劝子加餐食。"}