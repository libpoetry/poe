{"id":"543510","title":"谒关忠义庙作","dynasty":"明","author":"胡应麟","text":"中原遘百六，汉鼎分三雄。矫矫忠义侯，挺身出蒲东。草茅识先主，仗剑扶真龙。间关袁吕营，百折明丹衷。飞扬白马战，锐气嘘长虹。立取上将头，万夫摧折冲。解围谢曹氏，绝婚诟吴侬。巨浪渰七军，襄樊列艨艟。禁俘德亦虏，大江血流红。威声赫华夏，皦日悬晴空。陆浑亘许洛，壶浆若云从。讵意肘腋间，包藏剧群凶。蚩蚩众狐蜮，发奸维逊蒙。轻舟袭南郡，九仞隳成功。麦城困孤旅，临殂徼元戎。讵云彼苍酷，况乃炎精终。昭昭玉泉宇，肸蚃侔层穹。河山峙壮节，尸祝盈寰中。姓名走妇孺，位号歆儿童。伊余肃遗像，飒爽来英风。嗟彼操与权，死生细螟蠓。累累两国贼，紫阳笔何公。遐哉九朝祀，元运偕无穷。刚肠俨对越，三叹钦前踪。"}