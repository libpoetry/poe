{"id":"742364","title":"丙申岁仲夏洪稚存来自毗陵访予寓斋用王荆公和王微之登高斋韵奉赠 其一","dynasty":"清","author":"贾田祖","text":"兼旬不出双屐埋，翻瓢急雨天河筛。毕逋朝飞絷其翼，万顷瘴墨纷搪挨。我家泽国畏淫潦，愁城百尺高崔嵬。那无篇帙供獭祭，蠹死不入图书堆。索居谁怜子桑病，款关有客冲泥来。森然奇秀扑我面，一谈一笑皆快哉。忆昨官廨始识君，不须缟纻惟挥杯。手挽强弓穿七札，轧霄奇句惊九垓。看君阅世抱孤愤，三寸不律含风雷。其时列郡正枯旱，火云赪赫空天排。清秋气候似九夏，《瞻卬》有嘒明星台。忧时虮虱漫呼吁，与君烂醉怀且开。香山乐府拟属和，让君主敦吾舆台。双丸跳掷倏经岁，周南复此同欢咍。浊醪相劝尽今夕，安得有酒倾如淮。"}