{"id":"1222169","title":"三汊北城月榭玩月醉歌","dynasty":"元","author":"郝经","text":"大河奔放千里一片黄，鳌头杰观突起河中央。露华涨冷濯桂窟，氛露洗尽豁四旁。涛山隐映生金轮，水天不辨浑金光。杳然坐我月宫上，星斗错遌云锦裳。玉虹高挂饮酒海，黄流倒卷都淋浪。两行美人列嫦娥，翠绡深夜冰肌凉。悄然清唱多怨曲，搅乱羁思为停觞。轻飙忽来四座觉浮动，吹落桂子飒飒生秋香。急令挝鼓歌慷慨，骊龙掀舞白凤翔。玉床插天抱孤月，醉卧万里银河长。"}