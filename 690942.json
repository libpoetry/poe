{"id":"690942","title":"次和尹沾麓春日过访","dynasty":"明","author":"李之世","text":"春禽啼向水烟中，澹雨潇潇湿翠桐。才启洞门惊客到，苍苔先有鹤行踪。蜀茶花发日微矄，片片香光烂火云。茗酌合留山衲赏，酒筹应请丽人分。檐角银蟾透画棂，龛灯才了佛前经。宵长犹剩閒功课，共把新题写素屏。浅水疏林漫搭庵，无奇可问但玄谈。逢君只恐春归去，带雨看花尽湿衫。"}