{"id":"187834","title":"再韵谢和章·万灶连营横塞月","dynasty":"宋代","author":"刘宰","text":"万灶连营横塞月，委输不继官仓竭。冠攘虽息尚游魂，胡虏已衰闻蹀血。赭衣开河深复深，青青蔓草生河险。岁旱氏饥神乏祀，故老言言徵讖纬。使君事业今夔龙，十年准拟调元功。铜虎分符又南国，北来更阅千山重。同寮有客居同里，尤国同心无彼此。既知东海之妇可致旱，又知疏勒井泉能涌水。释囚祗有圜扉在，蠲租可但宽期会。日照斋盂食不荤，雨湿朝衣车却盖。已罄祈禳偏国中，更遣缇车来郭外。荒祠蟲篆上丹青，平原龟兆圻田塍。拜手殷勤祝田穉，活国生民係兹岁。再宿为期神效灵，三日为霖民拜赐。长淮转漕速邮傅，此赐岂独吾邦专。雨馀亟欲披青天，那得驾鹤扬州仙。精意回天翻覆手，赫赫阳光均九有。但得两君便携手，齐上紫清扶日轮。阖辟阴阳端有道，不妨风月属閒人。"}