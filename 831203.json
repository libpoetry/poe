{"id":"831203","title":"齐天乐 录别","dynasty":"清末民国初","author":"程颂万","text":"词人例有花边福，禁秋鬓丝如许。泪揾鸾笺，香销凤帕，葳锁斜街深处。狂名累汝。只万里关河，十年词赋。缟夜相思，一痕低挂凤城树。天涯侬去更远，甚西风吹断，霜塞羁羽。叠损桃花，研余麝墨，低黯绮栊愁句。明妆淡伫。仅钿尺寒灯，熨残金缕。警梦骡铃，后朝刚十五。"}