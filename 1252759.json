{"id":"1252759","title":"治圃四首","dynasty":"元末明初","author":"戴良","text":"三春丰雨泽，晨兴观我畦。嘉蔬有馀滋，草盛相与齐。戮力治荒秽，指景光已西。好月因时来，归路杳然迷。暮鸟寻旧林，晚兽遵故蹊。我亦息微劳，去去安吾栖。长夏罕人事，斋居有馀閒。北窗多悴物，且遂灌吾园。攒根既舒达，积叶亦葱芊。瓜瓞绕畦长，新葵应节鲜。抱瓮一回视，生意盈化先。在我岂不劳，即境多所欢。悠悠千载间，樊生信为贤。苒苒素秋节，凄凄天宇清。挈杖视西园，俯仰伤我情。藜藿日就凋，惟见野草青。草青亦几日，霜露早已零。万物会有终，人生无久荣。功勋苟不建，未若托林坰。所以荷蒉翁，长歌悲磬声。吾其理吾圃，聊以隐自名。穷冬霜露下，谷风转凄其。以今四运周，感兹百卉腓。披榛归北圃，墟里故依依。桑竹馀朽株，台榭有遗基。野老相与至，嘲谐谈昔时。谈罢辄引觞，陶然无所思。纷纭世中事，寒暑相盛衰。此理苟不胜，役役徒尔为。既以适吾愿，何能忽去兹。"}