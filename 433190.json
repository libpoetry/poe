{"id":"433190","title":"蝶恋花 初过浒关","dynasty":"近现代","author":"顾宪融","text":"一角情天娲笑补。打叠眉弯，拦住愁来路。奇福是天私付与。分明苦尽甘来处。蓦见倾鬟前又伫。低涩乡音，坐并兰肩絮。约种柔蓝三万树。青裙缟袂消魂汝。慧舌犀心都已许。妙曼言诠，合是庄骚注。朱鸟窗前花半舞。含羞听到寒暄语。抛我流光容易去。去岁来时，钿约悤悤误。辛苦今番须记取。横波盼断斜阳路。"}