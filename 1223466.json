{"id":"1223466","title":"寿子","dynasty":"元","author":"张养浩","text":"于维我祖，肇基青阳。挥为弓正，爰氏以张。厥族孔殷，奕叶振芳。周仲孝显，汉良智彰。释之平决，博望远扬。折辕有湛，埋轮有纲。吴惮昭直，蜀贤飞刚。五龙佐宋，九龄辅唐。睢阳之节，山斗与昂。燕公之文，江汉叵量。玄素遗直，志和真藏。下迨五季，全义循良。天水之兴，齐贤慨慷。乖崖崛起，西土是康。横渠道学，于圣有光。南轩继之，益炽益昌。天开皇元，有公有卿。凡吾之冑，皆时之望。繄我王父，更世多故。服戎前茅，艰险伊屡。其周人急，空橐弗顾。垂百其龄，可灼平素。父年十八，独任家务。于江于淮，是乱是溯。以隐于贾，以晦其著。以俭其出，以阜其聚。以开我人，以笃我祜。余时昉冠，儒雅是慕。维诗维书，靡旦靡暮。其业未竟，乃仕乃骛。亲实命之，弗荷恒惧。幸无失坠，以永终誉。岂曰能官，菽水攸助。甫出五旬，遂引而去。二子丧一，今惟汝独。汝兄使存，吾岂汝督。兹因诞辰，略汝之告。彼圣与贤，非四耳目。第性湛然，不汨于欲。夫道非远，在志之笃。维志之笃，无坚不窟，无远不躅。无高不升，无深不瞩。其弱可强，其暗可煜。铁焉可金，石焉可玉。毋小成是梏，毋细娱是逐。毋师友是拂，毋祖宗是辱。维人之心，匪恶伊善。由弗修养，道乃违叛。处彼下流，只将孰怨。粤天地分，岁月无算。此身始有，胡忍涂炭。古人遗训，方册具见。吾指其南，汝进毋惮。"}