{"id":"943610","title":"上下驿矶","dynasty":"宋","author":"陈造","text":"湖阴数里间，山麓矻两矶。矶麓突江出，禹功不及施。千古妨行舟，死生系毫釐。我昔步矶上，雨歇暑气微。惊湍下百尺，怒势轰千鼙。尚忧坤轴动，无怪沙岸攲。蛰龙渠得安，过鸟翅欲垂。头眩胆为掉，坐叹舟上儿。壮哉天下险，奸轨容抵巇。如身护风寒，要地此几希。今来岁华暮，去舟良坦夷。人言水进退，寒暑分盛衰。古来设险守，亦有可易时。函谷与剑阁，秦汉尝用之。人轻地亡重，正烦折箠笞。恃险无兴国，兴国须藩篱。帝王所取重，文武各攸司。险易倏变改，即矶馀可推。"}