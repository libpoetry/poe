{"id":"813639","title":"去鄂行","dynasty":"清","author":"李?媖","text":"宦游屡迁徒，别意坐超急。三载此安居，一旦成分隔。草木有殊芳，楼阁多清绝。飞梯接望中，崎岖如九折。爱山心未至，竟未探云穴。拍遍画阑干，此心以何热。但去勿复辞，徒使离思切。奋袂登轻舆，揽辔慕古杰。出城日已暮，月色忽爽澈。金铎振喧阗，流澌响清咽。千岩如拱揖，似惜匆匆别。我行信悠悠，多情愧岑嶭。他日傥再来，清晖为娱悦。我行亦云劳，况值岁将阑。北风何猎猎，慷慨歌路难。山高林木黑，野阔星斗寒。重裘亦不暖，游子憎衣单。火明至旅店，解装治晚餐。豆粥咄嗟办，幸博慈颜欢。茅柴亦难得，莫作新丰看。明发遵前途，晓气清漫漫。霜威在何许，但见枫林丹。岚光画遥碧，人影晃冰湍。岩深虎豹嗥，天迥云气团。阴晴及朝暮，所见非一端。关山信修阻，引领起长叹。"}