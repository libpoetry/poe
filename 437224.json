{"id":"437224","title":"长白山行","dynasty":"金","author":"赵秉文","text":"长白山雄天北极，白衣仙人常出没。玉龙垂爪落苍崖，四江飞下天绅白。匹马渡江龙飞天，云起侯王化千百。至今甲第多属籍，时清毬马争驰突。锦鞯貂帽猎春风，五陵豪气何飘忽。前年胡骑瞰中原，准拟长城如削铁。君家兄弟真连璧，胸中十万森戈戟。向来论事天子前，汉廷诸公动颜色。心知不易一囚命，顾肯贪功事无益。西南方面应时须，帝曰来前无汝易。从来十益不补损，三辅萧条半荆棘。瘦妻曳耙女扶犁，惟恐官军缺粮给。呜呼疮痍尚未复，且愿休兵养民力。老夫谬忝春官伯，白首书生不经国。伫公功成归庙堂，再献中兴二三策。"}