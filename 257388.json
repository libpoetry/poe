{"id":"257388","title":"复和·驱驰戎马閒","dynasty":"元代","author":"李俊民","text":"驱驰戎马閒，太平不复见。往往谈隽永，宁许齐士辩。有田宜早归，夺恐遭窦宪。再三欲买邻，愧我无千万。难倩沽酒奴，待立便了券。筹堂天下士，风度迈羲献。别后曳裾人，造门恨无便。握手再相逢，虚左待益善。平生身口累，老大折腰倦。莫讶陶先生，自作五柳传。"}