{"id":"1237575","title":"次韵陈溪山棕履二首","dynasty":"元","author":"虞集","text":"解舄还上方，归山据枯槁。禁足结僧夏，陈编谢探讨。隐几或过昼，凝尘遂忘扫。行庭不见人，谁或践生草。实由筋力衰，无复驰走好。前年当此时，严召出城早。追度龙门水，赐见沙领道。鼎湖忽踰年，始克罢趋造。感君素履咏，幽贞可长保。番番茹芝人，长歌岂知老。六月乃屡雨，良田不忧槁。独念桂林戍，触热赴南讨。道路备攘掠，所过净于扫。缚人夜送军，吏卒何草草。蛮獠亦人类，义利启戎好。寻原可制乱，机要贵及早。夜来送者还，颇言暍横道。诸军四面集，同月约皆造。谁为饥渴谋，性命安可保。藜藿虽满盘，对之令人老。"}