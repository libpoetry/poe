{"id":"654881","title":"分题得西湖送张亚参公实还浙","dynasty":"明","author":"倪岳","text":"西湖清，湖波万顷㴠空明。鸢鱼鸥鹭自出没，芙蓉杨柳交敷荣。丰乐楼前画船里，散满丰年弦管声。李相遗功存六井，苏守新堤直如绠。善政应垂千载名，岂为游歌乐风景。使君清操西湖同，使君作宦西湖东。十年惠泽被民物，湖水迢迢宁有穷。来朝曾踏湖边雪，归去重看湖上月。好挽天河一问津，星槎早与西湖别。"}