{"id":"423829","title":"台城路·滇南山茶有高二三丈者，称绝艳。今见崇胜寺观音殿下高亦丈余，绿硬红肥，非他花可及","dynasty":"近现代","author":"王用宾","text":"寒江漠漠嘉陵路，重游古观音殿。磬口初含，檀心未吐，蓦见枝头放焰。殷红数点。料说法僧高，曼陀花散。碧树秾葩，未须惊绝滇南艳。紫薇红透百日，合平分节令，春早冬晚。萼绿仙癯，牡丹娇软，争似猩唇清健。豪华占断。判耐冷经时，众芳冠冕。涕唾随人，又谁揩倦眼。"}