{"id":"900534","title":"次韩机幕韵","dynasty":"宋","author":"张栻","text":"韩杜有佳句，炯炯如辰星。自昔此邦胜，中土亦饫听。奇观今愈多，洞户长不扃。秀色真可餐，腴泽到畦丁。寒岩度轻舫，瘦岭著危亭。固已小雁荡，宁复谈锦屏。自我来拥麾，每思御风泠。如何半载间，足迹才一经。居然俯仰中，便觉尘虑冥。旧刻暗苍藓，往事过奔霆。颇闻烟霞外，往往接神灵。向来羽衣士，吐内誇奇龄。终焉亦归尽，难留鬓毛青。塞雁度霄汉，沙鸥飞远汀。大哉天壤间，逍遥各随形。人生亦何有，泛若水上萍。勿作分外念，但勉明德馨。乘时各努力，日驭不我停。梦回故园好，兰菊罗中庭。从知靖节醉，远胜次公醒。"}