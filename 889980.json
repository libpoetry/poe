{"id":"889980","title":"游大玲珑小玲珑","dynasty":"宋","author":"吴泳","text":"小玲珑，大玲珑，平林突起群玉峰。霜铏剪取碧磈䃬，雷斧凿破青嵌崆。自有此山生此石，鬼削天劖更无迹。泗滨浮出瑞玉磬，周庙横陈古苍璧。苍官俨冠剑，翠官披琅玕。好风吹月来，光动九琳轩。守庵道人形野倨，白领方袍草为屦。颇奇二士入洞来，引向高亭最幽处。他山岂无石，弄假不似真。平泉马鹿迹何在，南墅甲乙名灰尘。说真辩假无时了，山童隔竹敲茶臼。"}