{"id":"751906","title":"明姜给谏宣州老兵砚为阳湖左祉文孝廉题","dynasty":"清","author":"吴受福","text":"昔也居谏官，起草曾侍惠文冠。今也为戍卒，枕戈待焚君苗笔。不以瞩蛟龙，不以锄榛莽。毡裘毳幕溷厮养，此石遭际抑何枉。遐想当年党祸侵，乌台风骨争森森。役车苍皇犹未赴，神州胡乃先陆沈。吁嗟乎！石齐断碑谁所守，邝生天风汝其友。一抔荒土敬亭右，砚兮终古与之长不朽。"}