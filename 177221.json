{"id":"177221","title":"念奴娇·菊黄萸紫","dynasty":"宋代","author":"黄人杰","text":"菊黄萸紫，近重阳、天气秋光如洗。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。那更千里江城，政成人化，比春生秋杀。双凤云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。"}