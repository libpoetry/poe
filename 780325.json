{"id":"780325","title":"湘月 玉簪花同素生季贶","dynasty":"清","author":"周星誉","text":"青娥试手，剪秋痕、洗出几棱寒玉。十丈瑶阶清似水、飞下仙鬟钿雀。碾得烟松，措将月软，一搦冰华绿。香奁颤处，纤纤新样难学。果然光晕珠翘，缃欹晶枕，影亸琼枝弱。风露谁家庭院里，闹扫残妆初浴。拾翠人归，坠钗声定，蓦记年时约。搔头慵整，夜凉帘外花落。"}