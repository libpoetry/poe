{"id":"640816","title":"衍师见和因再次韵","dynasty":"明","author":"童冀","text":"少年一鼓气方作，出语惊人走冰雹。词林无日不吟哦，骚坛有敌皆奔却。怵心刿肾良亦苦，抵掌掀髯方自乐。中年始悟学术偏，闭门默坐听息肩。徒知出处亦漫尔，未信行藏非偶然。耕田而食凿井饮，岂有夺攘并矫虔。暮年忽作弦上箭，楚水吴山得相见。孤帆一日下渚溪，十年不睹庐山面。今年又复上燕山，回首家山路逾远。东林邂逅逢远公，常时慰我忧心忡。祗园共踏寒月白，禅林许看春花红。客乡慎勿生叹慨，老境情怀须自戒。万里休嗟路远遥，百年但愿身长在。秋风旋雁将南飞，尺书先报云山知。明年春雨黄独肥，酿泉待我山中归。"}