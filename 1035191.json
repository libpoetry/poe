{"id":"1035191","title":"水调歌头 赵运判师生日四月十一日","dynasty":"宋","author":"魏了翁","text":"有匪碧岩使，满腹鉴湖秋。不居上界官府，来作散仙游。长佩高冠人伟，组练锦袍官贵，清献旧风流。杓柄长多少，洗尽蜀民愁。鵔鸃冠，貂尾案，鹭鸶辀。时来正恐不免，留滞剑南州。帘卷西州风雨，庭伫百城歌鼓，桃李翠云绸。谁谓蜀山远，只在殿山头。"}