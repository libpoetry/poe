{"id":"979458","title":"听阎子常平戎操","dynasty":"宋","author":"晁补之","text":"峄阳之孤桐，踣自霹雳斧。龙伏之灵林复古，断文横截丝百缕。下垂七轸如牛乳，上有明星稀可数。当轩拂拭待君鼓，君心有在君未语。仲尼昔时从师襄，颀然一人犹望羊。我独怀之千古长，杖策不省颐之忘。去年河决疮未补，今年赤地无禾黍，像龙焚尪亦何取。堂上平戎不敢听，且激南风召时雨。"}