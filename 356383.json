{"id":"356383","title":"六丑·同周兼三小饮广陵园亭，因话西泠旧游，偶拈周清真韵寄感","dynasty":"清代","author":"邹祗谟","text":"见春光又去，肠断处、年年轻掷。堤柳乱飘，双双飞燕翼。掠波无踪。只因狂做病，将颠赚醉，遍粉塘香国。风流何处寻钗泽。浮白红楼，踏青紫陌。准拟受他怜惜。待挑灯剪烛，细语窗槅。春心寂寂。只唾花袖碧。面叶钿黄，微闻消息。座中顾曲佳客。话旧游苏小，欢情何极。更匆匆、绝缨欹帻。誓今后、怜水怜山，不过远山垆侧。驾扁舟、趁伊潮汐。自思量、惟有凄凉梦，一生值得。"}