{"id":"829463","title":"八月初九夜梦至一处案上书装册甚古翻视为魏晋六朝人诗梁诗标曰梁言齐曰齐言妙趣纷纶盎有馀味醒后追忆不得遂拟二首彷佛所见云","dynasty":"清末近现代初","author":"陈曾寿","text":"回薄万古松，掩抑朱丝桐。相依北窗下，合奏生悲风。霏霏香爇炉，疏疏灯映栊。一弹清我心，再鼓遗我容。声出幽涧泉，始知山雨歇。湿香入庭户，檐卜花初发。一丝收钵云，半璧吐岩月。道人方不眠，清咏自怡悦。"}