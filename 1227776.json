{"id":"1227776","title":"君莫舞","dynasty":"元","author":"王士熙","text":"兽环鱼钥开九门，长刀闪月如云屯。军中置酒毛发立，楚汉瞋目争乾坤。楯上切肉衫血涴，白璧入手玉斗破。悲风烈日吹秦声，赤龙将飞沐猴卧。项庄项庄君莫舞，以力取人天不与。明珠美女弃若遗，谁遣骊山作焦土。战旗高高日向曛，天空云散犹待君。汉王夜走灞上路，纪信成灰范增去。"}