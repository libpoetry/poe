{"id":"704863","title":"皇帝行幸南京歌十首","dynasty":"明","author":"薛蕙","text":"白鹭洲边玉帐开，锦帆东指凤凰台。怪底鲸鲵窜江底，君王驾驭六龙来。天风吹动翠云裘，坐看楼船下石头。江左重瞻天子气，金陵长作帝王州。建业城西江水回，千官遥望翠华来。天子双鞬悬锦带，近臣争上万年杯。翩翩翠盖覆鸣銮，诏许都人夹道看。乐府尽歌杨柳曲，后车多著鵔鸃冠。忆昔高皇定鼎年，钟山龙驭已登仙。八叶神孙因耀武，衮衣亲得拜陵前。燕姬玉袖抱箜篌，马上长随翠辇游。春来照影秦淮水，爱杀江南云母舟。淮水南边是狭邪，蛾眉临水折江花。日暮龙舟泊何处，玉床抛在五侯家。玄武湖中绿水多，君王日日爱经过。宫女能为荡舟戏，中官学唱采莲歌。吴王雉翳春依草，宋帝羊车夜逐花。总是南朝旧时事，我皇行乐倍繁华。三月江南莺乱啼，江边桃叶映春堤。不是行宫淹北上，金陵花月使人迷。"}