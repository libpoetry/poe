{"id":"512784","title":"赠韩珍","dynasty":"明","author":"沈周","text":"恩以生骨肉，义以生抚育。韩珍本异姓，恩与义两足。心肝蓄义血，甫有数十斛。义气溢皮毛，馨馥及衣服。主父病京邸，危命一线属。千里独奋往，并日走匍匐。药物无能为，事亟刲股肉。股亦割义刃，无慑亦无慉。虽然不救死，揆意义亦笃。君臣亦义合，往往逆乱伏。珍乎可珍哉，摇毫吾特录。"}