{"id":"680030","title":"早秋寄箬溪故人","dynasty":"明","author":"王阜","text":"海上金风洗残暑，溪边黄叶飘四五。故人教铎天一涯，迢递千峰隔秋渚。昔年胶漆桑梓间，心比白鸥閒更閒。一帆清兴波间月，千里离情海上山。百壶鸡黍春风面，几度莼鲈忆乡县。吟边晚岫叠云屏，醉里寒溪澄素练。常怀太白对清樽，也识希夷望白云。半帘潭影鱼双跃，一枕松阴鹤不群。自惭流落临江曲，寂寞芸轩隔深竹。遥待仙舟海上还，论文共剪西窗烛。"}