{"id":"684755","title":"密纬兄侍姬名曰秋雪长斋事佛诗以纪之","dynasty":"明","author":"王彦泓","text":"嫁得才人百自由，岂须佛力散闲愁。机锋夙世同灵照，福慧他年在阿侯。姑射仙人真似雪，京江好女故名秋。西方定与郎同去，只愿莲开是并头。风摇幡带拂钗梁，手摘盆花供法王。佛号教将鹦鹉念，仙容分与黛螺妆。擎来茗碗俱禅味，熏彻罗衣是戒香。敢笑玉环根气浅，写经徒为李三郎。"}