{"id":"1110195","title":"浣溪沙","dynasty":"宋","author":"吕渭老","text":"烟柳濛濛鹊做巢。青青弱草带斜桥。莺声多在杏花梢。逐伴不知春路远，见人时著小词招。阿谁有分伴吹箫。彩选骰儿隔袖拈。整钗微见玉纤纤。夜寒窗外更垂帘。好事灯花双作蕊，照人月影入斜檐。新愁日日座中添。做得因缘不久长。惊风枝上偶成双。归来魂梦带幽香。灯下揉花春去早，竹间影月索归忙。十年前事费思量。"}