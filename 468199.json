{"id":"468199","title":"至潍城","dynasty":"明","author":"谢肃","text":"乔林则羽栖，重渊必鳞泳。人生大化中，行止乃不定。耕莘方自乐，幡然荅三聘。二疏辞汉廷，贤哉孰能竞。好爵何必萦，卑职在求称。兹利苟获心，外物焉足病。潍阳冲要地，书社古云盛。黍稷既丰穰，栋宇复辉映。谁云其俗夸，功利务相胜。实敦诗与书，过化赖贤圣。区区流窜馀，无以赞官政。政平民乃康，第恐余不佞。岂无管幼安，高蹈辽海夐。生刍倘可招，敢不深起敬。"}