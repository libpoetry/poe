{"id":"840287","title":"题陶心云同年稷山访碑图","dynasty":"清末民国初","author":"缪荃孙","text":"稷山楼主海上来，贻我宝刻同琼瑰。媵之长歌更奇绝，逸气磊落浮云开。昔年杜老探奇迹，刻画琳琅出丛碧。避兵何处吊钱王，此是建初元载石。偏旁点画考订频，廿字三韵通先真。大吉岂徒摹吉语，祓除不洁招灵神。君今怀古嗜幽访，翘企前修敢多让。手携毡墨踏云来，姓名题遍青萝嶂。一千八百又五年，石花墨汁长新鲜。近时翁王昔欧赵，眼福辄欲誇前贤。从来古刻江南少，烽火经年幸长保。差与三老相肩随，不独校官誇瑰宝。嗜奇我亦与君同，曾访残碑走蜀东。破画拭苔认丁鲂，駮文敲火辨卢丰。同调天涯人几个，嗟君意气遭频挫。漫咏将离寄别情，石交更忆陈惊座。神物显晦终有时，蓄志媚古天应知。乱山青青云尽处，祝君再遇鸿嘉碑。"}