{"id":"1049845","title":"逍遥亭歌一首赠太守王君章","dynasty":"宋","author":"郭祥正","text":"逍遥之亭在何许，城角西南小溪浒。水仙粉面浮清波，羽林兵仗森三亩。六月微风拂面寒，不信人间有烦暑。借问逍遥真隐徒，西山看雪倒骑驴。形骸兀兀天壤俱，画手争以丹青模。大言得罪仅免诛，斥参军事来当涂。传云此地旧结庐，百年荆棘遗荒墟。公来相址呼犁锄，双亭化出琼璃铺。栏干斗角明青朱，四座瑩彻纤埃无。兰芬麝裂陈罂盂，珠履珊珊陪后车。东瞻宣诏西浮图，晓光夕景迷蓬壶。爱公心昼如明珠，落成之乐政事馀。为公歌，劝公醉。留连亭上能几时，行促星轺还玉陛。"}