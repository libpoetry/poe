{"id":"261754","title":"水调歌头·与吴瑶如郡守金昌亭对酌","dynasty":"清代","author":"丁澎","text":"吴市酒垆在，谁道邈山河。马曹不问何事，安用惜颜酡。呼我髯奴击缶，更命红儿行酒，相和以为歌。一石亦不醉，十日讵云多。醉乡里，无人到，少风波。一杯身后何有，剧饮尚蹉跎。除是酒泉太守，再调宜城录事，卧治亦南柯。富贵浮云耳，酩酊奈君何。"}