{"id":"340215","title":"瑞鹤仙·为刘信叔大尉寿","dynasty":"宋代","author":"侯寘","text":"溥天氛祲廓。看庆绵鸿祚，勋昭麟阁。蕃宣换符钥。占西南襟带，遍□油幕。湘流绕郭。蔼一城、和气雾薄。听嘈嘈、比屋欢声，共说吏闲民乐。遥想芗霏凫暖，翠拥屏深，晓风传乐。琼腴缓酌。花阴淡，柳丝弱。任松凋鹤瘦，莲敧龟老，丹颊常如旧渥。趁天申、去押西班，奉觞御幄。"}