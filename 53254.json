{"id":"53254","title":"登戴山·平田渺空旷","dynasty":"明代","author":"徐贲","text":"平田渺空旷，孤岗忽高峙。新松荫其巅，白石缭其趾。初登若崭绝，稍上乃如砥。严风荡高寒，微月中霄起。亭亭日晷侧，肃肃征鸿驶。南招天目云，北览具区水。比来局羁绊，游遨喜兹始。同心良可重，欢言得佳士。非惟外累遗，沉忧亦成委。薄暮聊旋归，余兴会留此。"}