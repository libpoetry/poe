{"id":"686946","title":"雪中登楼望湖上诸作","dynasty":"明","author":"刘泰","text":"峰峦远近玉崔嵬，竹压柴门午未开。卧拥青绫迎送懒，洛阳县令不须来。晓来冰柱结檐牙，篱外疏梅破一花。铁箸自挑黄独火，苦吟谁识老刘叉。岁晚滕神故作威，剪冰裁玉不停飞。痴儿禁得双骹冷，独立梅边待鹤归。断冰漾漾立閒鸥，偶尔看山到渡头。浊酒一壶随处醉，老夫不典鹔鹴裘。登楼四望白模糊，直北天高是帝都。想得征西貔虎士，玉门关外破匈奴。东家酒熟纻旗悬，费尽床头子母钱。贵贱交游元不少，夜深谁泛剡溪船。白战诗成砚己冰，案头饥鼠乱窥灯。支离瘦影跏趺坐，好是人间戴发僧。随风杂霰落萧骚，破屋难禁一尺高。翻忆少年歌舞梦，美人金盏进羊羔。梦骑白凤挟飞仙，下视齐州九点烟。赋就晓寒残月里，觉来忘却衍波笺。瑞应丰年不在多，黑貂裘敝奈贫何。老怀未减峥嵘气，独对梅花发浩歌。"}