{"id":"1191198","title":"题西白涧","dynasty":"唐","author":"韩愈","text":"太行之下清且浅，一水盘桓纡山转。千峰万壑不可数，异草幽花几曾见。波中白日隐出明，风翻不动浮云轻。翠峦玉女下双鹤，笑倚秋练开新晴。又疑武陵溪上原，桃花溪尽空潺湲。幽泉间复逗岩侧，喷珠漱玉相交喧。群猿见之走绝壁，缘峰虚梯弗劳力。鸣禽回面背人飞，为是从来不相识。杖藜因贪仰面看，碍石牵萝错移屐。路穷屈曲疑欲回，迤逦屏开一重碧。残樽遇坐酒即倾，旋摘山果都无名。题诗且欲尽佳句，能歌翻咏仙难成。天门幽深十里西，无奈落日催人归。谁能可属天宫事，为我乞取须臾期。上天无梯日不顾，牢落归来坛未暮。闭门下马一衾寒，梦想魂驰在何处。"}