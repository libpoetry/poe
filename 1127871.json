{"id":"1127871","title":"送邓器先赴罗田尉五首","dynasty":"宋","author":"曾协","text":"我始来相居，谈公口澜翻。平生惊人句，笔力正始间。古人不可作，因君见班班。矍然起懦庸，褰裳撼诗关。吾乡旴江西，流转半天下。梦为故国游，流涕指丘社。漂萍偶同止，风力巧相借。感君声气似，剪烛对清夜。之子抱奇器，弹冠始兹年。邑人望风度，夫岂南昌仙。乐土风俗淳，吠犬申旦眠。弓刀无可试，斑衣日蹁跹。古郡有奇观，祖祖灯相传。子来后往哲，青山古依然。纷纷簿领中，深观常安然。但使内外尽，饥餐困须眠。君齿馀四十，见推十年兄。惊呼昔安在，相逢太晚生。坐语未及尽，风帆忽遐征。愿君怀此都，吾庐始经营。"}