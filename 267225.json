{"id":"267225","title":"国香慢·为曹君直题赵子固凌波图","dynasty":"现代","author":"朱祖谋","text":"一帧湘魂。正捐珰水阔，泛瑟烟昏。江皋几丛憔悴，留伴灵均。日暮通词何许，有婵媛、北渚孤颦。国香纵流落，未许东风，换土移根。经年亡国恨，料铜槃冷透，铅泪潸痕。故宫天远，鹅管从此无春。补作宣和残谱，尽消凝、老去王孙。不成被花恼，步入鸥波，满袜秋尘。"}