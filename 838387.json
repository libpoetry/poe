{"id":"838387","title":"邱菽园观察招宴南洲第一楼分韵，得一字","dynasty":"清末民国初","author":"许南英","text":"菽园豪情谁与匹？飞笺柬我如羽疾。画楼高处矗南天，酒香花香交泛溢。谁识花香与酒香，酝酿主人一枝笔？管弦声里雅徵吟，好句如珠冲口出。骚坛健将肃精神，静听主人宣令毕。各拈一韵成一诗，不拘体格五七律。毗舍耶客本粗才，忽闻斯言惴惴慄。自从小劫历红羊，身似孤臣遭屏黜。犹如巢破乱飞蜂，依草附花难酿蜜。落拓江湖杜牧之，忏除结习王摩诘。主人爱才如爱命，不因穷通与得失。令我挥笔写牢骚，赏识风尘引入室。海天诚不负斯游，得与群贤谈促膝。异时分手各西东，不知斯会复何日？雪泥鸿爪是因缘，我为拈毫纪其实。时在光绪丙申年，仲冬十一月初一。"}