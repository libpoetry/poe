{"id":"1115957","title":"壬午杂诗","dynasty":"宋","author":"杨冠卿","text":"黄屋非尧意，讴歌有启归。德参羲昊古，事与汉唐非。喜气传千嶂，皇风浃九围。胡亡固无日，智勇旧沈机。寒甚王亲驾，春归虏请和。北军方拥众，小戍或投戈。形势中朝壮，衰离伪境多。燕云可中裂，岂限白沟河。不逆凶渠诈，当须报使回。君恩固宽大，虏意每嫌猜。义举初难废，兵端莫浪开。要知情伪审，往事验方来。关内攻城战，淮东却敌兵。败亡初妄作，狼狈坐虚名。贼势虽亡命，君心实好生。不知他日事，谁筑受降城。已分依人老，犹期振袂还。有愁供白发，无力买青山。北驾方传跸，西师已度关。孤臣忧国泪，东首落馀潸。"}