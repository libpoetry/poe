{"id":"816060","title":"新秋杂感四首","dynasty":"清","author":"曹铭彝","text":"陆沈世务易成嗟，克复神州再造家。枉属模棱苏味道，更无痛哭买长沙。上方高谊酬良犬，当道殷忧式怒蛙。闻说和亲非国辱，宰臣循例罢珠厓。瓣香谁也奉湘阴，独立苍茫感嗣音。争币外庭伸士节，裹尸辽海见臣心。论缘正本恩江总，谋及平吴负郭钦。此往若为天下计，百年应有异苔岑。肝胆何曾旗介藩，每从授甲病乘轩。枯鱼乞解昆明索，处虱同嗟小阮裈。更向伊川悲野祭，今闻濮上效夷言。请缨南越寻常事，指望终军叩九阍。鹈鴂先鸣萎众芳，好音空复系潇湘。昏灯院宇苔花湿，暮雨山桥木叶荒。前代不群谋鸷鸟，几人先戒得鸾皇。女媭野庙秋风泪，数断砧声已渺茫。"}