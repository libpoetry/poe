{"id":"1114725","title":"挽虞沧江提刑","dynasty":"宋","author":"李曾伯","text":"南渡称名相，西来见嫡孙。蜀珍交友盛，雍国典刑存。桂苑连鸣鹿，枫宸拟簉鹓。平生经济略，雅志在中原。隼旟三易守，骃辔两观风。欲扫龙庭穴，犹参虎幄弓。草馀周圄绿，粟积汉屯红。野渡方横棹，俄成夜壑空。自得沧江胜，归来伴鹤龟。晚年尤好易，暇日且论诗。欲问更生佛，非关二竖医。诸生毋拭袂，公训有馀师。"}