{"id":"470045","title":"丹榴行（父老传云：贵溪被难时，楼前榴树忽僵，后数日仍活）","dynasty":"明","author":"曹学佺","text":"君不见信州丞相第，十二高楼称绮丽。雕甍共倚黄金堂，绣柱遥连白玉砌。琼恩宝泽锡嘉名，睿藻宸题照日明。方圆法式颁仪部，多少金钱给水衡。复道文窗开扇扇，极目欲穷西楚甸。灵山黛色稠叠来，彭蠡湖光微渺见。山川如旧人事非，圣主原施不测威。胥江已见浮鸱去，华表空闻化鹤归。魂招归来上不得，寂寂高楼徒叹息。火烧崇墉落劫灰，尘飞绮栋无颜色。可怜殁后见精忠，青史相传贯白虹。欲知血泪何时灭，秋老榴花开尚红。"}