{"id":"512788","title":"常熟张修撰孙女许人为妾杨大尹明父改妻先贤言氏之子因赋","dynasty":"明","author":"沈周","text":"芳兰阽粪壤，贞女议少房。为计堕媒舌，父母惑如簧。女子何所知，衷心不分明。令尹廉非偶，喟为先德伤。割俸资返聘，乃币乃篚筐。改求大贤后，言氏得秀郎。贞女与秀郎，既婚复有将。此事若天斡，鬼神与之襄。令尹通神明，义气扶纲常。摘珠出泥涂，炯然开夜光。拭璧从埃壒，焕尔昭天章。富郑自范择，言子思激昂。结草报治命，翰撰当不忘。我特歌尹德，词短意则长。"}