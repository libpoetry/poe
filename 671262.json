{"id":"671262","title":"寿叶绳毅先生","dynasty":"明","author":"魏学洢","text":"秋月皎皎秋风高，绮筵笑语心陶陶。画帘轻捲众罗拜，琉璃琥珀浮葡萄。勿用起舞翻鹭翿，勿用杂筦声嘈嘈。袖中有诗调颇劲，须令子晋吹洞箫。吹彻仙家柳枝曲，笑纹几折红琼瑶。再吹先生考槃乐，先生闻之转嗢噱。黄发鬖鬖白昼长，手中但持银不落。閒拈棋子记觥筹，常时失数添杯酌。檐外晴云擘絮轻，偶然目送浑忘却。入秋逸兴更遄飞，年年胜事供林壑。紫螯绣铁汾湖蟹，黄脂冻玉汾湖雀。儿郎团坐共酕醄，乳下孙孩解嘲谑。醲醲春酿送来频，量胜不嫌觞政虐。微酡就枕梦于于，朱颐忽解眉忽舒。陶家徒有五男子，但觅梨栗无诗书。眼前列坐斌斌者，对之不饮当何如。伯也有孙头角异，仲也笔落鲜霞腻。叔也畸想劈天荒，季也夙办凌风翅。更兼小阮跃奇姿，春波潋滟秋风媚。酒觞墨垒较雄雌，一家旗帜分行次。长离蜿蜿采毛长，将飞未飞声啾将。龙门万仞古桐碧，百鸟不敢相翓?。上有神鹄翩翱翔，頫览九土知圜方。冲飙一举造旬始，仰吸沆瀣储糇粻。黄鹄高飞青凤语，身轻俨逐朝云举。回首平生春复春，艳风几度桃花雨。安期赠枣枣如瓜，银宫多少同心侣。自出三山仙历深，折铛石髓留谁煮。野渚优游尽室閒，道颜潇洒仍如许。倚杖门前秫稻香，东家鸡酒西家黍。绿杨深底缆渔舟，斜光村落归樵去。武陵源里避秦人，料得当年仅能尔。数竿红日照窗纱，未梳短发杯先至。金掌何须覆玉浆，趁流挹取方壶水。醉乡元接大蓬莱，自来中圣长如此。瓮头沙洛富如渑，黑甜半晌重酾起。一日小饮一百杯，百日小饮盈万杯。从今大饮三千载，酒波喧沸如奔雷。坐看桑田变沧海，糟丘酒池相转回。"}