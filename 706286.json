{"id":"706286","title":"拟古诗十九首 其十三","dynasty":"明末清初","author":"王夫之","text":"南山崔以嵬，上与浮云连。俯视何浩浩，飞鸟翔其间。延眺须臾中，心目凄以闲。置身如流波，旦夕空百端。焉能役心志，随物增忧烦。畴昔遨大梁，结交多英贤。千里不相弃，良书托归翰。宝玦白玉光，系以双金环。佩之四座惊，旁徨发长叹。所叹非偶尔，白璧当自完。"}