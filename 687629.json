{"id":"687629","title":"春愁送刘侯归云中六首","dynasty":"明","author":"孙绪","text":"黯黯拥春愁，迟日苦难旰。风鸣杨柳树，幽鸟时相唤。独携一樽酒，坐爱花容粲。念君明日去，对景成感叹。君去何匆匆，我心日恻恻。遥望东园花，憔悴无颜色。送君出前途，惶惑忘南北。我车岂不良，我马岂不力。有具将安施，多岐迥无极。归来检文字，成败渺难识。古今趋一途，抛书空叹息。古人重在民，今人重在官。官威日赫赫，民力何能宽。县吏夜持符，赋役纷无端。春蚕寒未下，春苗生未繁。急解妇子裾，典当充朝餐。生计岂不念，所惜肢体残。大位取快意，不问穷途寒。卓哉阳亢宗，芳声今未刊。君去谁当语，俛首摧心肝。念君不可留，春夜不成寝。月落星历历，风来树凛凛。孤琴系床头，尘埃没囊锦。乘兴时一弄，古调愧题品。西邻张华筵，筝笛正豪饮。万事只如此，洗耳且高枕。缈缈云中山，曲曲山下路。杲杲春日明，霭霭春云度。唐风宛未改，汾水波扬素。计君归日程，正当三月暮。清樽对落花，莫问尘与雾。我有双宝剑，来自阖庐宫。上有百宝环，下有千金玒。入水斩蛟鼍，入山斩罴熊。三年不得试，开匣生冷风。临岐解相赠，归去时磨砻。惜哉两无用，所贵心相同。"}