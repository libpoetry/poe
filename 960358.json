{"id":"960358","title":"题东山","dynasty":"宋","author":"俞烈","text":"文会得吾党，净居清昼长。平生爱山僻，暇日聊徜徉。风流谢康乐，肥遁计亦良。钟鼎成淹留，江湖晚相望。山色青未改，山名久愈彰。松风度晚曲，岩花弄晨妆。尚疑缥缈人，髻鬟下鸣珰。凄凉怀古恨，野水涵方塘。功名不作难，出处何可忘。人自草木腐，看渠日争光。香消酒力微，缘阴听圆吭。悠然发遐想，莞尔还成章。归途有清泚，濯缨咏沧浪。"}