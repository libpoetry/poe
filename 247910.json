{"id":"247910","title":"齐天乐·客有以咏藕词见示因用其原调赋此寄怀","dynasty":"现代","author":"朱庸斋","text":"情根乍断教谁续。丝丝自成千缕。搁岸萍疏，黏泥絮尽，秀色芳踪何许。秋心恁苦。怕尚有枯香，暗埋洲渚。向晚潮生，画船痕没旧游处。轻衫犹染茜色，记玲珑瘦玉，偏爱凉露。约腕环宽，堆盘雪薄，曾耐半溪残暑。沈鳞倦羽。料寸寸相思，定难抛去。往日双蕖，怨歌愁更谱。"}