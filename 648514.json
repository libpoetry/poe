{"id":"648514","title":"卧病集杜答黎信十首 其四","dynasty":"明","author":"杨士奇","text":"此乡之人气量窄，我独觉子神充实。十日不一见颜色，时复看云泪沾臆。感时抚事增惋伤，人生会合不可常。草閤柴扉星散居，不道故人无素书。素书一月凡一束，纸长要自三过读。故人相见未从容，令我心中苦不足。寒雨飒飒枯树湿，欲往城南忘南北。感君意气无所惜，昔者相过今不得。此心烱烱君应识。"}