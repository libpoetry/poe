{"id":"829272","title":"鹧鸪天 和贞白蕙膏","dynasty":"清末近现代初","author":"汪东","text":"肝肺槎枒剑作芒。朝来负手却循廊。自将密意怜鸳偶，更写新词叠凤章。庐阜远，楚波长。安心是处即为乡。试看放牧桃林后，那复人间有战场。六合纷纶一卷藏。蓬壶咫尺海中央。仙官但重横行字，世俗犹传急就章。从舞楚，谩歌商。论才今古斗堪量。却怜身后无穷事，付与盲翁好作场。"}