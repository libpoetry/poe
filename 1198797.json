{"id":"1198797","title":"赠温峤诗","dynasty":"魏晋","author":"孙绰","text":"大朴无像，钻之者鲜。玄风虽存，微言靡演。邈矣哲人，测深钩缅。谁谓道辽，得之无远。既综幽纪，亦理俗罗。神濯无浪，形浑俗波。颖非我朗，贵在光和。振翰梧摽，翻飞丹霞。爰在冲乱，质嶷韵令。长崇简易，业大德盛。体与荣辞，迹与化竞。经纬天维，翼亮皇政。狡哉不臣，拒顺称兵。矫矫君侯，杖钺斯征。鲸鲵悬鳃，灵浒载清。净能弘道，动□功成。无则无慕，有必有希。仰荫风云，自同兰夷。辞以运情，情诣名遗。忘其言往，鉴诸旨归。"}