{"id":"1222320","title":"觅风字歙砚诗赠侍其府尹","dynasty":"元","author":"王恽","text":"砚本发墨具，不尔安用他。碧紫晕鸲眼，黝黑深宫鸦。彼端类高人，风姿固云佳。远韵不少吝，清谈浩无涯。但于当机时，未免思棼拿。若或砥砺用，茫然手空叉。硬则墨为褪，软则磨泥沙。惟歙士之杰，体性何交加。罗纹与刷丝，一寸皆可嘉。回视端溪公，有名实则差。新安山水窟，泽大生龙蛇。举世被其利，何有蛭与蛙。山高溪水清，其芒例如碬。尝闻右军砚，风字琢手奢。是名为水箕，朵颐骇唅呀。松煤烬无馀，惟恐中书丫。池宽水瀰漫，挹彼如尊洼。陂陀浸半海，挥洒生云霞。平生未尝有，梦寐江之涯。君今去为邦，过此空成嗟。包公尹端州，归不一砚拿。彘肝类安邑，一笑春生华。书生乞索态，殆是心贪邪。祢衡溺所爱，竟糁渔阳挝。今冬与来春，会有泛斗槎。雄雯或雌缦，分送张华家。"}