{"id":"687614","title":"初度宿马嘉贞周溪别墅三首","dynasty":"明","author":"孙绪","text":"高树连云野水边，朱帘红袖映芳筵。不才深负桑蓬志，忍泪哀歌莪蔚篇。鹏翼扶摇看巧宦，虫雕辛苦忆当年。林丘处处堪忘世，何必苏君二顷田。水头秋思动疏枝，鸟外烟霞佐酒卮。衰老怕逢初度日，娇痴翻忆少年时。世无鲍叔谁相念，坐有韩娥醉不辞。太乙长庚俱浪说，夜深引领望南箕。五十四年山泽癯，懒从朋旧话居诸。壮心尽付沙头鹭，生计都非屋里书。九陌市尘天漠漠，一帘风露夜如如。屠龙手段今安在，笑挽栀鞭策蹇驴。"}