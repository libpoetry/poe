{"id":"405293","title":"菩萨蛮","dynasty":"近现代末当代初","author":"赵尊岳","text":"低徊南浦垂杨路。绿阴前度分携处。再见若无缘。月华休更圆。心随流水去。泪作黄昏雨。泪雨尚多情。月圆愁煞人。愔愔画阁双双燕。柳昏花暝常相见。相见隔帘波。隔帘春几多。帘波风约住。莫放韶光去。日暮碧云天。相思年复年。尊回听彻娇莺语。狂花俊煞天魔舞。锦罽画堂西。绿椒新壁泥。人愁春易老。春似人长好。香雾湿菭衣。绿肥红未稀。瓶花弄色三分吐。笼莺学舌无多语。窗影度迟迟。绿杨春几枝。屏山幽梦浅。不似吴云远。云外有高楼。相思楼上头。华琚瑶碧香罗雪。雕阑倚遍桐阴月。辛苦伫归人。璇玑图未成。幽怀何处在。钿约长留待。一角小楼红。度箫无奈风。春寒浅浅荼䕷雪。玉奴妆镜羞明月。月也妒春容。画阑回脸红。春城喧笛鼓。何处无歌舞。舞罢怯余寒。为谁腰带宽。东风款梦屏山曲。天涯望极蘼芜绿。尽意托鹍弦。难将心绪传。小红春唱慢。筝柱移银雁。占断艳阳时。流云歌外低。阑深影贮梨花白。番风不送归来客。容易得相逢。绣帏香梦中。鱼笺疏远信。怕说归期近。却忆别离时。斜门眉月低。一春长是思量苦。思量博得人知否。灰不尽相思。除非金鸭知。春深肠断处。花落春归路。已是绿阴时。好春侬负伊。"}