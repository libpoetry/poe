{"id":"679179","title":"送现藏主往处州长乐","dynasty":"明","author":"守仁","text":"括苍之山天下雄，控引百粤横西东。高城月出海莲白，野亭莺啭山花红。伍乔光芒映南服，知有高人住林麓。濛濛碧雾际江天，冉冉閒云蔽幽谷。大峰嵯峨仙所都，轩辕上天遗鼎湖。川水秋沈莫耶剑，石龙夜吐摩尼珠。长乐山人乐禅寂，捧檄东归喜何剧。江湖鸥鹭惜离群，丛社象龙趋法席。恩波浩荡广如天，五云回首蓬莱边。明年我亦访遗逸，独骑白鹤来青田。"}