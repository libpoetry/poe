{"id":"836268","title":"贺新郎 丁亥闰四月十三日赋","dynasty":"清末民国初","author":"陈衍","text":"朝雉飞鸣鷕。是一双、南来翡翠，西来青鸟。几度灵均媒不好，痴汉欲驮騕袅。算判牒、氤氲分晓。七宝楼台三万户，看枕边、玉斧工夫巧。待比翼，伽楞了。梢头豆蔻娉婷袅。压春风、珠帘十里，善容为窕。展眼千重石榴吐，领取一枝生小。想花下、樱桃多少。浅紫纶巾颜色称，羡座中、夫婿舒同佼。奈望眼，穿天杪。"}