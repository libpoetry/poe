{"id":"199740","title":"病中喜李仲霍王子载见过","dynasty":"宋代","author":"晁公溯","text":"春风饯余寒，山雨留暝色。杜门正卧病，俯仰空四壁。庭空鸟雀至，窗破风雨入。拥炉意无聊，胸次百忧集。肉消时抚髀，啸罢空抱膝。户外云气昏，春泥污阡陌。清晨履声喧，不见车马迹。忽传高轩过，未知当何适。仆夫走告予，有客来问疾。起迎屐齿折，颇觉心悦怿。沈疴脱去体，阳气满大宅。坐闻枚叟言，汗复淟然出。平身拙自卫，外邪屡见袭。昔尝倦宾至，束带难自力。今者乃不然，惟恐归骑铖。向来谢交游，正乏君辈客。"}