{"id":"801785","title":"晚甘园芍药盛开莼江招饮","dynasty":"清","author":"周振采","text":"君留燕，吾适鲁，去年花时各羁旅。鞭梢两地恰归来，一时花下同宾主。殿春朵朵翻琼英，白头相对千花明。有酒但作长鲸饮，有句肯学寒螀鸣。物情共艳三公爵，魏国声名兆花萼。我与君家共息机，无须离别怅分飞。朱朱白白皆堪赏，不羡扬州金带围。"}