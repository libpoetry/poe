{"id":"521162","title":"送周都尉告祀孝陵","dynasty":"明","author":"顾清","text":"明明我圣祖，承天驭华夷。赫怒定海宇，忧勤固皇基。典则遗子孙，万世如一时。恭惟衣冠藏，郁郁镇地维。云车与风马，日夕恒来思。神灵居帝傍，监观靡有遗。日闻寝园中，风雨尝纷披。松柏帝所念，行列恐有欹。玉帛命专使，洁斋代亲祠。周侯戚畹英，寅清帝心知。况此共欣戚，宁为跋涉辞。都亭三月初，春光照轩帷。祖席列群彦，载咏皇华诗。峨峨紫金山，宫阙何崔嵬。侍卫固有职，汎扫宜如仪。圣情切注想，归矣无需迟。"}