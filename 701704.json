{"id":"701704","title":"清洛营次韵四首","dynasty":"明","author":"黄衷","text":"日表迎亭午，辕门稍面坤。合围疑月满，飞逻破山昏。蛮垒巢帘燕，军行饮涧猿。莫欺铅椠老，盾上旧能言。支倦聊飞檄，何才望奠坤。国怀纡白羽，乡思赴黄昏。仗策驱哮虎，舒缨缚跳猿。于襄吾肯赋，六月契前言。荐岁从征地，南陲亦厚坤。瘴来山疠重，月出野燐昏。草伏随穿虺，林号想纵猿。论兵古所忌，予乃禁无言。谩多赢日月，长负小乾坤。蒸雨纤蕉润，挑灯细字昏。租荒南涧芷，兴老北山猿。敢辱高庸疏，凭谁咏薄言。"}