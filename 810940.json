{"id":"810940","title":"齐天乐二首","dynasty":"清","author":"王时翔","text":"阴阴木叶遮深院，珠帘半钩梅雨。润入琴丝，滴开蕉卷，金兽水沉低炷。两枝琼树。趁小阁幽闲，凭肩私语。细瀹清泉，紫瓯浮雪漾花乳。为欢谁道昼永，湿云看渐散，斜照微吐。淡月黄昏，低阑薄袖，倚皱一痕金缕。画谯闻鼓。更窗下分灯，竞标新句。绣被浓熏，雾笼双彩羽。桃花扇底歌声在，凄清竟甘如许。嫩菊分秧，新篁倚粉，料理闲中心绪。萍踪偶遇。只杯酒留连，春前一度。便托深情，紫骝不系闭门处。须知非忍薄幸，两人同一恨，相对难吐。章句酸才，琵琶小技，没杀奇男侠女。此离最苦。更莫望佳期，与谐鸳侣。咽泪归来，渡头风送雨。"}