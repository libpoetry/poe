{"id":"1083168","title":"送祝仲容归新安","dynasty":"宋","author":"朱松","text":"历乱百忧心，漂零一涯天。读礼不盈尺，眼萎坐自怜。君来访安否，春风柳吹绵。篝灯语平生，惝恍夜不眠。那知岁月度，但怪冰雪坚。感君怀亲意，使我泪贯泉。高堂急荣养，躬耕恨无田。笔端日五色，气压诸生前。圣门要钻仰，至味研简编。经纶出绪馀，文字忘蹄筌。他年閒击竹，妙契琴无弦。此时一瓣香，竟为何人然。江湖多北风，怀哉归袖翩。刮目看奋飞，此道更著鞭。"}