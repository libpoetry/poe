{"id":"822144","title":"八声甘州 题蒋鹿潭持竿戴笠小像","dynasty":"清末近现代初","author":"汪东","text":"断千寻铁索已沈江，江流更无还。想其中自有，战时栖舰，闲处渔竿。太息我辰安在，词客意辛酸。欲耦严陵钓，掷去儒冠。烽火一时燃遍，笑石头城下，曾见降幡。误漂零臣甫，犹诩寸心丹。困盐车、何如伏枥，向珠溪、尊俎且盘桓。谁知得、过清明了，依旧春寒。"}