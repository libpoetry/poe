{"id":"1095541","title":"酬竹岩江湖伟观","dynasty":"宋","author":"释居简","text":"伟观如伟人，特立万夫上。胸中九云梦，浩然老益壮。挂窗著孤山，排闼数秦望。平湖宜阴晴，西子亦澜浪。江潮齐晦朔，海若见情状。由来非地献，亦复岂天相。谁将万象影，幻此千幅怅。悠然会真意，何以堪俗况。曲阑供小立，双眸纵遐放。空濛辨畛畦，平漫分趣尚。外则尽诸物，内则了诸妄。何妨水涵空，勿使云塞向。不须陋狭隘，更复事宽旷。湛此一寸虚，秘发千古藏。"}