{"id":"761008","title":"二郎神 和湘绮翁西安北苑题壁","dynasty":"清","author":"郑文焯","text":"夕阳旧苑，又过客、曼歌离黍。想云近仙居，香昏龙气，空锁千门榜署。漫说长安，堪西笑尽，梦逐京尘飞去。嗟殿柳、燕归宫槐，蝉断暗闻铃语。前度。画轮移雉，玉阶班鹭。看地转天回，终南古黛，不减西山翠妩。汉月悬秋，秦云媚晚，销得楚狂题句。但暗忆、彩笔曾干，气象白头非故。"}