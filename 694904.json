{"id":"694904","title":"吴门春游曲四首","dynasty":"明","author":"居节","text":"濠上花深翡翠楼，楼前白月涌江流。香风两岸笙歌合，夜夜烧灯照客舟。禁烟将近暖风微，桃李阴阴燕子飞。好向西虹游墅去，薄罗小扇夹纱衣。春江花月满春烟，夜夜琵琶宿画船。城上乌啼霜又落，紫檀槽暖不成眠。谁家年少恣春游，翠幄朱旗三橹舟。齐唱棹歌江似沸，黄莺啼杀不回头。"}