{"id":"427767","title":"水龙吟 癸巳除夕前二日文怀沙过访寓庐，欢然赋赠","dynasty":"近现代","author":"龙榆生","text":"矫如云鹤来翔，情知海内存知己。汪汪叔度，澄波千顷，渺无涯涘。词派西江，骚心楚泽，暗惊身世。羡乌尤法乳，辩才天纵，看拔戟，异军起。把手欢然一笑，溯宗风、我闻如是。醒人言论，照人肝胆，感深气类。继往开来，扬清激浊，吾曹有事。愿执鞭以俟，从君驰骋，树文坛帜。"}