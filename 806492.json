{"id":"806492","title":"贺新郎五十八首 其三十五","dynasty":"清","author":"蒋士铨","text":"忽废书而叹。送年华、浮沉寂寞，几人名宦。周党有时寻闵贡，终日樵苏不爨，或徙倚、雪窗莹案。旧学商量知己少，对前贤、敢效偏师战。越人射、感时变。功名三十鱼龙幻，记恩门昔年曾奉，定兴香瓣。梦绕秦中函丈远，那得长依经幔。忆隔岁、东华重见，引领双旌容易别，又晨星、落落风流散。披尺素、忍多看。"}