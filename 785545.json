{"id":"785545","title":"杂感 其五","dynasty":"清","author":"黄遵宪","text":"谓开明经科，所得学究耳。谓开制策科，亦祇策士气。谓开词赋科，浮华益无耻。持较今世文，未易遽轩轾。隋唐制科后，变法屡兴废。同以文章名，均之等废契。譬如探筹策，亦可得茂异。狗《曲》出何经，驴券书博士。所用非所习，祇以丛骂詈。亦有高材生，各自矜爪觜。袒汉夸考据，媚宋争义理。彼此互是非，是非均一鄙。茫茫宇宙间，万事等儿戏。作诗一长吟，聊用自娱喜。"}