{"id":"686912","title":"阳谷道中辞春","dynasty":"明","author":"刘宗周","text":"客路辞春春可怜，客心愁对草如烟。凭将景物留春色，一路杨花燕子前。病客伤春归便休，沧浪一曲棹扁舟。抽簪及早宁非讣，不趁东风叹白头。野水荒郊屡问津，浮云孤寄一閒身。可怜阳谷城西柳，不是青青帝里春。放浪浮生未有涯，薄言春尽且还家。故乡留得青梅熟，烟雨村村刈麦麻。春入桃源许避秦，武陵舟子是前身。可令岁月随流水，一任莺花绻主人。青峰入望初如沐，一半春前作客还。黄石不知何处是，教人指点谷城山。"}