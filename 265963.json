{"id":"265963","title":"大兄斋头著水仙一盂早春作花甚精媚兄弟对玩因留不得诗状其景","dynasty":"现代","author":"王浩","text":"小屋坐如梦，块然见寒花。共此一尺春，与作石生涯。东风有百好，江燕蹴晴沙。嬛嬛神暮来，罗袜步欹斜。娈彼金玉姿，凡艳不齿牙。未是山人心，剪裁出天家。阿兄不肯顾，夷然去鸣茶。时念矾弟兄，抱牍对老鸦。来归坐欠伸，晚晴放吏衙。忽思收犯斋，新妇映脸霞。平生江海兴，临事岂有他。尽此升斗间，何用惜芳华。安得谢扁舟，清卧理钓车。闭门咏棠棣，白首无叹嗟。"}