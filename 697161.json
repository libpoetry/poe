{"id":"697161","title":"题陈玉叔雪坡草堂二首","dynasty":"明","author":"胡应麟","text":"平坡飞翠立群峦，大隐新开十二阑。秀色迥当银阙堕，清辉疑傍玉楼看。歌成郢国千花聚，赋就梁园万竹寒。何似一舟乘兴去，闭门三日卧长安。城隅一曲抱沧浪，有客新裁薜荔裳。槛外渔舟回七泽，座中龙笛到三湘。松花暮合陶潜里，草色春添杜甫堂。莫向峰头歌白雪，夜惊神女出高唐。"}