{"id":"117701","title":"和韩宗弼暴雨","dynasty":"宋代","author":"苏辙","text":"执热卧北窗，淋漓汗流注。蛟龙遁水府，谁起叩天户。偶然终日风，振扰北山雾。崩腾转相轧，变化不容睹。雷声运车毂，雨点倾豆黍。逡巡溜河汉，指顾才笑语。破屋少干床，茅苫固难御。出门泥没足，此厄比邻溥。苟令终岁熟，敢有今日怒。晚照上东轩，清风袭虚庑。微生免荷锄，但喜脱烦暑。农父更事多，缺塘已增土。"}