{"id":"805698","title":"贺新郎四首 其三","dynasty":"清","author":"史承谦","text":"雁影横晴昼。对高斋、薰炉茗椀，几番携手。寒雨忽催行棹发，又向前湾回首。看一路、冷枫红透。江草江花都萧瑟，怕西风、渐逼征衫袖。摇落意，君堪否。清秋曾共新亭酒。奈而今、轻装独去，深杯重覆。何处登临残照外，望里魂销钟阜。更莫问、南朝非旧。此地从来兴亡恨，一丝丝、多似秦淮柳。谱怨曲，数红豆。"}