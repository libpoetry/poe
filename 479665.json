{"id":"479665","title":"春雪敬亭用前韵再答","dynasty":"明","author":"顾清","text":"西山落日云蒸蒸，漫衍涧谷弥冈陵。晓窗梦破闻扫雪，失喜一笑披衣兴。天街大有隔岁伴，羸马前日犹凌兢。常言三白兆丰稔，民病亟矣天须矜。从风初学柳絮舞，缀树旋作梅花凝。素娥晨朝纷下女，玉龙夜战迷先登。瓦垆烟焰坐不暖，起视胆瓶胶作冰。前年冬温人苦疾，往岁雨多苗弗胜。新春得此喜可说，光景十倍鳌山灯。忘怀一任鸿寄迹，耐久正爱霜为朋。淮西剡曲总佳话，万骑孰与扁舟乘。愁来呼酒径一醉，斟酌不计斗与升。长安薪炭已如玉，又报米价江南增。开门高卧吾岂敢，手挽沟壑嗟无能。登楼望山一舒啸，银屏玉案高崚层。何当致我此中去，看煮雪茗烧枯藤。"}