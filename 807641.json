{"id":"807641","title":"庄椿岁  寿高阳李相国","dynasty":"清","author":"陈维崧","text":"千年仙李蟠根，一枝种在沙堤右。金波穆穆，卿云缦缦，小春时候。绿鬓调羹，黑头补衮，人间台斗。正宫门络绎，驼封赭帕，频飞送，神仙酎。更值梅前菊后。喜尧天、风光铺绣。君臣一德，夔龙共事，太平今又。铜柱烟消，玉关雪霁，河山明秀。愿万年历上，一年一度，介先生寿。"}