{"id":"554452","title":"归田四时乐","dynasty":"明","author":"胡俨","text":"自从辞家四十年，归来华发已盈颠。玉笥山前有先业，初因丧乱皆弃捐。敝庐旧傍东湖曲，城市尘埃常碌碌。朅来卜筑向江村，茂树清池贫亦足。去时书册独萧然，今见儿孙绕膝前。落花芳草春风里，策杖闲看人种田。布谷声高时雨足，田中水满新秧绿。麦穗黄时雉引雏，桑叶稀来蚕上蔟。架上雕琴久不弹，书卷堆床亦倦看。莺啼燕语清昼永，竹簟试展青琅玕。博山烟细茶初熟，午睡醒来闻啄木。门前驺从忽传呼，惊起池塘双属玉。梧桐雨洗尘歊清，凉入虚堂白苎轻。床前月色明如昼，酒醒梦回闻雁声。袅袅西风芳草歇，登山临水伤离别。我独归来守一丘，闲看飞萤自明灭。东皋南亩黍离离，好景从来是此时。清池露白芙蓉发，碧树霜黄橘柚垂。邻舍相邀酒新漉，家家筑场逢岁熟。田头鸡犬自成群，原上牛羊还共牧。桴鼓不闻烟火同，青山远近霜叶红。论文时枉青云士，击壤偶随黄发翁。幽栖幸出嚣尘外，开轩日与梅花对。子孙蠲复荷君恩，老夫优游聊卒岁。"}