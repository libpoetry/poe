{"id":"247842","title":"答庾僧渊诗","dynasty":"魏晋","author":"张翼","text":"茫茫混成始，豁矣四天朗。三辰还须弥，百亿同一像。灵和陶氤氲，会之有妙常。大慈济群生，冥感如影响。蔚蔚沙弥众，粲粲万心仰。谁不欣大乘，兆定于玄曩。三法虽成林，居士亦有党。不见虬与龙，洒鳞凌霄上。冲心超远寄，浪怀邈独往。众妙常所晞，维摩余所赏。苟未体善权，与子同佛仿。悠悠诚满域，所遗在废想。"}