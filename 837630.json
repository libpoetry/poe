{"id":"837630","title":"高阳台·空斋宵坐，悄然寡欢，言愁欲愁，赋此寄遣","dynasty":"清末民国初","author":"李岳瑞","text":"倚槛邀凉，钩帘贮月，画桥暝色沈沈。风外银箫，无端搅起秋心。天涯才有新晴意，怕微云、又作轻阴。最怜他、瘦蝶悽花，一夜霜深。江南万里凭阑思，奈瑶华织就，难觅青禽。经醉湖山，可堪倦眼登临。星辰历历绳河转，伴清愁、屋角蛩吟。镇销凝、香篆徐添，浊酒孤斟。"}