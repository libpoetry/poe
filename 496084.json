{"id":"496084","title":"大江东去 其九 和答张阳峰寄贺辛丑初度之作","dynasty":"明","author":"夏言","text":"衡岳湘川，产名公、真是玉堂人物。紫禁彤庭携手旧，何日同游赤壁。镜里朱颜，花前青鬓，又早巾中雪。非才宜退，匡时赖有英杰。自从身入黄扉，仰惭白日，归兴时时发。彩笔新词劳远寄，满纸云烟明灭。花甲初周，世途饱历，长笑空搔发。钟陵南望，故人千里明月。"}