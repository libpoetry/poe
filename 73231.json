{"id":"73231","title":"织锦词·行家织锦成染别","dynasty":"元代","author":"张昱","text":"行家织锦成染别，牡丹花红杏花白。作双紫燕对衔春，一匹锦成过半月。持来画堂卷复开，佳人细意为剪裁。银灯连夜照针指，平明设宴章华台。为君著衣舞《垂手》，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐惟片时。"}