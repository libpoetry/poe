{"id":"826679","title":"水调歌头·题海丰吴石莲抚部词卷","dynasty":"清末近现代初","author":"章钰","text":"十二万年劫，不坏是金仙。人閒今日何世，暝色赴虞渊。剩有随身铁笛，且趁波平月上，吹醒洞龙眠。寂寞与谁语，招手古成连。兀兀醉，昏昏睡，尽狂颠。蓬莱方丈何处，缥缈此心悬。公自餐风饮露，我尚拖泥带水，愁话向鸥边。回首沧浪畔，春梦袅萝烟。"}