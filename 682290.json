{"id":"682290","title":"赠雪山杲公","dynasty":"明","author":"广润","text":"世有避喧者，往往买山匿。岂不远尘俗，缘心曾未息。当境即随流，于道竟何益。杲公居市廛，复近金阊陌。我欲造其庐，几返衡门侧。如何只数武，遍访无人识。心空世自遗，不在凡嚣隔。相对各忘言，如面少林壁。垝垣甫及肩，陋室仅容膝。夜雪启重扉，春云生四壁。檐傍潇湘竹，窗临洞庭橘。与之同岁寒，不受冰霜色。习气日以轻，持心日以密。枯木忽闻鸦，仰视明河没。萧然井臼间，婆娑自舂汲。清斋疏磬馀，焚香以终日。"}