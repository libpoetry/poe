{"id":"573826","title":"题郭子仪见虏图","dynasty":"明","author":"邵宝","text":"唐之大将汾阳公，天畀才略成贞忠。平生信义贯金石，仓卒眼底无羌戎。戎来如云驱以风，我下我马何从容。诸酋罗拜誓酹酒，大人先兆巫言中。世称谈笑可折冲，万古一羽云霄空。龙眠居士丹青雄，笔到此事真奇逢。寻常传玩岁复月，时于敝箧腾长虹。焚香坐阅精神通，古来尚友只数老，九原可作吾其从。于嗟乎九原可作吾其从。"}