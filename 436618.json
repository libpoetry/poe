{"id":"436618","title":"辛丑中秋夜与用亨汉臣济之君祥子昂仲宽及诸同志聚饮于学宫阴不见月","dynasty":"金末元初","author":"李俊民","text":"节物相催近觉频，胜游携酒意何勤。几人白发对明月，万里青天愁片云。袅袅风高秋已半，厌厌客醉夜将分。督邮气味从来恶，今日尊前也献芹。莫嫌胜日燕游频，且慰寒窗力学勤。白也停杯将问月，退之利剑欲开云。清光难比秋三夜，痛饮何辞酒百分。况在頖宫思乐地，与君共采水中芹。"}