{"id":"609142","title":"雨中再贻孟奇公干静父孟郁","dynasty":"明","author":"区大相","text":"六旬积阴雨，九土重怀襄。势挟千崖下，声连三殿长。楚南飞石燕，齐北舞商羊。落电牵雷奋，高天吝日光。鱼龙喧大泽，蛙蚓聚中堂。奔溜成方沼，颓廊毁半墙。未昏先秉烛，避湿屡移床。结驷妨端木，持粮候子桑。涉深思假筏，就浅怯褰裳。经夏苔花碧，先秋木叶黄。晤言徒阻绝，忧思久旁皇。珠桂频为客，风波滞异乡。郁蒸翻助暑，淅沥乍生凉。旧恨滋幽独，新诗会激昂。"}