{"id":"838970","title":"菽庄观菊，赋呈主人","dynasty":"清末民国初","author":"许南英","text":"深秋天气清且肃，东山尽日歇丝竹。新霜昨夜入东篱，开遍菽庄万畦菊。主人折柬会高贤，特为秋花开一局。入门彷佛不见花，但见叠叠重重五色霞。占断菽庄好秋景，为舒老眼数奇葩。就中是谁有花癖？一一平章精考覈。雨馀日焙鹤顶红，风前露滋蟹爪白。绯绶新承昨日恩，紫标犹想先人泽。中央正色冠群英，黄种居然据专席。胜会联吟亦足豪，主人绝唱冠吾曹。餐英大嚼鲈鱼馔，末座便宜作老饕。醉归踏月天澄澈，别有短吟随兴发。满身犹带魏公香，白首相期葆晚节。"}