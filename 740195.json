{"id":"740195","title":"陈希冯居邓尉六年复归故里赋诗赠之","dynasty":"清","author":"章恺","text":"故人结庐青芝山，芝云千朵如商颜。杉萝深掩读书屋，洞门铁锁无人攀。我从君去亦远适，浩荡天风锵辔环。长谣空寄桂花崦，短棹远隔芙蓉湾。岂知离合固有数，我归故里君亦还。薰风解后忽一笑，人生良会元非艰。开编示我手注《易》，荟萃众说精刊删。虞翻三爻常恨少，王勃一句终嫌悭。见君著述重吾愧，旧学日夕生榛菅。相从且喜结此夏，剩乞妙斫镌坚顽。"}