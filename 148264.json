{"id":"148264","title":"念奴娇·江邮湘驿","dynasty":"宋代","author":"陈景沂","text":"江邮湘驿。问暮年何事，暮冬行役。马首摇摇经历处，多少山南溪北。冷著烟扉，孤芳云掩，瞥见如相识。相逢相劳，如痴如诉如忆。最是近晓霜浓，初弦月挂，傅粉金鸾侧。冷淡生涯忧忘乐，不管冰檐雪壁。魁榜虚夸，调羹浪语，那里求真的。暗香来历，自家还要知得。"}