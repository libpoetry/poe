{"id":"1195349","title":"有竹一篇七章","dynasty":"唐","author":"萧颖士","text":"有竹斯竿，于阁之前。君子秉心，惟其贞坚兮。有竿斯竹，于阁之侧。君子秉操，惟其正直兮。彼蔚者竹，萧其森矣。有开者閤，宛其深矣。回檐幽砌，如翼如齿。冬之宵，霰雪斯瀌。我有金炉，熺其以歊。夏之日，炎景斯郁。我有珍簟，凄其以栗。彼纷者务，体其豫矣。有旨者酒，欢其且矣。友僚萃止，跗萼载韡。彼美公之姓兮，那欤应积庆兮，期子惟去之柄兮。"}