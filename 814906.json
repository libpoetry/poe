{"id":"814906","title":"感事四首","dynasty":"清","author":"俞樾","text":"海上军容盛火荼，名王自领黑云都。独当淝水心原壮，一失街亭势已孤。九地藏兵狐善搰，重洋传檄鳄难驱。遥知此夕甘泉望，早见烽烟照大沽。郁郁三山次第开，离宫别殿似蓬莱。累朝制度周灵囿，每岁巡游汉曲台。海外鲎帆来络绎，云中凤阙失崔嵬。昆明湖畔波如镜，犹望春风玉辇来。漠代和戎计最疏，重烦供帐大鸿胪。天吴紫凤真儿戏，清酒黄龙是誓书。式璧齐廷聘鹍鹄，击钟鲁国飨鶢鶋。几时竿上垂明月，钓取吞舟海大鱼。先朝讲武旧围场，萧瑟秋风塞外凉。早望羽车回谷口，漫劳石鼓刻岐阳。飞黄一去清尘远，凝碧重来法曲荒。剩有开元朝士在，颓唐诗笔赋连昌。"}