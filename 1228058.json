{"id":"1228058","title":"铁笛歌为铁厓赋","dynasty":"元","author":"李孝光","text":"铁厓道人吹铁笛，宫徵含嚼太古音。一声吹破浑沌窍，一声吹破天地心。一声吹开虎豺闼，彤庭跪献丹扆箴。问君何以得此曲，妙谐律吕可以召阳而呼阴。都将春秋一百四十二年笔削手谱成，透天之窍价重双南金。掉头玉署不肯入，直入弁峰绝顶俯看东溟深。王纲正统著高论，唾彼传癖兼书淫。时人不识我不厌，会有使者徵球琳。具区下浸三万六千顷之白银浪，洞庭上立七十二朵之青瑶岑。莫邪老铁作龙吼，丹山凤舞江蛟吟。勖哉宗彦吾所钦，赤泉之盟犹可寻。更吹一声振我清白祖，大鸣盛世，载赓阜财解愠南风琴。"}