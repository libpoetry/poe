{"id":"672479","title":"为李时升题竹卷","dynasty":"明","author":"王云凤","text":"世间红紫曾不顾，日日坐对江南趣。是谁霜尖扫墨花，夺取造化归纤素。凿得怪石湖之幽，湖波有神神亦愁。寒拥苍鳞千叠浪，昼滴清岚万顷秋。上有数竿直如指，缥缈一枝堕还起。青悬沧海珊瑚钩，彩弄丹山凤凰尾。我今见此双眼新，风尘骑马是何人。秋来明月当空夜，不减潇湘染泪筠。"}