{"id":"414792","title":"哭殇女漱碧二首选一","dynasty":"近现代","author":"彭鹤濂","text":"我病瘉未旬，汝病忽又至。病魔何其亲，缠绵反有致。问医此何病，胸中热如沸。医云恐惊风，叮咛须留意。晨起还呼爷，日斜势转厉。饮药如饮茶，望爷只流泪。须臾气益促，无处祷天地。试遍人间方，群医无妙计。尚疑鬼神谑，狡狯或再试。谁知一日病，竟夺我女去。飘摇魂何依，我心难弃置。泪尽还自思，聪明天所忌。"}