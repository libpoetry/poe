{"id":"682636","title":"方伯岑蒲谷年丈宅上赋别之任","dynasty":"明","author":"区元晋","text":"一自承恩出凤城，江山随处是官程。力存老马休论齿，心竭丹葵且吐英。雪岸每依星旆转，彩云还傍晓帆行。相思别后何时会，迢递关河听雁声。案上烟霞拂纸明，诗篇重赠感君情。自怜毛发星星染，犹对风云故故生。揽辔长飕吹袂急，倚船新月照江清。酒狂击剑高楼上，星斗分明接帝城。"}