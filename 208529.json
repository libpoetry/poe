{"id":"208529","title":"南园用端中韵","dynasty":"宋代","author":"朱翌","text":"有韩太尉淮阴家，十年种木今开花。松阴渐可张翠葆，桃蹊久已蒸红霞。早来雨过著芒屩，曲沼镜平清见沙。道人从我似支遁，公子立名非务华。剧谈坐致千岁日，默诵初无一字差。主人负重守且将，一手捻箭腰黄蛇。因来小集休沐地，何时共听归来笳。饥肠欲饵桄榔粉，香身要采毗陵茄。凉风悠悠引佳月，归兴忽起来从栖鸦。谁怜老我夜不寐，儿曹见祝无多茶。"}