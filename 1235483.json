{"id":"1235483","title":"寄黄州旧友四首","dynasty":"元","author":"刘鹗","text":"后会未有期，岂意岁云变？不知百年间，正复能几见？江湖北风多，水阔雁无便。此心剧悠悠，庭树空倚遍。客来为余言，眠食两无恙。殊乡吉语传，慰我心怏怏。我峨栖霞楼，仙人在其上。甚欲往从之，烟水互莽苍。旧书不忍读，读之耿怀悲。君子不共赏，远在天一涯。喜闻甘棠阴，雨馀绿差差。冰玉晚自守，素志正相期。雪霰日已集，感此寒夜长。浮云翳白日，杀气时飞扬。落叶鸣声悲，游子思故乡。去住不自料，白云杳茫茫。"}