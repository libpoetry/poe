{"id":"737704","title":"琴意诗 其五 樵歌","dynasty":"清","author":"张梁","text":"出门尽青山，担头缚斧柯。顾盻生得色，高林郁嵯峨。轩轩举趾健，倏忽重峦过。山词连步起，与至口则哦。闻声不见人，杳霭隔烟萝。有时惊鹳鹤，磔磔离其窠。呕哑字莫辨，余响飘林多。松风与涧瀑，天籁遥戛摩。运斤以为节，逸调殊凡科。丁丁复许许，拉杂声相和。四体无乃疲，而非劳者歌。自歌还自罢，兀傲焉知他。"}