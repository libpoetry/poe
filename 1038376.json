{"id":"1038376","title":"三高僧诗 越之彻如冰雪","dynasty":"宋","author":"释契嵩","text":"彻公之清若冰雪，高僧天资与人别。三十能诗名已出，名在诗流心在律。不殊惠远殊惠休，皎然未合谁与俦。白云萧散何定止，忽入关中访包李。孤清难立众所沮，到底无辜中非语。木秀于林风必摧，彻公怀德成祸胎。古人已往不复叹，为尔为诗遗后来。"}