{"id":"747378","title":"君山守风遂登山望湖拜湘君祠墓因至寺中观后蜀时诸铁器","dynasty":"清","author":"陈钟祥","text":"湖头夜半来腥风，山云横卷波掀空，军声十万鸣空中。晓视湖风声更恶，黑云如山压山角。山灵招客青堪握，爱山遂作看山行。放眼不辨湖山青，混茫一片秋云横。洞庭汪洋八百里，挹之不过一瓢水。青山如发湖心起，山头梵宇凝霏烟。湘君墓下蛟鼍眠，萧萧泪竹围墓田。铁色黝然中古器，藓花剥落谁辨识。时代荒唐等游戏，浩渺钟声入乱流。巨涛撼山拍欲浮，朗吟直挟飞仙游。"}