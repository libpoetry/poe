{"id":"807316","title":"水调歌头  宋荔裳曹顾庵王西樵招集刘峻度葭园即席限韵","dynasty":"清","author":"陈维崧","text":"钿犊朱扉外，宝鸭画堂中。重逢把酒飞盖，倍觉旅愁空。人有庾徐潘陆，坐有楼台丝竹，那减晋人风。慎莫赋怅怅，亟为拉红红。吾醉矣，拓金戟，倚长弓。不改狂奴故态，耳语有群公。官是金闺贵客，身是画溪愁客，客自不相同。起觅铁绰板，高唱大江东。"}