{"id":"677937","title":"塘上行","dynasty":"明","author":"林敏","text":"石发明濯濯，江蓠复田田。蘼芜独何为，零落朝露先。深塘会有涯，别木仍有颠。条风江上行，忧来悄无边。罗衣怯素体，斋沐况经年。尝以兰蕙心，喻作金石坚。谁谓胶与漆，中道成弃捐。不食莲菂苦，焉知萍实妍。不叹蒲柳老，翻疑雨露偏。人影乱止水，飞魂逐榆烟。大堤回辇处，合沓生苔钱。愁闻歌绿水，往古皆共然。"}