{"id":"749482","title":"贞女行","dynasty":"清","author":"彭玉麟","text":"衡山深而幽，湘水净而绿。山幽何足奇，水净何足录。此中毓秀灵，女贞森朴棫。马冯旧朱陈，儿女新如玉。丝罗结丝罗，朱绳牢系足。亲友偕欢欣，共道姻缘夙。公子佳翩翩，文采光离陆。鸾交已定期，无何乖凤卜。二竖忽为灾，阿郎疾危蹙。修文赴玉楼，红丝命难续。噩耗来女家，父母各瞠目。女已测知之，趋向膝前伏。哽咽低致词，女自知薄福。双亲为妇心，百身莫能赎。曾读《柏舟》篇，毋使歌《黄鹄》。前闻郎疴沈，女已思之熟。许女归始平，百苦甘茕独。否则不求生，但求命绝速。阖家苦难言，悲伤惨骨肉。父信女心坚，母知女志笃。唯唯各相应，女起身反屋。脱却锦绣襦，登舆去匆促。血泪入冯门，即易斩衰服。父母偕弟昆，奔送多姻族。惨目最伤心，捧言拜花烛。观者千百人，同声齐一哭。嗟嗟彼美姝，至情自有属。谁说古共姜，今世睹难复。谁说劲草无，扶风有贞木。志同金石坚，从绳不能曲。心同冰雪清，飞尘不能黩。鬼神为之欣，天地为之肃。冯郎木主成，往拜我斋宿。名教古今尊，理难语流俗。不吊而往贺，庶几有感触。广文诸先生，名篇灿绮縠。黄堂太守贤，彤管扬清馥。御史大中丞，缘情申奏犊。飞骑达天庭，褒嘉无愧恧。纶綍颁煌煌，绰楔竖矗矗。百年虽苦心，千秋留芳躅。贤贞自不磨，劲节谁与角。青青衡山松，猗猗湘水竹。"}