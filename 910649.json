{"id":"910649","title":"送鞠彭山","dynasty":"宋","author":"李新","text":"丹轮随待十三州，青琐文章汗马牛。喜见钱塘山水好，卜居为有荻花秋。年来游宦无羁束，要醉海棠西入蜀。侯门不惯扑车尘，犹忆画堂红映烛。未易池中甘索寞，乍屈数旬聊自托。牛刀行割武阳城，梦魂已到天章阁。劝君强作岷峨客，莫念凤凰烟景隔。归家重倚望湖楼，依前水浸吴天白。"}