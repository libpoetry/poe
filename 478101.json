{"id":"478101","title":"牛首山","dynasty":"明","author":"王宠","text":"终南望咸阳，少室迩京洛。神宇壮维藩，佳气郁环崿。兹山何崷崒，川岭丽绣错。攒蹙亘千岩，萦纡盘万壑。星辰互翻动，雷雨或解作。谷候异凉温，峰形殊今昨。瑶草雪中华，红泉风外落。江翻映组练，日照辉金薙。游衍多圣仙，翔舞集鸾鹤。循山构累榭，嵌空结菌阁。飘飘曳灵幡，窅窅鸣天乐。宸居暨泰清，长杨亘五柞。登祗警神卫，方望肃王略。弱龄耽名山，雅志涉丹籥。招隐冀淹留，采秀怜沃若。秉我上皇心，排筌入玄漠。"}