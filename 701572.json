{"id":"701572","title":"学古三首赠胡承之归关中","dynasty":"明","author":"黄佐","text":"翩翩双鸣雁，噭噭云中飞。娟娟蛾眉女，劄劄流黄机。弃置不成匹，叹息减容辉。问女何所叹，良人怅有违。万里遥相望，何由接音徽。蕙楼鉴素月，兰镫暧虚帏。身非骖与服，安得同车归。河清尚可俟，会合何可希。临岐奏此曲，泪下谁能挥。巾车返初服，淩晨发京洛。引顾咸阳道，云山互参错。威夷眄三涂，嵚岑辨二岳。草树郁仟仟，沟塍纷漠漠。霞日映宫雉，明灭见城郭。行子归旧疆，园田惧芜落。庄生傲柴栅，台公愿藜藿。已蠲原宪耻，无论启期乐。道因傥来悟，心泯然疑作。达士有遗矩，卷舒在龙蠖。玄冬服纤纩，不若貂襜褕。新知虽云乐，不若故人姝。华轩岂不美，休休惟故居。故居乃何所，乃在秦城隅。山泉环户牖，树木何舒舒。开帘见栖鸟，临渊羡潜鱼。孤菊扬其英，芳草不复除。适意向井臼，陶情在琴书。此生谅已得，不乐将焉如。"}