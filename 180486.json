{"id":"180486","title":"食虀·君不见领军家有鞋一屋","dynasty":"宋代","author":"陈与义","text":"君不见领军家有鞋一屋，相国藏椒八百斛。士患饥寒求免患，痴儿已足忧不足。但龙平生受鬼笑，无钱可使宜见渎。但当与作谪仙诗，聊复使渠终夜哭。诗中有味甜如蜜，佳处一哦三鼓腹。空肠时作不平鸣，却恨忍饥犹未熟。冰壶先生当立传，木奴鱼婢何足录。颜生狡狯还可怜，晚食由来未忘肉。"}