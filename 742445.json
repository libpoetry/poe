{"id":"742445","title":"黄山古松歌应潘大中丞教","dynasty":"清","author":"鲍倚云","text":"轩辕施手开鸿濛，削起六六青芙蓉。奇秀半缘松与石，裂石诡出成古松。千株万株不藉土，人代渺历超秦封。灵区幽绝几人到，到者惊叫夸神工。路指天门两翁揖，一迎一送分西东。经亘双壁势蜿蜒，文殊道上眠苍龙。髯张角崭卧将起，疑潜疑现风云从。峰登始信划中断，下临绝壑危桥通。枝生彼岸横此浒，殷勤引臂扶游踪。游人见松不见干，松名破石穿玲珑。环抱有若母怀子，争奇倒挂莲花峰。倒挂苍虬发上指，一丝壁窦长青葱。离奇更说蒲团好，软铺密织云千重。何当一佛分一具，诸天花雨飞晴空。高不盈尺围数丈，佳处略与棋枰同。棋枰松在平天杠，松鬣井井横兼纵。顶平若砥枝若罫，仙家一局何时终。就中奇绝推扰龙，一峰突兀千峰中。松与峰斗峰腹坼，猿鸟何敢撄其锋。盘拿郁积怒未已，左枝横曳苍烟笼。拖岚抹翠数峰远，飘摇柳线青茸茸。精华终古日霜结，诸峰八面来朝宗。得非神仙恣狡狯，镌铲造化天无功。天公凝睇久生妒，破石先见雷火红。蒲团飏去龙夜逝，丁丁樵斧来悲风。吁嗟神物半失护，识者感叹心忡忡。我生山中未见山，幽探徐拟策短筇。山图记载百不一，奇姿环状难形容。藤络莎被遍崖谷，一松抵一仙人逢。黄山灵气不可尽，翎茵铁干绵春冬。"}