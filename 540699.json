{"id":"540699","title":"次韵元遗山送李参军赴塞上","dynasty":"明","author":"赵完璧","text":"慷慨出门去，击楫渡桑乾。丈夫处世非鹿豕，关山谈笑驱漫漫。不策绝世勋，虚生天壤间。义气摩青冥，肯教别泪潸。惜哉折坂王孝子，奉身废义回间关。更有吴江窃一隅，偷安忍耻忘寄环。要知西域奇功照青史，要知燕然伟绩垂毫端。岐路情怀总儿女，风云六翮乘时抟。身归斧钺命，禄遗椿萱盘。一朝树功名，家国同庆欢。便教风雷烈烈肃沙漠，直须名王授首霜刃赭花斑。冲风单于庭，踏雪贺兰山。孤臣夙中热，不知铁衣单。王灵振无极，何恤凋朱颜。雄飞本自猛将志，丘园徒老冥与顽。君不见陶太守，时忧过尔耽优閒。移甓寄深意，扬名合自甘辛酸。一杯万里与君诀，无前戎捷期君还。"}