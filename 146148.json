{"id":"146148","title":"有感呈景山校书诸丈","dynasty":"宋代","author":"文天祥","text":"北风吹春草，阳乌日已至。天时岂云爽，人事胡乃异。三月方皇皇，衣冠道如坠。栋挠榱桷折，木颠桢干悴。大者怀端忧，燋头求室燬。小者嗟行役，泥涂跋其尾。长平与新安，露胔如栉比。赋分本尔殊，适与天时值。哲人处明夷，致命以遂志。但令守吾贞，死生浩无愧。"}