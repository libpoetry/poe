{"id":"737278","title":"秀野草堂图歌次顾十一侠君原韵","dynasty":"清","author":"查慎行","text":"某树某水与某丘，旷怀往往消百忧。无端弓旌被缰锁，坐对尘壒生牢愁。卢鸿草堂图，阅世已千载。十志并流传，其人俨如在。问谁好事供潇洒，毋乃真迹留王宰。华亭最晚出，模本发精采。今之妙手继者谁，摩诘前身应画师。丹青一变粉墨骨，写向尺幅尤雄奇。云是吴中小秀野，何斯佳境移于斯。堂中主人顾十一，结客论文两豪逸。百家汎滥流溯源，万口喧传名副实。我是当年入座人，淋漓衫袖梨花春。爱其披豁气谊真，丰格仿佛余先民。宴衎之乐非丝竹，水色烟光八窗绿。半酣䬃沓风雨来，喷玉跳珠三百斛。铁崖老矣阿瑛贫，空巷间抛薜萝屋。可怜相见凤城西，僦舍还同燕子栖。犹能折柬致朋旧，局促肯放诗名低。我诗胡足道，依样葫芦画中稿。惟君痴嗜之，擘纸含毫共研讨。留题惯恼麓台翁，作记深惭竹垞老。吁嗟乎神仙富贵孰有无，默存岂必皆清都。梦中五岳巾箱图，君归来兮挟我俱。以神为马蘧为庐，一息十反良可娱。赁舂龌龊难久居，乃独怜君屋上乌。"}