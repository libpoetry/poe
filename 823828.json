{"id":"823828","title":"锁窗寒 咏帘","dynasty":"清末近现代初","author":"陈方恪","text":"凤节妨香，鸾花薄露，簟纹铺藻。瑶阶静拥，荡漾梦痕难扫。偃风枝、晴廊燕翻，石泉碎点金沾抱。怅玉楼十二，银河斜挂，碧笙吹晓。窥笑。当年少。记高捲南薰，神仙人妙。横街放夜，坐送千门欢闹。想玲珑、遥倚未眠，夜情密意飞不到。待归时、省识春风，窣地苔阴悄。"}