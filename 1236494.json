{"id":"1236494","title":"七月十二日奉诏以香酒赐曲阜代祀孔圣庙越五日别翰林诸友","dynasty":"元","author":"周伯琦","text":"分班扈跸到滦京，侍从官闲暑气清。圣主素知吾道重，颁香特遣孔林行。中原庙貌山川古，万代纲常日月明。虔祀归时迎大驾，共承经术赞承平。上京两月得从容，视草堂前华影重。黄阁宣麻书数纸，大官尚酝日千钟。题名已愧联群玉，善颂惟知儗华封。王事期程行有日，从今夜夜梦鳌峰。"}