{"id":"1158854","title":"留题李明府霅溪水堂","dynasty":"唐","author":"刘长卿","text":"寥寥此堂上，幽意复谁论。落日无王事，青山在县门。云峰向高枕，渔钓入前轩。晚竹疏帘影，春苔双履痕。荷香随坐卧，湖色映晨昏。虚牖闲生白，鸣琴静对言。暮禽飞上下，春水带清浑。远岸谁家柳，孤烟何处村。谪居投瘴疠，离思过湘沅。从此扁舟去，谁堪江浦猿。"}