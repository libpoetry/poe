{"id":"691227","title":"与王非熊宗伯游陵上仙人洞","dynasty":"明","author":"李孙宸","text":"秋色山光到处鲜，当秋宁负看山缘。非因访古按图箓，谁解寻仙扣洞烟。紫雾羽衣长不散，石炉丹诀已无传。乘风欲问瑶池事，可有青鸾寄素笺。寝殿秋风鸣佩环，金银城阙映秋山。何期王气钟祥地，尚有仙踪留世间。半岭似听鸾啸下，疏林犹想鹤笙还。与君再扫松阶坐，一隔红尘未可攀。"}