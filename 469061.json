{"id":"469061","title":"席上答王履吉","dynasty":"明","author":"唐寅","text":"我观古昔之英雄，慷慨然诺杯酒中。义重生轻死知己，所以与人成大功。我观今日之才彦，交不以心惟以面。面前斟酒酒未寒，面未变时心已变。区区已作老村庄，英雄才彦不敢当。但恨今人不如古，高歌伐木天沧浪。感君称我为奇士，又言天下无相似。庸庸碌碌我何奇，有酒与君斟酌之。"}