{"id":"645034","title":"送刘孟雍之官清漳","dynasty":"明","author":"解缙","text":"去年三月金门下，爱子清姿最潇洒。笑剪钟山五色云，赠君自是知音者。我时正买西江船，君亦送我龙江边。长淮无波碧于淀，杨花落雪东风颠。今年相逢春又暮，之官复指清漳去。罗衫红映海榴天，纱帽香生紫薇露。一觞难尽别离情，闽山楚水烟冥冥。太平正好事绥抚，若有人来烦寄声。"}