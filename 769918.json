{"id":"769918","title":"小诺皋•维扬旅舍闻蝉","dynasty":"清","author":"彭孙遹","text":"碧藓庭除，绿阴城郭，雨过空苍如洗。正疏林、两两鸣蝉，高低声递。何待移宫换羽，嶰竹天然相比。戛馀音、还共南薰摇曳。客去茶清，棋残香细。故搅人、北窗好梦，一觉扬州惊起。欹枕处，偏清厉。托体高枝，翳形密叶，直是如羹如沸。总不管、西候羁情，南冠客意。似水流光暗逝，渐入深秋天气。转眼向、孤雁寒蛩更替。玄鬓凋残，白头憔悴。试临风、独凭栏干，侧耳哀吟此际。容易使，秋心碎。"}