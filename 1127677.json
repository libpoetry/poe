{"id":"1127677","title":"家酿酒乡四首","dynasty":"宋","author":"曾几","text":"恶怀种种占胸次，俗物纷纷遮眼边。知有醉乡无路入，竹渠昨夜响山泉。酒泉郡郭果何在，校尉兵厨安足求。即使愁城攻得破，策勋当拜醉乡侯。醉乡即是无何有，欢伯相招归去休。全以个中为境界，更于底处觅温柔。醉乡论石仍论斗，如此山重水复何。我觉去人殊不远，从来杯勺不能多。"}