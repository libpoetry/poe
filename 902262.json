{"id":"902262","title":"赠赵公旦","dynasty":"宋","author":"张嵲","text":"少年意气隘九州，远别不为儿女愁。秪今摧颓落异县，跬步信宿生离忧。况今送子又千里，使我别绪何能休。忆昔石城初识面，两髦紒帻君才收。余方弱冠事科举，并辔共适东西州。春风寻胜襄傍寺，夜月复登临汉楼。凤林花开无远近，渔梁柳暗迷汀洲。荆门至陋不足数，杏山百丈清泉幽。径过物色尽可记，至今夜梦当时游。从兹一别星再终，相望不啻马牛风。临安相见各惊叹，君非丁壮予老翁。长离更挟鹓雏至，射策同攀郤诜桂。上书不肯干相公，頫首甘为州县吏。故人义重非时俗，三程过我荒村寺。欢言不觉春夜阑，破月已上前林端。一杯相属且自适，莫话旧游成慨叹。闻君早有求田约，四方宁有襄阳乐。时平我则径西归，远追高士鹿门期。"}