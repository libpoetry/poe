{"id":"543565","title":"忆在京洛遇鸣皋游契甚洽一别五载鸣皋既赴召玉京余亦轗轲家难偶祝生如华携所业印正门下诗以勖之","dynasty":"明","author":"胡应麟","text":"昔余寓京华，红颜发垂腰。翩然遇祝生，里闬同游遨。矫如长空鹤，清唳闻九皋。呻吟落珠贝，咳唾飞璚瑶。奇情两突兀，衣被长飘飘。青箱破万卷，白眼持双螯。调笑谪仙人，骑鲸堕烟霄。悲伤杜陵叟，二顷荒衡茅。马迁下蚕室，相如困中消。东方枉设难，子云徒解嘲。造物真小儿，役我随尘嚣。黄土抟下愚，茫茫若蟭蛲。南阳贵宾客，什九横金貂。盗蹠葬东陵，高坟郁嶕峣。伯夷饿西山，腐骨湮蓬蒿。陶朱窃西子，黄金压波涛。屈原有何罪，委身饲鱼蛟。为善福安厝，为恶刑安逃。长当毕吾愿，痛饮歌离骚。狂思捧北斗，醉欲呼天瓢。玉女令鼓瑟，仙童使餔糟。穷年谇司命，真宰为嗷嗷。以兹诉上帝，帝怒驰神飙。雷公击天鼓，屏翳嘘风潮。青天拆龙剑，易水寒萧萧。吞声出京洛，洒泣沾河桥。一与此生别，三年隔东郊。煌煌白玉楼，倏已升岧峣。山阳怆邻笛，玉洞闻鸾箫。归来瀫川上，一室藏鹪鹩。俗子遍阛阓，可人费招邀。尘埃闭穷巷，草色盈疏寮。科头诵四部，赤脚翻缃缥。蟭螟鉴止足，偃鼠明逍遥。皇天未悔祸，家门日煎熬。慈亲悴霜露，稚子埋山椒。晨牝噪高堂，孽狐瞰林巢。戚戚类冯衍，皇皇逾孝标。人生亦何乐，七尺徒烦劳。逝将弃家室，六合穷荒要。翩然挟大鹏，九万腾扶摇。嗟咨念良友，宿草迷荒坳。阳春慨永绝，白雪空长谣。欢言遘之子，兴文自垂髫。飞扬慕古昔，跌宕扳贤豪。沾沾问奇字，片语为神交。斯文久沦谢，玄阁长寥寥。尔志亮金石，遗风未全凋。抽毫述往事，赠汝为虔刀。勖哉丈夫子，努力追前茅。"}