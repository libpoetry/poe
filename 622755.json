{"id":"622755","title":"五月十三□□去廉因作廉□逃一篇且愿有事于廉者瞻前顾后相留意于斯言　乐府","dynasty":"明","author":"郭之奇","text":"飞廉飞廉，错认三廉是汝乡。秋去春来逾鬼蜮，髡头削臂称犬羊。尔贯既盈时乃至，中天旭日既当阳。已传面缚皆酋首，复道输诚化假王。千条汉帜标玄菟，十路天兵断白狼。尔归何地逃何所，此民何罪供尔戕。尔纵戕民民尚有，一二鸠形脱剑铓。或疑城旦辞舂市，谁沐猿猴出近岗。欲言未言气屡绝，自言三日奔道旁。尚忆去年秋九月，□归不似此苍皇。西顾钦灵东化石，未闻一矢遥相当。此如穷寇谁追掩，此如鸟兽乍惊翔。始知天意从人意，□之亡也实天亡。天亡骄子终弗恤，人非族类自相妨。我见天人应不远，瞻前顾后几徊徨。非仁胡服，非义胡昌。人之所去，天曷可长。凡百君子，视彼无良。省厥干戈，念尔衣裳。鹤在轩而丧卫，鱼已烂而亡梁。作善降之百祥，作不善降之百殃。书有明训，命不干常。谁为此言，满室满堂。以暴易暴，不臧厥臧。君不见去秋土官土弁今何在，青史不收血异苌。彼人不幸而为今人嗤也，戒之哉，后事之资前岂忘。嗟我何人独永伤，愿操长矢尽欃枪。手援北斗酌桂浆，自西自南以东行。三春目极怀千里，六月徂署抱秋霜。安能含思郁郁长居此，使我不得伸愁肠。"}