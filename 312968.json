{"id":"312968","title":"探春慢·腊梅花","dynasty":"清代","author":"陆蓉佩","text":"绛蜡凝黄，琼枝缀蕊，一夜微香初逗。月冷云封，霜欺雪压，刚是峭寒时候。几度临风看，怎玉骨、这番消瘦。绮窗纸帐轻笼，殷勤珍护知否。独鹤也应闲守，想皓腕轻攀，冷香盈袖。伴我孤吟，一般清绝，不许春风吹逗。忍记年时，红紫零落，那堪回首。插向铜瓶，岁寒标格如旧。"}