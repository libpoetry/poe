{"id":"493762","title":"甘泉书院新迁","dynasty":"明","author":"庞嵩","text":"泰山忽东摧，沧海还桑田。人事有废兴，千古理亦然。昔我湛夫子，韶阳舣归船。振衣帽峰麓，济济罗诸贤。爰兹辟院宇，永以开讲筵。阐扬六字符，习心俾销煎。迄今三十载，圣贤有真传。曲江重徙学，此院乃借迁。让贤尚云可，让圣岂为愆。千仞宫墙在，门深室且玄。升堂集朋侣，仰钻谈高坚。人心解求放，文礼见目前。匪前亦匪后，岂在天与渊。勿忘勿助间，默识同勉旃。"}