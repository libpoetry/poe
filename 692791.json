{"id":"692791","title":"阙调名 中秋夜小酌即席示二弟小词二首","dynasty":"明","author":"杨慎","text":"江树无烟。清辉寒影在中天。谢池家宴，休教辜负今夜十分圆。一樽相对静娟娟。分得金波漾酒船。更阑酒尽不成眠。一枝仙桂，好事说明年。月照三更。鹊绕南枝雁亦惊。庾楼高兴，休教辜负今夜十分明。凄清何处管弦声。彷佛燕台紫陌行。便从今夕话离情。明年此景，又隔凤凰城。"}