{"id":"165283","title":"念奴娇·晚烟凝碧","dynasty":"宋代","author":"王以宁","text":"晚烟凝碧。渐渔村山市，人归寂寂。有客飞舟还顾访，应讶纶巾欹侧。得意忘年，推诚投分，高论追元白。英标逸气，笑予穷抱真策。兴尽又复言归，秋风分袂，浩荡思无极。咫尺昭山明翠壁，那知中隐咸籍。说梦难听，闭门寻梦，肯念栖萍迹。浪吟狂醉，几时还共重得。"}