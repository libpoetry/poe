{"id":"720821","title":"水龙吟  五色雀","dynasty":"明末清初","author":"屈大均","text":"洞天偏是朱明，凤凰生长纷孙子。更多五色，绛翎作长，绿兄红姊。大石楼边，锦屏峰际，群飞相比。与碧鸡丹翠，雌雄三两，教王母、长驱使。又有鹲䴀越翅。粪奇香，水沉真似。鵁鶄对对，捣馀灵药，连声呼尔。解识仙儒，洞门遥迓，导归花市。爱回翔逐我，彩衣儿女，作高堂喜。"}