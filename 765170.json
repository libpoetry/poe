{"id":"765170","title":"白沙中秋","dynasty":"清","author":"张晋","text":"今我旅寄荒山阿，石室逼仄无人过。中秋节届月三五，有酒奈此明月何。微风初定水不波，高天渺渺云似罗。流辉潋滟出复没，阴晴万里无殊科。夜静庭虚爱露坐，僮仆僵寐难屡诃。殷勤自斟复自劝，一杯到手须当歌。柳色才黄别乡里，征车驰逐少停轨。故山丛桂今花开，念我友朋及妻子。云胡不归止于此，转思甲寅之秋客。闽天一雨两月声，连绵飓风南来海。水立天吴怒舞龙头轩，连墙十屋九倾圮。井蛙产灶无炊烟，人民鸡犬尽一劫。窜伏有类蛇蜿蜒，是时小楼袖手坐，危如累卵嗟孤悬。鬼伯催人在顷刻，良宵佳节宁堪言。但见湿云满地收不起，乾坤澒洞为巨渊。我旧遭此摧心颜，即今何事叹索寞。今年定较昔年乐，清樽满泛月当头，如此中秋亦不恶。世事原难足心意，丈夫要贵能磊落。酒酣击剑舞婆娑，一放双眉成大噱。"}