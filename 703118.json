{"id":"703118","title":"会真诗四首","dynasty":"明","author":"谢晋","text":"香闺未暝已成妆，坐待残晖下粉墙。阿母初眠深院静，魂神多半出西厢。漙漙玉露湿庭莎，不觉凉侵袜底罗。自是夜深心胆怯，却嫌行处月明多。衣褪香肌瘦不胜，侍儿扶至困腾腾。莫言良会春宵短，犹胜前时独背灯。月淡星微夜渐分，百年心事在逡巡。无端侍女频催去，香散空斋不见人。"}