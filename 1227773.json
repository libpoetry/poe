{"id":"1227773","title":"题兰亭定武本","dynasty":"元","author":"王士熙","text":"会稽晋名山，中有千世宝。斯人临池波，历历照穹昊。流传长安道，老僧惕如捣。昭陵云雾深，玉匣失所保。周成《顾命》篇，垂戈列经诰。至今天下人，欲观何由讨。幸然定武石，难容以智造。宋家几播迁，惜哉迹如扫。眼明偶相遇，精神更美好。五字未曾缺，才出绍彭早。《黄庭》亦不存，《瘗鹤》殊渺渺。摩挲忆真者，须发空自皓。"}