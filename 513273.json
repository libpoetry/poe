{"id":"513273","title":"山茶辞","dynasty":"明","author":"沈周","text":"惟兹古株以孤立兮，垕土敏树根器固谧兮。烨如渥若枝叶孔翕兮，奕绿团栾朱荣烂兮。岁寒雪霰芳斯发兮，众植摇落裸孑孑兮。顾彼华滋裒然袭衣兮，君子有常小人中非兮。外缜内贞羌有此淑行兮，材倨不振知受命兮。物曲尚利工弗然兮，繇弃而完遂生乐天兮。敬以为图贤足友予兮，山空无人聊与尔居兮。"}