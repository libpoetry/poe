{"id":"898050","title":"逐蛇","dynasty":"宋","author":"张耒","text":"嗟尧之时兮大水滂，横溃四海兮包陵冈。荡流涌汩兮周无防，龙腾蛇奔兮嬉以狂。腥鳞顽鬣兮更披猖，城居穴处兮乱厥常。颓虫纠结兮肆害戕，陆盘渊据兮傲不臧。朋屯党集兮蕃以昌，穿穴噬齧兮民尽伤。下民既病兮帝弗康，黄熊幽殛兮羽山阳。乃命伯禹兮行四方，乘高趋卑兮陵复航。凿山疏源兮导河江，万水下走兮来洋洋。经画九野兮兴农桑，驱龙放蛇兮屏诸荒。焚山燎野兮无遗芒，野巢窟居兮保厥疆。敢有弗率兮断尔吭，伯益作志兮稽妖祥。帝虞耄勤兮黜予商，天授神禹兮夏是王。九牧作贡兮金鉴锽，大冶鼓铸兮腾精铓。岩岩九鼎峙且刚，奇形诡质兮走与翔。鳞毛羽裸兮兮杂短长，求情抉态兮幽微彰。制驭百怪兮严纪纲，兽虫人鬼兮安其乡。殊宫别域兮异存亡，曷为兹蛇兮宅我居。妖顽坚老兮傲驱除，深潜居此兮坦无虞。下饮我沼兮稍林株，朱眸丹舌兮玄鳞肤。恍惚遽速兮疑有无，居者畏避兮行者徐。险夺我圃兮骇我徒，盗窃祭祷兮欺群愚。我咨尔蛇兮潜山而穴野，阴蟠远伏兮与人乎异舍。冬居夏游兮时以行，食尔之食兮朋尔朋。攒乱我居兮常失经，叛弃尔守兮帝有刑。胡昏与顽兮居以宁，自为不宁兮邀割烹。荒戾天理兮悖圣程，我宥尔愆兮逐尔行，亟舍故处兮遐以征。南山之幽兮云雾冥，草木荟蔚兮崄不平。尔徒实繁兮食惟尔盈，捕取不至兮居无与争。汝生孔遂兮寿绵尔龄，物违其常兮祸之所集。丰狐昼游兮冬裘以白，龟厌渊处兮吉凶是卜。虎不畏人兮皮包戈戟，矜险恃孽兮其终鲜克。我言孔昭兮语汝以理，日吉时良兮汝遄以逝。"}