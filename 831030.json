{"id":"831030","title":"大酺 旋朗州，周琴村孝廉饯别，即席赋","dynasty":"清末民国初","author":"程颂万","text":"对柳边楼，楼前路，画出天涯愁色。青衫都湿遍，剩江湖十载，凤乱漂泊。扣槛鸳凉，窥菱燕瘦，今夕旅魂销得。艳才应未减，只吟边减了，鬓丝青缬。怕剪却湘蓠，夜寒波悄，暝篷如墨。曲阑干几折。怅回首、已似天边隔。待记取、帘波似海，中有冤禽，可能销、人间恨魄。认小眉清瘦，有客里、初三蛾月。况同是、身如叶。湘波一剪，不够两鸥浮拍。烟愁共君暗叠。"}