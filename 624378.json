{"id":"624378","title":"沙市获舟","dynasty":"明","author":"陈是集","text":"蜀舟习蜀险，不敢试长江。抵此句将浃，无从觅巨艭。仍憩所乘舟，安卧掩蓬窗。王事未获竣，旅愁焉得降。三峡难脱剑，长涛犹奔泷。左右杂贾舫，昼夜自豗撞。心煎披衣起，趣仆挑银缸。子夜歌声度，萦绪难入腔。所幸荆州守，矫矫双幡幢。惠我彩鹢好，帆楫坚且庞。何异羁绁鸟，假之翼一双。乘风跨黄鹤，飘然过楚邦。"}