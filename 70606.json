{"id":"70606","title":"沁园春·少日飞腾","dynasty":"元代","author":"许有壬","text":"少日飞腾，湖海奇胸，风云壮图。把人间远道，看为咫尺，眼前实地，认作虚无。酾酒中天，振衣千仞，尘世烟霞有几区。君山下，见洞庭清浅，欲问麻姑。故吾只是今吾。已深愧当年大丈夫。怅川流不息，直如逝者，天风高举，更有谁欤。鼎鼐何功，江山多幸，长铗归来食有鱼。神仙事，笑临邛道士，还在洪都。"}