{"id":"672648","title":"即事用韵荅赵叔鸣进士","dynasty":"明","author":"储巏","text":"赵生淮海士，眉宇温而閒。宛如九皋禽，独立秋塘湾。朅来游京国，籍甚名贤关。胸中烂文字，膏泽曾与颜。翘材馆阁地，贤俊争追攀。胡为不见擢，犹滞郎吏间。青云多捷径，冠盖纷区寰。谁能澹无事，日眺西城山。生才必有用，颇笑时人悭。幽贞子无厌，天道纵好还。"}