{"id":"880277","title":"跋赵宪唐率更千字文迹","dynasty":"宋","author":"刘宰","text":"草非草，真非真。柳之骨，颜之筋，欧张瘦硬可通神。众体备，兼众美。莫臻兴嗣书，无首亦无尾。当年好事人，各欲徇所嗜。割截同至宝，得中固为喜。莫将俗眼看，墨脱字已漫。当年宝匣中，什袭几岁寒。祇今烟云披，星斗尚阑干。麟角凤觜毋轻弃，煎胶续弦端有冀。君不见四窗宝此不宝他，固应落笔惊风雨，走龙蛇。"}