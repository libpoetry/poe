{"id":"1007683","title":"薄媚 第十攧","dynasty":"宋","author":"董颖","text":"种陈谋，谓吴兵正炽。越勇难施。破吴策，唯妖姬。有倾城妙丽。名称西子。岁方笄。算夫差惑此。须致颠危。范蠡微行，珠贝为香饵。苎萝不钓钓深闺。吞饵果殊姿。素肌纤弱，不胜罗绮。鸾镜畔、粉面淡匀，梨花一朵琼壶里。嫣然意态娇春，寸眸剪水。斜鬟松翠。人无双、宜名动君王，绣履容易。来登玉陛。"}