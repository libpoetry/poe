{"id":"1130046","title":"都僧正慈化大师挽词","dynasty":"宋","author":"释道潜","text":"领袖吾家事，由来二十春。虚怀能应物，直气肯随人。逝水流方远，临池墨尚新。声闻双树子，不见叶间身。平生轻长物，身世等鸿毛。誉出东南早，人惊节义高。玩奇唯水石，结客尽英豪。来往元无迹，情钟谩郁陶。伏枕时无几，临分若故常。寸心能烱烱，去路岂茫茫。车马门犹盛，芝兰室更香。独馀庭下竹，冷韵起悲凉。"}