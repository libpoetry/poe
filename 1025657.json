{"id":"1025657","title":"送汤朝美还金坛","dynasty":"宋","author":"韩元吉","text":"腾驹轻卧驼，野蔓欺落木。举头便干霄，春至亦重绿。人生百年内，万事纷过目。得为蠖步伸，失作蠵颈缩。古来旷达士，一视等蛮触。功名本时命，用舍岂荣辱。汤公涉南荒，岁月犹转毂。几年卧新州，宁肯事鸡卜。身安一瓢饮，志大五车读。朅来灵山隈，跫然慰虚谷。濯足山下泉，爱我泉上竹。相从一长笑，忍效阮生哭。胸中经济略，欲语动惊俗。谁知天意回，归棹如许速。春风正浩荡，江水清可掬。海涛拍千峰，挂席下浮玉。遥欣倚门念，三径欢僮仆。送君得无恨，我步嗟局促。要看万里途，更试参云足。家山幸毋留，吾皇思陈牍。"}