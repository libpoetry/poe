{"id":"829453","title":"廿一夜梦作书画真有契岁月来无穷二句似翻后山诗意醒后偶有所会遂成二诗","dynasty":"清末近现代初","author":"陈曾寿","text":"新秋送残暑，雨罢来清风。湖天出净碧，尽为窗几供。焚香展图画，往往名山逢。书画真有契，岁月来无穷。但使妙明在，自有精灵通。千秋旦暮遇，何必非我躬。得意已藏密，五家讵能公。知益却伤晚，隘矣后山翁。高峰半云雨，观棋坐一老。楚天巫峡图，千古一画稿。天阴赞公房，壁润龙麟好。想为宏偃笔，变化松夭矫。山谷游落星，燕寝清香袅。小幅对寒山，妙绝无人晓。我读两翁诗，魂梦辄飞绕。何当逢解人，破秘一倾倒。"}