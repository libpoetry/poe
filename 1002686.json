{"id":"1002686","title":"代书寄赵宏","dynasty":"宋","author":"曾巩","text":"忆承昨岁致书召，遂入江城同一笑。羸奴小马君所借，出犯朝寒鞅频掉。从来万事固已拙，况乃病敦颜不少。去随众后已自枉，更苦世情非可料。一心耿耿浪诚直，百口幡幡竞诃诮。独君踊跃于我顾，譬于真玉火空烧。别来未几岁云换，杨柳得春还窈窕。东溪最好水已渌，桃李万株红白照。当时病卧不能出，日倚东风想同调。逡巡红白委地休，新叶可书阴可钓。君持使传入南师，忽领貔貅过蓬藋。僧堂取酒就君饮，不觉乘欢盏频釂。屋西明月过帘白，帘角有时飞熠耀。明闻钲鼓催军发，共上高楼看旗旐。日高行忽又别君，从此闭门谁可啸？秋风已尽始得书，喜听车轮返穷徼。身欲追随病未能，目断珊瑚遮海峤。是时肺气壮更恶，日以沉冥忧不疗。岂其艰苦天所悯，晚节幸值巫彭妙。放心已保性命在，握手犹惊骨骸峭。今年霜霰虽未重，室冷尚无薪可燎。一亩酸寒岂易言，局促不殊鱼在罩。劳君书札数问讯，深愧薄材无象肖。君心卓荦众未识，安得辨口闻廊庙。"}