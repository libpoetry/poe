{"id":"430146","title":"雨后登西天目","dynasty":"近现代","author":"黄浚","text":"万杉著两寺，太古垂阴青。两泉搏万石，白日訇雷霆。我来雨始止，仰睇云杳冥。为眼那恤脚，况乃精魂经。稍排苔气罅，徐行紫翠庭。春归岩花发，雾重竹䶉腥。白龙踞木末，舒卷如有灵。眩转喷珠玉，颠欹愁双亭。嶷嶷石莲花，倒挂不敢馨。是何威猛力，遗此坚芳形。我悲舞凤姿，无人兴其陉。奋梃亦寡助，但能蒙日星。末劫崩夺急，何术安巾瓶。下方坠倏昧，欲别怜仙扃。槃槃蔽牛木，远籁谁与听。"}