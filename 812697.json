{"id":"812697","title":"次韵和许涑文观察拟诸将","dynasty":"清","author":"吴汝纶","text":"见说关城卧鼓鼙，又闻应响变鸣鸡。三边列障通青海，九市华筵舞白题。武帝威棱歌宝马，黄支职贡记生犀。长城约束分明在，可任边人节度携。绝域归来更大何，办装未办口悬河。乘槎路远天忧大，缚马书来国论多。一借荆州还岂易，尽抛瓯脱议尤讹。云蒸龙变归神略，回首沧溟久不波。四海游谈愿识韩，壮图先见战皋兰。出尘军略戈鋋老，绝塞风烟道路难。麾羽幕前迟谢艾，盘矛帐下渴陈安。匡时一疏扶清议，早晚天山看筑坛。诸葛云霄万古名，郎君杖节事孤征。料知樽俎冲能折，休道关河草不横。东阁异时陪客座，宗臣高论屈人兵。家声燀赫怀柔远，元老垂绅且仰成。卧虎潭潭守便宜，人中蓍蔡仰前知。两隅略地无长锁，万国朝天有乱丝。得意轩车曾宠鹤，当时田猎梦非螭。艰危此日纡筹策，明目仍闻岳牧咨。"}