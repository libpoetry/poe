{"id":"1125792","title":"阮希圣新轩即席兼呈同会君仪温老三首","dynasty":"宋","author":"郭祥正","text":"阮轩要客暮春时，淡荡晴丝日正迟。出屋花光红玛瑙，隔湖山色碧琉璃。老榕垂干侵疏箔，新鸭呼雏过短篱。我欲高吟还阁笔，坐中留蔡总能诗。海边邂逅禁烟时，选胜携壶不可迟。日射山光如琥珀，水涵天影似琉璃。蝶随柳絮翻罗幕，人并桃花映竹篱。却忆绿槐阴下坐，曾寻宫叶为题诗。谁怜龃龉老明时，把酒寻春已恨迟。舟漾绿波飞舴艋，烟笼青瓦湿琉璃。狂嗟李白驱鲸海，醉笑陶潜倚菊篱。争似隔林闻一曲，与君重赋杜秋诗。"}