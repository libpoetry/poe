{"id":"1139608","title":"内人臂白鹦鹉图","dynasty":"宋末元初","author":"陈深","text":"华清宫中歌既醉，南海奇禽远争致。玉环最爱雪衣娘，当时曾得龙颜媚。璿房雕槛春日长，绣绷娇儿在傍戏。君王怜汝解语言，怀恩不说宫中秘。临风鸷鸟何轩轩，叹惜纯良遭猛厉。苕翁写出当时事，侧立红衫内人臂。江花满地不忍看，空拂画图怜俊慧。"}