{"id":"1065265","title":"破灶堕和尚赞","dynasty":"宋","author":"释德洪","text":"嵩山屋老灶有神，民争祠之日宰烹。师与门人偶经行，即而视之因叹惊。此唯土瓦和合成，是中何从有圣灵。以杖敲之辄堕倾，须臾青衣出笑迎。谢师为我谈无生，言讫登空如鸟轻。门人问之拜投诚，伏地但闻破堕声。君看一体情非情，皎如朗月悬青冥。未證据者以事明，鞭草血流石吼升，涅槃门开见户庭。老安怜儿为作名，金屑虽贵翳眼睛。"}