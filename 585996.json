{"id":"585996","title":"吊崖辞","dynasty":"明","author":"湛若水","text":"悲宇宙之无穷兮，而生人之多艰。慨兴亡之交迭兮，而天运好常还。奕举措之垣舛兮，一子以之乱盘。惟岳王之死忠死其所也，惜在军之君命犹执义之罔坚也。何有宋之忠厚兮，而辗转亡于海堧也。自古莫不有丧兮，繄独使百世有馀叹也。惟国君之死社稷兮，何逐逐极地而穷天也。胡群公之忠耿耿以蹇蹇兮，不能济主于艰难也。岂大运之既去而莫留兮，人胜而天则然也。彼胡元之诚夷兮，昧此三恪而舍旃存宋祀于崖之一丸也。宜国祚之不昌兮，嘻猗哉繄我明之表大忠而显慈元也。揭日月而中天兮，扶纲常于既颠也。"}