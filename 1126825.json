{"id":"1126825","title":"情人怨戏效徐庾慢体三首","dynasty":"宋","author":"黄庭坚","text":"秋水无言度，荷花称意红。主人敬爱客，催唤出房笼。一斛明珠曲，何时落塞鸿。莫藏春笋手，且为剥莲蓬。翡翠钗梁碧，石榴裙摺红。隙光斜斗帐，香字冷薰笼。闻道西飞燕，将随北固鸿。鸳鸯会独宿，风雨打船蓬。障羞罗袂薄，承汗领巾红。晚风斜虿发，逸艳照窗笼。胡琴抱明月，宝瑟阵归鸿。倚壁生蛛网，年光如转蓬。"}