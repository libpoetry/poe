{"id":"163353","title":"自道场山至何山读故人洪舜俞内翰诗刻追和","dynasty":"宋代","author":"程公许","text":"褊性不谐俗，泛梗归无家。故人右扶风，双旌拥崇牙。款门及暇日，褰裳蹑飞霞。维南古道场，诸天集毗耶。巍撑凤骞舞，岌起龙腾拿。坡仙旧诗刻，清芬郁天葩。云表塔标峻，具区帆影赊。万象森凑泊，穷探忽谽谺。金舆度窈窕，翠幄巧蔽遮。昔贤此幽棲，禅扉寂无哗。萧爽万竿竹，芬甘一瓯茶。清泉茁兰茗，黄粉飘松花。意疑人境外，身漾天汉槎。浮生能几何，鹜智那有涯。神龟宝巾笥，曳尾宁坳洼。所嗜在间旷，何心事雄夸。洪岩石交旧，岁晚蔗境佳。心源秋水澹，艺苑春容奢。冢上木遽拱，海山枣如瓜。今古一转烛，聚散犹抟沙。暮江趣浮鷁，城树喧棲鸦。愿言借一窗，炉香繙楞伽。"}