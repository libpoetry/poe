{"id":"695973","title":"秋夜二首","dynasty":"明","author":"欧大任","text":"秋风西北至，河汉横中天。他乡况久居，游子私自怜。蟪蛄鸣且凄，鸿雁何翩翩。叹息夜中起，揽衣白云前。故人一尺书，关山邈以绵。宁当如参商，别离多盛年。携手思行游，何时早归旋。飒飒丘中桂，凄凄阰上兰。芳馨讵能久，北风天已寒。萧艾非所宝，岂置珩璜间。结佩远莫遗，徘徊望云端。忆与君别时，明月缺又圆。君心妾自知，妾期君不还。严霜迫中闺，自理素与纨。何因逐黄鹄，一至雁门关。踟蹰盻双星，盈盈增长叹。"}