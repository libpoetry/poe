{"id":"609663","title":"登南蓬山","dynasty":"明","author":"区大伦","text":"晨登蓬莱山，命我二三友。怀抱各清旷，稍厌从棼纠。理策即嵚岑，延眺极原薮。凉风荡衣裳，层峦映左右。西岭翠千重，东山亘长阜。齐云迥造天，回薄出南斗。江流浩渟泓，横岛障倾溜。洲渚跃波来，迅势若奔走。远浦网轻烟，前村荫疏柳。对景每自得，俯仰但搔首。岭云与溪月，一一供吾有。未知宇宙间，此乐可尽否。还顾望霞圃，咏归及樵叟。诘旦亦复然，兹游长负不。"}