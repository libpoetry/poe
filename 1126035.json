{"id":"1126035","title":"石湖山居","dynasty":"宋","author":"顾逢","text":"湖光终日对，且喜绝尘纷。时事年来别，山中人不闻。霜林晴滴雨，寒井晚云生。门掩松风里，知心有范君。幽居入翠微，乐似在松时。野景俱成画，山行总是诗。黠禽争浴水，戏鹊倒悬枝。此意谁能识，徜徉只自知。越来溪上望，雨涨一篙深。折苇眠枯叶，老莲生苦心。水连孤屿远，山入半湖阴。喜近行春路，时于月下吟。"}