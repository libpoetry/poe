{"id":"701383","title":"武夷有茶灶石酒杯洞大藏峰翰墨峰仙机岩棋盘石天壶峰大小廪石幔亭峰仙迹石水帘洞投龙洞汉祀坛大隐峰升真洞一线天灵岩石晚对峰虹桥金鸡洞钟峰玉女峰妆镜台铁笛岩天游峰钓矶石偶即景写怀馀未尽书也","dynasty":"明","author":"黄廷用","text":"谁道虹桥路不通，犹传仙蜕锦函中。金鸡故乱钟声早，玉女遥悬镜影空。九曲棹歌嘘夜月，一横铁笛起秋风。石门烟雨天游晚，合与疏灯钓□□。我欲编茆曲水傍，白云黄鹤共翱翔。纵游芳草寻春远，閒对赤松驻日长。茶灶岩边泉渍冷，酒杯洞口月流光。分明迥与尘寰隔，大藏犹传翰墨香。东海安期不可招，生涯溪壑逸情饶。溯沿曲处疑山尽，行转通时觉水遥。织女机声随浪杳，羽人棋局落花飘。餐霞白首天壶里，廪石千年尚未消。不上幔亭上小舟，道人箫鼓泛中流。古今天地开仙迹，上下烟波破客愁。猿鹤曾惊涯树落，凫鸥长逐渚云浮。水帘空捲投龙稳，神彩高悬十二楼。璇题画阁魏王宫，灯火千年汉祀同。大隐何须朝市里，升真只在水云中。无端白日双厓断，有路青天一线通。衣湿洞云寒彻骨，石床晚对漏声穷。"}