{"id":"580959","title":"次韵翟宪副登粤秀山","dynasty":"明","author":"张诩","text":"昔人当此歌还舞，那知今作禅林幽。因山筑台几十仞，绮罗烂熳青云头。伯图一逐春云散，建节衮衮来诸侯。兴公每作长往意，安石或蕴苍生谋。白云悠悠自来去，高风一堕三千秋。梵王宫殿半风雨，中间擅越谁继修。兴废百年如走马，光阴多少逐东流。争似仙境不在远，往往泛海寻丹丘。只如此山在城郭，上有仙迹下龙湫。风月连床禅味淡，松风一径翠烟浮。我家此去才咫尺，瘦藤扶病每冥搜。观迹虽同鹿门隐，壮心犹抱魏阙忧。姑苏瞿公真磊落，一掬和气春云浮。法星几载照南粤，硕德宜作济川舟。居官只饮广州水，寻幽还慕远公俦。伤心烽火频年起，四望茫茫郭垒稠。斯民凋瘵若大旱，碧天怅望云油油。昔人论治亦可畏，廉耻道丧此其尤。履霜为戒贵在早，未及风雨宜绸缪。但于一念在经济，浮云富贵非所求。浩歌长赋岂不能，肩舆或可陪鸣驺。一榻在公知不少，高谊愧我非周球。"}