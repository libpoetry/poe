{"id":"238127","title":"寿曾漕·洪波混浩深无底","dynasty":"宋代","author":"徐玑","text":"洪波混浩深无底，分作江河合成海。由来分合必有源，一点清澄元不改。皇家德泽在人深，人心已洽天眷临。爱产真贤佐隆治，南丰昆季玉与金。南丰先生饱文学，笔端璀璨相参错。帝制独如盘诰风，良史不令迁固作。文昭内翰学于兄，文章馀事德业成。温温气见春日暖，凛凛议论秋霜明。鲁公拜相谁当笔，弟草兄制光如日。一家盛事今古稀，千载独瞻门第屹。常时此瑞分为三，朝论鼎立可巉岩。乾坤清气有时合，合作星郎青似蓝。中秋五日玉宇澄，非烟非雾朝盈庭。天上麒麟千载出，人间蟾桂一年轻。规模局度尤精粹，望见咸知宰相器。全闽飞最一年馀，丹凤衔书九天至。知公文字如南丰，爱公德器文昭同。愿公复取鲁公位，斡补造化通洪蒙。寿公满满称霞觥，动业长看双鬓青。乞与芝兰分玉砌，高歌此颂清风生。"}