{"id":"550484","title":"西瓯道中寄答伯孺病中见送之作","dynasty":"明","author":"徐熥","text":"故人卧病空皮骨，精气销忘神恍惚。枕上犹于笔砚亲，题诗送我游京阙。诗来字字皆悲辛，半嗟疾病半嗟贫。况兼离别情思恶，空令游子重伤神。三叠离歌声太苦，几度哀吟泪如雨。君方贫病类相如，我也飘零同主父。行色匆匆一梦间，无由赋别六溪湾。空流万里穷交泪，未识经春衰病颜。一别山川成隔越，怀人长对天边月。于今枚叔更何人，能向君前谈七发。"}