{"id":"699269","title":"寄天衣净天镜长老","dynasty":"明","author":"袁华","text":"会稽名郡素多贤，翼举高风更凛然。金缕赐衣梁代日，紫檀遗象义熙年。千峰秀色层檐外，双涧清流绝磴边。遥想升堂谈法罢，匡床镫火理残编。竹园寺里昔曾游，弹指流光十六秋。诸刹每传新学起，一箪犹为故山留。文词雅正推裴柳，诗句清妍属澈休。湖海老成凋谢尽，杖藜何日浙江头。"}