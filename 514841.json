{"id":"514841","title":"帽岛笼烟为尹性之御史赋","dynasty":"明","author":"程敏政","text":"一山突起圆且卓，两山夹峙如展角。俨然唐制落丹青，秀出天工谢雕琢。故家庭户对山启，入眼分明不盈握。烟际时笼翠霭深，风前肯受黄尘浊。颇疑巨灵发其祥，往往圭璋蕴奇璞。主人似出尹吉甫，拄笏无嫌往来数。豸冠相峙两相高，十载威名动山岳。朅来笑踏尘网中，猿鸟惊违几弦朔。山容彷佛入幽梦，世味炎凉听谁学。湘鬟渺渺镜难匀，笠泽茫茫缨可濯。地因人胜古则然，愧乏高吟寄绵邈。愿取重占披絮云，一日甘霖沛新渥。"}