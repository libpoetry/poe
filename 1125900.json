{"id":"1125900","title":"溪上闲居","dynasty":"宋","author":"郭祥正","text":"溪头守穷屋，白昼常静卧。唯闻鸟雀喧，岂有车马过。苔沿土阶绿，风尖纸窗破。遗编对古人，千载默相和。爱此城南静，穷年守茅舍。无能聊自安，有智必趋诈。红蕖笑池面，白鹭时时下。呼儿补疏篱，选吉得天赦。衡茅颇幽独，物景资所好。脩篁清风来，远渚晓烟冒。才短难趋时，囊空不忧盗。静几无纤尘，焚香读真诰。"}