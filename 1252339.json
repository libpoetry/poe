{"id":"1252339","title":"邓省吾先生挽诗三首","dynasty":"元末明初","author":"危素","text":"噫嗟复噫嗟，哀斯邓先生。平生葆贞曜，白首稽遗经。岂无当世念，冉冉年岁零。养真白云林，足迹不到城。浩歌紫芝曲，惨淡悲风生。泠然竟长往，苍茫隔幽明。临流一挥涕，耿耿难为情。席前执经时，贱子始髫龀。忽忽十年间，此意诚缱绻。春风扫石唫，华月临池宴。相期在岁晚，每别殊思恋。悽愁隔千古，安得重相见。忧患苦相婴，恐惧负所愿。恩义曷能忘，怀哉泪如霰。春山何英英，春江何幽幽。日莫山水间，无以消我忧。朔风翻铭旌，飞雪惨以稠。伊人不可见，回首心悠悠。回首心悠悠，载咏商声讴。老竹尚延月，丛兰自作秋。荒林夜来雨，恻恻令人愁。"}