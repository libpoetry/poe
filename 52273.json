{"id":"52273","title":"漫题·日月逝不处","dynasty":"明代","author":"陈宪章","text":"日月逝不处，奄忽几华颠。华颠亦奚为，所希在寡愆。韦编绝《周易》，锦囊韬虞弦。饥餐玉台霞，渴饮沧溟渊。所以慰我情，无非畹与田。提携众雏上，啼笑高堂前。此事如不乐，它尚何乐焉。东园集芋本，西岭烧松烟。疾书澄心胸，散满天地间。聊以悦俄顷，焉知身后年。"}