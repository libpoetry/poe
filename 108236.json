{"id":"108236","title":"题赵子昂摹唐人二戏马驹","dynasty":"元代","author":"方回","text":"我尝远过燕山北，树木已无草一色。骐骥骅骝动万匹，互啮交蹄戏跳踯。谁欤画此双名驹，似斗非斗相嬉娱。唐人遗迹赵子摹，善书善画今代无。善书突过元章米，善画追还伯时李。先画后书此一纸，咫尺之闻兼二美。无章伯时两人合一人，愧我一诗难写两人真。"}