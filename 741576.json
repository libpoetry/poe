{"id":"741576","title":"钱舜举萧翼赚兰亭图","dynasty":"清","author":"姚鼐","text":"万壑千岩当坐起，断取越东山百里。世间不见永和人，长有春风流曲水。沧海日高开寺楼，楼上当窗僧白头。越僧世得钟张法，头白朝朝摹禊帖。扣门客坐轩槛风，茶香酒暖笑语同。致君有道尧舜出，访古无人义献空。频说法书日西宴，萧郎缩手心无限。老僧抵掌僧雏睨，似谓慢藏旁欲谏。语卿且勿谏，怀璧不可居。御史称有诏，明日将登车。长安再拜陈玉除，欧虞俯首愧不如。年往运谢五百余，钱生染笔中踌躇。石床闭绝昭陵夜，无复人间第一书。"}