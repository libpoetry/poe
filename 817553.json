{"id":"817553","title":"报宾虹寄画","dynasty":"清末近现代初","author":"黄节","text":"青山忽飞来，置我几席间。如何所思人，梦寐空往还。苍波澹将夕，木叶秋渐阑。孤松郁奇姿，远峰修秃鬟。知非貌云林，意复高荆关。万事托笔端，于世真闲闲。迩来我为诗，视子尤辛艰。朝叩少陵扉，夕抗昌黎颜。念枯每微喟，意拙宁多删。一艺恐无成，区区同所叹。"}