{"id":"296362","title":"满江红·咏忠樟。杭州南高峰法相寺前古樟","dynasty":"现代","author":"章钰","text":"桃柳争春，赖有此、圣湖生色。一样是、樟公安否，承恩金阙。桧不分尸王墓下，梅休招隐仙祠侧。是天生、不二木之神，甘销歇。旧巢埽，真香灭。人谁顾，僧能说。尚空山支拄，托鹃啼血。祗愿心灰炎井火，定嫌干挂秦时月。忍更看、赐号太平花，宫墙缺。"}