{"id":"1119630","title":"暮春泛西湖次口号韵呈程待制十首","dynasty":"宋","author":"陈造","text":"客舟日日野芳前，鶗鴂鸣时始息肩。无絮可漂花可藉，良辰乐事属明年。湖山引兴尚能长，小贷诗愁放酒狂。蝴蝶应怜落春后，无聊时近绿樽傍。重到西湖可便回，前年待得水芝开。凭君问取闲鸥鹭，亲见跳珠溅客来。几饭南山佛老宫，诗昌谭胜每舂容。不妨重就山间宿，蔬笋香茶未阙供。何须履道写新图，不用悲歌缺唾壶。岩壑清奇皆我有，利名缰锁向来无。老来已谢著书忙，但向清游访睡乡。寄语深师与包叟，可无客枕假云堂。行行抚事念前贤，修竹祠西碧嶂前。不复船归下双鹤，空缘酒渴酌寒泉。已规觞咏了馀龄，径自无何到大庭。左界何人与调护，酒星移近少微星。矲矮栏干锦绣筵，栏边仍泊女郎船。凭栏笑指玄真子，不是诗仙是酒仙。诗到双峰自一家，纷纶仙卉杂天葩。几时共载西湖去，千纸看公写物华。"}