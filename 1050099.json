{"id":"1050099","title":"观柳殿丞家藏竹柏图","dynasty":"宋","author":"郭祥正","text":"君实名卿孙，妙画箧所聚。壁间四幅画，收尽苍洲趣。瘦柏盘大石，雪霜迥不惧。举斧挥栋材，未辨在缣素。离披老竹梢，直裂见枯处。凤凰欲来巢，俯视犹屡顾。壮观殊未已，白日去还暮。愁怀起窗壁，注目乱烟雾。烦君灯烛张，免我颜色沮。乃知顷刻意，直有千载寓。"}