{"id":"1141796","title":"偕林彦达天平即事","dynasty":"宋末元初","author":"龚璛","text":"篮舆过西郊，故指长松树。幽寻得清深，古藤蛟蛇聚。聊为取径来，复作循涧去。峨峨天门山，僧坊掩其处。稽首忠烈祠，兹游有神助。违世常独行，会心即同趣。手?白云泉，一洗儒者腐。跻攀龙门上，沧海欲竟渡。狂啸风雨飞，血肉那可住。俯观大千界，莽苍尽回互。病夫杖藜还，数息安窘步。之子凌绝顶，相失不相遇。脩廊把臂笑，物色方受句。跏趺赞公房，茶瓯要深注。蹇余每多艰，沮洳沾两屦。肩仆亦已痡，重负宁少恕。前途更回首，空翠洒岚雾。持此将安归，济胜自非具。知津问长沮，无泪洒羊祜。平生樽酒期，中秋月当户。"}