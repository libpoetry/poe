{"id":"958374","title":"正月十一夜灯开双花","dynasty":"宋","author":"郑刚中","text":"铅杯压短檠，清膏沃虚草。炯炯孤焰瘦，吐此双花好。谁为夜气温，暗助春风巧。碎剪朝霞红，缘以金粟小。或云两玉虫，飞来抱钗杪。美人轻燎之，要看火中宝。我闻道家和，可以感穹昊。门阑将有喜，每事吉先兆。而我方朽衰，负戾落南峤。胡为今夕光，熠熠似相报。无乃天地慈，四海施洪造。阳和随根性，溥为脱枯槁。吾其得归欤，顶戴君恩老。"}