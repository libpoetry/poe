{"id":"699772","title":"除夕晚眺二首","dynasty":"明","author":"郭之奇","text":"水色迷茫切太虚，春风初拂转潇疏。凭他翠竹时相舞，赖尔青山日自如。万里烟光归大壑，一泓清影付幽居。天涯云物今如此，不是羁人眼倦舒。日月相穷引岁除，古今元会复何如。时光有意同消息，物象何心自卷舒。举目新亭依故国，伤心流水向归墟。独怜千载逢新甲，尚许三冬一夜馀。"}