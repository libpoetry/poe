{"id":"517450","title":"游浯溪录呈陈司马及同登诸公","dynasty":"明","author":"王称","text":"客舟晓探奇，兴落浯水上。搴萝豁远目，所志穷异状。是时天宇晴，物象自清旷。烟开楚山断，千里弥一望。遐延极览眺，近历饱搜访。层崖划中开，峭壁摩万丈。颜公英烈姿，元叟士林仗。文辞金石奏，字画蛟龙壮。伊余抗尘容，所志在清赏。孤云寄微踪，独鹤引空杖。岂无千载怀，亦有高山仰。同游二三侣，相与情颇畅。芳兰荐山庖，林瀑洒竹帐。醉挥紫霞觞，乱落白云唱。归舟漫容与，潭月吐云嶂。幽兴任时违，心远觉神王。但云谐斯游，何以答清贶。"}