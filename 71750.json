{"id":"71750","title":"水龙吟·夜晴","dynasty":"元代","author":"丘处机","text":"夜晴寥廓初寒，淡天莹彻琉璃翠。无阴树下，长安楼上，月明风细。百祸潜销，万家同赏，一般清味。见金星朗朗，银河耿耿，交光灿，满天地。流转碧空如水。任纵横、略无凝滞。冲山拍海，倾光腾秀，绵绵吐瑞。达了从兹，宝瓶坚固，玉浆时泥。把衷情欲诉，何人会得，且陶陶醉。"}