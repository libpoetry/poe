{"id":"264587","title":"除夕怀瘦弟","dynasty":"现代","author":"王易","text":"我逢除夕已三十，去岁岁除如昨日。年年买酒作岁馀，不觉黄金易挥掷。轩空茫茫星复霜，旧来儿子今昂藏。今人惟恨去古久，壮老那知翻覆手。镜中颜色天不欺，世上功名我何有。去年有弟东西头，今年望云相向愁。好书好茗只独领，燕市得识荆高不。客中有鱼亦可餐，谒天烧桂非为官。儿支门户阿母欢，我得闭门风雪寒。王城之高插青昊，万虫扰扰各饥饱。一笑应成独醒狂，五更定忆江南好。嵎夷日出天下春，万人心目殊新陈。先生在尘亦欢喜，径知魏晋非徙秦。且上高楼望穷北，望君如我好颜色。更如引吭哦新诗，江北江南春一时。"}