{"id":"1127625","title":"读吟啸集","dynasty":"宋","author":"彭秋宇","text":"兴废明知数有天，臣心感激义当然。孔明尚欲西都蜀，王蠋宁甘北面燕。凤鹤不灵凄落日，蛟龙已逝冷长川。丈夫一为纲常死，表表人间万古传。力支大厦烱孤忠，太息黄旗运不东。天若有情虹贯日，人谁不死气凌空。倍增晁董儒科重，可与夷齐史传同。地位九分人物好，更于何处觅英雄。"}