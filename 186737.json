{"id":"186737","title":"游灵岩·我登姑苏台","dynasty":"宋代","author":"张栻","text":"我登姑苏台，笑指前溪水。水从具区来，古色映清泚。明朝泛秀之去，两岸杂苹芷。萦纡知几曲，举目皆可喜。稻熟千顷黄，秋入四山紫。疎钟度横塘，青帘穿野市。忽惊秀逼人，突兀平地起。飞阁出林颠，穹石满山趾。褰裳上深径，鸣蝉声聒耳。木罅露遐观，欲进足屡止。梵宫开何年，金碧焕相倚。上方纳湖光，千里净如砥。中峰何亭亭，正尔当燕几。沙阔鸥鹭微，水落鱼龙徙。云绕阖闾邦，草迷于越垒。琴台俯香径，一念前王侈。兹山自古今，讵此能为疻。老松独坚卧，根株互盘峙。颓然阅沧波，爱此青未已。我来三日留，幽事付行李。领略宁有穷，登临聊可纪。"}