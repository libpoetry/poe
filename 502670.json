{"id":"502670","title":"书倪氏经锄堂","dynasty":"明","author":"王恭","text":"西邻无牛长苦辛，东邻多牛今家贫。儿孙生小不识字，头白终为畎亩民。君家累叶皆儒雅，岂学邻翁但耕稼。数亩荒畦手自锄，一卷遗经坐仍把。厨中有粟床有书，万事浮云心澹如。向人懒掉仪秦舌，避世翻轻沮溺徒。方今圣代多推毂，玉帛戋戋贲幽谷。我亦休耕汶上田，与尔相期在乔木。"}