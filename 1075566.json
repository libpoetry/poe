{"id":"1075566","title":"十日不至湖上","dynasty":"宋","author":"周紫芝","text":"我始跨匹马，蹭蹬来东吴。东吴亦何有，政复为西湖。西湖如静女，婉然真彼姝。湘娥结烟鬟，水镜涵空虚。晴光固不恶，雨态亦自殊。窈窕一僧窗，烟云媚朝晡。上下数白鸟，飞翻与人娱。只今雨鸣叶，便作破跳珠。寒窗挂薜萝，身疑在菰蒲。咫尺不得往，况乃千里馀。始来梅欲花，旋复春去徂。幸兹得少留，驻我西征车。尚可具小舟，红妆醉芙蕖。"}