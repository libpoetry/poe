{"id":"1131455","title":"用韵酬翟曾二倅和章","dynasty":"宋","author":"虞俦","text":"那得朝朝琼树新，拥炉添炭费乌银。试呵冻笔还搜句，浅酌香醪未计巡。过眼年华休恨晚，转头天令即行春。纷纷桃李谁知问，祇有寒梅是故人。诗成开府让清新，纸扫溪藤笔弄银。斗转苍龙归北望，日行黄道傒东巡。人情自是随时变，天意何私与物春。官里簿书殊未了，不知花事属何人。"}