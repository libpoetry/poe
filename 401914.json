{"id":"401914","title":"武汉大桥望江二首","dynasty":"民国末当代初","author":"聂绀弩","text":"长江桥上望长江，势挟巴巫过武昌。卷土穿山真气力，兼天写地大文章。青吴上下九千里，楚蜀纵横三万行。汉水来归钦广阔，黄河远避畏清沧。楚尾吴头眺望开，更思桥上起楼台。蛟龙得水腾身去，日月经天耀眼来。无数名城灯火岸，几多沃土稻梁杯。雷霆风雨千波立，一洗丘原涸鲋哀。"}