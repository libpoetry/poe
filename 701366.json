{"id":"701366","title":"东村兄观灯赏莲酌月种麦四时吟惠教漫兴次答","dynasty":"明","author":"黄廷用","text":"骑马长安市，春游十二年。广都开火树，复游照金莲。七校香车度，千门珠履连。故乡同此夜，万里各风烟。池引金沟碧，莲开岁岁红。看花皆上客，作赋与群公。不及西湖里，相从小艇中。荷深鸥鹭狎，烟水亘长空。鸟鹊巢高树，关山起暮愁。金波云里净，桂影酒中浮。听笛当今夕，登楼度几秋。清光浑不减，一色照神州。琴史缘清暇，为园玉堰西。三春兰满畹，九日菊成蹊。吏隐怜鸿影，禅栖厌马蹄。故山多麦陇，芳草已萋萋。"}