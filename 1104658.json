{"id":"1104658","title":"绍兴祭风师六首 迎神用《欣安》。","dynasty":"宋","author":"郊庙朝会歌辞","text":"夫物絪缊，神气挠之。谁欤其司，维南之箕。俶哉明庶，我祀维时。我心孔劳，神其下来。神哉沛矣，厥灵载扬。扬灵如何，剡剡皇皇。我其承之，绳绳齐庄。往从郁人，爰侠斯芳。物之流形，甚畏瘥疠。八风平矣，嘉生以遂。丝缕之积，有量斯币。惟本之报，匪物之贵。我求于神，无臭无声。神之燕飨，惟时专精。大磬在列，槱燎在庭。侑我桂酒，娭其以听。礼有三祀，仪物视帝。神临消摇，畴敢跛倚。重觞载申，百味孔旨。神兮乐康，答我以祉。荃其止乎，禗禗其容。奄横四海，蹇莫之穷。时不骤得，礼焉有终。荃其行乎，余心??。"}