{"id":"452577","title":"水龙吟 人日登大明寺平山堂","dynasty":"当代","author":"钱之江","text":"水云远带山容，天分江影平于槛。湖山宾主，一杯欲酹，寒波澹澹。林表明金，舟痕纡绿，归鸦数点。正芜城登眺，锦帆行处，凭栏久，浮云敛。千古文章光燄。向尊前，照人胸胆。翛然遗世，先生与我，相望无念。十里春风，百年歌吹，一声钟梵。待披襟立尽，桥头残月，听松涛撼。"}