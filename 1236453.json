{"id":"1236453","title":"飞花亭","dynasty":"元","author":"陈樵","text":"缃桃秾李堕馀芳，水麝冲云度石梁。芳树敛花贪结子，娇花无骨不禁霜。鸟衔堕蕊春无色，日转游丝风有光。杜曲诗人愁欲绝，山人不解惜年芳。游子拈花怨落晖，山人犹恨落花迟。絮抛帘下莺无力，果在蕊中人不知。红日正酣那是雨，青皇临别更留衣。年来杜宇惜人事，却向阳春去后啼。梅残直至落花飞，红映飞花绿映葵。风信入林添净食，春光一线上游丝。絮轻便欲排云去，花好多应换骨来。二十四番却扫尽，冰花剪下作寒梅。"}