{"id":"138723","title":"神仙·阳明太元之天兮","dynasty":"宋代","author":"孙因","text":"阳明太元之天兮，乃群仙之所游。有金堂与玉室兮，挹方丈与瀛洲。伯经得道□泉兮，乘云气於木杪。仙公韬光丹井兮，发函书於船头。骑青骡以入市兮，蓟子训之卖药。切鲻鱼以作脍兮，介元则之垂钩。弘景寄迹钓槎兮，隐吏栖於梅市。广信驾龙白日兮，羽人萃於丹丘。撷芝草以为侣兮，左元放之金液。餐桂屑而钦水兮，范少伯之扁舟。炼日精以回形兮，虞翁色若婴孺。位上沮而标籍兮，思玄迹混俗流。严青能服石髓兮，终断谷而轻举。伯阳炼成神丹兮，虽蜕形而不留。御天风而上征兮，与日月以齐寿。皆地胜之所招兮，举尘寰而少仇。客曰神仙信有兮，特秘怪而难求。吾闻越多隐君子兮，试详言而旁搜。"}