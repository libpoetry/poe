{"id":"90920","title":"病中止酒·平生万事轻","dynasty":"宋代","author":"杨万里","text":"平生万事轻，惟以酒自娱。当其爱酒时，一日不可无。老来因属疾，不饮五月余。客饮我不羡，而况逢麴车。见杯不思斟，见樽不思酤。终日但清坐，此心长泊如。只悟世人情，逐物非一途。仕者嫮貂蝉，货者珍金珠。赐泰嗤原贫，由勇诮孔迂。何物其乐忧，何人定巧愚。病後得反身，旷然同太虚。其余君莫问，麴生尚可疏。"}