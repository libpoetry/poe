{"id":"124093","title":"哭中山公三十韵","dynasty":"宋代","author":"宋祁","text":"天欲鸣文铎，公先露上珍。谈锋贯千载，文纬补三辰。海浪扶鹏徙，雝朝簉鹭振。盪邪初奏雅，闢路近还淳。汗竹刊讹遍，仙蔾遞宿勤。汉家方授记，赵世本多神。稍上窔遼禅，亲逢堀吻巡。每篇称陆贾，四颂识崔駰。接昼来词禁，轩霞切睿宸。金声兼振玉，丝绪遂成纶。预读兰图字，时参豹尾尘。批成五色诏，乞守两朱轮。虎幄思贤数，龟山召节新。请闻裨帝采，有意靖宫邻。畀虎潜兴谮，犹龙讵肯驯。符鱼贪六六，国猘避狺狺。东震重光启，南箕哆焰沦。触邪观豸久，敛手避骢频。勇退宁无谓，斜飞故有因。终承紫芝召，还返碧桃春。丁直何尝屈，兰幽止自纫。歌成接舆凤，书止太初麟。竟遂东平乐，非忧宣子贫。蒙庄祥止止，尼父诲循循。久负骑星望，非图徹瑟晨。夜歌忽稀薤，仙寿顿摧椿。奠乏刍如玉，碑须臼受辛。成蹊三榜士，坠泪四州民。自此亡遗直，谁将赎百身。他年虎贲饮，无复老成人。"}