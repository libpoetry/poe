{"id":"694542","title":"杂咏","dynasty":"明","author":"陈献章","text":"过午城中走帖还，老夫对酒社东山。诗家进步如撑艇，又上前溪一两湾。傍花随柳兴飘飘，涧水牵情到石桥。勃窣未堪还自笑，眼前刚好被春撩。不坐人间彩鹢舟，怕逢渔父问因由。君家酒艇轻于叶，试遣长须为我谋。拍月萦炉一小舟，欲穷仙岛路何由。须君一见安期老，指点苍茫为汝谋。"}