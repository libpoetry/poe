{"id":"1004664","title":"三月十八锁试童子侍其行卷萧然无事成二十韵谩呈同省","dynasty":"宋","author":"程珌","text":"旬雨埋青冥，今晨浴新阳。老红堕万劫，稚绿罗千行。叶碎青槐古，条净紫薇香。去岁护筼筜，今年已苍筤。翩翻鹊引雏，伊优雀绕墙。有象咸熙愉，对时多慨慷。门外车马喧，省中日月长。要之非大快，大快在沧浪。沧浪兴何穷，风帆十丈樯。明日酌严君，浮丘蔚南翔。快马抹青山，恍入万松庄。山中多老人，雪巅更眉庞。持酒相劳苦，儿童纷迎将。小卧听雪坞，徐步堆云乡。玉界梅万本，烟海杉千章。三峡桃源浪，九夏冰岩霜。危桥跨长虹，曲水飞轻觞。两日足可周，百年事难量。送客出松关，壮楗设门旁。挥手谢世人，从今永相忘。"}