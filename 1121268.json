{"id":"1121268","title":"次韵陈明锡见寄","dynasty":"宋","author":"林季仲","text":"一别从京洛，相逢向海邦。倦游怜舌在，多病觉眉庞。佳处随山屐，馀生付酒缸。新诗眩老眼，细读傍寒窗。合去趋华阙，难教滞陋邦。悲鸣怜老骥，迎吠厄群庞。便腹书千箧，濡头酒一缸。怀君夜不寐，落叶打空窗。卑栖安故里，薄宦倦他邦。依社愿为栎，涤牲宁用庞。利名蛾赴烛，身世蚁浮缸。多谢江边月，相寻到小窗。"}