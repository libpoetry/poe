{"id":"547031","title":"送赵瀫阳殿读上广东宪副","dynasty":"明","author":"于慎行","text":"凛凛岁事寒，重云蔽城阙。游子欲何之，驱车适南越。南越万馀里，江深安可涉。鸢堕五溪云，猿号修岭月。耿耿烈士颜，世路无工拙。况握黄金章，名在诸侯列。我皇眷迩臣，赐环不赐玦。惟是同心人，欢情中道缺。踟蹰在广路，悢悢不能诀。砥如水中石，皎如山上雪。直道谅已难，忧心未云掇。吾将从此辞，长歌栖林樾。"}