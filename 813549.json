{"id":"813549","title":"鹧鸪天五首","dynasty":"清","author":"李慈铭","text":"柳眼朦胧醒晓烟，乱头模样不禁怜。燕来商略垂帘地，莺语叮咛上笛天。思往事，画栏前，玉炉寒阁水沉烟。小梅残烛红窗雨，中酒心情又一年。春到山阴湖水生，游人争爱镜中行。茶烟杨柳千家雨，燕子桃花十日晴。兰渚酒，禹祠莺，不堪风景忆承平。画船箫鼓嬉春返，一路楼台直到城。夏里山阴总是秋，清凉五月足勾留。乱蝉古木多藏寺，曲水修篁半结楼。村落静，野塘幽，藕花多处便停舟。披衿别人风前思，闲向桑阴看饲牛。秋后山阴事事宜，湖山清瘦最宜诗。白蘋风细分渔火，红树烟疏飐酒旗。菱卦错，蓼滩欹，放船偏爱夕阳迟。江村雁到黄花满，正是人家打稻时。冬日山阴景物殊，寒雅流水称萧疏。千岩霜月传僧磬，万树梅花压钓舻。商名器，贮风炉，泖湖生计未全输。醉披风帽寒溪夜，重绘君家雪棹图。"}