{"id":"824871","title":"赠丁叔珩","dynasty":"清末近现代初","author":"郑孝胥","text":"吾尝语忍盦，知德诚已鲜。奇才世岂绝，平日故难辨。交游虽甚盛，往往致不满。所忧乏藻鉴，妄意丈夫浅。固当勤物色，兼取狂与狷。忍盦领吾语，俄作风雨散。堂堂入泉下，怀此竟未展。去国才五年，世事凡几变。匹夫亦何有，盈抱但孤愤。北行心久绝，此举良可哂。更持沟壑身，来看风轮转。九门詄荡荡，惊鸟纷渐返。故人那得见，酸楚眶屡泫。时贤如众星，残夜见复隐。芒寒而色正，丁沈长照眼。惟君秉贞刚，爱国出诚恳。圣明信所学，温旨促编纂。尚书敬风采，传语戒肥遁。名高心益虚，志猛气殊稳。吁嗟才实难，诸子皆万选。自馀斗筲辈，偻指何足算。奈何吾所知，遂亦世所罕。回思往时语，奢愿付迂诞。劝君益厉操，期以振选愞。勿云幸直寻，枉尺已深损。中年见匪易，暂聚意弥款。相规吾分尔，知君终不尽。"}