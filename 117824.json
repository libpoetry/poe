{"id":"117824","title":"雨中陪子瞻同颜复长官送梁焘学士舟行归汶上","dynasty":"宋代","author":"苏辙","text":"客従南方来，信宿北方去。手棹木兰舟，不顾长江雨。江昏气阴黑，雨落无朝暮。肃肃赴波涛，濛濛暗洲渚。微凉入窗阖，斜吹湿蕉苎。漂洒正纷纭，谈笑方容与。不知江路长，但觉青山鹜。客去浩难追，落日平西浦。东游本无事，爱此山河古。周旋樽俎欢，邂逅英豪聚。兹游有遗趣，此乐恐宜屡。贱仕迫程期，迁延防谴怒。秋风日已至，轻舸行当具。阴森古城曲，苍莽交流处。悬知别时念，将行重回顾。非缘一寸禄，应作三年住。"}