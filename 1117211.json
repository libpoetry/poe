{"id":"1117211","title":"次韵王适雪晴复雪二首","dynasty":"宋","author":"苏辙","text":"骄阳得一雪，逾尺应更好。晨兴视窗隙，惊见晴霞杲。九衢无停迹，狼籍须一扫。空馀浩然气，凛凛接清昊。馀寒薄虚室，一静解群燥。晨炊晚未供，客馈惭草草。试脱身上衣，行问酒家保。孤吟击槁木，大笑称有道。人生但如此，富贵何用祷。所思独未见，耿耿属怀抱。同云自成幄，飞雪来无根。一为清风卷，坐见东方暾。重阴偶复合，飞霰满南轩。油然青春意，已见出土萱。老病一不堪，惟恃浊酒温。开户理松菊，扫荡无遗痕。卷舒朝夕间，谁识造化元。乾坤本何施，中有神怪奔。万物极毫末，颠倒何足掀。老农但知种，荷锄理南园。"}