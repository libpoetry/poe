{"id":"700069","title":"七夕二首","dynasty":"明","author":"陶益","text":"河汉阴阴夜寂寥，闺中乞巧拜青霄。暂移翠管封蛛网，斜插金钿望鹊桥。纤手穿针云影动，露台结彩烛光摇。一年一度长相会，纵有离愁亦易消。经星飞月隔烟萝，百子池前忆素娥。扇影渐随秋色改，砧声偏向夜凉多。人间此夕成奚事，天上仙槎已渡河。儿女欢逢磨喝乐，岂知泪雨又沾梭。"}