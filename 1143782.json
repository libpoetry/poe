{"id":"1143782","title":"重至秀山售屋将归十首","dynasty":"宋末元初","author":"方回","text":"无复黄金带，空馀白雪须。满城惊再至，一马与同癯。意广轻馀子，时难老腐儒。故园犹可灌，终不叹穷途。秀山山下榻，攲枕肯重来。醉任门无掩，贫知盗□□。□□终夜听，老树几年培。归橐残书少，舟轻亦快哉。高下花千树，东西屋百间。一毫非易得，双手竟空还。勇锐伤轻脱，愚冥昧险艰。全城保生齿，终觉愧衰颜。全家先去尽，父老莫依依。故是犹相爱，其如自合归。乱山回醉眼，急雨迫寒衣。不用空惆怅，初来计已非。赁舟归亦易，犹欠赁舟钱。残阙书难售，空宽宅尽捐。俊□吾所惯，幼稚自堪怜。生世都能几，严州十二年。本谓驰亨轫，焉知蹈骇机。七年当郡寄，一物不家归。池□鱼犹聚，庭看竹未稀。后人低价得，应免苦相讥。百战黄尘里，偷閒我亦能。隔墙呼酒友，过渡访诗僧。谩说铜分虎，宁防玉点蝇。千金牍背事，空复愤填膺。虽曾为太守，过似布衣贫。未足肩前辈，犹应胜近人。苦吟常不寐，得句忽如神。玉食轘东市，何如保幅巾。离乱斯人致，艰危我辈当。浑沦俄破碎，桀黠尽飞扬。吐舌何能已，扪心肯自量。忍穷非左计，天象看弧狼。田园亡失后，儿女长成时。救急终无策，纾忧漫有诗。数年为去计，今日是归期。把酒东篱处，黄花剩几枝。"}