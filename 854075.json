{"id":"854075","title":"夜梦至何许岩壑深窈石上苔痕隐起如小篆有僧谓予曰杨诚斋范石湖题也明日续洪舜俞登玲珑诗有几人记曾来老苔蚀雕锼之句恍然如梦因次韵记之","dynasty":"宋","author":"方岳","text":"大杨风日春，小范林壑秋。去予几何年，各已如云浮。谁歌黄金缕，共醉白玉舟。梦中到蓬莱，名字留岩幽。宁知地下郎，草记天上楼。老石翠岚湿，古篆苍藓稠。摩挲踞虎兕，郁屈蟠蛟虬。想当得意时，落笔不自休。江山有二老，文字照九州。神物俨护持，剥蚀吾奚忧。是间定何许，玲珑窈相绸。云根与僧憩，雪罅如神锼。欲呼古时月，为洗今人愁。梦耶其非欤，起坐搔白头。"}