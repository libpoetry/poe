{"id":"54102","title":"梁父吟·江水何深深","dynasty":"明代","author":"孙蕡","text":"江水何深深，青枫映云林。衡门一杯酒，抱膝《梁父吟》。君不见夷吾奋袂投南冠，故人荐引登君门。扬眉吐论下荆楚，九合冠裳朝至尊。又不见乐生徒步从西来，燕昭一拥帚，调笑黄金台。辕门一日建旌节，七十齐城生暮埃。古来英俊人，所遇皆有立。袖有骊龙珠，能令鬼神泣。而我独何为，幽宫冻蛟蛰。荒萝绕屋秋雨凉，山鬼吹灯冷光湿。几欲乘云朝太清，芙蓉缥缈白玉京。天田角井散飞雾，阿香布鼓琅榼鸣。星辰可望不可即，手把琅玕空复情。为臣自古良独难，我更怀之摧肺肝。田强古冶三猛士，昔者虎视青齐间。误罹相国二桃计，恨血今为春草斑。白头勋旧且如此，何况新知无靦颜。《梁父吟》，声正苦。日落未落天星黄，西园灌木秋楚楚。青青千里草如雾，兀兀当涂高踞虎。长陵百尺空嵯峨，夜半山精泣风雨。世无女娲五色石，天柱欲倩何人补？荆州水碧岷峨青，思美王孙渺何许。《梁父吟》，声苦伤。歌阑玉壶缺，白发千丈长。起坐击长剑，仰天悲流光。西归白日为谁晚，东流之水何泱泱。青冥黄鹄倘垂翅，我亦凌风随尔翔。"}