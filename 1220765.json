{"id":"1220765","title":"送武昌冯子中乱后还乡","dynasty":"元","author":"周霆震","text":"东南形胜会武昌，蜀江滔滔经汉阳。北来冠盖集如雨，甲第壮似诸侯王。平明飞箭驰校猎，清夜列烛歌传觞。貂裘鞍马美少年，春风何处无垂杨。一朝平地洒新血，但见落日尘沙黄。金章骨折荒草卧，玉貌跣泣泥涂僵。嗟哉冯子命一缕，顾影错莫惊鸿翔。时从知己话畴昔，留滞五载忘他乡。千金结客心尚在，岂效儿女徒悲伤。昨闻湛露被寰宇，梦寐桑梓情难忘。筑城渐喜还汉月，点鬓仍许先吴霜。相随长铗幸无恙，况见峻坂成康庄。子孙他日又兹始，五世八世天其昌。嗟我洪都百战场，大臣精忠远有光。生灵一道在掌握，若泛巨海操龙骧。到家故旧定相问，江右何恃全金汤。司徒勋业有如此，愿子备述毋匆忙。"}