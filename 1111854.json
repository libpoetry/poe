{"id":"1111854","title":"和陶命子韵示津调官","dynasty":"宋","author":"吴芾","text":"我爱二龚，绝胜二唐。克著清节，终始有光。夫岂不知，伊傅在商。相汤洎高，俱致明昌。又岂不知，道否晚周。天纵将圣，独有孔丘。卒老于行，靡惮周流。胡为洁己，耻事王侯。曰岂不欲，效彼群龙。润泽万物，助成岁功。潜而不用，夫岂自封。惧将有悔，不显其踪。乔木千寻，竟困斧柯。屈原特立，终陨汨罗。水行地中，尚值坳窊。纵如贾谊，犹滞长沙。勿谓吾身，有才有德。可以安世，可以益国。不善用之，鲜不为忒。所以古人，戒之在得。我幸此生，不忘本始。身虽朝廷，心实田里。所以暮年，知足知止。以进为忧，以退为喜。汝能传家，一第已及。使进而为，不患无立。奈何亲老，奉亲为急。莫待异时，徒然涕泣。我不望汝，勋业济时。纵得入侍，朝夕论思。欲供子职，何如在兹。人能尽孝，忠岂远而。既有馀力，且亲灯火。读破万卷，百倍于我。我恨书少，意不自可。汝能雪耻，天亦见假。我本白丁，恩及童孩。虽由先德，亦自书来。汝诚博古，为世实才。时或未遇，又何慊哉。"}