{"id":"433375","title":"壬戌之秋七月既望释戡约汎舟大通河余以病不预释戡仍索诗甚急越旬又病以杜诗自遣因用集中秋日寄题郑监湖上亭三首韵报之","dynasty":"近现代","author":"黄浚","text":"淹疾漳滨卧，江山忽变秋。风流非赤壁，人物自黄楼。谁酹千年月，来浮一苇舟。眼前温画稿，应是李营邱。通惠河边宅，春三记再过。中流犹得潬，旁舍未遮萝。入夏渠身大，奔洪闸口多。不知前度客，皱面感如何。抱月终何世，登仙几化人。匏尊辜此夕，海粟叹吾身。逝水观宁往，流光溯又新。请君期十月，莫厌夜游频。"}