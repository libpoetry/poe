{"id":"795831","title":"疏影","dynasty":"清","author":"张纨英","text":"素秋凉迥。记绿莎洲畔，窥见妆靓。避却春红，占了秋风，亭亭独耐凄冷。澄江九曲波如练，经几度、月昏云暝。蓦西风、吹断冰魂，荡却一痕香影。谁洒灵芸红泪，素绡点染处，愁恨都凝。梦里盈盈，笑靥归来，可认旧时青镜。江南回首空惆怅，休更问、断蓬浮梗。只寻他、空外幽香，消我一生酸哽。"}