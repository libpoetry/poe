{"id":"665166","title":"送大司徒舆浦王公考绩入京","dynasty":"明","author":"林文俊","text":"落日满川春树晴，东风江上锦帆轻。把袂问公从此别，几时棹返石头城。石城楼阁烟花绕，公在江湖忧廊庙。谁云卧洛似富韩，共言分陜同周召。三年报政拜彤墀，正是重瞳注想时。宣室倘承前席问，东南赤子多疮痍。疮痍满目何时愈，便合留公辅明主。白云休恋故山栖，海内苍生望霖雨。"}