{"id":"1197136","title":"应诏","dynasty":"魏晋","author":"曹植","text":"肃承明诏，应会皇都。星陈夙驾，秣马脂车。命彼掌徒，肃我征旅。朝发鸾台，夕宿兰渚。芒芒原隰，祁祁士女。经彼公田，乐我稷黍。爰有樛木，重阴匪息。虽有糇粮，饥不遑食。望城不过，面邑不游。仆夫警策，平路是由。玄驷蔼蔼，扬镳漂沫。流风翼衡，轻云承盖。涉涧之滨，缘山之隈。遵彼河浒，黄阪是阶。西济关谷，或降或升。騑骖倦路，载寝载兴。将朝圣皇，匪敢晏宁。弭节长骛，指日遄征。前驱举燧，后乘抗旌。轮不辍运，鸾无废声。爰暨帝室，税此西墉。嘉诏未赐，朝觐莫从。仰瞻城阈，俯惟阙庭。长怀永慕，忧心如酲。"}