{"id":"1068564","title":"次韵题李公休辋川图","dynasty":"宋","author":"王安中","text":"山林策足高复高，俗子捷宦争秋毫。丹青邂逅着相衮，晚顾不欲传儿曹。妙哉吾家右丞相，睥睨一世轻鸿毛。云泉招隐去甚勇，粉墨状景随所遭。辋川庄图最得趣，尽写众巘围长皋。废城荒烟飒衰柳，断涧立石淙惊涛。筼筜插屋伴幽读，莲芰泼眼横轻舠。宫槐犹是鸣驺陌，漆园已作蒙庄逃。地因人好自奇胜，岂必海峤骞鲸鳌。想见解衣盘礴时，六种震动山灵号。平生经行意境足，朽木不运笔已操。小诗气象更清绝，远跨陶谢追风骚。乐安老人吾莫及，摹拓彷佛收藏牢。隶书十咏有体法，针肆见此古赤刀。一时墨妙谁窃去，龙剑飞失馀环绦。只今跋题乃到我，千载吾祖安敢褒。家鸡诗画愧弗学，但思卜筑诛蓬蒿。辋川久无书契在，未免四海求田劳。"}