{"id":"1120068","title":"再用喜雪除夕二韵寄宗简","dynasty":"宋","author":"陈傅良","text":"百年弹指顷，群动不遑夕。娈彼惰游者，长夜浮太白。豪侠旁无人，卧我楼百尺。衲子缚禅静，不敢践桑陌。武夫髀肉满，睥睨候边隙。道家求不死，真火养阴赫。躁人干速化，自点雷门额。书生苦穿凿，奇字穷鸟迹。何如吾老农，一雨犁春泽。相忘与鸡豚，所辨才菽麦。不闻有孔子，安识由与赤。纷纷举世士，肝胆自疆埸。老翁捧腹笑，空洞无一积。有来问时事，请以臆对客。子歌我有感，我和子益悲。文武有天下，二南无变诗。陵夷及其季，小雅亦既衰。殷人早坠命，秦氏不及期。治身如治国，夭寿人所为。旧恙何时已，与子看前规。"}