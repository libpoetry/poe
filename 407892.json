{"id":"407892","title":"时宣统二年，道沪上，遇同乡宋君赓平，自云善剑术，著有《剑法学要》，索人题跋，且以其为霆军下将，抑郁不自得，常奔走风尘以结交名士大夫，故作此篇长歌以赠之","dynasty":"近现代","author":"范天烈","text":"丰城宝气贯牛斗，剑别雌雄成两口。神物岂肯久埋藏，会当落入英雄手。天生伟人宋将军，赫赫战功垂不朽。忆昔追随鲍忠壮，大江南北芦花放。屡统偏师压敌营，一夜前军凯歌唱。明朝旗鼓出井陉，健儿争来识大将。问公制胜操何术，广平一篇梅花赋。义胆忠肝铁石心，老臣敢把君国误。丈夫马革当裹尸，冢中枯骨袁公路。况有剑法尤精妙，孙吴阴谋奚足道。抵掌谈兵虎帐中，山川图画知险要。怆怀德裕筹边楼，陋煞十大功臣庙。每闻战事辄拊髀，恨不及身雪国耻。鸟尽弓藏狐兔悲，恒舞酣歌日未已。咄咄书空意无聊，仗策君门谒天子。天子左右皆绛灌，淮阴怏怏等闲散。安得剑斩佞臣头，被发伊川免酿乱。时事如斯那可知，地北天南鬓已丝。风尘澒洞劳鞅掌，茫茫大陆欲何之。鸿门坐上项庄起，樊哙已醉酒一卮。虬髯侠客海畔来，据鞍顾盼何雄哉。每夜闻鸡拔剑舞，王郎斫地歌莫哀。会当惬尔磊落志，中原岂遂无霸才。方今大厦需梁栋，愿公威名常持重。须眉飒爽生英风，将军惯以寡击众。龙泉手提出关东，谁谓廉颇老无用。"}