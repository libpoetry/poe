{"id":"640079","title":"歌风台","dynasty":"明","author":"汪广洋","text":"古台秋风吹野蒿，大江直下奔惊涛。块然崛起不数仞，意气尚欲凭云高。在昔六王战争已，鲍鱼风腥祖龙死。崤函以西群虎生，丰沛之间一人起。手提三尺风尘中，敢与楚霸分雌雄。入关先遂父老愿，屈身反比臣妾同。楚霸炙手势已极，汉高虚心未安席。喑呜岂是兴王谋，宽厚却有回天力。乌江合战由一麾，韩彭之功实在兹。后来处置稍失序，毋乃大醇而小疵。故乡故乡归去来，槌牛酾酒临高台。乡中故老见天子，嘅想昔游今壮哉。酒酣拔剑大风里，自舞自歌隆准起。愿以猛士守四方，山川草木从风靡。惜哉汉高之虑在目前，于变时雍恐未然。此风径开四百载，那似周家八百年。江湖小臣牛马走，落日登台重回首。怅望长陵尘坱间，还酌彭城一杯酒。"}