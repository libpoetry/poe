{"id":"415362","title":"重游鼋头渚，岁在壬子","dynasty":"近现代","author":"俞律","text":"鼋头渚，风又雨，寒又暑。当年经月傍汝居，今日重来何关汝。记得远山云影疏，清波捲雪侬起舞。可堪一别江南秋，天上人间汝知否。浪打碧沙不见人，大基小基如对语。轻帆空载吟游兴，白鸥不知侬去处。今日重来汝依然，秋风秋水斜阳天。呼酒撚花情犹钟，谁解今侬非昔侬。明朝把酒还相别，他时认取杜鹃血。人生离合悲欢为谁设。鼋头渚，奈何汝。"}