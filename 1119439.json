{"id":"1119439","title":"再次韵谢惠诗","dynasty":"宋","author":"陈造","text":"百镒籯金数仞堂，何如盥手颂佳章。夺胎信自非凡剂，献佛当知便放光。斤运向来车合辙，影斜还惜雁分行。衰年离绪谁禁得，镜里新丝莫计长。小家茨竹即为堂，暇访深林索豫章。平日床头但周易，看人笔落便灵光。庳隆赋质嗟多样，良楛论材要当行。莫向黔娄问奇货，长沙舞袖可能长。"}