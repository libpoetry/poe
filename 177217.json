{"id":"177217","title":"贺新郎·逗晓晴烟敛","dynasty":"宋代","author":"黄人杰","text":"逗晓晴烟敛。过书云、祥开五日，漏添宫线。葭莞飞灰微度暖，着梅梢尚浅。怪深院、笙箫如剪。非雾非烟浮月观，应麟书，吐处豪英产。迟绣斧，启华宴。楚腰舞彻霓裳遍。拥金船，柔纤莹玉，十分争劝。醉入无何休莫问，日下长安非远。况一点、眉黄新见。掩鼻功名须办了，赋归来、却访乔松伴。应未许，雪枝汗。"}