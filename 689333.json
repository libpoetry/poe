{"id":"689333","title":"寿夏司马","dynasty":"明","author":"佘翔","text":"龚黄推上佐，曾识汉庭名。北海春初煖，南山月正明。家传金粟盛，官比玉壶清。一自条风起，讴歌处处声。司马云台望，大夫雪苑才。清风闻八郡，紫气近三台。阁静鱼频挂，庭閒鹤正回。此时瞻法象，应可拟蓬莱。圣朝崇展骥，仙籍重骖麟。名在丹台旧，荣分海甸新。占星知是岁，问俗想行春。即此棠阴茂，还看饰羽轮。降岳传周典，偷桃忆汉官。仙风应不减，吏道亦何难。楼橹烽烟息，菁莪湛露团。冈陵惭共祝，敢谓臭如兰。"}