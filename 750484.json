{"id":"750484","title":"相逢行赠江韬叔秀才","dynasty":"清","author":"董兆熊","text":"巀嶪吴城高几许，登登声断皋桥杵。张眼看天不见人，闭户飘萧还独语。曈曈日出阊门开，十街九陌飞红埃。诸于绣镼撇裾过，咄哉一閧如蚊雷。市上酒香新酿熟，死拌一醉炉头宿。顾影翻为陆云笑，发声欲效唐衢哭。少年何处有江郎，跋扈飞扬太白狂。置酒碎琴踪拓落，睨柱斫剑声雷硠。逢君下马与君揖，此客风尘诚独立。软玉蔫香十万家，要君一洗绮罗习。方今平津正求士，杜陵萧育真男子。人生苦要致身早，投笔从戎今日是。血战前年东海头，鬼号白昼声啾啾。杀气连天陈云黑，阳春三月寒于秋，江郎何不输边筹。读书十年奋已见，世人那敢谓儒贱。时危正赖出群才，妖气扫却仍清晏。我歌商声杂徵多，江郎听之当如何。且为《朱鹭》铙歌曲，勿作人间《五噫歌》。"}