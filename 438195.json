{"id":"438195","title":"壬辰二月六日夜梦作一绝句其词曰矫冗连天花春风动光华人眠不知眠我佩绛红霞梦中自以为奇绝觉而思之不能自晓故作是诗以纪之","dynasty":"金","author":"党怀英","text":"梦中作诗真何诗，梦中自谓清且奇。觉来反覆深讽味，字偏句异诚难知。岂非梦语本真语，无乃造物为予嬉。君不见庄周古达士，栩栩尚作蝴蝶飞。我生开眼尚如此，况在合眼夫何疑。"}