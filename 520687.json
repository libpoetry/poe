{"id":"520687","title":"游和山麻石岩","dynasty":"明","author":"祝允明","text":"山和人亦和，乘暇集鸣珂。陟岭美未得，到岩奇转多。交枝树碍马，一步地旋螺。成屋自麻石，作门惟碧萝。瞻天隔鸟道，入地学蜂窠。树向顶上植，泉从肩畔过。禽虫冯几住，云霭入衣摩。佛座泥三级，僧床石四阿。西临野广漠，东眺径陂陁。远吹潜生爽，骄阳暂息苛。祷祈情敬谨，乐业舞婆娑。物穰用亦俭，地危心不颇。民风都似此，吾为尔陈歌。"}