{"id":"845145","title":"阮郎归 集六一词四阕","dynasty":"清末民国初","author":"程颂万","text":"门前杨柳绿阴齐。年前心眼期。人生自是有情痴。低头双泪垂。寒水碧，草烟低。行人去路迷。来如春梦不多时。而今花又飞。拟将沉醉为清欢。黄昏独倚阑。一重水隔一重山。夕阳楼外闲。愁眉敛，晚妆残。拈花子细看。锦屏罗幕护春寒。无人整翠鬟。关心只为牡丹红。携手玩芳丛。垂杨紫陌洛城东。无物似情浓。慵不采，觉春空。何处认郎踪。吹开吹谢苦匆匆。还解嫁东风。莫教银烛促佳期。离人殊未归。夜来风雨转离披。无花空折枝。春艳艳，梦依依。阳台行雨回。琵琶傍畔且寻思。啼妆更为谁。"}