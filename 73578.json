{"id":"73578","title":"六州歌头·赋木莲花","dynasty":"元代","author":"姚燧","text":"灵均不信，木末搴芙蓉。徒自洁，好奇服，芰荷缝。看心胸。霁月光风。似爱莲叟，云难狎，应亦未观，林下淡丰容。坐荫高花十丈，身疑在，玉井三峰。甚东皇遣与，桃李斗春浓。男色昌宗。失昌丰。访平原记，奇草木，惟赤柏，与金松。岷岭导江，浩浩发临邛。进吴侬。万里江南北，行欲遍，未曾逢。堪怅恨，风与雨，苦相攻。怕学琼花不坠，潜飞去，地上无踪。柰明朝酒醒，空对夕阳春。流水溶溶。"}