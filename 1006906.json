{"id":"1006906","title":"满江红 其一 和吕居仁酬芮国瑞提刑","dynasty":"宋","author":"葛郯","text":"家住苕西，小池映、青山一曲。翠深里、猿呼鹤应，短墙低屋。麦影离离翻翠浪，泉声切切敲寒玉。怪夜来、有蚁出糟床，篘新绿。和月种，南阳菊。饶云买，淇园竹。任蛮争触战，世间荣辱。两目未消凭远恨，一筇费尽登山足。便棹舟、炊火荻花中，鲈鱼熟。"}