{"id":"506951","title":"题紫芥图赠同知王朝佐","dynasty":"明","author":"杨荣","text":"中园百蔬雨后长，紫芥新香味偏爽。锦文绕叶光陆离，金缕攒花色鲜朗。莫嫌气烈俄惊嚏，涤滞消烦功独广。纷纷春韭与秋菘，那得与之相比仿。徽州贰守最贤明，厚抚茕嫠薄自养。晨餐暮膳无重味，味此甘腴胜熊掌。勤劳民事自忘疲，不似庾郎同偃仰。康侯击节信民言，我亦为君加叹赏。绘图相赠虽若微，托此聊将寄遐想。方今廉吏尽登庸，不限内朝并外壤。?言终始务清修，伫见徵书降天上。"}