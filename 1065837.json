{"id":"1065837","title":"题王进之绿荫轩","dynasty":"宋","author":"苏过","text":"主人爱竹真成癖，门阶户席俱寒碧。小轩故为剪重阑，舍下从教笋穿壁。欣然远致数君子，相对青青好颜色。公庭无事白日长，寒影参差乱书帙。君家将相山西种，世世剖符门列戟。图形未肯上凌烟，却扫何为清一室。胸中定有不凡处，对客何妨仍蜡屐。明年新笋拂云长，夏簟琅玕足留客。"}