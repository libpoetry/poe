{"id":"1068726","title":"礼殿","dynasty":"宋","author":"宋京","text":"君不见汉人制作礼殿存，法度严广分卑尊。祇今年数不可考，列画古帝丹青昏。晋人遗书刻柱边，字划刓决骨气全。衣冠真不异阙里，事业直笑铭燕然。锵锵似有环佩声，七十二子罗簪缨。闭藏浊世如有待，开眼今日观文明。陈仓石鼓归辟雍，大成门阀何穹崇。安得貌取礼殿制，太学西有宣尼宫。"}