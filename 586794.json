{"id":"586794","title":"同年诸公枉顾因次恒山赏菊韵","dynasty":"明","author":"钟芳","text":"休讶官衙不栽菊，屏障菊花烂盈屋。幽人对此心目清，野色萧森金簇簇。悄堂新霁一尘无，峨然轩盖来前除。倾尊聊作真率会，简朴相敦还太初。年盟忆旧情孚契，却爱林泉多意气。一筇高拄碧溪云，鸥波浩荡谁能制。我闻菊津饮之能寿长，鼓枻往溯吾今将。愿培元阳入灵剂，万方寿域同苍苍。"}