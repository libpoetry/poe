{"id":"1053788","title":"食梨","dynasty":"宋","author":"孔平仲","text":"东方早寒雪霜挚，新梨十月已满市。削成黄蜡圆且长，味甘骨冷体有香。芳尊命友先众果，百十磊砢升君堂。赠君玉壶层冰之皎洁，副以金茎皓露之清凉。奈何拨火取煨栗，梨虽至美或不尝。颦眉三咽手摩腹，谓此发病为第一，夺之儿口饧止哭。君不记南方无此物，五更酒渴唤水时，思此千里莫致之。及今乃以多见贱，南方橘柚东方梨。"}