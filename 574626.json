{"id":"574626","title":"修庙学诗九章","dynasty":"明","author":"邵宝","text":"翼翼庙学，维邑于教。弦斯诵斯，自昔斯肇。有宫有墙，有坛有堂。孰今斯荒，乃或不蘉。御史来视，盍修曰亟。彼淫是驱，亦维我职。我其敢解，我材孰资。其萃有丘，孰其我釐。维范侯是咨。烨烨范侯，维秦之彦。既左京尹，徵文考献，乃躬克践。矧是政先，侯不是共。侯曰尔吏，尔徒尔工。曰斯斯石，曰斯斯木。乃楹乃桷，枉矫端复。乃髹乃涂，乃朱乃绿。祭有丽牲，射有栖鹄。古人有言，勿亟日成。侯旬侯月，亦莫我愆程。源源泮水，下通于溪。我庙维东，我学维西。有峨者阁，登登其阶。共维圣谟，式崇于丌。是训是稽。既考乃毕，有酒芬苾。有礼秩秩，有碑纪功，惟长御史之笔。御史崇正，诏有德音。我侯承只，式如其心。庶士向风。维我衣冠，其观继继。就不侯绳，而未克既。小子作诗，敢曰能雅。是篆是歌，以告来者。"}