{"id":"817122","title":"拟曹子建赠白马王彪六首","dynasty":"清","author":"缪祐孙","text":"修觐辞金门，驾言发皇都。率彼东南路，我马久踟蹰。悠悠洛水滨，郁郁太谷嵎。葭苇夹长流，雚蒲竟河渠。波涛触寸心，倾想嘉音徂。骨肉伤乖离，山川险且纡。回眸瞻帝城，双阙云烟扶。鹳鹘摩苍天，下顾榛莽墟。客子多伤悲，驱车询征途。征途未云已，同气隔山阿。山阿薜萝深，凄其风雨多。别时悲已深，别后情苦何。北林晨风兴，哀音振寒柯。忽报连理摧，大野无阳和。贝锦与苍蝇，颠倒一由佗。能令五达衢，中閒生嵯峨。嵯峨不可登，哀此生死别。偕行何敢期，独往车轮折？孤鸟鸣我前，闻之声惋咽。洲渚既淹时，素怀鲜怡说。浮云归远山，荒草绿断碣。物情亦依依，相望不忍决。感此益含悲，抗怀念明哲。明哲本犹人，涕泪对昊天。幸赖人命长，豫顺久则然。洒泪伤子弟，雕零蒲柳先。戕责属伊谁，未免徒自怜。魂魄返旧居，应识路绵绵。大海汇百川，乃有精卫填。高岸虽崔嵬，为谷伤他年。逝者不复追，此恨畴能捐。懿德良不渝，努力志圣贤。圣贤金石心，讵忧冰霜侵。天地一幕席，须臾一古今。亲爱远不阻，奚用增悲吟。款曲片言摅，开颜披渊襟。勿执妇孺意，而易杰士心。去去无复道，日暮驰山岑。山岑万仞齐，回顾河汉低。百事焉能足，贵贱同羁栖。服食希神仙，世人不我挤。赤松恒见招，中心乍然疑。人生华屋处，尘垢污须眉。辟谷绝俗缘，长生与子期。"}