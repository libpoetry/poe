{"id":"436726","title":"花木八咏 海棠风","dynasty":"金末元初","author":"段成己","text":"宿酒微醒不自持，君王催唤太真妃。醉红睡起依然在，忙倩罗纨为解围。九原唤起李夫人，谁炷仙香为返魂。一捻宫腰浑瘦损，舞衣微带瑞云痕。泉客将归返故渊，西风渺渺碧波寒。主人情厚无他赠，一把真珠泣翠盘。恋恋天光下玉阶，明妃初出汉宫来。情知至死归无路，一点芳心誓不回。六宫试手学梅妆，曾见飞英点额傍。香粉嚼馀浓不散，唾花误染缕金裳。忆别春容巳十年，回文锦就倩谁传。都将一掬伤心泪，洒向蛮溪数幅笺。别后盟言不忍寒，旧官到底胜新官。情缘未断还相见，人复团圆镜复完。飘飘天上谪仙人，尝作金銮侍从臣。老大风流殊未减，锦袍如旧白头新。"}