{"id":"811482","title":"除夕诗","dynasty":"清","author":"丘逢甲","text":"百年鼎鼎三去一，百事不能能执笔。规天抚地愿未毕，坐废一万二千日，徒费精神了无益。手携诗卷行天涯，百事不成成者诗。诗能穷尔尔不知，可怜除夕复祭之，有脯在俎酒在卮。梅花一笑回春姿，弄笔尚自吟南枝。长蛇东来饥而贪，我欲斩之力不堪。坐令闾井歧商参，故居缥渺海色蓝。羁栖复筑山中庵，此身乃虱江城南。今夕何夕陈酒果，一家分照围炉火。海阔山遥定思我，今夕不寐寐应可。东风吹梦云万朵，剑光入海长蛇堕，长啸故山侍亲坐。岁何可守乃守岁，老大尚为儿女事。岁去重关不能闭，岁何须饯乃饯岁。一尊甫陈万感至，醒眼闷看司命醉。平生媚灶苦不工，坐令三十弥困穷。何人设祀黄羊丰，家拥金穴身三公。仰天愁睇青濛濛，但见斗柄春回东。"}