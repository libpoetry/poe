{"id":"737362","title":"青士明府自塞外归奉寄时丙子十二月","dynasty":"清","author":"仝轨","text":"冻砚炙空山，虫鱼老自注。昂昂七尺躯，埋头死章句。圣武迈周宣，猃狁哀匪茹。四海望旄钺，边尘静一怒。公实转河粟，慷慨出中路。辚辚十万车，儿抚军法御。貔貅壮宿饱，敏捷回天顾。从军尽如此，何至临机误。公才信兼人，幕府无留务。盾鼻磨醉墨，横槊诗还赋。十载滞洛西，几类终身锢。兹焉豁心眼，蛙井嘲穷措。别离欻一年，歌啸悲独寤。驰想伊吾北，奇游未免妒。胸藏十万甲，故纸终难据。归来扪虱谈，定似河东注。"}