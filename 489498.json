{"id":"489498","title":"招鹤辞","dynasty":"明","author":"袁华","text":"胎仙翱翔兮蕊珠之宫，薄云汉兮溘埃风。乘火精兮自养，抱贞素兮气内充。朝扶摇兮丹丘，夕裴徊兮玄圃。繄故国兮丘墟，冢累累兮下土。蕊珠之宫兮胎仙翱翔，美婵媛兮玄衣缟裳。迟夫君兮未来，揽青田兮璚芳。长夜漫漫兮窅不见日，子哀鸣兮血化为碧。蕙帐空兮猿惊，心旁皇兮反侧。新亭兮桓桓郁郁，佳城兮松柏丸丸。疏玉泉兮交流，树琅玕兮为樊。山川绸缪兮道里阻脩，陆有虎豹兮江有潜虬。胎仙翱翔兮归休，玄间窈冥兮不可以久留。"}