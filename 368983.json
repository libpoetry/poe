{"id":"368983","title":"百字令·旅夜有怀旧游","dynasty":"清代","author":"杨芳灿","text":"华年弹指，最难忘、只是酒旗歌扇。金粉南朝行乐地，水榭中宵弦管。杨柳情丝，海棠梦影，醉眼春撩乱。分香帕子，行行新句题满。谁念关塞栖迟，吴云万叠，离恨连天远。烟月秦淮无恙在，依旧兰桡波暖。画角吹愁，铜荷飘泪，听彻更长短。沈思往事，酒醒人在孤馆。"}