{"id":"700903","title":"清源山房为晋江石申卿","dynasty":"明","author":"梁有誉","text":"洞壑肃阴阴，幽居讵可寻。松筠阅世古，鸡犬隔云深。尘满床头易，风鸣壁上琴。知为苍生出，那能甘陆沉。高人卜筑处，山水寂无喧。散帙夜焚蒳，带经时灌园。窗中列岩岫，原上种兰荪。眷此多幽旷，空怜微尚存。山气日氤氲，冥心谢世氛。新成子虚赋，閒著太玄文。松静鹤归晚，山空鸾啸闻。超然不可企，遥睇东山云。雅志在林壑，高斋常晏如。看凫羞汜汜，梦蝶觉蘧蘧。洞有大罗客，山藏小酉书。凭君话风景，何似上皇馀。"}