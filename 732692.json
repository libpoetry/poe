{"id":"732692","title":"老妇行","dynasty":"清","author":"刘正宗","text":"东家老妇垂白发，樵爨无力余病骨。岂复有意斗蛾眉，坐守深闺费岁月。却忆当年初嫁时，含羞对镜理胭脂。但愿同心不重色，肯学桃李信风吹。宁知此意竟难明，时移岁换天无情。翠翘珠襦尽零落，闺中甘逐众人行。自解悲欢随所遇，红颜自古草头露。只今幸无入宫妒，裙布钗荆亦已足。愿将锦瑟与瑶琴，一时并写《白头吟》。寂寂空房恐虚度，敢道人新不如故。"}