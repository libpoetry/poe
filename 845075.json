{"id":"845075","title":"子夜冬歌八首","dynasty":"清末民国初","author":"曹家达","text":"门前郎行迹，苔荒岁月晚。不闻郎马嘶，日薄青山远。欢来惜夜短，欢去愁夜长。侬心自长短，不敢怨流光。裁衣未成寄，红泪先阑干。临发开封检，深怕郎心酸。折梅付驿使，何时入郎手。只嫌憔悴尽，中道弃敝帚。香炭冷馀灰，晨鸡不肯鸣。好梦无消息，对影数寒更。油灯夜不光，花照红颜老。坐久疑郎归，回身将影抱。妾心惊早寒，不后郎身衣。郎心如妾心，买药寄当归。风吹白日短，杳杳寒蓬飞。郎归自珍重，岁晚行人稀。"}