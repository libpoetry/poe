{"id":"695864","title":"寄赠曾以三督学关中","dynasty":"明","author":"欧大任","text":"阊阖云开气象新，西京礼乐重儒臣。观风一过邠岐下，不用诸生论借秦。解颐匡鼎去谈经，西学长安佩尽青。槐市翩翩能论难，秋风催送入彤廷。轺车西望说经台，万里关门紫气来。侍从只今持玉节，崆峒先问广成回。华岳岧峣一振衣，仙人掌上露初晞。醉歌郢曲三峰下，从此天门白雪飞。天马西来亦汉恩，临洮刍秣向中原。君看百万飞黄入，燕市千金且莫论。作赋谁如楚大夫，词人偏解诵西都。终南渭水高秋色，阁上晴虹一片孤。"}