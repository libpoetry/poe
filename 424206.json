{"id":"424206","title":"摸鱼儿 梦与颂洛纵饮，豪气苍莽中，妩媚犹昔。醒后萧然，倚此寄之","dynasty":"近现代","author":"朱荫龙","text":"莽苍苍、黄河天半，梦魂夜夜飞渡。皋兰西去边墙短，汉恨唐愁无数。君且住。问几辈、归来绝域豪如故。漫言卫护。看虎卧龙腾，鸾漂凤泊，俱自足千古。南州约，莫问旧曾游处。苦忆当年眉妩。公毋怒。算纵有、千回百转丝难吐。新词自度。恁拍去心惊，吟来气减，不似旧时句。"}