{"id":"645078","title":"赠阆溪友人之子入觐","dynasty":"明","author":"解缙","text":"我昔曾游阆溪上，阆苑仙人过相访。开筵醉月坐琼花，气吐虹霓各千丈。葛山对面如屏帷，白雨一洗青琉璃。衔红飞鸟忽来下，勾漏丹砂明日归。武城公子携客来，卿家欢甚怀抱开。传觞踊跃催打鼓，倒挽河水添金杯。高悬大画白雁飞，画者濠梁崔子西。濡毫请我作诗句，大玺尚有宣和题。聿来宾从甚杂遝，论古称今恣欢洽。门?岧峣百岁坊，翠柳黄鹂声恰恰。翻思此地盛文儒，六一文星照碧虚。凤凰瑞世西山真，于菟孝感徐东门。龙潭学士登金岳，武城真院祠先人。当时墟曲胜邹鲁，弦诵日夜声相闻。繁华事往文字存，灵芝瑞草香氤氲。麒麟绣绂光堕地，鸑鷟和鸣鸾凤群。别来倏忽二十载，重寻旧梦无时改。亭亭玉树立当霄，天马空行见风采。鱼笺索我远游诗，并道严君劳梦思。半生足迹厌江海，陶令欲赋归田诗。如何更有驱驰想，壮士飘飘九天上。买舟东下朝玉京，彭湖匡阜入眼青。大江横流作天堑，万国如此宗神明。观光禁御日五色，访道桥门奏金石。蕊珠宫里阅琼文，金粟林中话空寂。草堂古篆两三行，正如金薤垂琳琅。吴人天玺殒星石，皇家字画蛟龙翔。暇时载酒一坐卧，明珠径寸当空堕。拾装又作蓟门行，析津之水浮蓬瀛。天回北斗运此杯，地合九城通杳冥。黄发含哺鼓腹歌，常从五夜听云和。周宣中兴有石鼓，奠鼎国学包山河。君能睹此实奇伟，下视五岳如陂陀。会当拓取一万本，便可拂袖归山阿。买田筑室守金玉，扶老携幼瞻羲和。重来阆溪为翁寿，与君握手同游歌。"}