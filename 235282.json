{"id":"235282","title":"昭君怨·汉家金屋贮蛾眉","dynasty":"宋代","author":"吴龙翰","text":"汉家金屋贮蛾眉，六宫何啻三千姬。中有一姬倾国色，可怜不到君王知。毛生笔下真少恩，玉颜黑子迷妍媸。君王按图不入眼，出身远嫁单于妻。盈盈泪眼边月照，萧萧愁鬓胡风吹。不忧死作龙城鬼，贞魂长在深宫里。犹胜男儿未贵时，咫尺金门如万里。"}