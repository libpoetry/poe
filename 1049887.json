{"id":"1049887","title":"送李察推","dynasty":"宋","author":"郭祥正","text":"去年遇君陵阳峰，杜鹃声乱桃花红。佳人玉指接玉板，劝我一醉三百钟。醉来骑鲸赴瑶阙，不记当时与君别。溪上扁舟破雪归，楼前芳草还春发。白头太守重相过，开樽大笑呼琼娥。向来十客七已去，唯与杜九闻清歌。歌声绕梁离思苦，听不得终泪如雨。回首茫茫天地中，聚散百年能几许。今朝此地重相逢，秋汉无情江月空。把酒与君须醉倒，已知后会皆衰翁。陵阳乐事那复得，官贱食贫身愈迫。击剑高吟非故乡，何时共作沧浪客。"}