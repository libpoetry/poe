{"id":"2202","title":"同光禄弟冬日述怀","dynasty":"唐代","author":"韦嗣立","text":"吾族白眉良，才华动洛阳。观光初入仕，应宿始为郎。飞萤玩书籍，白凤吐文章。海卿逾往雅，河尹冠前张。择才绥鄢郢，殊化被江湘。高楼临广陌，甲第敞通庄。列馆邙山下，疏亭洛水傍。昌年赏丰陌，暇日悦林塘。衣冠皆秀彦，罗绮尽名倡。隔岸闻歌度，临池见舞行。门庭寒变色，棨戟日生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草遍簪绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩华惭服冕，友爱勖垂堂。无由报天德，相顾咏时康。"}