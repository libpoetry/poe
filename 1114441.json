{"id":"1114441","title":"送子都兄赴建康粮料三首","dynasty":"宋","author":"李洪","text":"三年待次喜瓜期，别酒春风劝一卮。欲试发硎稽古力，稍从连茹中兴时。徒劳人耳犹州县，可识荆兮复别离。深念对床听夜雨，情怀作恶不成诗。留都万雉最繁雄，人物风流古所同。玉树玉笙亡国恨，桃根桃叶劫灰空。重新观阙青冥外，依旧山川王气中。好把清吟追太白，龙蟠虎踞美江东。霸业衣冠事莫论，秦淮潮汐自潺湲。新诗必有江山助，故国应无乔木存。宅施鸡园钟阜远，塔藏鸟爪道林尊。登临怀古情何限，想对三茅忆弟昆。"}