{"id":"251047","title":"秋思·宵分衾裯薄","dynasty":"现代","author":"李达","text":"宵分衾裯薄，秋霜瓦上落。密林渐萧疏，月色流高阁。空知年岁侵，颇损丝竹乐。唯赖拥鼻吟，略写怀抱恶。傍人笑相看，吾侪亦惭怍。顾惟少年时，曾嗤燕与雀。壮心今磷缁，形迹随冥漠。有时忽失眠，此生若无托。揽带久临风，谁惜一杯酌？中庭树影移，斗觉天地阔。"}