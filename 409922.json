{"id":"409922","title":"行路难（十一首） 其二","dynasty":"近现代","author":"骆成骧","text":"幽居忽不乐，出门何所之。且寻司马季主卜，筮短龟长何参差。盗蹠何功老牖下，屈原何罪沉湘湄。暴戾恣睢天不觉，憔悴枯槁天岂知。得勿天鉴爽，谁云天听卑。山川有崩竭，日月有盈亏。天地消毁不自保，呼天吁地空尔为。君不见狻猊食虎豹，逸乐终身但长啸。麒麟避虫蚁，千年徒为圣人死。"}