{"id":"605218","title":"汤太史嘉宾米明府仲诏招集得鞍字","dynasty":"明","author":"张萱","text":"上国开芳社，名园簇绣鞍。朱明初启序，粉署数邀欢。共载枚生笔，时弹贡氏冠。朝从花底散，山向柳边看。地接瀛洲胜，歌闻蜀道难。佳宾不速客，才子谩为官。绿蚁浮瑶斝，朱樱行玉槃。庭虚不受暑，月淡欲生寒。散帙烧高烛，题诗坐曲栏。良辰恣宴赏，清夜美游盘。薄宦真鸡肋，浮生尽鼠肝。野麟方困斗，枝鹊未全安。湖海孤蓬转，风尘两鬓残。抚时休仰屋，努力且加餐。"}