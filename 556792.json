{"id":"556792","title":"何侍御为予谈泰山蓬莱东海之胜令我飞动辄赋长篇","dynasty":"明","author":"宗臣","text":"三年不见金门客，走马相见清源陌。自言前上泰山颠，东海蓬莱皆所历。人传泰山高北天，层崖曲蹬路转窄。振衣直山最高头，恍然一啸天门白。天门东西相对开，星斗髣髴落吾额。悲风摇落吹骨寒，虽着重裘似絺绤。三峰插入青云中，巉岩突兀倚天壁。日观峰头望晨日，晨日沉沉起深泽。须臾忽上如奔马，天地四方俱色赤。破竹裂本不可当，恍忽半空飞霹雳。杖策携壶行复立，一一询兹今古迹。汉皇尚留封禅碑，秦人犹剩纪功石。莲花桃花千百峰，隐隐四出如列戟。南望吴越西望秦，万里青天起寒色。回驾又登蓬莱山，蓬莱乃在东海侧。东海一去何终穷，浩荡微茫湛空碧。仙人共把珊瑚枝，白日观潮夜观汐。忽然长风振天末，两仪不辨海云黑。惊波巨浪排空来，怪石奇岩怒且激。蛟龙奋起不可制，神鱼动尾几千尺。左右大呼东西走，令我欲归不可得。广陵狂客心颇雄，闻此意气满胸臆。长剑欲摧玉女峰，短钩直下鲛人宅。海中鱼龙手可搏，山中虎豹力能射。何时拂袖谢尘世，与君散发步天极，坐看万古乾坤自开辟。"}