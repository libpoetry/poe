{"id":"768257","title":"摸鱼子 春江送客，忆家园作","dynasty":"清","author":"龚翔麟","text":"怅西风、青帘白舫，横河催散瑶席。桐阴半阁飞觞罢，冷却玉玲珑石。芳岁隔。卧孙楚楼头、早又过寒食。家园春色。定砌绽丹芽，径抽碧笋，稚蝶采香湿。秦淮柳，惯折柔条千尺。露桥送尽行客。独怜归计偏迟暮，空羡渡江飞鹢。津鼓急。算此去、鸥波直回樟亭北。沉吟望极。但有梦来寻，梨花砚雨，斋在小山侧。"}