{"id":"994414","title":"贺新郎","dynasty":"宋","author":"黄人杰","text":"晓色收梅雨。玉衡高、寒杓插午，月生银浦。一片祥光横碧落，幻出新晴院宇。拥阆苑、擎香天女。簇引飞仙来瑞世，向乌衣巷陌，生文度。人物似，古怀祖。履声合上尧阶去。问如何低回计幕，蜀山深处。金字催还知有日，且听尊前妙语。更领略、双成歌舞。愿借流三峡水，与君侯尽作流霞注。觞百举，寿千数。"}