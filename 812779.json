{"id":"812779","title":"虞美人 春雨次李舒章","dynasty":"清","author":"吴绮","text":"红绒冷落秋千架，人约西陵罢。梨花和泪闭重门，却似玉儿、憔悴忆东昏。孟婆苦把东君妒，做作催春暮。愁春人正在朱楼，听尽丝丝点点、倚香篝。无情最是楼头鼓，不信离人苦。声声敲得梦云开，又把湘愁峡恨、送将来。屏山画出还家路，其奈归期暮。大江风雪棹歌迟，正是银筝小妇、倚阑时。"}