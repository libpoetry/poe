{"id":"1147602","title":"修行颂","dynasty":"唐","author":"慧能","text":"说通及心通，如日处虚空。惟传顿教法，出世破邪宗。教即无顿渐，迷悟有迟疾。若学顿教法，愚人不可悉。说即须万般，合离还归一。烦恼暗宅中，常须生惠日。邪来因烦恼，正来烦恼除。邪正悉不用，清净至无馀。菩提本清净，起心即是妄。净性在妄中，但正除三障。世间若修道，一切尽不妨。常见自己过，与道即相当。色类自有道，离道别觅道。觅道不见道，到头还自恼。若欲见真道，行正即是道。自若无正心，暗行不见道。若真修道人，不见世间过。若见世间非，自非却是左。他非我无罪，我非自有罪。但自去非心，打破烦恼碎。若欲化愚人，是须有方便。勿令彼有疑，即有菩提现。法元在世间，于世出世间。勿离世间上，外求出世间。邪见是世间，正见出世间。邪正悉打却，菩提性宛然。此但是顿教，亦名为大乘。迷来经累劫，悟则刹那间。"}