{"id":"683002","title":"洞庭东山诗七首 太湖","dynasty":"明","author":"文徵明","text":"沙渚依依云不动，风烟漠漠鸟飞回。横空暝色翻波去，绝岛秋声绕树来。今古奔腾疑地尽，东南伟丽自天开。眼中浩荡扁舟在，欲唤鸱夷酹一杯。遥街百磴转嵚嵜，落日扶舆下岭迟。与树蔽亏湖冉冉，因山高下屋累累。俭勤成俗从知富，灵秀钟人信有奇。十载一行殊恨晚，分金不见橘黄时。抱被何缘三宿恋，烧灯一笑两人俱。秋山破梦风生树，夜水明楼月在湖。尽占物华知地胜，时闻人语觉村孤。不烦诗句追清赏，太史楣间记是阇。郁然台殿锁芙蓉，见客山僧自打钟。小槛浮空秋水阁，虚庭随影夕阳松。泗州名在池无塔，饭石师归寺有峰。欲扫南墙留半偈，白云回首愧尘踪。夜随钟梵入灵源，一笑虚堂解带眠。旋接僧谈多旧识，偶依禅榻岂前缘。离离松桧摇山月，兀兀楼台宿暝烟。尘句何年传到此，篝灯试读已茫然。空翠夹舆松十里，断碑横路寺千年。遗踪见说降龙井，裹茗来尝悟道泉。伏腊满山收橘柚，蒲团倚户泊云烟。书生分愿无过此，悔不曾参雪窦禅。城中遥指一螺苍，到此依然自一乡。晓鼓隔溪渔作市，秋风吹枳橘连墙。名山更倚湖增胜，清赏刚临月有光。正尔会心空又去，不如僧住竹间房。"}