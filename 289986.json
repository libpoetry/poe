{"id":"289986","title":"琐窗寒·答樊山丈见讯","dynasty":"现代","author":"郭则沄","text":"绮阁笼阴，罗屏掩雨，梦随秋瘦。琴囊画㡧，半被药香熏透。黯关河、暝笳渐沈，雁笺盼断新霜后。问病怀几许，危阑凭处，发疏于柳。辜负黄花酒。记小榼江亭，那回携手。词人散尽，算只西山依旧。想豪情、恣写醉绫，紫萸采罢香满袖。怕斜阳、照到琼华，又是销魂候。"}