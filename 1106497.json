{"id":"1106497","title":"次韵子大四绝","dynasty":"宋","author":"王炎","text":"世路羊肠久惮行，归来自喜一身轻。故人零落今无几，独幸相逢底里倾。一榻尘埃书满前，愧无丝竹宴彭宣。而今又断功名念，只拟躬耕郭外田。抽身幸免坐毡针，镜里休怜白发新。杖屦消摇共来往，更添林下一閒人。主人速客重寻盟，不但郊居气象清。家酿满壶留醉倒，骊驹未可度歌声。"}