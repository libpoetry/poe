{"id":"691893","title":"五仰诗五首","dynasty":"明","author":"李梦阳","text":"我所仰兮在华山，侧身西望阻秦关。莲岭阻修徒离叹，仙人赠我白琼丹。翳三秀兮吟葛覃，我欲从之途路艰，西望咸阳涕潺湲。我所仰兮在衡山，侧身南望阻荆关。祝融岧嵉心悲酸，仙人赠我赤琼丹。婆娑桂树山之间，我欲从之途路艰，南望洞庭涕潺湲。我所仰兮在泰山，侧身东望阻齐关。南有龟蒙东肃然，仙人赠我绿琼丹。招我东游扶桑间，我欲从之途路艰，东望河济涕潺湲。我所仰兮在怕山，侧身北望阻燕关。飞石岑巉不可攀，仙人赠我黑琼丹。带星辰兮佩鸣环，我欲从之途路艰，北望雁门涕潺湲。我所仰兮在嵩山，侧身遥望阻韩关。企余望之良匪难，仙人赠我黄玉丹。手持金光翳华菅，我欲从之途路艰，遥望缑城涕潺湲。"}