{"id":"1144384","title":"追和四绝","dynasty":"宋末元初","author":"陆文圭","text":"文士多婴疾与贫，浩然东野即其人。唱酬从此诗筒简，炮炙时于药裹亲。餔啜糟醨醉者多，独醒无奈众人何。寒窗细读离骚语，遗恨千年吊汨罗。三十寻思拟学仙，蹉跎已过古稀年。一生只作邯郸梦，枕上奇方秘不传。卧看山云起石根，意行随犬至前村。廛居自是无人识，何必移家上鹿门。"}