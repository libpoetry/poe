{"id":"312589","title":"金缕曲·闻卢沟桥战讯","dynasty":"现代","author":"刘鹏年","text":"怒竖冲冠发。最伤心、边疆万里，等閒沦没。射眼惊沙东北望，一片青燐碧血。又云掩、芦沟斜月。鼙鼓秋风嘶战马，赋无衣、朝野精诚结。桑乾水，正呜咽。顶天立地男儿节。报韩仇、沉舟破釜，死中求活。振旆长驱寒贼胆，铁骑三千雄绝。看旦暮、捷书层叠。收复河山初发轫，算亡秦、三户非虚说。歌破阵，宝刀缺。"}