{"id":"274788","title":"和佩韦夫子题淮阴侯祠壁","dynasty":"清代","author":"李长霞","text":"淮阴山水清且閒，古祠老树生寒烟。汉家宫阙不知处，韩侯庙貌犹人间。渚蘋无复行客荐，西风卷水秋潺湲。当时逐鹿中原起，国士由来重知己。登坛既遇隆准公，入宫胡怨儿女子。追亡相国无始终，如何不救钟室死。故乡虽好不能归，自古功臣多如此。"}