{"id":"440556","title":"张九痴先生，青箱世家，博通文史。长以岐黄立业，世路坎坷，备极艰辛。间以其余发为歌诗，怪怪奇奇，莫名一家。近十年来，先生编辑《桐城诗词》，殚精竭虑，造福乡梓文化多多。余之获交先生即在其时也。先生不以余为不敏，刮垢磨光，奖掖备至，热道古肠，有不能以文字形容者也。顷闻先生于小恙之余，编次历年歌诗都为一编，拟付诸梨枣，传之其人。噫，此淑世之壮举也，余乌得无言？爰赋长句，以志大庆","dynasty":"当代","author":"汪茂荣","text":"枞江此老生不偶，不痴之痴其痴九。每于风云袖手看，只将吟咏敌万有。妙擅岐黄工掎摭，疏凿清浑别稂莠。巨眼能看虱如轮，宏议间执万人口。十载坛坫风仪高，抠衣未觉颜色丑。黄钟大吕发聩聋，倒廪倾囷益升斗。爝火终难争日明，末学端赖起肤受。到处逢人说项斯，呵护备至如小友。顷闻二竖工作崇，采薪何忧斫轮手。达人自玉智能调，维摩犹发狮子吼。收拾丛残都一编，随风咳唾尽纲纽。开卷清气逼人来，按之如见龙蛇走。陶甄唐宋笔意超，绚烂之极归五柳。世间俗诗徒纷纷，转觉泰岱形培塿。河润千里不啻过，藏之名山传永久！"}