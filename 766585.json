{"id":"766585","title":"倦寻芳 偕俭才、湘渔游湖上竹素园","dynasty":"清","author":"黄燮清","text":"绛扉半掩，红板斜欹，深院人静。碎玉鸣琴，暗水自流花径。紫藤开，绯桃谢，阑珊芳事无多剩。奈何春，问归来燕子，可能重省。记那日、来台饮渌，绣幕围香，何限风景。树底栏干，时有步尘鬟影。罗袂已随蝴蝶化，画廊忍得蘼芜冷。罢登临，渐消磨，少年游兴。"}