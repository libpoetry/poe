{"id":"1128147","title":"郊祀庆成诗","dynasty":"宋","author":"程珌","text":"粹古皆频岁，炎刘或异祠。有唐方定制，我宋遂因仪。列圣馨明德，皇穹答显祺。恭惟圣天子，大典应昌期。涓洁先原庙，纯忱历太宫。八神开列阙，万骑拥丰隆。轨道清风肃，洪颐丽日红。康衢听细语，八彩更重瞳。牙签犹未进，玉冕已先须。峻级飞平步，端圭却掖扶。祥光匝霄极，和气滃天区。福饮烟升已，傧神霭瑞符。紫畤祗堂陛，苍龙奉驾回。边尘知电扫，岁稔十年开。丹凤覃天泽，东朝奉玉杯。楼前呼万岁，砰隐动春雷。谓圣惟能飨，由心克致虔。天心今答圣，圣意更祈天。冲性犹勤德，搜求愈任贤。愚臣输至款，端在赋甘泉。"}