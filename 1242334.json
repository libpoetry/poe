{"id":"1242334","title":"沁园春 其二","dynasty":"元末明初","author":"邵亨贞","text":"漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。困酣时倚银屏。强临镜、匆匆犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。"}