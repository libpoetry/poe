{"id":"1048194","title":"送皮献臣郎中赴河朔","dynasty":"宋","author":"韦骧","text":"明公器业真无敌，术学精深贯今昔。胸中应变勇所为，韬养许谁窥畛域。立朝壮齿名已高，君相都俞采风迹。擢从畿邑超等伦，寘之计府凭宣力。古来才盛多见排，议论波涛起寻尺。剖符江表虽左迁，愤恤何尝动颜色。惟思补报诚益勤，奚翅循墙惊宠锡。锄奸整敝皆得要，百事详求不容隙。宜阳编户十万馀，疲瘵弥年逢药石。旄倪爱戴忧公去，口颂心祈继朝夕。除书忽尔天上来，借寇无缘徒怅惜。汝曹固恨夺慈父，上意其如念河北。河北近罹灾变深，垫溺之馀病艰食。经营调度难其任，正是庙堂精选择。此时委寄非平时，贤者岂辞当远适。长川六月风云爽，苒苒双旌标画鹢。送行拥岸车马稠，恋德尤多泪沾臆。袁民慎勿挽公舟，蚤看公归广膏泽。"}