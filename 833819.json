{"id":"833819","title":"金缕曲 靖州道中，是张紫帆填此词见寄处，再次其韵","dynasty":"清末民国初","author":"易顺鼎","text":"一入浮生界。问谁如青山无恙，白云无碍。十载歌离兼吊梦，宽尽沈家衣带。把秋字心头遍画。我比斜阳行更远，奈寒鸦尚隔斜阳外。还不了，蹇驴债。天涯总是愁先在。感明朝坠鞭京洛，挂帆江海。沽酒离亭寻冷伴，惟有枫人红醉。曾见否词仙墨洒。诗叶亲题何处寄，趁凉波早共湘川会。教说与，定憔悴。"}