{"id":"1237479","title":"秋日怀揭翰林二首","dynasty":"元","author":"傅若金","text":"凉风吹庭树，天地何萧索。玄蝉寂不鸣，群鸟飞相失。寒气日以至，谁能无家室？驱车望江介，道路焉可述。河济无安流，原野皆荡潏。稷黍宁复遗，草木但蒙密。虎豹无时号，蛇龙多夜出。对此不能言，怀人易成疾。远行去乡邑，单栖无匹俦。黄鹄鸣中天，夙昔乖所求。东西无恒舍，南北异遨游。同居更离处，谁能心不妯。日月逝无厌，弦望疾若流。咫尺踰千里，翘思若三秋。白露凄以降，寒风忽我遒。兰芳委岩谷，蔓草靡道周。君子多思念，感物谅怀愁。河海岂无梁，风波安可由。且复加餐饭，无为增隐忧。"}