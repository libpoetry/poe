{"id":"749983","title":"会经堂海棠用坡公定惠院韵寄怀林颖叔京兆王廷尉定甫丈","dynasty":"清","author":"董文涣","text":"会经堂前饶众木，不与凡花溷幽独。旬日文书苦困人，眼前何物能医俗。朝来绕树得休暇，忽惊身在锦绣谷。露萼回看红映窗，风枝卬见高过屋。不嫌帘烛隔霄汉，但恨楼台少竹肉。添酒从招月下魂，宵深清梦犹难足。闻道京兆手亲植，新年正及春景淑。当时廷尉聊戏言，雅话居然属餍腹。讵知胜事偏我值，蔚蔚充庭如立竹。秋风两度牵诗怀，闭户蓬蒿森满目。今来赏心已天幸，未免联吟更望蜀。花开安得二公同，传语西飞寄两鹄。赏者不栽栽不赏，世间万事总回曲。后来桃李应更多，好爱棠阴勿轻触。"}