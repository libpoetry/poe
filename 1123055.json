{"id":"1123055","title":"赴宣卿牡丹之集和奇父二首","dynasty":"宋","author":"胡寅","text":"胜业看花暖正繁，玉仙洪福且休论。初筵爱客尊俱尽，落笔成诗水共翻。京洛追游真似梦，风光流转绝无言。武林亦有西池否，安得姚黄奉至尊。移得仙丹手自封，护花云结秀阴浓。未嫌芍药争时发，却有酴醾作酒供。喜见典型开朵朵，宁须绯紫计重重。定知禾黍胜桃李，何似犁牛问老农。"}