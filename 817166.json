{"id":"817166","title":"悼亡五首","dynasty":"清","author":"缪徵甲","text":"新婚半月去依人，慨典罗襦代养亲。佳节暂归翻似客，同声相敬俨如宾。情怡翰墨偷馀暇，书报平安不出旬。此日鳏夫肠百结，愁来谁与话谆谆。母病刚逢卿病时，病人扶病倍堪悲。为调汤药常终夜，自忘膏肓不及医。竟以事姑延瘵疾，从来孝妇胜男儿。慈帏今日频增痛，一度鸡鸣一涕洟。岂少柔肠念藁砧，却无细语泥情深。少年我愧飞扬性，良佐君多劝勉心。肯对牛衣同掩泣，教藏龙剑待知音。闺中琴瑟兼师友，长使黔娄泪满襟。秋风??赋归来，片刻愁颜强自开。检点征衣亲薄浣，料量冬学苦频催。离方五日缘偏断，闰到重阳梦不回。最惨弥留前半夕，寒衾欲寄手还裁。遗雏百病幸初安，两岁违娘育倍难。错认暂眠呼觅乳，未胜扶杖抱凭棺。谓他人母悲何恃，问尔诸姑意更酸。片语泉台差自慰，一盂麦饭当承欢。"}