{"id":"857126","title":"同孙祖仁王平甫游蒋山作","dynasty":"宋","author":"王令","text":"山形郁盘陀，石路随直纡。荫松坐兴长，饮泉百烦除。忆望江上楼，采翠横晴虚。爱之不能去，取席卧与俱。若逢佳宾客，不暇外礼拘。意爱交自然，笑语略可无。常思一往游，杖履穷昏晡。忽从贤豪招，气类喜不殊。更以肴酒随，倾泻谈笑馀。仰跻苍崖巅，下视白日徂。夜半身在高，若骑箕尾居。欢馀悲感集，论说追古初。在昔天下衰，群奸起相屠。相地视八极，怀险归此都。全吴既臣魏，馀晋仍避胡。此山古所瞻，形势高四隅。游者昔为谁，名字不见书。想当出尘樊，盘礴望八区。固宜有高兴，何亦妄滞濡。忆在初元年，虎狼出当涂。众豪泣相盟，万甲聚一呼。楼船下三江，千里悬旌旟。忠谋屈巨猾，弱力张远图。乞灵诉明神，至此尝踟蹰。想当得请初，胜势先群诛。虽时幸成功，偪仄已可吁。岂无当时人，缩伏岩下庐。约身甘贱贫，卑势无忧虞。坐视扰扰中，同为祸福驱。我当明时来，木石聊自娱。遗祠今莫问，故邑已成墟。归谢山下民，相期在犁锄。"}