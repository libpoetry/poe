{"id":"665508","title":"题官竹","dynasty":"明","author":"郑善夫","text":"黄河之水非淇澳，亦有籦笼挺平陆。彭城官舍清如簇，磥砢纷披成绿玉。使君公馀开鼎餗，清声入坐可无肉。酒酣戏我题官竹。座中才子谢水曹，对客跳跃先挥毫。诗成夺我宫锦袍，行辈大叫称诗豪。我怜此竹绝短小，忽有感遇难成骚。点与语曰：汝之生也不似彗帚排青苍，安能截作笙箫来凤凰。又不似由衙大如斗，恶用于汝为柱梁。惟应托根官舍傍，且有标节储雪霜。中虚不肯容蝼蚁，作德君子多比方。噫！华滋烂死兮汝得孤存，劫火满山兮汝独不焚。子猷云：何可一日无此君。吾欲移汝归昆崙。"}