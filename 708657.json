{"id":"708657","title":"倦寻芳•饮合涧桥酒楼，同诸虎男暨及门张台柱","dynasty":"明末清初","author":"沈谦","text":"寺桥压雨，峰馆凌空，宛转相属。处处褰帘，一带小溪如玉。幽恨不随流水去，离魂偏遇游丝触。爱村姬，任银瓶笑指，芳名原熟。痛往事、存亡荣落，不意欢娱，此际能续。人到中年，怕听断肠新曲。兴过难留头上黑，愁来且尽杯中绿。记岩西，抱花眠，夜深烧烛。"}