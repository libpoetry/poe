{"id":"822547","title":"莺啼序 和夔生赠梅郎兰芳之作","dynasty":"清末近现代初","author":"周岸登","text":"东京梦华乍醒，感金尊浪语。溯箫管、烟月前朝，为谁虚费延伫。记曾向、欢筵顾曲，鬘天易老春难驻。问贞元、供奉心惊，怨遥年暮。吹笛梅边，大琐二琐，话斜街旧雨。故巢背、梅竹樱桃，问梅招共幽素。醉乡宽、觥船送日，酒兵接、丝阑寻谱。似桃源、鸡犬皆仙，柳裙迎路。青鹓去国，倦鹤无家，市朝尚是否。愁见了、鞠台妆谢，戏鼓歌板，楚玉燕兰，倡予邀汝。真妃梦误，嫦娥药在，当年奔月今犹悔，被芳襟、写入霓裳序。空花自落，从渠葬却东风，泪滴已无乾土。兰魂露浥，锁骨梅清，伴海沤暂住。倩点染、江南风景，杜老相逢，想像开天，念奴声度。承平事往，恒沙劫换，红桑生缬花眯眼，怕归来、京阙霾青雾。依然翠煖珠香，定子当场，曼词赠与。"}