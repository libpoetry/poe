{"id":"613495","title":"小雨池上同韩孟郁对酌","dynasty":"明","author":"李之世","text":"夜听滴沥溜檐响。纸窗划电明如晃。朝来积水漫平池，萍叶离离沿阶上。我家剩水绕门前。绿筱丛中泊钓船。湘帘捲练平如席，梦里潮声到枕边。朅来市上红尘走。僦居徒傍官衢口。半亩方池澹不流，更无隙地栽花柳。今朝疑对辋川图。曲阑干外看模糊。强将芥子投杯沼，陆地岂必非江湖。乡心对此全消遣，况有高人问酒沽。"}