{"id":"290776","title":"题美人凭栏图和白村韵","dynasty":"清代","author":"秦梁","text":"眉黛远山清似洗，琦阁佳人独迟起。连娟凝睇若有情，临轩宛隔盈盈水。徙倚芙蓉玉帐边，吹箫仙侣忆当年。月照秦楼动心魄，丰容靓饰皆天然。生绡一幅图周昉，与君新诗妙成两。不信神传阿堵间，拈毫共作非非想。苧萝山下处子家，果然国色轻铅华。只今一唱回风曲，犹能翻落庭中花。"}