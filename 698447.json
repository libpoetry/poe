{"id":"698447","title":"题率滨亭","dynasty":"明","author":"唐文凤","text":"休父蕃遗裔，高亭俯率滨。渔樵终隐客，耕读太平民。柳暗清溪雨，花明碧嶂春。何当谢尘鞅，僦屋结比邻。亭枕率溪水，高人时往还。自甘心迹静，未叹鬓毛斑。雨暖跳红鲤，风凉下白鹇。优游忘世虑，拄颊饱看山。海滨归大老，率土仰明君。未赐鉴湖曲，空传盘谷文。渚花红作雨，沙鸟白为群。安得亭中坐，溪云半榻分。坦率忘机事，长怀古朴风。徒传遇圯上，何意卧隆中。诗梦空飞鹤，文光尚吐虹。百年访遗迹，云散野亭空。翰墨前朝老，诗书后代孙。萝山近排闼，率水浅当门。地寂名犹胜，亭空扁尚存。扬休能索咏，此意许谁论。"}