{"id":"845617","title":"千春词 寿游侍郎","dynasty":"宋","author":"无名氏","text":"瞿岭云齐，建溪源远，庆衍英奇。且机乘天巧，臣贤主圣，后光同日月以为期。千载相逢，一朝盛事，自昔人夸今见之。催归诏，要领班宸殿，捧万年卮。嘻嘻。莫道春迟。已著梅梢第一枝。映紫荷持橐，星辰步武，黄金横带，朝夕论思。不但斯时，重恢事业，整顿乾坤弘所施。洪钧转，虽寒根雪谷，物物生辉。"}