{"id":"807407","title":"月华清  读芙蓉斋集有怀宗子梅岑并忆广陵旧游","dynasty":"清","author":"陈维崧","text":"漠漠閒愁，濛濛往事，胜似柳丝盈把。记解春衣，曾宿扬州城下。粉墙畔、谢女红衫，菱塘上、萧郎白马。月夜。正游船争取，绿纱窗挂。如今光景难寻，似晴丝偏脆，水烟终化。碧浪朱栏，愁杀隔江如画。将半帙、南国香词，做一夕、西窗閒话。吟写。被泪痕占满，银笺桃帕。"}