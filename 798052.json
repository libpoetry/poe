{"id":"798052","title":"瑶华  秋雨新晴登远阁眺望","dynasty":"清","author":"陈维崧","text":"青山如黛，渌水如罗，映真珠帘罅。金闺瑟瑟，正青砧、隔院捣衣才罢。登楼远望，见一带、碧云轻泻。更萧关征雁濛濛，愁煞江南此夜。几回搔首沈吟，叹今日深秋，前朝初夏。流光递换，问何处、更觅钿车罗帕。伤心故苑，依然似、天涯客舍。对秋风、强举金尊，又是夕阳西下。"}