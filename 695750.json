{"id":"695750","title":"寄汪中丞伯玉时抚郧阳二首","dynasty":"明","author":"欧大任","text":"诏书络绎勋鸣驺，三楚来分圣主忧。开府一星悬执法，明堂四岳领诸侯。功多沧海艅艎日，赋倚雄风羽猎秋。庾亮胡床情不浅，啸歌何但似江州。千家汤沐重襄郧，人喜褰帷得使君。岘首碑题羊叔子，粤南星避马将军。门生玉笛行间奏，宾客铜鞮醉后闻。投笔欲从趋府吏，珠旗犹隔楚江云。"}