{"id":"688771","title":"和顾中丞出息东郊田舍二首","dynasty":"明","author":"严嵩","text":"息驾追夙游，艺畴戒春作。缫茧巳眠蚕，探鷇忽成鹊。林英纷委地，柰此风雨恶。芊绵原隰引，联络沟塍错。叠石群岫移，诛茆数椽缚。宁希金悬肘，赖有田负郭。灿灿霞冠岑，涓涓泉赴壑。雊雉当坐隅，嗥犬出丛薄。床横元亮琴，架贮韩康药。雅志璞仍怀，浮荣屣应脱。岂异子云居，草玄甘寂寞。清旦漱玉齿，焚香讽道书。朗吟百神卫，万遍袪灾虞。至人昔有语，上智乃如愚。谷虚神以存，累遣体应舒。大隐在城市，岂必侣樵渔。林卧观众芳，水木及春馀。青阳忽巳暮，不乐复何如。览镜彫朱颜，发白不满梳。兴来理瑶瑟，且复对浮蛆。诵君东郊作，吾亦赋归欤。"}