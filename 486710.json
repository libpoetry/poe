{"id":"486710","title":"潇湘八景画·洞庭秋月","dynasty":"明","author":"朱瞻基","text":"洞庭秋水清彻底，岳阳城头月初起。巴山落影半湖阴，金波倒浸芙蓉翠。须臾素景当瑶空，寒光下烛冯夷宫。云梦微茫冰鉴里，沅湘浩荡玉壶中。霜华初飞风浪息，万籁无声夜方寂。仿佛湘灵汗漫游，虹桥直跨天南北。但见鸥汀与鹭洲，折苇寒莎带浅流。缟衣纶巾湘中老，高歌取醉岳阳楼。回看月下西山去，湖水悠悠自东注。洞庭咫尺西南陬，赤岸银河万里秋。"}