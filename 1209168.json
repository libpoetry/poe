{"id":"1209168","title":"题张惟中翠微图赠严侯","dynasty":"元","author":"张仲深","text":"将军间生东鲁质，半生雅有爱山癖。自从一登泰山上，下视群峰如虮虱。迩来筑室镜水湄，万壑千岩走空碧。跻扳不假山行樏，兴来每着登临屐。一自佩符东海上，屡有此癖横胸臆。四明张君好事者，为写新图慰畴昔。寸毫自解藏万机，跬步应须论千尺。将军猎归卧窗几，数览斯图兴太息。翻思往事如梦中，不觉心神愈滋疾。未容北窗卧渊明，政拟东山起安石。他时谭笑安黎元，好住翠微恣盘逸。方今事业当激昂，愿策崇勋纪新迹。"}