{"id":"251968","title":"甲午穷秋诗友燕云过访并赋五古相赠","dynasty":"现代","author":"邱登成","text":"燕客御风来，水云满怀抱。神思接太古，浑忘秋将老。感君气类同，厚谊何以报。林苑湖光幽，可以泛兰棹。三星聚蜀魂，精气馆中绕。骈列皆琼瑰，游目看幽窕。铜枝叩彼苍，翔空布神鸟。四万八千岁，谁与事遐讨。徒知撼心魄，妙造难尽了。先民体自然，物情循天道。今人不自持，本末相颠倒。悠悠怀古心，我生恨不早。纵有远俗志，怃然感秋草。"}