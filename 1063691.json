{"id":"1063691","title":"喜会李公弱","dynasty":"宋","author":"释德洪","text":"韵如风蝉蜕尘垢，气如春容在杨柳。风流翰墨俱细事，自是吾家道门友。十年契阔挂梦寐，一见令人忘白首。况在祝融眉额间，青碧连天雪晴后。冷斋拨炉闻夜语，雪灰消尽红金斗。君才合在台阁间，簿书堆中不应有。且置玉堂风雨笔，来试牛刀霹雳手。民奸吏滑本有神，到君难藏如鼻口。卧驼忽起便过人，再拜当为乃翁寿。此诗乘怒勿示人，愿君低回为遮丑。"}