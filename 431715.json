{"id":"431715","title":"金缕曲  寄 友","dynasty":"近现代","author":"刘凤梧","text":"旧雨仍安否？忆当年佛狸压境，匆匆分手。各跨征鞍难并辔，路远山遥云阻。禁不住泪沾双袖。世道炎凉应见惯，怎怨他说是谈非口？松与菊，堪要久。归裘悉被霜侵透。数家庭、依然团聚，几人能够？比似梁鸿多窘迫，更不如君还有。只故里、饥寒难受。廿载荒山悲寂寞，昐清风明月常相候。书此意，寄吾友。我亦伤怀久！廿年来沧桑变幻，白云苍狗。夙昔亲朋都死散，剩下荆妻蓬首。殊不异黔娄穷瘦。挟瑟常怜同调少，听啼鹃夜午凄凉否？盈腔恨，无从剖。余生甲午君丁酒。别多时、光阴荏苒，颜衰蒲柳。文字从今须辍笔，留取精神相守。但愿得冈陵同寿。闲日急删囊内稿，把诗词校定传身后。心何向？在君右。"}