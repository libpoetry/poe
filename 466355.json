{"id":"466355","title":"君山归记所历","dynasty":"当代","author":"卢青山","text":"重重君山道，少日所游历。今更与子来，苍髯满双颊。冷冷茶花开，盈盈竹泪积；冬日苍茫横，万峰渺然寂。中心不自持，惘惘如昏夕。孰解释吾怀？一语清旭日。相携履峰颠，怵惕度危石。眼底无边湖，直通东海碧。断岸谁家舟，随波相荡泊。欲与子共逝，片帆天地隙。欲别已纷纭，当别心安适？何况别已成，惊车去如掷。车去不可回，此心不可拾。天地无穷间，茫茫剩大黑。君住潇湘南，我住潇湘北。道路不云远，千里阻已隔。相逢偶然间，相思遂若失。回数相共时，倏然只一日。大地渺无边，一年一回迭。尘世久莫待，万年一灰劫。我欲重寻子，终古无其术。"}