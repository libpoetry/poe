{"id":"173286","title":"还自伊山过金城宿觉慧寺赠始宁禅师","dynasty":"宋代","author":"王洋","text":"家山三百里，处处逐流水。舟行鉴影中，尘埃不须洗。人言田间苦，我言田舍好。浊醪三两杯，沈忧积如扫。昨与田父言，别白皆有证。丈夫幸听之，物物保性命。归来过山僧，僧始见客喜。试与语艰难，不贪亦不止。我徐觉言烦，乃静观厥理。僧言祸与福，皆其自取尔。吾师有明言，报应有彼是。所作既不同，所遭亦如此。君言君自忆，我初不到耳。及君受报时，何用乏吾事。去年梁宋灾，载尸满城市。今年江淮南，囷窌有馀米。善恶无两岐，末流见殊致。君后起念时，觉此而已矣。再拜谢高僧，师言诚有味。解榻借僧绸，不觉已鼾鼻。展转未厌眠，鸡鸣唤客起。"}