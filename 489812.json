{"id":"489812","title":"匡山歌送恢复初上人","dynasty":"明","author":"袁华","text":"有美人兮思匡山，岁云暮兮道险艰。江空积雪涛波若山立，骇惨慄兮凋朱颜。邀芙蓉于五老兮，怅飞瀑之潺湲。颠崖绝谷以晻霭，方翼层霄而高举，如翥凤而骞鸾。长松幽兰芊绵野芳，鸟道百折上扪，翼轸不得穷跻攀。鹤夜怨而寡似，迟夫君而未还。山川摇落兮老冉冉而怀土。歌匡山兮将归望孤云于极浦。嗟昔人兮既远访遗踪而览古。社结莲以植花林卖杏而守虎。驱飞锡兮踰险阻，云为扉兮月为户。携匡山兮招应真，饭松花兮饮石乳。展丹屏之九叠，溯银河之三梁。阅琼经于户室，采金芝于珠房。霞气朝润天光夜明，养贞素于恬澹兮聊消摇以徜徉。嘅鸣凤之不至胡众鸟之高翔。驺虞弗仁驽骀以良，树樗析桂用狼牧羊。彼方以蹠蹻之为洁廉兮，又奚慕乎夷齐采薇于首阳。赋归来兮彭泽怀高士于南昌。清风至节照今古，吾将尚友于斯人兮，歌濯缨于沧浪。瞻白云兮思君，何山高而水长。"}