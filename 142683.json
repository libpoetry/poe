{"id":"142683","title":"官舍见月·月行郁罗天","dynasty":"宋代","author":"洪咨夔","text":"月行郁罗天，终古同此轮。死魄复生魄。一点存者神。我来万山底，举眼无似人。惟月独知我，寂历常相亲。而我亦知月，爱其日日新。今夕自今夕，不踏昨夜陈。凉边蔗境佳，静裹大羹真。却书对月坐，扫空翳根尘。终纬无寸丝，轧轧夜同晨。路晞胡不归，貂裘弊苏秦。"}