{"id":"817154","title":"和朱鹿岩游大酉洞 二首","dynasty":"清","author":"缪焕章","text":"胜侣偕游兴倍耽，仙源指点路初谙。四围金碧沉斜照，一带清苍起夕岚。坐处人疑星聚五，序来我忝齿居三。不须更觅蓬莱顶，奥壤神皋已共探。到处飞鸿印雪泥，吟鞭忽指夜郎西。撩人花月思吴苑，入画山川忆会稽。万古真灵通指顾，半生踪迹付轮蹄。幻游旧什偏零落，手浣蛮笺刻意题。"}