{"id":"1004241","title":"游仙二章上范殿撰洁庵先生 其二","dynasty":"宋","author":"程公许","text":"空山学仙子，幽独性成癖。谁令一念差，失脚尘网密。随缘玩泡影，隐思晓继夕。了了三生梦，掣电了无迹。岂不志远游，谁为傅羽翼。抱关觇紫气，跪履问黄石。静虑傥冥契，玄机讵难入。缟发古仙公，遗世而独立。惝恍如有遇，一言曰守一。引臂许相从，长生托瑶籍。"}