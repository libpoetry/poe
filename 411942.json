{"id":"411942","title":"将去乡校诸生摄影留念为题一诗","dynasty":"近现代","author":"郭风惠","text":"多情莫如佛，桑下不三宿。惟恐结缘深，反滋离别苦。我昔赋归欤，乡校阒无主。妄欲裁狂狷，敢惜进愚鲁。试携两袖风，化作一堂雨。弦诵日以安，黾勉百发举。忽欲接淅行，危疑非乐土。立擎怀中婴，付与他人乳。莘莘尔何知，万事今非古。念我展画图，认取翛翛羽。刮目看阿蒙，别矣吾无语。"}