{"id":"903147","title":"对雪","dynasty":"宋","author":"张镃","text":"漫记今年雪，先悭半月晴。乍飘偏有态，猛下却无声。水绕长春圃，人居不夜城。弄寒群犬戏，惊晓独鸡鸣。桥冻泥添滑，窗虚纸借明。冷妨梅早慧，高妒柳轻生。瀹茗尝深鼎，临书厌短檠。鹅迷鹇失素，鸥混鹭争盟。日壑银烹出，龙沙粉筑成。歌盐唐按谱，聚米汉谈兵。曳履需公诏，吞毡感使旌。初平羊变石，白起甲填坑。贾舶停珠浦，朝骖萃玉京。驼铜誇北录，马瑞遇东瀛。云凝情俱淡，风旋力骤狞。藕边侵纬宿，酥畔比螺蛏。敞坐诗笺接，欢筵舞袖迎。缘甍方盼转，入幌忽萦盈。烟满空翔鹤，潮翻海纵鲸。蓝田难爱宝，月窟助蜚英。瓮罩杯谁覆，盆冰镜不倾。瑶随王粲佩，玑缀李彪缨。豹舄宜分色，麻衣浪拟清。齐腰休更举，巴曲试烦赓。"}