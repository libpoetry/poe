{"id":"561995","title":"述怀","dynasty":"明","author":"贝琼","text":"浩荡三十年，如萍寄沧海。起为太学师，一日扬光彩。迢收赴中都，送客纷云蔼。名惭相国知，礼感亲王侍。徘徊未得去，忽复朱颜改。诏许江南归，青山草堂在。放浪黄牛村，犹瞻金马门。适性讵非乐，扪心空自论。田翁四五人，共忘乡相尊。把酒酬殳基，白石今犹存。天寒落松影，岁久生苔痕。试求金光草，超然事幽讨。依稀顾况台，寂莫钱王道。东门叹黄犬，税驾胡不早。长歌归去来，吾从鹿门老。"}