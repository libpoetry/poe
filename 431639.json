{"id":"431639","title":"述怀诗","dynasty":"近现代","author":"乔大壮","text":"凌晨发天津，夕驾税大河。徘徊忘古驩，沉㮣生新嗟。所思在何所，远矣天一涯。游子走四方，病叶辞乔柯。驰驱念父母，涕下一何多。禄养非有馀，行迈日以遐。河水日夜驰，鲁山亦嵯峨。有鸟东南飞，归羽当如何。朝日东南山，来照栖栖客。客行无定䡮，崦嵫忽已夕。去鸟投深林，浮云生大泽。汎汎荠塍青，遥遥鲁山碧。言念我亲故，俄顷成乖隔。去去日已远，相思犹咫尺。"}