{"id":"280580","title":"秋夜宿慧建寺见","dynasty":"清代","author":"李符","text":"金风瑟瑟凉秋至，客子夜宿慧建寺。白头老僧夜不眠，为我深谈黔国事。自言乃是刑馀身，少小曾为宫里人。曲房深苑逶迤入，皓齿明眸歌舞频。玉凤衔铃闻异响，金龙吐佩承香尘。第宅非由一朝见，分茅始自功臣宴。铁券频颁朱邸门，玺书数下明光殿。二王一侯九国公，尚有将军不袭封。子孙传位十数世，勋爵食禄三千钟。武僖之后爱文词，徼外烽烟静一时。滇池长宴书生客，阿瓦犹传都督诗。崇祯年中乱离始，临安长官谋不轨。仓卒横戈尊俎间，须臾拔剑宫门里。从官卫士不敢前，楼台灰烬莺花死。陈焦夫人窜西门，一旦自焚普吉村。可怜两世金闺质，化作千年玉女魂。上公初遁澜沧远，一去缅夷不复返。曾闻就义死从容，至今传说多哀挽。听君说罢涕交流，一门尽节真难求。三百年来事销歇，却恨当时沙定州。独倚绳床三太息，珠斗阑干月将入。篝灯黯黯不能眠，清夜如闻鬼神泣。"}