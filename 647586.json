{"id":"647586","title":"山月轩","dynasty":"明","author":"王汝玉","text":"九山有月明如镜，月色山光互辉映。君家故业隐山中，几度独吟秋夜静。夜静山谷月倍明，看山对月有馀情。一轮艳彩河边树，数点螺鬟天际青。自从来作京华客，何处却看山月色。凤凰台下晚春时，石头城畔凉秋夕。新月还同旧月华，故山回首是天涯。但喜人生逢赏事，那知明月落谁家。知君名纪神仙阙，桂子含香待攀折。行看直舍伫花阴，未许还山重对月。"}