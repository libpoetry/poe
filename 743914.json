{"id":"743914","title":"自题乘槎亭观日出图","dynasty":"清","author":"唐仲冕","text":"亭名始见坡公诗，建亭之处人莫知。我于龙洞读宋刻，亭在山头与海直。龙兴山东烛龙起，山下沈沈夜未已。波光激射梁梠红，如见坡诗图画里。独怜诗和陈海州，陈公名字难搜求。山亭颇似岘山在，湛辈足迹诚悠悠。联吟苏海尚如此，写照秦山徒为尔。图中石壁扫烟霾，笑将题笔当摩崖。"}