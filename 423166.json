{"id":"423166","title":"绮寮怨","dynasty":"近现代","author":"乔大壮","text":"走马章台迟暮，庾郎新赋工。遍九陌、絮委花飞，啼鹃老、暗换熏风。朝来阑干凭热，搊筝地、咫尺无路通。记去年、醉倒西楼，银镫灺、泪裛双袖红。半镜笑人鬓容。蟠龙旧样，相逢倦问春丛。挂壁丝桐。楚妃叹、几时重。新愁况如江水，剪未断、镇长东。惊尘蔽空。孤蓬带影转，斜照中。"}