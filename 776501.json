{"id":"776501","title":"北郭园即事勖诸儿 其二","dynasty":"清","author":"郑用锡","text":"百年计树人，十年计树木。树木与树人，彼此分迟速。嗟予疲且劳，皇皇日卜筑。自今勤栽培，何忧暮景蹙。莳花当及时，植果期成熟。有柳自成阴，有竹可当肉。不惟足游观，或可供口腹。树木效如此，树人理岂独。老境有何娱，所志耕与读。笑我戒诸儿，念念在式谷。"}