{"id":"245419","title":"荔枝歌·番禺地僻岚烟锁","dynasty":"宋代","author":"陈襄","text":"番禺地僻岚烟锁，万树累累产嘉果。汉宫坠落金茎露，秦城散起骊山火。炎炎六月朱明天，映日仙枝红欲燃。自古清芬不能遏，留得嘉名为椹仙。上皇西去杨妃死，蛮海迢迢千万里。华清宫阙阒无人，南来不见红尘起。至今荣植遍闽州，离离朱实繁星稠。一日为君空变色，千里凭谁速置邮。可怜锦幄神仙侣，为饮凝漿涤烦暑。绮筵不惜十千钱，酩酊秦楼桂花醑。秦楼女子绣罗裳，凤箫鸣咽流宫商。醉歌一曲荔枝香，席上少年皆断肠。"}