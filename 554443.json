{"id":"554443","title":"江上载书图","dynasty":"明","author":"胡俨","text":"两崖壁立悬空翠，瀑布千寻落天际。萧萧碧树已惊秋，矫矫长松不知岁。素练横江清接天，落霞流绮漾晴川。蘼芜杜若无人采，乘雁双凫亦可怜。有书不藏庐山麓，有书不载张华毂。都将万卷付扁舟，一如李愿归盘谷。西风日夜吹瑶草，流光冉冉催人老。自少读书今白头，抱疾守株空潦倒。看图不觉心苦辛，萧散深惭画里人。圣恩若许归茆屋，有书还教儿孙读。"}