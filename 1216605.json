{"id":"1216605","title":"崔旭行之云巢图赠道士俞刚中请余赋长歌","dynasty":"元","author":"张翥","text":"崔郎胸次奇突兀，兴来从人索纸笔。斯须千峰万峰出，底用一石画五日。上饶道人列仙癯，示我新作云巢图。涂岚抹雾思更逸，古色满眼苍寒俱。重溪叠谷各异状，坏木崩石森相向。翠微最上云所栖，道人又在云之上。数椽丹室荫白茅，团团云间如一巢。拂衣拂著宿鹤背，挂剑挂落长松梢。空濛杳霭迷处所，岂复漂摇畏风雨。既非鸟窠老衲子，无乃中林古巢父。填窗拥户昼不开，神光隐见金银台。云之君兮凤为马，往往玉箫吹月来。道人几年游上国，卖药壶中人不识。洞玄宫观一黍珠，灵秀似与仙都敌。故巢未破归便得，归到玉山多美石。我诗毋刻刻此图，留照千秋山水碧。"}