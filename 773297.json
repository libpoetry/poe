{"id":"773297","title":"槟榔子","dynasty":"清","author":"施钰","text":"博物曾看选赋详，仁频著号即槟榔。平林干耸千竿直，近宅花迎十亩香。绿绕群呼青子熟，红残遍许白丁尝。村墟趁市皆充案，闺阁共珍半贮囊。淡可疗饥医苦口，津能分润滴枯肠。非关饱腹有茶癖，未必赪颜是醉乡。尽日交游持以赠，不时咀嚼味尤长。瀛壖自昔称多瘴，佳实功宜补药方。"}