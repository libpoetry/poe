{"id":"1139062","title":"送经之偕义斋两舍人入燕并呈善之待制","dynasty":"宋末元初","author":"陆文圭","text":"君马三渡白沟河，沟水东流青草多。踞鞍顾盼聊试耳，伏枥悲歌奈老何。古人千金重然诺，把臂况受生死托。肯先申白独辞楚，且伴机云双入洛。道远始知离别苦，地僻应思宦游乐。荣名日久当日厌，浮生花开又花落。平世应无战国材，选贤何日到金台。寄声玉堂老仙伯，桂树秋风归去来。"}