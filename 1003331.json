{"id":"1003331","title":"读法华经示巽上人","dynasty":"宋","author":"游九言","text":"上上不须说，我法妙难思。汝师释迦文，深欲警群痴。有如优昙花，可玩不可持。瑶车驾大武，火宅鸣狐狸。中道息化城，宝坊须竟跻。将令脱尘网，诱设华多辞。吾事不须尔，父子相恬嬉。常行存日用，妙处参天倪。一性本昭彻，春台自熙熙。汝亦有父母，弃去他人依。免怀报何日，敬养终无时。先灵为馁鬼，由汝身披缁。如云识此心，有生皆秉彝。谓升兜率天，无路谁能知。试于清夜阑，回首诵吾诗。"}