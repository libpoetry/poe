{"id":"843855","title":"贺陈毓瑞生辰诗二章","dynasty":"清末民国初","author":"何佩萱","text":"使君才品本风流，卅载京晋赴宦游。道路平成臻上治，政刑清简奏嘉猷。桃觞晋颂三春节，竹马争迎百里侯。九五光阴弹指过，期颐遥祝海添筹。十年旧友喜相逢，下榻相邀忆去冬。五世其昌占卜凤，三江豪气属元龙。精神钁铄知人品，笔墨飞扬愧阿侬。异地喜拈初度句，尽教桃熟满花封。"}