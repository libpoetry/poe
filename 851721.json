{"id":"851721","title":"歌风台","dynasty":"宋","author":"文天祥","text":"长陵有神气，万岁光如虹。有时风雪变，魂魄来沛宫。壮哉游子乡，一览万宇空。击筑戒复隍，帝业慎所终。重瞳爱梁父，此情岂不同。锦衣绚行昼，丈夫何浅中。缅怀首丘意，自足分雌雄。尚惜霸心存，慷慨怀勇功。不见往来事，烹狗与藏弓。早知致两生，礼乐三代隆。匹夫事已往，安用责乃翁。我来汤沐邑，白杨吹悲风。永言三侯章，隐隐闻儿童。叶落皆归根，飘零独秋蓬。登台共悽恻，目送南飞鸿。"}