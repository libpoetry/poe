{"id":"1075031","title":"雨后过琴高岩","dynasty":"宋","author":"周紫芝","text":"夜雨喧旅枕，晓径深春泥。奔流自山来，转眼忽渺瀰。微生抱羁蹇，老病凌攲危。青山岌当前，客意恍若遗。空崖倚天立，怪石从云垂。云间笙箫声，隐约天风吹。斯人已仙去，孤踪邈何之。钓石屹中流，谁来把纶丝。一水绕山麓，浅碧涵涟漪。长年抗尘容，照水羞华髭。羡门不可遇，惜哉吾巳衰。人生不学仙，万冢空累累。于今岂未可，抚事聊歔欷。"}