{"id":"483328","title":"梦游庐山歌","dynasty":"明","author":"胡奎","text":"我有紫霞想，梦游匡庐峰。仙人凌绝顶，手掉金芙蓉。芙蓉亭亭九天上，叠嶂腾腾涌波浪。五色云中白鹿鸣，三更海底金鸡唱。悬崖瀑布从天来，匹练倒界青天开。高人似是陆脩静，邀我石磴行莓苔。九江秀色可揽结，欲跨长鲸捉明月。望断蓬莱青鸟书，琪花落尽无人折。飞身上挹香炉烟，坐我九叠屏风前。翻然拜手招五老，一笑彷佛三千年。松风泠泠吹梦觉，鹤背高寒露花落。早知此境隔尘凡，只合栖神向丘壑。何人写此江上山，云山与我心俱閒。明当会碾飙轮去，长谢时人竟不还。"}