{"id":"220659","title":"鄱阳酬泉州曹使君见寄","dynasty":"宋代","author":"范仲淹","text":"吾生岂不幸，所禀多刚肠。身甘一枝巢，心苦千仞翔。志意苟天命，富贵非我望。立谭万乘前，肝竭喉无浆。意君成大舜，千古闻膻香。寸怀如春风，思与天下芳。片玉弃且在，双足何辞伤。王章死于汉，韩愈逐诸唐。狱中与岭外，妻子不得将。义士抚卷起，眦血一沾裳。胡弗学揭厉，胡弗随低昂。干时宴安人，灭然已不扬。匹夫虎敢斗，女子熊能当。况彼二长者，乌肯巧如黄。我爱古人节，皎皎明于霜。今日贬江徼，多惭韩与王。罪大祸不称，所损伤纖芒。尽室来官下，君恩大难忘。酒圣无隐量，诗豪有馀章。秋来魏公亭，金菊何煌煌。登高发秘思，聊以摅吾狂。卓有梅圣俞，作邑郡之旁。矫首赋灵乌，拟彼歌沧浪。因成答安戏，移以赠名郎。泉南曹使君，诗源万里长。复我百馀言，疑登孔子堂。闻之金石音，纯纯自宫商。念此孤鸣鹤，声应来远方。相期养心气，弥天浩无疆。铺之被万物，照之谐三光。此道果迂阔，陶陶吾醉乡。"}