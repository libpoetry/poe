{"id":"688002","title":"庆云八咏 湖山鼎峙","dynasty":"明","author":"成鹫","text":"湖光百里路千重，鼎足东南见此峰。函盖乾坤归大冶，莫愁金石不销镕。山前流水接牂牁，峡口无风也自波。閒上庆云高处望，江河日下更如何。菩提有路好登临，三笑何如一笑深。不用灵山求直指，蒲团长在杂花林。风幡动处百花香，宝塔重重见瑞光。鼻观全空无入处，木樨花下笑人忙。云静溪喧雨歇时，閒来观瀑策双眉。一条白练从何去，龙卧澄潭只自知。凤峤钟声出白云，更无一字可呈君。洪音敲落西山日，借问下方闻未闻。高悬古镜庆云边，印破山中水底天。月落池空人定后，不知何处别方圆。山前山后更藏山，石路云深户不关。却恐云随风雨去，独留曲径待僧还。"}