{"id":"813471","title":"三和池阳咏雪次东坡韵","dynasty":"清","author":"李寄","text":"风前随与自秾纤，三爵醺然便解严。吕叟自誇诗有蝶，东坡不叹食无盐。平铺山径全埋路，冻断钟声不出檐。塞上昭君应从猎，马头花簇锦靴尖。雪中树黑生乌鸦，占麦农人祝满车。万里连山疑入画，一朝见晛悟空花。满江芦映渔人艇，绕屋梅开处士家。闭户先生三日卧，壁閒闲杀小钱叉。"}