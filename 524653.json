{"id":"524653","title":"豫章江上逢方大参文玉","dynasty":"明","author":"顾璘","text":"瓷罂酒湛碧玉浆，雕盘鸡割黄金肪。故人停舟劝我饮，捲帘四座临苍茫。江山信美客抱豁，白日未午空罍觞。气酣谈剧增叹息，悲歌起舞江云黄。忆昔先朝侍东署，冠簪济济朝明堂。芝兰閒馆重交结，金玉艺苑腾文章。一朝风尘忽澒洞，故旧转盼多凋伤。纷纭群盗乱中土，大夫负剑从戎行。与君相逢江水上，值予憔悴流南荒。赠予荆南玉练纸，相邀作赋庐山阳。羁怀龌龊那能尔，明朝拂曙下潇湘。"}