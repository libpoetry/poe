{"id":"1050148","title":"酬耿天骘见寄","dynasty":"宋","author":"郭祥正","text":"我思昔人言，处世犹大梦。尘编堆床头，抚事聊一诵。兴衰系时运，贾谊尔何恸。又思东方朔，为鼠知不用。谁怜胯下儿，能领百万众。势去竞诋排，功成乃歌颂。人情岂相远，此理古今共。桓桓耿夫子，策射金榜中。老彼涧底松，未作明堂栋。暂来令句曲，寻仙造深洞。摩挲瑶琪花，借问谁所种。开落既忘年，一奏熏风弄。诗言此归隐，不恋五斗俸。何时定挂冠，我愿为仆从。"}