{"id":"831925","title":"北投温泉","dynasty":"清末民国初","author":"林朝崧","text":"十戴闻泉名，北望神长往。今朝七星墩，入眼慰渴想。兹山实焦源，磺烟喷万丈。洑流十里间，石流瀑声响。润下反炎上，德合水火两。人言疗百病，濯濯体轻爽。同行五六人，争浴汗流颡。予亦试探汤，随波聊俯仰。果然精神快，岂特瑕垢荡。因思毖彼泉，自古流泱渀。神瀵世不知，遗弃在草莽。谁欤破天荒，趋炎首称赏。如今炙手热，车马来扰攘。只恐缨上尘，污君明镜象。一笑发浩歌，屯山月初上。"}