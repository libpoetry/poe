{"id":"812588","title":"彭襄毅泽","dynasty":"清","author":"严遂成","text":"嫁女楚楚造漆器，中人之家所有事。是第不为吴隐之，乃援象箸王杯例。趣焚之火持急装，徒步南登太守堂。堂上抡杖下堂詈，十二围腰倒平地。匍伏受责起牵衣，苦留不住飘然归。徽州固是脂膏地，尔母瘠民吾乐饥。何哉石城邹吏目，以言谪官饭不足。其父来视之，怒其不养捶之哭。两家义方非中庸，中庸之道惟痴聋。豫盗蜀盗次第平，辕门大旗马一鸣，诸将股栗以膝行。误谓虎仙利可啖，贻二千币银酒枪。满速儿翻哈密城，尚书齮龁挟隙生。构之内竖竖不信，置酒交情使窃听。醉骂叱咤声洪钟，屏间隐蔽颊发红。并力怂恿落其职，群盗闻之动颜色。山河誓券不旌功，一死英雄魂报国。茕茕二妾守空庐，天寒日暮无衣食。"}