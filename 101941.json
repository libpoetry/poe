{"id":"101941","title":"二月晦游东屯拜少陵像","dynasty":"宋代","author":"陈执中","text":"飞飞鸣枭啄金屋，孔雀饮泉牛抵触。杜鹃喜免百巢嗔，鹪鹩强息一枝足。烛天光焰几许长，日眩东极升朝阳。世人谩作诗老看，肩拍吕葛心羲皇。玉珂金钥裁通籍，锦水铜梁俄浪迹。两河磔裂甲欲洗，四壁呻吟饭无吃。萍漂蓬转客夔门，栖迟瀼西复东屯。群峰竦壁水萦带，有怪膴膴如周原。纵横豺虎深稂莠，熊儿执耒骥子耨。除芒落杵未流匙，问有长巡消息否。峡云巴月困冥搜，去醉洞庭湘浦秋。溪山留得金石响，定应骑气时神游。扪参历井甘飞辙，端为空花听鸟设。簿书丛里制舟来，风雨声中与春别。仰窥层阁俯平川，想见杜曲桑麻田。更起鸣酬傥可待，一弹指顷三千年。"}