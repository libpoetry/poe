{"id":"406755","title":"酒半放歌","dynasty":"近现代","author":"林庚白","text":"一官亦何为，所得但在口。口亦何所得，大嚼外无有。谋议百不售，狐鼠白日走。朝气杂衰微，矛盾出户牖。物极变将穷，举世如中酒。吾华虱其间，岂更能保守。就令无此役，犹当善求友。倭贼自明季，剽海亦已久。一朝跻大邦，动敢为戎首。政制号维新，劫持武人手。山县气犹张，伊藤骨早朽。势已成弩末，妄欲贯杨柳。军兴十七月，十室空八九。牵儿尽嫠妇，野哭到黄耇。工农竭汗血，少壮印在肘。富者多趑趄，但办唯与否。民敝外仍强，匕见露群丑。故知小加大，成败初易剖。焉有塞江河，区区一培塿。局终利炎黄，起作狮子吼。祗虑卷土来，拖纳更纳垢。我歌心有危，安得苗去莠。中流把一钱，无能为左右。"}