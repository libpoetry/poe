{"id":"564525","title":"宝应湖风涛之险赠同舟三君子","dynasty":"明","author":"孙承恩","text":"解缆风威盛，扬帆暝色生。湖波昏浩渺，星月惨光精。荡漾中流险，喧呼半夜惊。入船跳急雨，跋浪偃长鲸。惶惑同舟侣，艰难共此情。病夫兴盥栉，舟子乞神明。河渚依微见，蒲丛渐次横。未须论近远，暂得免烦萦。慎重应无悔，濡袽合用铭。朝来同慰喜，相与记兹行。"}