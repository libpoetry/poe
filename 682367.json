{"id":"682367","title":"和瑞侄雁字诗兼有勉意","dynasty":"明","author":"区大枢","text":"瀚海风高紫塞抟，遥瞻健翮锲云端。史籀直向虫书觅，皇颉空于鸟迹观。字倚类形分隶草，文从霄汉揭琅玕。掞天竟属如椽手，莫但窗前瞥羽翰。同歌宝鼎重咸京，复睹奎文镂泰清。一画已从行处出，六书仍向阵边呈。排云五色鸾笺下，垂露千重薤叶生。玉检何须探往策，联翩今已报瑶琼。"}