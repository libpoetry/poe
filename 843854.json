{"id":"843854","title":"杨柳枝 有赠","dynasty":"清末民国初","author":"严既澄","text":"隔世新妆掩泪痕。不辞烟雨伴黄昏。分明初见桓司马，恰向芳华炫一颦。掩抑春心不自骄。故留青眼看儿曹。为谁玉立当风惯，笑与群芳较舞腰。解向斜阳系别离。渭城经雨易成阴。谁知泊絮吹萍后，依旧章台恨不沈。瘦碧临流画不成。苦携嫣梦听鹃声。天涯别有伤离意，替惜尊前浪送迎。"}