{"id":"37438","title":"送卢舍人朝觐","dynasty":"唐代","author":"贯休","text":"膻行无为日，垂衣帝道亨。圣真千载圣，明必万年明。重德须朝觐，流年不可轻。洪才传出世，清甲得高名。罕玉藏无映，嵇松画不成。起衔轩后敕，醉别亚夫营。烧阔荆州熟，霞新岘首晴。重重尧雨露，去去汉公卿。白发应从白，清贫但更清。梦缘丹陛险，春傍彩衣生。既握钟繇笔，须调傅说羹。倘因星使出，一望问支铿。"}