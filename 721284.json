{"id":"721284","title":"西湖杂兴四首","dynasty":"明末清初","author":"陈恭尹","text":"隔江山万叠，相对不知名。野寺宜孤梦，春风懒独行。涧阴云乍上，林暗叶初生。自住西湖后，何曾暂到城。岳王犹有庙，宋帝更无宫。水夹层城丽，山盘万户雄。园陵深夜雨，松槚冷春风。无泪挥前代，吴燕在眼中。明月有相忆，天涯只自亲。江山不可语，意气向何人。莺踏落花暮，燕衔孤屋春。年年别离尽，无泪与罗巾。别来无信息，归雁入残霞。故国应芳草，连宵梦落花。吹篪吴市月，垂钓越溪槎。见说佗封地，依然属汉家。"}