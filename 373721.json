{"id":"373721","title":"贺新郎·老屋三间下","dynasty":"清代","author":"蒋士铨","text":"老屋三间下。看眼中、头颅如许，君其健者。何不弯弓驰猎骑，飞雁翻身仰射。知未了、男婚女嫁。郑婢萧奴齐侍侧，奉夫人、小摘香盈把。饶此乐、自当画。史公奔走真牛马。且旁观烂羊牵犬，人奴笞骂。我欲岑牟披单䘨，揎袖鼍皮亲打。否则种、梅花绕舍。酌酒唱君新乐府，赚细君、割肉明年也。英雄泪、如铅泻。"}