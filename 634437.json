{"id":"634437","title":"李母太夫人寿词三十韵","dynasty":"明","author":"释今无","text":"象阙金台际，瑶池紫气中。百年开盛业，一代产豪雄。鹤发游湟水，龙门揖巨公。得闻祥瑞略，喜载碧丝筒。孟母何多让，陶门事即同。鸡声方啧啧，春日正融融。世职金堂峻，朝天玉佩丰。武貔霜戟冷，文德紫貂崇。日月山河迥，风沙朔漠通。艰难臣节在，珍重阮途穷。箕尾骑能上，龙髯挽易工。菱花鸾影瘦，噩梦燕巢空。举案人何在，提孤手未慵。茹荼心独苦，磨玉意难蒙。四翮双雏奋，孤旌两叔巃。严师虚位久，慈母断机功。银印闽山白，斑衣庾岭红。半生松柏操，万里水云朦。道合湟民戴，恩知母训隆。德濡方缓缓，智略定悤悤。乙丙烽烟扰，城楼雾露笼。三光难变色，一郡足持戎。子母蚨飞外，安危泪独浓。掌中看爱子，气直跨飞虹。已见投醪饮，还闻杕杜风。恰当称上寿，允矣协丝桐。五福看成六，诸孙抚更丛。紫榴开午月，雪地数归鸿。石脑来蓬岛，金丹出绛宫。云璈声自远，欢喜绕帘栊。"}