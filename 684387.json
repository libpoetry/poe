{"id":"684387","title":"杂诗三首","dynasty":"明","author":"王守仁","text":"危栈断我前，猛虎尾我后。倒崖落我左，绝壑临我右。我足复荆榛，雨雪更纷骤。邈然思古人，无闷聊自有。无闷虽足珍，警惕忘尔守。君观真宰意，匪薄亦良厚。青山清我目，流水静我耳。琴瑟在我禦，经书满我几。措足践坦道，悦心有妙理。顽冥非所惩，贤达何靡靡。乾乾怀往训，敢忘惜分晷？悠哉天地内，不知老将至。羊肠亦坦道，太虚何阴晴？灯窗玩古《易》，欣然获我情。起舞还再拜，圣训垂明明。拜舞讵逾节，顿忘乐所形。敛衽复端坐，玄思窥沉溟。寒根固生意，息灰抱阳精。冲漠际无极，列宿罗青冥。夜深向晦息，始闻风雨声。"}