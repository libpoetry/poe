{"id":"1123454","title":"缘识","dynasty":"宋","author":"赵炅","text":"我一囊盛宽世界，从头点取人数在。万里山河宽更宽，一切众生智者解。因缘殊胜是因缘，方便法门天最大。天最大，无比拟，经文秘在无生理。知之修鍊是圣人，光阴急速流如水。孤云野鹤笑龙吟，扣寂希夷求妙旨。但知惭愧常亲善，更能通达解区遣。辜负琴书得自由，勿令萦恨金刀剪。离烦恼，大仙上品十洲好。利他贵重无亲疏，便是菩提心至老。自家未达莫来看，解者众生真是汉。世涂烦恼一齐休，修取菩提心不乱。天觉因明凡圣同，苦空圆满光不散。含识缘中晓了难，爱河须渡达彼岸。我见人见众生见，菩萨行持终不惮。离贪嗔，绝情欲，定相安然无反覆。从头法归镇长开，郁郁黄花生翠竹。天高地广遍周游，十方妙色能照烛。七宝山高三界中，拔去浮云沈水渌。离他一念是因缘，珍重贤圣皆知足。天心即是道，佛心即是佛。人生有善缘，修行岂废力。悟来瞬息间，暧昧藏五贼。非干智慧中，虚妄不可得。小乘尚执迷，大乘堪法则。经教有明文，守白便知黑。春长秋风败黄叶，白发老人慵把镊。光景如箭亦如飞，我不聪明贤者说。知近知深知更远，善缘恶境勿交涉。勿交涉，语重叠，古往今来闲日月。还淳返朴非用智，黄老之术何简易。不衒聪明时俗清，尽使人人怀忠义。密贱得之不下堂，单父得之公私利。无为之道随时化，无为之道随时理。若能可行，则清净矣。予持斋，常清净，心田澄寂无争竞。闻尔志念诵真经，明月窗中转孤影。风自悠飏香满室，因地修行不可得。善事是芝兰，恶事是荆棘，实实实实。茅庵养道静深山，解笑光阴解驻颜。谁能苦志离人间，孤云情僻岂容攀。日餐松柏知其味，不问王侯朱紫贵。修行但好倍精专，十洲洞府有神仙。无为本从清静出，知之修鍊皆寂默。大道玄门几百般，不拘东西及南北。观其形貌款共语，风云可变龙与虎。灵源欲访不曾闲，捉得之时为伴侣。日有魂，月有魄，业累袪除离死厄。十二时中可逍遥，五行造化人岂测。也曾嗔，也曾笑，世间心为求诸要。长生之法在目前，天门地户无颠倒。秋风主远思，令我上高台。花木将零落，云雨旧山来。世间何事有情疏，南雁藏宾万里馀。去有其声为谁去，来有其声为谁来。玄珠玄珠存今古，总在眼前无一睹。圆似明珠照十方，或来或去寒无雨。本是真，玄中圣，天仙地仙收不尽。虚无出向方寸间，方寸之间还远近。此玄珠，何分别，超凡得道须自證。四时运转如等闲，任从颠倒非常性。玄珠玄珠实非实，虚非空，五色相依橘似红。境象軿罗安掌内，不在言外隐形中。扣玄关，深奇异，具足凡情兼四智。人或达识此玄珠，一念失则心如醉。可速求，可寻讨，明取闲忙身内了。经年作相熟知之，三载渐即离怀抱。买亦无，显奇秘，混在世间无滋味。龙宫海藏不拘收，离男坎女难匹配。神仙道，阴阳是，几人顺从几人背。凡情不识智者会，坐卧行持穷三昧。善恶由人作，修心勿乱为。邪求无实事，如影定相随。妄想终成伪，行贪未可知。天生分异等，道德立尊卑。日月须明照，声文垂大教。非言患不及，长顺归仁考。志广来遐迩，忠臣持节操。腥膻戎自伏，洞达总机要。遂性减予忧，玄门境象幽。躬躬勤政理，化被遍恩流。省己光阴速，一春度一秋。输他闲取静，每藉更温柔。智者审详意，聋听如梦寐。玄穹平覆载，种种乾坤惠。烦恼深无岸，量宽苞天地。眼前一切类，孰非孰为是。京都繁盛谁比矣，十二楼台重重起。九衢车骑日喧喧，广陌欢呼歌帝里。我今御宇临天下，物泰熙熙忻朝野。村夫击壤荷丰年，侯门朱紫皆风雅。无为一坦已成功，关防绝虑闲战马。唯愿君臣千万世，六合同心归华夏。君子淡交如似水，小人交结甘如醴。微洼浪息派分流，倏忽之间生谤毁。但去骄矜添意气，贞松全胜凡花卉。狂风秪是有尘埃，大海潮宗深无底。偃亚松，笔迹高。来更妙，甚奇特，三十年前曾收得。上下度量有短长，平头一样青烟色。半枯半嫩小枝斜，筛风阴石皆法则。左隈右倚四维绝，悬在书堂谁分别。喝起诸山未是奇，千年鹤坐方可说。根蟠龙，笼春雪，团团引出桂华月。暗聚风生攲枕观，驱逐邪魔无情灭。若在灵山片时久，感动天人师子吼。扫教心地起自然，好看纵横如意手。偃亚松，偃亚松，或真个生在深谷，为栋梁之异木。任从霜雪摧残，终归众人之瞻瞩。中秋夜，圆转魄，东升慢上露先湿。起清风，明似雪，薄衣阶下寒泉滴。随宜情，何豁达，五音罢去无踪迹。星稀斗暗天宽窄，桂华望处谁不惜。蔟蔟排弦声流美，因风独弄无宫徵。闲庭引思道情中，五音不入行人耳。仰望云霄听未足，何期到了不成曲。秋蝉夜噪素琴鸣，边城角罢春水渌。高悬韵响声来去，常深兴寐无相阻。不类乐中得此名，圆月明时何自苦。凄清激节繁空影，日夜如流后天永。无穷之外更无穷，依傍群弦方始品。栖真大道于南北，清净之间求爱力，坚持雅志穷诸识。寻常如观在眼前，唯仰三光无暂息。忧念苍生不暇食，自挫周遮尝反侧。月琴三柱四条水，圆魄移来混俗耳。自古从今清且奇，五音一弄惊神鬼。勾挑指下何纤细，傍观侧听心先醉。胡茄十八笑思归，悲风切切摇朱翠。凤游云里情荡飏，不无萧洒真高尚。寒暄聚散得馨香，奚为丝竹兼歌唱。慢锁朱弦急如雨，疑似春莺相共语。莫惮辞劳用意弹，堪对鸾吟与凤舞。日月何忙忙，相逢有出没。催将壮志心，少年如顷剋。人生苦海中，否泰知通寒。四季倏忽来，寒暑变为贼。偷人面上花，夺人头上黑。结束分朋相间错，立在殿庭还不弱。锦绣为袍供奉仪，流星电转争挥霍。文里鸟巾皆一样，三春景色花荡飏。承平此事比应难，盛世欢娱情好尚。添肖况，堪可爱，香尘坠里无妨碍。月杖怀挟击云门，引聚风光何意态。令人骇目潜窥睹，杂剧教坊罗袂举。銮铃珂佩白玉鞍，恣纵奔驰汗如雨。笑中语，审听旨，速排丝竹调宫徵。高高树影柳疏阴，头筹先得称心喜。画鼓红旗双对凤，笛发龙吟能送断。年少来来善乘骑，因依所习且随众。白发长，眉似雪，宗禅和尚何分别。百尺高山足浮云，万丈海中有明月。十地本因菩萨證，大乘俱是如来说。有空相，无空相，深浅是非皆为妄。一切诸法归何物，忽然觉悟波浪没。安乐常在信心中，真空根本难缄默。贪嗔戒定如幻梦，祖师凝流欢者众。方便门，群生用，除他烦恼知识重。诱引迷途如风止，慧眼观瞻恒沙水。三昧八万四千智，清净法身依道理。若言笔法穷绝艺，书一字，至百字，八法从前亦非细。分间布白要审详，浓淡均匀看可戏。一则一，二则二，消息踪由无纵恣。纸为阵，笔为槊，将军须是有谋略。墨要乾研清神思，点画临时要廓落。形势奇状似龙蛇，平头大小宜斟酌。曲须曲，直须直，意气方刚须雅饰。闲暇规矩有指归，圆转楷模堪法则。堪法则，有迟速，相钩相连光熠目。古隶参杂故不拘，颠草纵横似花蔟。偃仰莫把笔锋挫，先须顺䟐回收左。经心健硬晓浮沈，铿锵启发勿怠堕。研穷体象貌亦同，博学精微先贤播。化阴阳，势出矣，藏头护尾深有理。禀乎人性是常情，递相映带可行止。迟涩飞动似玲珑，慢引急牵如流水。上捺下挑猛如虎，蜂腰鹤膝不堪睹。壮士屈臂凤皇飞，张弓发箭胜于弩。提撕秘思不可传，常存形影勿孤露。勿孤露，谁别辨，义之平稳知深浅。自然观察往还来，斗回角立能驱遣。痾瘵缠身，溺水之禽。长似死蛇，短似虾䗫。古人最慎，愚蒙大忌，名为不嘉。二月寒食经新雨，开花绽柳人无语。近水溪边嫩枝条，攀折悠飏还似舞。车骑园林看不若，村笛歌声更互作。光阴番次不因循，民安万岁家家乐。河决洪波东南流迤逦，苍生昏垫困其止。去年今岁岂遑安，劳我关心情不已。奔衡浩渺故无涯，十二州民皆忧水。诸般度议自裁之，乃出禁军为夫使。倍加慰谕愿登先，悦随容易能如此。大将闻命效驱驰，连夜侵晨顺从理。未经月馀便成功，龙门一合士民喜。欢乎欢，忻斯睹，土木如山杵如雨。浪平变化尽为空，力役忙忙无朝暮。锡赐钱与衣，遭灾免税租。皇天眷命八方同，惟德惟馨依是辅。我有真金色，常银染不得。我有智慧空，从头即是实。我有兜罗绵，岂受凡情墨。劝尔世间人，善道须平直。心问心，心非色相心，清静之心道理深。验在目前诸境界，不是凡音有正音。大道本来人难解，岂教离乐易求寻。恤刑遍空于囹圄，八风调顺兴时雨。我且惭无及物功，哀哉狱讼经炎暑。清凉坐起受官荣，几许能仁善规矩。倏忽从天降下来，霶沱敢望如斯睹。预丰苗稼瑞三秋，有感必通消灾苦。中秋旱直至腊月，忧烦情绪不堪说。闇祈顶戴上玄穹，今日高明降瑞雪。时闻喜处万千家，片逐轻风四六花。寒透衣宽何所思，红炉旋煖酒须誇。触面来往浑无力，几处人怜几处惜。想得欢心尽一般，先报田农后稼穑。呈祥天地共盈怀，白沙拥砌玉为阶。动静苍生绝灾害，安康四叙压氛霾。从小莫颠謏，长大始成人。经史须勤学，然可待尊亲。勿谈他己短，但秪自脩身。所作行慈善，见者生钦羡。好事审还听，憎爱去贪恋。我即说分明，诫逸绝骄矜。孺子受天荫，不织不蚕耕。愿尔多聪悟，考顺于君父。逆耳必从之，少欲减嗔怒。谨守作童儿，缘是正愚痴。重贵在心知，认取世间为。善事多兮恶事少，君子能言兮心自了。杳杳冥冥幻化中，举目因缘还大小。勿纵贪，勿纵巧，知有寒人饥是饱。良图子细宽更宽，下见如痴何草草。逆莫嗔，顺莫好，寻思久远生烦恼。虽然我渐近中年，归依佛，归依道。馀外闲来物外闲，谁听庸音声浩浩。"}