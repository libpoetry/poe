{"id":"939110","title":"壬申老人生旦","dynasty":"宋","author":"陈文蔚","text":"两岁霜风吹客袍，亲庭礼阙捧香醪。今日升堂祝亲寿，亲寿愿比南山高。古来人生七十稀，吾亲八十脸如桃。但得岁月无穷极，从教两鬓添霜毛。閒中花竹自娱戏，日课诗礼勉儿曹。随分家风尝礼法，何心与世争雄豪。自古作善天所佑，赋与庞眉并寿绦。不须神仙授秘诀，已保柱石常坚牢。年年新酿此时熟，真珠滴红听小槽。"}