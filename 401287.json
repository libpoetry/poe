{"id":"401287","title":"庆春泽  答陈匪石","dynasty":"民国末当代初","author":"吴则虞","text":"雁断人归，花眠客散，些些渐了知闻。一笛酸风，吹回万种愁根。中年何事非蛇足，对空卮、枉费逡巡。漫深颦。才傍南枝，便觉孤恩。鬓丝飞入鱼天水，并相思点点，都上秋雯。遥睇丹山，泪河应比潮浑。橘边书到知何日，迟云槎、百腊千春。酒无神。倦枕支愁，梦也难温。"}