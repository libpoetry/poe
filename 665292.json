{"id":"665292","title":"冬日同顾九和殷近夫孙太初顾与成汎太湖","dynasty":"明","author":"郑善夫","text":"震泽夫何如，岁晏意自好。天风吹玄冥，雪浪入浩溔。鼋鼍浮山岳，白日摇晴昊。洞庭渺林屋，流水隔烦恼。昔有绿毛翁，于此采玄草。风云白石床，鬼物为持保。闻兹长道念，携舻事幽讨。平生竹溪逸，矧是同怀抱。相从扪绿云，坐听启鸿宝。终当吸沆瀣，去去游亭纛。"}