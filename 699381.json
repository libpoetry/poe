{"id":"699381","title":"夏日城西园亭闻蝉得阴字","dynasty":"明","author":"袁宏道","text":"清响彻平林，云深树亦深。乍闻心爽豁，蠲尽午昏沉。琴里高山韵，诗中瘦岛吟。乡园频梦尔，中里柳湖阴。未曾离溽暑，亦不到云林。坐觉暄凉变，遂令院舍深。声来如远壑，宿处必层阴。燕子与黄鸟，难除闺阁音。虽在高云地，长怀冷石心。羽流分体魄，骚客与声音。竹柏风相乱，笙歌耳可箴。如何君与我，俱不守长林。"}