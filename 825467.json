{"id":"825467","title":"过叉袋角吷庵所居","dynasty":"清末近现代初","author":"郑孝胥","text":"有樟骞云鹏，有藤窜修蟒。众木纷蔽亏，翳若张天网。繁枝上交阴，盘根下错壤。回飙不能振，鸟语閟幽响。夜气昼不开，日色含莽苍。河流绕其外，穿漏微眩晃。森森百馀树，树树堪俯仰。谁知入林乐，遂古涉冥想。拊楹试一啸，惊视来罔两。诗心正厌世，得此恣独往。何当风雨夕，瞑坐搜万象。勿愁语太玄，寥阒吾能赏。"}