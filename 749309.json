{"id":"749309","title":"海昌孙吴二砖歌","dynasty":"清","author":"钱应溥","text":"孟冬坏城致令辟，古砖出土苔花剔。织文若布坚于石，建元分明纪天册。其旁古泉惜不存，或者大钱当千亦如工名勒。右方虽非手掌形，积古堂外此无敌。况有赤乌之砖脩盈尺，先后藏弆成合璧。秦汉瓦当皆辟易，我思仙人铧名逞谲诡。孙郎收之肆诸市，苍龙门外神第立。惑志谶纬大帝始，石印朱书喜泐铭，孙绳祖武独此尔。吁嗟乎！吴蜀相依如唇齿，蜀室既毁吴何恃。魏宫铜雀亦瓦解，司马耽耽久虎视。天册之际势孤峙，皓宗曷不承前轨。大桢苇席坚壁垒，疑城再筑张角犄。金陵王气压九州，那止扬州作天子。横江截锁飞将来，玉石俱焚谁致此。惜哉甄官得玺仅五纪，江东霸业长已矣。岂如二砖逾千祀，永与盐官之城镇海涘。"}