{"id":"688274","title":"峡山寺二首","dynasty":"明","author":"朱璧","text":"飞来今两驻徵轮，暂醉榴花五色春。云物讶从天竺寺，梦魂还对舒州身。凭高准拟开怀久，恋阙应知入眼频。华发自惭勋业晚，安期仙术敢重论。由来去住非人力，灵鹫遥思托武林。云拥莲花浮佛座，月移山影浸波心。尊开岸竹曾堪律，法说荒台已布金。分付老僧勤护守，莫令他掷苦悲吟。"}