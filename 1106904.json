{"id":"1106904","title":"献仆射相公","dynasty":"宋","author":"王禹称","text":"罢调金鼎道光辉，闻说闲园自种薇。书院日斜春睡觉，沙堤人静早朝归。吟穿竹径僧同步，醉绕花庭蝶上衣。却恐优游未终岁，台星依旧照黄扉。五年黄阁掌陶甄，忧国翻成两鬓斑。初到庙堂温树冷，暂收霖雨岳云闲。春园领鹤寻芳草，小阁留僧画远山。惟有门生苦求见，竹斋花院一开关。"}