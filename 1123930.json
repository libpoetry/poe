{"id":"1123930","title":"途中阅曾运使所况文清集得四绝句寄之","dynasty":"宋","author":"赵蕃","text":"玉山冰水是吾家，城郭屡过三姓茶。满庭修绿谁人种，高节岁寒仍有加。旧抄题作茶山集，每恨不多看易穷。全编敢意落吾手，何自得之从长公。两贤堂下千竿竹，萧散风流政昔时。何妨乞我一洒扫，不用文移只付诗。桃源梅岭几成游，天欲昌诗不自由。一代如公才得此，五溪著我更何尤。"}