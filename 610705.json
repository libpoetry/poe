{"id":"610705","title":"诅河豚戏作长句","dynasty":"明","author":"邓云霄","text":"西施一入吴王宫，宫中粉黛颜无红。锦帆遥向采香径，十万雄兵集甬东。古来美色能倾国，更有轻生尝海错。争誇异味出金盘，不惜捐躯同鼎镬。君不见西施红粉沉东海，河豚犹号西施乳。苧萝山上月轮高，越王进色嗤徒劳。若将此物充吴膳，何异专诸鱼隐刀。"}