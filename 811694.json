{"id":"811694","title":"春日郊行示地方官","dynasty":"清","author":"玄烨","text":"警跸幸畿南，中和慰闾里。千村静路尘，淑气遍远迩。每春来此地，黎庶尽安康。尚德先宽政，官僚勉直方。春蒐省耕种，莫误农桑时。假寐羹墙睹，殷勤意在兹。牧民寄所重，授钺赖宣风。曩昔官箴在，开诚上下同。平成多历年，生齿既蕃庶。惟食在天时，轻徭民自豫。案读五经义，遐观四海图。缅怀洙泗训，期共乐天衢。"}