{"id":"1063472","title":"喜雨呈赵世泽","dynasty":"宋","author":"唐庚","text":"去年雨多忧水潦，今年雨少忧枯槁。都缘县政失中和，水旱年年勤父老。前时云起雨欲落，夜半风来还一扫。明朝引首望霄汉，屋上晨暾仍杲杲。赋输百万未破白，簿脚何缘得勾倒。上书自劾欲归去，老妇挽衣傍夺藁。技穷往诉北山神，是夕沛然偿所祷。稻畦罢亚势已活，竹里萧疏声更好。故应神意闵孤拙，苟免岁中书下考。便安杵臼伺秋成，云子满田行可捣。"}