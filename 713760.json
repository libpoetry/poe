{"id":"713760","title":"古诗为王将军寿","dynasty":"明末清初","author":"屈大均","text":"将军学渊府，日与诸儒游。纵横飞文雅，藻思纷云浮。大帐开朝台，道德为戈矛。清辞若飞兔，超山越海陬。伊予乃驽骀，龙骥不可求。首夏气清和，衣袷临河洲。酒称千金寿，主宾交献酬。十丈攀枝花，朵大如觥觓。注酒须瓣中，百壶争川流。玉女笑如电，红口不能收。壶矢一再行，雅歌相绸缪。愿君似山丹，颜渥无春秋。岁岁珊瑚林，持以为觞筹。"}