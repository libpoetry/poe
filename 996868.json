{"id":"996868","title":"和答刘中叟殿院","dynasty":"宋","author":"黄庭坚","text":"平生刘宗正，闻有湖海气。黄石与兵书，雷震锁胸次。跨马开武溪，韔弓作文吏。守祧仁九族，瑑玉诏万世。去乘御史骢，权贵敛手避。时时侵谏草，颇用文章戏。风人托草木，骚客拾兰蕙。倾怀谢僚友，句法何壮丽。诸公游蓬壶，贱子滥末至。风流馀翰墨，想见经行地。乌啼霜台柏，岑绝不可诣。峨峨触邪冠，此中有馀事。医国妙药石，立朝极泾渭。馀子蠹青简，走亦行幞被。"}