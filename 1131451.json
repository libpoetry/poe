{"id":"1131451","title":"下山雨骤","dynasty":"宋","author":"虞俦","text":"下山虽幸免颠跻，骤雨冥冥步转迷。白马已翻青嶂去，黄鹂犹恋绿林啼。人皆有路通霄汉，我独无桥渡涧溪。且傍田塍攲侧过，从教甲子混涂泥。连宵风雨太飘飖，颇讶龙吟意气豪。三座危桥过不易，一溪湍水涨能高。栖迟王事嗟何及，咫尺威颜敢告劳。袖取丰年天上去，洗泥准拟醉香醪。宝熏降自九重天，再款龙祠礼亦专。谢雨归来还得雨，今年必定作丰年。弥天膏润人皆喜，连日奔驰我独贤。回首家山今不远，固应惭恨不归田。"}