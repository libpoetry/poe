{"id":"985167","title":"临都试院考校已毕诸公尚恨遗才勉作数语释其意","dynasty":"宋","author":"郭印","text":"平时参与商，会遇何由缘。相从棘闱中，再见月之弦。欢然臭味合，言笑浩无边。论事快今古，谈玄贯天渊。白袍阅多士，灯窗极精研。所得乃溢数，无路能周旋。踌躇不忍舍，在野恐遗贤。我时职监视，日食亦千钱。一言为订正，少逭饕餮愆。譬如满盘珠，差择先光圆。又如采美玉，疵瑕终弃捐。兹事既不免，吾心白日悬。群公人中杰，行簉蓬瀛仙。愿开取士额，条画奏上前。"}