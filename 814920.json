{"id":"814920","title":"江城子 王臣留别","dynasty":"清","author":"俞樾","text":"沅兰澧芷赋南游。路悠悠。不胜愁。赖有故人、情重代绸缪。家室艰难无限事，嗤仲路，只轻裘。飘然书卷客荆州。尽可留。更无忧。十幅蒲帆、遍访洞庭秋。他日归来同话旧，歌郢曲，答齐讴。萍踪来往本无期。望临淄。意迟迟。犹恐素衣、此去化为缁。试上牛山高处望，尘扰扰，欲何之。齐廷积习竟如斯。逐毫厘。较铢锱。井上余甘、半李欲贻谁。差喜辟纑贤妇在，长共隐，莫相离。十年驰逐上年场。左牵黄。右擎苍。笑叱于菟、不异槛中羊。一自闭门称善士，将旧事，负苍茫。忽闻雄啸发高冈。鬓虽霜。臂犹强。杆木随身、作戏且逢场。为语诸君休笑我，怜故态，老奴狂。自随车马走城碝。路回沿。草芊绵。几处荒丘、零落半为田。蝼蚁王侯真一例，惟蔓草，与荒烟。何如饮啄且随缘。野花前。夕阳边。冷炙残杯、无日不陶然。试问城中诸显者，同一醉，竟谁贤。"}