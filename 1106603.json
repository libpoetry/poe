{"id":"1106603","title":"和陈相之至日即事二首","dynasty":"宋","author":"王庭圭","text":"湖海元龙气宛然，求田问舍语何缘。两京梦断无消息，万里人归有岁年。岭外梅花愁欲破，云安江水远堪怜。兹辰不预朝阊阖，犹喜山间稳昼眠。南雪常时不到地，岭梅今与雪夤缘。渐添化国舒长日，更卜祥云大有年。万木寒痴犹自冻，一枝疏瘦想堪怜。时听野老谈新政，坐竦诗肩夜不眠。"}