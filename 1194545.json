{"id":"1194545","title":"昭肃皇帝挽歌辞三首","dynasty":"唐","author":"李商隐","text":"九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。"}