{"id":"985229","title":"普慈学官何子固廨舍有溪月轩明复留诗用其韵","dynasty":"宋","author":"郭印","text":"碧霄桂影堕寒溪，赏心正与幽人期。凭轩一俯吟思发，雕肝镂肺成新诗。水流月出咸自尔，去来休论东与西。句中之眼落第二，纷纷名字俱人为。胡不反观自已月，照耀古今无迁移。有客问我月安在，天上人间总不知。光吞万象竟何有，一语诳人真自欺。我欲提此吹毛剑，戮尽丛林多口师。"}