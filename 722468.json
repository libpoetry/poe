{"id":"722468","title":"咏史","dynasty":"明末清初","author":"屈大均","text":"黄云一望断人肠，天岭东南是故乡。十六军州成大漠，石郎妻子亦辽阳。能为汉语亦多情，夫妇双吹木叶声。教上辞乡高岭望，云边尚见塔儿城。战败牛羊弃玉河，穹庐不见百头多。天寒草谷无寻处，冒雪方乘白橐驼。松林抛盏不曾迟，鬼向阴阳食有时。正是南朝寒食节，思归莫使汉儿知。蛾眉队队出龙沙，横帐前头哭落花。秋夜只须烦蔡女，为传哀怨与金笳。风急霜雕落羽多，茫茫沙草失凌河。群飞野马人争射，日暮催归有海螺。鱼皮种落在扶馀，妇女人人解射鱼。持取小鱼为綵缕，绣成方领似芙蕖。鱼皮新作羽林军，毳帐横开长白云。辽海多鱼持作饭，黄羊不用射千群。八月辽阳雪已飞，纷纷乳雁起南归。西风一夜催砧杵，木叶征人泪满衣。松杏相连紫翠开，峰峰亦解向南来。血花红作燕支草，汉女休持上镜台。万里城横内外边，筑愁知自祖龙年。何如引取黄河水，直绕辽东到朔天。"}