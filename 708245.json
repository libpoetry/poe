{"id":"708245","title":"念奴娇 其五 送孙无言归黄山和顾庵韵","dynasty":"明末清初","author":"尤侗","text":"忽闻长啸，是苏门鸾鹤、遗音清绝。弹铗归来櫑具剑，更铸山田耕铁。手拍浮丘，吾庐偕隐，漫卷君卿舌。署门谢客，白云无处停辙。回首花月扬州，几年梦醒，暂赋芜城别。骑鹤吹箫人在否？笑看迷楼烟热。垂老生涯，首阳柳下，计较谁工拙。迟君赠我，三十二峰寒雪。"}