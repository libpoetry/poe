{"id":"624226","title":"寄月如詹年友","dynasty":"明","author":"许国佐","text":"人生何必常相见，但愿此中常勿变。前后千载一时人，但凭一块斜阳砚。此砚磨出文斑斑，移君遥望东瀼山。中有子美草堂址，时与白也相往还。闻君制锦多奇趣，忆吾旧游尝一度。山川何秀俗何淳，不比夜郎迷去路。君今常在丹青阁，玉屏寒水湖天凿。阁上何人共唱酬，阁下何人共婉约。笑我淩云浦上来，夜猿一啸令心哀，所以中夜长徘徊。巫峡巫山不可桎，仆夫舟子咸叹息。但成一梦便随君，随君意气薄霄云。燕市浩歌难可数，与君何处不三分。尤忆松间一杯酒，笑尽长安轻薄友。交情直抵峨眉巅，与君少年同白首。"}