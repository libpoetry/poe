{"id":"405212","title":"蝶恋花","dynasty":"近现代末当代初","author":"张伯驹","text":"眼底江山零落尽，愁雨愁风，更是重阳近。乌帽青衫尘扑鬓，重思往事眉痕晕。孤馆凄凉灯一寸，睡也无聊，醒又无聊甚。明日朱颜成瘦损，夜长不管离人恨。欲诉离怀音信杳，雁影双双，又过西楼了。惆怅亭皋秋渐老，天涯遍是红心草。纵说江南无限好，病酒疼花，暗损人年少。总为多情成懊恼，去时知悔来时早。深掩云屏山六扇，对语东风，依旧双双燕。小院酒阑人又散，斜阳犹恋残花面。流水一分春一半，有限年华，却是愁无限。禁得日来情缱绻，任教醉也凭谁劝。"}