{"id":"1246839","title":"题吕德昭鸡肋集","dynasty":"元末明初","author":"唐桂芳","text":"小年学诗双髻丫，每嗜险语同刘叉。迩来懒惰谢铲削，尚觉胸次饶槎枒。吕郎本是后来秀，笔势老树悬秋蛇。时时相过窥底里，曹丕奚翅十倍加。偶然远贶鸡肋集，灯前摩挲眼缬花。织纺青红费机巧，裁剪缜密无奇邪。又如赤子控生马，不使蹄啮驾鼓车。我尝击节一再读，谁谓诘屈犹聱牙。吕郎落托颇差异，举俗媱耳喧琵琶。似闻谱系出左史，螭头曾立书黄麻。残膏剩馥九里润，宜许文字专渠家。明朝驱驰向翘馆，山中酒热酸梨楂。团团岩桂月更好，点缀金粟开奇葩。傥逢故人诘新作，扬雄老矣传侯芭。"}