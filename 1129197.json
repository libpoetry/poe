{"id":"1129197","title":"禅人画师像请赞","dynasty":"宋","author":"释如珙","text":"不破古人玄关，而玄关自破。不碎今时窠臼，而窠臼自碎。鹫峰之衣烂却，西丘之话无传。尺璧千丈石，寸金万里沙。拣辨俱不得，达磨返流沙。黄檗不是临济，争打六十拄杖。较之七佛已前，都无许多劳攘。即是吾真种草，何须特地写像。持刀杀人，人心不死。赤手杀人，人心不死。伎俩俱尽，人心自死。一喝从马师起，临济承虚接响。病叟本无气力，不能学这般承。栽菜根向上，种豆要收谷。不必生疑讶，今年六十六。不是心，不是佛，不是物。新罗国里打鼓，大唐殿上作舞。天上天下人痴痴，七佛传来到六祖。道远乎哉，触事而真。罗公照镜，李婆映水。鼻孔各别，娘生一般。会与不会，福州使铁钱。"}