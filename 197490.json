{"id":"197490","title":"赠仙山刚公新创香林","dynasty":"宋代","author":"王柏","text":"佛说菩提泉，其性本澄澈。人乃无芜秽，谁能还莹洁。我观浸碧泉，泓渟貯芳冽。恰如老师心，风止云迹灭。忆昔著诗句，无乃太疎拙。弹指二十年，相看头已雪。老师闢新轩，眼方颇虚彻。得得穴山窦，一脉引幽绝。清泚贯花径，冷暖资众啜。一动一以静，谁盈复谁竭。水性本不殊，地势差有别。即此两水间，尽是广长舌。学子来问话，当以无说说。但见香林香，薰蒸千万叶。"}