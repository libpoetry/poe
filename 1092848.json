{"id":"1092848","title":"成季小泊南池将往建昌","dynasty":"宋","author":"韩淲","text":"相望南池上，悠悠我所思。凌晨理短发，青镜满鬓丝。间阔将一年，欣喜才见之。春风旬日尔，又去不在兹。人生易为别，心事多参差。有才岂能閒，君达信无疑。为我谢知旧，所困非衰迟。尚于吟讽间，畅叙一伸眉。若怀平昔交，同里今是谁。立丘眇何地，章泉远莫追。山风吹雪云，岁月密推移。"}