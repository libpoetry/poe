{"id":"833174","title":"角招","dynasty":"清末民国初","author":"樊增祥","text":"玉波暖，朝朝陌上，垂杨惯驻雕?。翠笺珠字满，为约水边，兰艇轻唤。绯裙试浣。可抵得、西湖一半。此后秦云万叠，怕明镜里花枝，也水流天远。依约绮疏六扇。明眸剪水，隐映纹纱茜。待将花作伴，可奈东劳，妨伊西燕。东风不管。任回避、如花娇面。为道寻芳未晚。更休待、翠云深，红情浅。"}