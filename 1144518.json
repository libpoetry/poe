{"id":"1144518","title":"咏史 宣帝","dynasty":"宋末元初","author":"陈普","text":"不将法律作春秋，安得河南数国囚。莫道汉家杂王霸，十分商鞅半分周。斗鸡走狗登皇极，览德毛从何许来。汉室欲开新室业，王阳分合守蒿莱。渭桥夹道上瑶卮，甲馆画堂开祸基。甘露三年造新室，不关飞燕入宫时。孝宣不召山阳守，痛在糟糠不下堂。家国莫先笞己子，汉人空识抱成王。使民澒澒哭韩杨，郡国纷纷上凤凰。太子好儒几坐废，王阳何用苦谈王。"}