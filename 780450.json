{"id":"780450","title":"三姝媚 马湘兰眉子砚为程春海同年赋","dynasty":"清","author":"周之琦","text":"蟾蜍清泪洒。晕脂痕犹新，粉光初砑。翠斫妆楼，比石桥新月，自矜声价。斗叶闲情，偕象管、鸾笺消夜。悄灸红丝，沈水浓薰，枣花帘下。仿佛冰姿妍雅。恰手撚兰枝，练裙歌罢。槿艳无多，问坠鞭人去，秀蛾谁画。往事含颦，随梦影、铜台飘瓦。认取南都遗迹，青溪恨惹。"}