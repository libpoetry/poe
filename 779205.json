{"id":"779205","title":"一萼红 四月十日，西樵司勋约过袁园看牡丹作","dynasty":"清","author":"陈世祥","text":"客怀多。尽酒浇不尽，无计与腾那。草欲迷天，花全卸地，人间花草蹉跎。已发付、春光九十，浑忘却、百日等闲过。燕语分明，怨春残了，没法楼罗。踏向愔愔园子，问花王消息，百五如何。榴瓣能殷，瓜瓤故浅，午酣香影婆娑。遍坐里、酒香花气，搴锦幄、花也颜酡。空惹天香归去，冷熨衾窝。"}