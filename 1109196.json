{"id":"1109196","title":"感事怀人送春病酒晓起五首 感事","dynasty":"宋","author":"刘学箕","text":"把酒伤春暮，何人慰寂寥。才高融未荐，魂断玉空招。赋就青阳曲，吟成白纻谣。拊栏三太息，幽愤几磨消。节物随时换，朱明斗转杓。波肥溪鱮壮，风暖谷莺娇。青草溪头岸，红栏水际桥。怀人无数舍，我欲致书招。煮酝青梅且共尝，游蜂飞蝶为谁忙。鞦韆綵索迷青草，车马红桥锁绿杨。春事战回蒲剑老，诗肠结尽柳丝长。韶光赋别休匆遽，凝伫东风更一觞。积雨平田水接天，乍晴云日焕山川。净无馀馥延春艳，缛有繁阴长夏妍。泛泛荷衣青倚盖，轻轻柳絮白飞绵。一声布谷催清晓，节物惊心挠醉眠。双眉不皱乐平生，一㪷时能对客倾。晓枕恰醒红日上，篆炉未歇紫烟明。画桥贴水轻飞燕，绿牖依山静啭莺。随雨随晴看天气，缓扶筇杖绕园行。"}