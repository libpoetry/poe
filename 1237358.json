{"id":"1237358","title":"香山八景诗 金鼓朝阳","dynasty":"元","author":"黄仲翁","text":"半抹红花满，山城物色新。楼台三界晓，花鸟万家春。野船春浪急，烟柳夕阳低。流水南还北，行人东又西。阊阖城南夜，澄鲜一望中。可怜台上路，举步是蟾宫。西北朝宗派，东南合踏潮。长风随入夜，吹作雪翻飘。群峰超绝处，特自起孤高。卓地青筠管，抽天碧兔毫。天池方半亩，半亩尽荷花。借问荷花主，蓬莱是主家。垂绅初沥沥，漱玉乍玲玲。山色惊人目，泉流足我听。柳暗溪桥路，云封古洞门。牧童村外笛，驱犊下黄昏。"}