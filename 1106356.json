{"id":"1106356","title":"三和谢娱亲堂扁","dynasty":"宋","author":"王灼","text":"盛年曾效引裾辛，勇退归休四十春。闲却圣朝医国手，来为诗社作家人。尖新句子堪呈佛，峭拔毫端似有神。仆辈岂应陪唱和，却缘鼷鼠发千钧。烂然铁画间钩银，越薄苏膏挥洒频。谁与钟王传妙诀，我知颜柳是前身。大书燕喜娱亲扁，俯念乌慈反哺仁。因甚衡茅光彻夜，烛围十丈许分邻。荣华梦事付朱门，茗碗炉熏所性存。对月朗吟将进酒，逢春细和乐游园。坐中投辖时留客，膝上含饴日弄孙。四美难并公奄有，何曾一夕不开樽。"}