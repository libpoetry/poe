{"id":"689944","title":"次韵李白石主事爱梅亭对梅花绝句十首录六","dynasty":"明","author":"张天赋","text":"花种寒梅是大家，万千红紫向谁誇。乾坤正气凌今古，莫把寻常看此花。枳棘原非鸾凤巢，构巢聊藉数根茅。眼前风景依稀别，香满乾坤月满稍。寒梅香动月初辉，面面山光逼四围。最喜春风解人意，时穿花里入柴扉。占断江南第一春，无边清洁可人亲。几回谩向花前立，香逐风来折角巾。看花何必问东风，直向花前会大同。认到忘言真妙处，孤根夐立是豪雄。一枝刚趣夺春元，唤转阳和到沁园。此去调羹当大用，万年人仰是孤根。"}