{"id":"431395","title":"庚寅六月既望得子异书，写示今岁元夕七律一首，即用其韵赋怀平社诸吟侣","dynasty":"近现代","author":"王彦行","text":"南图凝望海天宽，谁分桐枝拣未安。霜鬓渐愁看镜老，云鬟应念倚帷寒。右旋蚁磨勤无补，三徙鸱夷遁已难。筋力尚堪供世用，蹉跎莫恨景光阑。八表休论隘与宽，幽人一笑等槐安。鲲身何日来相狎，蝶梦吾徒醒已寒。儿女喜俱成长大，音书懒更话艰难。移情却是成连曲，极目云涛默倚阑。属疾私忧带眼宽，岛居无使讯平安。遥知行散桄榔瘦，倘废谈经苜蓿寒。在昔南迁恬不怪，只今西向笑犹难。赤嵌风物归吟笔，莫信诗情老易阑。"}