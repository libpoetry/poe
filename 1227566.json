{"id":"1227566","title":"金人击鞠图","dynasty":"元","author":"傅若金","text":"古来北方善骑射，材力往往矜豪雄。吾观《金人击鞠图》，意气已欲横土中。黄旗雕羽指天黑，绣柱龙鳞掀日红。鸣鞭纵辔捷一发，左回右折如旋风。流星迸乱拂衣里，飞电翕忽生马鬃。极知此艺较轻矫，驰骋亦似观成功。后来唇齿不自惜，纵习武勇终亡国。当时得失争一丸，百岁安危复何益。"}