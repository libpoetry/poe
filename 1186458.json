{"id":"1186458","title":"送李四擢第归觐省","dynasty":"唐","author":"钱起","text":"当年贵得意，文字各争名。齐唱阳春曲，唯君金玉声。悬黎宝中出，高价世难掩。鸿羽不低飞，龙津徒自险。直矜鹦鹉赋，不贵芳桂枝。少俊蔡邕许，长鸣唐举知。梁城下熊轼，朱戟何炜耀。才子欲归宁，棠花已含笑。高门知庆大，子孝觉亲荣。独揽还珠美，宁唯问绢情。离筵不尽醉，掺袂一何早。马蹄西别轻，树色东看好。行尘忽不见，惆怅青门道。"}