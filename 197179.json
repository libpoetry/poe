{"id":"197179","title":"木兰花慢·洒窗声未定","dynasty":"宋代","author":"卢祖皋","text":"洒窗声未定，怪襟袖、峭寒欺。渐邑界空明，山河表里，玉幻琼移。天边占春最早，万花中、不遣一尘飞。清想吟鞭瘦倚，醉怜歌锦红围。谁知。未去心期。慵酒更慵诗。算可人惟有，光浮茗碗，香浸梅枝。长安又惊岁换，笑吹来、空点发成丝。一舸沧江浩渺，几回归梦参差。"}