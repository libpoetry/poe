{"id":"107399","title":"上饶周君梦至梅花洞吟日我家本住晦花洞一阵","dynasty":"元代","author":"方回","text":"帝敕王家专管竹，子猷高风谁可续。西州间生文与可，后来特判筼筜谷。帝敕陶家专管菊，千载渊明一影独。分司旁出可无人，醉插齐山容杜牧。梅花天下第一花，天下好诗翰林家。孤山山下清浅水，疏影年年横复斜。水中漉影出此句，美玉凿石金淘沙。至今和靖一丘壑，敢有代者需齐瓜。乾坤故异醯鸡翁，元来别有梅花洞。玉堂不隔蓬与弱，自是世人肉身重。周郎妙年有仙骨，月夜往来跨鸾凤。自言家住梅洞中，怕泄天机称是梦。芙蓉城主传石丁，洞天是处花冥冥。莲花博士薇花郎，玉阶除拜时告廷。世间善赋梅花者，定皆梅洞诸仙灵。梅洞梅洞果何在，七十万里天常青。"}