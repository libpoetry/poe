{"id":"1237397","title":"秋怀五首 其二","dynasty":"元","author":"黄溍","text":"对酒高天豁，登楼落日曛。乱蝉悲暮叶，老雁赴长云。落拓嵇中散，栖迟郑广文。身名竟如此，碌碌复何云。仰古嗟无及，关情极可哀。祢生才见忌，贾傅直为灾。世肯怜樗栎，吾曾悔草莱。小诗聊戏耳，何乃并生猜。风雨仍摇落，江山且滞留。懒从生事拙，閒惜壮心休。弱蔓萦攲石，空槎卧洑流。兴怀到微物，世故剧悠悠。"}