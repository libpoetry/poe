{"id":"428256","title":"朱仙镇","dynasty":"近现代","author":"芮麟","text":"朱仙镇，万古恨。万古恨，朱仙镇！当年遗迹宛然在，当年浩气依然存。谁非中国人，谁无忧国心？国是谁复问，国事谁忍论？慨自辛未沈变起，长官弃城如敝履。坐拥貔貅三十万，不令谁何潜一矢。转战独有义勇军，前者扑地后者继。过眼不见炮与火，横胸惟有勇和义。势穷力蹙暂来归，敌我合歼谓剿匪。万金购得头颅去，孙烈永勤长已矣。卖国贼候卫国贼，媚外者荣御外死。今古伤心事一辙，教人长号不自已。方今敌我正亲善，敢言抗敌罪当诛。风波亭，蓟密区，碧血燐燐烛千古。朱仙镇，东四省，此恨绵绵无时尽。"}