{"id":"609143","title":"被弹将南行作二十四韵","dynasty":"明","author":"区大相","text":"平生怀耿介，才识非通饶。徒以乡闾誉，谬蒙明主招。壮图依日月，长策起渔樵。迂薄妨贤路，疏庸负圣朝。遭逢良匪偶，谗构谅无繇。自省文儒望，何干俗吏条。含情常脉脉，负谤实哓哓。大雅颓孤响，良朋失久要。高林动风叶，平陆涌波潮。众口金徒铄，群言石可漂。青蝇点圭璧，斥鴳议鹏雕。不量叔孙武，其如公伯寮。小来交易合，大往道宁消。鸿渐仍于木，莺迁暂下乔。马曹官始调，虎观秀曾翘。思就南溟息，期从北海超。冰壶元自洁，瑶瑟讵更调。直道无妨黜，浮荣从见剽。有怀常不寐，独酌谩成谣。鬒发思君变，丹心去国摇。盈虚时所昧，倚伏理恒昭。胜负争蜗角，功名覆鹿蕉。离群友鸾鹤，委佩杂兰苕。畏路今何畏，驩兜更有苗。"}