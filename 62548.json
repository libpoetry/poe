{"id":"62548","title":"费将军凯还歌","dynasty":"明代","author":"黄哲","text":"费侯佐国文且武，礼乐从容在军旅。汉家卿相谁得如，云台功臣祭征虏。王师转战下山东，大将平燕无限功。复有奇兵专节制，将军同日度居庸。居庸城边草初白，戎兵夜遁龙沙北。长风吹沙铁山黑，贤王雕弓控不得。组练如霜未倒戈，狼烽斥候通滦河。将军洗兵河上波，马前双吹金哱啰。英雄如公信无敌，据鞍归来亲草檄。归来更唱平戎歌，燕然山头堪勒石。忽忆去年驻阿城，仆忝微官曾送迎。马头北去扫燕土，今日传闻朝玉京。旌麾再入阿亭路，横槊赋诗肯相顾。官桥一道野棠开，人道当时列营处。东风二月江南春，露布先传到紫宸。丹书铁券分茅土，愿尔功成过古人。"}