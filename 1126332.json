{"id":"1126332","title":"山居杂诗九十首","dynasty":"宋","author":"曹勋","text":"种杏三年实，种桃一载花。花实固可乐，为农本桑麻。功成不占地，改植常可誇。要是农须学，作略自一家。隔岁种成麦，起麦秧稻田。晚禾亦云竟，冬菜碧相连。收割不闲手，垄亩无空阡。家蓄千指客，始知常有年。孟夏物物茂，瓜瓠先置架。引苗上扶疏，须蔓竞缠挂。白花亦已出，青实旋造化。会喜园枯时，匕箸不增价。蒸沙以为城，冶铁用作限。未伸彼利害，先为己忧患。家事席未暖，基址已永叹。在德不在险，推类仁者谏。吾年今七十，非杖或能行。食罢散步武，欲与跛鳖争。皮里气不充，骨中髓不生。安能勉筋力，笑傲云霞轻。伏日更酷暑，当午剧炎烈。火云凝不动，势欲终岁热。天公苏赤子，雨随震霆发。一扫回清凉，庭筠助骚屑。除地台山麓，稍葺五亩宅。松竹互偃亚，云山若阡陌。子舍念我老，文馀躬干役。欣欣归来乐，乐岂一朝夕。墙里种桃杏，新春亦已花。墙外绕扶疏，绿荫皆桑麻。今年风雨时，日见田稻嘉。长瓶泻黄汤，且饷田畯茶。清晓看田去，乘露衣襟凉。已有耘夫出，揖我喜非常。为言苗正好，喜颜笑亦长。虽有吏在门，视苗端可偿。松根有至药，琥珀与茯苓。琥珀未易致，茯苓选宜精。制与鞠尘细，色如截肪并。一一伴朝粥，地黄安可京。松色荫人居，松力治人病。丹砂含其滋，复可延性命。幽居绕苍髯，不畏夏日盛。风来听笙竽，便有华胥兴。卜居得幽胜，景物无升沉。峰峦环郛郭，松竹排园林。时时破寂寥，翛翛赖鸣禽。于焉自有得，天籁皆馀音。朅去天台居，邑有万户酒。一出尝十家，已觉醉屡肘。留连多好事，方圆烦饤斗。约趁黄昏归，不知月挂柳。年来心目昏，稍息文字业。晓拥台山云，时读修禊帖。稚子来捋须，幼孙每持镊。晚来微雨休，幽径无不涉。三伏暑可畏，贫富方共之。雨忽兼飘风，凉与清气随。一饷涤炎暍，万里失蒸炊。大哉天地德，好生常所施。七月正流火，晚饭净刹中。稍脱蒸郁苦，顿觉心境空。放意览翠岫，徐行迎好风。得来喜不彻，此赐皆天公。弃官了无事，饭馀心境空。清琴或数弄，浊酒时一中。人生苦不闲，得闲须从容。闭门适吾乐，三籁皆同功。今年已断梅，七月雨益大。苗虽不厌雨，灌恐有馀溉。禾梗正柔嫩，水满舞澎湃。其间田高低，于焉有畏爱。北风忽捲热，山顶云已驰。日影未容敛，雨脚俄骤垂。一向得凉吹，四山横脩眉。暄寒本两陆，莫能测密移。今岁立秋早，便觉驱探汤。虽有正午热，已觉中夜凉。麻豆率房角，早禾亦上场。吾心喜可知，纪实藏诗章。晚家台山下，云水同一乡。人事讲邻曲，鸡黍期相当。秋风起木杪，凉气吹衣裳。东家喜见招，社瓮开新尝。道人谈长生，禅子论寂灭。二子互出奇，生灭孰判别。吾侪守黄卷，生理知犹劣。惟当一以贯，无问亦无说。前岩有兰若，委径宜细履。未能望窣堵，屡复涉清泚。路纡疲脚力，僧老识茶味。策杖趁栖鸦，斜阳在林际。客惠双井芽，千里冒寒暍。品格自高胜，香味两奇绝。小小猷溪磨，团团掌中月。挥肘喜旋之，纷泊看落雪。东冈老道友，招我阅子孙。大儿教以孝，小儿抚以温。举觞意未畅，已复月挂昏。兴言还吾庐，更待它日论。真隐古招提，长林如磔猬。虽有群山峰，所欠一支水。草木乏秀润，岩窦燥肌理。安能借僧锡，卓处泉涌沸。士不远千里，访我村落中。话旧语益密，论交颜不红。酒炙乏供给，近制相延容。白饭与青刍，且饷驴与僮。栽竹勿傍墙，种蕉莫近砌。顷之根蔓延，寖乃坏阶戺。扶疏宛成趣，茂密相映蔽。操刀时遣獠，洗削去蓊翳。朝来天无风，秋旸剧炎锐。当年屏翳动，松竹发清吹。风岂怜我老，飘萧翔异气。泠然濯烦襟，苏息殆天意。平生文字饮，真积力已久。温故忽若醉，卯饮不待酒。昏然亟步武，快哉绕衡陋。水阔夕阳红，雨馀群山秀。闲时谒坟山，小筑真隐麓。怪来少清景，颇似阙脩竹。荷锄斸云烟，移种扶疏绿。亭亭才数根，一扫群朴樕。闽浙风土异，九日未见菊。丰枝閟秀色，细蓓凄已绿。当樽折野蕊，气味亦枨触。讵知三径中，采采不一足。人惠九皋禽，应节每对舞。絷彼云汉心，成我闲静趣。六翮不忍剪，深径任翔翥。一举遨天风，应到逍遥处。流泉堕石壁，清韵传幽林。讵知水石韵，可契琴筑音。支筇听之久，凉风吹衣襟。更待月下来，同我清夜吟。画工作江梅，粉绘良自誇。吾侪晕澹墨，一枝才数花。风情意自足，横斜不可加。须知自古来，画家须诗家。露蜂缀林薄，土蜂翔户内。飞绕旬日閒，穿穴皆其类。众声互起息，鬨然自阛阓。螫幼成肿毒，居闲视其未。忆君远亦去，泉响堑每度。一笑成真乐，此乐固难屡。村闲桑柘秋，川阔牛羊暮。归顾紫领巾，愧我方学圃。英石多斧凿，司石殊怯脆。拳然太湖出，始有岩壑意。弹窝数峰绿，欲与仇池对。永念灵壁巧，嵌空劳梦寐。休官伏畎亩，农事未历览。年丰则知喜，岁歉颇不鉴。螟蜮则曰蠖，不实乃名冇。生民惰与勤，天灾未尝滥。偶读禅门礼，老赜存清规。鱼鼓钟磬间，细行兼威仪。能居三板头，可当一住持。破衲受用薄，后来有不知。瑞香本庐阜，瑞昌最为冠。以此得瑞名，昧者强臆断。种法避寒暑，锦笼不足纂。欲披紫云裘，时分建溪椀。天地有大德，好生洽民心。炎云涨毒暑，此风散重阴。欲驱深旬热，忽作三日霖。人物荷造化，喜归田亩深。顷职古器事，三代考纤悉。闳异必夏商，形模且朴质。其间盛款识，鼓文俨周室。固知文武隆，牧敦当第一。蒲桃天下冠，太原与全邠。邠故近西凉，种植纷士民。岂但马乳堆，殆若荔子春。为膏为酒醴，香味有此珍。调羹商相业，粉额汉宫妆。寄远与却月，六朝用弥彰。犯寒清而洁，骚经何独忘。抚卷怀灵均，灵均亦沉湘。盖屋不在华，所欲庇风雨。种花品无繁，四时看开处。指喻多非约，日涉乃成趣。吾年能几日，景物亦漫与。海棠盛西蜀，豪压春风涂。三月浣花溪，游人鄙金珠。少陵时居瀼，诗史切太虚。独不被品藻，此理端何如。道德五千言，屡读殊隐奥。颇能分句法，已自到微妙。治国与脩身，篇篇言上道。讲解七十家，识者自知要。僧相同剃除，其门则异窦。律仪尚讲论，枯禅则乌有。悟去此大魁，穷说则学究。与语判此科，是非免纷糅。闲居养僮仆，衣食必鲜美。小则爱睡眠，大者趋博戏。不然言疾病，莫能承付委。长须与赤脚，昔人诚有理。莫怪游春频，只被老逼身。念此乐天语，诚哉辞甚真。遵行我不倦，治具汝勿嗔。持炬接迎我，村醉攲冠巾。三春群卉盛，在花茂与残。好花正秾丽，不作十日看。蓓嫩便须赏，开时惟可叹。继自喜新绿，吾心常并观。煴室宿火销，缊袍良独暖。病身怯夜永，老怀苦昼短。栖鸟惊檐头，朝日上窗眼。未问粥面花，地黄酒须满。侵晨盥栉起，爽气随凉飙。曳杖踏露草，不觉路已遥。水清出沙嘴，烟白横山腰。致爽列群岫，不待西山招。从昔漫浪心，家居意不适。晨朝香火馀，饭了办游历。或访僧掇斋，或隐者对奕。归来任侵灯，龙吟喷霜笛。前村有经社，香火讯屡通。携朋闲步往，老人颜有童。一杯苦涩茗，满塘蒲稗风。笑顾纸上佛，何时供渠侬。平生不能棋，遇棋亦辄喜。从来号万户，知生不救死。多见国手说，得先乃妙理。更有末后著，此著知者几。不持月三长，不奉八关戒。久素则生疾，多肉亦思菜。齿决今莫遂，啜汁老所快。终当屏去荤，居山得自在。江海吹天风，飞舞散千垄。横斜任所适，光丽世非种。险秽已平治，屋背欲汹涌。年丰此兆之，有秋高可拱。旬日扣玉京，所见如夙昔。红云隐碧洞，清溪映白石。临流坐且久，浩气洞胸臆。溪深竟难涉，踟蹰抚苍壁。古铁如钩戟，岁久钢断绽。久为土气蚀，皆成豌豆?。铢两每不多，积之可精炼。为剑或为刀，花宾劣于滇。平昔喜鳌举，未易自摧堕。功名邂逅来，求则成大过。壮年不艰苦，老即困寒饿。消长理或然，要知非力可。造化致有生，旋亦致凋瘁。草木方薿薿，枝叶忽靡靡。初发白雨涤，接以赤日炽。末为飙风吹，从是即委翳。早年困胡虏，惊痛失方寸。居常虽勉勉，临事辄闷闷。作字每误墨，裁诗或失韵。老来疾益侵，薾然谁可论。半夜秋风高，便觉残暑退。一凉精神醒，终夕枕簟愧。我老念病役，生病为形赘。永怀忘形友，寒暑孰能累。鸡冠与凤仙，早种近阶砌。夏秋无花时，类能作幽致。鸡色惟青紫，凤蕊杂红翠。来年不待种，罅隙自苗裔。台山邑万户，户以酒为天。不惮甑生尘，所愿酒如泉。多疾自曲糵，致夭非天年。因思禁酒法，积粟民沛然。万花烘天容，粉色腾云气。花云覆台榭，疑若天亦醉。杯盘多欢赏，供帐亦明丽。游人侵宵归，风雨恐踵至。赤城玉京天，冠简奉香火。一旦僧有之，道容易佛坐。忽为道复得，瞿昙加巾裹。屡改神不闻，二家自人我。先生羲皇上，与物同逶迤。道伴杂然至，闲情示之希。蒲团茶味足，明窗情话迟。一室多入静，相见亦何时。莳松须残腊，栽花宜早春。移竹日随月，种麻月及辰。旺方八卦定，农诗七月陈。物性无不然，农业宜斤斤。山间气候晚，初冬菊英回。定俟开炉集，始送泛菊杯。渐列众色异，不殊东篱栽。冷雨与寒烟，深惜易尘埃。台山穴三兽，樵者不得薪。忽是食人虎，便有射虎人。善恶必对待，祸福常相邻。深月寝三皮，居山聊一欣。春雨要如膏，发生物已拆。霢霂则易耨，浸渍乃损麦。连旬不见日，过社麻亦阨。再拜祈开晴，民食庶可得。蓬荜久不居，乍归欣故情。落叶聚蛛网，残莎闹蛩声。迹与朝市远，梦随风月清。从此眠食间，萧散安馀生。八月河汉近，凉蟾辉太清。窗户纱已薄，草木风有声。所喜暑云退，不惮岁徂征。招客对晚色，酒与月同倾。村落辟幽居，深静颇得趣。白云栖檐栋，岚光照窗户。往还得隐逸，谈笑皆旧故。不畏归路遥，家家响机杼。手种亭下松，偃盖出云外。攀条喜脩干，为我发清吹。晓庭风瑟缩，夜月金锁碎。种久方来归，对之颜有愧。寓居溪阴刹，未暇理归棹。遮眼阙文史，借书得探讨。卷舒白虎通，涵泳青龙钞。贤哉绝世书，欣然慰幽抱。吾年已七十，眠早起不宴。倦甚就宵枕，卧久思永旦。虽无文字劳，渐绝人事叹。收其放心尔，戒得尤所赞。得闲一何乐，佳处先徜徉。每扣隐逸士，屡过清静坊。地僻干戈远，年丰禾稻香。访我亦何所，南涧与东冈。架屋集匠氏，斲石最可恤。相石千仞端，堑山方得出。疲形困辇置，巧磓较丝忽。所直等众人，人可不择术。陈梨甘若饴，雪梨脆而水。二物浙左右，大颗擅甘脆。秋热兼宿酒，啖之手不置。虽非凤浊鹅，惠予亦多矣。台蕈甘擅名，油葱芼枯腊。及居台山下，生致出岩隙。丁头形磷磷，鸡股香羃羃。清对云水客，荤素得共食。休退居远邑，顿喜人事疏。饭箩自不足，日记无可书。惟对楮先生，复接松大夫。溪友留白鱼，鼾睡惊长须。晨粥山中行，落叶响步武。委曲访隐逸，清谈销百虑。老汤瀹苦茗，宿火煨山芋。却照夕阳归，家人不知处。初意得闲适，处处期登临。岂谓病见拘，未能摅灵衿。小滞广莫愿，恐辜云水心。强半人事尔，无令成侵寻。临老看草圣，作字意少快。居然落笔际，点画反留碍。早意亦易事，怀抱殊不介。兹来每把玩，徒复一叹慨。岁华念将晚，寒色惨中抱。昔年困齑盐，拨灰吟苦调。老来适其适，所乐在燕笑。招宾共一醉，围炉不妨小。北风号枯桑，浓寒坚夜冻。关河鸟过少，雪意晓来重。陌上未沾尘，山中已成垄。雍雍南去雁，袖手徒目送。"}