{"id":"692667","title":"江畔寻花偶成二首","dynasty":"明","author":"杨基","text":"细草平沙暖更融，谩随蝴蝶步东风。衰髯照水疑添白，老眼看花觉厌红。且自细听莺宛宛，莫教深惜燕匆匆。江村到处皆春色，聊与行人吊客中。偶随流水到花边，便觉心清似昔年。春色自来皆梦里，人生何必尽樽前。平原席上三千客，金谷园中百万钱。俯仰繁华竟陈迹，野花啼鸟谩留连。"}