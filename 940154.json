{"id":"940154","title":"送杜侍御纯陕西转运","dynasty":"宋","author":"陈师道","text":"馈粮千里古无策，木牛流马功不极。边头数米换黄金，将军汗马未伏枥。黠羌人面作胡语，鸟雀贪生尔如许。熊虎可避虻可驱，覆巢熏穴意何如。汉虏相当庸可尽，聊城正用一封书。巧手莫为无面饼，谁能留渴须远井。国家有急君得辞，徐人不劳扣关请。陇上壮士莫扪舌，河西狂王防系颈。向来此地几送迎，草间翁仲口不瘖。十年两熟饱可待，一岁四守人何心。老稚持车车不留，归人不行行转头。关中正须萧丞相，省内早要富民侯。可同一夫在所悯，岁晚得无沟壑忧。"}