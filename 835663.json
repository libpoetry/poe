{"id":"835663","title":"满江红 怀吕山农，用曹倦圃先生钱塘观潮韵","dynasty":"清末民国初","author":"胡薇元","text":"无著天亲，植品在瑶林仙阙。三十载、楞严一卷，几茎华发。环堵萧然绳检外，瓮头酒熟生香发。问何时、早趁五湖舟，归吴越。冲烟艇，寒江雪。断虹棹，潇湘月。只维摩居士，往来清绝。衣上黄尘京洛梦，蒲团枯坐雄心歇。任庸夫、谗谤未能降，凌霄节。"}