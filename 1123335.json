{"id":"1123335","title":"瑞鹧鸪","dynasty":"宋","author":"赵希蓬","text":"强将纸帐醉梅花。千劫应知作热沙。梦逐梨云迷去路，曲随杨柳到伊家。客怀暗遣心头恨，醉眼休将口上夸。清晓酒醒人不见，离愁片片逐飞花。把定离觞不肯斟。闻君未醉尽衷情。丁香空结千般恨，柳线难萦一片心。只把文章酬素愿，莫贪歌舞阻归程。凭君试问湘江竹，班是阿谁旧染成。长亭无路对孤斟。自古离家三日情。慷慨要酬平昔志，猖狂休起少年心。兰闺寂寂空回首，松盖亭亭认去程。展转清宵成不寐，巫山有梦几时成。温柔乡里睹春容。无语闲将脚带松。魂梦阳台迷暮雨，丰姿洛浦挹仙风。追陪梅下黄昏路，仿佛槐安富贵宫。旧恨上心空有感，扫除全付一杯中。"}