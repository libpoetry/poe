{"id":"1137408","title":"己巳秋七月不雨人心焦然乃戊午斋宿致城隍清源渠渡龙君嶅山五神于州宅以祷始至雨洗尘自是间微雨辄随止旱气转深苗且就槁要神弗获某忧惧不知所出越癸亥日亭午率郡僚吏申祷于庭未移顷雨大挚旄稚呼舞皆曰神之赐也某既拜贶又明日以神归念无为神报者乃作送神之诗七章以侈神功且又以祈焉 其一","dynasty":"宋末元初","author":"牟巘","text":"休休早稻已焦卷，晚稻摇风更可怜。枯尽百源无一滴，老龙何处卷云眠。"}