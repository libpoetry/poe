{"id":"1176621","title":"奉酬袭美先辈吴中苦雨一百韵","dynasty":"唐","author":"陆龟蒙","text":"微生参最灵，天与意绪拙。人皆机巧求，百径无一达。家为唐臣来，奕世唯稷卨。只垂青白风，凛凛自贻厥。犹残赐书在，编简苦断绝。其间忠孝字，万古光不灭。孱孙诚瞢昧，有志常搰搰。敢云嗣良弓，但欲终守节。諠哗不入耳，谗佞不挂舌。仰咏尧舜言，俯遵周孔辙。所贪既仁义，岂暇理生活。纵有旧田园，抛来亦芜没。因之成否塞，十载真契阔。冻骭一襜褕，饥肠少糠籺。甘心付天壤，委分任回斡。笠泽卧孤云，桐江钓明月。盈筐盛芡芰，满釜煮鲈鳜。酒帜风外㩻，茶枪露中撷。歌谣非大雅，捃摭为小说。上可补熏茎，傍堪跐芽檗。方当卖罾罩，尽以易纸札。踪迹尚吴门，梦魂先魏阙。寻闻天子诏，赫怒诛叛卒。宵旰悯烝黎，谟明问征伐。王师虽继下，贼垒未即拔。此时淮海波，半是生人血。霜戈驱少壮，败屋叶羸耋。践蹋比尘埃，焚烧同稿秸。吾皇自神圣，执事皆间杰。射策亦何为，春卿遂聊辍。伊余将贡技，未有耻可刷。却问渔樵津，重耕烟雨垡。诸侯急兵食，冗剩方剪截。不可抱词章，巡门事干谒。归来阖蓬楗，壁立空竖褐。煖手抱孤烟，披书向残雪。幽忧和愤懑，忽愁自惊蹶。文兮乏寸毫，武也无尺铁。平生所韬蓄，到死不开豁。念此令人悲，翕然生内热。加之被皲瘃，况复久藜粝。既为霜露侵，一卧增百疾。筋骸将束缚，腠理如箠挞。初谓抵狂貙，又如当毒蝎。江南多事鬼，巫觋连瓯粤。可口是妖讹，恣情专赏罚。良医只备位，药肆或虚设。而我正萎痿，安能致诃咄。椒兰任芳苾，精粣从罗列。盏斝既屡倾，钱刀亦随爇。兼之渎财贿，不止行盗窃。天地如有知，微妖岂逃杀。其时心力愤，益使气息惙。永夜更呻吟，空床但皮骨。君来赞贤牧，野鹤聊簪笏。谓我同光尘，心中有溟渤。轮蹄相压至，问遗无虚月。首到春鸿濛，犹残病根茇。看花虽眼晕，见酒忘肺渴。隐几还自怡，逢卢亦争喝。抽毫更唱和，剑戟相磨戛。何大不包罗，何微不挑刮。今来值霖雨，昼夜无暂歇。杂若碎渊沦，高如破轇轕。何劳鼍吼岸，讵要鹳鸣垤。祗意江海翻，更愁山岳裂。初惊蚩尤阵，虎豹争搏啮。又疑伍胥涛，蛟蜃相蹙拶。千家濛瀑练，忽似好披拂。万瓦垂玉绳，如堪取萦结。况余居低下，本是蛙蚓窟。迩来增号呼，得以恣唐突。先夸屋舍好，又恃头角凸。厚地虽直方，身能遍穿穴。常参庄辩里，亦造扬玄末。偃仰纵无机，形容且相忽。低头增叹诧，到口复嗢咽。沮洳渍琴书，莓苔染巾袜。解衣换仓粟，秕稗犹未脱。饥鸟屡窥临，泥僮苦舂䑔。或闻秋稼穑，大半沈澎汃。耕父蠹齐民，农夫思旱魃。吾观天之意，未必洪水割。且要虐飞龙，又图滋跛鳖。三吴明太守，左右皆儒哲。有力即扶危，怀仁过救暍。鹿门皮夫子，气调真俊逸。截海上云鹰，横空下霜鹘。文坛如命将，可以持玉钺。不独扆羲轩，便当城老佛。顾余为山者，所得才篑撮。譬如饰箭材，尚欠镞与筈。闲将歈儿唱，强倚帝子瑟。幸得远潇湘，不然嗤贾屈。开缄窥宝肆，玑贝光比栉。朗咏冲乐悬，陶匏响铿擖。古来愁霖赋，不是不清越。非君顿挫才，沴气难摧折。驰情扣虚寂，力尽无所掇。不足谢徽音，祗令凋鬓发。"}