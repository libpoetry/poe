{"id":"213677","title":"高山流水·丁基仲侧室善丝桐赋咏晓达音吕备歌舞之妙","dynasty":"宋代","author":"吴文英","text":"素弦一一起秋风。写柔情、都在春葱。徽外断肠声，霜霄暗落惊鸿。低颦处、翦绿裁红。仙郎伴、新制还赓旧曲，映月帘栊。似名花并蒂，日日醉春浓。吴中。空传有西子，应不解、换徵移宫。兰蕙满襟怀，唾碧总喷花茸。後堂深、想费春工。客愁重、时听蕉寒雨碎，泪湿琼锺。恁风流也称，金屋贮娇慵。"}