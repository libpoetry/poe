{"id":"178966","title":"过覃氏水南别墅","dynasty":"宋代","author":"张嵲","text":"销忧苟自诬，策杖来幽墅。浮舟绝碧水，蹑履遵远步。置酒危碕亭，开襟面孤屿。川浅不兴波，春阴易成暮。杂花开照牖，细草生侵路。虚槛满夕岚，空阶连水雾。物变知节暄，地僻嗟所寓。干戈莽未定，胜集何能屡。觞咏答佳游，更筹促归驭。一水限山城，风烟眇回顾。"}