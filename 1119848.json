{"id":"1119848","title":"再和邓志宏二首","dynasty":"宋","author":"陈渊","text":"石马祠门馀只耳，梦魂先过瞿塘水。人间得丧岂偶然，可笑纷纷夸夺子。文章自古多穷人，妙夺造化天应瞋。谩言勤苦得富贵，见弹求鸮何日真。张罗门巷行人绝，岁晏谁怜生事拙。穷通有数勿复言，已办此心坚似铁。先友遗书犹在耳，念之清泪如铅水。可怜万事已忘情，独尝托我芝兰子。阿戎文采映前人，脱略不顾妻孥瞋。却能饮我瞑眩药，知我老大言尤真。利欲昏人须猛绝，妙年母谓吾谋拙。古来解使玉如泥，剑铓除是锟铻铁。"}