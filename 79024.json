{"id":"79024","title":"游圜觉乾明祥符三院至暮","dynasty":"宋代","author":"陆游","text":"成都再见春事残，虽名闲官实不闲；门前车马闹如市，案上文檄高於山。有时投罅辄径出，略似齐客偷秦关。日斜仆夫已整驾，顾景欲驻愁嘲讪。岂知今朝有此乐，放浪一笑开衰颜。抽身黄尘乌帽底，得意翠木清泉间。褰裳危磴穷荦确，洗耳古涧听淙潺。岂惟顿觉宇宙广，政尔一散腰脚顽。似闻青城缥缈处，待我归缀仙官班。俊鹰解绦即万里，岂比倦翼方知还。"}