{"id":"842977","title":"六月望后匏庵芝南珍午贻书幼点嘿园约为戒坛潭柘之游予先一日至三宿而归 其五","dynasty":"清末民国初","author":"陈宝琛","text":"幽寻缘避炎，远涉正当暑。僧房午炊具，倚树久延伫。朋来先就松，静籁入笑语。连山绕东际，登阁共一俯。目力随所穷，烟埃忍终古？天云倏变色，飞雹挟冻雨。刹那亦自休，林月迭吞吐。凉辉足忘眠，矧此清净土。"}