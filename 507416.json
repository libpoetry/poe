{"id":"507416","title":"题亡羊图","dynasty":"明","author":"李昌祺","text":"澹无组绂累，夙志爱林泉。挟册驱羝群，箕踞丛筱边。玩绎造芒芴，超遥谢蹄筌。微风延众籁，落日明长川。心景适相契，物我遽两捐。尔羊本非□，我书亦空诠。不写谷生博，画师无乃偏。执业虽各途，亡羊奚异旃。固知东陵愚，岂及西山贤。徇名与徇利，均死何后先。弃置且勿较，呼儿进杯棬。"}