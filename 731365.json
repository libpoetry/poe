{"id":"731365","title":"拟陈拾遗修竹篇","dynasty":"清","author":"永瑢","text":"籦笼产终南，嶰壑亘深邃。湛露滋甘膏，流泉激清吹。含气侪芸生，独秉造化粹，猗猗发崇标，垂条郁森萃。风回玉戛音，云披色含翠。灵根待凤凰，空山辟魑魅。昆仑万里远，圣世有嘉瑞。虚中抱宫商，《韶》、《咸》于以被。当其植干时，坚贞有真意。松柏得其俦，桃李良自愧。筱簜亦多材，效长终远致。缅彼有筠姿，风契结寤寐。"}