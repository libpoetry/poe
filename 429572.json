{"id":"429572","title":"石经山","dynasty":"近现代","author":"黄浚","text":"拘尸阇维逾千年，三藏罗汉相矫虔。鸠尸那竭国入海，正法当灭无再延。阿难垂泪告四众，永世释子心悁悁。北齐慧思憬此志，护法自谓藏山便。琬师瓶锡继不坠，追琢秀景留幽燕。我踰防山拊南隩，岭脊遥见青摩天。皠皠洞门列飞楯，稍有松柏芃其巅。洁斋向晚宿西峪，晓蹋荦确辞竹箯。兹山脉导红螺崄，般州岢罗相周旋。洪荒旧传七龙穴，谁其得者南岳禅。想当伐山践弘愿，亿众邪许开必先。上烦雷车漂香树，下乞宫禁糜金钱。创源大业逮贞观，涅槃经始完彫镌。砻磨方石锢以铁，缒凿甘井岩为穿。祖堂五代踵将作，佛力所向无至坚。自唐迄辽盛写补，朝山五塔思金仙。雷音一洞最袤广，千佛绘柱书字妍。其馀诸洞閟白日，时有异客窥椎毡。我来凭眺致三叹，嵎地杰构天能全。众生已在瞋恚窟，孰发龙藏消冤愆。袈裟变白度不远，文字刊落言无诠。眼前涿野绿浩浩，昨岁战骨萦荒烟。"}