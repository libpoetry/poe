{"id":"187287","title":"送高录参美任","dynasty":"宋代","author":"姚勉","text":"高安之民椎且质，空蒙恶声头上笔。独惟猾吏可怕人，架鹰腾霄柙虎出。贪官乞钱吏手中，庸官仰笔描吏容。狱情黯菼直为曲，虽欲辨雪何由从。先生来纠高安狱，直道仁心作民福。吏知积德不忍欺，囚感吐诚争首服。掉头不肯狥上官，几回拂意思挂冠。伸冤振仰必得请，愧杀同列双颧丹。先生种满甘棠了，天子知贤恨官小。若人底处可安排，不在玉堂应凤沼。鱣鲸自不沟渎留，郡官无贤民却愁。愁公归去莫报德，但祝高门于定国。"}