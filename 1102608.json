{"id":"1102608","title":"次韵答王国华","dynasty":"宋","author":"俞德邻","text":"甚矣吾衰矣，怀哉予归哉。雀蜃不能化，何用充海淮。王郎东鲁秀，玉质离氛埃。青丝络白马，啸吟浮玉隈。馀子录录耳，谁敢相朋侪。一朝款柴户，严若问子来。又疑蒙谷士，汗漫期九垓。嗟我晚闻道，可人常永怀。乱后苦契阔，襟抱无由开。常深越鸟志，自腼庄栎材。感子慰离索，驾言且勿催。人生驹过隙，发白不再孩。鸡鸣舜为善，犬放轲所哀。文字乃其闰，末俗供驩咍。勖哉圣贤事，充此天降才。赠言愧斐率，过此谁能裁。"}