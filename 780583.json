{"id":"780583","title":"石州慢 落花","dynasty":"清","author":"周之琦","text":"欲雨还晴，春色正妍，游兴方引。彩幡蓦地飘摇，多事晓风吹紧。东君薄幸，空负燕约莺期，无端轻送韶华尽。仙子玉峰来，又催回兰轸。愁损。蜀笺题字，吴舫传杯，少年青鬓。已是凄凉，那更翠凋红陨。冬郎好句，留下千古伤心，人间易得芳时恨。忍见葬花人，扫苔阶香粉。"}