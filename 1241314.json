{"id":"1241314","title":"钱塘怀古得吴字","dynasty":"元末明初","author":"刘基","text":"泽国繁华地，前朝旧此都。青山弥百粤，白水入三吴。艮岳销王气，坤灵肇帝图。两宫千里恨，九子一身孤。设险冯天堑，偷安负海隅。云霞行殿起，荆棘寝园芜。币帛敦和议，弓刀抑武夫。但闻当守奏，不见立庭呼。鬼蜮昭华衮，忠良赐属镂。何劳问社稷，且自作欢娱。粳稻来吴会，鱼鼋出具区。至尊巍北阙，多士乐西湖。鹢首驰文舫，龙鳞舞绣襦。暖波摇襞积，凉月浸氍毹。紫桂秋风老，红莲晓露濡。巨螯擎拥剑，香饭漉雕胡。蜗角乾坤大，鳌头气势殊。秦庭迷指鹿，周室叹瞻乌。玉马违京辇，铜驼掷路衢。含容天地广，养育羽毛俱。橘柚驰包贡，涂泥赋上腴。断犀埋越棘，照乘走隋珠。吊古江山在，怀今岁月逾。鲸鲵空渤澥，歌咏巳唐虞。鸱革愁何极，羊裘钓不迂。征鸿暮南去，回首忆莼鲈。"}