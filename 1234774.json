{"id":"1234774","title":"送诸暨俞州判","dynasty":"元","author":"许谦","text":"北风萧萧吹江芦，清霜载道冰在须。奚奴束书催上车，政成卷旆归京都。暨阳眇处天一隅，里闾凋瘵烦爬梳。负戈攘臂众暴寡，探囊胠箧争捐躯。天民秉彝同好德，椎牛端为饥寒驱。倅州宽惠别淑慝，瘅恶岂必连妻孥。甘棠蔽芾有馀荫，百里宁谧无援桴。存心忠孝本天性，为政固与常人殊。寿昌自乐归河中，希文隐忧居江湖。白云舍近毕至愿，青霄路迥宁踌躇。"}