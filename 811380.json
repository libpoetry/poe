{"id":"811380","title":"王晓沧将之官闽中赋别","dynasty":"清","author":"丘逢甲","text":"六龙尚未西巡日，海外曾开万寿宫。圣主回銮臣听鼓，一官千里入闽中。颇闻新政议裁官，何事卑栖令尉间？毕竟才人裁不得，要将诗界拓闽山。有人图写闽山去，著色争誇势力圈。泪洒君家故王墓，萧萧松柏锁寒烟。马江虽败船政在，战后依然用法人。二十年来海权尽，浪抛财力铸官轮。鼓山东望龙渡处，海雨曾飘开国旗。从古英雄论成败，不堪重话共和时。海山莽莽送君行，海水茫茫无限情。未敢宝刀轻脱赠，恐教添作不平鸣。"}