{"id":"814845","title":"徐州怀古","dynasty":"清","author":"金德瑛","text":"帅五诸侯共灭秦，英雄开辟古无伦。汉营气早成天子，垓下头终德故人。落日霸都濉水壮，东风姬血草痕新。天亡战罪徒分别，项伯功封异姓亲。秋涛怒卷古彭城，太守临堤版筑成。猛士诗人楼九日，羽衣吹笛月三更。曾吟大集淋漓句，今听双洪斗落声。叹息故山归未得，不胜风雨弟兄情。闭门寂寞陈无己，文字南丰一瓣香。不向苏门作宾客，况从时相假衣裳。士生贵富天常吝，志在孤清死不妨。安得斯人式通俗，洪河东下日汤汤。"}