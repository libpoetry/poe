{"id":"557944","title":"题画","dynasty":"明","author":"张弼","text":"张子三年游赤县，每望西山情恋恋。故人潘阆忽我过，为说西山景堪羡。玉泉瀵出山之根，晴雷喧空山若颤。涧流绕我读书庄，落花游鯈相回旋。傍涧腴田百亩馀，春蔬秋果栽应遍。推窗正视诸佛卢，紫翠丛中金碧绚。先生有意此移居，可以藏修可游衍。轩冕红尘飞不来，静玩天人穷圣宪。我闻此语喜无极，便得载书酬夙愿。高弁长裾三四徒，助我蒐罗亲笔研。试将越砥砺铅刀，漫把吴丝添袜线。故写幽怀入草图，买山无资先立券。图中三子知为谁，我欲挽之为保见。粉署王郎赞一言，他日来游共清燕。"}