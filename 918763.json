{"id":"918763","title":"拟古","dynasty":"宋","author":"沈与求","text":"日月双高悬，朝昏自升沈。有如转辘轳，引縆环相寻。而我生其间，所阅几古今。尔来三十年，又作裘氏吟。眠饭寄编简，此身疑白蟫。皇皇走四方，谁是真知音。语欲离舌本，退缩翻如瘖。涉世聊尔耳，依阿亦何心。托质既巳迂，自谓百鍊金。耻作渭水钩，宁为太阿镡。用舍安所之，齿发忽已侵。日月不我留，潸然涕盈襟。"}