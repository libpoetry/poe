{"id":"1120137","title":"次韵陈季陵觅酒二首","dynasty":"宋","author":"陈棣","text":"西风曾未入梧楸，已有骚人怨凛秋。草赋未为伧父语，破愁宜召曲生谋。君方负笈金陵去，我欲乘桴沧海浮。后夜月明应好在，一樽能为辍行不。山远谁怜眉黛愁，水明遥忆眼波秋。久抛大白犹閒事，却对短檠真拙谋。楚佩纫香尘未暗，巫云赋梦语多浮。扊扅政恐闺人怨，曾效当年拥髻不。"}