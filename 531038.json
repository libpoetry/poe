{"id":"531038","title":"于役江乡言辞友生","dynasty":"明","author":"杨慎","text":"祗命向南渎，离群感西河。英僚笃久要，同声鸣相和。广筵开秩秩，飞爵引傞傞。披云敷别藻，揆日促淹珂。晨装摇朔易，夕驾极岷嶓。旋轸陟驳原，击汰凌鸿波。流澜玉轮汜，杳霭青城阿。丹诚荐蕴藻，玄韵谐松萝。临睨目为美，契阔谁云过。游鳞乐静渚，迅翼怀安柯。兴彼缅焉情，陈此劳者歌。"}