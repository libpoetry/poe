{"id":"1132326","title":"送安同知赴阙","dynasty":"宋","author":"魏了翁","text":"忧民白发三千丈，报国丹心十二时。独倚长空望红日，满帘风雨燕喃呢。京邑殿留司马相，东山无以我公归。德人用舍关天运，世上巫咸妄见机。当年匣剑授彬时，都在将军颐指麾。谁者纷纷容易取，高皇约束变更为。未须多买酂侯田，且可同乘曲逆船。昨夜皛山云作雨，东流一水径通天。闭门睡息正齁齁，野卉蓬蓬烂不收。只忧一夜西风急，恼乱东邻卒未休。"}