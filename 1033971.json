{"id":"1033971","title":"阿奇晬日","dynasty":"宋","author":"戴复古","text":"穷居少生涯，养子如种谷。寸苗方在手，想像秋禾熟。吾儿天所惠，骨相颇丰硕。娟娟怀抱中，一岁至周日。愿汝无灾害，长大庶可必。十岁聪明开，二十蚤奋发。胸蟠三万卷，手握五色笔。策勋文字场，致君以儒术。不然学孙吴，纵横万人敌。为国取中原，辟地玄冥北。他年汝成就，料我头已白。光华照老眼，甘旨不可缺。为子必纯孝，为人必正直。以我期望心，一日必一祝。勿为痴小儿，茫然无所识。胎教尚有闻，斯言岂无益。"}