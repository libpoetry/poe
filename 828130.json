{"id":"828130","title":"觚庵先生挽诗 其三","dynasty":"清末近现代初","author":"陈曾寿","text":"残年所托命，濡煦友生仗。好客君所同，倾耳空谷访。往来践篱落，两家罗酒酱。近伤彊村翁，老怀西河怆。简招强来游，谈笑讵云畅。岂期异路悲，转先嬴博葬。湖涛挟风雨，灯影凄属纩。死非妇人手，此谊古所尚。相送为高贤，君可无怏怅。但遗后死哀，酸膈何时忘。温温度岁约，翻手忍相诳。迟来我何言，相向声一放。"}