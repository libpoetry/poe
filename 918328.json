{"id":"918328","title":"谢梅庵汪御史免丝分得交字韵","dynasty":"宋","author":"汪炎昶","text":"僻郡鲜夷旷，人稠厥壤硗。艺才谋黍稷，缉欲待菅茅。赋重已前代，政宽犹乐郊。茧丝嚣驲骑，杼轴罥蟏蛸。君子谋斯达，邦人睫始交。沾恩陋河海，履坦失函崤。事匪壑邻国，慈惟恋故巢。枌榆叨密荫，棠棣挺新梢。已喜疽初决，宁容祸有苞。简书贻远则，永赖脱鞭敲。"}