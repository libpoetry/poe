{"id":"790479","title":"和吴淩霄县长喜雨诗敬次原韵","dynasty":"清","author":"向㻾","text":"柔兆摄提夏五月，四郊渐见荒芜迹。炎炎烈日悬长空，大地乾枯鲜雨泽。延陵君子系深忧，不遑寝馈安仁宅。省方督促令诚求，得沛甘霖手加额。虔心斋沐祷上苍，雨师税驾随风伯。黎民渴望云霓深，转瞬晴烘地仍白。今年旱魃将为虐，佥虑吾苏千里赤。心香一再告苍穹，但期早舞商羊翮。应时微雨洒廉纤，邑有明神乃降席。无何大雨倾盆施，问谁有此推移力。农民快慰感吴侯，始信严明匪苛刻。一封昭告通帝闇，鉴观不爽集感格。枯苗渐渐转生机，田中积水盈寸获。怡园主人播诗歌，色舞眉飞喜对客。五风十雨庆丰穰，收穫他时占什百。孰意天公又放晴，未识何时隐忧释。不愿骄阳日日肆炎威，惟愿檐溜声声听朝夕。南亩秧针漾绿波，河渠顿涨潮三尺。吴侯折柬集士绅，霖雨苍生负职责。酬神了愿报鸿慈，免使吾曹徒役役。"}