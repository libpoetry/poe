{"id":"696375","title":"史记三十六首 《高帝纪》","dynasty":"明","author":"郑学醇","text":"亲提三尺抚山河，汉帝归来猛气多。何事不禁游子恨，酒酣犹倚大风歌。文帝当年惠爱深，绨袍恭俭本真心。露台亦是观氛祲，犹为穷民惜百金。梁王旧苑宋城东，万乘旌旗比汉宫。宾客豪华终寂寞，平台脩竹但秋风。馆娃宫毁月轮欹，歌舞偏令霸业亏。纵使图存留一旅，甬东无地著西施。嬴秦世德自飞兼，八百岐周地总兼。直以富强成帝业，岂知豪杰在闾阎。三晋当年各拜侯，王纲纽解竟难收。山东连师凭谁在，容易强秦并二周。芒砀山前气结龙，干戈天地各争雄。尽收人杰摧强楚，倡义谁知是董公。清宵月晕几重围，参毕微茫澹曙晖。十万健儿齐彀弩，平城初拥翠华归。殿上欢呼击柱时，叔孙初起汉朝仪。周官典礼应犹在，绵蕞何须野外为。天马遥从异域归，乐歌宣奏汉廷威。当时中尉披忠谠，何事平津动杀机。汉帝雍郊五畤祠，夜通权火树灵旗。祥麟宝鼎皆符瑞，万岁君王正受釐。河水潺湲瓠子通，宣房堤上作新宫。千秋梁楚皆平土，长忆玄圭锡禹功。三亭南逐使车尘，客子西来却柄秦。世上莫论恩怨事，绨袍应念旧交贫。翩翩公子赵平原，漫有三千客在门。上党未归秦将出，长平何限国殇魂。献璧相如亦壮哉，秦廷相顾重裴徊。渑池莫问谁强弱，羸得君王击缶来。力破齐城七十馀，乐生才略好谁如。功名自昔难终始，去国彷徨只报书。欲劫强秦事已难，可怜骈死为燕丹。美人玉腕将军首，恨满西风易水寒。结好宁论百镒金，此生然诺为谁深。濮阳仗剑酬知己，不负穷交一片心。呜咽歌中薤露晞，田横宾客世间稀。可怜王蠋捐生日，七十馀城只布衣。枫树潇潇汩水深，宗臣眷顾意何深。强秦反覆重诒楚，谋国何人竭寸心。日落烟生楚水昏，不堪南望独销魂。长沙召去游梁苑，宣室空劳赐对恩。辽阳东望尽临洮，万里风烟戌垒高。城窟未堙秦祚改，不知亭幛为谁劳。故国恩深五世馀，强秦回首已丘墟。东风阳武惊尘起，犹似韩椎击副车。丛祠篝火作狐鸣，垄卒凭妖亦树兵。百二山河终瓦解，不须闾左戍长城。慷慨休论百战功，楚歌声散阵云空。英雄失势谁相恋，惟有虞姬在帐中。落魄高阳旧酒徒，一冠仄注笑谈粗。匆匆早据陈留粟，曾见良平此画无。平齐覆赵挠强楚，世上功高责报难。淮水潇潇秋日莫，王孙应忆钓鱼竿。厚重何须少绛侯，世勋原自足安刘。淮阳宾客今犹在，小为将军决胜筹。羽书朝奏未央宫，大将兵屯细柳东。阃外不闻天子诏，六飞先驻壁门中。汉主推心御远夷，赵佗垂老拜恩时。岂知一介重来使，全胜戈船十万师。徼外西夷入版图，使君拥传过成都。长江可恨流如锦，不洗临邛旧酒垆。射猎归来夜已迟，霸陵亭尉醉呵时。将军莫恨封侯事，何限人间是数奇。非关长孺恋中郎，补阙真心老更长。禁闼未容趋狗马，十年官阁卧淮阳。张骞西使大宛通，苜蓿葡萄满汉宫。多少征人归不得，论恩先赏贰师功。汉家初筑受降城，塞外烽烟入望平。胡虏已归屯戍减，陇头秋月向人明。风沙夜击武刚军，雪压弓刀几尺馀。晓上阗颜山上望，不知何路逐单于。"}