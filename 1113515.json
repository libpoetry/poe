{"id":"1113515","title":"走笔和曾无逸掌故约观玉照堂梅诗六首","dynasty":"宋","author":"张镃","text":"才晴便是看花时，记事君曾有四诗。及至花开风日好，不闻拄杖扣疏篱。才晴便是看花时，天上阴晴岂预知。前日路乾居士病，偶妨招客酒樽随。才晴便是看花时，不觉飘香已满枝。小道山翁如具眼，绿阴初试更相宜。才晴便是看花时，自看何如与客期。亦有数篇花下句，苦无风味怕人知。才晴便是看花时，休问花名是阿谁。藉使无梅桃杏在，但能来赏莫嫌迟。才晴便是看花时，夜雨何堪带雪吹。春色更?过数日，三分馀一尚堪追。"}