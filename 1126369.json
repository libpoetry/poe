{"id":"1126369","title":"后溪先生刘阁学挽章三首","dynasty":"宋","author":"曹彦约","text":"早际龙光渥，中更贝锦伤。升沈关运数，变故识忠良。天定当持国，时来倚干方。至今羊叔子，名绕岘山傍。任重行吾道，忧心属钜公。三朝千载遇，一代数人中。笔健心犹壮，名高晚更穹。差肩谁许似，八秩有初终。忆奉巴西燕，工歌到鹿鸣。西清多学士，南省旧门生。属耳灵光在，惊心砥柱倾。湖庄空望眼，读记若为情。"}