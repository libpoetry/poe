{"id":"405164","title":"甲辰杂诗","dynasty":"近现代末当代初","author":"田翠竹","text":"胡骑奔驰咽暮笳，遗黎流徙类虫沙。河山破碎无人管，挥泪仓皇别旧家。江汉茫茫起战歌，抚军遁去剑空磨。孤城紧闭残阳里，黎庶家家涕泪多。挈妇将雏趁夜行，泥炉瓦缶弃倾城。云愁月黑荒村冷，前路如闻鬼哭声。奔走哭号剧苦辛，白头黄口没烟尘。轻车一日驰千里，争羡将军是解人。依山傍水即为家，赖有修篁屋角遮。永夜惊魂催坐起，窥窗已是月西斜。古道旗翻夕阳西，村前村后有人啼。“皇军”笑落秋风里，乱血凝红溅马蹄。山头草寇自称王，烛影摇红惨洞房。难得当筵歌一曲，隔墙弹出泪千行。"}