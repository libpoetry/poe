{"id":"832986","title":"还京乐 其二 题况夔笙餐樱词","dynasty":"清末民国初","author":"朱祖谋","text":"倦怀抱，阅尽斜阳，稍觅微波语。任坠香迷燕，乱红踏马，缄情无据。问绛都花事，伤春泪泼閒风雨。并万感，吟夜醉晓，蛮芳成谱。旧销魂处。傍珍丛千绕，而今涨笔狂尘，弦外调苦。沈吟又拍阑干，荡云愁、海思如许。坐沧洲，还赚得天涯，文章羁旅。半箧秋萧瑟，兰成身世重赋。"}