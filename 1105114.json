{"id":"1105114","title":"入谷马上","dynasty":"宋","author":"文同","text":"宛转入深谷，一林还一丘。摇鞭弄新霁，把笔韵高秋。翠巘云长合，寒潭烟自浮。因成忆猿鹤，聊此为迟留。乱竹围清密，垂萝荫屈盘。晴林风色淡，晚水日光寒。树石因谁好，烟云只自漫。群峰若相待，满眼碧巑岏。群山护秦陇，转去转幽深。岚气重压眼，秋光清彻心。凭鞍吟绝壁，解带坐高林。爱此岩泉好，临流浣俗襟。"}