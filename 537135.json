{"id":"537135","title":"题赵承旨陶令像鲜于太常归去来辞赠致政太宰杨公","dynasty":"明","author":"王世贞","text":"陶令生平兴萧瑟，到官毋过八十日。五株杨柳胜栽花，百亩公田都种秫。拂袖长歌归去篇，舁篮岂是膏肓疾。世事从他三复四，生儿任昧六与七。却怪渠祖长沙公，婆娑八十讳称翁。即论运甓铃阁底，何似抱瓮春畦中。孤剑雄扶江左日，一丝高挽义熙风。忘年自识将军意，易姓方怜处士忠。千载从人论行止，谁似关西杨伯起。力在寸心输社稷，功成馀事施山水。未老能抛太尉章，得归即号柴桑里。五男却是五麒麟，海内俱称万石君。今去山中看宰相，由来平地有仙人。吴兴才子工写真，渔阳老手书绝伦。风流一代不可即，翰墨万古恒如新。我题此图见微向，须从迹外探心赏。长沙太迟彭泽速，君臣道尽公当往。"}