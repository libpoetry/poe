{"id":"786408","title":"幼春邀过罩雾，喜晤其叔林十","dynasty":"清","author":"洪繻","text":"十年眺雾山，一朝登君户。入门不识谁主宾，纷攫诗书同茹吐。君家阮叔在堂前，长揖话旧问劳苦。入夜挑灯明月光，瀹泉煮茗论今古。朝来为指屋后山，山中有亭兼有圃。共向山头泛棹行，归来君叔笑相侮。问余袖中携何诗？将毋当作看山谱！看山、看雨住亦佳，有朋、有酒狂相舞。留我暂为北堂宾，羡君长作东山主！他时鹿渠得再来，此间燄峰犹可数。万仞起白云，余怀能挹取。"}