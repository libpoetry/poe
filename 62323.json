{"id":"62323","title":"留别壶公山人","dynasty":"明代","author":"林敏","text":"夙昔负灵异，斋沐营丹砂。经年竟无成，乃知仙路赊。为文何足道，说剑徒矜夸。神情若飘风，浮海思乘槎。涵江入云水，天影明蒹葭。穷源杳莫测，石濑仍几家。月从壶山出，照见菖蒲花。龙吟波上烟，鸟散空中霞。摇曳鸣吾琴，蕙心豁天葩。夫子乃知音，延之饭胡麻。尘踪未洗髓，烂熳游天涯。永怀灵境迥，矫首长吁嗟。"}