{"id":"1067295","title":"赋陈虚中振芳堂","dynasty":"宋","author":"谢薖","text":"青腰按节临天关，幻成圭璧惊人寰。一朝忽起枯槁想，堕作人间冰雪颜。国香端拟避清绝，凤车安得窥幽闲。雪中长疑肌起粟，挽住直恐乘风还。风流别乘似何逊，哦诗兴健排江山。华堂烧灯呼客醉，况引玉颊依雕阑。广平题赋工婉媚，杜陵索句愁飞翻。山人径欲悟香寂，何当步绕横斜间。"}