{"id":"467814","title":"蝶恋花 无怨","dynasty":"当代","author":"黄绮","text":"一掬相思难供奉。漫托琼箫，怕听箫声重。曾向落花三献颂。柳眠晓雾春随梦。觅得新知宁绝众。昨夜缘悭，初觉轻寒动。梦见罗衾单绣凤。梦中还被闲情中。月乱繁枝花唼水。拟倩春风，吹播相思子。绿柳深知离别意。一春肯为风流死。闲却吴山波不起。几度良宵，人去终如此。帘隔灯纱红渐紫。暖香欲放同心蕊。笑靥分杯歌一遍。无定双眸，睇眄光如霰。惜取芳菲长夜宴。桃花羞作东风面。乞句殷勤亲捧砚。更乞天公，赐予多方便。只恨风帘惊睡燕。暗中正有人心羡。心解难言多比譬。正喜潜来，故故犹嘲戏。扶起柳腰风作势。倚栏低问人如未。走过小园佳丽地。怕到明朝，离合成追忆。不负此生须共誓。花梢月满春宵意。"}