{"id":"235817","title":"吴子正招饮时权酒局不赴作诗戏之","dynasty":"宋代","author":"杨时","text":"寒炉火冷浮青烟，劲风刮面如戈鋋。凝阴不动天欲雪，竟日兀兀成拘挛。广文才名四十年，天寒坐客犹无毡。参军官小技能薄，寂寞冷坐诚宜然。忘形杜老偶相觅，传呼歌舞开华筵。嗟予简书固可畏，不得对饮檐花前。谩有糟浆逆人鼻，汝阳口角空流涎。可能更似苏司业，只与时时送酒钱。"}