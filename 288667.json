{"id":"288667","title":"安公子·烛泪，同讱庵、沧江、宝权作","dynasty":"现代","author":"袁思亮","text":"玉指亲弹罢。绛花重结春无价。看去檀奴衣带上，早啼痕盈把。肯悄共、金猊篆字看俱灺。还背伊、点滴残更罅。问未灰心事，长为谁行萦惹。愁污香罗帕。替人垂到天明也。唾尽红冰俦比似，似针神初嫁。算万古、良宵一例堪悲咤。膏自煎、枉遣同心挂。对蕙帏飘烬，赢得断肠难写。"}