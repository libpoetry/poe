{"id":"821470","title":"疏影 词既成，贞白谓不可独阙疏影，因并和","dynasty":"清末近现代初","author":"汪东","text":"檐敲碎玉。伴射窗冷雨，来警孤宿。逆旅光阴，拌著无聊，中宵簟卷蕲竹。杨琼一去音书杳，怅路绝、关山南北。甚绣衾、一例禁寒，太息拥衾人独。还怕千林万树。几行雁阵起，凋尽芜绿。一点痴心，欲待秋风，检点江干茅屋。何时却共西窗下，细得诉、别离衷曲。忍只将、无益相思，写入小词笺幅。"}