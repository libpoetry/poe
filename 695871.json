{"id":"695871","title":"题李鸿胪山水障子四首","dynasty":"明","author":"欧大任","text":"红杏开时杨柳新，乐游原外曲江春。锦袍醉插宫花去，马上风流第一人。金沟水溢白云池，万朵莲花映绿漪。一曲江南茜裙女，轻舟来唱采菱词。万年明主是羲皇，纵饮何妨白发长。君见东篱佳色起，小园偏得上林霜。点点梅花寒玉姿，万山风雪倚楼时。广平自有东川赋，谁道何郎水部诗。"}