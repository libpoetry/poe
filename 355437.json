{"id":"355437","title":"扬州慢·广陵送孙无言归黄山","dynasty":"清代","author":"邹祗谟","text":"白岳移文，黄山招隐，问君何不归哉。便石床丹灶，尽冷落苍苔。忆昔日、轩辕铸鼎，容成采药，剩有高台。况山中、猿鹤思君，何必徘徊。扬州城郭，叹年年、紫陌黄埃。纵文选楼高，竹西路好，日踏千回。三十六峰犹在，白云下、洞壑须开。向山灵寄语，十年清梦归来。"}