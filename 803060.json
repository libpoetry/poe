{"id":"803060","title":"闻前中丞汤公潜庵讣诗以志感","dynasty":"清","author":"陆楣","text":"客序逢摇落，同云失照临。中州孤柱石，南国旧棠阴。众草狂风后，三年化雨深。何烦飞白简，先已怵冰心。涸泽重濡沫，贪泉共悔斟。儒尊高键户，官冷薄缨簪。鸾凤栖皆待，蚍蜉撼不禁。只期精贯日，不拟梦为霖。前席公卿畏，攀辕父老喑。循墙躬每戢，纳牖思难任。果硕宁匏系，山高岂陆沈。整遗关气数，恻怆到穷林。未省沟中断，偏怜爨下音。平生羞颂美，此际一微吟。"}