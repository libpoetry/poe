{"id":"290228","title":"有所思·有所思，乃在云之端","dynasty":"现代","author":"郭风惠","text":"有所思，乃在云之端，缥渺幻化何漫漫。中有绝代之婵娟。微笑九天春，薄嗔八表寒。相逢忽见爱，婉娈摧人肝。朝遗同心钿，暮赠素心兰。爱惜置怀衷，感物慨复叹。奈何离恨天，蜂蝶纷窥钻。宠深不可恃，恩向中道迁。将诚浼小玉，街劄托青鸾。浮云不可即，裂帛无重完。手把同心钿，泪滋素心兰。不忍摧毁之，尚冀拾坠欢。呜呼坠欢若何拾，只有铸云成壁心成石。"}