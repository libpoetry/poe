{"id":"1109033","title":"送陈叔方侍郎二首","dynasty":"宋","author":"刘克庄","text":"八郡皆知德度宽，缿筒罢设讼堂闲。治如清献乖崖样，人在原明子野间。岂有珠鱼堪作贡，亦无金鹤可携还。暮年腰脚犹顽健，惜不从公看雁山。犹记同穿豹尾中，一翻覆手异蛇龙。吕侯赐履作方伯，毛颖免冠成秃翁。清苦吏人无厚禄，殷勤军将有斜封。君归定访耆英社，问讯周南太史公。"}