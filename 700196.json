{"id":"700196","title":"和顾德彰閒居四咏 冬至","dynasty":"明","author":"顾清","text":"窗日谁添一线阴，分明此日见天心。星占紫极先三正，气始黄钟冠五音。簪佩晓趋天阙迥，炉香燕坐草堂深。君诗欲并三阳贺，羲画朝来已过临。老大惊看岁月新，天王布德本平均。年占喜属申连酉，统法遥从汉改秦。衔袖几违当殿拜，披图共指隔年春。向来光景谁能再，敢复流连负此身。流金破肉总鸿钧，十月由来是小春。应为几年阴作沴，故教残岁物回新。朔南自古殊风气，刑德于时有屈伸。閒客未知调燮事，愿因和煦幸罢民。前推无合后无离，并戴圆穹履厚基。毕竟谁形复谁色，怪来相迕适相随。短凫长鹤宁为病，秋菊春兰各一时。试问阳坡两黄犊，还思清庙作纯犠。"}