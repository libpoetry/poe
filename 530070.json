{"id":"530070","title":"黄山歌","dynasty":"明","author":"孙一元","text":"黄山巀嶭几万里，乱峰如龙矗云起。晨昏日月转山腰，三十六轴盘地底。昆崙渤澥气势来，衡岳匡庐远相倚。长年冥濛飞烟霞，白日杂遝走麋麂。玉泉丹砂钟灵根，芝草琅玕长不死。中有高人事隐栖，缚屋开门乱云里。崖木野藤时作花，涧水泠泠石齿齿。床头木瓢白石铛，檐头瓮牖乌皮几。避世应同尸乡翁，著书还拟鹖冠子。我亦乾坤放逸人，探奇名山兴未已。落日长歌招隐诗，采药寻君从此始。"}