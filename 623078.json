{"id":"623078","title":"附岐二主","dynasty":"明","author":"郭之奇","text":"扈跸都头宋文通，赐姓安知异典隆。三贼臣魁过瑜建，夺天子罪次全忠。衰残行法法安在，壮盛加恩恩屡穷。辞章不逊何须责，皋驿陈兵实首戎。杜尉衔冤纾主难，李韦溅血使朝空。城头尚父恭何甚，天下痴人恶共蒙。一劳永逸时亟失，二难五危从此终。河东旆反仍翔凤，汴梁鼓震散飞鸿。天祐虚名虽袭故，蜀吴会檄果谁同。新唐改步优耆旧，季父藩臣大国崇。岐邠稍复耕耘政，陇蜀微销苦战埄。遮道馀民留嗣子，军府仍傍故王宫。局促辕驹奚足数，当年何德可流风。五代世家羞并纪，且从杂传附时雄。"}