{"id":"685231","title":"待隐图次杨邃庵大学士韵八首","dynasty":"明","author":"王缜","text":"园待公归岁欲深，公归不待竹成林。从来出处非容易，白日青天识此心。云作帘龙山作台，园亭花卉四时开。不知蛱蝶纷纷过，惟爱群鸥日日来。碧山学士爱筼筜，日报平安到草堂。末路风浪无复梦，全身不用学鞭羊。东风张主散群芳，报答风光诗思狂。自是舞雩寻乐惯，非因啼鸟唤人忙。镇边曾见二毛侵，扫尽尘埃破暝阴。到得功成身便退，不消猿鹤怨山林。主人习静厌喧繁，遮眼文书亦懒看。独有园池闲不得，杖藜消日弄渔竿。松隐山中岁已多，老龙倦卧许摩挲。夜深一觉丁公梦，携取风松入调歌。隐时天子亲临幸，御笔题诗胜赐湖。借问古今贤宰相，老来有此宠恩无。"}