{"id":"1114704","title":"次九弟游云居韵兼简郑禹功博士","dynasty":"宋","author":"李彭","text":"幽栖捐众累，尘事犹抗行。浮湛太古相，却扫何痴生。祇园有胜践，苍崖无俗情。笋舆度绝壑，雷雨下满盈。矫首出岩幽，斜日耿烟树。玄蝉断续鸣，惊麇纵横去。未穷山海迹，兹焉赏心遇。绝胜驰康庄，车鲜马仍怒。博士麟一角，旷世独秀群。胸中藏箕颍，笔端生风云。平视楚倚相，陋矣知三坟。佛界饱游衍，草木俱欣欣。阿彤荷衣时，乃与此山别。愿言奉巾屦，不复苦炎热。归来出新诗，老眼聊一阅。虽非天姥句，浅净亦可悦。病夫世味薄，野处随年深。以彼有限景，写我无穷心。缅怀太冲语，山水有清音。时寻松桂约，勿遣嘲书淫。"}