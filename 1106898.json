{"id":"1106898","title":"司空相公挽歌","dynasty":"宋","author":"王禹称","text":"全德群儒服，清名信史书。何人不调鼎，唯我得悬车。萧相文无害，于公庆有馀。三川归葬地，松槚自扶疏。执礼身虽退，思贤宠未衰。垂行三入命，遽逼九原期。本末皆书史，功名别树碑。须知文集里，全似白公诗。去岁频宣召，观灯复赏花。健嫌灵寿杖，轻弃富人车。列座先台席，温颜逼翠华。而今宅前路，雨破筑堤沙。"}