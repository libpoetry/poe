{"id":"1252871","title":"墨萱图二首","dynasty":"元末明初","author":"王冕","text":"灿灿萱草花，罗生北堂下。南风吹其心，摇摇为谁吐？慈母倚门情，游子行路苦。甘旨日以疏，音问日以阻。举头望云林，愧听慧鸟语。萱草生北堂，颜色鲜且好。对之有馀饮，背之那可道？人子孝顺心，岂在荣与槁？昨宵天雨霜，江空岁华老。游子未能归，感慨心如捣。"}