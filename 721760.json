{"id":"721760","title":"儿喜","dynasty":"明末清初","author":"屈大均","text":"儿喜何为者，姨娘送酒来。频呼香线女，尽洗白椰杯。六子歌声发，双鬟舞袖开。堂前皆角髻，争戴一花梅。儿喜何为者，盈樽是荔浆。三杯先祖母，一酌满仙香。花发春初暖，莺啼日正长。大欢陶令子，扶上读书床。儿喜何为者，金杯各入唇。竞将膏蟹好，来送肉芝春。橘子香盈袖，桃花落满身。却嫌多笑语，喧动北堂亲。"}