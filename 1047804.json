{"id":"1047804","title":"奉酬伯昌志国所示古调","dynasty":"宋","author":"沈辽","text":"馀景避世欢，栖迟在丘壑。公子引车骑，相访南山崿。长离舞员嵩，同为九皋鹤。晚节虽殊途，彷佛当年乐。间关幽鸟哢，凌乱馀花落。春风岂有意，群生自回薄。夙昔钦二妙，联函得佳作。顾予非季子，何足闻古乐。葩华玩洒藻，银钩窥雅博。故知霄鸿意，不为尘埃铄。吾蚤拙世用，投老更衰索。惭无锦绣段，何由报金错。"}