{"id":"820841","title":"暗香 咏衣桁","dynasty":"清末近现代初","author":"郭则沄","text":"一行戍削。认彩云乱叠，年时妆阁。搭上阑干，花气馀熏玉葱掠。还怕梅黄醭遍，悄移向、斜阳屏角。尽暗绕、春外芳心，寒暖细商略。鸳幄。暗愁著。妒锦衩卸初，麝温先觉。红拢翠约。偷眼檀奴奈轻薄。多少香斑酒晕，轻付与、诸尘珠络。误后夜、裙带影，楚腰瘦却。"}