{"id":"935430","title":"甲寅元日予七十矣酒间作短歌示子","dynasty":"宋","author":"陆游","text":"我昔自蜀归，百年已过半。观棋未终局，回视斧柯烂。饱知山林乐，富贵何足换。退休失健决，正坐闇且懦。齿发日衰残，岁月难把玩。萧朱尚或隙，籍湜固宜畔。出门无一欣，抚事有三叹。新年遂七十，推敬愧里闬。眷眷惜兹夕，凛凛畏明旦。豁然忽大笑，愁若春冰泮。穷达真两忘，生死付一贯。清尊既潋滟，硕果亦璀璨。拥门纷鼓笛，上寿列童冠。老翁亦忘疲，起舞影零乱。不独誇痴顽，自足洗患难。投床判宿酲，美睡到日旰。"}