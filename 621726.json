{"id":"621726","title":"寄怀方肃之","dynasty":"明","author":"郭之奇","text":"家本青山旁，白云守孤尚。清时容懒疏，自甘形骸放。云何轻故山，烽火来虏状。翘首拊髀思，忧心随荡漾。击楫溯中流，风烟传涤荡。欣闻一怒安，俯惭万里浪。驰针遍所亲，进退依君访。君方闭户深，驱车莫与伉。已阻弹冠情，翻惊捷足谤。家园喜无关，沿洄轻扁舫。鸥玩复经年，鸿来闰冬望。新诗溢毫芒，夙盟坚腑脏。岭梅想劳思，江月悠以怆。两地出谷心，一天清梦偿。不畏功名迟，但惜居诸旷。生逢舜禹君，致身谁能让。刍荛意可资，葵藿性不忘。还叹岭海踪，引援无他长。冷局人赘疣，有怀终肮脏。赖子声名蜚，雁行推倜傥。棱棱重词宗，染翰首为唱。转睫计秋风，遥遥冰雪壮。预期先尺书，因之沥所向。屈指聚欢时，郁陶一舒畅。"}