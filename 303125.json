{"id":"303125","title":"咏西洋显微镜","dynasty":"清代","author":"陈子升","text":"大道粲中天，奇淫出穷海。兹镜西洋来，微显义兼在。雕棘具猴体，穿杨贯虱胸。何如造兹镜，微妙生其中。蚊睫焦螟巢，蜗角触蛮战。以兹当少怪，况乃多多见。芥子纳须弥，毛间盈海水。微今显镜中，显却在微里。我目有神镜，我心超离娄。拂镜归玉匣，反观将内求。"}