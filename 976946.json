{"id":"976946","title":"题竹洲","dynasty":"宋","author":"徐元杰","text":"人之生也直，此君亦如是。我酷爱此君，臭味本相似。方其出地初，一种根萌异。刚特俨不回，钧石莫障蔽。日夜之所息，雨露之所渍。玉成脩茂姿，表表在天地。其静专似仁，其动辟似智。其肃然似礼，其凝然似义。虚中纯白生，似信不容伪。在人该五常，在天足五气。六月苍苍寒，不附炎热势。雨雪披猖中，弹压万凋瘁。似正色立朝，忠诚著于世。似广厦万间，其荫足以庇。似闻伯夷风，顽廉懦立志。似坚子卿节，夷险无二致。似见鲁仲连，不复论鄙事。似识元紫芝，顿消名与利。子陵钓严滩，太公钓璜渭。风月一竿中，相从神骨契。持此叩竹洲，考功言外意。"}