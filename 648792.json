{"id":"648792","title":"题兰石寄王善学","dynasty":"明","author":"杨士奇","text":"清源先生乡达尊，昔以通家拜函丈。别来四十有三年，至今仪形劳梦想。当时令子朴且真，与我相欢亦长往。有孙今传祖父业，授徒假馆双江上。不随尘俗混驱驰，但以诗书待咨访。潜心篆籀积岁年，往往挥毫作题榜。我虽闻之未识面，已为名家动歆赏。玉堂侍读重同宗，万里暌违心怏怏。此图寄赠有微意，我为题诗叙畴曩。清贞比德兰与石，珍重幽人在林莽。"}