{"id":"689460","title":"金沙杂诗","dynasty":"明","author":"吴与弼","text":"淹泊依沙岸，栖迟枕碧湍。遥空风势远，竟夜雨声寒。幸免蓬窗虑，欣投栋宇宽。明朝重汛扫，笔砚共平安。独拨寒更火，频挑旅次灯。怀人方有赋，观我澹忘形。变态能相好，乡心不用萦。情知旋旆日，定在一阳生。湖上风威盛，云边夜气清。晚来收细雨，更尽见孤星。久客休相念，明朝定放晴。兴阑眠未得，次第觅诗成。深夜仍飞雨，诘朝未放晴。疾风吹地转，高浪蹴云平。翰墨充人事，琴书理性情。为知萍梗迹，日咏此郊坰。病后新功减，閒来旧梦清。闭门终日坐，抚景百年情。道大诗书重，身恬去就轻。寸心何所系，潦止霁斯行。雨雪时惊户，风涛益撼空。残杯初泛绿，衰火却添红。玉轸调应罢，尘编兴未穷。化工何处觅，江汉正朝宗。平野风收怒，高天日露华。怀人阻石首，作客且金沙。店黍聊供饭，园蔬可当茶。拟乘明发兴，访旧遍邻家。偶踏新晴好，宁教逸兴悭。悠悠江夏水，隐隐汉阳山。野趣方延伫，柴扃未拟还。薇垣来旧侣，携手重乡关。孤洁瞻新月，高明仰列星。阴霾知几日，此去想多情。寡欲存神妙，忘机养性灵。残编寒漏永，至教在麟经。月淡天如水，霞明露已霜。畦蔬舒晚翠，篱菊傲孤芳。琴剑仍文事，江山且武昌。閒窗宜养病，未用说吾乡。谁道心如面，今人即古人。公卿能下士，观感尽兴仁。寓迹金沙上，新亭野水滨。题诗渐卤莽，孤负秉彝真。共诧金沙胜，衣冠日日来。高情知好德，薄分愧非才。绿水春光动，青山霁景开。樯头宾不顾，端似舞雩回。綵笔晴挥罢，澄江晚眺时。生涯从作客，物态尽归诗。乡侣新情密，柴关独返迟。经过多爱惜，次第见民彝。钟鼓候和鸣，衣冠迟夙兴。钧天万寿日，大地一阳生。礼乐沾清化，车书荷圣情。金沙留胜迹，曾此贺升平。"}