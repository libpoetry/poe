{"id":"1144319","title":"寄东麓赵赞府","dynasty":"宋末元初","author":"杨公远","text":"佐邑■阳绰有声，文章政事冠群英。南墙松想乘閒咏，北海樽闻已戒倾。横笛倚楼襟度逸，携琴带鹤宦情轻。结知当路交飞剡，行看除书下玉京。黄花开后骤征鞍，再见黄花秋又残。只字未能通间阔，长笺先辱问平安。共看明月隔千里，独对西风愧一寒。祇有麓翁知我者，何时会面话辛酸。"}