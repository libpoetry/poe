{"id":"1244087","title":"和酬欧阳伯庸","dynasty":"元末明初","author":"郭钰","text":"往年读书竹深处，君家叔父相宾主。一门群从君最奇，赋诗已有惊人句。秋高沆瀣泻金茎，日迥瑶台森玉树。边烽飞度吴江浦，燕归尽失旧门户。十五年间百忧集，相逢不敢诉艰苦。昨者见君俱老苍，形容虽变气如故。青眼惟逢旧客开，素衣不受缁尘污。松下长琴按新谱，流水高山必自语。听者不知复不顾，始见高人有真趣。乃仍食贫忍羁旅，俯仰词林谁比数。射工伺影江波暮，长日闭门傲寒暑。云松千尺冥冥风，野桃三月潇潇雨。"}