{"id":"955564","title":"天平山","dynasty":"宋","author":"范师道","text":"万物天地间，或有奇胜迹。见赏能几人，不止今与昔。吴门多好山，天平为峻极。旦暮常白云，表里皆珍石。烟岚十里光，松桂四时色。我因一纵游，烦襟为开释。感古怀君子，翻然长太息。乐天赏云泉，诗章何历历。垂今数百年，继者漠然寂。间遇希文来，双旌守乡国。行春三让原，吟哦尽所得。子美天与才，寻幽多采摭。赋百五十言，平地黄金掷。三贤固有名，山亦资辉赫。此去还几年，不逢好事客。"}