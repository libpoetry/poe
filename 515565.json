{"id":"515565","title":"送翰林庶吉士许启衷南归","dynasty":"明","author":"程敏政","text":"许君青云彦，进学来玉堂。居然五色毫，掉鞅翰墨场。何缘忽抱恙，荏苒六月强。云有二老亲，鬓发惊沧浪。恨无千里鹄，载我天南翔。沥恳夜具疏，顿首陈明光。迩来得赐告，暂返闽中乡。官舟趣行李，禁柳摇初黄。相别城东门，立语春风长。巍巍紫阳山，渺渺云谷庄。就中吾与子，共致一瓣香。子行日已远，山川郁相望。仰止圣谟在，莫遣心田荒。家庆乐无巳，人穷安可忘。芸窗迟子归，寻源漱其芳。一水绕屋流，双柏凌空苍。平生四方志，及此歌明良。"}