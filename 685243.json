{"id":"685243","title":"避诏岩二首","dynasty":"明","author":"王履","text":"希夷先生爱睡者，睡去那知有晨夜。胡为留迹与留声，惹得丹青到林下。到时却避无乃迟，声迹既留能致之。然非卖畚扪虱汉，解识九五真龙飞。真龙未飞良有以，元元之依竟谁是。笑声忽动堕驴时，径入深山白云里。安期固是神仙伦，预项干刘能忘秦。未忍乘龙自长往，闲将瓜枣试时人。贪看万松好，不觉到岩底。海波胡为来，作此大奇伟。光藏不早决，犊弃洗耳水。使诏知所在，避亦太晚矣。可是龙与云，不能载其体。"}