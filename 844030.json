{"id":"844030","title":"六月望后匏庵芝南珍午贻书幼点嘿园约为戒坛潭柘之游予先一日至三宿而归","dynasty":"清末民国初","author":"陈宝琛","text":"八年不到山，间阔抵卌载。眼明对松栝，世换怜我在。辽金岁且千，曾不柯叶改。皎然受命正，未死终磊磊。嗟予有涯生，少留玩桑海。每忧象教替，斤斧谁庇乃？托根远尘土，得地复何悔。明明去来今，无用叩真宰。北院袤以深，积苔试孤步。九龙拱揖客，风过振韶頀。唐刹辽始坛，偻指祇旦暮。经幢与塔石，可以證此树。浑河日夜淘，滚滚送沙数。爪香搔带沥，衣绿坐含雾。难得半日閒，无人自来去。吾漳子黄子，常为松写真。伟兹石墀侧，龙德妙屈伸。隆中不遇主，偃仰谁能臣？当年香山游，卢沟失问津。坐遗郁盘林，不为画苑珍。拂素貌神物，愧非千载人。邂逅松下风，王孙皎如玉。七年不入城，饮涧饫山绿。所居树石净，听涛旧信宿。壁诗媲鸱鸮，悃款难卒读。郊迎恨不早，谁实任沈陆？心知大贤后，龙种讵偶俗。豪吟慎出口，轻薄易翻覆。难兄久居夷，何日复邦族？下弦月已高，相对但谡谡。幽寻缘避炎，远涉正当暑。僧房午炊具，倚树久延伫。朋来先就松，静籁入笑语。连山绕东际，登阁共一俯。目力随所穷，烟埃忍终古？天云倏变色，飞雹挟冻雨。刹那亦自休，林月迭吞吐。凉辉足忘眠，矧此清净土。潭柘亦宿游，得伴更一诣。舆轿晓踰岭，百转始到寺。银杏汝何修，及见祖宗世。翠华一再幸，挺干献灵异。至今沿尊称，长有郁葱气。可咍野人语，强指配统系。看竹仰宸题，弄泉诵御制。欲行却复回，爱树重所憩。"}