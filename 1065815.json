{"id":"1065815","title":"大隐堂为范氏西田题","dynasty":"宋","author":"苏过","text":"范侯作园湖之隅，缭以脩竹千芙蕖。鸭陂下浸波澜阔，箕山西指峰峦孤。有堂翼然照通衢，路人尚忆华严居。华严初来理荒废，布衣小艇披茭蒲。蛙鸣不知官与私，莫来乱我夜读书。人怀忠直及其子，遗爱何止屋上乌。小范更无膏粱气，闭门一味如蠹鱼。肯为山林独往计，且隐市朝行坦途。嗟我与君涉世疏，短绠汲深尔自愚。行歌道上惭妻孥，坐令家无甔石储。欲将大隐欺谁欤，人不吾以曷早图。未须直学西山夫，槁项终为山泽臞。"}