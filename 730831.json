{"id":"730831","title":"闵命篇","dynasty":"清","author":"顾印愚","text":"屋梁三尺绳，罂粟一盏膏。百年信有死，死胡轻鸿毛。嗟嗟薄生命，昔昔重钱刀。钱刀亦何有，散归猾与豪。死者不复生，饮啄倾其曹。按验言在官，牵率纷啾嘈。藉用为侜张，滋蔓肆略钞。讵求抵罪当，但取诬指淆。皆云斋醮资，逼酿恣呼号。极口枕与衾，择噬视所遭。文书方烂陈，和事已息嚣。竭尔反复图，婴我尺寸操。罪之亦可怜，薄俗吁漓浇。杀人者当死，律在岂幸逃。知死而致之，哀哉愚诈劳。"}