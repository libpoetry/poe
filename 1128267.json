{"id":"1128267","title":"寄开化李令光四首","dynasty":"宋","author":"程俱","text":"我行阡陌间，苗麦已复青。茅茨间新槁，鸡犬有和声。不见吏索钱，田家得其生。鸡犬亦肥字，不遭无事烹。于斯可观政，岂在赫赫名。父老亦相语，驩然就春耕。官租及时了，卒岁乐无营。李侯诸生秀，峨冠论玄虚。安知俗吏事，小试已可书。廑心究人瘼，要使安田庐。慨然有奇趣，耿耿非世儒。乃知百里间，亦足寄所摅。谁当索幽隐，置彼九达衢。山间古梅林，有鸮集其端。不飞亦不鸣，弹射莫敢干。下窥群雀雏，啄颡刳其肝。欣然舐两爪，意得良自安。飞来多凡鸟，助此凶且残。安知万山曲，亦复鸣栖鸾。相咻固不可，见嚇技亦殚。众鸟既有恃，相斯在岁寒。平生四方人，堕地随蓬桑。故乡二顷田，稊米寄太仓。从渠雀鼠耗，敢计松菊荒。未能思计然，锥刀折氂芒。十年乃一归，归席不煖床。吾庐正如寄，县府固相忘。偶闻贤长官，邂逅尉所望。吾宁媚之子，故是众所臧。"}