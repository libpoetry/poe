{"id":"1123112","title":"步王卢溪韵","dynasty":"宋","author":"胡梦昱","text":"新来时事不相关，赢得蛮荒日月閒。存取丹心照碧汉，任他黄口闹清班。非求美誉传千古，不欲浮生愧两间。天亦而今无奈说，秀才且荷肯相还。瘴地人忧我莫支，人虽危我我何危。元来忧国不怕死，非为捐身要出奇。肯怨江山千里远，幸逢天地一时知。孔光张禹人无笑，禄位输他善保持。"}