{"id":"1070698","title":"签判黄元功公廨枕江有小亭落成之初予偶假居之明洁深稳因得游息其上榜曰寓亭并留鄙句以见意","dynasty":"宋","author":"李光","text":"物生天壤间，有形孰非寓。心随万境转，飞走各依附。峤南山河异，岁月亦屡度。新亭枕江皋，杳渺可飞步。风涛振几席，云月随杖屦。吾生真寄耳，那复叹淹驻。当年有离忧，政以南北故。举足皆道场，意适随所遇。往参少林禅，归指曹溪路。去住吾何心，要以生死喻。远迹混渔樵，忘机狎鸥鹭。千载如知心，相对犹旦暮。"}