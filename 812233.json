{"id":"812233","title":"三月十二日任伯卿承恩同门轩驺柱过留饮署斋家僮出瓶花置席右吟赏移时抵暮分数枝送归骑诘朝惠我隹什依韵奉酬，四章","dynasty":"清","author":"朱景英","text":"小杜扬州旧有名，春风十里最多情。看花底用珠帘捲，移向尊前眼倍明。黄埃徵逐为浮名，清福何人识此情。便与瓶花成夙契，春寒爱忍坐天明。一室拈花似净名，空中色相亦关情。道场解为维摩设，乞与文殊意自明。酒垒诗城久擅名，过存珍重素交情。醉归一骑花光拥，应抵前头列炬明。"}