{"id":"923321","title":"谢太傅杜相公惠吴柑","dynasty":"宋","author":"苏颂","text":"任土吴邦果，分甘故相庭。累累朱实烂，馥馥蜜筒馨。玉液三重酿，神丹九鍊形。盘中堆火齐，案上斗铜钉。玩比韩嫣弹，餐胜楚子萍。琼津融不竭，尘虑涤还醒。近比瓜称瓝，休誇李似瓶。南楼今匪贵，东望亦虚灵。盛乃长洲苑，传之大禹经。秋包千树富，霜叶一林青。荐味同饴露，沦辉信景星。租园输岁赋，守吏占官丁。贡罢中都府，供先绿野扃。缄封重篚袭，道里百邮亭。想忆金华宴，须倾缥瓮醽。同梨资可口，与枣助延龄。岂意殊方物，频沾俗吏厅。食珍时有愧，拜赐敢遑宁。顾乏齐瑶报，宜追戴带铭。永言难纪美，应念思飘零。"}