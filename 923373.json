{"id":"923373","title":"和胡俛学士游西池书事","dynasty":"宋","author":"苏颂","text":"皇都有沧池，近在金商陌。渊源控河汴，襟带引京索。众派泻寒光，一鉴涵空碧。晴明天垂幕，阴霭地滋脉。烟岚隘五湖，气象吞七泽。漪涟十馀里，缟练千万尺。楼殿起参差，门闉开岝峉。人间识方壶，古来惭太液。美哉台沼名，壮我帝王宅。惟昔经始谋，兹见神武迹。非同泗渊滥，盖用昆夷策。万乘纡警跸，群官扈銮轭。津头驻翠华，唐中蒐赤籍。水犀陈百旅，画鹢棹千只。时多吕梁人，士有中黄伯。旋渊齐出没，桅樯竞跳踯。鼓枻变鱼丽，飞江生羽翮。一时军事严，四表皇威赫。承平垂百年，声教重九译。朝惟讲文物，民亦厌金革。楼戈无复用，池籞因不易。年年春风暮，处处禊筵辟。曲堤柳交阴，上苑花遍拆。舟师校艨冲，乐佾锵金石。翔禽鼓轻翰，潜鳞跃修额。鸣鼍促繁节，阴兽荡精魄。浮吹时往来，綵标纵争获。鱼龙随变态，波浪相激射。何妨试趫勇，岂徒观戏剧。吾皇兹豫顺，庶物遂闿怿。灵囿无禁止，都人任游适。轮蹄去若狂，锦绣委如积。临流错杯盘，列肆张幄帟。金缯乐挥散，采翠乱狼藉。嘉会此难逢，良辰真可惜。前日瀛洲仙，顾谓同舍客。言此好时节，岂当虚废掷。掩卷下直庐，连镳出东掖。郊原朋盍簪，舲舸觞浮醳。指顾集珍羞，饾饤瞻肴核。暂喜解朝缨，仍便岸纱帻。清波入平望，嘉果富新摘。园奇插山丹，水美鲙霜鲫。喧呼少停樽，眺览閒信屐。画桥蹑虹蜺，宝殿觇楹磶。再见琼林芳，重思曲江席。宠恩徒欲报，颛愚岂任责。翩翩众翘彦，一一富才画。同时致荣阶，云谁量远蹠。曰予孤陋姿，本惟一逢掖。无能拾青紫，有志厉冰檗。久事州县劳，已甘簿书役。公卿广收扬，文字误掎摭。得怀儒馆铅，始识君门戟。何乃英俊流，不以才地隔。同登石渠阁，共阅金匮册。饱食任嬉游，县君奚补益。所赖友贤能，庶几逭隳谪。兹游诚可乐，何幸谬见择。逮赋醉言归，都忘日之夕。风云一流散，俛仰成宿昔。集贤冰厅郎，雕章古风格。感此意稠重，足成言四百。记彼集间事，有如丹在白。初惟侈荣观，终乃发幽赜。分明指行藏，礧砢见肝鬲。诸贤继佳篇，仲吕和无射。辞源可渺瀰，笔锋俱砉騞。彼美双南金，辉映连城璧。乐事子同赋，联编予有获。钦慕风雅情，慰诲诗书癖。滞思豁以开，遥襟耸然释。报投愧刍芜，叩虚漫紬绎。多谢久要言，赠君岁寒柏。"}