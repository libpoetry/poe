{"id":"332487","title":"绮罗香·十六夜","dynasty":"清代","author":"梁清标","text":"晓雪才晴，华灯再耀，妆点春城如画。一刻千金，欲买良宵无价。曲栏倚、檀口瑶笙，六街骋、玉鞭骄马。气氤氲、飞霰雕檐，银花钗色光相射。绣窗眉妩，试看似昔年京兆，风流重话。焰吐芙蕖，处处酒旗歌榭。桥边女、笑倩人扶，笛里梅、落来堪把。抛红豆、谁结同心，趁蟾蜍渐下。"}