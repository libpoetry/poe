{"id":"687275","title":"送友人还里","dynasty":"明","author":"孙传庭","text":"隋堤春望草离离，愁是天涯惜别时。沦落非关才独短，迂疏自合众相疑。风尘世上吾青眼，文酒场中尔白眉。此去故园应有赋，好将云树动遐思。梁园十月共清嬉，爱尔人如玉树枝。四海论心惟我辈，一时分手又天涯。黄河水接龙门下，大麓云连雁塞垂。极目关山情共远，与君重醉定何期。"}