{"id":"829893","title":"诸将四首","dynasty":"清末近现代初","author":"黄节","text":"莽莽青州鼓角悲，东方何事动藩篱。纾边未使依疏勒，按剑徒闻讨郅支。岂昧安危关大局，竟难功罪论当时。降书谁委刘公岛，横海雄风百万师。极天风鹤到澎湖，漫说炎州小一隅。岭海春深边信急，台城秋老大军孤。八闽地险今何恃，七道边防敌不虞。依旧屿分三十六，义军犹欲杀倭奴。闻道辽阳逼海氛，天戈倏止重修文。讵无杀贼关西将，不尽如儿霸上军。五利昔犹卑魏绛，一人谁为怒朱云。东风受吏诸公力，愿鼓先声待策勋。箕封藩属改盟新，藐尔蜻蜓小国邻。回纥征兵犹亘市，司农筹币重捐缗。海滨贡雉知何日，湖上骑驴忆古人。太息五洲成战局，青山无地驻闲身。"}