{"id":"817171","title":"宛陵杂诗四首","dynasty":"清","author":"缪徵甲","text":"不挂蒲帆缓缓行，秋风吹我到宣城。出山泉水潺湲急，可似山中彻底清？六尺饥驱愺恅中，尘襟孤负对丹枫。敬亭上下双溪水，曾照青莲咏谢公。茅店三间席作门，瓦盆新酿醉黄昏。西风打屋寒星射，添尽衾裯不觉温。磷磷碎石映流泉，随意幽寻夕照天。独木小桥当路出，倩人扶过水西边。"}