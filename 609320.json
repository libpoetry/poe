{"id":"609320","title":"汉江舟中待胡襟寰中丞不至寄怀","dynasty":"明","author":"区大相","text":"中丞鹊印近登坛，白钺彤弓映豸冠。入掌中台专弹射，出兼四镇拥材官。周秦形势原交错，楚蜀山川更郁盘。千里封疆劳节制，万年江汉静波澜。缨歌似逐铙音发，鱼乐皆成阵势看。西上儿童舞盘木，南中父老望旌竿。秋高岘首游宜数，岁晏隆中卧莫安。沧浪月为牛渚月，租船何夜傍江干。"}