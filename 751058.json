{"id":"751058","title":"曼农省余塞上同游云泉寺为别用东坡与子由同游寒溪西山韵","dynasty":"清","author":"张佩纶","text":"故山菘蕨无一畦，全家飘泊军都西。少游下泽合乡里，为我长辐溓深泥。且寻泉脉洗尘壒，村沽不假尊罍携。横沙乱水纷到眼，但有惊雁无闲鹥。积年残雪尚封窦，昨夜急雨初鸣溪。柳不知春况三暑，羲轮摧冻声玻璃。嗟我肝脾伏炎瘴，忘归决占寒岩栖。野僧乞句已满壁，藏狸让窟将成蹊。须眉渐改语音变，子勿见追徒惨凄。阿奴归去更碌碌，莫更疏直遭排挤。临分苦语岂浪出，惩羹未可疑吹齑。万羊鞭叱尽成石，醒来落月圆如圭。"}