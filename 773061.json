{"id":"773061","title":"病中吟","dynasty":"清","author":"洪以南","text":"秋风涤暑正消愁，远虑竟难遏近忧。意外病魔漫相扰，药炉活火几时休。一病未除一病生，困人造物太无情。刀圭自有回春手，好起沉痾身外轻。连旬床褥总悲酸，玉食珍馐下口难。不解病形痴妇女，奉汤药外劝加餐。昼无乐趣夜无眠，多病多愁百感牵。尝尽个中风味苦，何殊哑子饮黄莲。卧榻西风惨淡容，呻吟无计豁心胸。诗书画里嫌多事，琴抚无弦兴转浓。"}