{"id":"700716","title":"园林瞻眺同仲木作二首","dynasty":"明","author":"康海","text":"古意世方疾，太音人和稀。岂不逐群好，恐与贤达违。朝游三畤原，暮宿唐山矶。感此荣悴异，已悲驰骛非。所以素心者，见之心每希。灼灼园中花，膴膴南山薇。及兹不努力，老大将焉归。膏雨既周彻，田工粗可期。黾勉命童仆，篮舆诣东菑。欣此麰麦遂，坐令芳意弥。业岁望丰衍，行乐值晴熙。况与良士同，更惬山水思。击筑发古调，弹筝奋新词。夜以继白日，潇洒孰可追。"}