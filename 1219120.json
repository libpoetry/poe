{"id":"1219120","title":"春晖楼","dynasty":"元","author":"郑元祐","text":"阳春有晖，泛在物表。寸草承之，弗间其小。春晖熙熙，彼草离离。区萌就质，芃芃茂斯。诗人载歌，悉物之情。子于父母，恩莫与京。亲恩之大，春阳之溥。子心如草，肤寸思补。爰搆重屋，以奉父母。以介眉寿，其乐吁吁。旨甘滫澻，奉亲之常。寸草之微，那报春阳？孝子爱日，孝子养志。敬亲之枝，勿蹈非礼。扬亲之誉，悠久不已。是谓可报，寸草春晖。万一攸在，吾祈与归。"}