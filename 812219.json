{"id":"812219","title":"菩萨蛮四首","dynasty":"清","author":"朱珩","text":"城楼已听三更打，如何还未重帘下。贪看月团圞，顿忘风露寒。银筝弹怨曲，蹙损修娥绿。昨夜梦潇湘，归鸿见一双。行人只说天涯苦，天涯更送行人去。满地是杨花，梦中何处家。东风吹雨足，细画山眉绿。江上带愁看，应怜明镜前。一春阴雨东风做，那堪春去风还大。瘦尽万花枝，杨花得意时。莺燕娇不语，稳占栖香处。辛苦向阳飞，鹧鸪朝暮啼。天寒阁住群芳信。东风不转西风紧。春淡忽如秋，花愁我亦愁。地卑檐溜积，湿影都成碧。且扫近阶苔，莫教阶上来。"}