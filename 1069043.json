{"id":"1069043","title":"再次前韵","dynasty":"宋","author":"张扩","text":"梅花声名降百花，蜡梅后出亦世家。真香不多护以蜡，玄官风流无长物。瀛洲阁老圣得知，不解藏锋屡作诗。君不见大苏曾赋黄千叶，岁晚无胶续弦绝。君今颇陋饭颗山，枕上冥搜那得眠。想应不妨花归去，开处韩郎有新句。浅黄官样苦撩人，此事从来合付君。我亦评花太僭越，不问吞针与齧钵。"}