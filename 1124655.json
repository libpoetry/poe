{"id":"1124655","title":"内阁春帖子","dynasty":"宋","author":"夏竦","text":"青逵布序和风扇，紫禁延禧瑞日长。伫看亲蚕临茧馆，永观彤管播声芳。椒花献岁良时启，彩燕迎春淑气来。仰奉帝慈方秀出，吹箫看筑凤凰台。东郊候气回青辂，北阙迎祥辟紫闱。大庇群生承宝绪，永敷春泽播鸿徽。银箭初传暖律延，微和渐扇物华妍。彩幡红镂宜春字，永奉宸慈亿万年。青阳乍整苍龙驾，紫宙初凝白鹤云。曼寿无疆真荫远，九重嘉气日氤氲。缇室葭灰飞候管，彤闱天路起和风。六宫永被河洲化，穆穆芳猷佐圣功。三星分曜辉宸汉，九禁迎春启令辰。仰奉椒闱宣内治，湛恩鸿庆永如春。"}