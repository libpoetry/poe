{"id":"1113152","title":"题曾氏山园十一咏 尚絅堂","dynasty":"宋","author":"张栻","text":"昔人为己学，深旨妙隐微。三复尚絅章，服膺愿无违。日暮天无风，岸巾夕阳中。回首发遐想，明月已升东。我家湘水滨，年年赋徕服。君家百亩田，晚岁千树绿。种松苦难长，松长还耐久。莫作目前思，但种门前柳。不肯竞桃李，甘心同艾蒿。德人一题品，愈觉风味高。嘉莲秉嘉质，解后逢赏音。翁岂玩物者，寄意一何深。扁舟横薄莫，渺渺蓼知秋。家山有江湖，何必赋远游。南山烟雨霏，北山风露多。衣沾非所惜，屦湿知如何。寒梅只自芳，野水有馀清。山空岁云暮，妙意相发明。花开山与明，花落水流去。行人欲寻源，只在山深处。桥边风月佳，俯仰有馀思。无忘履冰心，方识吟风意。"}