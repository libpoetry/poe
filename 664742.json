{"id":"664742","title":"夜宴孝夫宅","dynasty":"明","author":"康海","text":"忆昔正统天顺间，渭南薛丈同先子。关内通称夫子名，二老实为天下士。以此通家数十年，善行嘉言时在耳。后嗣全如兄弟亲，前修自笃谦恭礼。往岁逢君巴蜀归，厚意遥遥还若此。愧我疏慵未敢当，闻君谈论心私喜。盛世自宜英迈人，迂儒岂识经纶理。萧望难居侍从官，贾生肯与绛灌比。司马逍遥忽见疑，谁知中道生萋斐。治郡无能返异才，看花尚切群公齿。丘壑徒深社稷忧，庙堂独忍乾坤否。春暮閒游少华峰，逢迎幸辱贤乔梓。握手那知感慨生，酣歌不觉希声起。君臣之义君莫忘，还期三月下和阳。用舍自为大臣事，显晦岂为吾道妨。君不见昆崙黄河天上来，银涛雪浪如山摧。不遗涓滴尽入海，谁谓海门开不开。"}