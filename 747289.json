{"id":"747289","title":"漳河铜鸭炉歌","dynasty":"清","author":"吴为楫","text":"君不见，铜雀台，漳河水上高崔嵬。台倾铜雀亦飞云，绕树乌鹊声何哀。又不见，铜鸭炉，漳河水底埋泥污。河清铜鸭忽飞出，含风迷迭芳纷敷。琐琐升沈何足感，凭吊兴亡一俯仰。横槊诗悲铁已销，临江酒冷波犹荡。停车河畔草青青，渔梁打网鸳鸯惊。孤鹜齐飞霞外见，夫渠摹写水中明。魏王小印镌炉腹，浪战沙磨斑未駮。玉凫几辈入西陵，铜雀何年起东阁。绣褥横陈六尺床，睡依冰井夜生凉。双掩翠衿衔笃耨，偶拖红袖惹都梁。对酒当歌凫胫短，铜盘露冷华林苑。一朝炉柄付他人，金凤银鹅各分散。剩有龙涎换夕熏，邺宫余烬此中存。伤心戏鸭人何处，回首分香火不温。瓦砚隆隆磨未了，薰笼扶出金衣鸟。奸雄遗臭物自芳，器惟求旧炉堪宝。搜罗彝鼎共铺陈，爱古钟情迈等伦。多少铜驼埋没尽，洛阳门外更何人。"}