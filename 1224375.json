{"id":"1224375","title":"砚山诗","dynasty":"元","author":"揭傒斯","text":"何年灵壁一拳石，五十五峰不盈尺。峰峰相向如削铁，祝融紫盖前后列。东南一泓尤可爱，白昼玄云生霮䨴。在唐已著群玉赋，入宋更受元章拜。天台澒洞云海连，戴氏藏之馀百年。护持不涴权贵手，离乱独与身俱全。帝旁真人乘紫霞，尺书招之若还家。阴崖洞壑寒谽谺，宛转细路通褒斜。昆崙蓬莱与方壶，坐卧相对神仙居。硬黄从写《黄庭》帖，汗青或抄《鸿宝》书。秦淮咽咽金陵道，此物幸不随秋草。愿君谷神长不老，净几明窗永相保。"}