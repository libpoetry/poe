{"id":"115329","title":"读杜集·风雅不复兴","dynasty":"宋代","author":"张耒","text":"风雅不复兴，后来谁可数。陵迟数百岁，天地实生甫。假之虹与霓，照耀蟠肺腑。夺其富贵乐，激使事言语。遂令困饥寒，食粝衣挂缕。幽忧勇愤怒，字字倒牛虎。嘲词破万家，摧拉谁得御。又如滔天水，决泄得神禹。他人守一巧，为豆不能簠。君独备飞奔，捷蹄兼骏羽。飘萍竟终老，到死尚为旅。高才遭委弃，谁不怨且怒。君乎独此忘，所惜唐遗绪。悲嗟痛祸乱，欲取彝伦叙。天资自忠义，岂媚后人睹。艰难得一职，言事竟龃龉。此心耿可见，谁肯浪自苦。鄙哉浅丈夫，夸己讪其主。文章不知道，安得擅今古。光焰万丈长，犹能伏韩愈。"}