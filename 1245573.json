{"id":"1245573","title":"赠朱道士默斋","dynasty":"元末明初","author":"徐贲","text":"遥遥紫霞境，皓皓白玉京。仰瞻上帝居，飞观森太清。凤采焕丹扆，豹尾罗霓旌。琅珰风中璈，要眇云间笙。缤纷宝花堕，窈窕仙姝迎。璚函降金箓，宿契符端诚。真人跽已受，一悟超长生。默然守元静，贞如保黄宁。元气融太和，神光蔼阳精。九灵体至妙，八景澄虚明。以兹性命理，遂藉丹台名。回念属下土，垂悯诸苦情。能以刀圭药，济度埃下氓。稽首大道尊，永践昆崙庭。"}