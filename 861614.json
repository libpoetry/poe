{"id":"861614","title":"陈宰生日","dynasty":"宋","author":"王炎","text":"花枝点缀深浅红，溪山二月春融融。琴堂清晓气葱郁，蹑凫此日来仙翁。姓名已久书绛阙，骨相元自居纱笼。君王厚下为保障，郎宿垂光临一同。两行吏立薄冰上，四境人行明镜中。三年妙手巧制锦，藉甚治声闻九重。桃李阴边共歌舞，劝君饮尽玻璃钟。著鞭由此登要路，推毂岂必由诸公。未教曳履侍文石，亦合峨豸乘花骢。中堂朱绂映綵服，瑶池无日无春风。摩挲铜狄阅人世，何止他年方两瞳。"}