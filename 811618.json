{"id":"811618","title":"雨后立秋独由寒溪循路听泉至西山寺即事呈开公","dynasty":"清","author":"叶封","text":"愁霖及稍霁，独往听流泉。莲漏寒溪外，松风古阁边。有山须磊砢，无水不潺湲。得石披襟坐，澄怀一洒然。如此泉声好，能禁野兴生。空池收滴沥，危石漱琮琤。逝者从观道，清兮可濯缨。幽期在林樾，取次上头行。散步逢秋蚤，寻僧到上方。因之开昼定，喜为煮泉尝。庭草绿随意，岩花红断肠。淙淙幽涧响，盈耳沃清凉。摊书临断壑，倚槛近斜曛。为爱鸣寒玉，还因诵碧云。松涛兼淅沥，花梵更缤纷。输尔闲朝暮，经行坐卧闻。"}