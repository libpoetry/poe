{"id":"950949","title":"归自鄂双莲生于后池偶作再寄紫微","dynasty":"宋","author":"岳珂","text":"岿然康庐山，独秀莲花峰。派为濂溪源，下有爱莲翁。绝学嗣洙泗，千载同清风。书堂二池间，浮翠笼轻红。居然不染尘，涌出清泠中。雪藕厉坚节，一念窒以通。朝卷而暮舒，吸之碧玉溪。洁凝月露润，妖鄙桃李秾。食子味崖蜜，擘房透香丛。菰蒲俨不群，鱼鸢间相从。大哉君子操，视此褆其躬。我方赋归来，来策溪上筇。家池忽惊见，晴霞照秋空。已迎颢气澄，况复嘉瑞逢。双葩本共根，殊质疑并钟。摘奇且熟玩，比德思广充。尝闻古之人，即物皆至公。两岐美报上，同颖还居东。双觡赋长卿，奇木对终童。善推仁义端，吻合造化工。后世煽淫靡，世见了不同。联芳天泉池，合欢华清宫。骈花耀鲤湖，十丈闻华潼。徒能资丧志，谁与思念功。嗟予困蒺藜，坐此五技穷。兹瑞何自来，儆戒如倥侗。孤植常易摧，初戒先叶恭。竞妍必竞妒，次戒毋苟容。美祥不可恃，又以戒其终。恭惟天地心，常比药石攻。名理傥未喻，再拜师正蒙。"}