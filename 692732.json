{"id":"692732","title":"滇海曲","dynasty":"明","author":"杨慎","text":"梁王阁榭水中央，乌鹊双星带五潢。跨海虹桥三十里，广寒宫殿夜飘香。碧鸡金马古梁州，铜柱铁桥天际头。试问平滇功第一，逢人惟说颍川侯。化城楼阁壮人寰，泽国封疆镇两关。云气开成银色界，天工斲出点苍山。叶榆巨浸环三岛，益部雄都控百蛮。神禹导河双洱水，武侯征路七星关。沙金海贝出西荒，桃竹橦华贡上方。香象渡河来佛子，白狼槃木拜夷王。碉房草阁瞰夷庭，侧岛悬崖控绝陉。鸡足巳穷章亥步，鹫头空入梵王经。孤戍平沙望大荒，边愁海思入沧茫。帝乡东北仙云隔，?道西南媚景长。昆明池水三百里，汀花海藻十洲连。使者乘槎曾不到，空劳武帝御楼船。湖荡鱼虾晨积场，市桥灯火夜交光。油窗洞户吴商肆，罗帕封颐僰妇妆。蘋香波暖泛云津，渔枻樵歌曲水滨。天气常如二三月，花枝不断四时春。煮海鹾郎暝漉沙，避风估客夜乘槎。雪浮粳稻压春酒，霞嚼槟榔呼早茶。海滨龙市趁春畬，江曲鱼村弄晚霞。孔雀行穿鹦鹉树，锦莺飞啄杜鹃花。"}