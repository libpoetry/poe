{"id":"780246","title":"贺新郎 咏物分题得女儿酒","dynasty":"清","author":"周星誉","text":"一见心都醉。笑偏如、钱塘苏小，乡亲原是。刚趁酿花天气好，酿出春愁滋味。称贮向、销金帐里。记得兰陵曾有个，与卢家、少妇同名字。荷锸者、为卿死。女儿亭外沽春地。正江村、美人蛏碧，夫人李紫。有客金貂初聘得，领略温柔如此。看捧出、纤纤玉指。压倒梨花三百辈，只当垆、娇面羞相似。酣卧也、海棠底。"}