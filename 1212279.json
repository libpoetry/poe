{"id":"1212279","title":"观友人所藏佛牙","dynasty":"元","author":"耶律铸","text":"竺朝大夫哀群灵，出自大教拔幽沈。汉明梦兆颇神异，具书梵释来千岑。翕然风誉耸华夏，宝方精像辉云林。传闻遗骨未灰朽，流散诸国磨古今。朅来偶得见一齿，照座灿烂如璆琳。当时左右广长舌，咀嚼风雷兴潮音。烟如珠珞吐光怪，洗我旷劫尘埃襟。目瞻顶礼固其事，岂必窣堵埋千寻。凭君韫椟善持护，为绝阴怪窥窬心。"}