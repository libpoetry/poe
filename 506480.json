{"id":"506480","title":"黄御史宗载席分韵得樽字","dynasty":"明","author":"王洪","text":"孟春兆和气，旭日丽以暄。庭卉含新荑，谷风扇芳原。佳朋乐兹日，携具枉见存。肃我文翰友，列筵属清樽。仰望西山岑，俯观佳木园。河冰泮馀澌，流泉激清源。嘤嘤林间鸟，和音复相宣。共谓当尽娱，羽觞疾飞骞。中酣发微咏，谑以笑与言。遐思邈云霄，奇文馥兰荪。顾已夙浅薄，幸偕君子论。食苹慕周行，伐檀感明恩。申交在敦谊，讵曰殽与飧。"}