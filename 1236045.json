{"id":"1236045","title":"田居自和二首","dynasty":"元","author":"张养浩","text":"萍蓬一世百无功，转首俄成六十翁。往事锲舟求坠剑，虚名影斝悟悬弓。展开明月清溪阔，吹断香风锦树空。托意莼鲈归故里，始知张翰是英雄。稼穑无非雨露功，农家分喜到诗翁。劳心漫刻七年楮，贻戚空成九载弓。山展野屏随地远，风挥天帚扫云空。绰然到处皆佳景，安得毫端句不雄。"}