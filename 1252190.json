{"id":"1252190","title":"行香子 和衍上人见寄二首","dynasty":"元末明初","author":"王行","text":"踪迹祗园，谈笑神仙。到尊前人爱逃禅。波澜舌底，风月吟边。似辩中安，书中素，醉中颠。忘情世虑，泉石因缘，两芒鞋几度朝天。归来此日，重话他年。共夜窗灯，春苑树，晚湖船。时世推移，造化难齐。几多般簸弄成亏。鼠肝虫臂，臭腐神奇。却又何论，侏儒饱，岁星饥。胸中磊磈，眼底妍媸，便将都付与希夷。从前解事，今已无知。但睡时茶，醒后酒，兴来诗。"}