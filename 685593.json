{"id":"685593","title":"暮春同周贵谔奠谭永明山人墓二首","dynasty":"明","author":"邓云霄","text":"生死交情共黯然，哭君犹忆在湘川。残碑堕泪一千字，宿草经霜十八年。上疏声名悬北阙，登坛词赋动南天。荒坟寂寞过寒食，叹息诗穷似浪仙。长眠石椁岂知春，木魅山精近作邻。蝶化夜台非昔梦，鹤归华表岂前身。榆钱空酒一抔土，泉户还甘四壁贫。自是清门无杂客，到今犹绝乞墦人。"}