{"id":"273371","title":"项城行·尧都中干蟠蜒起","dynasty":"清代","author":"李景复","text":"尧都中干蟠蜒起，左莽右懿誇地理。葱葱佳气三公家，冢中枯骨再贻耻。景陵一抔尚未干，检点殿前作天子。忆昔军事生临淮，荡南扫北亦壮哉。功成忽闻尚书死，转输又见侍郎来。贤子挂印能殉国，恩诏不念栋梁材。案头披卷螟蛉我，学书学剑两不可。投笔但说觅封侯，弃儒请缨亦琐琐。封疆枢密嗣中兴，岂知国变事殊左。祖制翻新党祸丛，禅让逼真贼徒夥。骄淫贪残逞一时，帝位一倾国基簸。吁嗟呼，文谟武烈萃一门，反背亲恩与国恩。有兄有妇难为朱太保，有君有母难为陈将军。"}