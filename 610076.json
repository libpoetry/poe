{"id":"610076","title":"别唐司韶御史","dynasty":"明","author":"韩上桂","text":"秣陵泊舟风雨夕，长江滚浪摇空碧。双龙幻影作笛吟，潜身匣里挂高壁。此时与君正相闻，手濯金砚斗雄文。万丈虹光不可散，化入寒霄结阵云。年来君已早得意，阁间夜夜青藜气。出乘骢马按京营，霜威栗烈人俱避。顾我萧然一敝裘，布衣不肯干王侯。幸有绨袍时见恋，载酒平原续旧游。游情已倦且归去，大雨经旬势如注。若过维扬古渡头，开匣祇防孤剑怒。"}