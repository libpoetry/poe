{"id":"1108876","title":"赠防江卒六首","dynasty":"宋","author":"刘克庄","text":"陌上行人甲在身，营中少妇泪痕新。边城柳色连天碧，何必家山始有春。壮士如驹出渥洼，死眠牖下等虫沙。老儒细为儿郎说，名将皆因战起家。昨者邳徐表奏通，圣朝除吏遍山东。新来调卒防秋浦，又与山东报不同。身属嫖姚性命轻，君看一蚁尚贪生。无因唤取谈兵者，来向桥边听哭声。战地春来血尚流，残烽缺堠满淮头。明时颇牧居深禁，若见关山也自愁。一炬曹瞒仅脱身，谢郎棋畔走苻秦。年年拈起防江字，地下诸贤会笑人。"}