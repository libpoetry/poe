{"id":"886811","title":"次山房岐丝吟韵","dynasty":"宋","author":"何梦桂","text":"南北本同归，何人泣异岐。玄黄本同质，何人悲素丝。悲泣不自已，吾故悯翟朱。圣贤急救世，犹或与心违。二子救世心，岂愿戾厥初。兼爱与为我，本昧善恶几。贼人视兼爱，残忍终罔知。失己视为我，流荡返故迟。安得二子心，不为世道思。吾将责二子，一世将焉知。"}