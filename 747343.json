{"id":"747343","title":"自春徂秋偶有所触拉杂书之漫不诠次得十五首 其十五","dynasty":"清","author":"龚自珍","text":"戒诗昔有诗，庚辰诗语繁。第一欲言者，古来难明言。姑将谲言之，未言声又吞。不求鬼神谅，矧向生人道。东云露一鳞，西云露一爪。与其见鳞爪，何如鳞爪无。况凡所云云，又鳞爪之余。忏悔首文字，潜心战空虚。今年真戒诗，才尽何伤乎。"}