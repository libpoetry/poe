{"id":"1082128","title":"游风穴","dynasty":"宋","author":"刘才邵","text":"清晓意不惬，驱车向城东。行行历溪谷，遂到青莲宫。古塔跨虚碧，长桥卧晴虹。水落见溪骨，云开露秋容。疏竹摇晚翠，寒花缀幽丛。访古但丘壑，令人气填胸。登览未觉久，山遮半轮红。白烟生汝水，横空正濛濛。缅怀道化盛，山高水无穷。坐令千万世，矫首希高踪。浙江黄面子，应纤开禅宗。妙哉铁牛机，谁敢当其锋。杖林山下竹依旧，金沙滩头人已空。可怜高坐寂寥久，萧萧古木号悲风。"}