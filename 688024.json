{"id":"688024","title":"和诸笠山县尉见过一韵四绝","dynasty":"明","author":"成鹫","text":"牢锁重关路不通，何人过我扣参同。问君识得真空否，法界空时讼狱空。大地春光一气通，河阳花与武陵同。花时花下逢梅福，一笑相看色是空。挟策宁兼博塞通，亡羊前路却相同。暂时放下官家事，莫放花前茗椀空。春水浮天万派通，扬舲鼓枻往来同。画船去后松门闭，归雁一声过远空。"}