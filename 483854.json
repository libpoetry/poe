{"id":"483854","title":"寄赠余元帅","dynasty":"明","author":"刘崧","text":"客从舒城来，为言好舒城。寇来不敢近，主将专雄兵。舳舻亘长江，笳鼓中夜鸣。流电激飞炮，浮云夹长旌。前冲有游骑，士卒鱼丽行。既战东城郛，复守北郭营。开关忽纵击，入阵歘纵横。献捷辕门下，日晏宾从盈。饮至列绮食，回歌调玉笙。怅然登高台，四顾但榛荆。淮襄既荡析，江汉何由清。击剑抉浮云，彷徨念周京。至今戎服事，六载忧患并。皇眷有嘉赉，思底东南平。藩翰有如此，为君诵休声。我实经丧乱，永怀仲宣情。挥涕谢客言，感激此平生。安得驾云翼，从之以东征。"}