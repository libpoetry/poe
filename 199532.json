{"id":"199532","title":"悲淮南·淮民穷到骨","dynasty":"宋代","author":"刘过","text":"淮民穷到骨，忍复搥其肌。不知铁钱禁，作俑者为谁。行商断来路，清野多流离。主人日边来，四牡驱以驰。或云易之是，或云收之宜。几人困往返，遂逐文书移。救焚卒无策，燎火久益滋。缅怀征搉初，山海煮摘时。虽云便公家，亦复挠其私心。今者纵虎豹，而使渴与饥。萧萧芦苇林，日夜边风吹。悲哉淮南民，持此将安之。"}