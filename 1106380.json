{"id":"1106380","title":"春日田园杂兴二首","dynasty":"宋","author":"王进之","text":"桑田沧海几兴亡，岁岁东风自扇扬。细麦新秧随意长，闲花幽草为谁芳。午桥萧散名千古，金谷繁华梦一场。满眼春愁禁不得，数声啼鸟在斜阳。东君私我此闲身，脱却青衫野服更。桑可以丝麻可绩，麦宜续食韭宜羹。分甘垄上耕云隐，梦不湖边拾翠行。物意岂知沧海变，晓风依旧语流莺。"}