{"id":"765004","title":"法曲献仙音 寄王编修季友、董庶常方南","dynasty":"清","author":"徐釚","text":"董相江都，黑头王掾，同射策金华殿。宫柳飘飏，禁烟摇曳，寒食新词传遍。更人称，携湘管，侍史薰香畔。挥歌扇。思昨岁、旗亭赌酒，槐树下、击筑弹丝欢宴。转眼到鸾坡，看滚滚、金莲归院。戴笠回车，先焚却、君苗笔砚。纵雄文能似，流落不堪君荐。"}