{"id":"496067","title":"大江东去 其三 又答俨翁","dynasty":"明","author":"夏言","text":"昔试南宫，荷明公、收作药笼中物。彩笔玉堂干气象，瞻望文章奎壁。席上春风，尊前夜雨，几对程门雪。飞英振藻，一时真愧诸杰。独怜万里驰驱，三王六诏，使节连翩发。琐闼十年曾抗疏，旧草万行明灭。霄汉飞腾，风波震骇，白尽巾中发。长安今夕，芳樽且醉华月。"}