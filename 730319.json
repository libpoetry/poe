{"id":"730319","title":"东海行","dynasty":"清","author":"张之洞","text":"东海在何许，乃在神州东。振策登之罘，万里青濛濛。日月星汉互吞吐，江淮河济来朝宗。鳀壑蜃窟多诡怪，齐人道是蓬莱宫。但见天吴鼓浪黑，那有珊树殷天红。君不见排难鲁连子，玉貌却敌围。城中抗疏胡邦衡，屈膝苟活羞容容。一怒便欲从此逝，甘狎鱼鳖随蛟龙。皓皓不受浊流滓。怀沙惜誓将毋同。我本海滨士，独衔幽愤希高踪。坐对天池一长啸，枯桑槭槭生天风。王伦不斩秦竟帝，吾舍二子将安从。"}