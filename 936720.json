{"id":"936720","title":"读书示子遹","dynasty":"宋","author":"陆游","text":"我生无它营，半世随宦牒。谗波方稽天，忧与愁相接。中间稍自觉，万事付马曹。告归幸见听，泊与淡相遭。日晏突无烟，垢面有爪痕。读书则未置，可笑习气存。造物哀其穷，畀之大耳儿。儿亦好古学，乃不售有司。谓当鸢瑟缩，乃如鹤昂藏。父子共薄饭，忍饥讲虞唐。丰凶有常数，藨蓘当自力。古言不吾欺，岁晚于汝食。"}