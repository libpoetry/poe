{"id":"693658","title":"中秋赏月","dynasty":"明","author":"邹智","text":"一年初识此公楼，纵不能诗也合留。北极光华南极是，今人风致古人求。仰登玉宇非无路，共济苍生合有舟。尘鬓照来全未白，乘风好溯泰山游。天地中间共倚楼，夜深犹自挽衣留。白榆丹桂端谁见，玉兔银蟾莫浪求。活水照人真宝鉴，浮名于我本虚舟。诗逢大将应难敌，况拥雄兵据上游。"}