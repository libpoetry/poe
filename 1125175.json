{"id":"1125175","title":"依韵和蔡天启任四明绝句三首时暂来四明便还丹阳颇不乐此后篇为四明解嘲","dynasty":"宋","author":"晁说之","text":"行尽三江失所誇，便教信美岂吾家。却回扬子江头去，看种瓜洲子母瓜。真隐閒从鄮县来，三山仙蕊眼中开。此身自有华阳洞，肯学秉阳叹老槐。未识凉风宝殿西，宁惊海角有遗黎。玉筝无日尝瑶柱，金马何人赏木犀。"}