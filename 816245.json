{"id":"816245","title":"题评月轩吟草四首","dynasty":"清","author":"黄光照","text":"角艺论文四十年，谊敦甥舅许随肩。退之馀事诗人作，愧我才非东野贤。渗黩乾坤鼎祚移，城崩霜陨变生奇。心伤一代成诗史，髣髴梅村皓首时。邺下才人徐伟长，感怀宿草恨茫茫。凭君哀诔生平见，阐发奇光修夜旸。诗人从古例遭穷，秀句多缘寒饿工。珍重一编丁卯集，运丁衰晚有唐风。"}