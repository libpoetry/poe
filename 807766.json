{"id":"807766","title":"沁园春  南耕新葺梅庐闭关学仙词以纪之","dynasty":"清","author":"陈维崧","text":"半亩之宫，点缀才经，林峦邈绵。见雪窗粉壁，皎如越纻，凉轩燠馆，碎若吴笺。须种些蕉，再栽些竹，拍甃文鳞戏翠涟。安排巧，有蒲团棕帚，茶臼觥船。勇过贲育其然。羡大志君真竟学仙。向丹炉晨讽，黄庭一卷，元关夜诵，紫诰三篇。五利虚无，文成怪诞，药误多人昔所传。优游好，况新来小筑，极似斜川。"}