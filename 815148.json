{"id":"815148","title":"自嵊县至天台山行杂诗","dynasty":"清","author":"洪亮吉","text":"枫生北山上，叶落入西岭。伤此东南风，愁看去来影。萧条暮天气，凄瑟绝人境。露草黄一坛，土花红半井。伤禽既相戒，厩马行复警。寥廓天地心，穷秋一深省。夜吟方倚树，晓梦已入竹。风铃散疏声，悬灯照凄绿。颇欣谢尘事，息仰在深谷。迹感铩羽禽，狂惊失群鹿。穷乡此留滞，乐岁苦踯躅。岂念怀与安，徒成歌复哭。青溪多道士，华栋祀仙人。绿屩封君达，酡颜贺季真。林腰束云岫，谷口入风尘。川绿疑成雨，岩红忽觉春。开窗怪禽集，系槛野猿驯。无由乞灵药，终此驻闲身。山禽呼水禽，栖息多在户。夏虫语秋虫，寒久何忽暑。川原既相间，凉燠各有主。车马喧寂中，劳劳自尔汝。征衣冒荆棘，客饭杂尘土。曰发斑竹山，言寻白蘋浦。"}