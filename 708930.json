{"id":"708930","title":"念奴娇  为宗定九赋东原草堂和顾庵弟韵","dynasty":"明末清初","author":"曹溶","text":"金风吹遍，剩隋家堤影，江皋书屋。一洗近来荒索气，玉髓兰膏同沐。四壁虽空，芙蓉相对，还压新篘熟。催归小艇，渔歌声振林木。应为毫底花繁，逢春调弄，占尽三生福。沈约郊居多赋草，雌霓连蜷谁读。七尺珊瑚，百年轩冕，孰与餐松菊。让君高啸，世间馀子豚犊。"}