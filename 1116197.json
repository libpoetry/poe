{"id":"1116197","title":"沈景修宗博示试院书事二章次其韵","dynasty":"宋","author":"沈与求","text":"岩谷何人叹久幽，纻袍一一赴兼收。衔枚尽欲成坚敌，怀璧浑疑忌暗投。独讶终篇惜鸡肋，更须添烛校蝇头。文章到此无殊律，共赋菁莪汎汎舟。探帘山鸟一声幽，斗觉晴光烂不收。好梦已寻江上去，清篇更许坐中投。欣逢阮籍开青眼，肯学虞卿赋白头。闻道月波春色满，好携行客住行舟。"}