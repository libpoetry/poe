{"id":"165223","title":"题独乐园","dynasty":"宋代","author":"宗泽","text":"范公之乐后天下，维师温公乃独乐。二老致意出处间，殊涂同归两不恶。鄙夫杖藜访公隐，步无石砌登无阁。堂卑不受有美夺，地僻宁遭景华拓。始知前辈稽古力，晏子萧何非妄作。细读隶碑增慷慨，端正似之甘再拜。种药作畦医国手，浇花成林膏泽大。见山台上飞嵩高，高山仰止如公在。"}