{"id":"818490","title":"可园传易图为陈伯雨翁题","dynasty":"清末近现代初","author":"陈三立","text":"昔岁寄江南，耆旧瞻四五。播吟往还径，筇袂互翔舞。一瞬扫霆雹，追忆指画肚。硕果可园翁，望与钟阜伍。等身杀青作，馀事记风土。雅故启后生，人师骚坛主。挺立兵戈际，其气如龙虎。隐几出商歌，魈魅莫敢侮。偶遭张藉阨，破翳神为弩。天还读书眼，细字万物睹。忧患老学易，證圣药狂瞽。悠悠姬孔情，浃洽须眉古。发蒙图中人，百代映谈麈。"}