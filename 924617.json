{"id":"924617","title":"次韵答王巩","dynasty":"宋","author":"苏辙","text":"君家当盛时，画戟拥朱户。中书十八年，清明日方午。形容画云阁，功业载盟府。中庭三槐在，遗迹百世睹。子孙尽豪俊，岂类世寒寠。胡为久邅厄，黾俛受侵侮。往来两都间，奔走未安土。愿言解缨绂，归去事农圃。嘉禾根未拔，且忍俟甘雨。拂衣走东皋，此语吾不取。聊复放襟怀，清谈对僧麈。躬耕未可言，知田顾乃父。"}