{"id":"417234","title":"望海潮   次淮海韵和衡山见实兄文革有感","dynasty":"近现代","author":"刘家传","text":"摇天风紧，压城云黑，黄流乱注中华。元首丧权，将军就缚，可怜都化尘沙。到处走征车。奈萧墙祸起，有罪相加。如此滔滔，怎知天下属谁家。惊闻讲肆鸣笳。看低头遮帽，暗泪生花。师道不存，斯文已坠，空前浩劫堪嗟。年事夕阳斜。幸退居蜗室，聊胜栖鸦。更喜河清，梦安枕席乐无涯。"}