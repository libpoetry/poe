{"id":"443153","title":"哨遍 子锋四十初度赋此为寿","dynasty":"当代","author":"秦鸿","text":"混沌待开，盘古未生，帝力焉加我。微大人、其奈六鳌何。露瑩瑩、初阳纷堕。海不波。从心四山苍翠，风来万叶声相和。随草木欣然，阴晴替者，厕身江水之左。乍重逢消瘦故姮娥。但笑指冰盘话销磨。天泬寥兮，水迤涎兮，浩歌楚些。呵。菩萨摩诃。须弥还纳三千大。钩曲皆竖子，熙熙然与争座。惯袖手神州，市尘书卷，昆池劫墨城池火。兼磊砢佳儿，嵚奇同志，淇源佩玉之傩。曰孔丘道沮继孟轲。曰短铗终朝数摩挲。且从容、老罴高卧。乾坤同寿同喜，万籁咸呼贺。待吾来舞便便扫地，举世螟蛉蜾蠃。曲生频揖靥如荷。看绯霞万朵千朵。"}