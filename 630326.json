{"id":"630326","title":"咏史十二首 其五","dynasty":"明","author":"释函是","text":"治世耻言功，拨乱难为德。周公安足类，国史从来直。考古至隋终，掩卷长太息。江都不可留，群盗势孔亟。神速趣关中，柴师会渭北。贤谋揖军日，一见如旧识。骁雄摄英主，不疑怀敬德。大业率由谁，而乃论嫡立。功薄图自固，嫌忌反成侧。人事上应天，秦分太白出。骑虎竟何从，六月之四日。诸子尚复有，哽咽终无及。泽被在天下，万世悲其质。贫贱无伤心，崇高多险仄。勿生帝王家，此语堪涕泣。"}