{"id":"108122","title":"题罗观光所藏李仲宾墨竹","dynasty":"元代","author":"方回","text":"以笔写竹如写字，何独钟王擅能事。同是蒙恬一管笔，老手变化自然异。胸中渭川有千亩，咄嗟办此箨龙易。竹叶竹枝竹本根，方寸中藏竹天地。幼年癖好此亦颇，万卷书右竹图左。妄希眉山苏谪仙，拟学湖州文与可。眉山一枝或两枝，湖州千朵复万朵。李侯有之以似之，袖手独观谁识我。"}