{"id":"920708","title":"赠写真何充秀才","dynasty":"宋","author":"苏轼","text":"君不见潞州别驾眼如电，左手挂弓横撚箭。又不见雪中骑驴孟浩然，皱眉吟诗肩耸山。饥寒富贵两安在，空有遗像留人间。此身常拟同外物，浮云变化无踪迹。问君何苦写我真？君言好之聊自适。黄冠野服山家容，意欲置我山岩中。勋名将相今何限，往写褒公与鄂公。"}