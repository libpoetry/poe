{"id":"460093","title":"夜飞鹊","dynasty":"当代","author":"卢青山","text":"欣然捡馀露，佳日清晖。吟蝉始觉声肥。绿桥旧约倚栏地，横波遥想凝痴。前妆未应换，共初荷依水，故草淹堤。徘徊谁料，剩秋千、断挂深蹊。无力倚穷疲树，长柳似当时，故故垂丝。初觉轻颦浅笑，一分羞目，一寸低眉。不疑今日，便绾作、万结回思。况回思终有，凄迷谁理，挂向何枝？"}