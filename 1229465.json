{"id":"1229465","title":"中岳庙投龙简","dynasty":"元","author":"吴全节","text":"阳城天地中，坤灵奠神岳。积翠千层霄，元气远盘礴。降神生申甫，形势控伊洛。谽谺虎豹蹲，偃蹇蛟龙跃。猛士横戈矛，奇阵出帏幄。簇簇罗旌旗，巍巍耸台阁。玉镜为谁开，金匮为谁钥。远近列画图，周遭峙郛郭。万状不可名，起伏互连络。皇皇圣帝居，历代重封爵。老柏浮苍烟，古殿蚀丹雘。天朝混华夏，秩礼特优渥。皇庆二载春，宵旰轸民瘼。有旨醮长春，玉简命新琢。诏臣走登封，香币致虔恪。邃洞藏宝符，琼音降笙鹤。三呼今复闻，祥风度天乐。小臣奉明祀，三使陟云崿。箕山胜可家，颍水清可涿。遐想饮牛人，高风动寥廓。赐玦知何时，分我云半壑。歌诗勒嵩珉，用赞圣人作。"}