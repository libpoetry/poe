{"id":"696395","title":"赋得行路难赠刘生二首","dynasty":"明","author":"郑学醇","text":"奉君九酝之美酒，佩君万镒之琼琚。适体粹白之狐腋，枕前不夜之明珠。富贵于人各有命，求而不得将何如。太行之山骐骥伏盐车，东流之水西上鱼。大块劳生燎如此，为君长叹空踟蹰。堂坳泻水介为舟，各自东西南北流。万斛舳舻泛溟渤，长风破浪天沉浮。器量由来自不同，好恶不合恒相攻。拔剑出门何所适，前有虎狼后虺蜴。人生坎壈真可惜，青眼高歌向天碧。"}