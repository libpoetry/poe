{"id":"1053029","title":"赋得同江华令贯之黄兄游阳华岩一篇","dynasty":"宋","author":"练潜夫","text":"万里苍山麓，阳华古洞天。晨光迎海日，昼暝入溪烟。穴窾蛟龙蛰，峰巉鬼魅镌。初筵堂半辟，末势霤孤穿。玉乳垂虚窦，金沙引漫泉。栏危浮绝壁，庋迥跨遥川。隐约烧丹灶，横斜种玉田。刿桐鱼烛烛，挝石鼓鼘鼘。翠羽岩蕉静，玄幢石桂圆。扪穹藤黝纠，衬步草茵绵。暂止苏门啸，来因叶县仙。篮舆收弱屐，桂楫荡轻舷。胜赏平生兴，寻幽最可怜。奇游陵宇宙，班坐馥兰荃。谷鸟酤新酿，松风韵古弦。祇应销永昼，何用蠹尘编。蒋赋初无得，元铭久更妍。留连资旷士，吟咏属高贤。尘土闲中厌，山林老更便。临分凉月白，回首正依然。"}