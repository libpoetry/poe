{"id":"1106910","title":"新秋即事","dynasty":"宋","author":"王禹称","text":"露莎烟竹冷凄凄，秋吹无端入客衣。鉴里鬓毛衰飒尽，日边京国信音稀。风蝉历历和枝响，雨燕差差掠地飞。系滞不如商岭叶，解随流水向东归。宦途流落似长沙，赖有诗情遣岁华。吟弄浅波临钓渚，醉披残照入僧家。石挨苦竹旁抽笋，雨打戎葵卧放花。安得君恩许归去，东陵闲种一园瓜。百岁浮生一梦中，梦中何事有穷通。姓名旧署黄麻纸，颜状今成白发翁。烟暝小窗萤火碧，雨昏幽径蓼花红。谪居始信为儒苦，生计兼无一亩宫。"}