{"id":"1237269","title":"和吴赞府斋中十咏 焦桐","dynasty":"元","author":"萨都剌","text":"怜尔抱奇质，无香已自焚。材高初偶得，音古更谁闻。天海空遗操，冰霜见裂纹。中官方煮鹤，终得舍夫君。六籍灰寒久，名山依旧藏。漆痕微有字，芸草欲无香。后死嗟犹及，斯文岂遽亡。世方珍贝叶，掩卷一凄凉。巨璞何人凿，磨穿偶至今。系文虚绿润，雨气共玄阴。瓦砾开无异，尘埃积转深。明光几携入，往事复何心。胜境不可得，生绡馀旧图。丹青初彷佛，尘土半模糊。蝴蝶飞疑去，波涛折转无。良工今岂有，为尔一长吁。袭尔亦已久，风霜两袖穿。甘从稚子笑，未受故人怜。雅志逾前古，深期及暮年。累丝今化尽，念汝独依然。忆昔蛟龙剑，提携竟出门。红尘走马处，白日报人恩。岁月铜花涩，云烟牛斗昏。凄然中夜舞，回首暗销魂。古镜色如墨，千年独此留。玉台尘网暗，珠匣土花浮。莫笑尘埃满，曾令鬼魅愁。蟠龙今已化，云雨梦悠悠。不解照珠翠，早同文字盟。何年中路弃，无复向人明。宿雨高斋梦，秋吟废馆情。相看几今夕，及此慨平生。零落秋风卧，何年破庙碑。图经愁莫载，耆旧说频移。野烧龟文失，荒台鸟迹疑。遥知千载后，拂拭转堪悲。龙簴久摧折，深埋奈尔何。耕民谁睥睨，野衲自摩挲。雅奏多年歇，铭文几字讹。斜阳荆棘里，长伴旧铜驼。"}