{"id":"685628","title":"庚午九日病足愁坐贞元毓庭过酌二首","dynasty":"明","author":"邓云霄","text":"愁病柴扉昼不开，无情节序又相催。兵厨酒报新篘熟，陶令花迎旧客来。鸟雀窥门秋似水，鲸鲵翻海浪如雷。遥怜仗钺临戎者，閒暇还登戏马台。抱膝聊为梁父吟，忧时空郁杞人心。凄凄霜露催黄菊，浩浩烟波聚绿林。忍见颓城围破屋，愁闻哀角杂寒砧。醉乡别有清平界，好向中山古洞寻。"}