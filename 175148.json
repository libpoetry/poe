{"id":"175148","title":"靖康改元四十韵","dynasty":"宋代","author":"刘子翚","text":"肉食开边釁，天骄负汉恩。阴谋招叛将，喋血犯中原。饮马江河竭，鸣笳宇宙喧。氛埃缠帝座，猰{左犭右俞}吸宫垣。鼓锐梯飞壁，弯强矢及门。黔黎惊瓦解，冠盖尽星奔。走辙秦城地，浮航楚峡村。画堂空锁钥，乐府散婵媛。夜诏闻传玺，春王记改元。三辰光尽匿，四海浪横翻。伏阁惟群彦，兴邦在一言。雉城期必守，虎旅更增屯。龙困虽忧蚁，牛赢尚覆豚。谋成擒颉利，义可绝乌孙。坚壁师弥老，穷兵火自燔。钩鱼犹假息，幕燕暂游魂。恳款情先露，诛锄党实繁。横磨非嗜杀，下策且和番。割地烦专使，要盟胁至尊。赐弓垂拱殿，留宴玉津园。回骑桑乾北，游军广武原。驱驰无立草，剖斲露空坟。太子悲秦粟，明妃泣汉轩。敌情终未测，邻好久宜敦。晋赵封疆远，金汤阻固存。短衣求李广，长啸得刘琨。御极朝仪盛，胪传诏语温。神霄分别仗，法驾引双辕。内柳东风软，宫花丽日暄。闾阎多喜气，箫鼓送芳樽。运契天同力，时危祸有根。覆车宜自戒，曲突更深论。落拓江南士，飘零寒北潘。蚤尝专翰墨，晚厌属橐鞬。拔剑思摩垒，怀书拟叩阍。蹉跎谋不遂，感激气潜吞。野迥寒烯照，楼高暮雨昏。望乡心恍惘，忧国涕潺湲。仄席勤谘访，垂绅乐引援。鵷鸾方竞集，短翼待腾骞。"}