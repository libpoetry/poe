{"id":"108385","title":"午困·老人无所嗜","dynasty":"元代","author":"方回","text":"老人无所嗜，惟书尚喜读。矧又昼正长，聊此展卷轴。阅久困已极，端坐闭我目。稍稍收神明，内观默往复。谓可略欹枕，童子致委曲。心惧圣师责，美材化朽木。倦惫不可奈，一偃寐辄熟。何事忽惊觉，客至义当速。与语了无味，退就一影独。□□□□□，尚赖有脱粟。朱墨工未竟，点勘继以烛。还将夜有余，用补日不足。行年过七十，焉用强自勖。起倒不由人，曷不返空谷。"}