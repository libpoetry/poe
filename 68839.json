{"id":"68839","title":"题画兰卷兼梅花","dynasty":"元代","author":"王冕","text":"湘江云尽湘山青，秋兰花开秋露零。三闾已矣唤不起，□莸萧艾春娉婷。次飚吹香散郊坰，山蜂野蝶何营营？幽人脱略境色外，竟坐不读离骚经。西湖昨夜霜月明，梅花见我殊有情。逋仙祠前尘土清，老鹤彳亍如人行。天边缥缈来凤笙，玉壶美酒颠倒倾。酒阑兴酣拔剑舞，忽觉海日东方生。"}