{"id":"1099463","title":"刘荆州答","dynasty":"宋","author":"严羽","text":"皇汉失中德，四海横雕戈。惊尘暗九有，豺虎临长河。流人满川谷，积尸乱如麻。关洛既荡析，楚壤空嵯峨。谬当牧守寄，无以救时讹。竟贻百代诮，家世随蹉跎。安知千载下，夫子感慨多。人生固有志，成败飘风过。且复登城隅，逍遥望山河。日暮襄汉碧，凫鸭游轻波。何以慰我心，玄熊閒黄驼。清觞宜城酒，二八邯郸歌。愿言写怀抱，联用宽吾家。勿言此欢易，乐罢归无何。"}