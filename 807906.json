{"id":"807906","title":"贺新郎  题大司农梁苍岩先生五苗图","dynasty":"清","author":"陈维崧","text":"靧面桃花雪。羡昌昌、搓酥滴粉，珠装翠刷。昨夜分明天上冷，玉兔初肥时节。早谪向、姮娥宫阙。骑上紫皇狞小凤，笑群儿、项领寻常物。粗了了，甚贤达。曾经入梦缭绫滑。是宣和、写生墨绣，虬松都活。今日荷衣能出拜，果应兰芽其茁。算此事、通都艳说。摩顶苗哥须记取，奋扶摇、绦旋行当掣。家自有，魏公笏。"}