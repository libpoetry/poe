{"id":"501605","title":"齐云亭奇石歌","dynasty":"明","author":"林弼","text":"何年星芒化山骨，古色苍颜势崷崒。就中别有混沌天，万象森罗了毫发。府公移置齐云亭，一府来看零阳屏。蓬莱清浅隔弱水，君山晻霭浮洞庭。我疑太阴照天地，山河倒影摇丹桂。又疑明河泻九天，斗牛腾光通剑气。公馀对此独踌蹰，咫尺万里论江湖。幽篁古木在眼底，何用人间俗画图。"}