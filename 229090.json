{"id":"229090","title":"病寓灵芝寺夜闻讲律有作","dynasty":"宋代","author":"释宝昙","text":"钟鼓考击殷夜床，我方咽药不下吭。苦思一语缓吾缚，重遭缚急如缚羊。平生两眼大如镜，白首读律无精光。商君入秦祸始大，文武之道几灭亡。文人废经宁废律，何者百谷无稻粱。春风二月锦官寺，梦绕十年新学场。莲房密室仅千讲，传疏狼籍酬朱黄。如恒山蛇救首尾，弗学饥鼠吟空墙。我生不愿文字习，亦不愿学屠龙方。半窗睡美君勿聒，自有云月供平章。"}