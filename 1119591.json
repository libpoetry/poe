{"id":"1119591","title":"再次韵赵景安四首","dynasty":"宋","author":"陈造","text":"迂儒法士就鸡连，犹复拘拘诧瓮天。度外有人能好客，一樽容我赋超然。艳粉奇葩照座隅，更阑醉墨点襟裾。诗成平处犹元白，无限羁愁赖破除。平时一饱每从人，自庇官曹等徼巡。且可放狂中酒圣，冷看得意诧钱神。酒浓胜得晚天寒，云气侵帷水墨翻。兰蕙香前还判醉，不须投辖锁重门。"}