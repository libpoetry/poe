{"id":"780315","title":"金缕曲 孙杉麓同年下第将游汴中，索画梅一枝为别，并题其上","dynasty":"清","author":"周星誉","text":"欢笑真无几。才听得、流莺声老，故人行矣。一幅缃枝和泪写，多少酒边深意。也不分、空山抛弃，独立自矜颜色好，怎春风、输与闲桃李。襟上泪、甚时洗。人生荣落何须计。君看我、鲇鱼上竹，冷官滋味。药省兰台吾不愿，薄宦廿年而已。但及早、买田乡里。他日白头湖上路，好同来、结屋梅花底。鸥鹭约、倩花记。"}