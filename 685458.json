{"id":"685458","title":"和苏汝载雪诗四首","dynasty":"明","author":"邓云霄","text":"积素接华裀，光浮白氎巾。凤城疑不夜，花木竟先春。姑射来仙子，瑶池见舞人。徵歌何处好，偏爱郡中新。试问前朝事，兴亡竟若何。陈宫久寂寞，玉树尚嵯峨。冻集城乌静，风回夜柝多。诗成何所赠，应付雪儿歌。薄暮寂无哗，同云冷万家。不闻吹玉笛，但见落梅花。翠失梁园竹，晶凝剡曲沙。三杯催作赋，字字是瑶华。正忆长门冷，还伤绝塞寒。窥帘同泪落，倚剑拂花残。貂帽何时赐，羊车入梦看。寄言新燕尔，此际异悲欢。"}