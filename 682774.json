{"id":"682774","title":"东游诗","dynasty":"明","author":"区益","text":"氛祲初销议止戈，共将图籍问萧何。山开百雉连云起，地控层峦积翠多。王气欲通周贡赋，提封不改汉关河。也知制锦风流令，化得人间有绮罗。岭峤新开百里堂，桃花多种似河阳。琴声为变东山俗，宿影遥含北极光。金甲未能忘细柳，闾阎先已颂甘棠。政成早晚来优诏，伫看飞凫入建章。"}