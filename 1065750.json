{"id":"1065750","title":"次韵信中郎官庵","dynasty":"宋","author":"苏过","text":"飞流半山来，忽作长剑倚。吾知有奇境，何畏虎尾履。郎官初得名，山川虽信美。谁能此岩居，暂寓非终止。吾侪世外缘，壮心殊不已。每讥怀与安，同是非夫耻。忍饥啖藜藿，且博一笑喜。更寻云外人，安得助薪水。伶俜穿鸟道，窈窕下涧底。路述烟草合，欲往不得跬。登楼亡其梯，航海失一苇。仰观二三子，脚下云埃起。山灵若相戏，危石折屐齿。忧我不再来，遗恨丘壑里。借君谈天口，骇我未闻耳。秋高山更奇，后会志益伟。扪萝贵先登，噬脐无效此。与君控扶摇，赤脚踏清泚。"}