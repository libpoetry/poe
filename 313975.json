{"id":"313975","title":"沁园春·送李神木北上","dynasty":"清代","author":"陆震","text":"郁郁吾生，于此久居，真使人哀。恰名场溷迹，逢迎计拙，浮云过眼，富贵心灰。物外逃名，墙东避世，我意如斯更不回。君豪甚，忽别余千里，买棹长淮。羡君此去金台。看帝阙、巍峨北极开。更苍松翠柏，西山崒嵂，银涛雪浪，易水潆洄。乐毅坟边，张华宅畔，吊古谁能不感怀。题诗处，问中朝诸贵，若个怜才。"}