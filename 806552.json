{"id":"806552","title":"齐天乐六首 其四","dynasty":"清","author":"蒋士铨","text":"来时尽说长安乐，出门西向而笑。半入云霄，半飘尘海，半在秋原残照。欹斜乌帽。对冷月啼蛄，影形相吊。此味辛酸，古人先我已尝到。风云何限屠钓，叹行年廿八，已非英妙。数折桑乾，一条虹彩，车骑喧喧争闹。不如归好。共乌鹊南飞，听他低叫。饱吃黄粱，拥衾眠一觉。"}