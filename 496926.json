{"id":"496926","title":"忆闽中旧游有序","dynasty":"明","author":"张元凯","text":"忆昔海波乍飞扬，长鲸吐雾白日黄。家君作镇闽之疆，手提三尺擒其王。幕中尽举万年觞，铙歌凯曲何铿锵。从军未许称王粲，草檄无烦借孔璋。曰余小子不好武，当筵漫学赋鹦鹉。细柳营前羽戟閒，芙蓉幔里蛾眉妩。玉勒骄嘶踏落花，银筝缓调鸣朱户。枚皋诙笑类俳优，束晰嫚戏能消愁。斗鸡蹴鞠沉里巷，射麋罝兔空山丘。喜为豪士岸白帻，曾见胞人傅绿韝。贵游造请刺磨灭，博徒之辈聊延结。大道相逢脱佩钩，交欢岂必归金埒。青州从事玉液香，红绡荔子冰肌洁。垆头且醉郑樱桃，一曲新声夜月高。怀中自有明珠卖，座客何须绿绮挑。少年行乐常如此，宁知花谢秋风起。拂衣长揖武夷君，扁舟直指吴江水。归来寂寞夫差城，年华屡傍五柳更。蓼莪再读涕泗盈，于今白发有几茎。怀谗抱谮日不平，我思旧游歌且行。匣中夜夜双龙鸣，犹堪报国图峥嵘。"}