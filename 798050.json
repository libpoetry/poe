{"id":"798050","title":"念奴娇  乙巳中秋用东坡韵寄广陵诸旧游","dynasty":"清","author":"陈维崧","text":"月明如此，问江山今古，几多陈迹。谁把桂轮今夜里，碾破楚天新碧。玉臼无声，银河有影，一片清虚国。醉馀莫笑，旧游吾尚历历。记得杜牧司勋，江湖落拓，曾作扬州客。爱杀打头天上月，管甚中秋七夕。一别凄然，吾生可惜，塌尽鹍鹏翼。夜云深矣，依稀楼外吹笛。"}