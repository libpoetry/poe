{"id":"835251","title":"八声甘州 送伯愚之乌里雅苏台","dynasty":"清末民国初","author":"沈曾植","text":"送萧萧征马向边州，都护出安西。正啼鸦噪晚，惊沙击面，烟树凄迷。灞上回头南望，鳷鹊夕云低。谁识阳关意，兀坐渔师。揽辔而今焉向，黯兰生荪苦，天上相思。僾回风北溯，乐莫乐相知。莽千里龙沙雁碛，借天山砥锷浮鲸鲵。归须早，今年金印，斗大提携。"}