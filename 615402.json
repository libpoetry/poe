{"id":"615402","title":"赠何龙友游古冈圭峰","dynasty":"明","author":"李孙宸","text":"我生双足可三尺，每思踏遍天下名山与奇石。我生双眼不盈寸，又思览穷八荒九州罡风灏气之汗漫。男儿堕地各有为，那能处覆类醯鸡。曾向罗浮窥日观，曾向西樵蹑彩霓。太行九折支策寻常度，越水吴山洞壑处处恣。扳跻虽然未尽济，胜之双足未惬览。胜之双目已从云水订风期，肯复人间受羁刺。独有咫尺古冈门，负郭圭峰烟雾屯。游人不用裹粮去，世外烟霞世内村。几度欲游游未得，让君羽盖早翩翻。传闻昔自一行去，白云无复金光吐。山灵有待已千年，只今重与真人遇。君到峰头捡翠微，玉台寺下款柴扉。破茗亲尝瀑布水，长啸一声催落晖。送君行，酌君酒，此事有缘兼有候。肯容世路轻挥手，任君山水兴偏饶。骨相封侯也未消，黄石赤松他日事，笑他猿鹤早相招。"}