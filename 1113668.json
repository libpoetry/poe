{"id":"1113668","title":"洞仙歌","dynasty":"宋","author":"李元膺","text":"廉纤细雨，殢东风如困。萦断千丝为谁恨。向楚宫一梦，千古悲凉，无处问。愁到而今未尽。分明都是泪，泣柳沾花，常与骚人伴孤闷。记当年，得意处，酒力方融，怯轻寒、玉炉香润。又岂识、情怀苦难禁，对点滴檐声，夜寒灯晕。雪云散尽，放晓晴池院。杨柳于人便青眼。更风流多处，一点梅心、相映远。约略嚬轻笑浅。一年春好处，不在浓芳，小艳疏香最娇软。到清明时候，百紫千红花正乱。已失春风一半。蚤占取韶光，共追游，但莫管春寒，醉红自暖。"}