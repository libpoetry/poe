{"id":"285779","title":"摸鱼儿·又垂鞭、高梁桥畔","dynasty":"清代","author":"李慈铭","text":"又垂鞭、高梁桥畔，玉泉如带低绕。翠华当日巡行处，夹辇复生春草。龙尾道，应倍忆、银绯散直寻春草。宝花压帽。看玉勒骢嘶，朱衣吏引，日伴翠尊倒。当年事，佛日红霞环抱。霜华千树凝晓。海腥一自翻西极，楼阁五云俱渺。花亦老，便种得、夭桃秾李都年少。题诗再到。愿满挹天羹，长携莲炬，来问艳妆照。"}