{"id":"1055951","title":"久旱湫舍殆不可遣免一夕雷雨忽作","dynasty":"宋","author":"李之仪","text":"半夜一濯雨，断梦失炎蒸。汗甑不复鼓，蚊雷为之停。逡巡万窍号，破窗风如倾。絺帷强主宰，庭砌已满盈。极护老稚奔，欢呼闾里情。但觉万里返，浩荡随沧溟。掠眼才闪烁，劈耳俄掀轰。岂暇计飘溺，且护婴儿惊。小休月在户，却视斗挂甍。唧唧与啾啾，次第先秋鸣。粤从腊雪后，旱魃苦自明。焦枯病三农，芽田不滋荣。陇亩半坼裂，几席饶蝇虻。端若一大难，眊焉犹宿酲。点我读书灯，凉宵聊与征。庶几简牍中，暂寓蛮触争。"}