{"id":"466501","title":"壬子春词 辛亥岁杪，与叶红自琼归省，旋于壬子春节结缡于广州，并同游肇庆，下榻鼎湖山，有作","dynasty":"当代","author":"刘斯奋","text":"水阁金荷斗日曛，双凫惊起隔花闻。北涛南走三千里，不解飘零那识君！风情别矣迥难寻，漫抚红箫春已喑。忽堕深宵儿女泪，山灵能会此时心？坐久栏东语渐稀，关河风急撼罗衣。荆扉一入轻王气，脉脉春山欲展时。家山女伴忆红裙，我亦江湖酒惯醺。莫恨啼鹃啼不歇，海云犹得似巫云。"}