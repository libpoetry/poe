{"id":"650199","title":"挽永嘉吴原范因其子翰林庶吉士吴志文之请","dynasty":"明","author":"金幼孜","text":"昔人志幽独，皎皎冰玉姿。穷居阅今古，言动无愆违。力行敦孝友，耿介恒自持。箪瓢澹无虑，韦布聊栖迟。翰墨有馀暇，吟咏多新诗。怀玉匪求售，末俗宁相知。讵期溘朝露，遐逝竟莫追。乡闾增永叹，亲友含悽悲。承家幸有托，显扬方在兹。太史述潜德，千载昭铭词。"}