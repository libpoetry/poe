{"id":"684547","title":"简心斋席炼师","dynasty":"明","author":"王汝章","text":"山色摇春发翠妍，凭轩把酒答流年。自知原宪贫非病，人谓陶潜醉欲眠。雾洗百花熏白日，天开一鸟入青烟。席谦已作东游想，异气看从海上先。西林谷口群仙宅，青发萧萧古逸民。炼过神丹专奉母，著成《真诰》必传人。青山不下乌皮几，留客先除白葛巾。门外松花如可服，岂无方术为轻身。"}