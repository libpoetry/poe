{"id":"700564","title":"高司寇盘谷宗祠诗","dynasty":"明","author":"顾璘","text":"永嘉辟灵壤，茗屿启神凿。公孙兆南游，开荒此栖托。兰荪日以滋，瓜瓞荐绵络。仁人重同本，亲义惧疏薄。蝉联大宗祠，巨榜照寥廓。崇祠象云构，盘谷缅逶迤。岩峦倚棂槛，松梧荫阶墀。宗祧肃天序，烝尝展时思。既覃亲睦恩，亦慎长少仪。昭昭世家体，懿则良可规。司寇国桢干，履道先厥躬。绳武念有始，贻谋逮无穷。族惠广晏子，祖德述谢公。礼容迩既洽，义烈远弥隆。唯兹教家理，恊彼调元功。"}