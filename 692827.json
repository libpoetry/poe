{"id":"692827","title":"一七令 舟中阅唐诗纪事王起李绅张籍令孤楚于白乐天席上各赋一字至七字诗以题为韵遂效其体为花风月雪四首宋人名","dynasty":"明","author":"杨慎","text":"花。摛锦，铺霞。邀蝶队，聚蜂衙。珠璎姹女，宝髻宫娃。风前香掩冉，月底影交加。绿水名园几蔟，青楼大道千家。谢傅金屏成坐笑，陈朝琼树不须誇。风。偃草，飘蓬。过竹院，拂兰丛。柳提摇绿，花径飞红。青缸残燄灭，碧幌嫩凉通。漆园篇中竽籁，兰台赋里雌雄。无影迥随仙客御，有情还与故人同。月。霜凝，冰洁。三五圆，二八缺。玉作乾坤，银为宫阙。如镜复如钩，似环仍似玦。兰闺少妇添愁，榆塞征人怨别。汉家今夕影娥池，穆穆金波歌未阕。雪。凝明，澄彻。飞玉尘，布琼屑。苍云暮同，岩风晓别。深山樵径封，远水渔舟绝。南枝忽报梅开，北户俄惊竹折。万树有花春不红，九天无月夜长白。"}