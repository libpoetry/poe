{"id":"59811","title":"题西陵送别图送姚进士","dynasty":"明代","author":"刘绩","text":"悠悠复悠悠，风吹江上舟。今朝天色好，送客西陵头。西陵在何许？幂春郊树。搔首望行人，迢迢上京路。京路一千程，官梅照眼明。春风浓似酒，难浣别离情。别离余几日，伫得君消息。折取杏园花，慰我长相忆。相忆梦相仍，高楼只自登。春潮知我意，日夜向西陵。"}