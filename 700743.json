{"id":"700743","title":"谢参知陈、少参梁联樯为送，尽境始别","dynasty":"明","author":"戚继光","text":"东泛江流逆更狂，宪旌千里送归航。百年义重看云外，匝月情同去水长。楚粤天分伤把袂，舟车地迥动离觞。应知意气凌今古，便到蓬莱亦未央！道远情劳客散时，双旌何事又相迟？珠江共楫凌江返，宦海同缘别海悲。胜境相携伤去住，联舟唱和惜分离。骊驹歌罢家何处，直借高风到嵎夷。"}