{"id":"595639","title":"闻梁彦国别筑西山赋此寄怀四首 其一","dynasty":"明","author":"区益","text":"涉舟罗旁口，如过五盘溪。履险方在兹，白昼闻猿啼。去去还登陆，改辙凌丹梯。垠堮入扳陟，烟霭仍凄迷。历览随适意，得句凭轼题。薄采山中薇，足以充提携。道入西宁县，眼中皆蒸藜。官仪初睹汉，夷俗遂宗齐。四民各就业，郊垒无鼓鼙。词客时即次，羁旅成幽栖。"}