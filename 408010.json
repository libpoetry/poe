{"id":"408010","title":"逍遥","dynasty":"近现代","author":"萧劳","text":"逍遥与寂寞，品来滋味长。独坐共谁语，读画且面墙。覆窗树有荫，闻歌鸟无腔。凭阑连云暗，开帘过雨凉。一楼闲居处，风月辄相将。忽然思千里，魂梦驰江乡。江乡易往返，依旧眠胡床。不自惭懒惰，翻笑他人忙。偶发清游兴，出步草荒荒。西苑荷渐败，东篱菊未黄。预沽桑落酒，一醉待重阳。"}