{"id":"719773","title":"南越王祠","dynasty":"明末清初","author":"屈大均","text":"百粤山川险，中原鼓角悲。诛秦任豪杰，称帝在蛮彝。翡翠开黄屋，明珠饰大旗。老夫原越吏，竖子岂王师。霸气横沧海，雄图忆往时。潮声吞日月，云气走蛟螭。子女闾阎换，衣冠宛雒移。莺花非旧苑，歌舞尚荒祠。沃野馀千里，崇冈接九疑。无人□□据，诸□正疮痍。谪宦虞翻枉，成仙鲍靓迟。五羊何缥缈，八桂自葳蕤。未解青萍愤，空劳白石思。浮丘春正好，且为酌金卮。"}