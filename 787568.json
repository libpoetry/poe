{"id":"787568","title":"寿师竹五十有三","dynasty":"清","author":"许传霈","text":"一日之七岁庚午，大秩筵开数计五。越今年华辛壬癸，我来旧雨得重聚。昨回一阳百福生，集启消寒继消暑。入门何须问宾主，浮以大白斟以醑。酒酣始知诞降辰，兕觥酌彼鹤筹数。君独前席致我词，献寿投桃皆无取。新诗换得樽浊醪，胜比金钱值刻楮。我闻昌黎进表章，谏迎佛骨浩气吐。春秋刚逢五十七，力挽衰风擎天柱。又闻知遇陆宣公，二十二人榜龙虎。陆之生日是明天，沆瀣师生直接武。二公今已升庙廷，笾豆馨香列樽俎。黉宫香火本非僧，礼乐肃修合柷敔。君秉铎教历有年，大训赤刀重西序。古来金石寿诗书，振起斯文乐蹈舞。况是东阳好山林，洞天久许天伦叙。閒筑竹簃布酒棋，时摘肴蔬开园圃。迟我数年莫厥居，云洞茅檐不待补。相与徜徉耄老天，此酒此诗證出处。君不见周子定居庐阜时，濂溪风月年年今不古。"}