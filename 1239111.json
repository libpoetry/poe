{"id":"1239111","title":"沁园春","dynasty":"元末明初","author":"谢应芳","text":"冷笑班超，要觅封侯，弃了毛锥。看今来古往，虚名何用，朝荣夕悴，浮世堪悲。老我衣冠，傍人篱落，赖有平生铁砚随。西庄上，对溪山如画，鸥鹭忘机。相逢喜得新知。更不用黄金铸子期。把胸中磊块，时时浇酒，眼前光景，处处题诗。轻帽簪花，柔茵藉草，时复尊前一笑嬉。沈酣后，任南山石烂，东海尘飞。"}