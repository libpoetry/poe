{"id":"598616","title":"金山寺闻鸡","dynasty":"明","author":"庞尚鹏","text":"万籁沉沉玉宇开，水中山寺郁崔嵬。钟闻两岸烟光动，恍惚声从天上来。黄鸟枝头向人语，和鸣追逐丛阴里。对此翻怜求友情，故人千里知何处。奇毛濯露长翩跹，四顾螳螂且避蝉。中流隔断尘寰路，那得王孙挟弹丸。儿童争讶莺莺好，高飞自爱春风早。翠竹山房寄此身，何须更觅蓬莱岛。幽谷常怀一片心，江湖随地有知音。祇园共识迁乔意，日月重明双树林。翻经台上天花落，九曲江流环草阁。岩头徙倚万山低，披云欲跨麟洲鹤。"}