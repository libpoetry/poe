{"id":"1045768","title":"送唐君益","dynasty":"宋","author":"吕陶","text":"朝家设贤科，留意在豪彦。三道询天人，万言极贯变。国论庶有补，谋身非自荐。昧者鲜知此，荣禄生贪羡。讨论遗本原，文采事藻绚。假之为捷涂，得以步华选。亦有附群邪，藉以肆绮辩。心迹既自异，事业安可见。遂令权贵人，待物少明辨。概为天下材，皆同秦士贱。夫君非好名，力学久忘倦。天资固彊直，道业益丰羡。纯如后夔音，发若老羿箭。深有启沃诚，恬无宠荣恋。时事方艰虞，乾心屡告谴。远忧何时已，长策殊未献。期君为国医，起疾须瞑眩。"}