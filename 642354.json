{"id":"642354","title":"送人考满之京","dynasty":"明","author":"胡奎","text":"伊昔太昊氏，教民以佃渔。神禹平水土，群生奠厥居。伯益掌山泽，立官自唐虞。泽梁古无禁，庶鲜给朝餔。后世务财用，输纳穷锱铢。吾皇一四海，恩波被八区。南樯与北柂，晏然如坦途。英英南昌彦，聿来东海隅。钓鳌龙伯国，簸弄明月珠。清于出壑冰，置之白玉壶。赋税日以羡，声誉日以敷。我家临江滨，里社同枌榆。谬登铨曹选，获与吾子俱。得钱即相觅，有酒即相呼。勖哉金石交，愧彼势利途。三年当考最，驾言之京都。京都九天上，冠盖如云趋。蜚英大鸿胪，揽辔青云衢。岂无伯乐氏，顾此千里驹。大江秋水落，旭日照樯乌。柳条不堪折，击缶歌呜呜。方当维新日，群才应时需。子行勿踟躇，善保千金躯。"}