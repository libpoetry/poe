{"id":"1112437","title":"怨王孙/忆王孙","dynasty":"宋","author":"张元干","text":"小院春昼。晴窗霞透。把雨燕脂，倚风翠袖。芳意恼乱人多。暖金荷。多情不分群葩后。伤春瘦。浅黛眉尖秀。红潮醉脸，半掩花底重门。怨黄昏。霁雨天迥。平林烟暝。灯闪沙汀，水生钓艇。楼外柳暗谁家。乱昏鸦。相思怪得今番甚。寒食近。小砑鱼笺信。屏山交掩，微醉独倚栏干。恨春寒。"}