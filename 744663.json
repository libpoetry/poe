{"id":"744663","title":"得董校理书却寄","dynasty":"清","author":"陆继辂","text":"今我不乐思旧游，故人衣袂如浮丘。梦中仿佛见图画，晓日正照铜龙楼。楼头双成最伤别，一雁翩然下天末。雏鸾幺凤飞入云，惜我幽居抱仙骨。秋虫促织禽催耕，世间何物堪虚生。玉虬未奉行雨敕，迎风化作双娉婷。一徵璇宫佐织女，一留寒闺宵顾杵。莫言缣素不相如，万缕从看两心苦。鹊尾自短银河长，欲往从之渡无梁。珠帘詄荡开天阊，云軿间关低复昂。巢湖之水秋汪洋，倒影飘落湖中央。湖中有鸟名鸳鸯，锦翼虽倦成文章。待君筑室笠泽旁，我持作贽登君堂。"}