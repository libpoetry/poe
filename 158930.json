{"id":"158930","title":"次韵郡僚樱桃之什","dynasty":"宋代","author":"强至","text":"人说樱桃美，谁知味特殊。颗匀圆更好，色丽赏还须。树树红攒夏，年年价满都。畏风应早摘，宜日称晨敷。血滴春鹃泪，胎含火齐珠。透肌胜琥珀，爽口剧醍醐。怒目睛全赤，妆唇点误粗。爱擎宜翠笼，登进合银盂。秀实期先荐，流莺莫漫图。园林千百品，甘处后尘无。"}