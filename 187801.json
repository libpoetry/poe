{"id":"187801","title":"喜西崗桥成并书邦美东西桥记后","dynasty":"宋代","author":"刘宰","text":"西崗水与洮湖通，修梁自昔横西东。百年兴废人不同，谁其记者竹庵翁。喜君架木续前功，朝曦夕照明垂虹。地脉不断和气钟，纡朱曳紫还家风。邂逅归来一亩宫，幽花野草迷青经。躬耕会有年谷丰，笑咏五柳卑扬雄。可但日高花影重，罗帷醉起酣笙钟。"}