{"id":"827971","title":"江陵戴烈妇诗","dynasty":"清末近现代初","author":"陈曾寿","text":"人生孰无死，一死扶三纲。天地将欲闭，见此麟凤祥。江陵张氏女，殉夫何从容。绝命遗兄书，辞义严秋霜。上言秋君死，茝义当随行。一时苟怯死，万日恨之长。非谓无舅姑，非谓无弟兄。非谓无女儿，所重没世名。童年母见背，及笄丁父丧。今夏痛子夭，今复降此凶。今随秋君行，天帝在我旁。下言女假巧，乳少今无娘。长成多读书，于兄终不忘。是岁庚戌冬，张子旅上京。哭妹感噩梦，晨寤大愕惊。忽忽泪承颊，容貌为变更。同人方慰荐，梦幻故荒唐。翻然一纸书，开视刀剑伤。事真乃非梦，失声去堂堂。张子赴丧归，哽咽陈始终。烈女适戴君，字沅名苣衡。少小明诗书，事夫何温良。秋君苦钻仰，痼疾已在床。形影非一朝，至性知其刚。立后答妇恩，预托诸母行。诸母夙敬爱，闻言重兢兢。烈女喻指意，笑谓非所望。为宁诸母心，絮述自处方。反面谢秋君，自保宽胸肠。肺腑不能语，医言讵无诳。为君抚巧儿，何忍自贼戕。女伴或来视，酬对逾寻常。收检及琐琐，假贷咸归偿。父兄有手札，一一奉姊藏。一朝望断绝，不见忧迫容。膏沐进新衣，还进饼与汤。秋君气仅属，有语目微张。似诘众不救，听者莫能详。烈女面大赤，众意亲炉铛。旋遣婢媪去，有声发内厢。群疑乃反视，解救惊不遑。方知进食意，仰药犯所妨。犹惧不速发，闭户倾馀浆。先时有刘媪，助殓人称扬。生前戏相托，仓卒忽来傍。玉貌加生时，启手见新创。何时众未觉，割臂曾作羹。千曲达一直，十目辟精诚。争仁淬智勇，匪人能周防。一念遂万年，合葬龙山阳。张子徵文辞，冀以传芬芳。哀哉道丧世，祸有滔天狂。周公不为公，庄姜不为庄。国变腼视息，泚笔污我裳。前年急鄂难，张子独相将。孰云共患难，谊乃同死生。颀然伟丈夫，哭妹涕浪浪。三年负一诺，寤寐丛彷徨。清晨天宇肃，高风正寥翔。我仁日月至，志气当清明。发愤为此诗，一发争微茫。"}