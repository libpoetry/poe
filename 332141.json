{"id":"332141","title":"百字令·田光老矣","dynasty":"清代","author":"曹贞吉","text":"田光老矣，笑燕丹宾客，都无人物。马角乌头千载恨，匕首匣中如雪。落日苍凉，羽声慷慨，壮士冲冠发。咄哉孺子，武阳色怒而白。试问击筑渐离，此时安在，何不同车发。负剑祖龙惊掣袖，六尺屏风堪越。贯日长虹，绕身铜柱，天意留秦劫。萧萧易水，至今犹为呜咽。"}