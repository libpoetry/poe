{"id":"895488","title":"送言上人往见径山老十四韵","dynasty":"宋","author":"张元干","text":"忽辞鼓山行，便作径山去。道人孤飞云，腰包咄嗟具。两边兄弟间，杨岐一条路。禅许众人参，院要大家住。无是亦无非，何喜复何怒。同粥鼓斋钟，等灯笼露柱。佛眼接竹庵，云门透圆悟。尔则有师承，心共成佛祖。可笑世上儿，妄念分毁誉。石火电光中，毕竟什么处。所得能几多，造业不知数。生死到头来，请问末后句。穷汉未必穷，富汉岂真富。入门相见时，此话莫错举。"}