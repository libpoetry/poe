{"id":"697156","title":"初至昙阳观访长公作二首","dynasty":"明","author":"胡应麟","text":"龙篆荧煌列太清，凤箫时落步虚声。千灵剑佩朝拘翼，七圣辎軿候广成。王母宴时香雾合，上元归处片霞明。骑羊莫问关前客，石室初平是姓名。绛宇琼楼压巨鳌，扶桑晴翠落飞涛。攀云顿觉蓬壶近，望日犹惊泰岱高。面貌诸天曾省识，风神八极共游遨。含毫小毕千年事，长侍方平醉玉桃。"}