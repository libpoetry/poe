{"id":"809887","title":"五十五年正月十二癸卯立春是日风从东北而至景云密布瑞雪铺地至十三日未止书云立春与元日同占乃收成之兆故喜民有足食之庆朕慰宵旰之忧赋五言排律以记其事","dynasty":"清","author":"玄烨","text":"问夜何尝歇，殷勤六十年。岁华催短鬓，寸晷惜担肩。丰歉无推数，平成在事先。人安为国瑞，谷熟是民天。惭抚陶甄治，思将法令蠲。云浓春气早，风静漏声传。南陌银花遍，东郊绣壤连。管弦喧里巷，灯火接山川。不为私情扰，宁耽宝馔延。祗期民俗厚，敢诩治功全。礼让传家教，诗书戒往愆。翠烟笼畎亩，泛泛润桑田。"}