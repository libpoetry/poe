{"id":"179882","title":"峡中重九以菊有黄华分韵得菊字","dynasty":"宋代","author":"李流谦","text":"江湖浪走嗟碌碌，往往佳时忘记录。今朝峡里作重阳，节物虽同感殊俗。终日悬忧湍濑间，何人为唱黄花曲。尚喜樽罍余旧醅，不然何以慰萧索。每思在家天气好，一瓮床头拨寒绿。俗熟未熟唤客饮，妇骂儿嘲醉不答。只今那能问甜涩，况是名樽难重得。晚行江干见篱落，小雨霏霏冒丛菊。若从主人觅数枝，金英未吐心亦足。归插铜瓶对清酌，营度肴蔬选橙栗。茱萸在手花在头，起舞狂歌忘为客。人情一种无贵贱，余沥犹能到僮仆。渊明固是羲皇人，腰不可折带难束。白衣大自胜督邮，千古因渠重斯节。我行四方亦何事，此腹能须几圭撮。并头鸡鹜不自厌，爷首高飞愧鸿鹄。酒阑独诵归来章，醉面如頳背如沃。"}