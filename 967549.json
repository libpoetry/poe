{"id":"967549","title":"水调歌头 次方时父癸卯五月四日","dynasty":"宋","author":"赵以夫","text":"竞渡楚乡事，夸胜锦缠头。湖光渌净，转胜雪浪舞潜虬。刚道琉璃宝苑，移作水晶珠阙，鳌顶出中流。一钓惊天地，能动此心不。活千年，封万户，等虚舟。渺然身世，烟水浩荡一沙鸥。听得长淮风景，唤起离骚往恨，杜若满汀洲。相对老榕下，五月已先秋。"}