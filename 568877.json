{"id":"568877","title":"答赠曹子大同","dynasty":"明","author":"王世贞","text":"荆玉游中土，连城不复偿。武夫迫相淆，璠玙蔽其光。所以神自泣，黯然思陵阳。空谷产猗兰，无人自芬芳。菉葹群来狎，根株不相当。所以希拂拭，愿登君子堂。淮南富耆硕，曹子乃其良。渔猎六代薮，驰骋百氏场。五十困公车，六十钓沧浪。著书累万言，不博俸一囊。鹖雀暮来栖，万目呼凤凰。窃悲千秋瑞，长铩五色章。惠而好我音，携我以同行。知己何必多，寸心暴秋阳。结交何必早，岁晚见冰霜。"}