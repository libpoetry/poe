{"id":"531608","title":"邹生行赠谦之编修谪官广德","dynasty":"明","author":"杨慎","text":"慧星夜扫文昌宫，天下学士悲途穷。邹生上书叫阊阖，九关虎豹谁为通。雷公怒号玉女笑，囚笯鸾凤随沙虫。蠖伸龙屈应物理，曲钓直弦羞谣童。君不见贾生昔遇汉文帝，一疏反覆双流涕。忠臣自古忧圣明，近侍何曾忘献替。石渠天禄君少年，文彩照耀金华筵。从祀拟奋获麟笔，丰称思陈雊雉篇。以兹瓠落甘流放，金马长鸣下仙仗。北极逍遥紫气傍，南陵彷佛丹丘上。凉风萧萧吹五两，登薠聊骋平原望。迁客心随江水流，游子梦绕浮云嶂。清商吟，激楚唱。酒阑击节气悲壮，月寒江清剑光荡。水有蛟螭陆犀象，感慨赠君随君向。君向江湖脱网罗，我淹京邑阻烟波。乘风焉得骑鸿鹄，万里相随一羽过。"}