{"id":"1131252","title":"张工部挽词","dynasty":"宋","author":"楼钥","text":"忠简传清白，家声属弟昆。惟公殿诸老，积善见多孙。两桂昌书种，双椿蔼庆门。寿终无可憾，况有典刑存。壮岁登郎省，旌麾历五州。仁声号循吏，治行最诸侯。忧国言多切，筹边虑更周。积薪无恨望，终老得夷犹。敕局同寅旧，雌堂屡肯过。故人今有几，朝士更无多。问信书犹湿，相望鬓已皤。忽闻埋璧痛，薤露不成歌。"}