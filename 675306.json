{"id":"675306","title":"独不见","dynasty":"明","author":"王廷相","text":"君王爱小腰，锦带自结束。二八入汉宫，罗荐生香玉。玉香自不灭，宠盻每难终。昔为菖蒲花，今为孤根蓬。蓬飞绕天去，妾意何终极。前时昭阳院，双燕栖罗幕。燕燕上林飞，春归长信道。雕舆竟不来，空长如茵草。秋草有衰质，明月常素心。班姬新乞扫，试鼓长信琴。玉琴悬五丝，一丝一肠断。空作白头吟，曲终独不见。"}