{"id":"1161632","title":"赠饶州韦之晋别驾","dynasty":"唐","author":"朱湾","text":"天道不可问，问天天杳冥。如何正月霜，百卉皆凋零。爝火乱白日，夜光杂飞萤。贾生贤大夫，所以离汉庭。河色本异洛，渭流颇殊泾。清浊共朝宗，滔滔曾莫停。巨川用舟楫，傅说匡武丁。大船胶潢洿，不使济沧溟。中夜击唾壶，仰头望天庚。三台位尚阙，群象徒荧荧。鸾翮时暂铩，龙门昼常扃。心倾下士尽，眼顾贫交青。幽室养虚白，香茶陶性灵。应将混荣辱，讵肯甘膻腥。至道是吾本，浮云劳我形。手中菩提子，身外《莲花经》。兴来步出门，长啸临江亭。毫端洒垂露，赋里摇文星。大音比叫钟，大智同挈瓶。巴歌利节曲，布鼓随雷霆。陋巷一簟食，在原双鹡鸰。每怀受施恩，长记座右铭。食惠饱复饭，饮仁醉还醒。绵绵寄生叶，泛泛无根萍。萍岂不随流，爱君水清泠。叶岂不恋本，爱君树芳馨。彷徨窃三省，感激终百龄。开閤眷已重，扫门心匪宁。铅刀冀效割，钝刃思发铏。危弦托在兹，实愿知音听。"}