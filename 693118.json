{"id":"693118","title":"雪作二首","dynasty":"明","author":"沈周","text":"经春十日忽作雪，如此纷然门且关。瞥见豪华成白屋，错加粉饰累青山。侵凌广野容无地，零乱高空落自閒。兀坐搔头何遣拨，梅花寒勒未开颜。春雪公然沮春雨，莫能为润秪漫漫。撒盐差是殊无味，执玉徒观不辟寒。满地萧条悲鸟雀，何人徙倚爱阑干。冻皴手足须俱折，拥被微吟强自宽。"}