{"id":"151684","title":"胡生行·君不见平陵班仲升","dynasty":"宋代","author":"区仕衡","text":"君不见平陵班仲升，君不见句章阚德润。二子傭书日苦贫，投笔诵经总才隽。又不见二子之后有胡生，寸管从人落魄行。往往处诧骨非贱，只述二子功与名。凿空绝域称使者，孝廉为郎补中舍。都乡拜爵金印持，定远封侯玉门射。胡生果是大耳儿，蛟龙尺水自有时。长安乞米齿编贝，且得待诏聊免饥。不能持钓富春泽，只解校文天禄阁。大夫岂必终落魄，他时人认傭书客。"}