{"id":"274204","title":"黄鹂词·楚郊三月多黄鹂","dynasty":"清代","author":"李士棻","text":"楚郊三月多黄鹂，飞上绿杨高树枝。身轻舌巧羽毛丽，一点深黄露烟际。趋时应节最善啼，画帘东畔金塘西。河蒲茸茸吹粉雨，日斜夹看歌童舞。羁雌几度感黄袍，紫燕前头避伯劳。凤城箫管听离别，杜宇声传蜀冈血。樊姬墓草纪南门，客望天涯正断魂。梁家贵主园林畔，荆棘风摇鹧鸪叹。可怜昙首泪双悬，美人寂寞花凌乱。"}