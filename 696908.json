{"id":"696908","title":"丽春宫人词次韵二首","dynasty":"明","author":"皇甫汸","text":"汉宫初进美人歌，一日春晖到绮罗。漫向玉阶啼粉泪，试开金箧理妆螺。从登豹辇衔恩甚，特赐鸾笺命藻多。总是相如能献赋，文园归后奈君何。掖庭诸伴尽承私，犹是长门奉帚时。夜月罗帏空自照，春风玉辇不教随。画图旧掩明君貌，团扇新传班女词。争得蛾眉无解妒，一开金屋宠全移。"}