{"id":"440514","title":"听郭师弹琴歌","dynasty":"当代","author":"张文胜","text":"先生风义兼师友，见面初已闻名久。欢若平生謦欬间，饮我春茶似醇酒。玉轸尘生拭绿绮，殷勤为我奏流水。白波一道初出山，奔腾江海三万里。飞沫惊涛照眼明，忽然电灭寂无声。帘外冬阳透窗入，街心似有车马鸣。人间何世神恍恍，七弦又已泠然响。轻若春花落幽潭，柔如太息空惆怅。君子何为似楚客，负手看川昼夜碧。临流可奈太清癯，一曲听罢鬓毛白。催弦拂柱翻别调，忆故人与龙朔操。淮南春色方萋萋，紫塞秋风颜色老。不忍听者意惶惶，更坐再为弄文王。君子之德仁且厚，宛如春风澡我肠。春风穆穆舞白雪，韶頀初闻何欣悦。四曲听罢魂扬扬，我似先生手心热。"}