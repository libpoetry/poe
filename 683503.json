{"id":"683503","title":"即事寄戚将军","dynasty":"明","author":"王世贞","text":"岁庚在午旄头灭，太社摐金帝受俘。珍重运筹三相国，坐谈生致五单于。分茅不杀诸侯礼，互市全胜列郡租。北阙请缨神自王，穷山卫虎识愁无。联翩宫锦蔽韦韝，天马峰驼贡不休。导引频劳典属国，论封先数大长秋。中朝断绌王恢议，漠北能无结赞谋。三辅渔阳知最切，莫容烽火动神州。"}