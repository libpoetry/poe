{"id":"703636","title":"喜陆太守孝山长斋因其生日作诗四首寄之","dynasty":"明","author":"释函是","text":"山中传好信，数月已长斋。悟物知生事，平情近道怀。幅巾称弟子，梵呗响庭阶。更忆莲池上，刍言次第谐。公堂宁碍道，隐几忽闻雷。侧耳承谁力，古人今再来。竹声和午磬，云影落香台。寂寞官斋里，居然万壑回。谁云吾道隘，太守近能禅。视事经坛外，观心晓箭前。护生先茹澹，息讼共清缘。多士南州遍，弦歌钟梵边。悲心犹及物，窒欲见初生。寂感于何兆，形骸空有名。一身从隐显，万汇托生成。月落秋潭夜，分明雁过声。"}