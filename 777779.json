{"id":"777779","title":"瑞鹤仙·春郊，和清真韵","dynasty":"清","author":"陈家庆","text":"指烟村雾郭。携榼去、一路芳尘漠漠。荼蘼自开落。听鹃啼、都在斜阳林角。风摇柳弱。念家山、犹负旧约。且凭轩小憩，微掬玉泉，漫引清酌。黛色苍茫日暮，夜色凄凉，渐笼孤阁。天垂野幕。蟾宫远，谁偷药。叹流光易谢，春归何处，情怀此际正恶。又羌笛悠悠，吹送牧儿笑乐。"}