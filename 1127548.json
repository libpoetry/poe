{"id":"1127548","title":"和梅堂祖心禅师答潭州知府谏议谢凡五遣人召禅师不往","dynasty":"宋","author":"彭汝砺","text":"万里江湖一钓舟，夜寒乘月过沧洲。投竿不比任公子，误得骊龙亦上钩。胡床误看碧松枝，自爱壶中日月迟。冰尽暖沙眠犊子，波间细雨浴鱼儿。无弦不似伯牙琴，笑杀钟期错用心。却爱铁牛机外语，知音何似不知音。"}