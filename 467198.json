{"id":"467198","title":"金缕曲 寄题艺园诗草","dynasty":"当代","author":"陈述元","text":"一别俱衰朽。记年时，青青衫鬓，论交时候。八眼塘前初惊座，笑语天然憨厚。俄笔落龙吟狮吼。文采衰宗余种子，散随风，不胫灵蛇走。联好句，沈郎瘦。吾家老子今山斗。倚苍茫，幽州台上，千秋谁友。章柳刘曾相送罢，更送斜阳烟柳。出余绪鸳鸯教绣。引缕穿丝千般巧，渡金针，且试屠龙手。蠡一测，海波皱。望冷云中叟。对江天，风前自舞，龙钟双袖。摒挡形骸无他物，玉白花红千首。绦底事心肝全呕。九十衰翁褒语在，纵生年，易满诗难朽。取我作，覆君瓿。几人兄弟兼师友。忍于今，苍黄一瞬，豆分瓜剖。哭向天涯唤邪许，泪湿层云难透。除梦里友于情旧。歧路亡羊前尘在，庶吾知，免矣今而后。偕子隐，正丘首。"}