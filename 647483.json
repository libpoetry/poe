{"id":"647483","title":"题施江月扇","dynasty":"明","author":"王汝玉","text":"忆我初识君，江轩月如秋。故人丹林子，挟我同遨游。凉风起天未，白蘋满芳洲。浩然纵奇气，毕竟情未收。自兹始相见，谈笑恒忘倦。兴来挥綵毫，五气云露炫。却哂谢宣城，澄江净如练。我去谒承明，君来访神京。客楼三日雨，听彻□花声。别来今几载，屡看流光改。彤庭赐告还，风景依然在。重会落枫江，芙蓉正堪采。百年几何时，会少多分离。那知在今日，聚首非素期。玉杯行美酒，座上皆亲知。当筵不为乐，莫待长相思。明朝我仍去，未必重相遇。丈夫志四方，细故安足虑。它时倘念我，为折三花树。"}