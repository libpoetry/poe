{"id":"739673","title":"感怀用苏文忠公寄晁美叔韵","dynasty":"清","author":"阿桂","text":"少小重意气，局蹐訾前贤。惟知一往乐，谁能计万全。而今衰老矣，狂直多弃捐。心迹聊自慰，功成付与天。百忧如猬集，扰扰白发年。虽廑生还想，宁知口碑传。胡不赋《归去》，恣意穷芳鲜。松竹荫我庐，朝昏饱云烟。泾渭自清浊，美丑何憎妍。不见亦不闻，幽谷长日眠。撷彼南山茶，松枝活火煎。一瓯涤内热，快意耽静便。岂必觅丹砂，妄与神仙缘。醉乡亦复好，遑惜囊无钱。"}