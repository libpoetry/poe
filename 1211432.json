{"id":"1211432","title":"过桐君山","dynasty":"元","author":"萨都剌","text":"桐山峨峨桐水清，仙人不住芙蓉城。山头笑指梧桐青，至今山水俱得名。丹光夜照江水赤，赤浪神鱼夜飞出。碧桃花下觅神仙，白日山中遇樵牧。江深谷响山有灵，东山人唤西山应。渔人误入水帘洞，石崖倒挂丹崖藤。祠荒路断行人少，石上清风长瑶草。月明黄鹤飞渡江，仙人一去梧桐老。"}