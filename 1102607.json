{"id":"1102607","title":"宿高邮露筋","dynasty":"宋","author":"俞德邻","text":"午发淮子口，晚泊露筋北。舟人指灵祠，欲语辄叹息。伊昔避乱初，女郎实英特。行行侍丘嫂，日暮云气黑。嫂兮宿邻庄，我宁止路侧。我生虽不辰，秉身贵弗㥾。草深聚蚊虻，中夜纷鼓翼。吮血噆人肤，其毒甚沙蜮。女郎不肯顾，筋露身亦踣。至今是邦人，庙貌严血食。惜哉岁月深，姓氏不可识。维士有百行，维女独四德。贞洁一以亏，姬姜徒国色。所以古妇人，送迎不踰阈。嗟嗟露筋事，可为百世则。胡然世俗人，所重在倾国。"}