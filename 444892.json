{"id":"444892","title":"六丑  题《荷花图》","dynasty":"当代","author":"顾敏燕","text":"叹丹青笔妙，滴露处、云裳凝碧。采芳泽畔，盈盈亲手摘，一朵倾国。雨细擎春盖，如烟如梦，惹相思堆积。蓬山有路殷勤觅，味取三秋，丝成千尺。幽情可消魂魄。问芳心几许？怕是无极。澄湖清寂，纵风斜雨急，不减芳菲质。香远逸，扶摇万里云翮，正东南风劲，九霄轻入。人间恨、光阴虚掷。从此后、忘却红尘俗事，绿波亭立。多情道：谁最堪惜？我不语、目送双飞翼，水天一色。"}