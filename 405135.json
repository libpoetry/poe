{"id":"405135","title":"己巳春日杂诗（录十六首） 其二 题画","dynasty":"近现代末当代初","author":"田遨","text":"雪里芭蕉造境遒，诗情画意两风流。意高不作逼真想，红是春光黄是秋。碧天无际草萧萧，画笔峥嵘意气骄。恍在长城最高处，秋风古堞看盘雕。湖上侵晨烟水昏，沿堤新草没潮痕。雨天洗出无边翠，一树海棠红半村。皓齿明眸林下风，才通笑语又匆匆。蓬莱宫阙无缘到，仙梦时时一闪中。道路依稀认旧村，数间破屋闭重门。老槐有意筛斜照，筛碎荒阶旧梦痕。枉说身如不系舟，黄埃眯眼只生愁。会当独立银河畔，摆脱尘缘看地球。康桥月色记依稀，西子湖光照袷衣。画出平生潇洒意，诗人到死挟诗飞。京华云暗夜风寒，消息传来愁暗添。畏乱心情随处是，邻家争买米油盐。忧天心事有谁同，巷议街谈验世风。欲杜乱萌应早记，莫教风雨泣残红。不曾廊庙不江湖，未摘骊龙颔下珠。时一冥心寻自我，悠悠默写海天图。"}