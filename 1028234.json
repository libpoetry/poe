{"id":"1028234","title":"蕉庵杂言","dynasty":"宋","author":"楼钥","text":"环植峦蕉数十株，幻成方丈一屠苏。几重青苍两边合，四壁穿空一物无。早凉日薄坐其下，爽气肃飒风来徐。此为天下易生物，不多岁月真可庐。王恺谩夸紫步障，石崇安得青珊瑚。寓居得地不亩许，好事便可传规模。顾余老矣岂久处，后来得此自足娱。若谓霜雪成摧枯，环台瑶室今何如。"}