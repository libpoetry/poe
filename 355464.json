{"id":"355464","title":"三台·用琅琊氏事，赠王阮亭三十初度，戏用辛稼轩用陆氏事","dynasty":"清代","author":"邹祗谟","text":"忆长安握手萧寺，倾倒风流如许。讲毗昙、年少重僧弥，把团扇、名齐法护。连宵过、喜听蝉联语。濯濯见、新桐晨露。两丸髻、对酒清歌，白玉手、谈庄挥麈。向西山、时看爽气，却种此君同住。洒白练、夭矫似惊龙，爱写洛神遗赋。高舆披鹤氅，广陵路。都争识、神仙风度。芙蓉第、纱帽隐囊，凤凰池、琼林珠树。羡吴苑小令题诗，兰亭右军作序。看车前、赫奕八驺来，更邓禹、笑人何处。便插簪、散帻成高步。封禅书、诵来无误。况庭际、蜡凤叠棋，数公才、又还如故。"}