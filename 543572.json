{"id":"543572","title":"题铁干回春图山阴刘世儒工画梅以巨幅贽余乞诗为赋","dynasty":"明","author":"胡应麟","text":"吴绡七尺铺寒玉，幻出名花照幽独。微霜淡月春朦胧，何处佳人卧空谷。画梅自昔传华光，擅奇更有王元章。千秋绢素渐零落，古色黯黯留虚堂。迩来刘生最殊绝，十载含毫走燕越。一榻常栖剡水云，双帆忽下桐庐月。看君落墨如有神，解衣盘礴随天真。淋漓数笔生意动，阴崖顷刻回阳春。林危径仄飞鸟绝，偃蹇虬龙锁深穴。彷佛罗浮万丈峰，孤根倒挂千年雪。大枝诘屈粘莓苔，小枝蜿蜒花乱开。虢国蛾眉逞疏淡，寿阳妆额矜徘徊。风台月观遥相望，园林更染孤山样。绝艳惊从汉苑来，冰肌更出唐昌上。吁嗟刘生画己仙，坐令铁干摩苍烟。高屏巨障欲飞动，素册单条绝可怜。长安五侯招不得，王家珍重走书乞。何缘好博胡生诗，乱洒琳琅向蓬荜。阴铿不作何逊亡，人间佳句何茫茫。暗香疏影亦长语，后来谁复传篇章。嗟余潦倒笔力弱，细嚼琼朵搜枯肠。刘生刘生勿悽蹙，自古高流混凡俗。即今且作潇湘游，坐观瀑布匡山麓。他时问讯子猷船，倘寄鹅溪三百幅。"}