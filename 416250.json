{"id":"416250","title":"摸鱼子 秦淮秋集，有歌旧作“折桂令”北词者，赋此寄慨","dynasty":"近现代","author":"吴梅","text":"荡晴波日长风静，烟纱窗外低护。隔帘一角遥山笑，看尽大江东去。春换主，怕陌上花开，忘却归时路。惊霜倦羽。甚草暗西洲，人来南国，和泪听莺语。才华误，谁料旗亭又赋，黄河远上残句。鬓丝禅榻垂垂老，回首少年羁旅。心更苦，待手拨箜篌，唱彻公无渡。清游记取。问鳷鹊楼前，两三萤火，今夜向何许。"}