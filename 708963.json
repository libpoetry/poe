{"id":"708963","title":"送入我门来  夏日塞上","dynasty":"明末清初","author":"曹溶","text":"山射蛟冰，墙高燕麦，桃花五月难开。魏家遗迹，石马绣深苔。连宵羌管离亭奏，写一半江淹赋恨才。春何在，只有风翻雨坼，前日池台。南国嬉游此日，抛残堕钗枕簟，湖上安排。遍种红蕖，潮动画船回。数年不见轻罗扇，听银箭空将蜡炬催。祝良宵好梦，个人相送，到客窗来。"}