{"id":"1128174","title":"次韵叶翰林见寄","dynasty":"宋","author":"程俱","text":"雅望清班亦醉翁，暂令槐阁曳铃空。更评他日归贤守，画诺何人称治中。便合追锋来就日，已知投刃有成风。贻书千里兼金意，俎豆常怜断尾雄。相望千古一涪翁，还向江湖四壁空。病目自甘桃李后，野麋难着凤麟中。未成下泽还乡里，且寄穷阎蔽雨风。举世知音常契阔，空悲沉抑为谁雄。"}