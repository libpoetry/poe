{"id":"897450","title":"与友人论文因以诗投之","dynasty":"宋","author":"张耒","text":"我虽不知文，尝闻于达者。文以意为车，意以文为马。理强意乃胜，气盛文如驾。理惟当即止，妄说即虚假。气如决江河，势盛乃倾泻。文莫如六经，此道亦不舍。但于文最高，窥不见隙罅。故令后世儒，其能及者寡。文章古亦众，其道则一也。譬如张众乐，要以归之雅。区区为对偶，此格最污下。求之古无有，欲学固未暇。君为时俊髦，我老安苟且。聊献师所传，无以吾言野。"}