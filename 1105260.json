{"id":"1105260","title":"感怀","dynasty":"宋","author":"方岳","text":"独擅松风一壑哀，竹门虽设为谁开。宦情已矣随流去，老色苍然上面来。已惯山居无历日，不知人世有公台。天生此手终何用，只解持杯亦快哉。三十年前气挂天，老来身世竟茫然。穷愁正坐识丁字，生事不聊称子钱。得见古人千载上，已忘今我一沤边。刘伶坟上宁须酒，并与声名不用传。异人曾授相牛经，奇字初传瘗鹤铭。敲月不知僧某甲，锄烟赖有老畦丁。山灵呵护閒居赋，象纬森罗处士星。俯仰中间无愧怍，芋区瓜陇亦朝廷。去国何年老一丘，于今已换几公侯。不知我者谓为拙，是有命焉那用求。舴艋舟应容钓蟹，麒麟阁不画骑牛。百年长短身馀几，付与西风汗漫游。野圹风高一欠伸，平生俯仰已成陈。老天无意独穷我，直道有时能误人。悔不可追身是胆，怒何堪触腹生鳞。忍饥罢乞祠官禄，只么扶犁亦幸民。非干宠辱不能惊，一付之天莫我撄。举世忙时赢得懒，是人爱处放教轻。生为柱国身何在，死象祁连冢亦平。千古在前儿戏耳，且容高枕听秋声。从古幽閒在涧阿，不将齿发犯风波。共知韩愈亦人耳，子谓伯寮如命何。野处生成盘谷序，襟期写在醉时歌。尚嫌山浅人知处，更与移床入薜萝。拄入风烟更一层，瘦藤对倚玉崚嶒。左花右竹自昭穆，春鹤秋猿相友朋。五亩园为终老计，半间云住在家僧。蹲鸱生奶菰如臂，莫道山翁百不能。四壁空空长物无，松风之外复何须。竹夫人爽夜当直，木上座臞新给扶。老去云山空跌宕，秋来风月不支吾。何人能败吟诗兴，自在成章不欠租。曩昔行藏已熟筹，最为上策是无求。看人面孔有何好，如此头颅只么休。草草园庐山北住，匆匆岁月水东流。莫因一片梧桐叶，瘦损能诗沈隐侯。"}