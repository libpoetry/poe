{"id":"971425","title":"妙香院僧堂后路直临溪石台古松蟠其上松之下有足迹及石穴三十馀浅容杯水问僧云自昔葛洪鍊丹种桃于此穴乃丹灶其数三十有二适与龟峰相应亦谓足迹为仙人迹又有云日光照石壁隐若青红盖桃影云作两绝 其一","dynasty":"宋","author":"赵蕃","text":"台高十丈独株松，下有仙人旧履踪。三十二窠丹灶在，亦云数目应龟峰。"}