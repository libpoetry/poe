{"id":"974092","title":"连雪偶书","dynasty":"宋","author":"赵蕃","text":"初雪为欢谣，再雪犹喜视。三雪已恐多，四雪翻为异。坐栖漏明屋，卧拥如铁被。萧条市无行，寂寞门半闭。官居且云然，野处当何似。凶年略无储，度日唯旋计。糟粕有十百，糠覈匪一二。葛根藉长镵，蓼草同滞穗。哀哉当此时，已矣良不易。仰头叩皇天，俯首局厚地。天地岂不仁，冰雪行且霁。春膏动土脉，好雨趋岁事。但勤力田科，且下半租赐。当思硕鼠去，切勿厌狼戾。"}