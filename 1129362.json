{"id":"1129362","title":"偈三首","dynasty":"宋","author":"释怀深","text":"忆昔去年春，正当此时节。双拳打破太虚空，无限家风浑漏泄。人中狮子丧全成，月里麒麟斗角折。斗角折，金刚正眼难磨灭。千古令人诵不休，吹散红炉一点云。一回饮水一回噎，本自无情似有情。欲会个中端的意，木鸡啼作两般声。个事相承八百年，实无一法与人传。今朝欲报无传底，聊爇金炉一炷烟。"}