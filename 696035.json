{"id":"696035","title":"浔州呈侍御穆老师二首","dynasty":"明","author":"欧必元","text":"乌台簪笔旧知名，行部新扬豸史旌。桂树忽开秦尉郡，棠阴犹覆越王城。威棱象岭千峰立，官比漓江万派清。所幸蛮方无战斗，何劳溪笛怨南征。一夜扁舟溯郁浔，霜威寒色最萧森。南中久识埋轮使，台上空怀相马心。纵有声名惭剧孟，敢言经术比陈钦。含毫欲拟班生颂，共勒铜标作楚吟。"}