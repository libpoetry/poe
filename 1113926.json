{"id":"1113926","title":"送桂州安抚余靖侍郎还京","dynasty":"宋","author":"李师中","text":"诏从东海付南麾，戎乘前驱上将威。异俗已传吾父至，斯文更咏我公归。岁时职贡还朱绂，昼日恩光赐衮衣。昔往今来亦何速，长亭杨柳尚依依。拜命南来得老臣，肃将庙略制妖氛。淮西将吏尊儒帅，并土儿童认使君。新赐锦衣光照日，旧行棠树茂如云。应怜孤宦潮阳守，憔悴无人与上闻。"}