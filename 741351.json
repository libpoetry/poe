{"id":"741351","title":"居庸关歌","dynasty":"清","author":"金士松","text":"居庸险绝天下无，右枕山海连飞狐。关沟直上四十里，龙蟠虎踞环中都。拔地双崖通一线，班班车马穿云见。飞流激涧落松风，关门咫尺阴晴变。迢迢南北围山城，胡沙极望双眸明。桑乾榆林远钩带，云中上谷开藩屏。斥堠高低不知数，云是前朝用兵处。汉家天子昔蒙尘，因向雄关议增戍。增戍添兵二百年，高牙大纛称防边。暂见和亲通瀚海，旋惊烽火照甘泉。可怜百道勤王集，漫说三关坚壁立。中夜监军掣锁降，反使开门揖盗入。吁嗟乎！始知从来天险不足凭，无德易亡有德兴。真人紫气起辽海，电扫六合驱燕恒。依旧崇墉等铸铁，亭堡沿山补荒缺。亲见班禅向化来，西天万里寻车辙。居庸关前白日秋，居庸关北黄云愁。行人下马看山色，回首神京天际头。"}