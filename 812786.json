{"id":"812786","title":"临江仙 赠扶风","dynasty":"清","author":"吴绮","text":"歌舞筵前曾一笑，当年错认红红。画眉今让白眉工，暮行巫峡雨，雌拂楚台风。自爱钗痕济楚，偏怜裙褶惺忪。几回鹦鹉惊雕笼，星嗔人唤小，月怕梦疑空。一夜天涯灯影下，几人同听秋声。玉缸新酿泻银瓶。黄花如有约，红豆不胜情。明日江边还折柳，五更离绪纵横。鸥波鳞阁总平生。为君重起舞，似我不须醒。"}