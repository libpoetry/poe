{"id":"1120903","title":"次卿与余终日坐竹间以何人有酒身无事谁家多竹门可款为韵余得上七字","dynasty":"宋","author":"周紫芝","text":"养痾慕夷旷，避俗蒙讥诃。用兹结神交，长年与婆娑。脩篁不见天，万玉方森罗。隐几张净琴，共鼓南风歌。人生要行乐，取乐不必多。傥无一笑适，奈此风月何。典午方中否，举世无贤人。高爵岂不佳，奇祸终相因。七子各见几，引身良及辰。至今白眼徒，往往多怒嗔。愚智不同调，孤高固难群。自信苟不疑，俗说空纷纷。人言不如意，十事常八九。君看得意人，夺去亦难守。子云草玄文，覆瓿人不取。更喜渊明门，春风五杨柳。当年富贵士，泯默亦何有。乃知百世下，静者差得久。昔年嗜酒人，常恐不到口。卧瓮宁免贼，窥窦真若狗。幸兹身无事，家复有名酒。竹亦不待寻，清阴到窗牖。长啸风满襟，相劝杯在手。不知平生欢，重复有兹否。人命甚脆弱，百岁良逡巡。日月不可恃，齿发宁长新。但恐㰦欠间，二首仍六身。尘冠急须弹，荷佩便可纫。愿言同耦耕，永继沮溺尘。会看此水头，有人行问津。子猷爱竹者，起卧与竹俱。未知有何好，不可一日无。我亦澹少欲，鸿毛视金珠。眇观霄壤间，无一可与娱。眷言此青士，平生有葭莩。可怜杜中舍，羽林观万夫。人生天宇间，动作均有寄。谁知林下人，亦复有幽事。短步舒微芳，长吟抽逸思。有梦烦青奴，无弦须绿绮。寒日忽满窗，香销人未起。慎勿唤客来，昏昏败人意。"}