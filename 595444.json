{"id":"595444","title":"中流自在图歌为谭次川年兄题","dynasty":"明","author":"郑廷鹄","text":"秋水瀰烟谷，川光入画图。远山横黛色，林树正扶苏。是谁槃礴丹青手，驱云掣电龙蛇走。青冥浩荡不可穷，万顷玻璃当户牖。绝壁崩崖雨后新，惊涛日日伴游人。人间草舍依村树，水上云深隔比邻。江头牙樯如榔密，奔波愈下无回日。谁知中有扣舷者，缓楫安流心自逸。慷慨中流发浩歌，天地万物如渠何。冯夷击鼓鼍为导，灵胥水面空婆娑。君不见湘山大风不得渡，刑徒三千亦何怒。又不见滟滪堆前争喧豗，矢尽剑折夫何为。乃知画师有深意，颓波涨里藏其智。一棹孤舟尺素中，洗尽人间名与利。名与利，如轻蘋，风波逐逐徒伤神。所以高明仗忠信，济川有术通玄津。速不足喜，迟何足嗔。彼岸登时同是到，稳作中流自在人。"}