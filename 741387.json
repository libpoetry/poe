{"id":"741387","title":"康观察于睢宁风虎山建周忠武将军祠二十韵","dynasty":"清","author":"陈奉兹","text":"胜国亡无待，将军死即休。乾坤空百战，河岳独千秋。入伍知兵法，观时料王忧。长蛟除岂尽，细柳备何由。南八无完指，严颜有断头。臣心犹一木，世事已浮沤。共命鸾皇奋，全躯狗彘偷。降笺争纳贼，厉鬼不忘仇。妻氏传蒙古，家山著锦州。本兼捐马革，遑复记狐丘。荡水岳祠旧，解梁关祀修。招魂有凡例，数典尚旁搜。风虎标新境，乡人说故侯。须眉存画轴，骨肉谱方陬。此地知深恋，陪京不远求。高皇有陵寝，先世且田畴。立庙逢观察，为文表僻幽。河云承大树，睢水荐寒流。孤冢犹存代，仙踪或遇留。歌诗将侑享，应识往来游。"}