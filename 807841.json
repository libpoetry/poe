{"id":"807841","title":"贺新郎  弓冶弟万里省亲三年旋里，于其归也，悲喜交集，词以赠之，并怀卫玉叔暨汉槎吴子，即用赠苏昆生韵","dynasty":"清","author":"陈维崧","text":"休把平原绣。绣则绣、吾家难弟，古今稀有。万里寻亲踰鸭绿，险甚黄牛白狗。一路上，夔蚿作友。辛苦瘦儿携弱肉，向海天尽处孤踪透。三年内，无乾袖。平沙列幕悲风吼。猎火照、依稀认是，云中生口。马上回身争拥抱，此刻傍人白首。辨不出、穷边节候。犹记离乡年尚少，牧羝羊、北海双双叟。长夜哭，阴山后。"}