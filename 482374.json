{"id":"482374","title":"水竹居诗","dynasty":"明","author":"练子宁","text":"高人结宇脩篁里，轩户玲珑瞰流水。庭皋月转翠阴生，溪上风回青浪起。翠阴青浪映窗扉，曲径台深客到稀。林下移床挥麈坐，沙头系艇钓鱼归。柴门无事临流敞，高卧支颐听清响。千山暮雨石泉通，一夜春雷箨龙长。几席清幽俗事疏，波光尽日映图书。何年得遂辞尘埃，杖策相从此卜居。"}