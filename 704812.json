{"id":"704812","title":"再怀沅州五友五首","dynasty":"明","author":"薛瑄","text":"沅阳清气满乌台，为有脩篁绕户栽。两载好风明月夜，新诗谁对此君裁。无端诗兴远谁添，红白双梅倚画檐。千里中州风雪夜，一窗清月忆湘南。帘捲秋风绕砌花，沅阳几对昔年华。关山白露三千里，谁采金英泛紫霞。持赠曾同驿使梅，纫香聊尔意徘徊。当时九畹花应在，几向光风烂漫开。薜荔阑边绿锦池，竹亭深坐晚凉时。忽成远道空劳想，秀色天香发向谁。"}