{"id":"535899","title":"岱宗之什四章","dynasty":"明","author":"王世贞","text":"瞻彼岱宗，伏云濛濛。有美君子，言栖其宫。峰何峛崺厜且㠑，彼君子哉。瞻彼济濑，伏流濊濊。有美淑人，言卜其舍。水何奫沦清且涟，彼淑人哉。自我不睹，徂寒迨暑。药房翛翛，粉泽如赭。岂无令颜，谁适子处。自我不睹，徂暑再寒。蕙轩䡅䡅，粉泽如丹。岂无皓齿，谁发子叹。"}