{"id":"1249864","title":"简子文林训导","dynasty":"元末明初","author":"朱希晦","text":"东风落尽辛夷花，遥忆美人天一涯。美人久别音信杳，想见只今霜鬓华。山房幽深市嚣远，白日枕书眠碧霞。崖高瀑布洒晴雪，净筅石鼎烹春茶。平生青紫不挂眼，荣名绊人安足誇。当年我来访遗迹，拄杖看云著双屐。玉箫吹断凤不来，但见千峰倚天碧。台前日夜溪水流，金星光动溪中石。脱身拟欲恣幽栖，坐占琼台炼金液。衰年误堕尘网中，齿豁头童竟何益。"}