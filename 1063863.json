{"id":"1063863","title":"又得先字","dynasty":"宋","author":"释德洪","text":"青山随处有，见之辄欣然。独于湘上山，欲买归休田。此邦多君子，故欲吾终焉。先生人品高，白鸥春水前。弟子亦秀发，玉树相明鲜。颇怪翰墨场，亦著白发禅。分题得难韵，下笔风雷旋。诗成愕众口，不复较后先。闲中有此乐，安用食万钱。紫芝爱陆浑，遂为好事传。悠然见眉宇，宁复羡遗编。"}