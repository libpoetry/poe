{"id":"849812","title":"以喜闻过墨赠吾婿郑纯父玸","dynasty":"宋","author":"王迈","text":"西蜀游文昌，赠我墨两个。墨上署嘉名，名曰喜闻过。过失人谁无，刚褊柔易愞。众人巧自文，君子喜人告。予性失之刚，所患在急躁。未尝不佩韦，因循及老大。不能如师德，受人对面唾。至使巧宦徒，目为背时货。子性失之柔，鲜有特立操。嗜欲微萌芽，左右纷投好。不能如乖崖，按剑警坐卧。中心欠所主，恐似风摇纛。乃翁匹前修，德行圭中瑁。承家合有人，前猷宜久蹈。贤母慈且严，熊胆亲调和。养志最为难，家声出堂奥。吾女正抱疴，朝夕烦拊劳。要相敬如宾，毋纵欲长傲。女亦尝闻诗，绿衣戒颠倒。候其疾之瘳，蘋蘩能采芼。内行傥不愆，事业当远到。贤者后必昌，积善天所报。持墨为子箴，进德谨勿惰。墨卿子良师，莫被渠看破。"}