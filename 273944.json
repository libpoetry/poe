{"id":"273944","title":"倾杯·晓乘风劲","dynasty":"现代","author":"汪东","text":"晓乘风劲，倚檐枝、露滴纷如洒。客舍自临郊野。空庭畔、竹木成围，一碧阴阴，穿帘映瓦。荼蘼绽、香气染衣襟，因记当时，和醉鸳衾相覆，浓熏兰麝。人比天遥，水流春去，不惯笼鹦轻骂。斗草偏赢，藏钩细数，看取宜男满把。好语难知真假。南国虽有书问，频慰别离情，恼恨心肠，未全抛舍。"}