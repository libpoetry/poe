{"id":"527538","title":"玉冈黔国地种竹","dynasty":"明","author":"何景明","text":"玉冈一精舍，五华东南首。崔嵬瞰城郭，旷缅开林阜。球琳美梁域，筱荡卑扬亩。峥嵘将军第，潇洒文儒囿。霜凝戟门寒，日上铃阁昼。褰帷散琴书，缓带接宾友。风林清夏簟，云石静秋牖。参差万琅玕，照耀双琼玖。连城价自高，倾国貌俱丑。缪倚惭芜葭，先凋谢蒲柳。上公勋不忘，君子名讵朽。蛮夷钦镇静，风俗化温厚。比德亮无瑕，抱饰诚可久。圭璋寡雕琢，瑚琏重典守。至宝天所悭，珍产地非偶。阆颠神仙宅，瑶水蛟龙薮。安知王母觞，复为周王寿。献从万里馀，种已千年后。灵秀萃于兹，积累固所有。乐只邦家光，斯韵播人口。"}