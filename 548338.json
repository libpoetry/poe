{"id":"548338","title":"立夏日同杨钱二孝廉浦进士黄公涧观泉遇王孝廉携美人文如文如擅新声赋十三韵","dynasty":"明","author":"孙继皋","text":"春归已昨日，宴赏未应休。以我能行乐，诸君总好游。暖宜裁白苧，晴不载青油。路爱云山近，溪连夏木稠。襟怀容啸傲，胜槩复清幽。逸兴纵横并，良缘邂逅投。中贤行浊酒，何客坐飞流。公子思黄歇，佳人命莫愁。柳疑回舞态，莺剧转歌喉。佩可同心解，花因比貌羞。桃源成误入，竹径许淹留。及暮犹持烛，乘风且放舟。当尊肯惜醉，转眼易逢秋。"}