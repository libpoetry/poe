{"id":"703799","title":"夜坐杂言次韵","dynasty":"明","author":"释宗泐","text":"老来百念忘，外缘何用屏。乘月坐更深，和云卧峰顶。青灯静照壁，白发垂到领。尚怀分芋人，寒岩甘息影。群生不同趣，所本非异原。有耳醉曼曲，谁能听玄言。粲粲白月珠，可照长夜昏。不逢希世客，吾衰尚何论。明月出东岭，照我窗牖间。群动夜方息，白云亦孤还。缅思支道林，沃州曾买山。远公竟不出，逸驾安可攀。坐致不请友，翩然远来集。幻境非久留，白日西驰急。此宵曾几何，晨露下阶湿。红颜不可驻，瑶草无人拾。"}