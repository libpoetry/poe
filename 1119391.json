{"id":"1119391","title":"苦雨再次前韵","dynasty":"宋","author":"陈造","text":"席蚓堂蛙岂赵城，崩空急雨未休倾。青秧可复成坚皂，碧海渠能受浊清。田舍望秋犹万一，官曹需禄更征营。宝熏定有回天力，即看朝曦指顾生。底用诗名到凤城，未妨醉帽笑攲倾。日闻螟蠃讥狂率，目送鲲鹏簉紫清。谭客有时三不对，生涯除酒一无营。鸣鞭走送君能断，小印亲封定好生。"}