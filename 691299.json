{"id":"691299","title":"月哀十首","dynasty":"明","author":"李江","text":"嫦娥殿冷锁黄昏，古木悲听声断猿。三十一年天外别，八千馀路梦中魂。蟾宫阙在清虚府，连理枝生丽水村。帘捲窗前空自洎，嫦娥殿冷锁黄昏。婺女星沈五更长，银河倒影照愁肠。蚕桑事往心常苦，巾栉身能义亦当。雁去只凭传消息，秋来谁为寄衣裳。凄凉一点西风泪，婺女星沈五更长。雀屏虚影夜悠悠，有分天缘未到头。欢喜教儿蕉有叶，荒凉望石泪空流。鸟啼花落人如梦，冰冷霜寒月似秋。惆怅人生真不偶，雀屏虚影夜悠悠。妆台暮冷短帘低，惆怅花前月已西。蝴蝶梦中风切切，杜鹃声里夜凄凄。只将补缀当罗绮，惟爱裙钗胜玉鎞。剔尽残灯肠欲断，妆台暮冷短帘低。綵云天远雁声残，望断音书归问安。垂白七旬甘旨缺，孩提三岁锦绷单。绩麻夜点松灯坐，捣药风生砧杵寒。只计前程在燕地，綵云天远雁声残。蓝田烟冷玉如冰，暮雨霏微草自凌。雍伯栽时天有意，卞和泣处世无凭。千年一句留红叶，夙世今宵断赤绳。魂梦不知何处去，蓝田烟冷玉如冰。碧汉空虚淡欲流，九天无路夜悠悠。彩虹鹊拥云屏远，宝婺星高月镜秋。万里邺侯期世用，一花司马愿簪头。九霄举目无穷极，碧汉空虚淡欲流。绿窗寂寞月斜曛，万里游人讣不闻。愁杀春花付流水，空教天合似浮云。风寒帐底弦声绝，晓冷鸾中镜影分。人世看来真似梦，绿窗寂寞月斜曛。玉露凄凉半夜时，花前泪滴枕前思。扊扅炊罢春烟冷，机杵声沈月色澌。百岁只期依老母，一朝何事别孤儿。此情若问堪伤处，玉露凄凉夜半时。金风萧瑟玉轮秋，古木声中不尽愁。自恨镜盆今已破，谁拈玉斧又重修。东西云散青山断，日夜江长绿水流。三十一年今已矣，金风萧瑟玉轮秋。"}