{"id":"216574","title":"玳瑁石·前有县大夫","dynasty":"宋代","author":"李觏","text":"前有县大夫，取此石为器。嚣然夸谓予，材与工俱美。如何尔乡人，器用曾莫备。无乃居荒陬，俗鄙不喜事。答云此石坚，攻磨动时岁。官用钱出民，民用钱出已。出民官不知，喜事诚可贵。出已乃伤财，谁能不惜费。大夫闻此言，如有所忿戾。今君倡是诗，敢以报嘉惠。"}