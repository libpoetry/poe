{"id":"687418","title":"次溪堂春酌联句之什三首","dynasty":"明","author":"孙承恩","text":"门掩东风生薄寒，清朝良晤客途难。即看邻曲承迎便，自觉樽前意绪宽。世事且抛春梦外，闲情都付綵毫端。更留馀兴重来会，录取鸾笺后日看。座上休辞酒盏寒，劝公乐饮公莫难。百年安知良会几，一饭敢负君恩宽。遐思直溯邃古上，逸兴超入浮云端。长歌慷慨为君发，拂拭雄剑灯前看。曲屏芳宴烛花寒，官里匆匆乐会难。老去从知诗兴减，欢来自觉酒肠宽。月临五夜闻鸣柝，候入三阳记履端。韩孟风流吾忝附，明朝应有客传看。"}