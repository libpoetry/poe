{"id":"570052","title":"余与竹溪王大中丞为郢中之别余十二年矣公抚关右值旱魃为虐公竭力祛之民渐回菜色辱遣使问存怃然有怀遂成一律时闰六月之望也","dynasty":"明","author":"王世贞","text":"十年郢里追陪后，百二秦关保障中。分陜古时惟召伯，三城今旦有张公。云霓疏自忧天切，鸿雁诗偏悯旱工。岂为土龙方致雨，将无铜雀解鸣风。即丘东海俱名族，建业长安总旧宫。无那新秋圆月色，一尊西笑向谁同。"}