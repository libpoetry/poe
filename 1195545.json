{"id":"1195545","title":"柳枝词","dynasty":"唐","author":"薛能","text":"晴垂芳态吐牙新，雨摆轻条湿面春。别有出墙高数尺，不知摇动是何人。暖梳簪朵事登楼，因挂垂杨立地愁。牵断绿丝攀不得，半空悬著玉搔头。西园高树后庭根，处处寻芳有折痕。终忆旧游桃叶舍，一株斜映竹篱门。刘白苏台总近时，当初章句是谁推。纤腰舞尽春杨柳，未有侬家一首诗。"}