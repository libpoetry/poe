{"id":"626406","title":"行路难 其二","dynasty":"明","author":"薛始亨","text":"君不见双龙精，斗牛之间紫气明。徒能夜夜烛玄象，从来空自埋丰城。天生神物犹如此，逸骥长鸣感知己。儒冠难见汉郦生，智囊易羡秦樗里。金貂世胄列金张，日夕歌钟过赵李。屠沽宁灭祢衡刺，异才谁倒王孙屣。行路难，行路难，故乡东望路漫漫。年年寒雁梅花国，岂堪带缓滞长安。"}