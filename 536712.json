{"id":"536712","title":"寄茂才陆师","dynasty":"明","author":"王世贞","text":"少小疏剑术，委神役诗书。思厌曼容禄，将寻仲长庐。微好不逮宣，踯躅东海符。解髋虞阙芒，烹鲜守馀模。行逢少年子，磬折安所图。顾影若杯棬，何能不揶揄。劳翰媚深林，潜鳞冀天衢。吾师荆山秀，三刖泣路隅。至宝不自明，谁为辨璠玙。一朝奏秦廷，光映十五都。春华随阳逝，秋英方见舒。大美终必扬，蚤莫竟焉殊。远言营丘伯，乃是老匹夫。迩记菑川生，六十滞公车。茫茫通人趣，变化在泥涂。愿言保真贵，为子尽区区。"}