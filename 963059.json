{"id":"963059","title":"送志宏西上","dynasty":"宋","author":"朱松","text":"九州眼一槩，馀子真琐琐。岳立培塿中，喜此高岋峨。如公我辈人，取友亦到我。挥毫赋垂天，风雨卷蓬颗。相期八表游，未觉夙心左。解龟醉江阁，酒面山月堕。起瞻帝乡云，感叹不成坐。何须飞霞佩，自办凌风舸。瀛洲渺溟渤，万里一掀簸。缄诗寄天涯，秉烛对新火。那知市门仙，斗禄事么么。空馀肠九回，上疏何日果。"}