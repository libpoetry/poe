{"id":"1045848","title":"送冯枢密","dynasty":"宋","author":"吕陶","text":"帅领来全蜀，抡魁祗一人。崧高雪山势，清彻锦江津。旒冕思长策，机衡属老臣。部中方拜赐，天下又回春。出处无非道，安危系此身。岩赡殊庆快，涂说敢开陈。圣运重熙久，皇威万里振。勒兵充宇宙，按剑待烟尘。权术轻三表，韬铃贵五申。招怀及蛮徼，指顾下洮岷。文诰传荒服，天声压外邻。捷书连岁上，故壤一朝新。计费千金易，论功百胜频。征衣空杼轴，战骨委荆榛。水旱乾坤惨，锥刀畎亩贫。人情危欲镇，帝泽壅难均。幸会公归国，相欢物在钧。华心生草野，和气满枫宸。士论归依切，风谣祷颂真。嘉谟凭献纳，大事费经纶。治术关休戚，规模有革因。号寒思挟纩，引哺愿尝珍。图治虽更化，封侯漫富民。高明深鉴照，密勿定咨询。悟主言称舜，论兵谕借秦。无为群动悦，不陈四夷宾。宝鼎千钧重，薰琴九奏纯。放怀留化日，反掌叙彝伦。邦体还清静，王纲务率循。太平勋业就，寰海被尧仁。"}