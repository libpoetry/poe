{"id":"569239","title":"报恩寺塔歌","dynasty":"明","author":"王世贞","text":"壮哉窣堵波，直上三百尺。金轮撑高空，欲斗晓日赤。浮云遏不度，穿泉下无极。钟山颉顽一片紫，余岭参差万重碧。高帝定鼎东南垂，文孙?启燕王师。燕师百万斩关入，庙社不改天枢移。六军大酺万姓悲，欲向罔极酬恩私。阿育王家佛舍利，散入支那有深意。中夜牟尼吐光怪，清昼琉璃映纤碎。帝令摄之寘塔中，宝瓶严供蜀锦蒙。诸天悉凭龙象拥，千佛趺坐莲花同。匠师琢石细于缕，自云得法忉利宫。亦知秋毫尽民力，谬谓斤斧皆神工。波旬气雄佛缘尽，绀宇雕阑销一瞬。乌刍额烂走不得，韦驮心折甘同烬。海东贾客莫浪传，此塔至今犹岿然。老僧尚夸护法力，永宁同泰能几年。"}