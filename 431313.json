{"id":"431313","title":"出都二首","dynasty":"近现代","author":"方守敦","text":"黄尘黯黯失京师，廿载重来异昔时。宫阙顿开官路改，春秋人蹋御园嬉。妖氛龙虎成千劫，豪俊衣冠失四维。最是蚩尤能作乱，五兵夜警不胜疑。文物当年不可收，哀时访古暂淹留。金元松柏馀千树，烟海图书散五洲。歌舞那知亡国恨，亲交且聚一樽浮。车声又转江南去，万叠西山记旧游。"}