{"id":"139598","title":"水龙吟·阑风长雨连霄","dynasty":"宋代","author":"魏了翁","text":"阑风长雨连霄，昨朝晴色随轩骤。松声花气，江烟浦树，如相迎候。山送青来，僧随麦去，山为吾有。更搘筇直上，薜萝深处，云垂幄、藓成甃。未至相如独後。对山尊、劝酬多又。记曾犯雪，重来已是，绿肥红瘦。好语时闻，忧端未歇，倚风搔首。谩持觞自慰，冰山安在，此山如旧。"}