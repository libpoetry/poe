{"id":"63532","title":"古剑歌为快藏主赋","dynasty":"明代","author":"空室禅师","text":"阴阳为炭天地垆，飞廉鼓鞴元气嘘。陶熔万物绝纤滓，神剑脱范成斯须。想得当初运工处，号泣神天走魑魅。七佛传持直至今，铓锷荧荧转銛利。文殊昔日用最亲，等闲持逼如来身。虎气腾光射牛斗，龙身跃水清埃尘。柄杷何年落君手，当阳一击生铜吼。坐断乾坤建太平，突鬓蓬头敢追后。"}