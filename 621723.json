{"id":"621723","title":"舟倦连日得诸山周旋晚泊斯隈口占二十韵酬之","dynasty":"明","author":"郭之奇","text":"千山不肯豁，环谷锁微烟。况经久隘雨，正此暮春天。积叠分流壑，我舟从之沿。中央一明镜，左右双翠钿。前抱疑无路，转襟别泻川。递来互伸缩，奔往欲蹁跹。未甘洄波漏，犹借石根连。翻惧汹涛齧，驱彼莽榛编。笼树施缭绕，沉霭合迍邅。稍稍通微径，孤村倚麓偏。牧樵时踯躅，惊起白云眠。持筐饶野妇，结伴接山巅。长嫂勤采采，掇捋幽峰前。小姑嫚嬉戏，羞客掩林边。薄暮各归去，无人鸟初还。睍睆竞音好，颉颃并羽翾。芳草终有怨，閒花谁复怜。缘溪正堪数，渐泊亦为缘。无情交如此，莫逆心或然。识面从兹日，相对忆今年。"}