{"id":"168512","title":"同道士钱泠然寻涧水源","dynasty":"宋代","author":"陈师道","text":"晓领黄冠子，步寻东涧源。拖筇探清浅，垂手弄潺湲。岸阁残花片，槎留旧涨痕。凤潜丹穴邃，龙卧古潭浑。修竹青垂荫，长萝翠可扪。忽惊穿药圃，不觉到云根。嶝外看飞鸟，崖边见饮猿。援琴写山水，布席坐兰荪。白石支棋局，青沙藉酒尊。醉歌归路稳，洞口月黄昏。"}