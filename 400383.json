{"id":"400383","title":"齐天乐·残灯","dynasty":"民国末当代初","author":"俞平伯","text":"沉沉寒雨如年夜，西窗只馀凄哽。渐减清晖，频移永漏，自惜伶俜孤影。瞢腾梦醒。已金粟垂花，玉荷生暝。几许兰膏，为谁辛苦镇长炯。华堂欢宴乍歇，背人深拥髻，娇倩曾凭。未驻春嬉，唯怜岁晚，咫尺天涯愁凝。凭伊管领。点无际昏茫，一星犹迥。伫立遥天，晓风帘外冷。"}