{"id":"694153","title":"泊飞来寺二首","dynasty":"明","author":"陈琏","text":"飞来寺下暂维舟，罨画楼台玉树秋。过客径须寻漏令，老僧犹似坐舒州。湾前金锁花如浪，槛外芳云静不流。谁向经筵谈法偈，菩提风露冷飕飕。犀沉猿化事无踪，始信人间色是空。何处飞来灵鹫岭，就中幻出梵王宫。贝多叶落惊秋雨，薝卜花开散晓风。闲把清吟酬胜景，知他何日碧纱笼。"}