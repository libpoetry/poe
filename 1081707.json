{"id":"1081707","title":"次韵葛鲁卿送示近作一通二首 其一","dynasty":"宋","author":"沈与求","text":"八驺尽屏如萦策，微步招寻老宾客。离离草色乱沟塍，脚底春风随蜡屐。蛰龙昨夜起洄潭，忽雷闪电飞千岩。朝来遗珠落怀袖，复见国风歌二南。公洗膏肓砭传癖，词伯儒宗蚤扬历。诗成聊复贮锦囊，副在久应藏石室。只今漂泊客烟村，高哦七字哀王孙。有如此言公不食，东山那得留安石。"}