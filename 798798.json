{"id":"798798","title":"莺啼序 和梦窗","dynasty":"清","author":"杨玉衔","text":"春老洞深寒在，倩痴云守户。喜檐鹊、取次呼晴，又报鼍鼓催暮。卸樯燕、寻巢倦睇，青青总是他乡树。算红情销尽，终输雨余泥絮。年少灯檠，傍壁夜泣，没墟烟嶂雾。溯红渐、溪入清佳，放歌初写纨素。计中秋、千山桂落，听宫莺、缘悭金缕。被天风、吹坠江湖，课閒拳鹭。东华车马，古署林鸦，十年半逆旅。漓水阔、误他湘雁，楚佩轻委，瘁羽孤单，怎禁蛮雨。虞姬妒恨，莫愁痴视，渔灯不暖韩江梦，舣扁舟、芦岸呼人渡。樱花问讯，葡萄买醉，归来卜居，那是吾土。头颅尚在，偃蹇山林，欠漆园栗苎。拟料理、襟痕袖稿，百感苍茫，鬓怯霜欺，烛危风舞。回峰自警，余粮休恋，脱笼飞作蓬岛客，漫思归、危立辽东柱。关心俗状尘容，浪迹云山，鹤猿讶否。"}