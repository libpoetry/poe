{"id":"1138939","title":"己卯题吴江长桥二首","dynasty":"宋末元初","author":"陆文圭","text":"瓜步投鞭湿马尾，吴江犹是衣带水。阳侯不敢驾风涛，神剑自断长虹死。木罂夜半飞渡军，缚筏驱丁命如蚁。波心两龙忽跳出，一声金鼓波神泣。兴废相望五六载，斜阳独倚栏干立。酒酹波神叫不应，剑铓冷浸秋蒲碧。江头朱栏四千尺，一望初疑几十里。左约江流右截湖，桥东出日桥西雨。渔歌答响远相失，群雁旅泊迷葭苇。荒村独木横野渡，深厉才能湿衣履。乘舆足受两三人，犹当杠梁涉溱洧。书生眼力小如瓮，一睹巨丽心惊喜。吁嗟人力不可到，毋乃神功役山鬼。忆昔燕兵下江浙，马逸风騣卷滩尾。长驱水陆一时进，钱塘破竹从风靡。川流衰竭王气尽，成败反复固其理。汴师平南将彬美，南人死恨樊若水。采石浮桥一夕成，晓出降幡人姓李。"}