{"id":"683192","title":"悲感二女遗物 空闺","dynasty":"明","author":"王凤娴","text":"壁网蛛丝镜网尘，花钿委地不知春。伤心怕见呢喃燕，犹在雕梁觅主人。少年工制独称奇，绝似灵芸夜绣时。笑语楼前争乞巧，伤心无复见穿丝。晓妆曾整傅铅华，玉匣新开斗雪花。今日可怜俱委落，馀香犹自锁窗纱。柳絮风沉恨渺茫，断肠丝缕在空箱。孤帏老我愁如织，谁记初阳报日长。"}