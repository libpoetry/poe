{"id":"518390","title":"和吕德昭春日游问政二十韵","dynasty":"明","author":"唐文凤","text":"仙家白云里，水复更山重。已化双飞舄，空传九节筇。石函藏秘诀，宝剑瘗铦锋。境胜华阳洞，形高天柱峰。寻真何处问，学隐此情钟。阮肇留遗事，刘晨觅旧踪。佩悬青玉镂，丹熟紫金镕。咒法能驯虎，轻身可跨龙。蟠桃开蓓蕾，芝草长丰茸。日月同驹隙，乾坤等蚁封。蓬莱知路永，阆苑得春浓。鹤老应摧羽，鱼潜不露喁。唐诗存古碣，秦爵授枯松。树穴穿飞鼠，岩空集稚蜂。生涯从澹泊，景物自从容。颇觉游多趣，何烦闷少悰。石香炊饭软，泉冽酿醅醲。自有逃名志，宁无学古胸。疏狂李太白，风致郭林宗。羡子能行乐，来归日下舂。"}