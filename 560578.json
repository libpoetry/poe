{"id":"560578","title":"水崖万仞","dynasty":"明","author":"徐庸","text":"水崖万仞出昆崙，势压西方地位尊。名自古先书简策，生来开辟在乾坤。高凌宇宙如天柱，深锁烟霞有洞门。巨木坚贞饶桧柏，众山罗列比儿孙。冬欺太白峰头雪，曙拂扶桑叶上暾。云涧岂惟长蘋藻，露岩还可种兰荪。寒威凛冽成清节，大气扶舆肇本根。林际不沾尘点点，石中曾产玉温温。词臣墨客多留咏，阿母宜人得共论。罨画堂开华诞日，赋诗称祝献金樽。"}