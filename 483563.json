{"id":"483563","title":"至正壬辰之春余卧病始起遭时多故奔走山谷间触物兴怀忽复成什合而命之曰杂兴 其六","dynasty":"明","author":"胡翰","text":"野王有二老，矫若双凤雏。不栖恶木枝，宁啄中田粰。翱翔千仞上，览德周八区。赤符启帝子，锵其应瑶图。一鸣洞黈纩，再举凌天衢。飘飖不可絷，汉网亦已疏。至哉高尚风，念此其谁欤。恐非严光伦，意乃董公徒。"}