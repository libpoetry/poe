{"id":"1236298","title":"次韵赠铁崖二首","dynasty":"元","author":"陆居仁","text":"禽虎将军劳筑室，焚鱼学士懒登台。尽道蓬莱谪仙出，烂将桃李向人开。高歌夜半鬼神泣，长啸一天风雨来。雄文任索千金价，高马还输十岁孩。校书星动天禄阁，作赋神遇楚阳台。波涛入笔沧海□，霹雳啸火昆仑开。求文巨室持金献，问字诸生载酒来。矍铄是翁谁画得，心如铁石貌如孩。"}