{"id":"1123493","title":"菩萨蛮 其二","dynasty":"宋","author":"赵彦端","text":"雨声不断垂檐竹。清歌唤起清眠熟。洞户有馀花。同倾细细霞。酒行如过雨。雨尽风吹去。吹去复盈杯。一春能几回。绣罗裙上双鸳带。年年长系春心在。梅子别时青。如今浑已成。美人书幅幅。中有连环玉。不是只催归。要情无断时。倚阑闲捻生绡扇。新凉庭户微风转。疏雨断檐声。淡云开晚晴。蔗浆寒浸齿。枕簟清如水。相忆不胜愁。月来帘上钩。"}