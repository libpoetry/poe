{"id":"676308","title":"游东禅同诸子分韵得独字长句","dynasty":"明","author":"傅汝舟","text":"空山夜寒雨霢霂，招寻拟共山中宿。古殿回廊隐杂花，曲亭短径穿高木。巳忻出郭陪妙赏，可爱专城得良牧。酒馔提携兴起予，衾裯往返劳更仆。空堂明烛照官服，四座欢声动崖谷。潘令何强颜，王郎亦坦腹。颜袁二子兴益豪，酒酣系碎刘生筑。张衡倚柱歌四愁，顷刻风来振林屋。建安七子才不数，东井五星气还淑。烟云对酒会难频，日月行天老易速。万事相从汗漫游，一生自分山林独。"}