{"id":"1102644","title":"次韵萧静安元夕书感","dynasty":"宋","author":"俞德邻","text":"鳌山倚晴昊，龙灯照澄川。良宵重三五，辇路凝非烟。一从桑溟改，春花谢芳妍。铜驼暗荆杞，触目兴悲怜。芸芸百千态，悠悠二八年。金吾纵弛柝，相府谁歌莲。九衢灯火市，愁云瞀穷天。管宁东入海，乐毅北去燕。伊谁载美酒，醉我东风前。晨策散广隰，晚屧周嚣廛。所嗟世路迫，人事多变迁。归来卧蓬荜，聊复草我玄。"}