{"id":"689951","title":"次白沙师祖和吴明府韵奉陶令三首录二","dynasty":"明","author":"张天赋","text":"遑遑宵旰几曾閒，貌瘦怜公未解颜。强梗喜看藏虿毒，穷厓多赖济艰难。棠阴白日偏摇绿，暮夜黄金不到关。春满江山留百里，孤舟明月放歌还。化工无迹自安閒，入口刀圭可驻颜。观水却怜如水少，看花容易种花难。用停炉火抽添注，跳出乾坤梦觉关。老鹤巢松明月上，海头光逐暮潮还。"}