{"id":"810802","title":"减字木兰花 羁所七忆","dynasty":"清","author":"王士禄","text":"竹西清署。昨岁称觞曾暂去。慈母缝衣。又逐寒枫草草归。湘累新愁。二老遥闻魂应断。念此如何。梦溯清淮夜夜波。早年似陆。夜夜书灯还接屋。中岁如苏。雨驿梧声怨索居。只期暮齿。下泽同驱吾共尔。谁意而今。洒泪题诗寄卯君。谢家小女。少日红闺深处贮。嫁与黔娄。画匠金钗廿载愁。甘同终窭。未忘牛衣中夜语。只为梭巡。偕隐心惭举案人。桃花靧雪。掌里双珠光似月。几载身傍。次第鸠车看绕床。堪怜弱岁。饘橐崎岖为汝累。莫事诗书。殷鉴于今近在余。谁云弄瓦。绣褓相怜无异者。弱女非男。也与陶公慰醉颜。还思卖犬。笥屐他年亲嫁遣。此意悠悠。面壁娇啼我欲愁。紫囊曾赌。早日阶兰欣在睹。昨岁于菟。乍见牵衣更捋须。经时离别。频梦芜城耏水月。羯末封胡。此日幽忧倍忆渠。单车宵引。铁网珊瑚思采尽。深院梧桐。红烛三条见至公。玉壶秋月。人道欧公清鉴别。我罪伊何。默默凭谁讯汨罗。还知别后。人工炉烟宛转瘦。灯底风前。憔悴苕华只自怜。凭谁寄语。莫为藁砧徒自苦。有日归兮。携手同君赋五噫。"}