{"id":"433394","title":"春来文酒花事稠叠小满既过始为六诗以记之","dynasty":"近现代","author":"黄浚","text":"旧京无梦不成尘，百里还寻浩浩春。绝艳似怜前度意，繁枝犹待后游人。山含午气千塍静，风坠高花一晌亲。欲上秀峰望山北，弱豪惭见壁碑新。千叠明霞弄夕风，翻翻长是狎房栊。本来爱好须相并，未必移根便不同。藉草客来蛮榼小，著书人杳素幮空。海壖岁赏天魔舞，更念归舟秃鬓翁。故苑沧波怨不禁，托根犹傍画堂深。主人酒力过三雅，亭午花光敌万金。尽歛雨风教懒睡，悬知忧乐费沈吟。新泉觱沸萦堂下，乘醉还来就绿阴。匹似吴兴绣谷园，晚归秀邸集朱轩。我来过雨拖千紫，风定斜阳窥一尊。多难故应繁禊日，将归及此见王孙。玉津往恨香埋径，中有当时曳履痕。太平楼阁逐风斜，犹说峨妆出内家。几换凤巢成此日，剩携螺黛对残花。微酣想受三升酒，馀暮疑烘一丈霞。廿载梦痕重叠地，鬓霜休话北南衙。黄金横带羽书驰，独向雕栏感异姿。何必锦腰侔北胜，了知婪尾到吴痴。有情应贮春前泪，乍落旋牵别后思。自是诗人来晼晚，将离未寄便伤离。"}