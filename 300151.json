{"id":"300151","title":"望海潮·九江","dynasty":"现代","author":"乔大壮","text":"蠡湖珠月，鄱阳风信，连天九派东流。前浦射蛟，孤亭送客，高城自古江洲。挥手四弦秋。怕夜深商妇，移近空舟。万里之官，千山遮断望京楼。依然楚尾吴头。惹寻常倦旅，满目閒愁。残照乱鸦，一春梦雨，何人举酒相酬。烟水助清游。向戍笳声里，随分夷犹。从此机心尽矣，人事问沙鸥。"}