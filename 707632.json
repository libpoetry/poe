{"id":"707632","title":"庚子除夕","dynasty":"明末清初","author":"卢若腾","text":"除夕轰爆竹，百鬼尽惊号；穷鬼独倔彊，不随诸鬼逃。髣髴见形影，庭前啸且翱；慇勤谢穷鬼，微躯久相劳。谓尔增我德，我德故不高；谓尔忌我才，我才亦不豪。兢兢保方寸，仅不效时曹；胡为长嬲我，愁绪日抽缫。近得滇南信，王师新奋鏖；逐北出黔、楚，剋期荡腥躁。气运渐光昌，威福自上操；行当覈名实，屈伸变所遭。料尔鬼伎俩，安所用丝毫！鬼闻而惭惧，跳走如猿猱；儿童争逐之，嗾犬噬其尻。门庭幸肃清，来朝省画桃。"}