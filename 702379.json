{"id":"702379","title":"喜雨与汪伯谐刘希贤吴原博同寅联句","dynasty":"明","author":"程敏政","text":"九重一念格穹苍，蓦地阴云起兑方。檐溜即看浑似注，市尘那得更如狂。遥知陇麦回新绿，细觉宫槐缀嫩黄。明日趋朝同拜贺，颂声应喜动岩廊。破柱雷声送雨来，眼前生意遍枯荄。祷祠汉室惭方士，调燮商家待相才。此日亭成谁志喜，早时诗就不劳催。逼人清气知何许，频觉烦襟满坐开。天际阴云散复联，并将风雨作丰年。溯风群燕衣犹湿，溅水新荷叶正圆。草野久怜农望切，桑林初识圣心虔。莫教夕蝀轻相妒，拟挽天瓢一霈然。满院凉风透葛衣，雨馀轻扇不须挥。斋居静觉心无累，吟榻清期愿不违。瓦鼎日长烟篆袅，铜壶天远漏声稀。莱羹茗盌同三宿，诗阵堂堂未解围。"}