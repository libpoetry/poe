{"id":"1113736","title":"寄元叔","dynasty":"宋","author":"李正民","text":"十年出处略相同，名在丹台第几重。欲富未能求五牸，为贫聊且受三钟。寒灰复焰惭安国，穷鬼何知笑伯龙。泛宅浮家苕霅上，一觞一咏可从容。海上欣逢梅柳新，旅怀悽惨倍伤春。飘浮正类河中木，聚散还同陌上尘。终拟文章为世用，未应富贵后时人。登临况有新诗句，满箧珠玑岂患贫。十日寒云不肯晴，黑貂裘敝客心惊。旗亭雪湿难沽酒，炀灶烟消类戛羹。学辩痴龙真末技，文摛彩凤亦虚名。山居自足三冬用，老大何嫌秉烛明。"}