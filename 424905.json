{"id":"424905","title":"老蟒叹","dynasty":"近现代","author":"萧梦霞","text":"天外黑风吹海立，山顶夜半飞霹雳。老蟒蛰伏忽遭殃，腥血漂流千仞壁。空谷潜修逾千载，未闻肆毒为人害。何以忽触雷公怒，世人那得知其故。昂然长身八丈六，腾骧当非池中物。只为因循一念差，死犹不得全其目。独不见，濠梁鱼，悠然忘机乐自如。又不见，丁令鹤，归来依然好城郭。太息世人往往多自误，蟒兮蟒兮何足数。当时若竟扬波遨游东海底，纵能见首不见尾。或则御风夭矫飞上天，天上一日抵万年。奈何顾而蛩蛩，视亦梦梦。不知海阔天空，不思破浪乘风，而乃甘自局促于鸡笼。坐令彼苍降此鞠凶，粉身碎骨卒不得其善终。困尔在涸辙以外，索尔于枯肆之中。吁嗟乎，可怜虫！"}