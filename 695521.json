{"id":"695521","title":"送宫人入道","dynasty":"明","author":"林鸿","text":"温泉宫里洗铅华，共讶君恩许出家。阿监别时留佩玦，道流迎处指烟霞。乍抛月殿吹箫谱，学炼星坛伏火砂。几度春风缑岭上，步虚閒绕碧桃花。大家有旨许求仙，便着霓衣下九天。碧落早知骑鹤路，青春悔度种花年。已教水月澄心镜，无复香云绾鬓蝉。昨日麻姑来问信，又言沧海变成田。"}