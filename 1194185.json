{"id":"1194185","title":"早秋三首","dynasty":"唐","author":"许浑","text":"遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。一叶下前墀，淮南人已悲。蹉跎青汉望，迢遰白云期。老信相如渴，贫忧曼倩饥。生公与园吏，何处是吾师。蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。"}