{"id":"1074673","title":"秣陵行","dynasty":"宋","author":"周紫芝","text":"秣陵城门夜不开，城头椎鼓鸣春雷。绯衣擎火燎民屋，万井一炬飞红埃。道傍横尸人不识，血流但见秦淮赤。府中官吏一百人，尽取姓名书罪籍。元戎被执不得归，贼坐黄堂纵呵斥。明朝传檄下九州，九州牧伯不敢收。可笑官军櫜羽箭，环视走卒撄城楼。将军楼船下巫峡，胆落双旌俱卷甲。日枭五十三头颅，一战何曾短兵接。今年新起故将军，灞陵醉尉勿浪嗔。文致太平武定乱，非渠谁复清风尘。"}