{"id":"1117113","title":"学士院端午帖子二十七首 皇帝阁六首","dynasty":"宋","author":"苏辙","text":"溽暑避华构，清风迎早朝。枫槐高自舞，冰雪晚初消。南讹初应历，五日未生阴。灵药收农录，薰风拂舜琴。皇心本夷旷，一气自炎凉。不废荆吴旧，民风见未央。九门已散秦医药，百辟初颁凌室冰。饮食祈君千万寿，良辰更上辟兵缯。雨迟麦粒尤坚好，日丽蚕丝转细长。入夏民间初解愠，宫中时举万年觞。汴上初无招屈亭，沅湘近在国南坰。太官漫解供新粽，谏列犹应记独醒。"}