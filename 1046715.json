{"id":"1046715","title":"崔仲岳鹤舟","dynasty":"宋","author":"刘摰","text":"绿髯满颔光且修，紫石双眼寒铓浮。茫然襟韵自轩豁，见于声貌非懦柔。昔随群众退礼部，归来便作沧浪游。笑买渔艇出巧思，饰以丹白名鹤舟。长须赤脚分相与，鲈鱼美酒他何求。高吟清风洞庭晚，一笛明月吴江秋。白云无心伴疏散，丹经有诀穷秘幽。志非谤国慕处士，性欲避俗追浮丘。不山不渊隐无迹，时时飞棹来皇州。保康桥前舣清梦，峨冠烂醉都城楼。胸中有物齐出处，天下无方随去留。太平取士有阶陛，几人年少能公侯。公侯未有君所乐，一时外物为赘疣。束之簪绅岂其性，轧以利害仍相矛。媕婀稻粱效鸡骛，驰逐膻秽争蚍蜉。相逢感慨慕黄鹄，嗟我方以斗禄囚。贱官绶蓝谁不尔，应书随俗卑可羞。鹤舟之乐慎勿弃，劝君起者非良谋。"}