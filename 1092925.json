{"id":"1092925","title":"喜成季登科","dynasty":"宋","author":"韩淲","text":"一门三昆季，六载两科名。士无速化涂，唱第聊代耕。或里选举首，或贤关驰声。落笔便离伦，鼓箧皆中程。煌煌艺祖业，中兴费经营。东南将百年，杂遝几公卿。事业固辉赫，议论时纵横。如君英妙姿，文采玉溪生。膴仕既得路，壶酒为我倾。春晴飞残花，绿叶随树成。岂无好风景，黄鸟枝上鸣。吟亦不必和，醉亦不必醒。宿雨喜新涨，浮云卷虚明。"}