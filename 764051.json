{"id":"764051","title":"多丽 敬亭山宴集，宿巢云楼，和散木","dynasty":"清","author":"邹祗谟","text":"问昭亭、故迹遗留多少。有良朋、青鞋布袜，穿云烂漫寻讨。爱苍霞、翩然放杖，仰层峰、高挂啼鸟。碧瓦朱栏，飞楼涌殿，夜游秉烛，催觞到晓。步荒祠、欲呼谢李，冥冥苍苔悄。凌风去、齐州九点，长空飘渺。但绝顶翠微未上，夹路苍髯犹小。好重来、追寻奇趣，丹梯那便龙鳞老。蹭蹬归期，安排诗律，破除万事深杯好。更回首、白龙黄鹤，仙迹天南绕。崚嶒处，石耸遗坛，麻姑仙爪。"}