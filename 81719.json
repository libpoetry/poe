{"id":"81719","title":"十月四日夜记梦","dynasty":"宋代","author":"陆游","text":"四客联辔来，我醉久不知；倒衣出迎客，媿谢前致辞。客意极疏豁，大笑轩须眉。礼岂为我设，度外以相期。衮衮吐雄辩，泠泠诵新诗，共言携酒壼，扫地临前墀。意气相顾喜，忽如少年时。老鸡不解事，唤觉空嗟咨。涉世四十年，贤隽常追随。尔来风俗坏，动脚堕险巇。森然义府刀，谁为叔度陂？起作四客篇，捕影吾其痴。"}