{"id":"704138","title":"全州杂兴","dynasty":"明","author":"解缙","text":"陶生岩畔午风清，唐介坟前江水平。两岸鹧鸪啼不尽，画船挝鼓到全城。全城三面临湘水，扑地闾阎著姓家。侍女画船争渡处，采莲采得并头花。清湘书院何年起，共说湘州柳仲涂。想见皋比弦诵处，孔颜名理训生徒。国朝太守张君复，种得青松夹路长。夏日行人多驻马，全州万树比甘棠。"}