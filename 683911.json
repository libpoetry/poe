{"id":"683911","title":"余自三月朔抵留任于今百三十日矣中间所见所闻有可忧可悯可悲可恨者信笔便成二十绝句至于适意之作十不能一亦见区区一段心绪况味耳","dynasty":"明","author":"王世贞","text":"仲春初旬辞故林，鲜腆卢胡直至今。一片真心终自见，不从儿辈觅知音。啼饥哭死遍长干，唯有乌鸢意觉宽。山色江声空自好，不如聋瞽任春残。残年故国已无秋，颇解民忧与国忧。今日忧来浑不减，更添惭愧到心头。老去心情百不宜，未甘清影坐成移。虽然书卷衰无味，差胜敲棋卷白时。散衙微缓日初西，稚子能勤进肉糜。西去街头三五步，不知烟火几家齐。学道频年懒未成，偶将身世付流萍。纵教自勘应难答，出爱微官处爱名。侯门犹自斗豪华，一宴中人产一家。马食鹑衣它日事，银罂翠釜片时夸。红女机裁供奉稀，外家无复恃恩私。江东父老聊须活，此是尧汤水旱时。麒麟蹙起带围赪，琬琰连旌二相名。莫怪君王重调燮，近来旸雨较分明。长夏辕门解甲时，轻衫十万羽林儿。不知一半耕农死，饱饭城头日日嬉。总为天王德意真，倾家多作赈饥人。两都多少黄金穴，不救区区白屋贫。残妻病弟三贫息，刺促家音奈我何。六十三年牙齿落，此生垂尽亦从它。五湖小寇如饥禽，一疏轻摇朝野心。但使使君能信赏，何愁竖子不成擒。五侯池馆只如常，千骑传呵也不妨。恬澹总来才二字，可教容易便相忘。书来病弟已加餐，离绪千头且暂宽。便是天恩赐休沐，可能同觅少年欢。少年才气颇纵横，来问衰翁与借名。他日名成君自悔，祗将牙颊送余生。数拳顽石点庭皋，蔓草疏花绕四遭。似与抢榆减归念，弇中终自有逍遥。超回直欲与丘齐，才到功名识便迷。祇为崔巍大成殿，宰公东坐冉公西。六朝诸帝总沈沦，古垄寒芜社鬼邻。何事彼都诸士女，刲羊争赛蒋侯神。鸡鸣山头祀功臣，蝉冕虽蔫天泽新。颖公舌枯宋公馁，纵有微劳何处论。"}