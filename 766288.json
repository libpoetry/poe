{"id":"766288","title":"还京乐 丙戍小住都门，匆匆脂辖，怅然有作","dynasty":"清","author":"周之琦","text":"凤城路，习见依依巷陌如故里。趁絮泥消尽，任教日访，琴尊欢事。望旧巢天际。金莲对烛光生蕊。禁漏短，争许袖惹，蓬莱云气。向槐堂里。又朋簪清话，依然树色浮空，人影在地。芳踪梦蝶重寻，幸秦源、暗通尘世。倚征鞍、嗟倦羽飞回，游骢唤起。好属卢沟月，须令佳会常继。"}