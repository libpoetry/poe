{"id":"1128237","title":"即事戏作四首","dynasty":"宋","author":"程俱","text":"老乌作巢一何拙，柳条垂丝今秃缺。衔枝复堕苦饶舌，编条作巢枝错节。老乌柳好汝勿伤，藏乌待得春叶长。安巢令汝着哺母，密叶更能庇风雨。黄雀黄雀飞相逐，相呼门前啄遗粟。啄粟饱即休，有人挟帚扫泥待作粥。鹤唳固有似，云何啄泥取蚯蚓。蚯蚓食泉曾不恶，鳅䱇蜿蜒尤不忍。何如忍饥向芝田，腥涎溷尔不得飞上天。乌啼未必恶，麾去恨不早。鹊噪两耳聋，主人亦言好。安知一喙鸣，喜戚自颠倒。朝来群鹊噪不已，童稚无知助吾喜。群鹊自与乌争巢，慎勿喜欢真误尔。"}