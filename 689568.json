{"id":"689568","title":"待隐园次杨太宰韵","dynasty":"明","author":"吴俨","text":"绿树莺啼春正深，絮飞花落满园林。长松不改青青色，岁暮相看共此心。圉圉洋洋乐有馀，谁言我独不知鱼。纵教九岛回千里，那比江湖得自如。待隐园依北固山，题名石在墨痕乾。何时布袜青鞋去，老眼摩挲试再看。芙蓉枝上露华清，杨柳阴中独自行。江上美人期未至，停歌不发更含情。洗竹从来为太繁，独留高节与人看。渭川空自誇千亩，争似公家只数竿。一叶扁舟十幅蒲，长竿短发傍江湖。不知渺渺烟波里，曾见逃名范蠡无。松间石上听鸣泉，清比琴声更自然。有客欲来醒俗耳，挂冠已约在明年。清风明月两无求，花径柴门日转幽。莫怪主人归较晚，君王有诏欲分猷。"}