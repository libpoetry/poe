{"id":"1110196","title":"渔家傲 其二","dynasty":"宋","author":"吕渭老","text":"昨夜山空流石乳。道人妙手亲拈取。未欲凌云归洞府。清风举。大千一叶同掀舞。笑把须弥挝破鼓。东山云作西山雨。我欲住庵无拄斧。君相许。三更明月湖心午。潦倒瞿昙饶口悄。拈花冤道头陀笑。鸡足山中眠未觉。谁知道。至今功业犹分剖。唇口周遮何日了。禅床四面藤萝绕。有个路头君试讨。梅花老。南园蝴蝶飞芳草。高绊袈裟挑纸帔。一杯茶罢成行计。路入庐山风细细。轻弹指。百千三昧俱游戏。法椅何曾烧两臂。谁知纸上无穷意。欲识普贤真实际。齁齁地。小炉雪夜和衣睡。顶上铁轮飞火焰。防身细按威神剑。体用双行谁敢觇。光闪闪。何须更把茶林撼。衲子家风存古俭。一条楖栗如天堑。粥鼓未鸣灯火暗。无恩念。断崖古木横藤簟。落月杜鹃啼未了。粥鱼忽报千山晓。笠子盖头衣钵少。穿林表。回头高刹空中小。官路旧多林木绕。露浓花蕊皆颠倒。渡水登山排草草。庐山好。香炉峰下湖波渺。"}