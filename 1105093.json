{"id":"1105093","title":"暑布送王廷举用萧敬夫韵","dynasty":"宋","author":"文天祥","text":"平生凉薄资，埏陶误大窑。谁知此石怪，愈沃乃愈焦。昆崙织火鼠，顿易鹑衣飘。荣我丝萝附，免此蒲柳凋。服之雪漫白，长袂风摇摇。表之以雾縠，缘之以烟绡。振衣从姬满，佩玉游西瑶。高人不烟火，跳出天地窑。掀然立千仞，块视金与焦。香袂拂雪冷，紫髯逐风飘。摩挲云冥树，岂随群卉凋。但知仙骨轻，不学倒影摇。人间尽描貌，妙不在生绡。揭斗斟天浆，霞衣却琼瑶。"}