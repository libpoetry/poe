{"id":"128679","title":"浑沦庵成悠然子亲庆","dynasty":"宋代","author":"石元规","text":"作室观灵境，功成事若何。琴书消日月，耕钓老烟萝。为羡云踪远，时将酒共过。东岩开玉洞，西涧泻银河。整佩思天柱，观棋悟烂柯。真情敦澹薄，世业信蹉跎。绝迹求无累，澄心到不波。浑沦某宴息，真率谢浇讹。尘秽千峰隔，风流万气和。乾坤堪比寿，乌兔任如梭。仙至不无谶，鹤来信有他。煮茶留客话，种药救民痾。竹露延清荫，兰风动妙歌。闲寻仙传读，静把玉经科。在道犹衣袂，嚣尘自纲罗。有生如石火，移世以灯蛾。欲入高仙调，母教下鬼唆。茅檐无一事，时复动吟哦。"}