{"id":"1141872","title":"病起试笔十韵","dynasty":"宋末元初","author":"龚璛","text":"积雨弥空阔，翩翩多去舟。将家值卑湿，无事得清幽。安石非高卧，文园已倦游。壮心释如意，短发寄搔头。病约山容瘦，闲窥雁影浮。双扉寒自语，一榻澹相留。香篆纡萦晚，画屏潇洒秋。黄花荒古道，白月起沧洲。不死千年药，平生百尺楼。暂分仙枕梦，遥访羽人丘。"}