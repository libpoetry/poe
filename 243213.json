{"id":"243213","title":"将适毗陵道中遇居简上人","dynasty":"宋代","author":"周弼","text":"姑苏观下逢居简，帽子欹斜衣懒散。自言契阔漫东西，虽老犹能青白眼。知音不在禅床久，抱刺怀书谨奔走。反舌无声乱草间，回首尽成狮子吼。荒芜野寺孤城外，赤叶黄芦日相对。午睡双鸠唤欲醒，起傍生台炙肩背。弄笔濡毫总萧索，尚余酒量添於昨。语尽横塘笛未终，东风满面杨花落。匆匆解缆搀程去，从此相期更何处。一碗官酤般若汤，把手同看独孤树。"}