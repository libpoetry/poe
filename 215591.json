{"id":"215591","title":"赋枣·种桃昔所传","dynasty":"宋代","author":"王安石","text":"种桃昔所传，种枣予所欲。在实为美果，论材又良木。余甘入邻家，尚得馋妇逐。况余秋盘中，快噉取餍足。风包堕朱缯，日颗皱红玉。贽享古已然，豳诗自宜录。沔怀青齐间，万树荫平陆。谁云食之昏，匿知乃成俗。广庭觞圣寿，以此参肴蔌。愿比赤心投，皇明傥予烛。"}