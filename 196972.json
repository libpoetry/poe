{"id":"196972","title":"饮酒诗·是非俱幻影","dynasty":"宋代","author":"滕岑","text":"是非俱幻影，妄别伪与真。世界如空华，谩公浇与淳。古人今何在，千载一梦新。唐虞且空虚，岂复有隋秦。况我此之身，天地一微尘。区区欲徇世，用力嗟徒勤。迩来稍自悟，遂与杯酌亲。世味如嚼蜡，说酒犹生津。朝醉忘盥頮，暮醉忘冠巾。世人自我异，我岂异世人。"}