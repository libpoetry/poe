{"id":"814654","title":"陈迂谷中翰维英移居狮子岩斋额曰栖野巢赋此赠之 其二","dynasty":"清","author":"郑用锡","text":"设铎归来未二毛，竟从退迹托蓬蒿。堂开马帐生徒集，门对龟山道脉高。某壑某邱真福地，一觞一咏即名豪。何时得订登临约，健步尚欣免杖操。为慕名山舍故邱，盈盈一水隔前洲。避嚣正爱门罗雀，买胜真同地爽鸠。古寺钟沈狮子吼，疏林日暮鸟声幽。好将崖壁磨书字，传与后人景旧游。"}