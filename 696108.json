{"id":"696108","title":"癸酉春日偶成四首","dynasty":"明","author":"罗万杰","text":"二十浮生客，世情无一知。青山供我癖，白眼畏人疑。对酒愁先尽，弹棋局屡移。每因春事促，常教夜眠迟。风光祇剩此，一径亦幽哉。老树带花媚，春潮拥槛来。不情常避客，多病为贪杯。随意露华落，空庭缀绿苔。独坐晴窗晚，閒吟散寂寥。鸟声啼别墅，柳色上新条。傲骨本难狎，虚名原易摇。风尘甘偃蹇，薄俗任喧嚣。穷来无一物，相伴惟奇书。日与简编近，拚将礼法疏。花枝春霁后，竹影月明初。祇此了閒事，清狂不羡馀。"}