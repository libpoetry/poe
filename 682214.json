{"id":"682214","title":"题巴西甘大夫年谱小像十首","dynasty":"明","author":"于慎行","text":"蜀都方著赋，汉阙正求才。借问题桥去，何当拥传回。马上碧衣郎，春风锦带长。上林花万树，无处不飞香。被冷明光夜，兰香画省秋。清时閒法吏，吟倚白云楼。轺轩秦塞远，戟府汉江开。万里桥边路，乡书几度来。帷幄谈兵地，风烟陇树秋。不因羌管月，谁道近凉州。尺籍徵兵下，铜鱼使者章。临淄十万户，一半戍渔阳。朝正开左个，玉帛古元侯。千骑东方至，朱衣在上头。挂冠三观顶，长揖海云孤。羞杀秦人树，犹称五大夫。一艇烟波里，垂钩傍月亲。风尘回首地，多少未归人。辍耕陇头夕，山云稍欲没。散发啸平林，饭牛待凉月。"}