{"id":"1165524","title":"华山","dynasty":"唐","author":"张乔","text":"青苍河一隅，气状杳难图。卓杰三峰出，高奇四岳无。力疑擎上界，势独压中区。众水东西走，群山远近趋。天回诸宿照，地耸百灵扶。石壁烟霞丽，龙潭雨雹粗。澄凝临甸服，险固束神都。浅觉川原异，深应日月殊。鹤归青霭合，仙去白云孤。瀑漏斜飞冻，松长倒挂枯。每来寻洞穴，不拟返江湖。傥有芝田种，岩间老一夫。"}