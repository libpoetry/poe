{"id":"560583","title":"庆钱侍御公","dynasty":"明","author":"徐庸","text":"尔祖文魁圣代初，百年乔木荫门闾。摅忠报国名无忝，积德传家庆有馀。绿野恩光承宠渥，乌台荣显沐封除。玄真浦溆寻渔艇，白社林泉引鹭车。少女风经春昼永，老人星灿夜天虚。仙都甲子才周历，寿域期颐久按书。珠履接连皆上客，金钗排列总名姝。绮罗丛里笙歌满，不问酕醄醉引裾。"}