{"id":"623182","title":"雪诗六首义取六出 其一 十九夜初闻雪","dynasty":"明","author":"郭之奇","text":"雪俟春来至，寒依腊在生。颇疑阳气软，转令客心惊。狂吹无晓夜，弥月滞阴成。薄暮飞玄雾，深宵散玉霙。斜飞穿瓦入，横洒拂窗鸣。拂窗仍拂耳，穿瓦更穿情。冷韵多哀响，凄音尽苦声。谁念悲歌者，微光傍短檠。无衣供卒岁，敝缊抱孤贞。所恃盈腔热，且同霜漏清。"}