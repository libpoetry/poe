{"id":"832589","title":"庆春宫 结草庵拜半塘翁殡宫作","dynasty":"清末民国初","author":"朱祖谋","text":"颓堞衔烟，昏钟阁水，野鹃唤近清明。华表羁魂，黄垆吟伴，暗尘房槛深扃。断云玉笥，感词客依稀有灵。新腔愁倚，一盏泉华，还荐芳馨。哀弦冻折谁听。凄唳修罗，山鬼逢迎。蓬岛尘狂，芝田日晏，梦游翻羡骑鲸。泪珠千斛，拚一向、寒原纵声。孤留何事，身世浮沤，休问残僧。"}