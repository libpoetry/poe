{"id":"855166","title":"水调歌头 其二 登衢州双石堂呈孙八太守公素","dynasty":"宋","author":"毛滂","text":"谢安涵雅量，叔夜赋刚肠。清宵假寐，应笑长孺卧淮阳。尽彻东平屏障，不废南楼谈咏，宴寝自凝香。庭下一抔土，须避赤帷裳。双石健，含古色，照新堂。百年乔木阴下，僵立两蛟苍。目送千山爽气，帘卷一城风月，杖屦合彷徉。他日峨眉秀，相望隔明光。"}