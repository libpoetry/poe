{"id":"39804","title":"览古诗","dynasty":"魏晋","author":"卢谌","text":"赵氏有和璧。天下无不传。秦人来求巿。厥价徒空言。与之将见卖。不与恐致患。简才备行李。图令国命全。蔺生在下位。缪子称其览。奉辞驰出境。伏轼径入关。秦王御殿坐。赵使拥节前。挥袂睨金柱。身玉要俱捐。连城既伪往。荆玉亦真还。爰在渑池会。二主克交欢。昭襄欲负力。相如折其端。眦血下沾襟。怒髪上冲冠。西缶终双击。东瑟不只弹。舍生岂不易。处死诚独难。棱威章台颠。强御亦不干。屈节邯郸中。俛首忍回轩。廉公何为者。负荆谢厥諐。智勇盖当世。"}