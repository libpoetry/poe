{"id":"698844","title":"西北","dynasty":"明","author":"徐渭","text":"西北谁家妇，雄才似木兰。一朝驰大道，几日隘长安。红失裙藏镫，尘生袜打鞍。当垆无不可，转战谅非难。金鞍七宝欹，玉手控青丝。人马才相得，风云气本奇。势轻香易堕，样巧影难为。驰罢雄心在，何曾敛翠眉。尺锦即成装，当眉绾结方。须臾撒身手，驰骤蹴风霜。檐影千门乱，街心一带长。忽逢游冶子，系马问家乡。"}