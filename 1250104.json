{"id":"1250104","title":"大暑宴朱氏玉井香赋诗","dynasty":"元末明初","author":"杨维桢","text":"朱公神仙人，冰雪照肺腑。祖帑阅羽化，祖书在册府。门掩一亩宫，虹梁跨风渚。乔木八九株，梧桐杂槐榉。中有玉井香，银云洒零雨。俗士不必来，佳朋来不拒。煮茶不无童，谋酒自有妇。核破玉刃霜，筒卷金茎露。方响歌洞仙，自题舞魔女。梧溪斥琴操，海岳订画谱。棹歌发复留，冰花凉欲语。焉知人间世，大火虐如虎。"}