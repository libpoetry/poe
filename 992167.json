{"id":"992167","title":"吴冲卿学士以王平甫言淮甸会予予久未至冲卿与平甫作诗见寄答之","dynasty":"宋","author":"梅尧臣","text":"老马力尽道路长，岂若壮骥思腾骧。项穷临流叹不逝，燕骨埋没庸可伤。我今六十趋南北，饥肠不足面黧黑。少年心志一点无，千里区区安所得。往居闾闬乏经过，闭门读书多废食。便从冠带向仕途，强颜希禄非贪职。昨逢王倩昧平生，一见如旧心相倾。谈经树下任日炙，酒狂便欲骑长鲸。谁意同行有迟疾，先入大梁凡几日。大梁故人怜钝衰，迭为寄唱辞严密。卒章言买羊与酒，虽齿动摇能饫溢。亦知红颊教新成，更愿旧朋邀六七。"}