{"id":"169423","title":"龙潭·清渊下无际","dynasty":"宋代","author":"陈师道","text":"清渊下无际，落日回风澜。凛然毛发直，敢以笑语干。坡陀百尺台，葱翠万木蟠。惊飙振积叶，清霜作朝寒。水旱或有差，精祷神其难。鱼龙同一波，信有水府宽。向来三日雨，赖子一据鞍。何以报嘉惠，寒瓜荐金盘。万口待一饱，归卧神其安。犹须雪三赤，盛意莫得阑。"}