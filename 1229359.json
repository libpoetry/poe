{"id":"1229359","title":"游七岩寺同行诸君子","dynasty":"元","author":"吴海","text":"罗田众山中，七岩独高秀。经营将半载，宿愿始得副。缘云攀鸟道，十步九??。刚飙从北来，岩谷尽号噭。促步赴层巅，依石避野烧。郁然烟燄交，歘若雷电绕。其势吁可畏，僮仆尽惊走。须臾得少息，方觉性命有。列坐咸自庆，啖胾酌大斗。阴阳却变化，霏雨垂白昼。痴云迷海屿，昏雾失林薮。归途畏虎迹，惨惨暝色厚。幽怀莫能写，造次宜自咎。述此成短章，聊用纪邂逅。"}