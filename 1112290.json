{"id":"1112290","title":"秋湖上晚景四首","dynasty":"宋","author":"宋庠","text":"小小江山国，轻轻缟纻衣。波光清作面，天势碧成围。岸蝶随人舞，沙鸥掠坐飞。此心兼此境，安得不忘机。曲槛堪何倚，幽芳几独寻。颓云山露顶，孤月水呈心。翘鹭多依浅，惊鱼更就深。归怀无晤语，身世两浮沈。春溜来无限，新蒲绿未齐。苍烟山带北，红浪日平西。野鹜时孤往，林鹦忽并啼。一篇行一曲，依约似青溪。浦溆春初满，风烟晚不销。泛杯横截窦，通舫小开桥。莲叶抽萍面，藤梢落树腰。此中无骇浪，容易打双桡。"}