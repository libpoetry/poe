{"id":"76950","title":"大雪歌·长安城中三日雪","dynasty":"宋代","author":"陆游","text":"长安城中三日雪，潼关道上行人绝。黄河铁牛僵不动，承露金盘冻将折。虯须豪客狐白裘，夜来醉眠宝钗楼。五更未醒已上马，冲雪却作南山游。千年老虎猎不得，一箭横穿雪皆赤。拏空争死作雷吼，震动山林裂崖石。曳归拥路千人观，髑髅作枕皮蒙鞍。人间壮士有如此，胡不来归汉天子。"}