{"id":"844268","title":"敬题吕曜初先生画像","dynasty":"清末民国初","author":"林朝崧","text":"一船书画归何处，三凤家风说至今。当日典型犹在望，前朝乔木已成阴。筱云旧第经过熟，芸阁遗编奖许深。再拜宜为丈人行，心香一瓣寄长吟。岂有儒生怀侠骨，几闻草野报皇恩。壮君独抱匡时志，令我思招入海魂。养士郇厨传食谱，娱亲莱采舞梨园。一衿断送当年惜，馀庆谁知在子孙。"}