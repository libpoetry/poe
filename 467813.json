{"id":"467813","title":"鹧鸪天 闲居","dynasty":"当代","author":"黄绮","text":"形陋羁游畏饰装。书多倦读乱投床。暮云离思争浓淡，春水诗怀逐短长。平浅草，插新篁。好教蜂蝶暗分香。窗前浊酒浇斜日，野鸟飞来影落觞。天赋红颜斗赤霞。人间惆怅误年华。春来湖畔堪游马，夜去楼前只驻车。期月下，恨天涯。须知笺短意偏赊。行云欲变成泥土，铺上园蹊嗅落花。曾过花丛欲解衣。香流水面月光肥。伤红蝶向风前死，落魄春从雨后归。时脉脉，复依依。绿杨惹恨亦凄迷。今宵只合楼前立，待觅双星细问伊。"}