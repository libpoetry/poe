{"id":"85882","title":"水龙吟·儿童不识樗翁","dynasty":"宋代","author":"刘克庄","text":"儿童不识樗翁。挽衣借问年今几。少如彦国，大如君实，披襟高比。德业天渊，有些似处，须眉而已。愿老身无事，小车乘兴，名园内、行窝里。做取出关周史。莫做他、下山园绮。从人谤道，是浮丘伯，是庚桑子。背伛肩高，幅巾藜杖，敞袍穿履。向画图上面，十分似个，见端门底。"}