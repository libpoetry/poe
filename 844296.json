{"id":"844296","title":"甲辰除夕杂咏七首","dynasty":"清末民国初","author":"林朝崧","text":"爆竹声中又一年，光阴三十箭离弦。莱衣戏作儿童舞，博得高堂压岁钱。寿筵柏酒注红螺，大妇调丝小妇歌。亦有左家娇女在，围炉人比去年多。荆树分开连理枝，萼楼长枕异当时。琴床明日春风到，坐念徽之悼献之。数载黄公垆下游，竹林人物最风流。即今东阁梅花发，知否江南忆陇头？四邻相倩写桃符，红纸千张墨一壶。不惜醴陵花管秃，秋蛇春蚓笑髯苏。绕床喝雉烛烧红，入坐毛公与井公。若使武昌陶侃见，定将博具掷江中。终年耳熟老农谈，祈谷神前我亦谙。笑倒淳于都不管，豚蹄壶酒祝喃喃。"}