{"id":"1064024","title":"次韵曾伯容哭夏均父","dynasty":"宋","author":"释德洪","text":"青松傲霜雪，事误亦迍邅。或脱斧斤厄，则遭藤蔓缠。北渠材砢礧，耸壑色芳鲜。不作千楹栋，终为万斛船。那知过华屋，长恸摇空鞭。增击疑仙去，超摇弃我先。但馀殷枕泪，无复对床眠。忆昨游湓浦，曾同上紫烟。春光随杖履，笑响落云泉。尚想登临处，仍哦唱和篇。暗惊生死隔，默数十三年。台宪登群彦，秋风吹一鹯。诛奸志未舍，谋国疏空传。醉驭毛车度，谁推日毂旋。岁时嗟易得，力命古难全。报施徒云尔，功名信偶然。清忠光竹帛，英气敛山川。哭子如临敌，当勾失短鋋。"}