{"id":"424514","title":"喜迁莺·戊寅冬至和梦窗，与病树、帅南同作","dynasty":"近现代","author":"袁思亮","text":"年华催别。渐短日弄寒，顽云凝雪。荡坐歌声，窥帘人影，事往顿成愁绝。乍动漏春葭管，又见灰飞时节。待寄远，有繁香盈袖，江梅堪折。荆越。鱼雁断，纵解连环，不解相思结。搔鬓添丝，量腰宽带，孤馆夜长吟咽。老来壮怀销尽，谁信壶中天阔。闲伴我，丁东虬箭，弯环蛾月。"}