{"id":"1110352","title":"子宝东归以嘤其鸣矣求友声为韵作古诗七章宽予旅怀次其韵","dynasty":"宋","author":"孙应时","text":"一年三送君，到家能几程。白云耿我怀，更想啼孩婴。过门道无恙，忧端幸少平。因之慰猿鹤，无为长怨声。宇宙归一槩，时势相重轻。人心太行山，我道如砥平。沈吟百年事，俛仰万古情。五穷未可送，鬼语方嚘嘤。倾城事行乐，春台日熙熙。掩关独愁思，谁能赴幽期。故山隔湖海，浮云翳晴曦。由来武安客，岂复知魏其。哲人重出处，外物非所荣。凤饥不啄粟，鸿冥安可矰。早知屠羊肆，无所用三牲。傥来亦傥去，不平何足鸣。岁寒松柏苍，波动金石止。物生不自别，有时正须此。真源在极致，空谈非实理。玉汝其或成，造物恩大矣。弱龄抱微尚，实耻为身谋。颇依夷惠閒，不择赵魏优。意行忘坎阱，失脚复何尤。但存斗升养，过此今无求。教不贵多言，小知非大受。力久有天得，海涵而地负。少年今白发，谁与鞭其后。诗来读百过，君真吾畏友。"}