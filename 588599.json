{"id":"588599","title":"题扇为许松皋太宰","dynasty":"明","author":"黄佐","text":"佐也江海人，颇得操舟趣。操舟良不难，沿洄莫匆遽。蛟龙跋浪会有时，握柁持维亦何虑。云白天青信所如，山鸟江鸥任来去。对此凝心神，旧游似相遇。苍厓硉矹波蹴空，虬木偃蹇生长风。水花云叶竞光彩，白日下照成青铜。摊书偶坐者谁子，棹影袅入虚明中。六鳌息欻吸，万象开冲融。掀蓬自有适，乘流安可穷。君不见，济川舟楫商岩始，握而操之吾掌尔。波涛不动清风起，涉世匡时亦如此。"}