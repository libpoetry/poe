{"id":"650981","title":"次韵吴晋卿游金山","dynasty":"明","author":"莫止","text":"海门蹙处江涛重，金鳌浮出何穹窿。驾天长桥倩谁作，倒影先入楼船中。天光上下夹明镜，漫托焦山作邻并。半空楼观起玲珑，达士胸襟俨相映。碣石砥柱远莫参，气势横绝江之南。中泠况复彻肝肺，品味岂数南阳潭。江风山月世鲜好，不是飞仙不能到。妙高台上一招手，挽却行云回鸟道。两仪始判浊与清，留此突兀知何情。颓波一障亘万古，娲皇愚公休结盟。谪仙少陵欠题句，却有坡翁能表著。明将濯足上蓬莱，不许龙宫吐烟雾。"}