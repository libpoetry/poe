{"id":"1235294","title":"追和唐询华亭十咏 顾亭林","dynasty":"元","author":"王艮","text":"顾公读书处，乃是林塘居。竹树久凋谢，红翠何稀疏。鱼鸟非昔游，风烟尚遗墟。身灭名不朽，流闻千载馀。石窦出寒冽，湛湛天影平。处静能自洁，不汲元无声。饮之烦热除，鉴此毛骨清。寄语沈酣者，一啜当解酲。孙氏保泽国，上马操金戈。获禽非其志，岂必施虞罗。霸气凌秋旻，精采一何多。俯仰迹已陈，禾麻被平坡。湖瞰平林外，波摇断崖滨。柘山应孕秀，秦女乃能神。剪纸徼灵贶，乘槎觅要津。渡头风正恶，愁杀采菱人。秦皇混六合，荒诞殄厥修。求仙望蓬莱，驱车乃东游。道毙杂鲍鱼，腥风夕弥留。徐福竟不还，何处营丹丘。华亭郭西偏，云是陆瑁居。宅墓了不存，况此池中鱼。纤鳞依藻荇，采取无复馀。皇风反淳古，数罟或可除。邈邈华亭谷，远带松江流。亦有赏心人，于焉放扁舟。风将綵帆举，身与元气浮。拍手招鸱夷，傲睨三千秋。士衡多奇才，儒术何渊深。少年作《文赋》，吐秀含规箴。遭谗卒遇祸，白日云为阴。一闻华亭鹤，遗趾尚可寻。兹山孕奇秀，因人得佳名。人去山亦枯，竹柏藏秋声。寒泉湛空碧，石穴俨不倾。焉知千载后，岂无君子生。传闻三女冈，不志三女名。萧萧白杨尽，靡靡芳草生。西施殆其国，此恨尚未平。碧血化游䗲，犹当照吴城。"}