{"id":"1124143","title":"送赵叔自吏部知福州四首","dynasty":"宋","author":"赵蕃","text":"当年治安策，通达如贾谊。汲黯不留内，似非朝廷美。得非萧望之，政事要详试。两州已有声，刺史还连帅。人从闽中来，尽道闽中乐。旧谷既年丰，今雨还时若。公行亦何事，重赴三山约。我乃愿从之，微官还见缚。公虽去朝廷，秘殿通班在。不应献纳忠，于尔分内外。而况我此州，甘棠存蔽芾。旱疫苦相仍，要当蒙大赉。忆昨过辞公，云有湖外役。迟迟未能去，乃此困艰食。湖外米虽贱，旱岁贾者多。贾多米必贵，吾饥其奈何。"}