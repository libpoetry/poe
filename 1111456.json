{"id":"1111456","title":"游仙六首","dynasty":"宋","author":"严羽","text":"秋閒夜瑟瑟，月露明团团。褰衣步涧月，忽见双飞鸾。上有腾空仙，天风飘佩环。清歌映岩谷，粲若玉炼颜。愿升绿云去，随君向仙关。咽食长不老，何用思人閒。忆读玲珑篇，来往虚皇阁。空见白芙蓉，秋风几凋落。昨逢紫阳君，共有丹台约。下视尘埃中，冠缨缚猿玃。世事行若此，悠悠复何托。五老出东南，崔嵬相閒隔。清晨登绝顶，处处仙人迹。朱霞散九光，岩谷好颜色。回首空澄湖，黄涛正喧击。石上弦素琴，神欢心自清。仙童三四人，忽来左右听。嘹嘹诵金书，劝我餐瑶琼。赠我一玉麈，邀我淩云行。舍琴与之去，恍惚在蓬瀛。朝别简寂观，夜行石径溪。溪光照厓绿，月色正相宜。石上三道士，颀然好丰姿。手弄金光草，或把珊瑚枝。冯风招素手，赐我一玉卮。叹我事远游，萧飒朱颜衰。长林孤月落，羽盖何葳蕤。童童乘之去，弃我忽若遗。明发阒无睹，但有青鼯啼。翩翩南来云，如飞百双鹤。我行忽见之，眇然意欣乐。五峰何峻秀，灵草生垠萼。愿乘此云去，去鍊黄金药。千载傥来归，不复见城郭。瀑布好明月，上有石梁横。矫首望东海，正见蟾蜍生。扬辉天汉閒，下照篷丘城。桂实几凋落，姮娥空闻名。咄哉玉斧子，不如白兔精。灵药不服食，执柯独何成。迢迢彩云外，谁吹白玉笙。竦身一长听，了若出寰瀛。"}