{"id":"200542","title":"送仲巽归阙下","dynasty":"宋代","author":"郑獬","text":"老骥不妄行，苍鹰不虚击。高车折轴弃路旁，茧栗犊儿负其力。指麾万事自有理，不须破海惊霹雳。君不见张侯白头郎，仗节雍容在南国。事如倒山落面来，谈笑当之不遗策。往时夸者欲惊俗，揭浪翻风一千尺。屡成大狱沸如糜，六月飞霜触白日。张侯不矜亦不倚，老骥苍鹰称其德。洞庭之北十二州，吏民帖帖甘眠食。有诏夺归不得留，正值风雨花狼籍。离思浩荡入青春，楚泽荆山淡无色。此行况是赤县官，贤者宜令天子识。公虽已老心尚存，今不急用真可惜。但用河南张汉阳，何必东山谢安石。"}