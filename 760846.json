{"id":"760846","title":"梅农赠诗，推奉过常，长句答之","dynasty":"清","author":"丘逢甲","text":"十万义师齐放仗，天涯流落征南将。将坛已废诗坛存，四海才人远相访。萧山诗老七十翁，宦游岭南家浙东。平生慷慨多大节，千金屡散称朱公。广柳之车上方剑，君家义声世争艳。不教壮士走越胡，更遣安昌落奸焰。君今退作诗家豪，雄风飒爽生笺毫。五言长城忽在眼，偏师欲往惭钤韬。天南喜得忘年友，风雨满城过重九。欲邀君赏东篱花，惜少柴桑白衣酒。"}