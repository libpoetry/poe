{"id":"708281","title":"沁园春 其十 戒游","dynasty":"明末清初","author":"尤侗","text":"子好游乎，游必有方，吾语子游。惟辇上贵人，峨冠博带，堂中公子，肥马轻裘。十日交驩，千金解赠，主既逢迎客亦留。非然者，恐闭门不纳，怀刺谁投。况君白发盈头。便鼓瑟吹箫枉自羞。奈弹铗而歌，食终不饱，执鞭以御，富也难求。莼鲙秋风，一官久弃，肯向侯门走马牛。君休矣，听数声欸乃，雪夜归舟。"}