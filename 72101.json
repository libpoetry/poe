{"id":"72101","title":"淮夷篇·大邦浙河西","dynasty":"元代","author":"谢应芳","text":"大邦浙河西，吴郡称第一。淮夷著柘黄，来作豺虎窟。交邻无善道，西顾拒劲敌。一鹗婴罔罗，同气顿萧瑟。正朔仍奉汉，天恩满床笏。赋粟岁倍蓰，郿坞金日积。非无舶棹风，海运不挂席。包藏狼子心，反覆莫可测。台阁两重臣，忍为枭獍食。井蛙自尊大，出入复警跸。爱弟日宠骄，开府门列戟。提兵几百万，势热手可炙。甲第连青云，圊溷亦丹碧。瑶池长夜饮，天魔舞倾国。帷幄皆面谀，忠鲠即摈斥。权门竞豪奢，婪夫务怀璧。淮南旧巢穴，坐视成弃掷。出师理侵疆，所向辄败绩。邻兵贾馀勇，一举数州得。群凶纳降去，敛戍独坚壁。奈何围数重，楼橹比如栉。炮车拂云汉，昼夜飞霹雳。宠弟既齑粉，左右皆股栗。短兵屡相接，苗獠与戮力。南濠百花洲，流血水尽赤。闭关甫期月，人面多菜色。蔬茹犹八珍，骸骨爨下析。众叛已不知，豕突犹亲出。前徒忽投戈，回骑不数匹。一炬齐云楼，红粉随烟灭。缚虎送台城，咆哮气方息。嗟哉尔淮夷，亡命起仓卒。衡行十五载，贵富亦已极。雕墙底灭亡，斯理信弗忒。"}