{"id":"273603","title":"雪月交光·山矾，俗名七里香","dynasty":"现代","author":"汪东","text":"共水倦委佩，素女褰裳，萦回如舞。李榭春空，试小园閒步。密缀珠钿，眩生银海，映晓光疑雾。七里闻香，犹应未肯，岩花为侣。堪笑陈宫，后庭荒宴，狎客歌吟，浪夸琼树。寒月笼沙，问酒家何处。异代风流，正输山谷，伴客中尊俎。清夜端相，冰魂雪魄，有人重赋。"}