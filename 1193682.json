{"id":"1193682","title":"晦日游大理韦卿城南别业四声依次用各六韵","dynasty":"唐","author":"王维","text":"与世澹无事，自然江海人。侧闻尘外游，解骖?朱轮。平野照暄景，上天垂春云。张组竟北阜，汎舟过东邻。故乡信高会，牢醴及佳辰。幸同击壤乐，心荷尧为君。郊居杜陵下，永日同携手。仁里霭川阳，平原见峰首。园庐鸣春鸠，林薄媚新柳。上卿始登席，故老前为寿。临当游南陂，约略执杯酒。归欤绌微官，惆怅心自咎。冬中馀雪在，墟上春流驶。风日畅怀抱，山川多秀气。彫胡先晨炊，庖脍亦云至。高情浪海岳，浮生寄天地。君子外簪缨，埃尘良不啻。所乐衡门中，陶然忘其贵。高馆临澄陂，旷然荡心目。淡荡动云天，玲珑映墟曲。鹊巢结空林，雉雊响幽谷。应接无闲暇，徘徊以踯躅。纡组上春堤，侧弁倚乔木。弦望忽已晦，后期洲应绿。"}