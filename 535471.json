{"id":"535471","title":"寿陆用之父怡閒","dynasty":"明","author":"王立道","text":"陆子别我东还吴，何以赠之三山图。扶桑半壁动晴色，沧溟万里开蓬壶。金银楼阙纷照耀，云雾旌旗疑有无。仙宫老人冰雪肤，浮丘杂坐洪崖俱。行厨络绎进绮食，开樽满引红醍醐。颓然不知天地老，桑田成海真须臾。君归悬向高堂隅，彷佛身往游仙都。绿发朱颜迥相映，羽衣翠盖交踟蹰。玉卮流津瑶草润，霓裳按节青鸟呼。吾知陆子百不需，但觅綵服中庭趋。青春满眼胡不乐，高车驷马诚区区。"}