{"id":"465271","title":"蓦山溪 花朝集磐溪石氏，因以百花重朝磐溪春游八字分韵，予拈得此解，次芦川韵","dynasty":"当代","author":"邵祖平","text":"花朝开霁，万卉欣生色。秀靥上蔷薇，怕逗露，清和消息。及时行乐，看取杜秋诗，无花折。折枝归，一夜头堪白。二三吟侣，佳句如烟积。背锦倩奚奴，简春风，难分主客。新茶碧乳，玉椀汲溪深，踞盘石。倚危亭，巾垫无人识。"}