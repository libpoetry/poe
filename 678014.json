{"id":"678014","title":"别弟文益往蜀省按察佥事文信","dynasty":"明","author":"戴奎","text":"我家迁居自闽土，传世于今十有五。源源始从五季来，子姓咸知立门户。儒贤术业每升堂，云路登跻亦联武。石屏先生曾叔祖，锦绣轮囷作肝腑。平生踪迹半江湖，只把文章傲圭组。汝昔严君嗣冠裳，金台之上长翱翔。雄篇大字照玉署，诗名远播流钱塘。迩来书声虽比屋，愧我弟兄俱碌碌。行看庭砌长芝兰，秪见苍藤倚乔木。惟君伯氏振海东，云梦八九吞其胸。春秋奥义尽剖劂，五传同异工磨砻。射策丹墀始擢桂，拜官乌府俄乘骢。去年承恩入西蜀，黄麻紫诰相追逐。岂惟持斧慑凶邪，要使褰帷问民俗。汝今为弟能念兄，万里行色何㷀㷀。瞿塘无复向时险，剑阁试览前贤铭。成都鱼肥酒正美，一奏埙篪可胜喜。世间之乐此最真，白璧黄金何足拟。当时胜迹纷在目，想见追游日不足。浣花杜老或同吟，市肆君平时就卜。武侯勋业谁可继，古柏森森见祠屋。"}