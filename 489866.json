{"id":"489866","title":"谢伯诚所藏王叔明狼山图","dynasty":"明","author":"袁华","text":"忆昨鼓楫溯大江，海门一点狼山碧。安得振衣蹑层颠，东望扶桑初日赤。忽见此图心目明，石壁铁削苔花青。仙翁白狼不复见，金银佛宇开岩扃。上方台观云中起，下瞰䲔涛千顷水。平原宅相放舟过，吮墨含毫柁楼里。江南有客颀而长，梦觉池塘春草芳。生平爱画久成癖，题诗缄封遥寄将。千古风流犹未弭，翩翩王谢佳公子。日暮相思江水深，独立汀洲折兰芷。"}