{"id":"1007633","title":"游盘塘山后废寺","dynasty":"宋","author":"董嗣杲","text":"前生修行来，见山入骨贪。自昔盛缁流，无处无精蓝。大风起江头，吹我菊帽簪。景物日自殊，登顿我所甘。青红夕阳光，隐约埋空岚。矮松冷尘屋，暗灯明破龛。好月亦爱人，离云印寒潭。诗壁不待题，禅偈不在谈。还须蜕浮尘，投林结莎庵。平安火一烽，愁可宽江南。"}