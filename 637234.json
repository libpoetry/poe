{"id":"637234","title":"壮歌行","dynasty":"明","author":"祁顺","text":"拔剑拂衣舞，虹光淩斗牛。天高沧海阔，四望心悠悠。昨朝丹凤云中出，口衔天书光五色。圣朝宵旰急求贤，特起前年金榜客。天书之来自何时，春风三月离京畿。路途迢遥距南北，秋后才经粤海湄。我本粤海人，早年事书史。十三习得举业成，十七驱驰预偕计。朅来携策入枫宸，三千礼乐曾敷陈。鹓行袖拂炉香细，雁塔名题御墨新。琼林宴罢看花去，路入瀛洲知几许。骏马雕鞍耀日明，绿袍乌帽迎风举。五云深处降纶音，远赐归宁恩更深。喜将菽水供慈寿，不许尘埃点素襟。风流耻在他人后，经籍微言更推究。万里遥持捧日心，两年闲却擎天手。登庸有路无夷犹，家乡虽好难迟留。蛟龙岂是池中物，雕鹗须横天上秋。古来豪杰人，多向科名著。前称韩子与宣公，后数王欧及苏吕。国朝图治重贤才，开科胜筑黄金台。庙堂多少英雄者，往往俱从科第来。我生幸逢尧舜理，黼黻皇猷本能事。握瑜怀瑾岂其宜，附翼攀鳞乃初志。只今便作京华行，足下衮衮青云生。临风磊落醉春酒，手把琅玕无限情。此行拜官知有日，身沐恩荣履华秩。跻世雍熙在有为，致君尧舜非无术。百年踪迹寄金门，誓心不负君王恩。虞周卿相堪期待，唐宋诸人奚足论。"}