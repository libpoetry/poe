{"id":"695276","title":"登太白楼","dynasty":"明","author":"林光","text":"何处登高望眼明，天风催送上任城。千年未听知心话，二老空馀后世名。汶泗远交襟带水，丹青难会古今情。除书愧捧仍东鲁，野服逢人更问程。面面虚窗借日明，层楼高压济宁城。偶来此地扪碑迹，却喜无人识姓名。麟凤他时空在野，江山千古未忘情。乡关南望来时路，何日归舟促去程。野麦青青野日明，漕河一线绕孤城。乾坤磊落思贤哲，人世分拿总利名。触目烟云皆是画，无心花鸟更多情。登高一望一回首，及圣宫墙路几程。凤凰台上望分明，白鹭洲连白下城。好景未忘崔灏句，此楼谁扁谪仙名。一樽留醉任人里，千载来歌越客情。纵步危栏虽百尺，天阶犹有未趋程。"}