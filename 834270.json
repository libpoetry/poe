{"id":"834270","title":"忆旧游 其四","dynasty":"清末民国初","author":"易顺鼎","text":"怎蘼芜似水，浸透春愁，软绿无涯。莫倚飞台望，但游丝飏暖，莺界全遮。东风万里诗梦，沿路访梨花。怕燕子重来，名闻影隔，不认卢家。还差。悼芳稿，付小院鹃红，私哭年华。禅榻分新火，道情天醒后，味只思茶。百蛮纵有微雨，休问酒旗斜。拚闷掩鸳楼，江南更比春远些。"}