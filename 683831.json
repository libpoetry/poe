{"id":"683831","title":"余所品顾家三白酒以甘败而近得其法者皆胜之因补三绝句而其一以贻胡家","dynasty":"明","author":"王世贞","text":"品酒新诗亦浪传，顾家三白大非前。如何夺署青帘字，把向胡生店里悬。扫地人间色味铨，自将真趣媚丹田。从教扬子中泠品，不及沙头第一泉。压得檀槽瑟瑟珠，泻时犹有看成无。谁能闲步桃花涧，不向章郎乞一壶。"}