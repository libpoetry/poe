{"id":"443757","title":"摸鱼儿 登湖口石钟山","dynasty":"当代","author":"熊盛元","text":"对西风、怅然怀古，坡翁馀韵犹驻。断崖千尺钟声荡，空绕插天烟树。凝恨处，泪暗滴、亭前苔掩寻仙路。愁丝万缕。纵慧剑横霜，应难尽斩，都向鬓边聚。双流汇，一线清浑共睹，三生恩怨谁诉？何当啸咏江湖上，稳泛扁舟归去？诗漫与，酒半醉、小孤山下邀神女。妆台絮语。重理旧时狂，银筝弹罢，波外起鸥鹭。"}