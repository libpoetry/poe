{"id":"1125487","title":"时习堂记言五典也载赓前韵以歌之","dynasty":"宋","author":"袁甫","text":"事亲尽孝自天成，鉴本无尘水本清。相彼禽兮犹学习，灵乌反哺更分明。习容斋戒适朝初，佩玉锵鸣谨进趋。大分凛然冠屦判，一诚不散若郊雩。齐家断勿责他人，须信仪型只在身。习习谷风讥义薄，交相爱也是为仁。徐行后长味深长，此道谁能笃不忘。我欲讲行乡饮酒，大明上齿习斯堂。切偲取义思怡如，兑习工夫忆泗洙。泮水朋来方衮衮，三千攀附圣门徒。"}