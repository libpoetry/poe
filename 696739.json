{"id":"696739","title":"寄宋仲珩三首","dynasty":"明","author":"郑瑽","text":"鸡期桑下飞，青鸟海上游。如何不同调，羽翼有短修。故人昔相见，时时话绸缪。出入念同车，无衣念同裘。一朝参商如，岂不怀百忧？初盟倘不渝，在远情愈周。但愿似畴昔，乌用苦相求。种梧待鸾凤，鸾凤不来宿。梧生日夜长，岁华如飞镞。凉风一夕厉，露叶消初绿。岂乏爨下音，摧残比众木。我愿裁为琴，寄君清商曲。丛桂在庭前，与子昔同植。风霜昨夜紧，晨起视颜色。庭树已凋落，桂枝一何直。亮节自中怀，贞性非外饰。对之思所亲，俯案不能食。一日十二时，万虑在一刻。寄诗非尽言，聊用明相忆。"}