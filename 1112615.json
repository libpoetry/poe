{"id":"1112615","title":"腊日二首","dynasty":"宋","author":"张耒","text":"腊日开门雪满山，愁阴短景岁将阑。江梅飘落香元在，汀雁飞鸣意已还。佳节再逢身且健，一樽相属鬓毛斑。明光起草真荣事，寂寂衡门我自闲。异乡怀旧人千里，胜日难忘酒一杯。不恨北风催短景，最怜残雪冷疏梅。江边寒色雁催尽，天上春光斗挹回。我独呼儿剩丸药，微功聊取助衰骸。"}