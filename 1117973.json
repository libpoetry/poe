{"id":"1117973","title":"题庵壁二首","dynasty":"宋","author":"陆游","text":"万里东归白发翁，闭门不复与人通。绿樽浮蚁狂犹在，黄纸栖鸦梦已空。薄技徒劳真刻楮，浮生随处是飞蓬。湖边吹笛非凡士，傥肯相从寂寞中。侠气当年盖五陵，今成粥饭在家僧。身存但倚贫非病，齿落方惭豁可憎。踏月闲穿双草屩，听琴横按一枯藤。年来万事都经遍，强笑看人独未曾。"}