{"id":"1253293","title":"挽赵子将三首","dynasty":"元末明初","author":"蓝仁","text":"四十身先死，才名奈尔何。山川千里隔，风雨九原多。已负云霄志，空伤薤露歌。无书问妻子，有泪逐江波。北阙诸公荐，江西一命荣。穷途淹疾病，造物忌才名。牢落逢兵甲，暌离异死生。天长鸿雁去，挥泪望江城。短棹浮沧海，清诗满翰林。幽人中夜泣，壮士百年心。白日人间尽，黄泉地下深。秋风歌楚些，山雨应猿吟。"}