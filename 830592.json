{"id":"830592","title":"露华·桃花渐落，而榆梅展萼媚晴。旬日之閒盛衰顿异，对之怃然。更用碧山仄韵写意","dynasty":"清末民国初","author":"夏孙桐","text":"冱烟蓓坼。趁晼晚韶光，又弄娇色。梦蝶乍苏，还与娟蛾匀拂。一般浪蕊狂花，欲斗娉婷标格。凭认取、金沙碎环，总异凡骨。连朝雨暗风恻。怕信杳青鸾，难唤芳魄。不道玉容，依旧露含堪摘。沈郎瘦荚飘香，更带落红飞出。春去否，殷勤翠尊问得。"}