{"id":"1142277","title":"送姚子敬","dynasty":"宋末元初","author":"牟巘","text":"方闻兴秀孝，久矣无令举。公车冷于冰，吾已弃如土。提书向孔墙，万代礼乐主。而与先簿正，厥有圣法寓。士也得所归，至穷亦云遇。于惟京頖旧，幸不生蒿稆。斯文谅在兹，天意岂轻付。之子抱渊静，萧然守环堵。光彩难自閟，珠玉满囊楮。一从鹗表飞，诸公共称许。如何但熟睨，引鼎力不武。栖迟冷掾间，无乃太廉取。相縻共升斗，端欲重黉宇。勿嫌屋打头，硉兀气未吐。六月取一息，千里始跬步。期君在远业，看君即轩翥。风雨忽道别，悢悢寡悰绪。从今闭柴荆，何以慰衰暮。"}