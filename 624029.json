{"id":"624029","title":"博罗道中月夜闻新雁","dynasty":"明","author":"欧必元","text":"江心秋月满，江上澄潭清。试举蓬窗望，忽闻新雁声。高翻银汉影，凄断玉关情。海国来何暮，云端试一鸣。偏宜霜露冷，不畏稻粱轻。嘹喨推先后，联翩见弟兄。遥空疑裂帛，按柱学调筝。别却三河曲，桥居五穗城。自应因戈避，不更为弦惊。夫婿长离别，何曾事远征。"}