{"id":"721662","title":"送鲍子韶还赣州","dynasty":"明末清初","author":"屈大均","text":"岭南秋气早，八月已寒衣。处处边笳咽，年年塞马肥。空增沧海戍，不虑白登围。汉使君能任，重来事未非。朝台黄气在，偏霸意如何。鸿雁秋还少，牛羊日已多。大才先草檄，馀力在横戈。迟尔梅关上，图书载橐驼。如何炎徼外，乃有二贪泉。香尉繇来众，金装亦未贤。君知贫贱好，祗载素馨鲜。归种章江曲，长吟对紫烟。"}