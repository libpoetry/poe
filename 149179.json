{"id":"149179","title":"南门·今上元年九月初","dynasty":"宋代","author":"晁说之","text":"今上元年九月初，正南门鏁涩关枢。城上日出三丈余，城下戢戢人嗟吁。最怜纵横荷菜夫，欲杀青蒨成蔫菸。驴驼啮膝聚不驱，群鸡孤鹅鸣相呼。邈然不数羊与猪，客子四散别门趋。逐臣过焉问何如，知者不告色不舒。或言上皇帝有符，北门不开留翠舆。金贼忽屯城北隅，方今明目达聪俱。司门郎官上奏无，未几金贼来坦涂。城南铁骑柴奚车，焚荡辅郡陵别都。衣冠南下满江湖，白头辞臣思献书，洪范灾异信岂诬。"}