{"id":"1124806","title":"华阳山和查教授","dynasty":"宋","author":"徐积","text":"冲断浮云截断霞，满天矛戟竞槎牙。日来洞口回龙驭，月倚风前开桂花。暮雨势连巫峡远，春泉流过楚江赊。物灵地怪非凡境，凤子鸾雏各一家。玉井温温浸月华，幢幢松桧耸高牙。半峰已断人閒路，绝顶自开天上花。可恨白云吟处起，何堪行路望中赊。怪来得似希夷子，借问如今有几家。险物背阴弥炅矗，奇峰当午更呀牙。须知南地饶春色，安得北风吹雪花。紫府真人来最近，红尘俗客到弥赊。因何占得多阳地，莫是南方火帝家。芝似蒿莱玉似沙，更多麟趾与驺牙。云横秦塞妨归雁，风过荆州带落花。游似赤松人已绝，隐如玄豹事何赊。秦宫女子今何在，好问当时秦汉家。朝隐真风暮隐霞，鸾麟接步虎摩牙。岩藏午日冬无雪，池碍南箕荷有花。子欲高眠浮世外，我思长啸白云赊。撄宁未必非仙骨，况有峰头玉女家。"}