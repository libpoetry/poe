{"id":"747250","title":"闻衎石兄归郡城下榻学山兄乐寿堂赋呈四首末篇兼怀云寿兄武义 其三","dynasty":"清","author":"钱泰吉","text":"耦耕恐难遂，梦想澉上山。山中有丙舍，静读可闭关。高峰九十九，三面开烟鬟。踏浪看山色，我愿充鱼蛮。却因俗缘重，尚阻仙梯攀。我兄亦多累，何日全家还。偶来鸥共泛，难与云同间。不如且就我，信宿茅三间。相违动一纪，鬓发各已斑。百里犹恨隔，未得承欢颜。"}