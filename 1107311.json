{"id":"1107311","title":"送何子应二首","dynasty":"宋","author":"冯时行","text":"送客江头水渐生，客愁无那亦相缨。一离夔子真成别，欲过岑公且勿行。小舞清歌元有兴，绿杨青草正关情。背人归去春无赖，未害开怀斗酒兵。功名本自属诸生，谁向沧浪便濯缨。枕上日高惟我懒，船头风饱看君行。眼前历历几经手，意外悠悠久系情。待得封侯应有日，胸中况贮万奇兵。"}