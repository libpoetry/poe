{"id":"431552","title":"浣溪沙 二月将之闽侯，道出延平，胡子健中与前生长金陵，为总角交，渝城别后，始相见于此。治具道故，悲喜交并，灯下联吟，率成三解","dynasty":"近现代","author":"卢前","text":"一笑相看又剑津。卅年回首泪盈襟。海隅犹是未归人。竹马长干前日事，帷灯南浦故园心。风尘萍梗共沉吟。少日襟期磊落多。依然飙举入吟哦。书生亦有鲁阳戈。上国旌旗春浩荡，中兴鼓吹舞婆娑。秦淮重见醉颜酡。领略闽江呜咽声。人间孤孽郑延平。当年喋血此屯兵。操虑深危今昔异，河梁离别死生情。千秋功罪视燕铭。"}