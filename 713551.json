{"id":"713551","title":"哭内子王华姜 其十","dynasty":"明末清初","author":"屈大均","text":"西北多佳人，平生性所慕。驰侠至秦中，荷卿爱词赋。朝共恒华游，暮指潇湘路。并马榆关行，同车梅岭度。妆罢弄图书，酒酣射雉兔。欢娱及閒暇，燕婉忧迟暮。我情日以柔，汝姿日以嫭。竭力媚闺房，不为荒淫故。宁知忘忧花，一旦摧朝露。积想成狂疾，寻子向丘墓。"}