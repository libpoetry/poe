{"id":"1160541","title":"奉同秘书苗丞菘阳山闲居引","dynasty":"唐","author":"吉中孚","text":"有山磋硪兮有水潺湲，王孙独往兮春草经年。溪路独行兮到时何处？渔父相见兮水上天边。犬吠前村兮极浦，回风入林兮微月映户。白石磷磷兮曲水疑衣，哀猿啾啾兮空山半雨。谷口苍茫兮天阴，人间离别兮年月深。花迷流水不知处，心忆君家难得寻。"}