{"id":"1113307","title":"送赵郎二首","dynasty":"宋","author":"张嵲","text":"匡山太白书淫久，不但天才盖一时。须慕更生勤博古，莫师长吉祗为诗。八塼学士多时誉，七步贤王有令资。数子风流君可致，剑门他日看雄辞。乱离何处托浮生，羡子今为剑外行。异县频年多送远，中原何日见承平。云开垄首河山迥，月出巴江阁道横。此别相逢定何许，各须努力待时清。"}