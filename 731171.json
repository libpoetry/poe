{"id":"731171","title":"故云贵总督将军一等诚嘉毅勇公明瑞","dynasty":"清","author":"弘历","text":"凡经百余战，战必先众军。不谓世胄家，而有如此人。读书知大义，挽劲鲜与伦。短身既精悍，谋略兼出群。功难偻指数，嘉赍匪因亲。征缅次孟腊，独入克捷频。恨遇忌功者，逍遥河上陈。力战绝后继，终焉捐其身。于尔无悔怨，于我增悲辛。不须读杜牧，谓过赵使君。"}