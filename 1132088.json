{"id":"1132088","title":"闲居杂兴十首","dynasty":"宋","author":"薛嵎","text":"亦有入城路，门前秋草长。荷锄书在手，负锸醉为乡。霜渡溪流涩，厨烟树叶香。为贫从俭约，犹欠半年粮。昔日黄金屋，十年荆棘林。浮生真亦假，世事古犹今。电隙无留景，云泉属自心。纷纷蜗角里，朝暮几升沈。铁砚几磨研，依然萤雪边。薄才遗圣世，无禄尽亲年。多病唯谙药，当寒不识绵。素心期淡泊，冰檗誓能坚。秋虫随响灭，振羽不知疲。譬彼附炎士，宁思失势时。垂竿动天象，定策茹商芝。投分谅非浅，翻然弗可追。闭户谢流俗，青山独自看。淡交从古少，冷面对人难。农圃元非学，神仙不在丹。孤怀无别想，回向此心观。四时俱橐籥，一气自回旋。谁谓春风力，能专万物权。荣枯忘晦朔，霜雪抱贞坚。赋分有深浅，殊非天道偏。已是中年后，何当绝悔尤。渔樵非始志，灯火企前脩。叶落秋容见，巢倾鹤貌愁。诗穷安敢避，天为拙人谋。土木非吾事，支东复拄西。雨盈沟壅叶，檐侧础沈泥。护壁时编苇，登楼恐折梯。若无忧挠至，终岁亦安栖。近觉吟无趣，权将俗累删。莺花老眼倦，风雨半春闲。野面便粗褐，柴扉掩暮山。片云寻处泊，飞度竹檐间。白发天应弃，春风吹不青。神仙归恍惚，书传出英灵。周粟岂医饿，湘流难活醒。迄今名字在，百世仰芳馨。"}