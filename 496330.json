{"id":"496330","title":"喜迁莺 其三 贺吴太府华诞","dynasty":"明","author":"夏言","text":"韶年淑气。正梅吐寒香，柳含春意。老稚欢呼，闾阎歌颂，白昼江城鼓吹。翘首中天昨夜，南极一星吴瑞。朝来报、道宴启黄堂，悬弧佳会。堪记。羡使君，年少飞腾，五马人生贵。彩服怡亲，青云有子，满眼天伦乐事。已睹龚黄政迹，伫看夔龙遭际。他年纵、老手挥毫，大书遗惠。"}