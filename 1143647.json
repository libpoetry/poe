{"id":"1143647","title":"言怀","dynasty":"宋末元初","author":"仇远","text":"辛苦移家向溧州，微官祗为斗升谋。寻思终是西湖好，且与山僧野老游。奉溪半日到杭城，溪外青山喜送迎。结屋临溪差易事，买山无计若为情。湖光门外草连空，万壑千崖紫翠丛。纵未便能营隐墅，也须先画作屏风。白岭溪上野田平，黄陇山前竹树清。已许数椽容小住，馀英爱我爱馀英。故家乔木尽丘墟，笋石犹存十数株。谁有挟山超海力，为分云片过西湖。此地曾经李白游，湖山消得好诗留。两桥十里东西市，只欠春风一酒楼。溧尉唐时本小官，诗人争笑孟酸寒。我来莫道儒官冷，今古酸寒只一般。隔岸修筠拂细澜，风香雨色昼阴寒。遥知新买栖霞地，坡上应添竹数竿。马蹄赤日走红尘，汗湿林宗折角巾。输与夷山班博士，深衣脱却作闲人。"}