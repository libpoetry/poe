{"id":"814640","title":"壬子生日二首","dynasty":"清","author":"郑用锡","text":"六旬又长五年期，两鬓星霜已似丝。闻见四朝还是福，艰难一第不为迟。隙驹转瞬惭添齿，盥兕连朝醉祝眉。差幸筋骸仍健在，家园杖履免扶持。蒲酒觞开览揆辰，此生修短本前因。故乡旧雨稀同辈，天末晨星剩几人！敢拟灵光存鲁殿，同游衢壤作尧民。自惭樗栎终无用，居上由来望积薪。"}