{"id":"1028622","title":"登师姑岩怀古十韵","dynasty":"宋","author":"蒲寿宬","text":"郭中爱青山，推窗纳青碧。不见山中人，白云自堆积。登睇廓悠悠，此眼亦已窄。但见寰中尘，不见尘中客。相去讵几许，恍若万里隔。日暮攀崔嵬，泫然感畴昔。蜀道无人行，嵩山绝蹄迹。岂无九回肠，安得双飞翮。倾我百壶酒，抚此千丈石。不知蜡屐翁，著得几量屐。"}