{"id":"823066","title":"三姝媚 其一 日本美人小相，用半塘唱和韵","dynasty":"清末近现代初","author":"赵熙","text":"蓬山相望苦。乍奇花初胎，镜心眉舞。小幅唐妆，惹断肠人咏，鬓云松句。燕舌和音，怎诉与、玳梁吹絮。一种英姿，秋水双蛾，夐无前古。春到樱花徐步。著小风裙屐，蝶边红路。采药三山，意旧随徐福。水仙来处。片月烘云，留妙影、非烟非雾。更欲移情何地，冰弦暗谱。"}