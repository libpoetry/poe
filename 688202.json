{"id":"688202","title":"清潭八景为朱景云宪副作 仙岭朝云","dynasty":"明","author":"朱诚泳","text":"山倚丛祠入望深，岚光侵晓落微阴。等閒飞起从龙去，应与商家作旱霖。野色苍茫薄下舂，入江返照驻荷峰。冲烟双鹤归来晚，点破山腰紫翠重。竞秀双峰翠插天，诸山罗立亦骈肩。负薪多少行歌者，昼锦方知太守贤。山径萦迂草树重，参差茅屋乱烟中。斜阳晚饭行人断，无数牛羊一笛风。山下溶溶一脉连，分流长得过平田。遥看溅沫冰如结，疑是寒蛟水底眠。月在长空水在潭，水光月色两相涵。潭中或有蛟龙起，倒射蟾精散蔚蓝。祠光曙色两平分，山下蒲牢到处闻。听说年来农事好，野人迎赛尽朝曛。绿树春江雨乍收，彩虹闪闪卧寒流。长途车马多於水，不解人间九折愁。"}