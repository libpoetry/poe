{"id":"881449","title":"柴氏","dynasty":"宋","author":"华岳","text":"节妇一樽酒，义士拜而受。义士一首诗，节妇双眉皱。眉皱意何如，有难难相救。叹我廊庙器，淹回在污陋。惠我旨且嘉，慇勤推意厚。吾今系闽建，家贫喜邻富。青眼到朱扉，白屋成华胄。吾闻孤竹子，周室三缄口。又闻杞梁妻，秦邦称烈妇。此辈诚间生，世代不常有。如何天一方，同时俱辐凑。愧无八品珍，草草具笾豆。何当再拜抠我衣，卮酒恭为儿女寿。"}