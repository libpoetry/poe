{"id":"1128234","title":"古风送钱定国显道","dynasty":"宋","author":"程俱","text":"登崖无坦蹊，下濑无平波。寻常即千里，奈此巇阻何。朝跻青阳硖，暮入万牛涡。见之令人老，况乃身所过。赖有万顷陂，洗我心烦痾。中林有幽华，乃擅一国香。终年不自见，道路草木长。应知当门病，要谢移根伤。终恐荷锄人，溯风袭流芳。纫之琼瑶佩，致彼君子堂。永捐盈腰艾，扈服不可忘。"}