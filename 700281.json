{"id":"700281","title":"九日鹤塘庄过黄耳祠次高进之韵六首","dynasty":"明","author":"顾清","text":"平泉何处李家庄，茅屋疏篱也夕阳。三径就荒吾不恨，红糕绿醑满田香。五亩园池六尺垣，清溪一曲正当门。鹤雏牛犊皆诗料，剩有美谈留子孙。二陆亭台昔未荒，几番重九插萸房。无人可论当年事，又说江湖与庙堂。漫说新庄类午桥，几年风雨困飘摇。扁舟此日堪乘兴，来逐归潮去上潮。又向东村访佛祠，衰容数被野鸥窥。不须更答三人问，沂水风雩竟阿谁。丛木回冈费讨寻，鹤泾回望九皋深。洛阳游子归何日，碧草春风岁岁心。"}