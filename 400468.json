{"id":"400468","title":"八声甘州 携琴海畔，秋深夜阑，万籁俱寂，冷然清响，不知人间何世也","dynasty":"民国末当代初","author":"饶宗颐","text":"共水天入定，渺苍烟、山色有无中。忽泠泠霜响，溅溅石濑，遥答鸣虫。不耐琴心挑引，冷月尚惺忪。但听商声起，处处秋风。犹有徵招遗韵，似孤飞野鹤，去住无踪。望愁漪千顷，隔海意难通。写吴丝、凝云流水，恐冯夷、深夜出幽宫。沉吟久、成连何在，海气濛濛。"}