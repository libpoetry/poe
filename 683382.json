{"id":"683382","title":"答明卿闻元美擢御史中丞督抚郧阳喜而有寄四首","dynasty":"明","author":"王世贞","text":"潦倒孤生业，吹嘘造物情。一官惭国士，万死为家声。感旧羊昙切，酬知到溉轻。浮云多晻曀，缺月向谁明。文苑三朝彦，凄凉半死生。青云聊寄迹，白雪好寻盟。不必弹冠意，俱歆仗钺名。襄阳访耆旧，终爱鹿门耕。物意终难是，劳君拟昔踪。片言成呕血，残烬夺归农。六出空流马，三分可卧龙。小儒逢大业，归骨亦从容。与君论瘴色，不独鬓颜深。泷水长裁句，贪泉久定心。圣朝怜泣玉，词客尽横金。莫以夷门近，轻令侠少寻。"}