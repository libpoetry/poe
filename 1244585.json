{"id":"1244585","title":"题碧山图","dynasty":"元末明初","author":"赵汸","text":"尝爱李太白，兴来栖碧山。山中别有一天地，惜无图画留人间。谁为碧澄翁，久向山中住。栽花种柳待春风，忽见新图识其趣。青山淡淡云离离，小桥流水涵清漪。抱琴择胜可终日，安得似汝图中时。韩侯好诗仍好画，嗜酒不忧官长怪。欲图李白碧山居，酒禁方严笔如借。知翁有子旧曾游，淡泊无营心日休。图成漫与翁为寿，愿翁长乐无虞忧。"}