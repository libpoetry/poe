{"id":"917497","title":"泊舟富池乞灵祠下","dynasty":"宋","author":"杨冠卿","text":"大江东南来，冯夷此其宫。群山各献状，奔走如游龙。将军万人杰，智勇摧奸凶。草木知威名，旗常纪丰功。庙食填兹土，楼阁何穹窿。我来拜灵祠，红日方曈眬。神乌集飞樯，雪波捲晴空。椒桂荐芳馨，精诚冀感通。谓言身半百，扁舟吾欲东。羞作贾胡留，愿借一帆风。"}