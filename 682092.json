{"id":"682092","title":"拟古宫词一百首（今录三十首）","dynasty":"明","author":"蜀成王","text":"无语凭栏珠泪潸，双眉蹙蹙锁春山。可怜空长彤宫里，一世光阴半世闲。半掩残灯半掩明，前生薄幸在今生。凄凉最苦秋宵永，风冷阶虫伴雨鸣。静院深深昼悄然，几时好梦得扪天。此生莫恨因缘浅，还有来生五百年。鸾镜生尘十载多，羞看娇影舞婆娑。残脂剩粉无人扫，随水流来涨御河。觚棱月上晚岚空，影透房栊冷帐中。孤枕萧条魂梦断，满腮红泪湿西风。青春一去岂重来，转毂韶光日夜催。三百六旬空怅望，朱门经岁不曾开。玉露侵阶点翠苔，金波穿牖共徘徊。潜身坐倚梧桐树，待学吹箫等凤来。空有华堂十数重，等闲不复见君容。俄听玉辇声才过，恨却监宫急急封。五云高护凤楼深，风度时来断续音。楼上君王自听得，尽知合院动秋砧。睥睨鸦喧曙色明，丽谯隐隐尽钟声。各宫装束焚香候，只恐君王道院行。默默心情向阿论，纤腰瘦怯画中人。良辰美景番成恨，忘却新春与旧春。君王翌日宴长春，霖雨迷漫泞土尘。特令满宫来魇止，一时悬挂扫晴人。春景流莺语渐稀，倚窗抚景泪沾衣。廉纤微雨蒙蒙拂，零落残花片片飞。向暖嬉游笑语欢，宫官忽道过金銮。传呼声急人皆避，尽闭窗棂纸隙看。银床雨滴伴苍梧，香烬孤窗暗鸭炉。湿气生寒人迹少，紫苔重叠满金铺。粉翠沉埋岂自由，空房独守几时休。风凋叶落宫墙内，知是人间又报秋。新观玉历识正初，泰运三阳蔼帝居。御座今安圆阁子，谊中欲置女尚书。禁宫宫女三千室，多下朱帘昼掩窗。为避春光羞独见，花间恨杀蝶飞双。城外晴风卷薄尘，传言都道踏青人。繁华满目开如锦，惟此宫中不见春。绮窗垂柳影婆娑，长日花砖未肯过。六院不通人语寂，一双缡鹆巧言多。北斗阑干夜未央，金炉侍女更添香。穿窗月射鸳鸯枕，半隐灯光在小床。独卧空床倦不言，半扃疏牖面南垣。低檐雾锁黄昏候，投宿寒乌逐对喧。内池春水鸭头绿，上苑晨花猩血红。蜂蝶丛花鸳戏水，一齐著意向东风。漏残鸡唱曙光时，壁月穿花影渐移。欲画愁眉羞对镜，黄鹂飞上万年枝。宫墙西望对残霞，结阵翩飞绕暮鸦。帘幕飘摇风动处，有情双燕自归家。绿竹翛翛隔短墙，黄昏凄雨洒潇湘。梦回窗掩银釭冷，蟋蟀声中秋夜长。人人都道得神仙，那得郦阳甘谷泉。何似上阳宫监好，长门春老不知年。淅淅凄风匝凤帏，琐窗那得见晴晖。廉纤微雨侵阶湿，嗝嗝横空啄木飞。金锁重门静院空，翠华一去寂无踪。玉楼歌吹随风断，满地桐阴泣泪红。"}