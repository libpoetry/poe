{"id":"701756","title":"和絅庵遗笔四首","dynasty":"明","author":"黄衷","text":"闻于习静得观颐，弄野云姿思与迟。濡沬早敷千变泽，览辉曾见九苞仪。堂灯风雾孤凭几，墓木星霜几执规。八极有神应驭气，不知何路逐安期。藩省才名雅自堪，端如鹏翼快图南。较量大策嗟时运，刊落陈言谢俗惭。药裹先秋虚小草，家林旧味寄馀甘。剑亭千里高贤去，传得残篇与笔谈。午夜凄清吊鹤音，山桥江槛想经临。芙蓉虽好看宁足，鶗鴂先鸣怨已深。有客曾过虚白室，于君难见彼苍心。东风不减元公趣，满地仍开紫玉簪。小閤花枝渐碍冠，江乡高誉尚曹官。书麟始断周删述，问鵩真灾汉治安。月满梁间疑可见，精还箕尾恐芒端。救滨万里澄清辔，莫恨台司副愿难。"}