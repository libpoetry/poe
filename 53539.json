{"id":"53539","title":"园中·梅实须五春","dynasty":"明代","author":"唐时升","text":"梅实须五春，橘实须六秋。人命须臾间，敢保数载谋。邻叟笑谓余，君言亦何偷。苟非勤封殖，白首见无由。繁英媚雪下，美实随霜收。昔在包山麓，终日长夷犹。既无买山资，曷不营故丘。森森寻丈材，散布林塘幽。爱兹岁寒质，增我旸雨忧。倘保黄发期，会见荫平畴。叮咛语稚子，篱落须绸缪。"}