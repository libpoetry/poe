{"id":"509378","title":"天顺庚辰十一月十八日承巡抚大同宣府之命闰月七日陛辞蒙恩赐敕赐酒饭既退朝蒙召至文华殿天颜咫尺褒谕再四复蒙赐谕中官赐酒饭赐宝钞三千贯皆前此所无归而戒行赋此书感且以言志","dynasty":"明","author":"韩雍","text":"浅薄深惭禄久叨，忽承嘉命敢辞劳。玺书付托兼强镇，天语丁宁特宠褒。宴赏频烦真异数，风云庆会幸相遭。感恩欲问何由报，誓使豺狼远遁逃。"}