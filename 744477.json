{"id":"744477","title":"朱兰坡宫允雪夜绷儿图","dynasty":"清","author":"洪饴孙","text":"茅檐三尺喧悲风，床头蚁斗声汹汹。此时儿啼不应待，孤绷夜走深山中。启明闪影天将白，药鼎茶铛果谁责。此时儿醒不容啼，牵绷晨返寒溪侧。儿生百日父即危，对儿惟有双泪垂。朝来暮去冒风雪，茕茕两地恒相随。风饕雪虐儿啼急，宿鸟翻飞和悲泣。劬劳当日谁则同，此意应参蓼莪什。忆昔屡游黄{山兖}峰，贞珉彤管传慈容。德门一过一矜式，谓有畸人贤母之高踪。小人有母未传德，四十无成老将及。披图未竟已吞声，笔不能持但嗟息。我前老屋居江湄，危楼一间半欲欹。楼前杌隍安一梯，楼下积雨常如池。断椽坏木纵横支，临深履薄难扶持。当时吾母随重慈，井灶葱薤旁无司。左携杯棬右抱儿，虞儿转侧啮以衣。偶然失足不可思，危梯上下行岖崎。齿痕儿泪时相续，血印斑斑见襟幅。至今风木不停鸣，我念慈恩抱梯哭。羡君史笔能酬养，母教无须采风上。只教惊心捧檄人，春晖寸草空神往。剩有悲怀祇自知，北堂茹苦报何迟。徒闻膝下通侯贵，亲见深宫绘画时。"}