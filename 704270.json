{"id":"704270","title":"述怀五首","dynasty":"明","author":"潘希曾","text":"圣主宽恩放谏官，路岐从此向平安。迂疏自合山林老，犬马从知补报难。千古有怀成孟浪，一家堪庆是团栾。北窗高卧吾生足，懒问人间日几竿。遭逢何以效涓埃，直道终然与祸媒。万死形骸非我有，再生日月是天开。山中事业还书卷，掌上经纶付酒杯。身在水云心在国，尚随渔钓咏康哉。秋雨不断天冥冥，逐臣卧病几时醒。空惭去燕犹知社，浪说刳龟为有灵。生白久虚庄叟室，草玄何意子云亭。双溪风月平生地，准拟相逢眼更青。万古相寻一梦间，掉头林下了无关。情怀旧雨同今雨，踪迹南山又北山。簪绂已投谁束缚，芰荷初制更宽閒。赤松丹井依然在，欲觅仙人问九还。久叹疏慵与世违，扁舟今日是东归。烟霞合我私花柳，天地从人公是非。万事何心当象局，一尘无路到渔矶。山中故有藏脩地，前辈风流敢庶几。"}