{"id":"687898","title":"十闰诗 闰元夕","dynasty":"明","author":"成鹫","text":"北里休蚕绩，西畴罢耦耕。又来看灯市，相伴入春城。好月光仍满，清宵昼欲平。旧时按歌地，犹有绕梁声。花发朝还暮，花时去复回。方将踏青候，又逐看花来。所惜韶华老，频教羯鼓催。春风如有待，不放刺桐开。采兰人散后，折柬又相招。老去仍添闰，江边更弄潮。韨除尘欲尽，枕漱兴偏饶。难得长如此，留春慰寂寥。佛日薄虞渊，真风空寂然。再来行七步，一闰即千年。天上僧祇劫，人閒昼夜缘。犹存增减见，惭汗沐金仙。中天回北陆，馀闰继南离。至朔盈虚定，朱明日月迟。涧蒲添节节，榴火足枝枝。昨有灵均约，重来此一时。计日近中秋，星河澹欲流。可怜上弦月，犹挂旧针楼。巧自前宵得，欢从两度留。笑将离合意，重叠问灵修。天上同明月，争怜再闰难。山中无历日，虚作九秋看。木落光初满，霜深影较寒。清辉曾不异，莫惜重盘桓。往往龙山去，频频笑孟嘉。更寻前月约，还问隔篱花。雪近霜侵鬓，风高帽侧纱。几回登望意，一半惜年华。闰馀已成岁，春入不知年。老长三旬腊，穷多一月缘。痴呆先待价，粥饭后还钱。明发开新历，生涯十二篇。事事不如人，蹉跎又一春。浮生易知足，馀闰苦随身。对客徵前梦，逢僧话昔因。赢来三十日，输却落花晨。"}