{"id":"1119322","title":"以仁者寿为韵寿侍读节使郑少师","dynasty":"宋","author":"陈起","text":"一气妙磅礴，万汇屈者伸。方寸函太极，宇宙皆吾仁。端平改化弦，真儒手洪钧。厥今扶公道，皆昔夹袋人。丙午成乐岁，甲午无穷春。岧峣阊阖云，蹀躞志鞍马。细毡侍珠旒，治道谈帝者。归来西湖滨，岸帻松盖下。秋渌晚涵山，挹以荐残斝。北第何三辞，泉石怀绿野。赋诗投金濑，俸入犹半有。煇煌奉国节，一粟乃不受。赢副初何心，国计要丰阜。一丸济世德，阳报期千寿。会须烦潞公，再与佐元祐。"}