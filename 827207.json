{"id":"827207","title":"水调歌头 小除夕僧寺写忧","dynasty":"清末近现代初","author":"傅熊湘","text":"百岁为吾待，三十等閒过。一年一度除夕，值甚悔蹉跎。只恐茫茫来日，长是有愁如织，白发误人多。努力鞭乌兔，寄语促羲和。食无鱼，醉无酒，和无歌。无端忽被僧戒，皈命礼弥陀。空说吾家有妇，何自为谋斗酒，馋煞老东坡。休矣公无怒，且唱定风波。"}