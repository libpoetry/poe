{"id":"781202","title":"题崇庆刺史常君殉节录","dynasty":"清","author":"顾宗泰","text":"初秋夜坐孤镫光，烈风雷雨来虚堂。正襟披诵殉节录，忠义郁勃淩清霜。呜呼常君一儒士，杀身成仁不畏死。志行卓立由平生，仓卒赴难非偶尔。钟英山岳生东辽，博涉经史当垂髫。谈诗击剑兼习射，酒酣英气干青霄。一缕精诚见心术，填溢衷肠皆热血。题篇曾泣费敬侯，读史常怀周遇吉。纵谭成败意气豪，抚膺太息苍天高。捧檄西充多惠政，三军给饷驰驱劳。朝廷考最迁州牧，感激酬恩志益笃。逆酋反覆恣披猖，仓黄转掠木果木。常君一怒发冲冠，慷慨应敌凭雕鞍。提刀见贼击且骂，厉声震野风号寒。精灵奋发排海岱，荧惑欃枪三舍退。彼众我寡势不支，可怜被创身首碎。战袍铁裂血模糊，此日伤心大丈夫。万民感动尽泣下，名留竹帛千秋俱。天家旌忠立祠庙，忠魂常与日星耀。蜀江遗烈长如生，青史垂芳许凭吊。"}