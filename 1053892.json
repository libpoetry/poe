{"id":"1053892","title":"夏旱","dynasty":"宋","author":"孔平仲","text":"元丰四年夏六月，旱风扬尘日流血。高田已白低田乾，陂池行车井泉竭。多稼如云欲成就，天胡不仁忍断绝。雷声隆隆电摇帜，雨竟无成空混热。如闻大河决北方，目极千里波涛黄。我愿蛟龙卷此水，洒落东南救焦死。又闻戎泸方用兵，战车甲马穿云行。安得疏江拥三峡，馀波末流灌百城。分支引派入南亩，尽使枯槁得复生。志大心劳竟何补，仰视云汉高溟溟。吾徒禄食固可饱，更愿眼前无饿莩。"}