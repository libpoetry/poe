{"id":"702345","title":"尹亚卿家饮散用韵二首一读景帝谥议一谢盛筵 读谥议","dynasty":"明","author":"程敏政","text":"天赋宗贤拨乱才，八方威命响新雷。衮衣立受东朝命，玉辇迎从北地来。九庙有灵知孝友，百年无力报奸回。今皇盛德嗟何极，一纸虹光烛夜台。胜日叨陪玉署才，绮筵箫鼓沸晴雷。宫壶尚足传杯用，堂食初分入馔来。拂座面惊春色动，联镳身带夕阳回。题诗欲尽留连意，长句无能效柏台。"}