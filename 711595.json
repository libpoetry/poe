{"id":"711595","title":"哭外舅湛公","dynasty":"明末清初","author":"陈恭尹","text":"硕德堪千载，高名重一时。黄槐随凤诏，彩笔对彤墀。下座人皆仰，微言世所思。游轻驷马贵，归尽彩衣嬉。问讼中途反，评才满月移。不安林下席，将饱路傍饥。当食推盘粟，妨民拔露葵。郭生难得友，钟子信堪师。以德应能寿，论年不及衰。坏梁歌已矣，朝菌忽先之。罢市乡人哭，怜芳楚老悲。酸风朝飒沓，寒雨夏凄其。吊客来飞鹤，闲窗怨子规。自嗟逢世难，饮恨向天涯。望海情何极，寻乡梦每疑。烟尘销未得，书札到何迟。昔者趋庭训，因之拜羽仪。稍能酬客语，才解诵亲诗。不以东床傲，殊深户牖知。国忧期共奋，家难忽相随。庑下依皋伯，舟中学范蠡。提携无异父，期许欲过儿。离别奄逾岁，风流渺莫追。长歌泪如霰，何待岘山碑。"}