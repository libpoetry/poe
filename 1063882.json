{"id":"1063882","title":"次韵偶题","dynasty":"宋","author":"释德洪","text":"钝拙无人著眼看，一庵睡快如梁端。那知高轩肯过我，终日笑语成盘桓。畏公笔力不可敌，坐令三峡回奔湍。威棱王节照湘楚，誇声众口锋刃攒。此篇意气更倾写，句法超绝风格完。许令赓酬亦不免，但恨语带儒生酸。苦嫌丝竹围醉枕，卧看烟缕凝雕盘。双泉云树时到梦，神武门前思挂冠。朝来清事亦稠叠，野饭蓬窗分小团。人间曲屈多败意，莫辞时此同幽欢。"}