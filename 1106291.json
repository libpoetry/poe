{"id":"1106291","title":"挽漳守郑都承子敬四首","dynasty":"宋","author":"王迈","text":"饕相当朝舞大权，故将旌节博金钱。公尝勇去三千石，天与闲居十六年。清苦膏粱馀子笑，孤高云水一僧然。如何赤屿丹霞地，夜半骑鲸上紫烟。端平众彦起弹冠，公作枢庭第一官。君似仁皇从谏易，相非庄敏汰兵难。齐人一傅楚人众，赵氏几危刘氏安。君面更新风色恶，回思往事为悽酸。壶山阀阅例多贤，雪玉风标忆眼前。正献风猷复斋继，蜀公素业肯亭传。人于故国悲诸老，我为吾州惜二仙。在昔靖康人物尽，却教老蔡雪垂肩。当日曾同鹓鹭群，清漳风月又平分。轮囷肝胆忧时事，紬绎诸书洗吏氛。悔不佩韦成造次，幸犹挂剑答殷勤。只鸡斗酒来行酹，三十六湾生暮春。"}