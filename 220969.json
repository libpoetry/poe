{"id":"220969","title":"锦屏山·锦障郁嵯峨","dynasty":"宋代","author":"林景熙","text":"锦障郁嵯峨，秀出城之西。直是神气积，宛若屏障开。苍翠接重壤，上与浮云齐。幽花被晴壁，古树欹层崖。下有张夫子，读书事幽栖。于今几百岁，衣冠世多才。伟哉据名胜，林泉足徘徊。兹晨幸休暇，杖屦同攀跻。和风袭轻裾，好鸟鸣喈喈。勇往遽忘疲，穷深陟崔嵬。极目万里外，顿觉群山低。长啸倚苍松，畅然舒我怀。"}