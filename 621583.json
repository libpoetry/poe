{"id":"621583","title":"愁三水","dynasty":"明","author":"郭之奇","text":"金陵兮望终，尚眇眇兮难通。波缭转兮相缔，风参差兮末穷。倚潺湲兮聘目，船容与兮西东。江去去兮未随，山蹇蹇兮入胸。乱帆影兮沓絓，忽南北兮迷从。愁来兮生望，望逾远兮云逢。积霮䨴兮阴昼，烟复继兮蒙蒙。吹余气兮决去，揖东君兮陈衷。客不堪兮再阻，反谓余兮容容。羌遂逝兮西瞑，徒俛首兮问躬。已劳心兮既久，何斯须兮有忡。横四海兮自许，曾溯流兮可壅。投词兮尔约，一捐玦兮此中。"}