{"id":"1114078","title":"还自鼓山过鳝溪游大乘榴花洞瞻礼文殊圣像漫成三首","dynasty":"宋","author":"李纲","text":"一派寒流作小溪，松篁深处有丛祠。千年鳝骨专车在，百丈灵湫瀑布垂。粳稻丰穰欣岁乐，笳箫清咽报神私。更将小雨为滂润，正是农夫播麦时。乞得明时多病身，归来林下养天真。芒鞋竹杖未全老，药灶酒壶随分春。山寺递传钟磬晚，田家收拾稻粱新。试穷溪上榴花洞，恐有桃源避世人。布地金沙片片匀，深沉院宇閟祗园。清凉路半前三语，摩诘城中不二门。千种光明瞻瑞相，六根清净为还源。狻猊坐上法王子，稽首皈依众所尊。"}