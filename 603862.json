{"id":"603862","title":"赤岩新搆","dynasty":"明","author":"谢与思","text":"涉溪搜幽胜，披云旷延伫。岩光晃石窦，岚彩媚平楚。叠嶂自盘纡，联峰递轩翥。万壑写风湍，千雉殷砧杵。绿畴间芳蕤，村舂蔽宿莽。爽气袭轻裾，绮霞映元宇。繄予落魄人，弥岁羁亦组。铅椠睇湛阁，计牒纷旁午。孰絜问奇觞，几握清言麈。睇兹景明候，澹焉涤繁绪。维昔离蟊贼，蓬藋嘷豺虎。田园就芜秽，履絇绝环堵。名山亦多垒，湮阁并部娄。剔抉固有需，微生际休否。削壁列华榱，軨轩芘穷野。时哉洵靡期，叹息諠嚣伍。振衣复徘徊，归咏搴洲杜。片苇荡青冥，且覆杯中酤。"}