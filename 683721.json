{"id":"683721","title":"赠淮阳中丞王公子虞入户部六绝","dynasty":"明","author":"王世贞","text":"千帆飞粟接天流，淮海长鲸一夕收。纳取伏波金印去，只教单拜富民侯。桃花李花互争新，柳叶柳枝俱路尘。唯有苍虬自霄汉，不关霜雪不关春。吴侬赛社乞年丰，更有丰年喜报侬。吴郡旧时贤太守，玺书新入大司农。维阳佳丽古时名，桐柏江清到底清。赠取中丞压载石，莫教青雀避风尘。青天秀出南岷山，万古长留白雪閒。闻道山头山色改，欲施霖雨遍人间。曾劳尺素访青萝，回首风尘感慨多。任是司空能候气，不将孤剑傍星河。"}