{"id":"1028082","title":"侍仲舅同诸表游山","dynasty":"宋","author":"楼钥","text":"来游大梅山，涉山知几重。平行千仞冈，俯瞰他山峰。一步一步高，势欲凌虚空。左顾九地底，楼台鸣鼓钟。蓬莱反在下，直恐船引风。又疑海水竭，洞见冯夷宫。行行愈就顺，故步寻苔封。十年旧主人，相对如梦中。清谈虚阁上，坐到夕阳舂。年来颇畏影，掣身慕冥鸿。入山非不深，犹有行人踪。安得更深居，尚友荷衣翁。未问梅子熟，宁能啖青松。庶几适吾心，馀生得从容。"}