{"id":"1047960","title":"九龙观","dynasty":"宋","author":"黄希旦","text":"峨峨古仙宫，楼殿荫松柏。昔在贞观年，天皇御区域。九龙出池中，遗下灵踪迹。嘉祐辛丑岁，郡侯得召伯。是时夏六月，云日红翕赩。殿北古龙堂，窗户久不辟。俄然灵蛇见，宛转真像侧。鳞甲锦绣文，灿烂辉五色。视之颇驯扰，狎之不惊惕。邯侯率群僚，朋来拥旌戟。迟留夜未午，风雨满天黑。迅电瞥四起，狂雷随一击。须臾风雨收，形影谁能觅。斯盖龙之灵，变化固难测。"}