{"id":"1117229","title":"葺居五首","dynasty":"宋","author":"苏辙","text":"南堂初一家，隔绝岁月久。开墙北风入，爽气通户牖。栋梁未摧折，斤斧聊结构。非言事轮奂，粗反昔人旧。庭方止数寻，风月所从入。百年养毒树，攒芒比刀戟。伐之念生久，不伐愁跣足。且复为人谋，庖椹利朝食。竹林失蕃养，春笋日琐细。草蔓半萦缠，樗栎互亏蔽。已令具刀镰，稍俟秋霜厉。欲成林下饮，更种园东地。杂花生竹间，竹荒花亦瘁。移花通狂鞭，春到两皆遂。墙东破茅屋，排去收遗址。时来拾瓦砾，细细留花地。东南皆民居，屋败如龉齿。一完诚未能，缀葺聊且尔。内修晨夜虞，外结比邻喜。无心本何营，生理未免此。"}