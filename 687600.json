{"id":"687600","title":"赠王赤江太学","dynasty":"明","author":"孙继皋","text":"我本倦游人，闭关慕文渊。客从何方至，叩门向我言。黄鹄绝四海，蝇营不离藩。一身寄大块，那能守丘樊。五岳五卷石，郁然并称尊。尚子胡卑卑，局促嫁与婚。我今仗剑游，极目浮云奔。吴楚安足多，逝将览乾坤。听子神游王，睹子魂疑翻。修子以羽翼，助子以腾鶱。子如穷八极，迟我于昆崙。君本青云姿，结束游两都。彩笔何翩翩，一见倾其徒。文雄命自蹇，十年困为儒。岂无凌云气，不与狗盗俱。勖哉慎所投，袖中有明珠。在昔王先生，相逢渤海守。一言动人主，名满诸公口。君今千里至，所托亮不偶。主人诸侯贵，投分况已久。毗陵视三辅，盗贼幸无有。将无帝威灵，变化君知否。长河暗风雪，凌冰挂枯柳。冲寒趋府去，斗酒聊为寿。仁者赠人言，愿君无相负。客从远方来，赠我以泽兰。问君何为尔，聊结同心欢。相遇故不易，相知良独难。我有绿绮琴，援之为君弹。流水发清音，高山入云端。永言无相负，离别非所叹。"}