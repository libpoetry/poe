{"id":"81190","title":"黄牛峡庙","dynasty":"宋代","author":"陆游","text":"三峡束江流，崖谷互吐纳。黄牛不负重，云表恣蹴蹋。吴船与蜀舸，有请神必答。谁怜马遭刵，百岁创未合。柂师浪奔走，烹彘陈酒榼。纷然餕神余，羹炙争嘬陀。空庭多落叶，日暮声飒飒。奇文粲可辨，高古篆籀杂。村女卖秋茶，簪花髻鬟匝，襁儿著背上，帖妥若在榻。山寒雪欲下，虎出门早阖。我行忽至此，临风久呜唈。"}