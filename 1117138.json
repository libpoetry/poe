{"id":"1117138","title":"和毛君州宅八咏 凤凰山","dynasty":"宋","author":"苏辙","text":"山川蟠踞偶成形，威凤低回久未行。更种梧桐真可致，高飞性似伯夷清。仙翁旧住蜀江边，千岁归来一鹤翩。城郭已非人事改，凄凉遗迹但披仙。池上茅檐覆水低，早来秋雨尚虹霓。败荷折苇飞鸿下，正忆渔舟泊故溪。一夜飞霜点绿苔，晓庭黄叶扫成堆。檐间翠樾彫疏尽，却放墙东好月来。洞府山川百里赊，洞门藤蔓锁烟霞。神仙不与人间异，弟妹还应共一家。凿井烧丹八百年，尘缘消尽果初圆。石床藓甃人安在，绿水团团一片天。神仙铸剑本无硎，岸石班班尚铁鉎。天上少年仍狡狯，不须还尔对方平。岸帻携筇夜夜来，蒲团纸帐竹香台。直须觅取僧为伴，更为开庵斸草莱。"}