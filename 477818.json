{"id":"477818","title":"嘉靖庚寅辽左有洪沟之败作悲洪沟","dynasty":"明","author":"周祚","text":"义州之兵宿雄武，老者缚牛壮扼虎。生来苦战无复畏，骑马杀胡安足数。五月边陲月正生，胡人杀人声彻城。可怜郭家两兄弟，提刀逐胡天始明。狼山何高不可陟，洪沟之深深莫测。帐下诸人尽爱死，见贼仍多相向泣。当时实失主将谋，二千精锐同时休。血作沟中水流赤，胡人歌唱来边头。胡人争骑义州马，日日来牧长城下。天生不有陈将军，洪沟之败难复闻。"}