{"id":"700866","title":"飞来寺留别二首","dynasty":"明","author":"梁元柱","text":"底事乘骢又出山，诸天仍锁翠微关。前途敢拟千秋事，信杖宁输半日閒。酒政风生霜并肃，茶烟露冷鹤初还。相看仗剑横双眼，万里西风吹客颜。频年孤剑倚江干，自笑风流旧汉官。入座花香回槛曲，挥毫霜气染林端。可堪骊调三秋发，况复星轺万里看。后夜蓟门深雪色，敢辞清梦到鸡坛。"}