{"id":"1199589","title":"歌二首 采薪者歌","dynasty":"魏晋","author":"阮籍","text":"日没不周西，月出丹渊中。阳精蔽不见，阴光代为雄。亭亭在须臾，厌厌将复隆。离合云雾兮，往来如飘风。富贵俯仰间，贫贱何必终。留侯起亡虏，威武赫荒夷。邵平封东陵，一旦为布衣。枝叶托根柢，死生同盛衰。得志从命升，失势与时隤。寒暑代征迈，变化更相推。祸福无常主，何忧身无归。推兹由斯理，负薪又何哀。天地解兮六合开。星辰陨兮日月颓。我腾而上将何怀。"}