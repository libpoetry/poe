{"id":"955469","title":"四民诗 其三 工","dynasty":"宋","author":"范仲淹","text":"先王教百工，作为天下器。周旦意不朽，刊之考工记。嗟嗟远圣人，制度日以纷。窈窕阿房宫，万态横青云。荧煌甲乙帐，一朝那肯焚。秦汉骄心起，陈隋益其侈。鼓舞天下风，滔滔弗能止。可甚佛老徒，不取慈俭书。竭我百家产，崇尔一室居。四海竞如此，金碧照万里。茅茨帝者荣，今为庶人耻。宜哉老成言，欲攦般输指。"}