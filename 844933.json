{"id":"844933","title":"梅花绝句四首","dynasty":"清末民国初","author":"曹家达","text":"野气无尘秀可餐，瑶林风约湿云团。碧阑干外垂垂雪，日暮应怜翠袖寒。剪水冰花吹短篱，交横琼玉影参差。酒阑人散月初堕，一掬芳心寄阿谁。王家顿有亭前树，移向江南选佛场。应是梨桃非伴侣，不随春信入河阳。难得清愁付酒杯，残香漠漠下林隈。酸心莫向花前发，待看梢头结果来。"}