{"id":"976164","title":"送许寺丞五十韵","dynasty":"宋","author":"唐士耻","text":"汉家循吏传，表表是龚黄。奏最承恩宠，高才躐庙堂。身随名不朽，功与赏相当。汗简时逾久，攀辕事莫详。何如身际幸，合有颂揄扬。维古萧州上，腾精斗度旁。国初新画壤，饷目旧如冈。昨岁乾仍潦，频年俭且霜。几成炊易子，那恃黍登场。饥馑连千屋，焦劳自一王。深仁推恻隐，遴选及慈祥。捐廪虽蒙泽，安贫亦振纲。肠空朝息怒，骨立暮生光。尽反三农业，交腾五裤章。诚通俄顷刻，雩应不寻常。原表犹多穫，人间亟小康。何门无囷积，有土尽金穰。薄试为霖手，聊施活国方。一丰能造次，再稔更芬芳。将见红囷粟，全登白粲樯。饬儒殚富教，考课冠循良。出入操脩并，渊源学问长。躬修香寝旨，驩奉綵衣觞。坐啸庭多暇，行轩乐未央。孝心常翼翼，和气两洋洋。帝扆畴三俊，民庸格九阊。爰班少府节，属护左江乡。风力先轺驷，光华袭镂钖。衔馀资煮摘，陈腐足仓箱。使指星迟御，仙山剑削铓。清诗真度越，胜地不凄凉。更上然犀渚，还寻怨鹤坊。练江殊泚泚，蠡汇特汪汪。赐履驰驹隙，飞环振鹭行。唐虞优广厦，皋稷佐垂裳。北汉栖裘罽，西昆贡栗肪。谋图心既远，经济术方彰。此去真期运，于思谩感藏。遥知均燕雀，何况在门墙。并合时难再，趋承德叵量。永言追雅颂，博采逮康庄。笔墨嗟孱弱，辞华乏激昂。勤拳频寘念，展转屡回肠。乐古联羲禊，遗恩比召棠。祇疑灵雨至，复作应龙骧。涨浪连芳草，轻烟护绿杨。迁莺偏睍睆，归雁远翱翔。物色随时转，风光触处忙。诏条春婉娩，祖帐酒淋浪。阁皂非尘境，低眉似送将。"}