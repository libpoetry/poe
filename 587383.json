{"id":"587383","title":"钟石诗七章","dynasty":"明","author":"霍韬","text":"卓此钟石，砥此中流。伊古鸿濛，伊几春秋。江水流悠，物共沉浮。惟尔孤峙，蟠龙蹲虬。钟石之蟠，障彼倾澜。云涛之奔，滔天怀山。川谷为陵，丘埠为坑。惟尔孤峙，亦静且闲，亦以无患。钟石之立，有实无声。趾固地维，亦静以宁。汨彼流泉，亦激以鸣。虽则激鸣，亦犹无情。钟石之固，玄化为骨。峙之兀兀，仰之崛崛。水流汨汨，舂冲拂拂。日灼火烁，藓缠蜗蚀，迄以无齧。钟石之高，高不撑天。有桧石之巅，亦染紫烟。有梧石之巅，亦染紫烟。凤来梧栖，亦舞翩跹。鹤来桧栖，亦盟永年。钟石之友，亦矢靡他。龙虎则迩，道匪我家。象山则迩，迹亦我遐。引望芙蓉，亦映秋霞。青莲云外，江皋蒹葭。钟石之侧，谁构此室。踞江之皋，宅蟾之窟。饮江潺湲，食松桧之实。爰有朋友，及此凉月。爰奏琴瑟，共听琴瑟，和音无斁。惟山之灵，于予无斁。予于山灵，盟共黄发。谓予不信，有如皦日。山灵予遗，有如皦日。"}