{"id":"1089840","title":"见提刑巩大监三十韵","dynasty":"宋","author":"许及之","text":"夙借屏星映，曾怜坐客寒。扁舟违逆水，方丈渺三韩。分隔悬穹壤，心驰乏羽翰。荧煌长在望，岁月凛奔湍。凡骨思佺诀，师资待郢墁。把文留箧笥，洗眼诵琅玕。辙敢穷途恸，冠期结绶弹。苦无苍玉佩，绝忆紫金丹。往绝修门入，争先要路看。飞腾宁有策，遇合自相欢。献纳君王问，施行宇宙宽。前星开尹幕，列宿炳朝端。贺老聊为监，严公合从官。调官因有便，典谒亦曾干。不得瞻丰采，无由出肺肝。姓名烦摸索，踪迹自蹒跚。未有三千牍，那能九万抟。抱关从苑候，失步向邯郸。继忆专城去，俱兴敛惠叹。第闻盘错旧，不见剸裁难。帝眷从更治，民风要饱观。甫传光礼乐，已著画衣冠。浙水东西接，恩波昼夜澜。去天邻杜曲，近日即长安。儒腐真堪厌，才优特未殚。少迟调鼎铉，即合侍金銮。馀子甘流落，遗编守故残。若为百里宰，已判一生酸。蜀道游虽倦，山阴兴未阑。犹能风雪里，作意驻征鞍。"}