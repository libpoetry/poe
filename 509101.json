{"id":"509101","title":"天顺已夘端午节赐游后山观走解有作","dynasty":"明","author":"韩雍","text":"六龙飞天天下睹，皇度神威谁敢侮。太平时节不忘危，每值良辰犹讲武。五月五日时雨晴，綵云缥缈祥风轻。万岁山前辟驰道，千骑万骑皆长鸣。翠华南来此中驻，诏许元臣同侍卫。嵩呼拜罢玉笋齐，马上武夫争献艺。双双立在雕鞍行，马驰人似康庄平。背旗手戟影不侧，肩水顶火盆无倾。画角齐吹金鼓震，发喊声停出奇阵。飞鎗烟过如电惊，流炮星驰若雷迅。一人骗跃三马过，两人扶抱一马驮。马中一老傍四少，钟南进士降群魔。双驰上下如相翮，相参换马如相厄。倏然抰取一人过，诸葛武侯擒孟获。倒身腹底穿周遭，老蛟捲树翻洪涛。折腰斜从项下过，下岩猛虎声咆哮。有时藏身在金镫，有时控驰若骖乘。有时倒立双足擎，有时偃仰四肢定。群马出猎争腾骧，马驮狮豹皆人妆。饥鹰一掣堕雕鹗，良犬才纵空豺狼。轻便巧捷纷纭去，险状难名亦难记。军中用此出前锋，斩将搴旗孰能禦。平生肉眼未得观，观此盛事人人欢。总誇一时扈从乐，更美千载遭逢难。侍臣拜谢天颜喜，大官赐燕闻天语。御炉香袅箫韶喧，龙驭徐行仙仗起。侍臣步入文华南，高筵广席陈肥甘。黄封御酒味香冽，中官谕劝皆沈酣。君臣同游皇祖诰，与民偕乐圣王道。我皇祖述且宪章，恩德如天孰能报。小臣有幸逢明时，寸心感激深怀思。谫才不作长杨赋，微诚欲献卷阿诗。"}