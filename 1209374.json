{"id":"1209374","title":"和陈秀玉绵梨诗韵","dynasty":"元","author":"耶律楚材","text":"石门九月西风高，绵梨万树金垂梢。清溪千里携赠我，藤筐初发香盈包。谪仙风度清溪亚，春风曾饮梨花下。不用红妆唱采莲，醉望青天歌二雅。我有斗酒清且醇，同君荐此鹅黄新。初见分香剖金卵，更看削玉飞霜鳞。缥叶紫条何足语，夜光安可同鱼目。文园尘渴政难禁，咀嚼冰雪?香玉。"}