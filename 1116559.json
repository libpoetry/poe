{"id":"1116559","title":"泗州除夜雪中黄师是送酥酒二首","dynasty":"宋","author":"苏轼","text":"暮雪纷纷投碎米，春流咽咽走黄沙。旧游似梦徒能说，逐客如僧岂有家。冷砚欲书先自冻，孤灯何事独生花。使君夜半分酥酒，惊起妻孥一笑哗。关右土酥黄似酒，扬州云液却如酥。欲从元放觅拄杖，忽有曲生来坐隅。对雪不堪令饱暖，隔船应已厌歌呼。明朝积玉深三尺，高枕床头尚一壶。"}