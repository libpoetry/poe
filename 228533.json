{"id":"228533","title":"方山和篇再和韵","dynasty":"宋代","author":"杜范","text":"殷勤里社间，谈笑文字会。平生一尊酒，无虑千百醉。问梅穷涧冈，乐事引其最。风霜尽木末，冰雪封户外。谁其念岑寂，自昨以颠沛。岁寒二三友，已不数苍桧。卓彼方山翁，自许行偕辈。古心味玄酒，於世百不嗜。小小诵佳篇，搜句亦奇伟。年来久不作，吾党几丧气。珠璧忽堕前，畴昔曾梦寐。三咏结束语，坐令百感至。来者恐未然，往者非所计。汗青几名节，徒起千载喟。"}