{"id":"586788","title":"赠少参王本一本一以公谴谪戍吾璚上谒军门予适守苍梧道过与语甚悦且闻其善书因求写梧山书院四字及敬义字皆有矩矱临别谓予宜有赠什予归急草古风一章未及脱稿而舟已发矣人便因附寄申意","dynasty":"明","author":"钟芳","text":"梧城六月漓江涨，有客乘舸溯流上。邮亭过语汗浃衣，细雨蛮烟共惆怅。仕当河洛家秦关，乃自西北来东南。直道动与世情迕，霜蹄暂蹶中何惭。前年谪来余吏部，君今复践琼台路。胡为海上一丹丘，连屈双贤踵高步。鲸波浩溔乾坤浮，坡翁曾此跨鹤游。飘飘仙驭不可絷，江山遗迹留千秋。明珠在渊光闪烁，松筠不共凡英落。圣主怜才意未央，赐环今下经纶阁。"}