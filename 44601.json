{"id":"44601","title":"八声甘州·直青山缺处是孤城","dynasty":"现代","author":"王国维","text":"直青山缺处是孤城，倒悬浸明湖。森千帆影里，参差宫阙，风展旌旟。向晚棹声渐急，萧瑟杂菰蒲。列炬严城去，灯火千衢。不道繁华如许，又万家爆竹，隔院笙竽。叹沉沉人海，不与慰羁孤。剩终朝襟裾相对，纵委蛇，人已厌狂疏。呼灯且觅朱家去，痛饮屠苏。"}