{"id":"1123218","title":"漫兴二首","dynasty":"宋","author":"赵友直","text":"偃息林皋与世违，兴来长啸不妨痴。素怀欲辟留侯谷，僻性耽茹角里芝。漫谓五湖真乐事，须誇三径足幽栖。时人何用讯名氏，久矣迂疏不自知。南轩梅雨晚来频，雨霁轩清尽可人。不著东山双屐齿，偏宜渭水一丝纶。愁中托酒无辞醉，梦里看花莫认真。行乐随时吾事耳，乾坤何地不容身。"}