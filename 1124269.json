{"id":"1124269","title":"次韵斯远别后见寄六言四首","dynasty":"宋","author":"赵蕃","text":"避暑真成畏病，逢秋便觉生愁。回首南山幽处，有怀数子同游。旱势东南已病，秋风早晚室凉。蓝缕青衫可笑，萧条白发增长。学道了无得处，空云孟子鲁论。为文老益退步，怀哉赋鵩招魂。子国有黄叔度，女子识韩伯休。晤对可忘长夏，分携况值新秋。"}