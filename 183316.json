{"id":"183316","title":"儿归行·儿归儿不归","dynasty":"宋代","author":"孔武仲","text":"儿归儿不归。朝为子母欢，暮为禽鸟飞。故居不得返，深林安可依。此身寂寞已如此，我母在家应忆子。子今岂不思其亲，空有旧心无旧身。儿归儿不归。春已暮，朝多风，夕多雨。山虽有泉陇有黍，儿寒有谁诉，儿饥与谁语。万物卵翼皆相随，儿今不得儿子母。儿归儿不归。年年三月种麻时，此声烦且悲。闻昔一母生两儿，于已所生独爱之。麻生指作还家期，惟憎者来爱者去，物理反覆不可知。天公岂欲故如此，善恶报敏如埙篪。至今哀怨留空山，长为鉴戒子母间。岂独行客愁心颜，儿归摧痛伤心肝。"}