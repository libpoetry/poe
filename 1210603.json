{"id":"1210603","title":"畎亩谣为马丈师易寿","dynasty":"元","author":"魏初","text":"君不见阿衡畎亩一饿叟，孰谓乃有尧之心。以身许亳即自任，从容一理无升沉。又不见陶家松石草堂月，万古笑傲声辉发。即今有人谁似之，介山处士心如雪。怡情抱蒿莱，教子付塾说。一家唐舜民，肯事张仪舌。先生于兹一何少，先生于兹又何拙。世间碌碌不足数，赖有天徒与吾语。茫茫四海少颜色，会当下笔生风雨。"}