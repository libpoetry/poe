{"id":"844677","title":"史馆重葺舫斋次珊尚书用朱椒堂韵成三律次韵奉和三首","dynasty":"清末民国初","author":"夏孙桐","text":"漫忆淩云奏子虚，鸱夷一舸计全疏。人间寥落铜仙侣，劫后丛残石室书。清地依然邻禁禦，此生自分老虫鱼。温公嵩观叨随从，刘范惟应乞绪馀。片席名山愿已奢，开轩水木尚清华。巢痕天上春寻燕，日色林端晚散鸦。静爱风帘翻倦帙，迥思烟笠在孤槎。浮屠三宿鸿泥印，愧继朱钱掌故家。丈室天花不扰魔，题襟重启胜怀多。百年旧事春明录，一曲清流太液波。雅集共欣陪杖履，名篇应不废江河。碧山堂与横云舍，天为公留安乐窝。"}