{"id":"708490","title":"贺新郎  其二","dynasty":"明末清初","author":"龚鼎孳","text":"风叶当眉卷。画桥东、小门长饷，闷来颦遣。帘外马嘶人去急，玉箸红潮交泫。绣线涩、吴锦缝茧。落月窗西和影坐，问回头、可记鸦黄浅。心字篆，博山展。十分怜爱三分显。半遮灯、玉钩初下，枕痕微扁。豆蔻琼酥香百结，那用防绡狞犬。离恨劫、今生绕免。总信风流非薄幸，掷金钱、难觅青春典。莺舌弄，燕波剪。"}