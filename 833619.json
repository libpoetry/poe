{"id":"833619","title":"满江红 宝衡大令惠兰四盆，风叶露花，芬芳开佩，以词酬之","dynasty":"清末民国初","author":"樊增祥","text":"空谷幽兰，恰宜称、檀几练屏。清明过、瓦盆亲种，来献元亭。癸丑亭分修竹翠，潇湘水蘸黛螺青。好伴他、玉树与芝房，生谢庭。妃芳杜，奴素馨。抱瑶瑟，怨湘灵。纵三闾憔悴，不改清醒。笙里诗难游夏补，花中人爱井春名。向绿窗、吟遍楚人词，闻佩声。"}