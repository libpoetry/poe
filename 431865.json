{"id":"431865","title":"书台湾 乙未","dynasty":"近现代","author":"许宝蘅","text":"海中孤岛古无名，二百年来服圣清。侯尉车书通内地，冠裳文物启边城。荷兰退避皇威詟，荆刺删除善气生。太息苍黎安治世，但知耕稼未知兵。南北相持气势侔，将军非为喜戈矛。从无卧榻人容睡，自有机关鬼与谋。十万曾闻输晋粟，三千宁惜返吴舟。姚施俞戚前勋炳，莽莽波涛日夜流。横海伏波自古豪，丹忱耿耿欲鞭鳌。东方未必同张客，南越依然奉汉高。赖有黑旗环鹿耳，已看白骨付鸿毛。书生竟上珠崖策，换得君房史笔褒。函谷泥丸语气粗，只凭一篑障江湖。文章待撰平倭记，妇孺争看战捷图。海内倾依思俎豆，局中辛苦费机枢。何时夜看旄头落，峭壁依然限一隅。"}