{"id":"956961","title":"次韵李器之编修灵石山万岁藤歌","dynasty":"宋","author":"范成大","text":"君不见东林怪蔓之诗三百年，字如金绳铁索相纠缠。不如李侯灵石句，笔阵压倒长城坚。藤阴诗律两秀发，此段奇事今无前。吾闻草木未有不黄落，雨荒霜倒相后先。绵绵紫藟天所寿，风雨不动常苍然。坚姿绝邻傲一所，深本无极融三泉。腾虬舞蛟矫欲去，流苏络带翩如仙。班荆芘藾得吾党，酌泉共吸杯中天。诗成一斗属太白，擘笺挥扫如云烟。北门西掖君自有，坐拥红药然金莲。山腰涧底莫濡滞，早晚天风吹蜕蝉。"}