{"id":"1114070","title":"吕元直得书天台郭外治园林作退老堂求诗为赋两章","dynasty":"宋","author":"李纲","text":"猎得飞熊自渭滨，钓璜赐履定前身。功高浴日千山晓，力拒回天万国春。暂辍岩廊调鼎手，来为林壑采芝人。片帆云海无多地，叹息何缘厕末宾。周遭叠嶂俯清流，卜筑园林事事幽。春日莺花随衮绣，秋来松菊照林丘。谢公终为苍生起，裴相聊成绿野谋。圣主思贤方仄席，未应长伴赤松游。"}