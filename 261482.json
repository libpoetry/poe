{"id":"261482","title":"漉酒图·我爱陶渊明","dynasty":"金朝","author":"庞铸","text":"我爱陶渊明，爱酒不爱官。弹琴但寓意，把酒聊开颜。自得酒中趣，岂问头上冠。谁作漉酒图，清风起毫端。露电出形似，神情想高閒。大似挥弦时，目送飞鸿难。袖中有东篱，开卷见南山。嗟予困尘土，青鬓时一斑。折腰尚未免，敢谓善闭关。望望孤云翔，羡羡飞鸟还。归田未有日，掩卷空长叹。"}