{"id":"1083495","title":"送乔民瞻倅武昌","dynasty":"宋","author":"范浚","text":"春风未绿江南草，春信腊前梅蕊早。水村著处是南枝，想见君行被花恼。如君久合上华途，胡为半刺犹题舆。奉引未骑沙苑马，佐藩且食武昌鱼。频年欣接游从乐，忽手别书空作恶。江干跋马望行舻，日暮山寒云错莫。往闻南纪百战场，腥风杀气吹湖湘。只今江汉俱练静，棹讴杂发行连樯。君从鹦鹉洲边去，历历遥看汉阳树。莫言槌碎黄鹤楼，准拟书来寄佳句。"}