{"id":"697426","title":"题祝山人树勋栖云轩四首","dynasty":"明","author":"胡应麟","text":"掩径萧萧木叶闻，干将明灭动星文。青山独据胡床坐，閒看中条石上云。木末飞轩面水流，终南遥挂万峰秋。玄关白日重重闭，不放飞云去岭头。一径莓苔尽日封，匡床云色卧双龙。罗浮四百青天外，不认飞来第几峰。十二巫峰挂楚台，高唐新赋定谁裁。莫言神女朝行倦，夜夜閒云卧榻来。"}