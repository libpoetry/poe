{"id":"648699","title":"慈节堂诗","dynasty":"明","author":"杨士奇","text":"桓桓萧将军，秉义奋英武。提剑雄万夫，委身报明主。于时羽林孤，未龀恸何怙。鞠育兼训教，劬劳仰慈母。母抱金石志，矢天与天语。惓惓未亡人，肯愧黄泉下。诏下录功勋，遗忠上天府。寡稚沐宠恩，棨戟光门户。鹤发寿且康，珠翟明翠羽。儿大八尺躯，卓卓挺禦侮。操廉赞雄藩，言言浙江浒。入门祗奉养，出门饬师旅。一心君与亲，夙夜怀靡盬。惟患忝所生，讵辞躬勤苦。令德萃一堂，肇光自贤父。闻之谩成咏，用示观风者。"}