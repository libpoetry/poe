{"id":"283277","title":"醉蓬莱·为仲恕寿梁保三丈七十","dynasty":"现代","author":"姚华","text":"正舞衣香满，风日清佳，梅边吹晓。酒近南山，任芳樽倾倒。履道坊中，联吟高会，算香山年少。再六十（作平）年，先生便是，洛中遗老。人似频罗，岁逢修禊，阅尽沧桑，几回歌笑。往事青云变，朱颜苍了。鲁国灵光，郑家书带，称经师人表。寿与名兼，家缘国庆，月圆花好。"}