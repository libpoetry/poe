{"id":"961934","title":"松石歌寿皇太子殿下","dynasty":"宋","author":"姜特立","text":"万生总总各殊禀，中间变化通希夷。大椿一万八千岁，蟠桃结实千年期。虽云阅世最久远，要自与物同推移。不如长松老为石，仙家旧事尤瑰奇。尝闻道士马自然，曾见天宝观前屈铁枝。指云此木三千年，去后合变坚凝姿。当时山上五里松，龙拿虎蹲相与蜕化无馀遗。六丁夜半奉玉敕，雷公䃸磹轰取之。阳侯河伯亦好事，洪涛巨浪移荒陂。至今空山断壑所，遗者一块未许千金窥。壶山柏木不足道，康干节理由人为。何如此石最耐久，万年千载无成亏。上不为女娲补天阙，下不为颛皇支地维。直将送似广成子，日与西母对坐同盘嬉。蓬莱海水会清浅，广成之寿无穷时。"}