{"id":"601396","title":"苏门松柏图寿念吾苏徵君六十有一","dynasty":"明","author":"何其伟","text":"名山何巀嶪，缥缈甲蓬瀛。苍松既抱节，翠柏亦含贞。芙蓉万叠横天碧，虬鳞绕□参鸾翊。嵚岑葱郁迥尘寰，中有仙人常憩息。君不见偓佺茹实走如飞，又不见公和清啸常童色。君今过轴任徘徊，汗漫逍遥亦快哉。序属长赢逢览揆，西池彩戏寿筵开。孙曾竞进松醪斝，满注擎将柏叶杯。百杯聊自醉，青山常作对。临涧漱清流，盘桓此眉黛。更有芝兰浥露寄光金，掩映看陆离。长条便可凌霄汉，嫩蕊长教傍赤墀。"}