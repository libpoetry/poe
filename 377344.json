{"id":"377344","title":"琵琶仙·送于汉卿北上","dynasty":"清代","author":"蒋春霖","text":"江表春寒，已迟了、四月蔷薇消息。轻燕低蹴，筝弦飞花趁离席。惊夜雨、鹃声正恶。又千里、野云愁织。酹酒关河，驱车岁月，乡路休觅。待重话、韦曲清游，叹尘海、苍茫鬓毛白。颠倒百年心，有归帆知得。鸥鹭少、溪山更远，问一生、几两游屐。也但灯夕翻书，梦君颜色。"}