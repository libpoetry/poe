{"id":"1108385","title":"挽傅谏议三首","dynasty":"宋","author":"刘克庄","text":"昔事先皇帝，堂堂立玉墀。进怀伏蒲疏，退诵考槃诗。哀郢遗言切，忧周素发垂。它年耆旧传，此笔属诸谁。今上龙飞始，先生驿召频。颇闻曾草疏，终不就蒲轮。勘破邯郸梦，抽回洛社身。也令千载下，知世有全人。忆昔南山寺，微言叩未终。晚犹温荐语，病尚寄书筒。骏厩谁收我，蟆陵合殉公。春风溪上泪，还与海潮东。"}