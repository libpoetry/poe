{"id":"240351","title":"次韵陈季陵记梦","dynasty":"宋代","author":"陈棣","text":"夜閒得安寝，方期万事休。那知清梦中。蚁穴有胜游。朝把南柯麾，暮猎龟山头。停杯犹未举，俯仰二十秋。等为幻缘缚，名实或相浮。邯郸囊中枕，径渡竹叶舟。俄顷失所历，变灭随东流。游仙岂神交，因想理或不。至人本无梦，偶然非谬悠。乃知一念熟，寤寐欻何求。子建赋感甄，空贻方策羞。何当破诸妄，自足销沉忧。政使对痴人，言之亦寡尤。"}