{"id":"530047","title":"黄山行","dynasty":"明","author":"孙一元","text":"黄山昔云与天通，三十六峰常冥濛。晨昏日月转地中，下连沧海沃焦东。嘄阳一足啼远松，天鸡野岸巢高风。中有灵迹世难穷，洞门水帘捲郁葱。五色闪映金银宫，秋风花落青桂丛。闻有高人秘其踪，洗药流出砂泉红。长年兀坐石床空，万物入手愁化工。吾闻此山元气钟，异人往往时相从。苔篇鸟书云雾封，我来启此心忡忡。洞里韩终倘相逢，倒景同佩苍精龙，万二千年寿无终。"}