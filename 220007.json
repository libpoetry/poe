{"id":"220007","title":"抚松堂·丈人居水南","dynasty":"宋代","author":"李处权","text":"丈人居水南，未省价高索。平生丘壑事，长啸天宇窄。舍榜五株柳，宛是陶家宅。舍南数亩园，似与人境隔。方须漉酒巾，渐喜扶老策。以兹不愿仕，偶然似彭泽。青松手所种，抚之无愧色。都忘岁月徂，不受霜霰迫。是身等浮云，术也可不择。持此百年间，常恐中道画。旷哉遗世情，遇我眼不白。问我来何时，胡为久於客。我官亦易抛，行矣勿多责。方从倦飞鸟，望林整归翮。"}