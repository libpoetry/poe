{"id":"1121601","title":"岁寒堂三题 岁寒堂","dynasty":"宋","author":"范仲淹","text":"我先本唐相，奕世天衢行。子孙四方志，有家在江城。双松俨可爱，高堂因以名。雅知堂上居，宛得山中情。目有千年色，耳有千年声。六月无炎光，长如玉壶清。于以聚诗书，教子脩诚明。于以列钟鼓，邀宾乐升平。绿烟亦何知，终日在檐楹。太阳无偏照，自然虚白生。不向摇落地，何忧岁峥嵘。勖哉肯构人，处之千万荣。二松何年植，清风未尝息。夭矫向庭户，双龙思霹雳。岂无桃李姿，贱彼非正色。岂无兰菊芳，贵此有清德。万木怨摇落，独如春山碧。乃知天地威，亦向岁寒惜。有声若江湖，有心若金璧。雅为君子材，对之每前席。或当应自然，化为补天石。此阁宜登临，上有松风吟。非弦亦非匏，自起箫韶音。明月万里时，何必开绿琴。凤皇下云霓，锵锵呜中林。淳如葛天歌，太古传于今。洁如庖羲易，洗人平生心。安得嘉宾来，当之共披襟。陶景若在仙，千载一相寻。"}