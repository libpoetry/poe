{"id":"688166","title":"予连日山行而颇有山中之乐第恨世无摩诘而画中之诗未有拈出之者因再成二律以写怀云","dynasty":"明","author":"朱诚泳","text":"面面峰峦罨画新，地偏无处著红尘。人间空有烟霞想，林下谁于鹿豕亲。老木月寒猿啸夜，落花风暖鸟啼春。静中契得长生术，肥遁何妨学隐沦。推窗日日看芙蓉，萧散襟怀野兴浓。一派山泉和月泻，几家村杵带云舂。世情淡比巢林鹤，诗思清于倚涧松。睡足五更天欲曙，梵宫又听隔溪钟。"}