{"id":"117951","title":"次韵刘贡父和韩康公忆其弟持国","dynasty":"宋代","author":"苏辙","text":"霜风瑟瑟卷梧蕉，燕处超然夜寂寥。羽客信来丹鼎具，石淙梦断水声遥。赤松作伴谁当见，黄鹄高飞未易招。剑履终身定何益，勤劳付与沛中萧。爱君忧世老弥深，特操要须得失临。晚岁飞腾推有德，故乡安稳信无心。小邦近似西山隐，元气终当北斗斟。圣主方求三世旧，老臣何止一遗簪。"}