{"id":"698966","title":"王右参取今日汉宫人二句为韵作昭君怨十首次之","dynasty":"明","author":"徐渭","text":"汉高围苦白登深，谁献和亲快帝心。不是野鸡终夜哭，鲁元先尔嫁如今。犀刀割水那能一，伯劳燕子难辞匹。东来一雁破胡云，举头微见长安日。或授别传留公案，嫱自请行或为汉。总归坏秤无准程，须马急时将妾换。巳分无缘记守宫，宁期有诏赴和戎。单嬴夜夜无关锁，相伴单于猎火东。千花百蕊一园春，花落金闺亦落尘。嫁尔呼韩汉天小，赎归蔡琰汉何人。雕边箭孔入风鸣，马上琵琶陇水声。几梦爷娘归不见，来时道路不分明。马促车催去一朝，无恩有怨且须消。丁香不是中行舌，肯把中原事事教。李陵侨赘是胡夫，苏武妻儿亦是胡。四辈离愁犹未了，又添汉妾哭穹庐。燕支山属南朝地，胡妇双腮断红媚。博得明妃一笑来，家家白粉搽高鼻。胡天白草明如雪，为侬特改青青叶。草意何殊虞美人，侬愁却甚重瞳妾。"}