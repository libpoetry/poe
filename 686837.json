{"id":"686837","title":"月夜酌溪上三首席上赋","dynasty":"明","author":"伍瑞隆","text":"漫倚清歌拾紫薇，相随南陌弄晴晖。聊人秋色凉非雨，入座蟾光清满衣。溪水夜寒风自咽，枫林霜动叶初飞。从知诸子多幽思，不醉良宵怅不归。碧空如水露初漙，羸得尊前几夕欢。鼻似玉壶冰濯出，梦悬珠树鹤飞寒。良宵岂合书空过，好月偏宜半醉看。幽事只今无不可，未愁天际御风难。二更灵籁起烟萝，高会何妨尽叵罗。肝胆惬时兰气合，芰荷深处玉人多。尊开北海还招客，兴极南楼漫放歌。不是因君拚一醉，白云明月奈秋何。"}