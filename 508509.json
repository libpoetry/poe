{"id":"508509","title":"何太守云山图为江侍读赋","dynasty":"明","author":"倪谦","text":"米丞墨妙非等閒，百年复有高房山。只今竹鹤何太守，意营惨淡能追攀。连峰半露苍龙脊，云起溟濛翠光湿。小桥流水绿通村，野艇无人閒傍石。清溪万顷净不波，溪上茅屋空烟萝。岩穴谁云遗逸多，惟有丛桂山之阿。嗟我平生偏爱画，败素豪缣不论价。近得四幅旋失之，却叹通神皆羽化。玉堂老仙之爱与我同，朝回对此心神融。便欲因君买东绢，为乞援毫图华嵩。"}