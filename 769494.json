{"id":"769494","title":"齐天乐  马神庙海棠，百年故物也。春事方酣，意古微日吟赏其下，不能无词，拟此待和","dynasty":"清","author":"王鹏运","text":"艳阳初破琼姬睡，依稀沁园轶事。绣幄围鸳，箫台驻凤，隔断香红尘世。繁华梦里。记别殿承恩，绿章催霁。几番花风，旧时香色底憔悴。承平歌舞漫忆，尽烧残绛烛，密意谁会。海燕移家，仙云换影，赢得孀娥清泪。殷勤步绮。莫付与莺邻，妒春桃李。黄月帘低，倩魂萦倦蕊。"}