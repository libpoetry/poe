{"id":"738841","title":"宿石鼓书院","dynasty":"清","author":"罗源汉","text":"衡州之山多奇特，雁峰峙南石鼓北。周宣攻车不到此，佳名今古同烜赫。长松翳阁神所栖，断碣欹墙人不识。侧闻李宽建自唐，风雨年年秋草碧。凭临十里万家烟，远树撑天鸟飞没。其下绿净者湘江，左会蒸流环一玦。我因行役过此邦，荆榛满眼尘满臆。跻阶便问合江亭，吊古心怆访遗迹。韩张两人久不作，高文大章垂金石。剔藓循诵半模糊，发箧朗吟三太息。小憩危亭日影斜，登楼一眺乾坤窄。文名山斗今几人，吾道南来溯正脉。黄昏钟鼓催客卧，秋山月出寒江白。"}