{"id":"1125213","title":"夜来枕上得四绝句因视王性之谢其相访也末专为渠作","dynasty":"宋","author":"晁说之","text":"不待功成逐赤松，腐儒毕竟若为功。田园破碎胡尘里，肠断当年夜雨舂。皇祚中兴彻九垓，不烦犹道宋王台。归鸿特比常年少，应恋黄麾不忍来。三川皆震大灾异，汴水绝流上帝仁。不使六龙远巡幸，兴王茜地福重新。井臼无供戢羽贫，未知何地老容身。更无一卷文书在，七录家藏许卜邻。"}