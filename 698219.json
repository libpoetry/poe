{"id":"698219","title":"奉命进学内馆和李宾之诗韵二首","dynasty":"明","author":"倪岳","text":"久看清秩重周行，总慰群英萃一堂。迹厕词林元琐琐，行迷学海尚茫茫。唐人已勒中兴颂，汉史仍传急就章。岂有雄才陪载笔，闻宣常近殿东廊。簉羽深怜白鹭行，迂疏如我亦升堂。清临华盖真叨窃，近接瀛洲岂杳茫。拟向图书探月窟，却惊奎壁焕天章。储才更荷君恩重，早见纶音下庙廊。"}