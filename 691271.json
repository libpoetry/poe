{"id":"691271","title":"暮春四首 春服既成","dynasty":"明","author":"李孙宸","text":"时序递来还递往，人事随适亦随缘。重裘卸后衣单袷，便是春服所宜然。天地有水水有沂，一浴亦何预人事。狂士偶然兴会心，留与今人问沂水。流光何处不供閒，眼见春光去复还。当日登临不可作，舞雩千古在人间。达观原在八极外，得趣自足一区中。任取有馀还造物，行歌五答思无穷。"}