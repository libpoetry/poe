{"id":"196629","title":"刘文蔚久苦目眚昨日乘凉来过共谈先天图义","dynasty":"宋代","author":"家铉翁","text":"心以静而虚，眼以动而应。心如明月悬太空，眼如当户挂清镜。月光不受微云干，镜光或为尘土暝。学问之道贵澄源，源之既澄流自正。但令心体常如月体明，寒风暑暄岂能为我病。吾友平生读书眼，炯然不与事物竞。外圜偶被轻埃薄，灵府不摇中自定。杜门息交逾三旬，强本胜邪在一静。昨日扶杖过我蜗角庐，共谈壁上先天内外图。穷探羲孔象中意，不与异说论悬殊。高谈亹亹竟日暮，晴光滟滟生清矑。夜归不烦炬火照，入门索观细字书。晨兴宿雾尽扫却，银海烂烂可以贯碧虚。神耶天耶孰能诘，心耶眼耶万变同一枢。里人共传先生有良剂，争持病目求我涤懵眯。先生无药亦无方，请将心来为君洗。"}