{"id":"496329","title":"喜迁莺 其二 题一品当朝图寄贺张静峰","dynasty":"明","author":"夏言","text":"天空海阔。正一鹤南飞，高翔碧落。风卷沧溟，云收岛屿，万里烟涛喷薄。多少蛟鼍出没，满眼鱼龙变作。却争如、任劲翮飞腾，盘回廖廓。难学。羡先生，道骨仙风，缥缈人间鹤。明月三山，寒云五岭，几度秋风庐岳。八极遨游将遍，应入太清女漠。愿他年、一品当朝，画图忆昨。"}