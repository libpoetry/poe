{"id":"178279","title":"将至临安途中偶成呈表叔陈给事去非","dynasty":"宋代","author":"张嵲","text":"末契托外亲，夙昔承顾盼。邓鄙听论诗，房陵共遭乱。苍黄南山路，大雪将没骭。事定访田家，山花已如霰。燃薪代灯烛，新诗仰华绚。雨余登近岭，春晴集两涧。仿佛纸坊山，泉石眼中见。形影一东西，音声阻河县。驽骀自拘挛，鸿鹄谢羁绊。俄瞻九天上，更觉斯文焕。鄙贱集亹深，十年两遭难。稠重荷顾存，凡庸辱推荐。穷途感一饭，况此膺深眷。门墙行欲近，仰止极昏旦。余生不自意，复得亲谈宴。存没割中肠，申章泪滂溅。"}