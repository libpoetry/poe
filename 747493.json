{"id":"747493","title":"丙午六月二十五日出都口占","dynasty":"清","author":"陈庆镛","text":"久载滞京师，载寒复载燠。进退等碌碌，腼然空食粟。初读未见书，同校阁天禄。继补金之曹，会计学仓谷。三年职西台，滥厕獬豸服。弹蕉无修篁，人愧不如竹。弱羽阁翻飞，翕然为雌伏。邛须念我友，欲去数回复。饮饯复留连，谈剧累晨夙。囊涩不得行，空有书盈簏。牙轴亦丛积，壮如大举腹。得友赠之策，乃得戒童仆。是时岁将秋，斗柄指西陆。季鹰动乡思，鲈脍兼莼簌。归与田将芜，补莳兰与菊。儿童犹欢呼，且耕或且读。"}