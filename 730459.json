{"id":"730459","title":"弥牟阵","dynasty":"清","author":"洪锡爵","text":"沙碛星罗鱼复浦，阴阳互宅惊风雨。下营陈法列棋盘，土垒浮云亘今古。呜呼八阵皆模糊，弥牟突见当头图。土城四门渐磨灭，六十有四魁森如。魁方一丈大如石，累累屹立高三尺。两阵对若山排闼，百廿八魁分阖辟。天地冲轴风云起，鸟虎龙蛇纷战垒。忆昔先生运奇谋，七擒七纵由腕底。黑幡白羽摽纶巾，六十虎贲相逦迤。纵横上下定指麾，截若鸿沟画疆理。出没变幻本无常，倏离倏合生神光。天生王佐秘神授，运筹无殊孙与姜。隆中高卧劳三顾，慷慨激烈报知遇。千秋遗恨失吞吴，稚子关前空棋布。至今陈迹伴沙鸥，落日犹照弥牟渡。"}