{"id":"920343","title":"王颐赴建州钱监求诗及草书","dynasty":"宋","author":"苏轼","text":"我昔识子自武功，寒厅夜语樽酒同。酒阑烛尽语不尽，倦仆立寐僵屏风。丁宁劝学不死诀，自言亲受方瞳翁。嗟予闻道不早悟，醉梦颠倒随盲聋。迩来忧患苦摧剥，意思萧索如霜蓬。羡君颜色愈少壮，外慕渐少由中充。河车挽水灌脑黑，丹砂伏火入颊红。大梁相逢又东去，但道何日辞樊笼。未能便乞勾漏令，官曹似是锡与铜。留诗河上慰离别，草书未暇缘匆匆。"}