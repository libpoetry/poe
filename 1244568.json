{"id":"1244568","title":"送汪子翼赴采石书院山长","dynasty":"元末明初","author":"赵汸","text":"汪子富儒术，雄文惊有司。横经得专席，往主圣哲祠。昨者遇相别，清言不及私。惟念紫阳翁，周程以为师。云何陆子静，所学乃异兹。后生将焉从，此事宜精思。斯行凭在尔，宁复计班资。嗟余素寡陋，求道多困岐。离索亦云久，陆沈乃其宜。一闻君子论，反躬愧湮微。神心异象罔，谁能握其机。关洛有遗言，本根实在兹。及门多通明，经说乃见讥。朱子晚所造，卓绝知者希。象山如可作，岂复忧支离。使其或有异，在我已无疑。前修去已远，问辩将畴依。子有千里行，谁能纠予非。采石古重镇，精庐俯危矶。子登蛾眉亭，勿作雍门悲。应怀谪仙人，宫锦何淋漓。横绝宇宙间，飞黄不受鞿。君子慎修已，深潜厚自持。斯人固天放，跌宕将安归。适道必有途，积德必有基。所贵敦实行，无为尚虚辞。俗学昧本原，希微罕真知。侏儒笑俳优，长者岂吾欺。念子实命我，斯言非我宜。敬恭奉明德，白首以为期。"}