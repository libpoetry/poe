{"id":"786510","title":"四十初度感赋","dynasty":"清","author":"洪繻","text":"我生四十度春风，风光过眼如落红。看山、看水俱已厌，杜户长作桑苧翁。翁今何事守室中，俊鹰绦辔鹤囚笼？心志降下如降龙，倜傥迥不与曩同。梁锽意气无禄位，苏轼头颅有隐衷。岂诚徐积不婚仕，亦匪平子甘蒿蓬。时异世非伏环堵，譬处眢井佩鞠藭。陆行既愁虎狼恶，波行复愁蛟鳄凶！繁华世界皆污染，迢迢惟有冥飞鸿。我生素志殊崇隆，伏波、定远冀一逢。不然殿像麒麟阁，龟兹作赋声摩空。走马扬鞭白榆塞，珥毫抵掌甘泉宫。或为遨游万里路，东探禹穴、西华封。昆崙、弱水无不至，返棹小泊吴江淞。神仙鬼谷寻崆峒，有兴要登泰岱峰。奈何憔悴羁海外，平生百愿无一从！乾坤无家我无往，五岳空自罗心胸。庄生幸能齐得丧，儒仲亦颇忘穷通。呼马、呼牛靡不可，为龙、为鼠皆甚庸。年来百念况灰尽，伏雌殊不羡飞雄。陶潜只为菊秫计，陆倕思以田亩终。山与鹿麋水与鱼，春听禽鸟秋听虫。便便妙腹诗书饱，轣轣枯肠藜藿充。妻孥酌酒为我寿，谬以少微当高崧。灵均庚寅、我丙寅，愧无兰芷降吾躬！劫中乌兔双丸速，倏忽十载过辽东。"}