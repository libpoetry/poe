{"id":"1104386","title":"沁园春","dynasty":"宋","author":"方岳","text":"有美人兮，铁石心肠，寄春一枝。喜藓生龙甲，那因雪瘦，月横鹤膝，不受寒欺。云卧空山，梦回孤驿，生怕渠嗔未敢诗。江头路，问销魂几许，索笑何时。赋成字字明玑。君莫倚，家山旧解题。叹水曹安在，飘然欲去，道山已矣，其谁与归。烟雨愁予，江山老我，毕竟岁寒然后知。微酸在，尽危谯斜倚，残角孤吹。"}