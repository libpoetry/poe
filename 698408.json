{"id":"698408","title":"江淮舟中杂诗","dynasty":"明","author":"唐之淳","text":"潮落沙虚星斗光，渡头灯火送昏黄。盐飞白雪明鱼鲙，酒熟金瓯渍蟹筐。地老犹存千岁塔，江寒欲酿五更霜。一年来往经三度，淮楚征尘点鬓苍。短日生寒闷客怀，拥衾危坐类僧斋。枕中道路无非越，篷外山川尽属淮。听得渔歌思白纻，著来戎服愧青鞋。云閒木落鱼龙卧，自笑浮生未有涯。静里寻诗不厌舟，夜看星影辨牵牛。雨稀云叶清如鹤，浪蹙霜华白胜鸥。颇愧江湖无报答，敢思陶谢与同游。安能百斛玻璃酒，训练吟兵破宿愁。"}