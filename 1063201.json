{"id":"1063201","title":"次韵题归去来图","dynasty":"宋","author":"夏倪","text":"阶亭午景负槐阴，空斋初罢戏五禽。沔州太守致音问，启读乃有归来吟。先生抱道肯乞怜，凛凛有面方如田。何能为此五斗粟，折腰乡里小儿前。顾视铜章等涕吐，赋归唾词如涌泉。龙眠居士叹豪逸，想像明窗戏拈笔。翕忽英姿来笔下，如恐超起将羽化。吁嗟能事讵可畴，一见公诗如见画。惜哉道远莫可致，强欲赓酬抽鄙思。韵绝难追神易倦，使我空然汗颜面。他日从公会借观，锦囊捧出春笋寒。"}