{"id":"1116909","title":"和王禹玉相公三月十八日皇子侍宴长句三首","dynasty":"宋","author":"苏颂","text":"紫云楼外拥天香，初见前星帝座旁。庭乐声长歌燕翼，朝簪色喜动明光。仙巾缥缈尊三弁，环带玲珑袭九章。遥听相君称贺语，心倾尧日荐霞觞。从臣环极宴披香，帝子趋庭揖在旁。日御舒长延昼景，星辉明润照天光。沉沉殿幄三云邃，簇簇宫花五采章。四曲汉歌齐祝圣，九宾周卫尽班觞。奉宸班近殿中香，人在金銮日月旁。鱼藻君臣同恺乐，露萧遐迩荷龙光。已闻幼海歌重润，更得清风诵十章。嘉会古今应罕遇，未饶西母白云觞。"}