{"id":"1154028","title":"萧常侍瘿柏亭歌","dynasty":"唐","author":"卢纶","text":"柏之异者山中灵，何人断绝为君亭。云翻浪卷不可识，鸟兽成形花倒植。莓苔旧点色尚青，霹雳残痕节犹黑。金貂主人汉三老，构此穷年下朝早。心规目制不暂疲，匠者受之无一词。清晨拂匣菱生镜，落日凭阑星满池。攒甍斗拱无斤迹，根瘿联悬同素壁。数层乱泻云里峰，万片争呈雪中石。重帘不动自飘香，似到瀛洲白玉堂。水精如意刁金色，云母屏风透掩光。四阶绵绵被纤草，草上依微众山道。松间汲井烟翠寒，洞里围棋天景好。愚儒敢欲贺成功，鸾凤栖翔固不同。应念废材今接地，一枝思寄户庭中。"}