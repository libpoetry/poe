{"id":"1158392","title":"和李公七夕","dynasty":"唐","author":"任希古","text":"落日照高牖，凉风起庭树。悠悠天宇平，昭昭月华度。开轩卷绡幕，延首晞云露。层汉有灵妃，仙居无与晤。履化悲流易，临川怨迟暮。昔从九春徂，方此三秋遇。瑶驾越星河，羽盖凝珠露。便妍耀井色，窈窕凌波步。始阅故人新，俄见新人故。掩泪收机石，衔啼襞纨素。惆怅何伤已，裴回劳永慕。无由西北归，空自东南顾。"}