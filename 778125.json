{"id":"778125","title":"金缕曲·后楼咏桂，感怀忆女","dynasty":"清","author":"许禧身","text":"转眼秋风再。更望这、萧森绿树，终朝相待。蝶舞花飞频戏扑，桂子飘香已快。况连日、金霞灿彩。翘首问天天不语，一霎时、神往层霄外。仙迹杳，究何在。深衙宴处真无奈。最堪嗟、红尘碌碌，那年了债。人说光阴嫌太速，我道流光难耐。只剩得、悲肠莫解。绮丽繁华难遣兴，望蓬莱、亦念儿心戴。欲抛弃，发深慨。"}