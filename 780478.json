{"id":"780478","title":"玲珑四犯 虎丘春泛图，为张初白题","dynasty":"清","author":"周之琦","text":"烟柳回塘，飏画桨声中，签翠低展。客与香迷，一舸镜澜徐转。莺语燕语难分，但醉倚、好花人面。数旧游彭蠡舟系，忘了小姑偷眼。四愁平子吴歈遣。漫沈吟、玉楼歌按。越娥佩响从归去，春共横波远。空付媚粉暗尘，荡冶叶、倡条零乱。问半眉山色，船唇篷背，黛痕谁见。"}