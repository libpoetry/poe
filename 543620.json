{"id":"543620","title":"题宣和帝御制楚江秋晚图","dynasty":"明","author":"胡应麟","text":"当年曾挂潇湘席，历历云山似相识。长忆江头红树村，千林落照催行色。隔岸人家草屋深，凭阑浩啸舒尘襟。长天茫茫鸟飞绝，潮落汀洲龙夜吟。隐见渔舟泊沙阜，莎径寒烟莽回互。群仙可望不可招，虚阁凌空挂烟雾。两翁矍铄巢许俦，崇冈之北茅堂幽。登登回顾蹇驴客，撩乱瀑花天际流。何人笔底开层巘，貌此江南秋一片。瘦金书法了可验，恍惚似入宣和殿。"}