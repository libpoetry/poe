{"id":"571007","title":"山居喜汤别驾枉顾别后奉呈此作","dynasty":"明","author":"符锡","text":"三月一月雨，重阴不可擘。农家正耕布，潦水瀰数尺。汤侯倏何来，道此为疆埸。老父忙著冠，贱子迎倒屐。柴门罕经过，讵枉高贤迹。跋涉泥泞中，仆夫颇狼籍。起辞宁再三，荒窭念卒迫。馈膳止园蔬，进觞惟苦醳。情真不缛礼，语款频促席。延伫还出门，馀光回涧璧。林静宿鸟喧，云归远山碧。愧匪充淹留，返景日将夕。别驾非散地，况乃声辉奕。赤骥不骋途，下驷空累百。何时聆车音，重来候桑陌。痒奇得杷梳，枯稿酣濡泽。咄尔书空士，高天胡局蹐。楚璞终待沽，云鹏看翻翮。"}