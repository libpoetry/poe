{"id":"682844","title":"贺陈大云冠带","dynasty":"明","author":"区越","text":"诗酒流连竟未休，乾坤何喜复何忧。锦衣自有承天宠，肉食无劳为国谋。云水风流偏自得，宫墙道艺向谁俦。鸳鸯不逐新行列，猿鹤还寻旧品流。更谁亭上记三休，道是男儿是国忧。无事且成终老计，有生须得为人谋。太丘德化千年在，颍水高风几辈俦。笑领乌纱笼鹤发，依然乡望冠时流。"}