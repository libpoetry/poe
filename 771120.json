{"id":"771120","title":"庆宫春二首 其一","dynasty":"清","author":"蒋敦复","text":"结鹭寻烟，呼鸥分雨，客愁鬓影如雪。古垒春寒，空江天远，夜潮声带呜咽。浩歌归去，记十载、荆高乍合。剑花飞舞，蜡烛光摇，银龙吹裂。日日痛饮狂吟，博簺樗蒲，两人痴绝。春明骑马，轻红十丈，怕负故乡风月。著书珍重，料不是、寻常阔别。他时清梦，太华峰头，碧莲同折。"}