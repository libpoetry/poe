{"id":"811459","title":"扶风君有私印曰「黛玉性情、香菱遭际」，钤之牍尾，意有所感，书此为寄","dynasty":"清","author":"丘逢甲","text":"离恨天宫幻色身，散花又坠劫中尘。难消悼玉怜香意，證果红楼梦里人。独怜天付与情痴，妃子琴言弟子诗。此玉不磨香不灭，心头供养已多时。菱镜愁秋怨折磨，西风颦损黛双娥。琼花莫怪无人护，浊气熏天禄蠹多。恨未能离处士家，香零玉堕触情芽。平生揾尽英雄泪，惯向人间吊落花。菱花香瘦剧堪怜，更道蓝田玉化烟。咒玉作仙香作佛，多生同管有情天。悼红轩里笔花忙，院本重翻玉茗堂。王是觉华仙警幻，可怜袍笏未收场。"}