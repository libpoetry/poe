{"id":"238555","title":"又中秋分韵得处字","dynasty":"宋代","author":"高斯得","text":"西风涤残{俟左换火}，秋水静如滤。客心悲未央，感兹年芳去。聊携池上酌，相与豁烦虑。我肴楚以陈，曾未举前箸。延首视太清，飞蛾已来御。屏翳虽放纷，不敢捩眼觑。清辉岂不佳，祗益畸人苦。故乡值良辰，辄与亲暱醵。转蓬随天风，异县不可据。明年看清光，那知又何处。"}