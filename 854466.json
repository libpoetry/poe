{"id":"854466","title":"钱判府国史直讲秘书赴镇南剑","dynasty":"宋","author":"方逢辰","text":"番江之峰高插天，番湖之水渊其渊。山川钟作一书簏，胸次汹涌万斛泉。呼来天上佐良史，唤起英雄斧奸魅。玉堂万字云锦章，赤墀一对国士器。天为资善择畏师，汝作羽翼从吾儿。光芒忽报动双剑，翱翔直去分一麾。我闻了翁铁梁脊，生晚不得拜履舄。又闻龟山与延平，首为东南揭标的。今君剖符守其乡，视三先生为有光。开明义理当日用，扶植气节争秋霜。知君报政只数月，裤襦万口九天彻。去时好趁芦花天，归时又见橙橘节。道山缱绻持一觥，临别惟有诗送行。执手不敢赞谀语，版样惟视三先生。"}