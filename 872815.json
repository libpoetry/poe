{"id":"872815","title":"建昌守杨吉老得居湖州山间作亭于上名曰弁辉为长句以记之","dynasty":"宋","author":"仲并","text":"白首苕溪几我乡，青眼弁山如故友。诛茅晚岁合岩栖，漂梗一生嗟浪走。往往每来每太息，去去一步一回首。檐楹之雄谁氏室，基堂宜为后人有。荣华谬作长久计，荡盈要以仁谊守。室空无人人不问，天固遗公公信否。轮奂雅宜凤池人，权舆本自凤池手。付之勋阀可无憾，会与令名俱不朽。雅怀卜邻非卜居，嚣尘可暂不可久。新亭巀嵲城之巅，佳致回环天所就。与山似有他年约，相向每为长者寿。碧鲜苍润被草木，煖翠晴光排户牖。时复一觞浇磊磈，下视群峰皆培塿。乃知韫玉山有辉，更觉看山公不负。向来曾试西垣策，只今聊绾南丰绶。胸中水鉴极泾渭，笔下瑰辞粲琼玖。倾盖视我平生交，曳裾陪公众客后。喜见成都宅一区，恨无负郭田数亩。去住还当惭二老，穷独已复成一叟。门前剥啄非他人，我来问字不载酒。"}