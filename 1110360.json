{"id":"1110360","title":"恭次家大人初抵季弟海陵官舍之韵","dynasty":"宋","author":"孙应求","text":"一家千里赴吴陵，沿道迟留不问程。风物萧条乡愈远，山川开豁眼增明。春田未有归耕计，夜雨聊听对榻声。幸向莱庭同戏綵，回头终有愧难兄。食贫宁问肉如陵，且喜官曹简事程。千里平淮随地阔，一江远水照天明。几多怀古登临意，时作搔头讽咏声。酬唱敢希珠树秀，粗分菽麦异周兄。舟渡金山过广陵，湾头略可计淮程。回瞻建业祥烟绕，北望长安落日明。野旷春农虚地力，霜清晓角动边声。中原雠耻非难复，子弟皆思死父兄。"}