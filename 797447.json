{"id":"797447","title":"高阳台 年年小池左侧秋海棠盛开，今花时过亦，红苞寂然，赋此寓感","dynasty":"清","author":"钱湘","text":"叶碧低遮，花红散缀，年年深护秋阴。倩影含娇，亭亭照出波心。西风又是花时节，倚雕栏、消息重寻。一日间，几度徘徊，几遍沉吟。芳魂一缕知何处，但苔深静掩，雨细斜侵。空自凄凉，早秋望到而今。名花应怕人肠断，只这番、肠断偏深。待重新、洒向阶前，清泪涔涔。"}