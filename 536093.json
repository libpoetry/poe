{"id":"536093","title":"乐府变十九首 其四 尚书乐","dynasty":"明","author":"王世贞","text":"扬翠毦，曳金支。马駊騀，车逶迤。手将两黄钺，大者诛二千石，小者僇偏裨。九卿班饯日崦嵫。相君眤眤前致辞。尚书行出师。乐哉尚书柰乐何。所过二千石，丧魂魄。日夜辇重称军食。黄金如山莫谯诃。累女对对嚬青蛾。回鹘小队桃叶歌。中丞奉觞舞回波。乐哉尚书柰乐何。大宛骢，珊瑚鞭。天吴绣蹙当胸盘。麒麟玉刻称腰圆。珍怪百宝装千船。席捲三吴向青天。九卿班，迎晡不得前。相君眤眤前致词。中官黄纸纷而驰。尚书告班师。乐哉尚书柰乐何。朝赐尚书，夕宴尚书。尚书第中锦不如。檀床八角垂流苏。紫衣屏息骈街衢。欲进不进足次且。左右十二波斯胡。平头奴子貂襜褕。醉着不下公侯车。乐哉尚书柰乐何。云霾辞天，雨洗白日。诏收尚书下请室。削之归，一官不得著。昔来一何驶，今归一何疾。念欲乘柴车，病不得驱。欲呼估客舟，估客不肯相于。妇女谇骂，小儿拍手揶揄。道逢九卿睥睨之，谒辞相君：相君新门十二重。东流之水西飞鸿。昔日父子今华戎。乐哉尚书柰乐何。"}