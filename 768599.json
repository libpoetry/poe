{"id":"768599","title":"贺新郎 寄西安郡丞谭舟石","dynasty":"清","author":"沈岸登","text":"朔雁惊飞起。忆前年、酒墟击筑，和歌燕市。一自卢沟桥头别，满眼斜阳流水。怅去路、云山无际。强欲寻君惟有梦，奈梦魂、不度三千里。君忆我，定相似。虚惭踪迹天涯寄。但逢迎、五陵裘马，有谁知己。翻羡一官乘边障，苦爱宾朋文史。况芦酒郫筒堪醉。燕颔书生还未老，拚从军、共作封侯计。带围解，且休矣。"}