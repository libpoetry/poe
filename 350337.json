{"id":"350337","title":"摸鱼子·春雨","dynasty":"清代","author":"程颂万","text":"镇空庭、昏黄时候，愁丝织上帘幕。潇潇瑟瑟凄凄语，闭了一春楼阁。花自落。料定有香魂，黏在秋千索。残灯钿箔。恁无夜无明，乍寒乍暖，空怨梦魂恶。人天恨，一例鸾漂凤泊。繁声休颤檐铎。兜鞋几夕来花径，芳约为伊耽搁。罗袖薄。便湿透啼痕，怕向阑边着。帘钩下却。记逗响沉沉，小楼昨夜，与我细商略。"}