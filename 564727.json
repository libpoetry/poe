{"id":"564727","title":"王梅翁从祀文山祠纪事","dynasty":"明","author":"孙承恩","text":"宋家南渡国运倾，中原扰攘多凭陵。海岳震荡天地否，日月惨淡无光晶。承平养贤三百祀，厚泽深仁浃心髓。负国忘君间有之，忠义相望不胜纪。文山先生世伟人，堂堂节槩摩苍旻。一时幕府盛宾友，英贤契合从如云。就中王子更奇杰，慷慨平生慕忠烈。义骨原锤百鍊钢，丹衷独藏三斗血。文山起奋勤王师，天命已去谁能支。北风吹折藻旌旆，仓皇文相遭囚羁。伤心再睹田横客，意气凛凛填胸臆。风尘澒洞不自保，岭海间关死无益。君臣师友义莫酬，北望恸哭烟云愁。生事死祭两不怍，气激雷电江河流。朅来宇宙知几年，炳炳遗迹星日悬。文山之祠高北斗，一堂配食还诸贤。论世当时孰遗失，介推不与从君绩。王子芳名自难泯，有识固为斯文惜。文孙自是忠孝传，表章先德应拳拳。独勒长疏献天子，一朝俎豆增其间。巍巍庙貌回生姿，寒泉蘋藻兴遐思。纲常允系岂漫尔，显晦有数须明时。霸业雄图宁久赖，天理人心镇常在。因观盛事激予衷，为赋长歌一寄慨。"}