{"id":"702822","title":"赠蒋山人二首","dynasty":"明","author":"董其昌","text":"怪底人幽地亦幽，桃花源里蓼花洲。烟岚屈曲深开径，云水苍茫不系舟。野史故应成马走，新交未觉胜羊求。闻君嗔我悭书画，青李来禽肯寄不。閒来倚棹吕蒙城，几度从君听鹤鸣。岁俭自饶千树橘，气豪宁食五侯羹。酒人直许中贤圣，农话惟应较雨晴。史笔倘修高士传，蒋家今古两元卿。"}