{"id":"1002393","title":"送赵有翼通守吴兴","dynasty":"宋","author":"曾协","text":"江南雨无时，桃李迹已陈。有客念江湖，别乘陪朱轮。明德先九族，恩殊在廷臣。惟公真龙种，眉宇犹津津。不受膏粱昏，辞章动枫宸。合著玉笋班，冠冕朝大昕。去丞股肱郡，要此骨肉亲。萧萧霅水乡，溪山绕城闉。空光缬纹乱，倒影图画新。金石富文墨，烟波多隐沦。坐想贤使君，迎笑均凭茵。席间荀陈俱，会此主与宾。陈榻对清夜，潘舆行莫春。拄颊爱爽气，挥毫咏风蘋。远近入题品，苍翠生精神。我忘鸥鸟盟，低徊践香尘。因子动归兴，诘旦车当巾。"}