{"id":"697260","title":"相国赵公命馆人除舍授餐以待余适产二雏未及趋赴先此寄怀二首","dynasty":"明","author":"胡应麟","text":"设帨悬弧仅隔旬，翩翩游屐阻风尘。加餐乍慰江湖客，吐哺重劳社稷臣。五岳尚平先系念，三峨逸少晚留神。他年嫁娶酬生事，万里相随叩玉宸。长铗归来叹夜眠，黄金台色正苍然。高悬一榻平津上，骤启千门碣石前。风雨未教淩白苧，乾坤何意问朱弦。无劳大厦歌寒素，柱石明堂四海传。"}