{"id":"814619","title":"鹧鸪天  余往来邓尉山中十馀年矣，独爱青芝一坞，林嶂秀岨，人迹罕至交，有终焉之志，未逮也。还泊西崦因赋是解","dynasty":"清","author":"郑文焯","text":"树隐湖光望转明。岩深晚桂尚飘馨。十年秋鬓输山绿，依旧看山梦里行。烟澹宕，月空冥。下崦蒙雨上崦晴。眠去无地青芝老，虚被樵渔识姓名。结梦疏云泛渚蘋。霜林秋色艳于春。山中种树书堪读，世上繁华迹总陈。惊岁晚，负閒身。石芝鹤语旧知津。红桑海畔花争发，一掬微波见绿尘。"}