{"id":"506181","title":"张子房歌","dynasty":"明","author":"周是修","text":"汉家重器张子房，起身报仇来博浪。金槌一挥祖龙怒，四海惊涛随播扬。忽遇山东隆准公，契合君臣鱼水同。当年不取下邳履，岂有神策先群雄。萧曹忠贞平勃智，信越武威樊纪义。蛟腾虎变各英豪，复总机谟归掌指。灭霸成王建业秋，元功茅土遂封留。固知富贵非可久，便逐乔松仙者游。丹经洞府閒终日，云白山青江水碧。回头世事等浮萍，梁楚他年血波赤。"}