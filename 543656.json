{"id":"543656","title":"读汉寿亭侯庙志歌","dynasty":"明","author":"胡应麟","text":"芒砀天开九州牧，白水中兴符赤伏。炎精四百运数终，海㝢瓜分魏吴蜀。巍巍忠义起解良，精忠大义扶三光。南权北操两巨猾，侯也睥睨如蜩螗。忆破袁军访昭烈，十万貔貅俱胆裂。飞身立取上将头，掷向曹瞒血犹热。荆州坐镇推元戎，恢图汉室除奸雄。举襄围樊势破竹，七军电扫如秋蓬。禁俘德枭两雉兔，大泽艨艟莽回互。天崩地坼华夏惊，六合几完汉时故。自许以南遥受盟，壶浆箪食傒汤征。笑杀曹瞒挟汉帝，中原无穴逃长鲸。苦恨东吴众蟊贼，割据河山骋诈力。阴谋秘计日夜萌，举国昏昏效鬼蜮。贼蒙诡避逊嗣兴，甘言密饵藏戈兵。侯也胸怀豁云梦，那知故穴潜分崩。樊围不没仅三版，赤手荆州竟徒返。麦城困守临沮悲，今古英雄递扼腕。侯亡逾月蒙亦亡，流芳遗臭垂青缃。汉统兴衰实侯系，蒙身百斩宁堪偿。权本狼贪逊狐媚，凶德于时偶参会。皇天有意灰炎精，讵曰群奸志能遂。玉泉之山紫气屯，侯今世世为明神。童孩走卒竞瞻拜，万年庙食昭君臣。皇皇左伯亦蒲产，异代同心帝猷展。执鞭想像回英风，欲起侯躬诉悽惋。九原不作空踟蹰，拮据往事垂璠玙。青缃触目睹颜面，侯也恍惚来前除。云旗飘空互明灭，铁马金戈俨腾踏。纷纷成败论后人，矇瞽何由睹双睫。东阳腐儒史笔流，褒诛只字严阳秋。为侯作歌侯俯读，掀髯一笑诸吴牛。"}