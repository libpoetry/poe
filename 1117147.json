{"id":"1117147","title":"次韵子瞻临皋新葺南堂五绝","dynasty":"宋","author":"苏辙","text":"江声六月撼长堤，雪岭千重过屋西。一叶轩昂方断渡，南堂萧散梦寒溪。旅食三年已是家，堂成非陋亦非华。何方道士知人意，授与炉中一粒砂。北牖清风正满床，东坡野菜漫充肠。华池自有醍醐味，丈室仍闻薝卜香。邻人渐熟容赊酒，故客亲留为种蔬。住稳不论归有日，船通何患出无车。客去知公醉欲眠，酒醒寒月堕江烟。床头复有三升蜜，贫困相资恐是天。"}