{"id":"834199","title":"雨淋铃","dynasty":"清末民国初","author":"易顺鼎","text":"层层花外。嫩泥亲割，尺绿松块。慈悲枉自呼佛，如今不管人间纤芥。惯妒聪明，细忖者天意堪骇。凭记取埋玉深深，古怨和苔绣成彩。沉思错把狸奴怪。便雪衣恁受心经戒。金笼那知催命，真要算被侬坑害。万里魂归，还仗关山苦月携带。倘异日红豆勤抛，或有相逢再。"}