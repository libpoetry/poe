{"id":"170959","title":"归田园居和陶渊明韵","dynasty":"宋代","author":"赵友直","text":"举世堕尘网，我独爱丘山。旧业久荒芜，不去待何年。栖鸟恋故枝，潜鱼乐深渊。物类各有托，予盍归田园。决水渠双注，藏书居数间。孤松挺后檐，五柳栽门前。渺渺缀浮云，淡淡笼轻烟。蛙鼓池塘畔，鹤唳溪山巅。微躯足为乐，稚子堪陪闲。不受樊笼系，灵台复自然。"}