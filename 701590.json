{"id":"701590","title":"秋怀集古句四首","dynasty":"明","author":"黄佐","text":"伤禽恶弦惊，愁人知夜长。辗转不能寐，秋风发微凉。美人游不还，容好结中肠。爱至望苦深，何况隔两乡。愿飞安得翼，欲济川无梁。丛雁鸣云霄，渥露沾我裳。佳期怅何许，仰见明月光。仰见明月光，星河曙耿耿。迢迢牵牛星，荡荡空中景。织女处其东，复与云路永。无情尚有归，令人发深省。何以慰我愁，挥杯劝孤影。挥杯劝孤影，孤影中自恻。浊酒且自陶，为君长叹息。青苔依空墙，芳尘凝瑶席。感叹何时平，含情弄柔瑟。遗响飞青天，青天何历历。云霞妆夕霏，回风吹四壁。君怀良不开，冰玉徒贞白。冰玉徒贞白，江湖迥且深。秋菊有佳色，寒蝉无馀音。感物忧不歇，隔我浮与沉。人生有离合，孰为劳寸心。濯足万里流，长啸高山岑。大哉乾坤内，视古犹视今。"}