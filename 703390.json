{"id":"703390","title":"黄端四大士祝词","dynasty":"明","author":"释今无","text":"玉麈长挥意气中，白门春色古今同。法交却得如金石，七宝莲花一朵红。鹤语先从白下过，何人戴得瑞光多。心胸不数陈同父，万里云霄一太阿。黄金台上未生尘，郭乐回看不计春。一颗寒星离宝月，欣君却是太平人。挟得明珠烁太虚，棘津何事尚为渔。狗监徒识文园赋，天禄何人解读书。横阔乾坤镜象中，齐听众窍奏天风。只今帷幄深深处，一着真回造化工。慈心密行见津梁，碧海如杯湿大荒。万顷邓林春色好，岂知庭树已成行。匣底芙蓉泛雪波，笔花终古薄银河。丈夫身量知多少，不向麒麟阁上过。支遁真同许掾游，如今芳迹在浮丘。银缸几度羲皇话，却笑彭篯易白头。贝叶花开菊又黄，雁声历历起寒塘。珊瑚洲上云千叠，都向君家绕画梁。"}