{"id":"690003","title":"南川八景","dynasty":"明","author":"张宁","text":"春意入东畴，田家农事蚤。不听饭牛歌，谁知卧龙老。积雪满溪山，朱门昼深闭。一棹晚冲寒，萧然直钩意。草木忽妍丽，爱此春日光。缓策入前村，振衣一徜徉。萧萧短棹风，汎入空明里。诗思满江潭，怀人忽千里。赤壁已无人，扬州在何处。閒唱紫芝歌，步入松阴去。幽兰发深谷，采采不盈把。援琴聊自娱，何用知音者。春到孤山未，因梅见物情。南枝与北干，各自有枯荣。去此障烟枝，养此凌云节。白昼引清风，良宵逗华月。"}