{"id":"1068730","title":"琴台","dynasty":"宋","author":"宋京","text":"君不见成都郭西有琴台，长卿遗迹埋黄埃。千年乃为狐兔窟，化作佛庙空崔嵬。黄须老人犹记得，昔时荒破樵苏入。锄犁畏浅牛脚匀，古瓮耕开数逾十。乃知昔人用意深，瓮下取声元为琴。人琴不见瓮已掘，唯有鸟雀来悲吟。一朝风流随手尽，况复千年何所讯。安得雄辞吊汝魂，寂寞秋芜耿寒燐。"}