{"id":"702229","title":"用原韵酬姜仁夫兼柬董道卿四首","dynasty":"明","author":"湛若水","text":"我本增城子，家实在天山。持此观化意，遨游乎人间。游居以一视，忙处有真閒。土木长兀兀，佩玉自珊珊。涓流赴大海，星火势必然。寄语远游子，游心夙当还。还此远游念，即事乃名山。鱼泳深渊底，鸟飞霄汉间。此理盈宇宙，万变心自閒。登山索美玉，入海寻名珊。自兹皆外求，我言然不然。至宝本固有，何必徒往还。往还等妄虑，谁能不同天。天枢寂不动，万事如云烟。异哉狂驰子，乃欲出人寰。垂涎探宝藏，脱迹蓬莱山。耳能听丝竹，目能辨蚩妍。天灵参我前，宇宙相周旋。周旋至南极，弭节金华天。道逢同心子，班荆坐野烟。凭高一舒啸，直欲小八寰。八寰皆我闼，何处是故山。霭霭晴岚翠，灼灼春花妍。千秋风浴意，乐矣忘言旋。"}