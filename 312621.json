{"id":"312621","title":"霜叶飞·题啸苏先生寒灯风树图","dynasty":"现代","author":"刘鹏年","text":"凤台秋暮庭柯老，惊乌遥夜悽诉。短檠如梦漾帘帏，摊卷添哀绪。怅少日、天南小驻。乔阴深护凌霄羽。奈海角归槎，剩一片、烟芜雪浪，暗催春去。回念玉麈邀凉，荒鸡迓晓，岁华争忍轻误。布衣城曲拥青箱，雏凤循陔舞。讶镜里、霜痕几许。亲恩描付冰绡补。料倦吟攀条句。对影闻声，泪波偷注。"}