{"id":"721223","title":"用乐府题作唐体十二首 有所思","dynasty":"明末清初","author":"陈子升","text":"贱妾对流萤，良人备北庭。金闺淹日月，沙碛动风霆。去梦萦蛛网，归书暗雁翎。君恩治第否，天末不遑宁。边月散边霜，长城月正长。狼烟虚远色，驿火断寒光。北照惟依斗，南临一望乡。营门钲鼓静，昨夜遁贤王。国事勤玄塞，将军跃紫骝。都门一发迹，千里去悠悠。大漠风多逆，长城水不流。功成何用赏，骨立视封侯。卿家赤帝后，走马黄云间。独入咸阳市，报雠时度关。愁将边月远，卧对酒垆閒。傲尽王公席，青春抚绿鬟。离情相送送，大道夹垂杨。千里从兹远，一枝空折将。结为腰带缓，吹与鬓丝长。何必闻羌篴，方知断客肠。陇右五歧路，梅花寒并飘。春风上冰雪，人迹澹溪桥。白破胡天晓，香分庾岭遥。谁知金屋里，坐使玉容销。南征忘苦辛，百万出咸秦。破竹看崩角，分茅掩沸唇。箭穿无石虎，车载有金人。遂使光天下，皆称率土臣。物色归骄虏，蛾眉镇独颦。迁延上马地，决绝贯鱼人。觱篥风相切，琵琶语不真。君王有飞将，妾是玉关尘。玉匣鸣琴出，繇来是爨桐。中含太古意，侧想先生风。抚罢不成操，知音人已空。滔滔流水去，悽绝对仙宫。花径入檀郎，君家不可忘。交精飞过水，反舌唤登墙。南国明珠佩，东家白玉床。微躯何所托，端在婉清扬。秦地双崤阻，周王八骏雄。水流巴子国，山压隗嚣宫。榆细森关月，梅春袅笛风。寄言被褐者，相助守山东。古树咸原色，繁华大道春。长风与流水，翠粲复龙鳞。狐白逢公子，鸦黄见美人。萧条道旁客，叹息经情亲。"}