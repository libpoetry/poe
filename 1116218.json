{"id":"1116218","title":"次曾宏父韵","dynasty":"宋","author":"沈与求","text":"小雨经旬户不开，隔墙青子满江梅。幽禽叶底如相识，睥睨空庭欲下来。三楚浮魂不可招，梦游赤壁夜停桡。朝来快读黄州赋，犹喜周郎得小乔。微官似有不如无，老去因循负壮图。但得诛茅三亩宅，世缘端欲付轩渠。未用欣然念可人，世间那有白头新。出门更复推葱麦，笑杀扶风井大春。"}