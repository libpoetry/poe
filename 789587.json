{"id":"789587","title":"翠楼吟  骤雨初过纳凉池上，用香雪庐主人韵","dynasty":"清","author":"张景祁","text":"拂簟邀云，眠琴选石，清阴片时难再。轻雷池上转，顿收尽炎曦林外。天■移海。看萍碎跳珠，荷喧欹盖。馀声在。夜来应怕，舞衣红坏。襟带。萦绕蘋风，把水窗全拓，钿筝同载。凉花和翠摘，觉蝉鬓残妆都改。银镫无赖。又网户潜遮，纱屏斜界。虬签快。袜尘何处，挂檐星大。"}