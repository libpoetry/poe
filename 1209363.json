{"id":"1209363","title":"和裴子法韵","dynasty":"元","author":"耶律楚材","text":"达磨一派未西来，无限劳生眼未开。六朝繁盛已矣耳，两晋风流安在哉！自笑中书老仆射，事佛窃仿王安石。公案翻腾旧葛藤，林泉准备闲踪迹。用之勋业垂千秋，发扬孔孟谁为俦。舍之独善乐真觉，赋诗舒笑临清流。岂止渊明慕松菊，晋室高贤十八九。君子道消小人用，贞夫远弃利名酒。苏、黄冠世能文词，裴、张二相名当时。祖道禅林恣游戏，尧风舜德甘嘘吹。达人不为造物役，打破东西与南北。毛吞巨海也寻常，出没纵横透空色。真如颇与羲易同，不动确乎无吉凶。湛然信笔书寱语，临风远寄绿野翁。赠君一句直截处，祗要教君能养素。但能死生荣辱哀乐不能羁，存亡进退尽是无生路。"}