{"id":"461380","title":"腊八歌","dynasty":"当代","author":"添雪斋","text":"蜃满京华意泯泯，谤木盘龙影嶙峋。承天门外风吹晦，铅色大地裹北宸。遥望理想热血子，姓是天水名真人。亦曾数年踽偻道，亦曾纡朱士星臻。朝来春雷覆鼎革，北野南疆奋为臣。食米求粮人所传，相指嘉谷三万囷。紧步邓公黑白旨，权掌盐铁使算缗。驰行风云十载间，朋党尚存亮节身？舆图重利轻法义，尘市板荡笑赤贫。群氓求食难诤谏，己巳阴云阻万民。万民泪涕世无纪，青春头颅纷抛起。芸芸学子似当年，公心难咎众心委。此日霪雨飞如霰，溺身削骨冷彻髓。一声恸怛沉沉嘱：“吾来晚矣吾老矣。青青子衿希望心，珍重尤记孚未止”。可怜公心苦渡之，大河疾风威厉几？上者如天不仁久，危世洪涛无涘涘。无舟无楫临崖渡，公竟渡河奈何耳？是夜哀声上玉阶，英雄碑篆河殇史。六月翻飞腊月雪，九门铁幕锢累累。功成万骨祭刀丛，箜篌一曲悲难倚。身名裂尽任徙谪，樊絷一十六年里。耄耋之心谁可诘？十万广莫风瑟瑟。千山冷月默然眦，寒松垂首饮冰日。想是天心终悯宥，终释公魂得翔逸。红日如丸非良药，衔石东海心如一。心如一，其血碧。黯夜星流光奕奕。去者去，苍苍柏。百丈飞雪青魂积。春未春，冬风剧。未逢惊雷亦甲坼。所以生者当崚嶒，长河无槎可振翮。"}