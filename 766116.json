{"id":"766116","title":"绮罗香 题同里许翁双美图","dynasty":"清","author":"鲍之芬","text":"竹抱孙枝，桐垂美荫，人在小山幽处。写出秋心，水镜倒沉天宇。劳旧梦、世外烟霞，品新诗、闲中风趣。问仙居、丁卯桥边，姓名更续昔时许。明珠双换白璧，还似娇梅倩杏，紫云红雨。玉管金炉，消遣慧烟香缕。正好是、公子归来，莫漫言、诗人老去。斗轻盈、燕燕莺莺，嫩凉生白苧。"}