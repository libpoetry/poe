{"id":"1130172","title":"元祐五年秋尝宿独木为诗以自遣今复过此追旧感叹用韵示超然二首","dynasty":"宋","author":"释德洪","text":"独木江头缆客船，暮江秋色两依然。落霞片段红绷水，危岫参差碧挂天。名利到头成底事，田园归得是何年。峥嵘壮志消磨尽，满目西风只自怜。踪迹漂流不系船，旧游曾到意茫然。玉笙哀怨初凉夜，秋月婵娟落木天。往事已嗟如昨梦，壮怀无复似当年。炉峰当眼空相向，因念区区想见怜。"}