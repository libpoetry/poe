{"id":"466520","title":"次韵刘梦芙老师春寒八首","dynasty":"当代","author":"刘雄","text":"无心物竞任淹迟，但学鹪鹩借一枝。病后鲜欢新断酒，屏前排闷强裁诗。试从剥复运推日，伫看玄黄龙战时。天欲奇寒炼梅骨，更将恶草尽芟夷。寒深岁暮见春迟，乌鹊哀鸣更绕枝。不住光阴如过客，长留天地有真诗。填胸块垒唯凭酒，窃国王侯早趁时。礼乐衣冠俱扫地，却教华夏慕蛮夷。新得阳和不厌迟，稍闻冻雀闹寒枝。黑貂已敝难赊酒，白屋虽贫尚有诗。往昔醉眠空度日，于今老大自哀时。相期进德终身事，浮世何须问险夷。同尽百年争早迟，休伤未得碧梧枝。卷怀堪效蘧公志，疾恶犹传巷伯诗。倒置阴阳淆气候，会诛妖孽待天时。东君消息层冰泮，大道行看混夏夷。吟髭捻断恨思迟，选句差同雀拣枝。才力难堪丈人敌，心魂用破七言诗。望洋更叹澜翻候，刻烛深愁火急时。却羡养生钦白陆，不争奇崛就平夷。检点平生入睡迟，宵深相伴只灯枝。向来懒惰成何事，依旧痴顽恋古诗。天下滔滔趋利日，定中寂寂面墙时。不甘梦想频颠倒，删尽空花到简夷。一年灯火返家迟，院落梅花发几枝？聒耳车厢下里曲，赏心行箧两当诗。田塍渐有青春意，鸥鹭最怜翩舞时。世网未抛真气索，何当一舸逐鸱夷。喧嚣初罢夜方迟，庭树受风犹动枝。暮景飞腾过四十，穷途落拓剩歌诗。厌看屏里承欢会，静俟寰中拨乱时。胡运何曾百年久，暂教君子处明夷。"}