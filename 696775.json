{"id":"696775","title":"元夕赐观灯","dynasty":"明","author":"金幼孜","text":"圣主无为致太平，九重欢赏洽舆情。东风大地春如海，午夜星河火作城。鱼跃鸢飞同化育，农歌社舞荷生成。镐京侍宴荣恩遇，愿效赓歌答圣明。天仗森森护翠华，从官如雨列簪花。教坊乐舞三千队，灯市楼台十万家。宝座星回瞻御气，宫壶春煖醉流霞。金吾此夜知无禁，处处笙歌语笑哗。"}