{"id":"801124","title":"武侯祠","dynasty":"清","author":"任兰枝","text":"丞相祠堂沔阳浒，桧柏森森铁干古。行人指点定军山，月黑天阴闻战鼓。三分炎祚鼎终存，万马中原气已吞。五丈原头将星落，此间终古藏忠魂。泱漭寒流向东去，霜郊豁见平芜路。南通剑阁北褒斜，想见当年运筹处。我来下马拜荒丘，三代而还第一流。绵竹战馀瞻尚死，一门忠烈壮千秋。"}