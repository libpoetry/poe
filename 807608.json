{"id":"807608","title":"水龙吟  乙卯暮春云臣斋头看牡丹","dynasty":"清","author":"陈维崧","text":"一年一度花前，旧年笑语莺犹记。今年倍好，才开便遇，养花天气。料理银罂，排当檀板，绿窗如水。唤游丝舞絮，遮围绣幕，休轻放，閒愁至。多少倚阑心事。怅神州、斜阳战垒。沈香亭畔，慈恩寺后，蘼芜满地。只有江南，一枝如故，红酥粉腻。任英雄老了，花还赚我，且逢花醉。"}