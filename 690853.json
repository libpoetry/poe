{"id":"690853","title":"岁暮苦雨","dynasty":"明","author":"李之世","text":"雨寒亡赖甚，兼值岁云残。老去逢辰懒，年荒度腊难。门尝稀出入，性只任眠餐。粗得调心法，无营梦亦安。阴岑难辨晓，黑暗总宜眠。大梦观生事，长贫谢俗缘。骨高仍似马，坐冷并无毡。只道为儒苦，儒官苦更然。残冬犹足恋，雪雨太无情。大地疑长夜，高天不肯明。四邻皆握粟，合境未休兵。徒有鱼肠在，终宵迸匣鸣。"}