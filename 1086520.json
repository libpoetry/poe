{"id":"1086520","title":"方福州生日行","dynasty":"宋","author":"洪适","text":"雪峰高高雪如许，海门潮生浪吞浦。郎罢携囝街西东，到处欢然闻好语。旧日大官多养高，民词狱寄充官曹。横行阡陌喧夜鼓，唯征关市析秋豪。只今事事无长蠹，五月政成歌召父。尺一方来问凤仪，魁三快刷联鸳羽。三山岌嶪摩曾空，便是方丈蓬瀛中。他年图画凌烟了，却向山中访赤松。"}