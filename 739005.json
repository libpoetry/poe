{"id":"739005","title":"虎丘行","dynasty":"清","author":"施世纶","text":"日落江清放船好，苍苍树色虎丘道。江上昔是阖闾坟，今人来醉坟上草。兰桡酒舸日夜留，年年歌管无时休。风光易促人易老，昔人曾似今人游。游人来往成千载，月明惟有荒丘在。荒丘阅见几繁华，春去春来长不改。夜半吴歌入客船，客心不乐更不眠，举杯聊醉江枫天。"}