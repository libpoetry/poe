{"id":"763999","title":"苏武慢 述怀，和乐子尹韵","dynasty":"清","author":"邹祗谟","text":"九点齐州，两丸明镜，南北东西万里。吹箫吴市，卖药咸阳，有个英雄在里。三千粉黛，百万摴蒱，笑杀庸庸馀子。问书生、肯向商山，谩学餐芝黄绮。便教他、跃马中原，挥毫内殿，争羡风流名士。奴衣火浣，婢捧香囊，上客横拖珠履。肘后黄金，腰间白玉，消得十年悲喜。到归来、细数繁华，不过梦中而已。"}