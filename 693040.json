{"id":"693040","title":"岭南杂录三十首","dynasty":"明","author":"汪广洋","text":"一剑南来两鬓星，肩舆随处看丹青。那知庾岭梅边客，却上交州海角亭。岛屿潮来日欲曛，聱牙蛮蜑动成群。拿舟尽入沙湾泊，为避犁头海上云。海滨朝夕易炎凉，湿气蒸人沁薄裳。昨日崖州有船到，满城争买白槟榔。石鼎微熏茉莉香，椰瓢满贮荔枝浆。木绵花落南风起，五月交州海气凉。牂牁流水碧潺潺，潮落潮生草木閒。一片海云吹不起，越人遥指是崖山。春意亭凉酒满杯，昔人遗刻尚崔嵬。亭前几树黄皮熟，日日莺啼数百回。雁翅城东涌怒涛，外洋水长蜑船高。莫言昨夜南风急，今日登盘有海蚝。吉贝衣单木屐轻，晚凉门外蹋新晴。相逢故旧无多语，解说边垆骨董羹。山溪款獞爱喧哗，垢面文身到处家。试问年年事何事，强弓劲弩旧生涯。倔强冯陵距海垠，半为鱼鳖半为尘。只今编户闻声教，遗类何由辨马人。鱼盐蛮蜑托为生，狭路逢人便弄兵。见说官曹巡逻急，卖刀买犊也归耕。谁跨鲸鲵斩断虹，海波飞立瘴云空。阇婆真蜡船收澳，知是来朝起飓风。谩把金钗品价高，荔枝端不让樱桃。若教李白谙风味，甘分南州脱锦袍。澹白轻红斗剪裁，紫薇终不占先开。如今烂漫炎天里，剩有春风座上来。番禺南望渺烟波，怪底鱼龙出没多。顷刻风霆飞白昼，黑龙拖雨过牂牁。南海庙前花草新，波罗垂实雨频频。遐荒只爱求奇气，两两来看种树人。云色蛮笺傲薛涛，斗南楼上海天高。都将陆贾千年事，付与江淹五色毫。凉风吹雨海门来，一洗蛮烟瘴雾开。回望帝京家万里，懒教人下越王台。花覆禅房刻漏迟，妙香浮动碧莲池。月明风细菩提落，想是南能出定时。海上安期去不来，石门花落又花开。几时相约骑黄鹄，烂醉秋风玉镜台。白云山上白云飞，腾达年来与愿违。鹤发慈亲应记忆，岭南游子几时归。啸弹长铗出秦川，又入蛮乡扫瘴烟。寄语凤凰台上客，别来五见月团圆。榕树阴阴集暮鸦，竹深人静似仙家。芭蕉小苑垂双实，茉莉南州压万花。玉液池边夏木青，石屏台上晚风轻。道人心静不知暑，默坐焚香待月明。越盐如雪赛吴盐，藷蓣初肥竹笋甜。何事眉山苏太守，只将双蟹较团尖。罗浮山下葛洪家，遗履轩前尚种花。邓岳早能参妙契，也从勾漏觅丹砂。村团社日喜晴和，铜鼓齐敲唱海歌。都道一年生计足，五收蚕茧两收禾。海隅风俗似朱陈，嫁娶从来只近邻。椰子槟榔供纳采，祖孙头白每相因。不输租税不忧贫，缚屋边崖浅洞人。争捕蚺蛇邀远客，旋浇糟粕送比邻。蛮落人家厌食鱼，儿孙生长不知书。桄榔满种缘山逻，翡翠新收越海墟。"}