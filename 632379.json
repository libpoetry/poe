{"id":"632379","title":"同社中诸子赋百韵","dynasty":"明","author":"释函可","text":"猗与洛多士，共此海一涯。惨日无舒景，狞飙不断吹。昼闻苍兕吼，夜见乱星垂。春尽花未发，秋来草先萎。况当严凝际，复遇荒歉时。雪大颇充啮，沙多曷任炊。已看薪似桂，安得稼如茨。食字字欲尽，问神神不知。求方希辟谷，绕树叹无枝。世路肠千折，人情水半卮。曳裾向何处，弹铗更依谁。却忆公孙度，难寻钟子期。马公思设帐，董氏久虚帏。罪积甘缧绁，泪纷比绠縻。出门徒彳亍，矢志各参差。家远地难缩，愁宽天可弥。寄书凭塞雁，解佩欠金龟。秪觉丝生鬓，惟馀肉在髀。囊空存兔颖，貂敝羡羊皮。心腹告山鬼，须眉照碧池。矮檐常抱膝，永夕独支颐。纵尔贫兼病，幸无磷与淄。投林藏雾豹，入市怯人螭。鲁国衣冠族，秦中豪杰儿。岚烟五岭远，文藻六朝摛。鹿走看獒逐，鹤飞并雉罹。赤髭经火劫，铁嘴试刚椎。君父恩冈极，死生苦不辞。求仁又何怨，质圣而无疑。智为繁忧长，力因多难羸。形容虽已槁，精理肯教隳。文偃剩跛脚，香严无卓锥。但存乞食相，那用买山赀。托钵望城郭，谈经闹边陲。运颓知莫振，衲破尚堪支。濯足乌龙窟，洗肠白石湄。长江还淼淼，归鸟正提提。梅坞怀方切，春塘梦独稀。终朝劳短策，暗室拭长鉟。虹气供吞吐，鲸波静指挥。四维阴羃羃，两袖冷飔飔。荒冢卧封豕，欹台游瘦狸。抬眸瞰广漠，纵步陟厜㕒。涕吐牛蛇走，叫呼霹雳驰。东溟观出日，北镇读残碑。西岫哭义士，南邻舞阏氏。乾坤仍自阔，陵谷倏然移。倾血倒三峡，招魂到九嶷。揭开王蠋面，唤起卞壶尸。胆但当空沥，肝惟对佛披。怪思屠魍魉，险欲狎穷奇。幽意通岩瀑，閒情侣涧麋。崩崖搜朽骨，古庙索遗词。仙客遇清笑，玄风布和熙。函关去莫返，华表来何迟。承露浇麻饭，烧檀煮玉饴。解将新布袋，剖却旧藩篱。尸许从沙暴，车宁荷锸随。洪涛咒可竭，顽性法难治。屡过扬雄室，每逢安石棋。冰心互映彻，兰味播芳蕤。交谊久已弃，遗文良在兹。艰虞深阅历，遒劲共扳追。矻矻千寻石，汪汪万顷陂。土床容偃仰，缃帙任唔咿。古柏信孤挺，狂猿本不羁。雄谈裂帧幅，妙句出炉锤。骤雨催吟兴，寒霜沁诗脾。分题多吊古，造意欲淩巇。残墨堪同赏，新篇足自怡。桐枯未作爨，松实暂疗饥。二子喜听论，一锜尽成麋。且抛千载憾，相与片时嬉。小人应学圃，遗老亦敷菑。岂怼蜮能射，宜安命所施。管宁曾戴帽，尼父欲居夷。吾道信东矣，先生将何之。只闻囚羑里，畴为献鸡斯。左氏三都贵，苏卿五字师。傅岩筑以版，渭水钓非罴。野蕨欣犹采，社莲恨已衰。山东得李白，江左来桓伊。执耳尔胡让，登坛众所推。吹笙约子晋，击筑邀渐离。异域留商哻，石人见汉仪。空城招旧帝，青草惜娥眉。骚续屈平怨，赋添宋玉悲。唱酬浑不厌，来往各忘疲。酒奈无赀畜，节应到秃持。杂心勿与人，拙目尽教嗤。此日亦常事，万年定渴思。好将藏洞壑，何必勒钟彝。取义戒伤激，怀刑嫌近痴。果能了性命，更莫问安危。凤鸟徒鸣舜，龙图只授羲。滔滔者皆是，蹙蹙若奚为。世事讵难识，帝心可微窥。浮云无终蔽，皎月岂长亏。盈则覆之兆，祸兮福所基。举头语诸子，毋自苦嗟咨。"}