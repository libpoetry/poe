{"id":"820758","title":"三姝媚 园中紫丁香三株，今春特盛，风晨重对，已半残矣。怅然赋此","dynasty":"清末近现代初","author":"郭则沄","text":"同心谁绾就。又飞琼迎归，雾绡春瘦。碾碎仙云，怕玉烟飘断，画缣非旧。梦破青鹃，偏数到、收香时候。觅遍珠丛，慵弄残薰，思浓于酒。还把东风低咒。恁饾饤阴晴，暗抛芳昼。老去樊川，奈乞花心事，绿阴成后。锦障千钉，凭紫笛、曾歌垂手。泪点明朝，相思偷结，青青似豆。"}