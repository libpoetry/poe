{"id":"644344","title":"松云歌","dynasty":"明","author":"释宗泐","text":"境公开轩幽涧湄，青松白云相对宜。朝看白云松上起，暮看白云松下归。松云无情岂相恋，几度天风吹不散。忽如眠鹤乔松巅，又似游龙挂松半。月明仙侣下瑶台，翠葆素车空外来。冰髯玉貌照山泽，停骖弭节相徘徊。有时林间暂分隔，松自青青云自白。若人定起閒怡情，倚槛无言山寂寂。"}