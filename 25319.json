{"id":"25319","title":"恭禧皇太后挽歌词三首","dynasty":"唐代","author":"薛能","text":"八月曾殊选，三星固异仪。袝陵经灞浐，归赗杂华夷。旌去题新谥，宫存锁素帏。重泉应不恨，生见太平时。月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。配圣三朝隔，灵仪万姓哀。多年好黄老，旧日荐贤才。道着标彤管，宫闲闭绿苔。平生六衣在，曾著祀高禖。"}