{"id":"827010","title":"木兰花慢 绍周六兄前岁五十初度，同好咸以诗文为寿。予时方崎岖道路中，无一语相贶，补赋此调寄之","dynasty":"清末近现代初","author":"刘永济","text":"倚檐楹万感，算都换、鬓丝皤。记燕几裁云，禅床屑玉，如梦经过。鸣珂，故家巷里，怅承平乔木化寒莎。惟有冲襟秀抱，宛然霁月澄波。天和。静养行窝。春著树，水盈科。念照天狼燧，长镵白柄，何处烟萝？嵯峨。更兼萧瑟，写生绡定惜旧山河。甚日西窗剪炬，一尊换取颜酡。"}