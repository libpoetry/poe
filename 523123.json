{"id":"523123","title":"寄寄庵子","dynasty":"明","author":"李梦阳","text":"嘤其鸱矣彼何求，天下愿识韩荆州。心倾义投神便往，万古不废江河流。张侯崛起西南裔，览辉振翮风云际。钩陈苍凉阊阖闭，排阍直谒蓬莱帝。豸冠峨峨不动绅，挺身遂作兰台宾。窃愤辛裾谓淟涊，誓与朱槛争嶙峋。巳看騕袅狭道路，复讶雕鹗卑风尘。霜飞维扬海月苦，阳行沮洳汾花春。还朝衮衣换日月，立仗正色揩星辰。行步既工马从瘦，谏草每就鸡将晨。馀力犹驰翰墨圃，先秦两汉文心苦。壮志真趫剑阁铭，幽怀缅拟归田赋。拖珠响玉岂不足，腼面徒餐竟何补。及时愿作朝阳凤，不然退与渔樵伍。予也纶竿孟诸客，心本无他众莫白。李白世人欲杀之，苏轼能诗遭贬斥。雷剑虽埋光在天，卞玉未剖终为石。垂老重逢四海清，虚名幸免诸公掷。思君欲追嵇吕驾，赠言辄践回由迹。有田负郭不饿死，且自射猎芒砀泽。"}