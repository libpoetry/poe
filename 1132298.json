{"id":"1132298","title":"次韵知常德袁尊固监丞送别四诗","dynasty":"宋","author":"魏了翁","text":"试把行藏为子评，只知尽分敢徼名。出如有益殷三聘，用不能行鲁两生。此道古人如饮食，后来灶婢或猜惊。子云亦号知书者，犹把商山作采荣。孔训元无实对名，只言为己与求人。能知管仲不为谅，便识殷贤都是仁。义利两涂消处长，古今一理屈中伸。自从圣学寥寥后，千百年谁信得真。别来岁月尔滔滔，流落天涯忽此遭。万木辞荣秋意澹，百川归壑岸容高。笑看海上两蜗角，閒秃山中千兔毫。若向颜曾得消息，直须奴仆命离骚。夕阳舂处是吾家，水绕山环路转赊。蹙蹙四方浑未定，茫茫大化渺无涯。归来已恨十年晚，老去空嗟两鬓华。各愿及时崇令德，万钟于我本何加。"}