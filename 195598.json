{"id":"195598","title":"病起闻说贪山颇有泉石远不能游","dynasty":"宋代","author":"王令","text":"一病百志堕，起逢秋物阑。力弱未胜行，厌闻客言山。言山多在远，虽近尚莫攀。拏深吾无舟，逐陆谁借鞍。不如无所闻，收心就恬安。南轩颇扶疏，古木高四观。不知秋叶疏，但怪朝影斑。羸躯便偃侧，藉有藁与莞。仰攀孤云高，卧见飞鸟褱。苟此且自适，何能谋所艰。"}