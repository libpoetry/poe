{"id":"694700","title":"和白香山何处难忘酒六首","dynasty":"明","author":"周宪王","text":"何处难忘酒，年光似掷梭。清明怜已过，春色苦无多。席上红牙板，花前皓齿歌。此时无一盏，争奈牡丹何。何处难忘酒，初秋暑尚存。双星渡银汉，微月照黄昏。瓜果排中閤，笙歌拂小轩。此时无一盏，何以待天孙。何处难忘酒，遥登庾亮楼。歌声通上界，笑语在瀛洲。玉宇晴无际，冰轮夜不收。此时无一盏，何以玩中秋。何处难忘酒，重阳戏马台。菰蒲随水落，橘柚待霜催。蟋蟀吟将老，茱萸插几回。此时无一盏，黄菊向谁开。何处难忘酒，寒窗一局棋。新篘开竹叶，老树发梅枝。拨火煨霜芋，围炉咏雪诗。此时无一盏，虚度小春时。何处难忘酒，深冬掩凤帏。管弦清晓发，猎骑夜深归。羊角旋风起，鹅毛大雪飞。此时无一盏，辜负黑貂衣。"}