{"id":"898774","title":"木兰花慢 其一","dynasty":"宋","author":"张孝祥","text":"送归云去雁，澹寒采、满溪楼。正佩解湘腰，钗孤楚鬓，鸾鉴分收。凝情望行处路，但疏烟远树织离忧。只有楼前溪水，伴人清泪长流。霜华夜永逼衾绸。唤谁护衣篝。念芬馆重来，芳尘未扫，争见嬉游。情知闷来殢酒，奈回肠、不醉只添愁。脉脉无言竟日，断魂双鹜南州。"}