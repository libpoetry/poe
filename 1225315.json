{"id":"1225315","title":"至大庚戌黄君晋卿客杭与邓善之翰林黄松瀑尊师儒鲁山上人会集赋诗今至正辛巳晋卿提举儒学与张伯雨尊师高丽式上人会再和前诗上人至京以卷示因写往年所和重赋一章","dynasty":"元","author":"吴师道","text":"后先人物一时雄，心迹宁须较异同。来此清谈散花雨，依然旧梦听松风。画图长共湖山在，烟火频惊殿阁空。万里忽逢东海客，前诗重写思何穷。"}