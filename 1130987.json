{"id":"1130987","title":"小酌饯耿运干赵推官分韵复和韵","dynasty":"宋","author":"韩淲","text":"山林闲放身，幽意苦不惬。因来我壶觞，且送尔官牒。池莲红未葩，园笋绿已叶。去住岂愿违，人寰付尘劫。痼疾已烟霞，药石从美疢。谁怜名宦迟，我觉幻化迅。兴与山孤高，语带涧深润。去去上下塘，应劳青眼瞬。勿云杯酒阑，且认语笑密。婆娑真一老，跌宕忻六逸。交游贵忘年，志意当惜日。舒而有鼎彝，卷而有篇帙。"}