{"id":"817234","title":"答皇士见怀","dynasty":"清","author":"潘柽章","text":"曾列中朝侍御臣，独将诗史慰沈沦。见闻先世存微隐，论次遗言入雅驯。人阅死生徵共信，事凭好恶定谁真。思从藜火分余照，敢拟当年歆向伦。飞腾前辈早升堂，零落遗编赖表章。一代雅音归正始，千秋润色愧三长。荀生余力传《申鉴》，陆子何心著《辨亡》。自谓整齐非妄作，名山副本待君藏。"}