{"id":"645916","title":"送高忏首还越","dynasty":"明","author":"溥洽","text":"昔我来吴今五年，青山目断东南天。越音未改吴音熟，每见乡僧一惘然。上人何来亦潇洒，才打乡谈便能解。观光上国及期还，听讲长干前月罢。梵公此地迹犹存，为我重开忏悔门。石桥花飞香杳蔼，莲池蛙静雨黄昏。梦中金鼓声初歇，却舣扁舟欲归越。碧草遥怜茂苑春，苍苔不扫蛾眉雪。竹间旧房萝薜侵，箧书芸消生白蟫。人情怀土无古今，悒悒终为庄舄吟。我亦因之思禹穴，负儋未息愁难任。陆沉乡井亦何事，白鸥有盟宜重寻。清镜阁前湖水深，曾为先人照苦心。丈夫出处自努力，赠言愧比双南金。"}