{"id":"183390","title":"恭谢庆成诗十韵","dynasty":"宋代","author":"苏颂","text":"圣孝当天世继明，两全能飨礼交行。路朝躬款三年报，斋寝先端七日诚。穹厚博临通肸蠁，祖宗严祀极专精。冕章从质更新制，钟虡铿纯复旧声。舞佾前陈徽烈茂，燎烟升达上仪成。不祈厚福归诸己，务达庞恩及庶氓。还御端闱孚大号，载颁元历庆鸿名。欢谣沸渭盈都辇，协气旁流浃海瀛。"}