{"id":"845253","title":"湘春夜月 湘帘，和《兰当词》","dynasty":"清末民国初","author":"樊增祥","text":"问湘筠，带来多少啼斑。织就万缕冰丝，浅浅漾情澜。里面看人了了，甚外边窥玉，如月笼烟。与月中花影，风中粉絮，终日缠绵。梳头未竟，石榴一点，红透侬边。燕子猜详，谁扶起、洞庭春水，低挂南檐。深深窣地，放玉钩、银蒜长闲。算好物、宜诗宜画，阑干和汝，无限流连。可红床，一方软碧琉璃。付与玉貌湘娥，纤手弄明漪。五月清凉无汗，称水晶双枕，杏子单衣。傍画屏猩色，龙须锦褥，天未寒时。疏帘掩映，舒云卷雨，来共枰棋。细浪龙鳞，还带得、斑斑红泪，凉沁冰肌。银缸照梦，梦君山、浅画秋眉。算绿玉、筼筜最好，莫铺蕉叶，休织桃枝。"}