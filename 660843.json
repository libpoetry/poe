{"id":"660843","title":"古轩为程处士赋","dynasty":"明","author":"罗钦顺","text":"末世争外鹜，弥巧弥丧真。孰知深山中，乃有葛天民。含淳而抱朴，沈晦以自珍。奉身一裘葛，养母兼鼎茵。连枝无异爨，比屋有分囷。百金能一掷，趋义勇过人。高亭既还旧，小轩亦开新。山凝太古色，水泛桃花春。红尘何由到，鸥鸟长相亲。春秋乡饮酒，雍容见嘉宾。"}