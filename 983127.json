{"id":"983127","title":"用功成韵赋外舅短项翁","dynasty":"宋","author":"耿镃","text":"君不见王绩非狂生，笔墨扫尽惟酒经。又不见志和非漫尉，江湖醉咏渔歌耳。文章得失两梦事，一醉从渠俱不理。人间自有行秘书，此翁聊为山泽儒。平生斟酌自饱满，宁复有欠宁有馀。可怜蹒跚挽不前，属车岂识从甘泉。不矜万卷腹空洞，渴梦只恐东溟乾。莫疑此翁拘器穷，此翁有用非哑钟。浊醪作贤清作圣，翁不异味同其空。我方畏缩立下风，伸颈一笑短项逢。脱冠与翁共醉倒，从人笑此两秃翁。"}