{"id":"811148","title":"和查少白五十初度七律四则","dynasty":"清","author":"王衢","text":"交情自古推平仲，四九年华伯玉知。欲證是非凭益友，敢言天命拟先师。芝兰得契香能久，松柏有心寿可支。海上于今鸣独鹤，纵无人见亦闻之。同调相逢自不孤，砚田肯使久荒芜。嘤鸣比兴莺求友，翔翥威仪凤引雏。失马试看吾辈达，移山莫笑乃翁迂。英雄几见邀庸福，青眼何愁雪满颅。神仙眷属木兰舟，浮海飘然事壮游。工部感秋犹有兴，陶朱致富或承羞。营巢不碍梁间燕，唤雨何劳陌上鸠。自古才人多入幕，岂惟王粲独登楼。介眉相对菊花樽，更喜茱萸插帽繁。不饮醉翁知酒意，能文才子鍊诗魂。浪仙合用南金铸，佛顶难教俗手扪。海上成连弹古调，寻常丝竹莫须论。"}