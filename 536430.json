{"id":"536430","title":"拟古七十首 其四十五 沈仆射约饯别","dynasty":"明","author":"王世贞","text":"九伐当熙代，十乘启元戎。以我师中吉，占彼后夫凶。皇仁等乾运，万㝢悉帡幪。挥眸无拓拔，抵掌有山东。盘龙五花剑，号乌七札弓。蜂旗布飞宿，虎落绕长虹。崤函既平践，峣关复斩通。帐饮渴泾渭，军声摇华嵩。高筵班勇爵，中坰建武宫。翻嫌赐履狭，不数太师功。"}