{"id":"692808","title":"浪淘沙","dynasty":"明","author":"杨慎","text":"灵鹊噪重檐。几度虚占。锦江春水隔鹣鹣。怕见雕梁双燕子，常下珠帘。离恨恼江淹。彩笔慵拈。碧云离合暮山尖。伴我归心和别梦，只有银蟾。去燕又来鸿。节序匆匆。秋声半夜搅梧桐。惊起南窗千里梦，满地西风。欹枕听寒蛩。离思无穷。归期又误菊花丛。遥想玉人肠断处，屈遍春葱。鸦晚又鸡晨。最恼离人。添花补柳为谁春。飞鹊镜中妆态减，窗锁朱尘。璧月几回新。惯照眉颦。青山隐隐水粼粼。万水千山经岁别，远似星津。归思满琴心。幽恨难禁。月儿楼下海棠阴。想见纤纤弦上手，羽咽高沈。青鸟寄归音。一字千金。离鸾别凤谩沈吟。花发月圆须寄取，好在春深。"}