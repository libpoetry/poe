{"id":"1006735","title":"送竹洲叶成之归省后参学","dynasty":"宋","author":"葛绍体","text":"禾兴望金华，东西渺天涯。西园堂上翁，鬓影霜欲欺。如何二十年，昼夜梦见之。归荣岂不乐，旅琐宁频归。我来惠而好，鸥浪相追随。青灯几言话，白云每翻思。昊天鉴中扃，少惬平生期。贡帏秋扬舲，监学春舞旗。趋庭问先及，喜色开霜眉。寿日长至初，百拜迎春祺。香罍金翠行，画烛舞绣围。桂枝茂纷纷，椿树阴迟迟。君才天下选，一日千里驰。八咏赋平远，双溪照清漪。来来快著鞭，了此一段奇。"}