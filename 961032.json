{"id":"961032","title":"题墨梅风烟雪月水石兰竹八轴","dynasty":"宋","author":"姚勉","text":"清晨有客南昌来，袖出数幅春风梅。芳根不种生绡上，安得的皪霜葩开。霜葩能开不能谢，始信笔端生造化。细看入趣直欲攀，亦复不知梢是画。迎风冷笑斜窥檐，披烟淡伫拖轻缣。丰腴略带清晓雪，疏瘦半横初夜蟾。根栖怪石增奇绝，倒影寒溪照清洁。斜枝兰外侣幽姿，冷蕊竹间标劲节。超然笔法无糁尘，正攲仰俯态逼真。几回卷轴却复展，生意不穷看转新。只看幽韵自堪玩，莫道无香真可叹。清香已在杳默中，暗起芬芳浮鼻观。平生爱梅如爱贤，恨无好句模幽妍。看君此画得天趣，妙写无声诗八篇。吾闻古来能画者，画马胸中有全马。君应满腹皆梅花，不尔安能笔潇洒。想君家住西山边，万梅谷中庐数椽。月宵携筇雪著屐，坐石瞰水窥风烟。纫兰傲竹今几年，餐香换骨身可仙。凝神吮墨淡一扫，不觉笔下花真传。叹予自爱冰玉干，久藏一幅鹅溪绢。请君为作雪中百花头上开，挂我壁间供客看。"}