{"id":"1122495","title":"奉送三荣王子文游益昌","dynasty":"宋","author":"度正","text":"廉逊先生袖手间，徽猷学士屡开藩。行藏有道俱奇绝，谁似清名萃一门。自修盟好讳言兵，竞喜丰年贺太平。养得狐狸解猖獗，健儿还胜老儒生。料得人人喜自新，尔民元是汉人民。君王仁对于天下，元帅慈祥也似春。徽学诸孙亦俊游，舌端造化挽洪流。慨然投笔从裘马，要学班超万里侯。"}