{"id":"575868","title":"异橘图","dynasty":"明","author":"孙蕡","text":"宪郎高隐林泉日，种得江南几株橘。春日荧荧吐瑞花，秋风磊磊悬嘉实。去年起作京华游，台端六月如九月。乌啼翠柏玉柯冷，鹤唳璧山琪树秋。归来风景慰吟目，依旧繁阴盖书屋。万颗重垂丹井黄，千头再结龙洲绿。绿映红稀压四邻，洞庭隐映波粼粼。羲之帖就霜凝笔，巴叟棋敲香满身。广文有才过屈宋，解撰王孙楚声颂。烦君采摘笼白鹅，载酒谈玄作清供。"}