{"id":"703961","title":"平阳四首　时予以吏部谪判平阳","dynasty":"明","author":"韩邦奇","text":"汾水春深落晚霞，沿堤十里尽桃花。画船箫鼓游人醉，谩说风流是杜家。薰风绿沼碧荷香，玳宴歌儿舞袖长。一醉襄陵倾百盏，不知风景是平阳。姑射泉边万竹稠，来青楼外四山秋。重阳醉后归来晚，黄菊纷纷插满头。清晓寒霜候早朝，小童羸马禁天遥。平阳判府催徵出，棨戟重罗过豫桥。"}