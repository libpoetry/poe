{"id":"737348","title":"归田诗为后翁作","dynasty":"清","author":"王霖","text":"杜鹃催归我不听，布谷催耕君不辞。朝来忽听布谷语，为君演作归田诗。归田路出青门道，高柳半天青若扫。杏花开落菖叶齐，江北江南插秧早。君家旧业剡溪边，十年作宦殊可怜。栖栖食禄难称意，收身还种南山田。南山芜秽理初毕，半种香粳半种秫。烹葵煮笋饷东皋。朝看村童驱犊出，暮看田叟荷锄还。暮暮朝朝十亩间，课雨量晴聚邻里。黄鸡白酒开心颜，不稼不穑风所刺。吾独何为久淹滞，篝车自笑愿空奢。珠桂人言居不易，君今归田弗复疑。千载沮溺遥相期，我亦行寻耦耕侣，逝将与国充耘耔。布谷布谷弗尔欺，杜鹃会有催归时。"}