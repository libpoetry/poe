{"id":"1105901","title":"忆盈盈题玉女池二首","dynasty":"宋","author":"王山","text":"浮世繁华一梦休，登临因忆昔年游。人归依旧野花笑，玉冷几经坟树秋。风月过情须感慨，江山多恨即迟留。如今纵拟誇才思，事往情多特地愁。柳条黄尽杏梢新，山翠无非昔日春。花色笑风春似醉，寂寥惟少赏花人。忆昔闲妆淡纻衣，一枝红拂牡丹徽。无端不入襄王梦，为雨为云到处飞。"}