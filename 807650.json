{"id":"807650","title":"雨霖铃  秋过城南蒋氏园亭追忆瞻武并悼吴傅星又邺许埙友诸子","dynasty":"清","author":"陈维崧","text":"斜阳城阙。晚秋行散，偶尔游歇。故人曾有池馆，风帘零乱，镜湖超越。花朵柳丝如画，映秋水林樾。更三五、知己流连，河没参横浩歌发。笛声隐隐霜空阔。廿年馀、往事星明灭。如今园里只有，荒井畔、蟪蛄悲咽。满目山阳，催得盈颠种种华发。最恼是、绿水桥边，尚挂当初月。"}