{"id":"139920","title":"送袁都官知徽州","dynasty":"宋代","author":"魏了翁","text":"英英蓬省郎，表表秋官属。剑佩行青霄，扬且鬓双绿。掉头不肯住，去作新安牧。班班莱氏衣，粲粲学了服。归来拜郎罢，堂前问凉燠。新从天上来，犹带书传馥。问汝得人谁，袖有两图轴。骊龙挟风雨，闪电注两目。甲累独何术，能使同豭鹜。三十六修鳞，群鲰荡相逐。亦有曳其轮，中行而独复。君家名父子，厥理探已熟。人生宇宙间，亦在适所欲。交精无非事，虑澹不翅足。原明消息几，颐神以养福。迟子宽我忧，书来寄陆续。"}