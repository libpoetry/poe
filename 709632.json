{"id":"709632","title":"怀芳篇寄徐子能","dynasty":"明末清初","author":"陈子升","text":"东吴繁绮会，南越贝珍丛。霜雪无论异，英华且复同。阡阡垂柳绿，坞坞发花红。共识王孙路，俱翻少女风。王孙少女若相望，知是君家难可忘。时闻招客山中桂，每见停骖陌上桑。江南曲羡田田叶，卷耳诗劳采采筐。寻常游玩木兰楫，特地栖居文杏梁。姑苏台上睋朝汉，海珠石望虎丘畔。夫差勾践几兴亡，赵尉吕嘉谁治乱。素馨骨已化，西子魂今断。云烟响屧心，风雨花田汗。花田古渡对羊城，无复刘王歌吹声。皎蕊空施云髻重，清葩徒结彩灯明。金屋调音歇鹦鹉，雕盘止妒罢鸧鹒。红云终宴帷空树，赤帝司方日发英。已知前迹成销烬，今日才华应叠进。宋玉微辞或学师，马卿工赋非徒蔺。当今郑侨百是茂先，关西孔子添杨震。咸从郁水照衣冠，况有罗浮耸颜鬓。罗浮海上山，珍禽相往还。百花恣栖啄，五色自斑斓。能歌同气鸟，知止类绵蛮。鷾鸸称莫智，山侣定非顽。葛稚安期寻不得，丹砂紫朮元虚色。荷锄漫尔掘黄精，执笏真须朝紫极。地灵风度曲江相，天花香水曹溪释。绮思将分鲛女机，玄情每贪云母液。佳气何氤氲，家山傍白云。栘华时共照，兰室更相薰。不慕灌园节，惟追运甓勤。接舆无用避，植杖可同耘。閒居商榷平生志，问姓通名更何事。欲学承蜩向丈人，讵轻求马从唐肆。自信家乡僻更僻，莫道人间易还易。一心闭户将著书，何虑出疆难载质。四方顾盼多佳游，同心不少向苏州。最忆知人有皋氏，从来文学记言游。千金带墓剑，五月取薪裘。季鹰步兵号，元叹遂乡侯。酒城石城随兴瞩，皋桥枫桥水平绿。六月凉风销夏湾，百花晴日歌春曲。杨柳芡实信云美，莼菜鲈鱼我所欲。赤松采药已升灵，林屋取书殊不俗。清江淡远天，荡漾采莲船。双双悲凤管，点点匝鹍弦。周郎今日顾，子夜昔时怜。因兹艳二八，欢我客三千。我所思兮吴地好，美人是处吟芳草。偏是江南白雪多，应知岭外梅花早。结客君怀燕蓟地，寻姝我羡邯郸道。红尘青眼我能同，赭白斑骓君自保。芳草长，百草芳。萋萋路边千里月，青青河畔九回肠。兰菊佳人怀自切，芙蓉吾子隐相将。云字馀鸿雁，春衣袭鹔鹴。遥同冠玉美，相和郁金堂。"}