{"id":"267455","title":"花犯·巢园樱花，周海泉索赋","dynasty":"现代","author":"朱祖谋","text":"亸轻阴，娥娥怨粉，东风殢沈醉。万姝娇睇。浑未谱群芳，催赋多丽。倚天照海摇花气。仙云临镜起。问岛客、移根何许，阑干心万里。南飞寄栖一枝安，藏春处最好，玉窗闲地。香梦稳，浑不羡、绛都芳事。愁心托、晚莺细语，遮莫到、东邻妍睐里。要障取、十围宫锦，金铃从料理。"}