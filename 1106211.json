{"id":"1106211","title":"挽苏黄门子由","dynasty":"宋","author":"王巩","text":"忆昔持风宪，防微意独深。一时经国虑，千载爱君心。坤道存终始，乾纲正古今。当时人物尽，惆怅独知音。已矣东门路，空悲未尽情。交亲踰四纪，忧患共平生。此去音容隔，徒多涕泪横。蜀山千万叠，何处是佳城。静者宜膺寿，胡为忽梦楹。伤嗟见行路，优典识皇情。徒泣巴山路，终悲蜀道程。弟兄仁达意，千古各垂名。"}