{"id":"694636","title":"上清理萧宪佥三首","dynasty":"明","author":"陈繗","text":"鹭车南下拥干旌，带得天威重远城。暗地鬼神浑破胆，寒潭草木亦知名。旁搜武士茅茹拔，遴选文儒藻鉴明。归骑无穷频揽辔，风高瘴海已澄清。奸邪狡诈得其情，玉上青蝇一个生。河海古分咸与淡，渭径今溷浊和清。杀人自信曾参枉，取义谁怜豫让明。于氏门高阴骘重，只缘治狱尚公平。直道知公不世情，肯随贪鄙变平生。颓波江上愁皆浊，活水源头羡独清。尺雾谩劳秋月障，寸云何损太阳明。愿言隐步从渠视，周道便便以砥平。"}