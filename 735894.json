{"id":"735894","title":"葺园 其一","dynasty":"清","author":"顾景星","text":"荒墟渐庐舍，迩来成四邻。园丁既老病，灌溉殊苦辛。幸免麋鹿齸，翻嫌犬豕㺦。非关篱落缺，厮媪抱为薪。念彼生理困，未忍加詈瞋。寻思插芒棘，刺手伤吾仁。物情好苟得，刑罚谁见悛。疆场且寇盗，小犯安足嗔。惟当重风化，浸使薄俗淳。士林尚廉耻，敷教修彝伦。上无苟且政，下有让畔民。干戈自偃息，化日长如春。"}