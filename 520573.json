{"id":"520573","title":"怀知诗 其十五 沈周先生","dynasty":"明","author":"祝允明","text":"有华东阳，烨于吴门。古有遗高，展也兹存。孰为先生，秀降三辰。胸集万宝，手挥五云。九渊湛映，千茝齐芬。鹤跱霄逵，抗百风尘。维予二祖，式契且姻。亲公自髫，属于夕昕。齿惟父子，视犹季昆。聚晤员员，援推勤勤。谓子良史，左丘马班。谓子鹏运，直举横鶱。安知乘马，班如迍邅。终需于泥，以卒岁年。余既暮矣，公犹岿然。于何不臧，自遐不因。一往不复，追悔空辛。岂念平生，我思古人。"}