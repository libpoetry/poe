{"id":"635504","title":"送澹崖师归隐华封山","dynasty":"明","author":"成鹫","text":"大人之患不识时，小人之患好为师。天花乱坠黦泥土，野干自谓师子儿。江河日下失砥柱，慧命不绝如悬丝。老僧老眼看一过，忍笑不住长歔欷。休歔欷，眼前所见类如此，澹崖智者独不尔。手持鈯斧出华林，入门敲出南樵髓。南樵老人道眼高，识尽龙头与蛇尾。肋下三拳?处亲，转怒回瞋作欢喜。相呼相唤别华封，踏上黄山万念空。九夏安居忙不彻，故山归去卖松风。松风到处无人买，持赠鹅潭潭上翁。莫草次，且从容。酬君一柄锄云镬，耕遍千峰还万峰。"}