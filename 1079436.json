{"id":"1079436","title":"答无逸惠书","dynasty":"宋","author":"吕本中","text":"三年读书少馀味，灯火可亲病为祟。谢侯好事怜我穷，时遣双鱼问憔悴。交情乃似亲骨肉，学行坐越诸公辈。胸中万卷书屈蟠，少日力战登诗坛。下帷却扫谢俗子，冻吟不管儿号寒。只今食粥已数月，千虑百忧烦笔端。高才本是栋梁器，苦语终无儒生酸。乐章短句又清绝，陶写万象嘲江山。江南草木不得闲，问君何为愁肺肝。十年行坐想风采，千里魂梦劳追攀。我无良田归不得，忍穷气味君应识。囊贮未了岁寒计，学道空愧琳与璧。交亲零落半鬼录，白日轻去真可惜。终朝拨火煮芦菔，南山之南待君吃。"}