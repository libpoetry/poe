{"id":"697147","title":"舟过吴门奉怀王太仆元美祠部敬美两先生","dynasty":"明","author":"胡应麟","text":"玉树双瞻汉苑才，分曹清切侍蓬莱。何年海岳钟元气，几夜星辰接上台。草梦春生鸿雁渚，花香晴忆凤凰台。遥怜作赋登高处，万里浮云大漠开。联佩翩翩碣石宫，陆家兄弟总称雄。云霄忽讶双龙合，朔塞平看万马空。东观图书霞色里，西园车盖月明中。尘踪十载虚相忆，寂寞孤舟自转蓬。"}