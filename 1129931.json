{"id":"1129931","title":"古乐府","dynasty":"宋","author":"释斯植","text":"携君石上琴，弹我窗前月。月缺又还圆，谁能免离别。青山叫子规，行人泪如雨。子规不肯归，行人不能去。欲买采菱船，野水无人识。野水去不回，迢迢暮山碧。早作西州行，暮作西州宿。杨柳忽风生，年年芳草绿。兰死根亦香，人死不知处。人死不堪悲，兰香化为雾。山鸡啼一声，深院日当午。世无同心人，入此薜萝里。晚步入松阴，敛霁人影绝。唯闻太古音，听之心胆裂。一入经战场，白马不足数。白马不敢嘶，春风在场圃。青云千里心，白鹭一点雪。谁将玉笛吹，吹下关山月。"}