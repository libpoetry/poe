{"id":"654560","title":"题南庄图寿陈孟祥妇翁","dynasty":"明","author":"何乔新","text":"碧梧露冷秋将半，南极腾辉照晴汉。主家寿日集群真，羽节飙轮来汗漫。主人元是南庄仙，五亩青桑二顷田。对酒高歌紫芝曲，焚香细和白驹篇。迩来移住金河曲，烱烱方瞳貌如玉。不知遐算今几龄，但觉添筹已盈屋。翠凤才炰白鹿烹，当筵小玉鸣银筝。东床佳客起称寿，酒酣笑绝缦胡缨。披图却忆南庄好，坐见沧溟绕蓬岛。何当跨鹤归去来，笑拂扶桑拾瑶草。"}