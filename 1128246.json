{"id":"1128246","title":"君明见和再作","dynasty":"宋","author":"程俱","text":"十年接淅家屡空，门无八关延五穷。谁言浩浩有馀乐，世故撩人工作恶。君不见韩非白首终无成，至今说难书汗青。要之赋命默有制，巧拙安知司马卿。羡公腹有金丹炉，凡泥六一何其粗。枣梨扶疏荆棘尽，夜半北海收明珠。尔来问舍浙江曲，正以画笥观西湖。我生抗脏今耐辱，贫病欲贷监河粟。他年公伴赤松游，遗我刀圭固玄谷。"}