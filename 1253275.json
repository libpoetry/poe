{"id":"1253275","title":"客窗听雨四绝句次南山韵","dynasty":"元末明初","author":"陶宗仪","text":"十年归梦剡溪船，眼底江山若个边。春事寂寥人意懒，一天风雨共愁眠。萧然一室小于船，那得心情到酒边。只怕今年无菜麦，闷来抛卷曲肱眠。处世真犹上濑船，纷纷人事浩无边。就中亦有清閒者，醉即高歌倦即眠。新种垂杨可系船，寻盟日日到鸥边。当年曾向巴江泊，政似如今听雨眠。"}