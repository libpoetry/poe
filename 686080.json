{"id":"686080","title":"答郑介繁二首","dynasty":"明","author":"卢龙云","text":"忆昔河梁欲别时，魂销春草咏君诗。风尘墨绶思何补，山水朱弦负所知。吴下吕蒙惊见异，洛中张翰惜归迟。巡檐正值梅堪索，乘兴奚囊好复随。虚堂阒寂掩蒿莱，对酒新诗每独裁。心逐冥鸿宜客傲，赋从倚马识君才。几回并就停云句，何似同倾问月杯。霜菊向残犹未落，东篱迟尔共徘徊。"}