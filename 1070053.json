{"id":"1070053","title":"虞君明谟和刘氏园居诗再用前韵作因以叙出处之意","dynasty":"宋","author":"程俱","text":"靖节直有道，高怀俯黄园。翘足北窗下，超然诣羲轩。早悟俗中恶，归老三家村。清诗有遗味，谁知本无言。回观一世间，不辨艾与荪。青黄饰断木，冠裳裹王孙。当时甚寒饿，声利终莫浑。公今二千石，此事安足论。入当陪隽贤，峨冠宣与温。出当仗汉节，登车金马门。岂为尚平子，但毕儿女昏。我今乃穷士，壮图无一存。摧颓风埃下，坐见岁月奔。归欤乃其分，卜胜如浮墩。他年有馀食，会见脱世纷。过我五湖上，一区同子云。"}