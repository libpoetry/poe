{"id":"1065835","title":"志康得鱼或劝舍之诸公有诗议未判吾谁适从亦赋一篇","dynasty":"宋","author":"苏过","text":"溪鱼有如缘木求，纵有琐细不受钩。我居恨不如江头，长江巨浪一苇游。得鱼满船鲂鲤鯈，暮归献俘烹魁酋。迩来越吟思命驺，斋厨空无萍藻羞。披抉泥沙穷涧陬，掇拾小鲜馔糗糇。三咽井上或可侔，先生道眼无全牛。虚心触物如虚舟，独未辟谷师留侯。手持巨饵安所投，弹铗时有冯驩忧。南音不变钟仪囚，朝齑暮盐意则悠。渠肯嗜杀对血流，欲引西江盖无由。升斗小惠不知赒，吾言非夸亦非媮。一饱等是充饥喉，暴殄天物神所不，杜陵有诗请君讴。"}