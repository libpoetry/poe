{"id":"956869","title":"天柱峰","dynasty":"宋","author":"范成大","text":"衡山紫盖连延处，一峰巉绝擎玉宇。汉家惮远不能到，寓祭灊山作天柱。我今卧游长掩关，却寓此石充灊山。形摹三尺气万仞，世间培塿何由攀。南州山骨朵清淑，乳孽砂床未超俗。神奇都赋小峥嵘，雷雨飞来伴幽独。哦诗月明清夜阑，坐看高影横屋山。摩霄拂云政如此，吾言实夸谁敢删。"}