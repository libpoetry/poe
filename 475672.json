{"id":"475672","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也 其三","dynasty":"明","author":"丰坊","text":"我祖全归鄮山穴，青山如簪水如玦。时殊势失民共欺，宰木千章争斩伐。忆初射策酬祖愿，愿得幽泉开笑面。那知一别五六年，冢上无人浇麦饭。呜呼三歌兮情更苦，阴云四塞飞秋雨。"}