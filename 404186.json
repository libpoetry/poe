{"id":"404186","title":"渡江云·庚寅中秋，一九五○年","dynasty":"近现代末当代初","author":"黄咏雩","text":"人间圆缺事，广寒路迥，何处问婵娟。紫云谁记曲，舞罢霓裳，旧侣散如烟。蟾吞兔蚀，奈凋残、镜里山川。风露湿、桂华摇梦，吴质倘无眠。年年。香阶裙屐，画屋笙歌，惹池娥颦怨，秋已隔、琼楼玉宇，碧海青天。阿侬玉臂宫砂在，又清辉、寒沁金蝉。奁影满，相看耐得相怜。"}