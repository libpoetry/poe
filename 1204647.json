{"id":"1204647","title":"酹江月 登古容城有感 城阴即静修刘先生故居","dynasty":"元","author":"安熙","text":"天山巨网，尽牢笼、多少中原人物。赵际燕陲，空老却、千仞岩岩苍壁。古柏萧森，高松偃蹇，不管飞冰雪。慕膻群蚁，问君谁是豪杰。重念禹迹茫茫，兔狐荆棘，感慨悲歌发。累世兴亡何足道，等是轰蚊飞灭。湖海襟怀，风云壮志，莫遣生华发。中天佳气，会须重见明月。"}