{"id":"835907","title":"百字令 和啸牧七夕韵","dynasty":"清末民国初","author":"陈祖绶","text":"絮言瓜果，正人间、儿女祝双星渡。缘底聘钱偿未有，分在河东西住。帝子风流，仙郎眷注，此事安调处。翩兮骑凤，者回虽别仍聚。为问洞府千年，桃开几度，瞬隔红尘古。一岁一番来一会，会也组成愁绪。织固无心，耕难合耦，那得华容驻。洞房花烛，愿公头白重遇。"}