{"id":"1043699","title":"次韵宋职方新脩厅事","dynasty":"宋","author":"刘攽","text":"事从梁栋拯隳颓，民有馀工库有财。不待公输洎玉茧，肯论新甫与徂徕。经营结构无遗巧，壮丽宏深要必该。广砌水平铺淡碧，应门风过绝纤埃。云山喷墨文屏合，金兽衔环洞户开。势似名翚飞夭矫，喜知巢燕到裴徊。陈平社宰非无意，薛惠邮亭信不才。会道曹风如鲁卫，辅州元作帝京陪。"}