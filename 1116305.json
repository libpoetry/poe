{"id":"1116305","title":"杭州燕思阁分题四首 七言得偃松院","dynasty":"宋","author":"沈遘","text":"古寺半空人迹稀，老松自偃何年有。擢干欲耸不及寻，蟠枝却覆遂盈亩。群凤晒日相婆娑，病蛟眠沙独蚴蟉。五月南风翠幄凉，三冬朔雪穹庐厚。本知托植须冈陵，岂应诎身此培塿。往来不用为叹嗟，题诗调笑儿女口。守居凤凰背，兹亭压其颠。苍崖当前断，崩腾势将骞。洪涛从天来，万鼓泻百川。高士耳目旷，壮夫胸胆搴。维昔孰经始，蒋侯世称贤。斯人去已久，陈迹亦屡迁。我来感且慕，拂拭颇增妍。尚存甘棠意，善政或有传。相识已恨晚，相从每嫌稀。如何复相失，顿与中怀违。淮江风波接，来云远我圻。一朝晤语隔，讵能忘叹欷。置酒众宾赋，觞笔交横飞。高亭山气佳，落日暑力微。金池莫辞满，后会岂易希。病夫意不浅，亦且倒载归。古来画马为世贵，前有韩干后胡龏。干之所图独御蚤，铸金有式易为好。龏阅众马兼汉胡，遂穷能事绝代无。阴山七骑实龏造，传之至今为画宝。笔端神妙难尽誉，会见真马腾在图。真马今人亦何识，但爱干马肥且泽。后世复有伯乐生，丹青虽渝尚典刑。"}