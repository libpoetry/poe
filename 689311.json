{"id":"689311","title":"水亭读凤皇山藏稿赠黄尧衢","dynasty":"明","author":"佘翔","text":"把酒临流日，读君卷里诗。才华多幼妇，风雅是吾师。龙种千群失，凤毛五色披。凌云还有赋，况值好文时。蓬门深谢客，隐几意何如。偃蹇便科发，穷愁懒著书。松阴移短榻，鸟迹乱前除。幽独春相媚，无劳叹索居。刘伶深嗜酒，陆羽解烹茶。高士名犹在，吾生兴不赊。负薪吟野径，煮石待山家。若问浮生事，池塘暗落花。"}