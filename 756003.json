{"id":"756003","title":"旋闽别亲","dynasty":"清","author":"曾懿","text":"生小依依骨肉亲，天涯忽已转雕轮。明知久聚愁言别，故作欢颜强对人。燕寝何时承色笑，鹿车从此历风尘。亲心更比儿心切，隔夕先看泪满巾。一曲骊歌百虑攒，思亲容易侍亲难。夔关雪冷魂先怯，巫峡云深梦亦寒。雁影无端重聚散，鱼书从此望平安。临歧无限伤心泪，忍到鸳舆细细弹。"}