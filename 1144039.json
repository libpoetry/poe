{"id":"1144039","title":"至后承元煇见和复次韵书病中近况十首","dynasty":"宋末元初","author":"方回","text":"千金营可致，一句得应难。积债真无奈，成诗且自宽。冰皲穷朔漠，火瘴度瓯蛮。不似山中好，归欤遂挂冠。曾被卑辞误，吾尝笑绮园。共欺蛇帝醉，不保橘奴根。病起晴冰破，禅悠冻石温。向来腐馀梦，拂拭了无痕。昔可今恶可，人能我不能。已无换马妾，惟有打门僧。幼妇惭前作，愚公定别称。少狂老方悔，焉用一科登。往事付杯酒，残生馀幅巾。更须占大衍，久已玩同人。犒少佣奴懒，迎迟过客嗔。悔曾迷宦海，素不媚钱神。病无医自愈，餐饭渐如常。懒剔书灯暗，閒挼药纸香。就令穷有鬼，终爱醉为乡。输与诸年少，从军过乐浪。閒居已三载，不忆旧专城。未暇忧饥冻，唯便免送迎。飞花棋上落，幽鸟枕前鸣。寒极如春月，新篘绿酒成。骚坛君肯将，吾敢与争权。风月三千首，江湖四十年。老思骑竹马，穷笑惜苔钱。此味诸人会，遗灯或许传。邻人窥小圃，篱落倚村庄。雪屋晴窗净，山炉燄火香。异花看又数，隙土步频量。拟筑新亭小，如山债未偿。病来诸事懒，于世百无求。古帙蟫吞字，閒鞍鼠断鞦。佳招差可谢，新咏决须酬。耳聩头昏极，君诗到即瘳。剩欲延诸彦，嘤嘤聚友声。尚堪紬古玩，祇愧乏珍烹。君健松髯碧，吾衰瓠顶赪。何当即勿药，环席百杯行。"}