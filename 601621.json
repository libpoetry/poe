{"id":"601621","title":"赋得将进酒赠孙山人","dynasty":"明","author":"郑学醇","text":"君不见雕陵鹊，逐物忘真向樊薄。又不见辽东鹤，振翮长鸣返寥廓。茫茫宇宙总蘧庐，眼前一杯且为乐。世情谁不羡豪华，笔劄唇舌相矜誇。五侯七贵递窃国，往往志士握腕长咨嗟。人生通塞自有时，遇合各有宜运命，苟不会垂天之翼将安施。贤如吴季子，尚不能知五月之披裘。鸱鸮嚇腐鼠，徒为鹓雏羞。所以鲁仲连，宁蹈东海而死，嗟哉龙门之策何枉投。劝君以郁金之叵罗，赠君以今夕之往歌。浊醪粗饭聊自适，富贵功名何足多。"}