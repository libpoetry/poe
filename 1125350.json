{"id":"1125350","title":"春贴子 皇后阁五首","dynasty":"宋","author":"真德秀","text":"宝胜千春字，琼樽九酝香。六宫齐上寿，地久配天长。金屋春容早，铜楼晓色分。奉觞天一笑，圣子似周文。柳眼窥春煖欲眠，梅妆点雪斗新妍。一年好处如今是，远滕清明寒食天。谁赞东皇转化钧，宫中尧舜亦深仁。祗将一点阳和意，散作乾坤浩荡春。烟花万匝绕坤宁，独把牙签手不停。为要八荒皆寿域，彩毫亲跋度人经。"}