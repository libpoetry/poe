{"id":"682359","title":"天启元年歌","dynasty":"明","author":"区大伦","text":"大明天子自天成，睿德尧年颂圣明。更比世宗昭瑞应，黄河今为圣人清。合是天心启圣人，讴歌万国庆芳辰。韶光共道元年好，天子新开万岁春。今皇龙德本先天，大宝初开日月悬。见说万灵皆受职，闾阎新数太平年。高皇大业盛殷汤，远迈成周卜世长。今日文孙恢圣绪，由来祖德是重光。文皇盛德在燕关，帝泽王风此日还。万国重瞻新日月，千年长抚旧河山。四海车书来会同，明堂天子布和风。悬知紫极氤氲处，春在青阳左介中。天回北极紫烟重，天子乘春御六龙。为报江湖须罢钓，云龙千载一相从。千年一遇圣明君，八相平章昔未闻。可是九官重命日，诸公何以佐南薰。一诏从天许赐环，江湖犹复觐龙颜。虽逢礼乐遵虞典，那得夔龙便可攀。锡宠偏多贵近臣，肘金横玉赐来新。主恩浩荡应难报，寄语诸贤莫爱身。紫殿催班侍讲筵，皇情初眷典谟篇。词臣献纳承恩遇，日捧牙签近御前。千官拥扈盛朝仪，谁念深宫进御时。保傅圣躬原不易，相臣勋业相臣知。自古冲人德业全，都从仆御慎周旋。周公若道还欺我，那得隆平八百年。在昔耕莘起帝臣，还从操筑见经纶。东山衡岳寻常事，好作和梅鼎铉人。帝宠元戎策武功，貔貅十万赴辽东。师人尽诏金钱赐，扫荡三韩指顾中。父老欢呼有赐书，尽停中使减诸胥。百城长吏应宣布，当使圣恩逮里闾。诏使衔恩出塞垣，金钱百万散营屯。从前肆市皆和虏，今日边城莫负恩。帝泽如天草木春，三朝旷典一时新。微臣欲献中兴颂，愿比尧封祝圣人。"}