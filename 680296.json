{"id":"680296","title":"代闺人答轻薄少年","dynasty":"明","author":"陈䞇","text":"绿波漾漾芙蓉池，粉墙杨柳窣地垂。自怜玉貌金闺里，误嫁五陵年少儿。五陵年少多轻薄，结交豪侠轻许诺。扬鞭紫陌竞驱驰，醉酒青楼恣酣乐。击鞠每来桃李园，或过韦曲借花看。着处遨游不回顾，岂惜春闺花易阑。燕语莺啼春欲晚，走马章台竟忘返。捲上珠帘颦翠蛾，草色青青望中远。"}