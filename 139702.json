{"id":"139702","title":"肩吾摘傍梅读易之句以名吾亭且为诗惟发之用","dynasty":"宋代","author":"魏了翁","text":"三时收功还朔易，百川斂盈归海{外广内逆去辶}。谁将苍龙挂秋汉，宇宙中间卷无迹。人情易感变中化，达者常观消处息。向来未识梅花时，绕溪问讯巡檐索。绝怜玉雪倚横参，又爱青黄弄烟日。中年易里逢梅生，便向根心见华实。候虫奋地桃李妍，野火烧原葭菼茁。方从阳壮争门出，直待阴穷排闼入。随时作计何大痴，争似此君藏用密。人官天地命万物，二实五殊根则一。囿形辟盍浑不知，知把真诚作空寂。亭前拟绘九老图，付与人间子云识。"}