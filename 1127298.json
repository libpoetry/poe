{"id":"1127298","title":"李良宠示牡丹长句谨赋三首","dynasty":"宋","author":"傅察","text":"一见奇葩泼眼明，两川风物寄争新。十家京洛供长日，万朵东秦照暮春。谛视尚疑倾国女，醉吟犹付谪仙人。定知不是无情物，为有真香暗度频。紫檀刻蕊香初吐，红粉匀葩色正新。孤艳最宜微带雨，众芳谁复与争春。无端应恨风惊叶，不醉却宜花笑人。从此径须连夜赏，绕阑百匝未为频。如酥小雨压芳尘，曲槛重来花更新。莫怪东风钟异美，独将仙种殿馀春。愧非阿母池边客，喜见阳台梦里人。犹恨此生输蛱蝶，偷香抱蕊往来频。"}