{"id":"682196","title":"送李棠轩年兄上南少司空二首","dynasty":"明","author":"于慎行","text":"不堪握手怅离居，柳色都门渐欲疏。佩借司空苍水玉，箧藏学士紫泥书。宫砖日影虚铃阁，驿路秋声过锦闾。负弩三巴应更有，几人词赋似相如。前年同赋秣陵秋，隔岁怜君访旧游。风雨独过朱雀桁，烟波还记白蘋洲。两都文物归仙吏，八座声华满帝州。莫恋江南好风景，直庐空锁凤池头。"}