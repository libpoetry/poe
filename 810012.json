{"id":"810012","title":"台城路 见池上南枝有感","dynasty":"清","author":"郑文焯","text":"翠奁栖影骄如雪。相思五湖春阔。闭雨閒门，人因花瘦，花更因谁瘦绝。吟弦似咽，便唤起盈盈，那禁重折。嫩约尘空，暗香应妒袖罗窃。年时花里赋别。玉鬟临水见，曾斗冰洁。屧径荒踪，笙楼细语，愁入一眉斜月。轻寒尚怯，甚歌口吹红，梦云都热。残酒东阑，峭风苏倦蝶。"}