{"id":"700565","title":"客居杂言七首","dynasty":"明","author":"顾璘","text":"眷眷都城隅，流云泛春陌。馀寒散林莽，群芳展佳色。赖此清尊酒，慰我远游客。独酌临高堂，清吟迟华月。客思何悠悠，堂深澹孤烛。遥情续更漏，流光变春服。道拙幸逢时，名微耻怀禄。青云有脩程，所向贵知足。不读老氏书，何以蠲殆辱。迟阳照东轩，淑景媚清晓。暖吹荡轻花，晴光悦幽鸟。披衣俯前楹，茸茸见新草。感时思故乡，怀人伤远道。南望登高台，长河波浩浩。端居忽成月，颇协幽求盟。探书仰圣蕴，染翰输芳情。开轩枉俦侣，促膝叙平生。所乐幸有谐，虚名何足营。草生不择野，雨落不选池。旷哉天地心，含弘本无私。楚弓昧得失，魏宝恣夸毗。秉心戾大道，菑害良由兹。闭门散书帙，览古复观心。卓彼圣哲徒，逢时善升沉。在野道为土，登朝身即霖。垂辉照千古，耿耿流华音。象弟慕琴抵，盖井入舜宫。管蔡腾流言，周公安得忠。利害苟相轧，骨肉且莫容。海深舟可济，山险梯可通。梯山畏天雨，济海忧天风。风雨固弗测，我行焉不穷。愿言铲高深，坦坦四域中。"}