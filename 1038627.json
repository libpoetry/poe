{"id":"1038627","title":"寄鲁平","dynasty":"宋","author":"张方平","text":"平也青云器，乡评推孝廉。高怀焦尾澹，壮节湛卢铦。与我偏心照，论交以道詹。逸群容策蹇，美盼对无盐。振楫期同济，提衡岂致嫌。前年税征鞅，弥月憩衡苫。环堵藜为榻，圭门席挂檐。未曾忧四壁，聊与醉青帘。且默何尝说，虽寒不附炎。伏龙当自起，跃马要谁占。舌在居贫乐，情亲茹蓼甜。雅游伤遽散，流景顾将淹。信断伤秋雁，愁多伴夜蟾。不堪男女泪，北望一渐渐。"}