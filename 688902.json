{"id":"688902","title":"夏日同侯若朴金元甫陈居一陈集生饮陆氏山园分赋以名园依绿水野竹上青霄为韵十首","dynasty":"明","author":"何吾驺","text":"访君过云亭，踏足芳草青。鸟声人迹灭，欲将隐姓名。主人能载酒，客到卧林园。松风和竹影，相对水禽喧。云密天低色，松高鸟群依。夹竹成蒋径，开轩通习池。深林多凉风，空山多古木。遥睇沧海波，泛泛飞新绿。新开竹叶径，索取竹叶醉。不见此山人，但见此山水。疏柳植大堤，凉风满平野。浩歌何时还，酣饮不知夜。居士解种竹，竿脩且新绿。莫把伶伦看，截作凤皇曲。绝足诸山上，幽兴协清赏。远远蓑笠翁，阴阴徐荡桨。空山寂无声，花开流水清。席地无限兴，煮茗有馀情。登陟山路熟，麋鹿亦相招。问奇频索酒，与尔薄云霄。"}