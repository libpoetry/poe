{"id":"736881","title":"海涨后诗","dynasty":"清","author":"张毛健","text":"祝融挥鞭烧下土，五月炎蒸苦无雨。高田龟坼低田焦，塞口黄尘杂沙卤。风师入海驱群龙，倒卷溟渤扬高淙。海滨赤子葬鱼腹，数里不见桑麻踪。皋壤无忧老农喜，沟港平添一篙水。不将泛滥愁天公，但愿潮痕镇如此。水车轣辘争喧豗，渴蛟饮涧银泉回。平田渺渺乱蛙蝈，顿觉青翠纷成堆。今年秧多不怕旱，分种何妨过夏半。但教十日雨一来，会见田禾高没岸。犁锄袯襫争成群，担酒饷肉何纷纷。不愁潮退水痕落，海中还起炮车云。"}