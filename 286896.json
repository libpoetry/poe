{"id":"286896","title":"扬州慢·枝巢全和白石自度诸调，强余同作，病未能也，姑以一阕塞责","dynasty":"现代","author":"夏孙桐","text":"沈锁寒洲，接烽岩塞，远邮阻断来程。便乡心一夕，梦影入燐青。剩无主、哀鸿遍地，念家山曲，难唱休兵。忍看看、金粉东南，都作芜城。燎原祸始，更何须、身到才惊。纵燕幕拚摧，昆炎任炽，犹见豪情。半壁渐成孤注，听天堑、黯咽涛声。和桓伊清笛，一般江上愁生。"}