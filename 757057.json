{"id":"757057","title":"望夫石歌","dynasty":"清","author":"洪良浩","text":"山头一片石，屹立青海傍。偃蹇不受秦王鞭，孤洁颇似贞女肠。行人借问贞女谁，许氏少女字孟姜。姜女少小何窈窕，嫁与东邻范家郎。郎年弱冠即从军，迢迢万里戍渔阳。青镜持赠别后面，纤腰未脱嫁时裳。少妇不解别离苦，娉婷十年守空床。金微草白风雪虐，玉窗花飞岁月忙。长城之役何太急，天子威令寒于霜。千杵不堪筋骨绝，一身谁洗刀箭疮。昨夜深闺梦郎至，颜色憔悴言未详。惝恍惊觉妾心动，仓卒清晨起严装，弱质不惮度关河，柔情那忍别爷娘。千古万辛到榆塞，郎君踪迹竟杳茫。始言某年石压死，或说何方战陈亡。城边积骸与城齐，子之丰兮何处僵。人情到此可奈何，惟有昂首呼穹苍。泪尽气竭声不续，彷徨更陟山之冈。朝朝暮暮望郎来，愁云霮海天长。齐城已崩哭杞梁，湘竹空斑泣娥皇。明月夜伴山鬼啼，沧波春与水禽翔。长留拳石水不啮，但闻骊山草已荒。不见东海又有堤上妻，千载芳魂永相望。"}