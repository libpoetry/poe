{"id":"1016407","title":"张约斋生日","dynasty":"宋","author":"释宝昙","text":"何年麒麟飞上天，下视平地为秦川。九关虎豹不敢去，为作南渡中兴年。扶持斯文一鸣世，金钟大镛方在悬。百年人物有如此，旧山乔木今依然。人言广平心铁石，梅花作赋犹清便。争如万象落吾手，颠倒捃拾无留妍。晓窗沉水旋和墨，杂花落纸如云烟。问渠少室果何事，一笑粲粲成真传。春风正堕散花手，亦有舞雪相回旋。愿公道眼皎如日，我欲以寿东家禅。"}