{"id":"195200","title":"朱使君家诸郎将别十一韵","dynasty":"宋代","author":"戴表元","text":"东南典藩材，朱户贤第一。天生好儿郎，玉笋森六七。俱能弄文翰，那教逾户室。伯也秀英英，珊瑚映初日。翁仲最似古，鼎鼐熊彪质。叔季相和鸣，笙入钟磬出。人言有阴德，我爱少仅术。公退亦见容，老衰时自失。官斯忽在眼，别语常促膝。江湖芥舟小，岁月翎箭疾。善保清明心，临岐莫轻怵。"}