{"id":"1165129","title":"奉和圣制送尚书燕国公赴朔方","dynasty":"唐","author":"张九龄","text":"宗臣事有征，庙算在休兵。天与三台座，人当万里城。朔南方偃革，河右暂扬旌。宠锡从仙禁，光华出汉京。山川勤远略，原隰轸皇情。为奏薰琴唱，仍题宝剑名。闻风六郡伏，计日五戎平。山甫归应疾，留侯功复成。歌钟旋可望，衽席岂难行。四牡何时入？吾君忆履声。"}