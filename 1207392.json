{"id":"1207392","title":"夺锦标 送李景山西使","dynasty":"元","author":"滕斌","text":"老气盘空，才名照世，万里秋风行色。人物中朝第一，司马题桥，班生投笔。记承流宣化，早威声，先驰殊域。看吟鞭、笑指关河，历历当年曾识。自古人心忠义，白水朝宗，众星拱极。铜柱无端隔断，两戒平分，天南地北。念瞻依丹阙，捧红云、金泥调屑。到明年归对西山，细说安边妙策。"}