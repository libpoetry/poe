{"id":"677026","title":"题画再送王平仲","dynasty":"明","author":"李流芳","text":"我爱燕子矶，怪石吞江势。昔与伯子偕，蹇驴冲晓至。出山月隐林，到门松映寺。陟巅揽萧旷，寻径造幽袐。崩岩讶天开，飞阁疑鬼峙。兹游屡入梦，蹉跎杳难继。犹忆风雨过，江急布帆驶。丹壁照眼来，突兀使我醉。推篷一绝叫，咫尺不得济。君行到白门，胜地誇此最。矶下有洞天，王李曾小憩。相与歌蜀道，江声不敢沸。君其往酬之，为我通此意。"}