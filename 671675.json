{"id":"671675","title":"孙太君旌节诗","dynasty":"明","author":"凌义渠","text":"河水浩浩激平陆，中有清流未全洑。持兹匪石一片心，夺却千春红与绿。奉姑既婉抚婴慈，了此晨昏足饘粥。琬琰名留非所期，祝取重泉声影续。自是哀乐关至性，五十年来类转烛。领选好用此辈人，隔世隐隐如相勖。翘首天门雾色开，海底珊瑚照初浴。华表鹤引仙乐至，蒸兰泄桂纷尔族。旁人眼热最繁枝，那识从前一枯木。枯荣嘘变固其常，唯母永贻孙子谷。"}