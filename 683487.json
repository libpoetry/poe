{"id":"683487","title":"雪后同杨少参张山人分韵","dynasty":"明","author":"王世贞","text":"连城十二吐明光，极目千村混渺茫。微雨忽扶鳷鹊出，峭风徐起玉虬狂。歌成郢曲人为宋，赋就相如苑是梁。拟向瑶池看戴胜，不教晴旭捧扶桑。飞甍雪霁拥岧峣，睥睨光凝迥未消。白凤羽从全魏落，苍龙鬐挂浊漳遥。褰帷秀色峥嵘至，信马寒声凿落骄。却忆西山多气象，千官拄笏紫宸朝。"}