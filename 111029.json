{"id":"111029","title":"月夜·平生最好月","dynasty":"宋代","author":"詹慥","text":"平生最好月，况此秋夜阑。长风送荡漾，浩露况团团。仰头视虚空，光彩如可餐。星辰敛芒角，河汉收波澜。更无微云翳，挂此白玉盘。六合静皎皎，万木凉珊珊。为尔废昏卧，裴回更漏残。更登高处坐，历历见湖山。爽气集冰雪，清心生羽翰。便欲御泠然，因之游广寒。一临天池水，沐浴随飞仙。"}