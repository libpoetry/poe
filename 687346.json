{"id":"687346","title":"归途至南宁喜见二仆三首","dynasty":"明","author":"孙承恩","text":"岭表将归日，天涯欲尽年。偶于童仆遇，翻成儿女怜。望杳青山外，心驰白雁前。中年颇恇怯，触事易凄然。已是临归日，何堪见汝曹。羁栖怜若病，行役问吾劳。滩束江声急，山藏瘴雾高。故乡犹隔远，离思转滔滔。幸喜多安稳，聊将慰客途。入舟翻自失，对酒更频呼。骨肉凭谁讯，鳞鸿有到无。白云瞻不极，清泪落江湖。"}