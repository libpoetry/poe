{"id":"1105793","title":"和陈勉仲春日偶成二首","dynasty":"宋","author":"王之道","text":"帷幄何人正坐筹，匈奴轻汉索怀柔。回銮未睹迎天驷，劝穑还惊出土牛。雨过池塘新涨绿，春归原野霁烟浮。中兴自古须群策，更愿君王慎厥猷。江表归来得自由，旧乡能复到温柔。辞源已见流三峡，笔力当期挽万牛。白日忍从黄雾塞，青天那复黑云浮。扫除骄寇还强汉，会有忠良告远猷。"}