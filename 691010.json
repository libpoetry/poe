{"id":"691010","title":"泊园为杨元孺都督赋","dynasty":"明","author":"李云龙","text":"为卜盟鸥地，遥随倦鸟还。架桥通草阁，隔水望春山。脩竹流清啸，疏花照醉颜。松门凡几处，都付薜萝关。翛然林水里，别是洞中天。为守老氏黑，因知扬子玄。枕流殊下濑，舞鹤异飞鸢。近识南塘路，时来问钓船。朱阑春雨过，曲曲漾涟漪。柳色绿于水，花枝光匝池。开筵藉碧草，把酒听黄鹂。回首阳关笛，那堪马上吹。"}