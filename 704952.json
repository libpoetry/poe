{"id":"704952","title":"走笔","dynasty":"明","author":"霍与瑕","text":"当年堪笑是平原，脱颖多时未入门。荏苒落花嗟岁序，萋迷芳草怨王孙。天涯音信无鸿寄，水阁荒凉有鹤存。自分封侯非骨相，不龟洴澼岂须论。粤王台北望中原，微雨微云拥塞门。渺渺银河迷月桂，萋萋文锦织天孙。甘棠壮岁空留爱，遗草他年倘问存。三叹冯唐容易老，繁霜盈鬓可堪论。阴晴应是互根原，赋就熹微日在门。暖入梅花迷蝶梦，青归竹叶护龙孙。频看新历知春到，惯啖香芹幸老存。閒向芸窗读周易，一端真趣与谁论。"}