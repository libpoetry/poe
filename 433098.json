{"id":"433098","title":"燕京杂感（六首选四）（甲午）","dynasty":"近现代","author":"徐炯","text":"易水悲歌不忍听，邯郸梦醒一灯青。本初无志争官渡，广武空知塞井陉。上谷徵兵谁草檄，幼安渡海总劳形。何如共此尊中好，且劝长星作酒星。无力回天天欲倾，广微下拜上公横。谁教冤狱成三字，竞使神芝产六茎。烈圣羞颜撑半壁，奇勋传首坏长城。有蛇而角横飞去，月色苍荒哭大营。水火交攻三党成，大家岂愿误苍生。枉教式耜援谦益，无奈向高袒化贞。我辈多才须富贵，中原有盗任纵横。从今时势非灵武，江左又劳左镇兵。沧海横流天柱倾，金星含笑接门生。朝廷安用百王直，战守必须三大营。阁老何辜当反接，椒山有胆尽精诚。一家不哭四方哭，颠倒庙谟再用兵。"}