{"id":"859528","title":"送孙叔康赴御史府","dynasty":"宋","author":"王安石","text":"古人喜经纶，万事惭强聒。时来上青冥，俯仰但一节。危言回丘山，声利尽毫末。由来治乱体，宿昔心已达。肯随俗好恶，议论轻自决。遗风何寥寥，梦寐待豪杰。天书下东南，趣召赴严阙。长材晦朝伦，高行隐家闼。新除酬问望，宿蕴行施设。念吾非忘形，此理未易说。"}