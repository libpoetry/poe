{"id":"270497","title":"金缕曲·题王佑遐侍御前辈除夕祭词图","dynasty":"清代","author":"吴庆焘","text":"短煞英雄气。尽消磨、日月双丸，雕虫小技。又是一年将尽夜，忍负流光水逝。况玉友、相逢燕市。诗虎酒龙都寂寞，且翻新、生把词灵祭。应胜乞，洞箫谥。横流坐看沧桑徙。苦低回、凤池陈迹，乌台新垒。谏草年来焚欲尽，仍剩伤时热泪。算博得、屠苏一醉。千古痴騃谁卖却，会有时、先墓甘心誓。听爆竹，正儿戏。"}