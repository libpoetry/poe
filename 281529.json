{"id":"281529","title":"难民来·炮火开，难民来","dynasty":"现代","author":"林庚白","text":"炮火开，难民来，吴淞战舰乱云堆。谁为戎首实致此，真见黎庶罹奇灾。妻子爷娘走离散，蓬头跣足狼狈哉。蛇行里巷动千百，呻吟老弱啼婴孩。无食无衣但僵卧，室家行李天一涯。胡人高鼻不相恤，囊沙网铁横路隈。亦有奔车出巨厦，顾盼意态殊巍巍。汝曹共尽初不料，自天飞弹焚千骸。或资盗粮或为寇，心死直使肝肠摧。市廛强者半袖手，流亡载道行谁哀。万众同仇出处异，事急豪富皆奸回。吁嗟乎，难民难民尔何辜，不为雄鬼争前驱，不为千金之子全其躯。仓皇牵率到妇孺，喜怒死生悬众狙。吁嗟乎，难民难民尔何辜，不生两翼腾天衢，不生江海为潜鱼。遭逢乱世宁有倖，君不见欧洲大战人相屠。我闻昔在上耳其，浴血三年与故都。又闻近在西班牙，肉搏举国无完肤。苟免终为民族耻，会须以一当千夫。劳师袭远古所忌，骄兵必败祗区区。难民难民尔莫悲，长江天堑曾吞胡。共尔挥戈更逐日，幽燕指顾收舆图。"}