{"id":"683905","title":"过西邻许子看菊时曹子家傍焉","dynasty":"明","author":"王世贞","text":"篱边五色傲霜花，白酒黄鸡不用赊。乘兴即来酣即去，许家的的胜陶家。千钱不枉买西邻，浊酒墙头无限春。曹伯许男容入会，老夫叨长号王人。今年菊种家家少，独自君篱细叶多。差胜江州王刺史，不须携酒也相过。醉眼摩娑不肯还，任他醮鼓也如闲。才穿丁邜桥头过，便是吾家郭里山。"}