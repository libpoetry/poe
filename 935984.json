{"id":"935984","title":"和范舍人永康青城道中作","dynasty":"宋","author":"陆游","text":"风驱雨压无浮埃，骖驔千骑东方来。胜游公自辈王谢，净社我亦追宗雷。岷山楼上一徙倚，如地始辟天初开。廓然眼界三万里，山一蚁垤水一杯。世间幻妄几变灭，正自不满吾曹咍。丈夫本愿布衣老，达士讵畏苍颜催。君看神君岁食羊四万，处处弃骨高成堆。西山老翁饱松麨，造物赋予何辽哉。"}