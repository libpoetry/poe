{"id":"100937","title":"次其韵·平生无一女","dynasty":"宋代","author":"苏轼","text":"平生无一女，谁复叹耳耳。滞留生此儿，足慰周南史。那知非真实，造物聊戏尔。烦恼初无根，恩爱为种子。烦公为假说，反复相指似。欲除苦海浪，先干爱河水。弃置一寸鳞，悠然笑侯喜。为公写余习，瓶罍一时耻。闻公少已悟，拄杖久倚床。笑我老而痴，负鼓欲求亡。庶几东门子，柱史安敢望。嗜毒戏猛兽，虑患先不详。囊破蛇已走，尚未省啮伤。妙哉两篇诗，洗我千结肠。黠蚕不作茧，未老辄自僵。永谢汤火厄，泠然超无方。"}