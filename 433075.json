{"id":"433075","title":"杂感四首","dynasty":"近现代","author":"徐兆玮","text":"峭月倾寒向短桡，麋台枯叶晚萧萧。霜摧岛树零冬蕊，烟滃机舟警夜潮。大树蚍蜉容众撼，荒郊狐兔避人骄。坐中心事涛千尺，任是愁煎不易消。万雉风黄促暮茄，惊回远梦已天涯。征鸿狂叫千山月，病燕羞依百姓家。切骨吟心埋落叶，倾尊离思酹寒花。雠书发迹浑闲事，钩索虫鱼手屡叉。冻柳回黄拂鬓丝，一帆风雪半囊诗。病炎未觅迎凉草，徇俗真同受劫棋。插架残书间蠹粉，出墙枯竹考蛛丝。江云抱冻依峰脚，只是还山未有期。归计先谋二顷田，辛峰浮翠尚湖烟。飞虫高举因投网，行蚁长征只慕膻。寥落酒星尘市外，纵横剑气草堂前。朝来冻雾滋阶础，又见莓苔绿簸钱。"}