{"id":"1126751","title":"和超然翁韵二首","dynasty":"宋","author":"黄公度","text":"才微祇合老荆扉，误窃虚名及盛时。藜杖端须为刘烛，匏竽聊复预齐吹。亨衢腾踔非吾事，客路逢迎仰己知。莫讶归程秋向晚，也应去鲁自迟迟。西风回首故乡情，何日为园学邵平。已办孤帆冲夕浪，可堪万壑更秋声。折腰为米追时辈，当面输心愧老成。饮罢归来未能寝，微吟拥鼻数寒更。"}