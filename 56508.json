{"id":"56508","title":"暑夜孝若携伎饮长桥上同诸从踏月歌","dynasty":"明代","author":"吴梦旸","text":"明月满地寒如霜，踏歌出门气扬扬。登桥仰面天苍茫，千峰万峰挂女墙。酒星客星为低昂，老夫兴好君相当。阿浑阿咸底复狂，袒跣大叫呼索郎。长须仡仡催行觞，甘瓜碧藕压酒浆。其时妖冶谁为将，黄衫宕子青楼倡。绛纱引出差饬妆，氍毹狼籍脂泽芗。娇歌忽转《妩媚娘》，《前溪》、《采菱》音旋亡。入宫变徵吾未遑，坐来白露涂衣裳。鬓毛刁骚肌骨凉，乌栖月黑还洞房。博山烟灭灯无光，蟋蟀当户逼人床。欢乐继之慨以慷，悄然无寝夜未央，徘徊中庭何所望。"}