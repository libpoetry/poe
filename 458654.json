{"id":"458654","title":"同前作忆平江","dynasty":"当代","author":"卢青山","text":"吾佳平江地，时时梦相俦。山作波涌屋，水如带缠楼。树含村不见，桥野为谁留。剖竹延溪水，溪自入缸流。开窗观白云，云自窗伸头。犁耙耕屋顶，绝壑牧闲牛。竹岂有意种，泉岂为世流；泉中饶蝌蚪，睡态多于游。民尚羲皇世，安识诡与奸。一户来远客，众里尽为欢。东家邀晚黍，西邻订朝餐。欣然出素酿，清浊各盈盘。地鄙无娱戏，坐夜竞相谈。偶有独歌者，万人耸耳观。要非白雪调，朴野一何鲜。弦琴手自制，取材家山间。寝蛇为皮紧，伐木为杆圆。其工或未巧，其琢或未全。秀得水山气，鸣不数凤鸾。击缶相和饮，此乐谁能传。我在平江久，古远闻异言。凡水必灵怪，是山即仙园。鹿如圈所养，狐况解人缘。嗟余命偃蹇，谪落此尘寰。营营苦不脱，久乃遂沉淹。盛年无复道，老将比丘渊。筑庐须野僻，平江佳其椽。早出调麋麂，晚檠坐崖寒。倾此胸中气，周流于隰峦。洒写如鸟迹，默岫如读禅。左拥白鹇立，右搀洪崖肩。而或长身卧，松声聊共鼾。白露穷朝饮，游云时复攀。死岂须裹席，裸葬同青山。"}