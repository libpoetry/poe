{"id":"558341","title":"天趣轩小酌联句","dynasty":"明","author":"张弼","text":"天趣轩中乐事并，偶凭文字订交盟。风流地主云间彦，真率宾僚浙右英。赐沐尚当馀假在，开筵试把好怀倾。大儿宛转弹鱼丽，小子趋跄诵鹿鸣。香粤刻痕诗促就，花枝传鼓令催行。兴吞湖海风烟阔，胸洗尘氛冰月清。树杪落霞天欲瞑，墙阴残雪夜犹明。竞吟忽漫成长句，欲别仍留不尽情。岂为儒林添故事，要令人世识升平。联镳载得清欢去，禁鼓鼕鼕巳报更。"}