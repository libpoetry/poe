{"id":"468230","title":"和张员外柳花词","dynasty":"明","author":"谢肃","text":"苏小楼阑外，樟亭江水干。柳花三月暮，雪落向征鞍。征鞍浩荡无归定，柳花还扑妆台镜。镜里婵娟感别离，一夜相思生鬓丝。鬓丝白於柳花白，恨不随花送行客。空将情思逐花飞，撩乱东城复南陌。可怜轻薄任风吹，消䀆芳香委路歧。回首故林春巳老，绿阴空自怨黄鹂。岂如金水河边树，岁岁东风花落处。飞入大明宫里去，犹得天颜一回顾。"}