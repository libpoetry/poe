{"id":"414403","title":"碧瑶过日大将山下奉文乞降处亦其佔领菲律宾时之驻军处也","dynasty":"近现代","author":"潘受","text":"今日略一地，明日屠一城。山下挥刀喋血处，处处惟腾冤鬼声。忆昨东南海呜咽，百二重关尽虚设。齐旗赵帜壮飘扬，唾手忽为山下拔。我时危困新嘉坡，如鱼在釜雀在罗。举家赌命拼一脱，身前身后伏尸多。沧桑历历三年事，万骨亲朋收骨未。啼鹃海外与招魂，过雁书中皆带泪。吁嗟乎，羿弓射日日终颓，鲁戈挽日日岂回。嬴颠项蹶惨相吊，始信佳兵是祸胎。君不见碧瑶营垒悲风起，山下屯此降亦此。遭天之怒天切齿，环首高台山下死。"}