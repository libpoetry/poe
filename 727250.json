{"id":"727250","title":"答吴均诗三首","dynasty":"南北朝","author":"周兴嗣","text":"明灯照暗室，边韶对赵壹。但酌中山酒，唯甘江浦橘。风动云人箕，雨至月离毕。王丹赠不拜，是我相知日。惊凫起北海，仪凤飞上林。骞低不同翼，欢楚亦殊音。曀曀夕云起，落落晓星沈。李陵报苏武，但令知我心。昔别襄城村，同会长安市。谁学莱芜甑，本得王乔履。阶前养素鹤，池中饴赤鲤。一往玉壶上，兼复见箫史。"}