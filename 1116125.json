{"id":"1116125","title":"次韵桂林经略李尚书投赠之句三首","dynasty":"宋","author":"汪藻","text":"方隅谋帅重，帝岂贾生疏。绝域须高枕，中朝辍引裾。边城雄鼓角，幕府省文书。暂作骖鸾去，群公叹不如。东越更新组，南阳别旧庐。中原犹铁马，远使只铜鱼。荒俗宜深问，遗蛮勿重锄。归来正黄阁，将略自公馀。闻道中兴帅，今除第一流。犬牙聊制敌，猿臂即封侯。把酒逢元亮，哦诗得子猷。何妨留此杰，相与复神州。"}