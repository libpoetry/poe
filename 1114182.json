{"id":"1114182","title":"次韵志宏秋晓见示古风二首","dynasty":"宋","author":"李纲","text":"庭户晓萧骚，寒声起疏苇。凄然惊客梦，秋色浩如水。南方苦炎热，羁旅困泥滓。及兹风露凉，又复悲宋子。散策东篱下，佳菊有新蕊。美人渺何在，明月共千里。缁尘敝紫貂，锦字寄黄耳。欲赋秋风辞，烟云愁落纸。苦热喜新凉，萧萧响黄苇。雨馀山吐辉，沙没溪涨水。天高气澄明，太清无秽滓。泠然欲御风，一访赤城子。笑读香霞篇，时餐金蛾蕊。逝将游蓬瀛，弱水三万里。咄嗟无羽翰，相望徒劳耳。不如且赋诗，蛇蚓动盈纸。"}