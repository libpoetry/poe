{"id":"1237592","title":"南墅十二诗 晦忠堂","dynasty":"元","author":"廖大圭","text":"新堂犹揭旧堂名，坐记当年一怆情。万里虎头身许国，归来烟雨课春耕。菱叶风来水气浮，桂花露湿月明秋。此时身在银河上，不蹑仙槎驾玉虬。雨过群山扫绿埃，无穷野色望中开。渔樵往往斜阳外，只隔前川唤不来。春流绕屋似江湖，绿树当门作画图。白日风波浑不见，一双鸥鸟起投壶。眼冷樽前舞袖红，日长高枕自清风。功名扰扰平生梦，分付黄云一穟中。二仪清气几曾衰，前辈风流可得追。康乐后身孙处士，一池春草梦回时。杜老高风六百年，茅茨那得尚依然。侧身西望人多少，万里桥头不尽天。无意趋时爱泬寥，一溪流水断尘嚣。幽人石上看云坐，车马来时莫过桥。清溪流绕碧㠝岏，便作山阴一样看。今日戴公何处在，满船风雪不知寒。彩鹢不飞连碧波，此中公子醉眠多。傍人刚道相宜好，梦入西湖闻棹歌。万瓮吹香客到稀，青帘故故舞斜晖。主人家有如渑酒，不脱鹴裘得醉归。高台直上接青云，一啸晴空十里闻。天上神仙平地有，群儿何事醉尘氛。"}