{"id":"1111542","title":"见李察判竹溪四首","dynasty":"宋","author":"何梦桂","text":"十年江浙说明公，节钺青冥山万重。春住钱塘还有脚，新年移得到千峰。千古双台一钓竿，台前阅尽过关船。公来满载西湖水，清似山头十九泉。十载风霜敝黑裘，悠悠身世逐浮鸥。东陵老去瓜田熟，敢向人间说故侯。百不如人万事休，白头独欠识荆州。相逢不觅封侯印，但问君王乞一丘。"}