{"id":"820169","title":"春分后一日社集北湖分韵得天字","dynasty":"清末近现代初","author":"王易","text":"楚楚湖上春，桃杏争新妍。少美一临杯，酡颜更婵娟。白门未寥落，袷衣非少年。芳辰当日中，随兴来湖壖。清游怀故地，尊酒载诗篇。歌呼百无聊，物外寻安便。车尘污襟袂，环宇遍烽烟。未妨买吴刀，断取一尺天。江南万事好，春色尤可怜。岚波活眉眼，洲渚横鈫钿。览之意不舒，日暮重留连。了知光景疾，浩浩阴阳旋。兰桂生意殊，何间后与先。请试味此语，仿佛云门禅。"}