{"id":"1224060","title":"书怀寄杜原父二首 其一","dynasty":"元","author":"杨载","text":"吾生何为者，稚年志颇高。神仙与功名，壮思跃秋涛。中宵岂无寐，悲甚几欲号。后来失所养，百数患难逃。竭力奉甘旨，出入身甚劳。旧书益遗忘，九牛存一毛。稍后与人事，忍情如忍刀。旦夕自惟念，未足非儿曹。常欲力道德，屡失迷所操。区区习蠹简，对案夜焚膏。傥然有所得，中心乐陶陶。忽如从古人，握手共游遨。携持亦何事，庶用娱蓬蒿。追思作咏歌，示之必贤豪。丈夫生世间，毋论贱与贫。夙发多意气，往往惟任真。松柏生高冈，挺然固出群。不为霜雪阨，不为风雨春。得时可行道，节义亦足伸。吾生托下土，所识凡几人。穷交独相慰，笑语亦复亲。"}