{"id":"377242","title":"水龙吟·秋角","dynasty":"清代","author":"蒋春霖","text":"平沙一片斜阳，军声吹得边愁破。长旗月上，高城回望，层阴暗锁。斑马萧萧，昏鸦暗暗，惊寒齐和。纵蒲桃酒美，凄凉满耳，渐别泪、征袍涴。休认芦洲宵过。想严更、戍楼星火。江天霜白，孤舟那日，伤心尚可。铁甲三年，铜钲五夜，枕兵谁卧。怕家山梦远，西风残响，趁归鸿堕。"}