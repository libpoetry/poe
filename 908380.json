{"id":"908380","title":"陈彦博擢第后归拜先墓作此送之","dynasty":"宋","author":"李流谦","text":"霜风著林不停吹，天涯有客衣征衣。问客今归有何得，一株老桂和根移。读书作文四十载，浪走不啻萍在池。束书随身乃封户，睥睨一甑蒙蛛丝。倾囊千金劝少贬，掉头一笑吾宁饥。学如木水有源本，朝贩夕售颜忸怩。市倡青红衒廛陌，窈窕深闭无由窥。清诗学自禀绳律，如嚼冰雪寒肝脾。平生交游半豪俊，如此人物见者稀。每拈佳句对客诵，谓是古作非今为。吾先君子坛级尊，子来谈笑容攀跻。我从弱岁同砚几，如今揽镜斑鬓髭。笑渠常遭俗眼白，短力不得相扶持。前日提笔试外省，我亦薄宦初来归。口占程文问中否，强弩破叶剑截泥。十月十日夜漏尽，小奚惊梦来打扉。云有吉报可速起，倒穿衣裳喘而驰。贺者已满坐无处，拍手怪我来何迟。淋漓一纸见名字，仓卒未省来其谁。喜欢不记语杂乱，但说老眼天不眵。明朝再拜酌酒贺，屋角一丈飞虹蜺。书生一第蜕骨耳，排风轶电方自兹。阿兄地下唤不应，门户藉子扶寒衰。乡闾朋旧夸地产，洗眼昼绣增叹嘻。孤童疋马颜色异，关吏偷语惊且疑。到家羊肥酒亦熟，山头松槚生光辉。坟前百拜谢教育，持身愿报父母慈。盘谷亭前白雪枝，春意稍稍回芳蕤。尊前不可无此客，花虽不言意惨悽。迟君急旋共一醉，青衫入手无閒时。"}