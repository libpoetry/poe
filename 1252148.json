{"id":"1252148","title":"燕京绝句","dynasty":"元末明初","author":"梵琦","text":"飞鸾不与凤为俦，养子黄金屋上头。山雀野鸡俱入馔，此禽巢稳独无忧。漆园山下葬车尘，冷水潭边拜扫人。一种白杨千万叶，空令儿女泪沾巾。昔者昭王未筑台，应无乐毅剧辛来。英名万古垂霄壤，不惜千金养俊才。始入彤庭又卷班，何心拄笏看西山。鹭鸶遥对鸬鹚语，我与渔翁一样闲。前日来看普庆花，今朝零落委泥沙。如何富贵为天子，不欲重生司马家。小人藜苋便充肠，丞相何须一万羊。宾客馀餐到僮仆，不知金紫是愁囊。玉带金符楼上钟，有材长恨不遭逢。一年一度桃花浪，身是凡鱼未化龙。闲居弥勒且同龛，酒价钱缗两不谙。笋蕨正肥何处好，春风春雨忆江南。"}