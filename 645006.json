{"id":"645006","title":"听琴歌","dynasty":"明","author":"解缙","text":"有美人兮弹素琴，天风落指生徽音。大弦泠泠小弦作，九皋彷佛闻唳鹤。初拟石间泻出泉，又似松飙鸣万壑。有时雪里对玉梅，还将三弄相裴褢。数行吹度听不见，捲入仙阙金银台。仙人闻之应叹息，乘云便欲来相识。手持一束白鸾纸，与君扫却瑶坛石。请君便弹天上谱，天香满袖天花舞。归来不记海生田，世事凄凉半尘土。殷勤便待人间曲，清韵琳琅少能续。市桥太守那得知，时时击碎昆山玉。"}