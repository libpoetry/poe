{"id":"1236289","title":"将过池阳留别诸叔兄弟诸友人二首","dynasty":"元","author":"贡奎","text":"拍手唱歌莫放狂，举觞饮酒莫令醉。歌声出口难为情，酒味入肠化为泪。男儿书剑从此始，岁晚烟江片帆起。相如题柱过长安，靖节辞官归栗里。人生穷达固有时，我辈行藏得其理。沙头执别意如何，莫对酒，莫听歌，我折梅花君折柳。明日天涯愧奔走，世路茫茫重回首。有耳不听阳关词，有口不饮长沙酒。丈夫肯作儿女情，对酒悲歌惜分手。天荒地久岁云暮，飞霜急霰势欲走。丘峦奔摧山月堕，鲸鲵翻波江水破。江水万里从天来，长风日夜千帆过。皇英二女今辽绝，太白千年古离别。往者不可追，浮生何足悲。君不见延平风雷起一夕，神剑会合当有时。"}