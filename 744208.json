{"id":"744208","title":"乌衣巷","dynasty":"清","author":"夏敬渠","text":"乌衣巷里旧堂前，燕子呢喃人不见。一年一度逐春风，春风不识当时燕。燕去人亡巷黯然，我来卧听秋声颤。鸡鸣山头瓦几堆，临春结绮颜色变。六朝事业随流水，潮打空城白如练。虎踞龙蟠在眼前，风云易失英雄面。书生本无缚鸡力，便欲归家焚笔砚。风流李白即吾师，兰陵美酒须尝遍。汉水无时西北流，空论南金与竹箭。北邙万古复千秋，松柏声中无贵贱。"}