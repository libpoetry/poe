{"id":"1128373","title":"次韵和正仲种菜种麦二首","dynasty":"宋","author":"舒岳祥","text":"剩欲栽蔬抵食鱼，蠹繁骨立谩长吁。畦丁伛背挥丛彗，鸡母将雏啄浅芜。菜字元修须雨长，菁名诸葛待霜腴。闭门欲吃无忧饭，已戒应门早了租。稻畦已改翻泥细，麦陇初分趁势斜。觳觫倦耕眠树下，毕逋得食下天涯。嫩晴微雨调时序，腊雪春风润土砂。避地山村成保社，倚需汤饼及邻家。"}