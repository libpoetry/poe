{"id":"505659","title":"贞德堂歌","dynasty":"明","author":"李昱","text":"迩来为父雪雠耻，闻者击节清霜飞。秋风萧萧木叶落，秋日皛皛行云薄。区区俗子不到门，自对青山倚高阁。圭也著屐来相过，入门磬折求我歌。我歌从来不易作，与君交契柰尔何。夜窗乌几蛟龙吼，落笔光芒动星斗。要追洋洋风化首，关雎麟趾同深厚。方今圣治求华勋，观风使者纷如云。此歌足以扬清芬，他日九重天子闻。"}