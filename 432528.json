{"id":"432528","title":"碧潭四首","dynasty":"近现代","author":"连横","text":"昨宵清梦坠城南，一缕诗魂绕碧潭。好是日斜风定候，半江波影醮春衫。番风才过楝花天，两岸垂杨尽著绵。刻意留春留不住，落红飞上酒人船。濯缨他日记沧浪，相约流觞兴倍长。春水初添三四尺，登盘已荐{鱼桀}鱼香。㯍声灯影乱中流，入夜笙歌起画楼。待到四更人静后，一船明月淡江头。"}