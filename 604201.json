{"id":"604201","title":"湛华亭告成志喜","dynasty":"明","author":"张萱","text":"岩居不在远，川观不在深。溅溅榕溪流，抱此西郭阴。归来学老圃，数亩溪之浔。为园日可涉，所苦荆与榛。不辞斧斤劳，始惬濠濮情。郁郁东南隅，荫彼嘉树林。渟流鉴新翠，洞彻瑩心神。水木湛清华，此语古所欣。搆亭仅两肘，四槛何森沉。匡床三两客，坐窄情易亲。何必列长筵，斗酒时一斟。开窗见溪月，乃在南山岑。亭小月常满，濯濯如壶冰。老圃背我语，垂堂戒千金。怒流数侵岸，能不虞骞崩。我亭如蜗壳，不与溪争龈。怒者日自怒，侵者日自侵。会心在今日，来日非所营。庄叟有微言，谁为亏与成。汝亭幸自爱，老圃不可听。"}