{"id":"642800","title":"柬知县陈善方","dynasty":"明","author":"胡奎","text":"有美东曹彦，科名四海传。长身片玉立，高论大河悬。慷慨千人俊，驱驰万里天。贺兰西入夏，渤海北通燕。剑拂边霜重，弓开垄月圆。文章韬虎豹，羽翮铩鹰鹯。太华云随袂，长城雪拥鞯。黄河秋汨汨，黑水夜溅溅。旅梦双胡蝶，乡心五杜鹃。倦弹宾馆铗，饥齧汉臣毡。寒谷空吹律，焦桐忽断弦。泪乾慈母线，囊涩水衡钱。遂感王门召，惟应国士怜。所蒙稽古力，幸免枕戈眠。讲殿陈韬略，经帷侍简编。名从西域播，诗到外夷传。天地重开辟，人材肯弃捐。词林翔鸑鷟，学海起蜿蜒。飞动关元气，涵濡及远边。青云瞻象魏，紫气应龙泉。士论争推择，王言益勉㫋。龙香濡露颖，风藻湿云笺。杕杜劳还役，蒲萄赐别筵。玉关归定远，银汉送张骞。君命不俟驾，祖生先著鞭。我知清白吏，人迓孝廉船。大药丹初就，盘根节愈坚。郎星吴分野，宦辙汉山川。兰秀仍藏谷，珠明必媚渊。有家供滫瀡，无梦属櫜鞬。潘县花无数，庄椿寿八千。炙分黄雀美，鲙切白鱼鲜。忠孝原如此，升沉合自然。锦衣行白昼，采服称华年。下榻怀徐孺，衔杯笑郑虔。群黎劳抚字，多士荷陶甄。暑雨清炎瘴，秋禾满大田。红收鹦鹉粒，青爇鹧鸪烟。自笑雷鸣缶，深惭雪满颠。续貂吾岂敢，聊以致拳拳。"}