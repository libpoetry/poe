{"id":"687889","title":"韦溪八咏 樵山返照","dynasty":"明","author":"成鹫","text":"山色远复远，日光微更微。当窗见云岫，倒影入书帏。老眼频回首，遥情欲振衣。所思在寒瀑，向晚几人归。群峰如列嶂，万壑凌苍烟。云日有深浅，古今无变迁。绕楼开半面，窥枕近孤眠。十里溪山路，相寻待放船。一庵临古岸，初日出幽林。是处有人住，静中闻梵深。清声宜水鹤，馀响答风琴。直入红尘去，知音不可寻。旧是长松地，今来但一池。野花开菡萏，秋色蘸涟漪。水殿邻芗国，犀渠洞藕丝。何当见形影，独立夜深时。长夏离支熟，东皋胜事多。赤城通水国，红树拟霜柯。人有十年计，官无五月科。隔溪看未饱，欲买奈贫何。往往南园去，榕阴坐寂寥。清谈方半日，落叶已齐腰。树老不知岁，枝高还荫桥。散人如散木，相过不须招。亦知耕种苦，所愿在秋成。预作轮租计，方将剥稻声。潮田多稔岁，云碓有香粳。自悔为农拙，西畴空复情。北海潮初上，渔歌下夕阳。远风吹渐近，短曲听来长。浩荡波千顷，沉吟水一方。芦中人不见，倚处问沧浪。"}