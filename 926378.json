{"id":"926378","title":"寄生树","dynasty":"宋","author":"连文凤","text":"嗟哉寄生树，微根不自立。矗矗栖林壑，森森动原隰。本非梁栋材，唯有禽鸟集。纵逃千斧侵，宁免寒暑袭。一朝失所托，早暮不相及。人生同此寄，百年一呼吸。湿沫偷呴濡，疏漏强缀葺。未能与物化，安悟此机入。吾每叹吾生，忧思继以泣。托根非其所，举世沦以习。老枝年岁晚，病叶风雨急。神山眇何许，瑶草不可拾。"}