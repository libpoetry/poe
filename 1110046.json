{"id":"1110046","title":"戒杀八首","dynasty":"宋","author":"吕本中","text":"劝君勿杀犬，犬有为主心。为主反见杀，君何无浅深。君贫犬不去，君富犬分忧。执以付鼎镬，于君心稳不。畜犬被缚时，犹为主人吠。吠声不绝口，汤沸主已退。主人调醯盐，欲以佐滋味。持此望身安，世间宁有是。犬虽有小过，未至不得活。卖钱与屠宰，使得恣脔割。君儿小不安，君夜不得眠。何独于此犬，如此安忍然。劝君勿杀鸡，鸡能伺昏晓。闻鸡君即起，一一家事了。一朝被烹煮，不念前日功。主人取暂饱，鸡苦固无穷。纵犬使杀鼠，鼠窘生百畏。其饥使之出，此亦有何罪。犬鼠俱可杀，莫计有无功。苟以无功死，还与杀犬同。愿君普断杀，能益君寿数。子孙亦长年，皆以不杀故。君子远庖厨，非有意于善。但能观自身，此理即可见。商臣杀其父，身亦烹楚国。世民杀其兄，亦未妨大福。以此知报应，未必在此时。此时虽无他，终久君试思。虎狼非不仁，天机使之然。蛇虺肆百毒，此亦受之天。愿君勿憎怒，悯此心谬用。仁气苟薰蒸，终皆变麟凤。"}