{"id":"147946","title":"闻虏酋被戕淮南渐平喜而作诗","dynasty":"宋代","author":"庞谦孺","text":"圣主久临御，戢戈息生娄。狂胡犯天纪，躣马舍虏庭。四海涨烽烟，白昼亦晦冥。不惟师无名，岂有间可乘。大将失经略，淮壖气如蒸。虏骑犯和州，采石势不胜。登坛刑白马，意气甚凭陵。朝廷颇忧虞，众心若摇旌。谁知肘腋祸，自彼萧墙兴。皇天相我多，一失遂有能。黔黎卖钗钏，果见酒价腾。坐收不战功，宵旰今已宁。宸章粲星斗，蜂目见丹青。行行若死然，此亦不足称。谁云暴无伤，以兹庶可懲。"}