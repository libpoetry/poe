{"id":"536593","title":"海盐石堤与周生辈观日出作","dynasty":"明","author":"王世贞","text":"日者万物母，海为百谷王。两雄未荡摩，众有皆摧藏。天鸡警宵发，波臣导余望。穷纮露黝紫，极际见青苍。回首顾中原，破睫犹茫茫。倏忽金轮升，流光浴扶桑。一发界灙漭，万鬣竞纵横。湛湛天酒晞，煜煜云旗张。波将骇骏上，猋与蹻龙翔。无复虞濛泛，阳德炽方昌。"}