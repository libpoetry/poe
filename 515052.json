{"id":"515052","title":"山寺听雨限韵联句","dynasty":"明","author":"程敏政","text":"寻幽过野寺，烟树迷蓝舆。忽惊新雨至，坐遣羁怀舒。因之洗烦燠，起听风檐虚。枕边气萧爽，为我清尘裾。岩花惊夜落，径草思春锄。跳珠卷荷净，鸣漏穿棚馀。寒声度纱幌，入竹还徐徐。林鸠苦未足，秧马今何如。连床续旧约，岂似古城疏。挑灯欲忘寐，离思谁怜渠。渔舟趁潮远，衲子收帘初。深杯一志喜，载摘园中蔬。"}