{"id":"432438","title":"忆昔七首","dynasty":"近现代","author":"沈祖棻","text":"忆昔移居日，山空少四邻。道途绝灯火，蛇蝮伏荆榛。昏夜寂如死，暗林疑有人。中宵归路远，只影往来频。新居途未熟，微径记朦胧。衣湿倾盆雨，伞飞卷地风。惊雷山亦震，横潦路难通。举首知家近，残灯一点红。载物车难借，犹欣釜甑存。青蝇飞蔽碗，雄虺卧当门。草长遮残砌，泥深漫短垣。相看惟老弱，三户不成村。市远多艰阻，平居生事微。邻翁分菜与，弱息负薪归。挑水晨炊饭，临湖晓浣衣。班行常夜值，谁与寸空扉。初到经风雨，从容未识愁。忽闻山泻瀑，顿讶榻如舟。注屋盆争泼，冲门水乱流。安眠能几夜，卑湿历春秋。□子常多畏，群儿来近村。怒哗朝绕户，飞石夜敲门。斫树崩檐瓦，偷绳堕曝裈。秋风茅屋感，难共杜公论。樵径接渔村，不闻车马喧。湖山何暇赏，朝会及时奔。踏雪天方晓，迎凉日已昏。全家犹健在，十载长儿孙。"}