{"id":"579571","title":"赠同年邵文敬","dynasty":"明","author":"江源","text":"忆别杏园时，南北各命驾。屈指将十年，偶得一慰籍。示我珠玉篇，一气无漏罅。胸中小溟渤，笔底夺造化。譬之桓文师，节制雄五霸。又如养由基，百中仰神射。纸价贵洛阳，谁能不脍炙。君才出天然，我辈风斯下。三复不释手，秉烛到深夜。细嚼有馀味，何啻倒餐蔗。愿言继三百，袖然陋鲍谢。"}