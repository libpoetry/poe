{"id":"1127497","title":"和执中寄师厚同年","dynasty":"宋","author":"彭汝砺","text":"千载风云庆一逢，枯荣相望百年中。雪霜松桧材先老，泥土骅骝路未通。颜子奚惭一箪食，阮生不是哭途穷。春游取次吟花药，枉负灯窗翰墨功。日暮相忘城上亭，云深祇见数峰青。傅岩可独为霖雨，荀里还归聚德星。汉水溯风增浩荡，兰花着雨长芳馨。啸吟久不过诸葛，丰度今谁似九龄。"}