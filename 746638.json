{"id":"746638","title":"督亢行","dynasty":"清","author":"彭泰来","text":"黄云屯空如万马，督亢坡前马不下。断虹掉尾入古城，城头浩浩乌鸦声。昌国君亡郭隗死，鹑首赐秦天醉矣。刺秦不刺燕必亡，万死一中当灵长。铁椎铅筑亦此策，只未先将滈池璧。不识荆卿一片心，当日踌躇待何客。萧萧易水光如刀，秋风刮地吹征袍。栈车轣辘天马劳，黄金台古生蓬蒿。"}