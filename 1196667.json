{"id":"1196667","title":"梦游三首","dynasty":"唐末宋初","author":"徐铉","text":"魂梦悠扬不奈何，夜来还在故人家。香濛蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲递觞纤似玉，含词忍笑腻于檀。锦书若要知名字，满县花开不姓潘。南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。"}