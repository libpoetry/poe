{"id":"802149","title":"梦天","dynasty":"清","author":"许权","text":"招我以神仙之窟，凤麟之墟。乘我以青鸾之辇，赤龙之车。手摩日与月，浩荡经天衢。回首人世真渺茫，齐州九点烟青苍，我欲乘风任翱翔。忽闻空中飘鼓吹，绰约佳人御云气。似曾相识碧落间，共赴瑶池为仙吏。瑶池日敞宴初开，星娥月姊双双来。相携千年乍熟蟠桃实，劝饮百巡不醉流霞杯。顿觉心清体骨轻，梦回漏箭报三更。烟霞已散空庭寂，静听梧桐淅沥声。"}