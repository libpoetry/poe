{"id":"569832","title":"苏子瞻学士初通判杭州过秀州遇乡僧本觉庵文长老赋一诗留赠其后以学士再莅杭过之则文已退院三过之圆寂矣皆有诗志其感慨后四百年太守龚君勉于庵内别构丙舍祀苏公颜之曰三过而悉步其韵一时诸贤和之不佞继焉 其三","dynasty":"明","author":"王世贞","text":"莲社老僧随幻去，蓉城学士也难寻。三毗尼地无生死，一刹那间有古今。不向空王抛世法，却从初地寄乡心。法堂总自巍峨在，还有茱萸探浅深。"}