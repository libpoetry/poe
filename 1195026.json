{"id":"1195026","title":"书陈处士屋壁二首","dynasty":"唐","author":"贯休","text":"有叟傲尧日，发白肌肤红。妻子亦读书，种兰清溪东。白云有奇色，紫桂含天风。即应迎鹤书，肯羡于洞洪。高步前山前，高歌北山北。数载卖甘橙，山赀近云足。新诗不将出，往往僧乞得。唯云李太白，亦是偷桃贼。吟狂鬼神走，酒酽天地黑。青刍生阶除，撷之束成束。"}