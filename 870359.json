{"id":"870359","title":"成都遨乐诗二十一首 其一 元日登安福寺塔","dynasty":"宋","author":"田况","text":"岁历起新元，锦里春意早。诘旦会朋寀，群游候驺导。像塔倚中霄，翚檐结重橑。随俗纵危步，超若落清昊。千里如指掌，万象可穷讨。野阔山势回，寒馀林色老。遨赏空闾巷，朅来喧稚耄。人物事多閒，车马拥行道。顾此欢娱俗，良慰羁远抱。第忧民政疏，无庸答宸造。"}