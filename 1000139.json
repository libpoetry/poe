{"id":"1000139","title":"上知郡都官","dynasty":"宋","author":"强至","text":"列郡二千石，所理我与共。临淮守最贤，万口交一颂。彼邦困飞蝗，我境欲集凤。彼民粒不充，我黍地无空。严乎如秋霜，巨猾弗得纵。断乎如蓍龟，吏法不敢弄。铃斋昼观书，朱轓春劝种。明堂购众材，我公实梁栋。行吐胸中奇，勋名光有宋。贱生何为者，碌碌备僚从。天幸所与薄，半岁侍羁鞚。燕雀势力小，鹅雁食口众。贫贱两虽甘，沥恳辄披控。朝廷重为邑，外台荐方用。岂惟进寸蹠，抑可利微俸。私心觊公举，如昔望郡贡。媒衒士所丑，未罪已自讼。公如飞一章，举族免饥冻。"}