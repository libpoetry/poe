{"id":"1122801","title":"陈左相挽诗三首","dynasty":"宋","author":"洪适","text":"盛德波千顷，清风偃俊躔。两朝隆柱石，四海入陶甄。致主唐虞上，齐名房杜前。期颐悭上寿，底处问苍天。往昔旄头起，群心共震惊。指麾戎幕固，谈笑虏巢倾。绣黼重当国，毡裘即敛兵。岩岩谢安石，不数晋公卿。天意尊黄发，人扶上玉墀。传呼昼接后，邂逅日斜时。瞻仰三台坼，沦亡一鉴悲。千秋名不朽，奎画在丰碑。"}