{"id":"688386","title":"闺情复次前韵","dynasty":"明","author":"江源","text":"锦帐春眠怯晓莺，万千心事向谁倾。题缄不写崔徽像，只恐狂夫是薄情。忆别临岐醉玉壶，嘱郎珍重太行涂。十年一枕欢娱梦，惊觉生憎午夜乌。悄悄轻寒未减衣，梨花庭院雨霏霏。落红满地春将暮，人在天涯尚未归。万花时节恨弥漫，况是孤衾怯夜寒。独对银灯谁是伴，更嫌罗帐绣双鸾。春困无心拨玉筝，纵然强拨调难成。朝来旦托催归鸟，好向游人啼一声。郎如江水不回流，妾似贞松却耐秋。万里关山悬妾念，十年飘泊为郎愁。象床鸳被郁金香，人去天涯妾梦长。闻说狂夫有书信，起来颠倒着衣裳。见说良人靖虏尘，宝刀犹带血痕新。归来定佩封侯印，免妾长颦复短颦。束发年时不解愁，学人拜月上帘钩。如今始识相思苦，几度伤心看斗牛。别君长久忆君频，锦字封题与恨新。万里开缄如见妾，料君不是薄情人。"}