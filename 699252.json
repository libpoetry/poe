{"id":"699252","title":"无题","dynasty":"明","author":"袁华","text":"玉树参差障羽幢，旧愁如水漫春江。葳蕤锁合收银钥，窈窕楼空闭绮窗。亸凤横钗终作对，舞鸾窥镜强成双。绣屏倦倚看红豆，满眼相思意未降。环佩珊珊下汉皋，璚楼风度郁轮袍。琴心寄兴传孤凤，华意留情属小桃。金粟柱移筝上雁，玉莲杯举掌中醪。乘鸾一去无消息，肠断神仙梦寐劳。燕语铜楼淑景移，镜台香冷玉盘螭。书传王母三青鸟，针度天孙五綵丝。江浦见莲难觅藕，石枰寻子未围棋。独怜鹦鹉知人意，飞傍琵琶索荔枝。裙曳湘罗漾曲尘，雀钗小佩玉麒麟。紫箫偷按云中曲，彩笔慵传镜里真。蝶粉腻花金作缕，雁沙回雪翠为茵。若兰锦字多华丽，不减风流赋洛神。"}