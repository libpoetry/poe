{"id":"283507","title":"浪淘沙慢·寒鸦，谱清真万叶战秋声露结","dynasty":"现代","author":"姚华","text":"暗绿净墙阴暂集，未敛归翼。料理饥肠待啄，惊回冻羽更寂。渐广野、冲烟疏着墨。背郭去、催落斜晖，趁暮云、成阵尽翻侧。添几许寒色。测测。此时虑乱如积。况枯木流水多愁惨，情思惟萧瑟。问望秋蒲柳，谁禁风力。箭光浪影，景空付伊，背影朝昏堪惜。春梦醒、繁华收起，堂前幕、旧燕弃掷。冷蟾夜、南枝尚自觅。剩满地，雪迹霜痕待记。忆孤村数点凄吟笔。"}