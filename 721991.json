{"id":"721991","title":"送黄叔威还阁","dynasty":"明末清初","author":"屈大均","text":"君归金太少，亦慰旨甘求。国老存乔木，天年得大秋。三山醇酒设，九日菊花浮。海气金银外，仙人在蜃楼。知交闽越少，为我语亡诸。有友梅鋗在，无人大汉馀。侯官数灾异，高叟断音书。晚景忧孙子，题诗恐太疏。君来惭地主，值我最贫时。一日房栊语，三年梦寐思。仙留钤记在，老作华嵩期。英霸吾非器，龙光骋已迟。水菽艰难甚，关山跋涉中。能勤双白发，又是一黄童。别处愁残日，归时苦飓风。福兴诸好友，心事为相通。"}