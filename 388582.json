{"id":"388582","title":"暗香·见菊花作，用姜白石韵","dynasty":"清代","author":"谈印梅","text":"晚香淡色。有几回伴我，银屏听笛。曲罢酒阑，更荐寒泉带霜摘。谁把西风点染，还付与、丹青妙笔。念采采、老圃秋容，常入介眉席。乡国。叹寂寂。料旧径渐荒，落叶愁积。乱虫夜泣，倦倚东篱定相忆。空对天涯瘦影，帘捲处、苔痕凝碧。问近日、人忆也，可能会得。"}