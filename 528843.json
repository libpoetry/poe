{"id":"528843","title":"竹岩歌","dynasty":"明","author":"陆深","text":"君不见程公竹岩重新安，上有凤雏双羽翰，下有龙孙欲迸青琅玕。嶙峋白璧连城价，摇动清风六月寒。美人岁晚爱颜色，身踞虎豹凭阑干。秖今仙游向湘浦，唯馀落月辉林峦。调和六琯制大雅，镇压百里成伟观。孟生泪尽不复茁，唐皇感之比二难。江南程氏古司马，别有伊洛分派如波澜。谁云今人不如昔，竹岩太中相应看。仲氏外台握风纪，俨哉伯子和气端。正公壁立几万仞，要比季子铁豸冠。四时正气郁不改，东南秀色若可餐。扫除炎热砺世钝，一为长歌天地宽。呜呼竹岩不可见，见此孤标遗荫回风湍。"}