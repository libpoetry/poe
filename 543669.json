{"id":"543669","title":"题赵千里真逸图歌","dynasty":"明","author":"胡应麟","text":"吴郎示我真逸图，生绡半幅云雾裂。高堂挂之夏六月，飒飒寒风堕林叶。纵横乱瀑坠高崦，千峰万峰路明灭。峰回路转天欲尽，似有孤亭架木末。其下巨石盘长松，枫丹栗黄秋事浓。松间讲易三两翁，秦时四皓须眉同。一翁击阮一坐啸，其一恍似东园公。斟酌兹图定谁笔，神品铮铮世无匹。细看树石用勾法，人道王维字摩诘。或言近出赵千里，往往抽毫弄金碧。呜呼王赵不可作，纵复天工繄谁识。须臾暝色来朱栏，耳边潏潏来飞泉。吾将追逐黄与绮，坐占孤亭号角里。"}