{"id":"467592","title":"梵动经","dynasty":"当代","author":"钟锦","text":"欢喜心齐忿结心，一般陷溺世情深。寡闻惟叹堪持戒，小小因缘岂足钦？甚深微妙法光明，照见将来过去行。彼是一齐归寂灭，尚于何处起相争？我及世间终漫存，枉从劫内计根源。若将观察穷无际，天地绵绵孰可论？梵天安住寿绵长，总为嬉娱妒恨伤。五识既知俱幻有，便于神我觅恒常。大事因缘到眼前，一时雠论且须悬。茫茫宇内身如寄，辩甚无边与有边？爱恚常教善恶讹，他生报应竟蹉跎。诡辞漫应何须会？君若推原意已颇。直问根源到太初，言无言有尽成虚。君如会得因缘在，雠论区区但自除。终后常疑有想存，他皆无想任纷繁。恐成非实非虚见，寄语婆罗莫漫言。若言有想事茫如，无想须疑命尽虚。竟付诡辞仍是误，世间思理漫欺予。不惟四大是无常，无欲方同欲界亡。真使我身终断灭，为丘为蹠漫彷徨。五欲重重入四禅，世间枉自辨愚贤。俱成现在泥洹论，谁见将来净土莲？受触相乘见网成，织来六十二纵横。若将诸有根芽断，直向泥洹净处生。"}