{"id":"773274","title":"草地人","dynasty":"清","author":"李乔","text":"台阳膏腴地，一岁或三熟。可怜草地人，不得饱糜粥。里正催租吏捉人，投林有洞幸藏身。昼伏夜归饥不忍，归来惟对甑中尘。曩从城中来，曾见城中客。峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎，坠茵坠溷不可知，飞絮飞花岂有择。君不见，石濠别，幽怨声，流民图，凄凉色。"}