{"id":"173950","title":"见贻仍答·倦游思林泉","dynasty":"宋代","author":"郭印","text":"倦游思林泉，归梦空昔昔。田无二顷良，何以充耕织。古来贵公子，气焰熏王室。家饶数百僮，门走三千客。志满衅日生，坐使天夺魄。我今安下僚，幸进无奇策。空怀爱主心，但欠封侯骨。跃金恐不祥，守道甘沈默。岷山高峨峨，其下可卜宅。地灵云物秀，似与尘凡隔。诛茅存晚计，好在西岩北。每逢风雨夜，念此空反侧。"}