{"id":"696694","title":"游建州陶园和渊明拟古八首","dynasty":"明","author":"郑善夫","text":"南服翔燠风，杪秋犹春和。水乾坐濡滞，木舟载悲歌。名园占原隰，节物逝已多。峥嵘甘菊丛，绰约芙蓉花。流景瞻应接，腼尔怀阴何。少小秉末尚，担簦远行游。如闻赤县外，更复有八州。车辙苦未厌，光景倏若流。归来守纯气，蘧然见丹丘。乃知不出门，偃仰六合周。王风久寂寞，吾行将奚求。四序递兴没，万有乘始终。景阳未停轨，积阴已肃戎。何意松柏条，蔚然乃独雄。糜糜田间草，淅淅草上风。凛秋一披拂，姣好会有穷。迟尔采脂苓，服食青山中。群山积莽苍，莽苍当座隅。万木忻适所，境幽郁以舒。细雾宿阴洞，丛菉亭广庐。东山抱远志，栗里赋閒居。浮荣曷足縻，三径不可芜。岁华日向晚，吾道乃晏如。东南有一士，名节贞自完。葆光归田园，散发懒不冠。白鱼入羞馔，取色慈母颜。幽居藏市廛，白日以闭关。客从远方至，情话忧绝端。酒酣命僮仆，取琴为之弹。希声入窈眇，忽下双紫鸾。眷言履昭旷，相期逾岁寒。秋登黄华山，恍然见大荒。前有乐天居，后有归来堂。堂居厂云鸟，回池亦淼茫。主人端逸念，莳菊翳坻场。天寒菊未华，逸念齐嵩邙。桴汎通永夕，万象争低昂。情景苟不亏，余何动迷方。缅惟无穷门，引领情内伤。我行复中野，怛怛自今兹。蹭蹬勿重陈，所伤命与时。非无青霞质，素衣向已缁。侧闻雍门弹，慰此中忧疑。忧疑卒未解，至音已无辞。古风落冥冥，大道不可思。王乔非予愿，詹尹亦我欺。江花莽消息，游子暮何之。相逢东园公，遗我考槃诗。楚江有杜蘅，叶短不堪采。越山有舜华，秀色昏旦改。不如撷芙蓉，远意薄云海。美人隔秋波，秋容澹相待。悠悠鹖冠子，遁世岂有悔。"}