{"id":"688655","title":"宿昌平刘谏议祠次韵赠蒲汀学士","dynasty":"明","author":"严嵩","text":"秋原六辔咏如丝，蓬阁金莲下直时。贪看碧山频驻马，喜过琳宇谩题诗。周田禾黍民歌岁，汉室园陵吏奉祠。仙侣别离知不惯，玉堂明月定相思。高馆茶烟袅鬓丝，话阑清漏转多时。尘埃偶下留徐榻，兰荰重吟吊屈诗。浮世光阴悲逆旅，大邦名哲仰新祠。叫阍莫上忧时策，倚槛遥兴万古思。"}