{"id":"813159","title":"浪淘沙","dynasty":"清","author":"张珊英","text":"细雨洒无声。终日潮生。黄鹂不耐昼冥冥。却向枝头啼宛转，唤醒春阴。晚照满中庭。垂下湘云。蛛儿也解惜新晴。百尺游丝黏落絮，不碍红英。花影正亭亭。卷上帘旌。素娥有意欲相亲。恁耐浮云时掩映，做弄阴晴。碧落浪翻银。涌上江鳞。一庭春色不分明。安得好风吹散也，依旧冰轮。"}