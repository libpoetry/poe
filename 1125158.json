{"id":"1125158","title":"朱郎元章以予不得宫观与诸侄有唱和见寄揽之欣喜五更枕上赋四首","dynasty":"宋","author":"晁说之","text":"天上何曾有谪仙，一来下土便顽然。偶遭愁鬼栖迟厄，永结羁人寂寞缘。不得閒身从静志，徒思乐食与安眠。儿曹诗句来存问，尽贺朱家为发编。璈音在昔是文仙，近世仙才殊不然。每见传言多俗态，定知所事亦尘缘。况为末吏惟贪佞，何处高人得醉眠。此际朱郎真有道，乐吾群从有残编。狂醉何为号八仙，三郎宫里亦颓然。呼山绛节方无数，犯阙红旗自有缘。便醉携家船上去，已输傍舍瓮头眠。箕南颍北逍遥客，好笑仇池恋简编。莫笑吹笙便得仙，绝胜祭灶事茫然。白头吏役徒多犯，黄帽閒居政寡缘。仰愧高僧能五鬣，俯惭垂柳解三眠。诗成自赠仍堪寄，闻道衰蒲尚可编。"}