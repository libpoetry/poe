{"id":"828546","title":"苏堪挽诗 其二","dynasty":"清末近现代初","author":"陈曾寿","text":"会合非力能，缘分天所判。行在同入直，昔昔对几案。閒暇极温燖，困急赖助援。繫马终一驰，适遘风云变。一名我所争，假手君所擅。龂龂持异同，公言异私怨。年来我杜门，戢影绝酬宴。数蒙过高轩，旬日必相见。深谈移日影，历久无怠倦。奋慵固殊趣，意外垂婉娈。俯仰数陈迹，作恶供慨惋。毁誉膜外事，慊馁由自断。来日非所期，一瞑倘无憾。"}