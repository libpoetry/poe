{"id":"210003","title":"采桑行·妾本秦罗敷","dynasty":"宋代","author":"陈允平","text":"妾本秦罗敷，家住曲江曲。门前杨柳青，春风啼布谷。树头桑初芽，家家蚕始浴。相呼出采桑，采桑如采玉。屈曲回高枝，攀条剪柔绿。朝晴采桑南，暮雨采桑北。采得桑归迟，小姑怨相促。陌上绮罗人，问妾眉何蹙。妾恨妾自知，问妾何所欲。消磨三十春，渐喜蚕上簇。一丝一线工，织成罗与谷。百人共辛勤，一人衣不足。"}