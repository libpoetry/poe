{"id":"1115305","title":"寄题朱元晦武夷精舍十二咏 精舍","dynasty":"宋","author":"杨万里","text":"忆我南溪北，千岩万壑亭。妒渠紫阳叟，诧杀一峰青。学子可怜生，远来参老子。仁智若为谈，指似秋山水。梦里长逢孟，羹中亦见颜。痴儿入吾室，真作采薇看。一老说谈话，诸君未要眠。开窗放山月，把酒奏溪泉。乱石堆成玉，双峰便是门。莫将尘底脚，踏涴坞中云。观棋不作秋，观斲不作石。要知丽泽功，祇个是消息。鍊玉云粘杵，朝真露湿衣。一声半夜鹤，月里羽人归。大隐翠屏孤，何许最正面。日落未落时，亭上来相见。谁将点漆金，铸作孤竹笛。林外吹一声，震落千峰石。月夜乘醉来，垂竿曲溪曲。水清无寸鳞，钓得半轮玉。茶灶本笠泽，飞来摘茶国。堕在武夷山，溪心化为石。精舍何曾远，祗在九曲北。渔艇若不来，弱水万里隔。"}