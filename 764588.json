{"id":"764588","title":"满庭芳 其四 听商生徵说弹琴永恩楼","dynasty":"清","author":"毛奇龄","text":"微雨凉收，风翻橡叶，女墙斜点三星。永恩楼上，蹑履暗中听。何处瑶琴初发，珠帘外、流水泠泠。停声久，千崖忽堕，玄鹤舞青冥。汾亭。遥奏后，箫怜秦女，瑟怨湘灵。奈晚风吹角，秋雨淋铃。此际琴心到处，东家女、谁在银屏。屏中睡，今宵无梦，有梦也应醒。"}