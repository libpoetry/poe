{"id":"1045006","title":"赠子瞻 其三","dynasty":"宋","author":"徐积","text":"昔者益州牧，意欲见杜微。不能以身往，使人舆致之。虽用为谏议，待士礼已非。而况君房辈，端坐呼子陵。子陵胸中气，直与青云平。岂肯为人屈，彼亦徒骄矜。孰如扬州牧，自处逊与恭。德不矜其盛，事不矜其功。南郭已三顾，迂身为衰翁。以手书所问，视面叹厥容。移时能立语，避乘乃鞠躬。不知古之人，几人能如公。"}