{"id":"1133355","title":"竹素山房小饮南徐唐正方善歌吴伶以长箫和之客以凤凰台上忆吹箫分韵予得台字","dynasty":"宋末元初","author":"仇远","text":"少时闻箫白玉台，一曲未终丹凤来。金濑空明秋水浅，妙音久不闻蓬莱。吴下老伶燕中回，能以北腔歌落梅。红尘筝笛耳一洗，便觉箜篌愤抑琵琶哀。朱方臞仙古音律，宫长羽短随剪裁。小春梅柳参差开，肯待羯鼓花奴催。我辈钟情忘尔汝，浊醪妙理惟酦醅。晚风吹寒夕阳下，有酒不饮令人咍。今人青眼映山水，古人白骨生莓苔，不如相聚常衔杯。呜呼五公七相安在哉，不如相聚常衔杯。"}