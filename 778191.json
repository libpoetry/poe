{"id":"778191","title":"沁园春·题周仲丰虎阜嬉春图","dynasty":"清","author":"杨葆光","text":"有个词人，是草窗俦，客里黯然。道生公台下，几回说法，白公堤畔，半晌流连。春色撩人，客游未倦，俊侣招邀舞醉筵。年来事，怅笙歌旧地，只剩荒烟。翩翩。亦自堪怜。有越水吴山未了缘。算琴中心事，个人已远，镜边眉妩，客梦频牵。把臂相看，举杯而笑，无限苍凉劫火前。君休怅，到春花重烂，同泛轻船。"}