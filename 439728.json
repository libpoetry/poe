{"id":"439728","title":"戒子孙诗","dynasty":"汉","author":"韦玄成","text":"于肃君子，既令厥德。仪服此恭，棣棣其则。咨余小子，既德靡逮。曾是车服，荒嫚以队。明明天子，俊德烈烈。不遂我遗，恤我九列。我既兹恤，惟夙惟夜。畏忌是申，供事靡惰。天子我监，登我三事。顾我伤队，爵复我旧。我既此登，望我旧阶。先后兹度，涟涟孔怀。司直御事，我熙我盛。群公百僚，我嘉我庆。于异卿士，非同我心。三事惟艰，莫我肯矜。赫赫三事，力虽此毕。非我所度，退其罔日。昔我之队，畏不此居。今我度兹，戚戚其惧。嗟我后人，命其靡常。靖享尔位，瞻仰靡荒。慎尔会同，戒尔车服。无媠尔仪，以保尔域。尔无我视，不慎不整。我之此复，惟禄之幸。于戏后人，惟肃惟栗。无忝显祖，以蕃汉室。"}