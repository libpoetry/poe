{"id":"1072500","title":"送安成知县周子发","dynasty":"宋","author":"王庭圭","text":"安成斗绝吴楚东，妖氛未息仍岁凶。公当是时宰斯邑，眼底日厌旌旗红。胡儿初寇中原地，驿骑符移星火至。众方敲捶立威名，公能使民歌恺悌。公家人物自魁雄，弟兄蹀躞骑青骢。端能经世任国事，同时献纳蓬莱宫。绣衣持斧今无对，虎节麟符照湖海。行看三凤接云飞，共济艰危熙帝载。"}