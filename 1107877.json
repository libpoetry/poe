{"id":"1107877","title":"春兴","dynasty":"宋","author":"白玉蟾","text":"草根未放晓霜稀，骤冷初暄蝶倦飞。行到碧桃花下看，新花良是旧枝非。未忺盥栉且看云，空翠濛濛霁色分。日线穿窗蜂透出，隔窗花影动欣欣。茜草叶交萱草叶，桃花枝映李花枝。馊风馂雨休相恼，放我水边林下嬉。晓日激昂山吐雾，东风从臾水生波。燕才邂逅莺相款，花自将迎蝶见过。细雨如毛暮霭浓，山光水色醉春空。认来认去燕还舍，吹落吹开花使风。望中白鸟入空无，一带青山似画图。宿雨初醒云半敛，垂杨微困水平铺。娇烟嫩霭弄晴晖，谁见诗人太息时。风主庭前花寿夭，水占溪上柳安危。"}