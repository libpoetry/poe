{"id":"1105445","title":"次韵十二神体","dynasty":"宋","author":"方岳","text":"鼠技易穷谁比数，牛衣政可眠春雨。虎窥九关高莫扪，兔秃千毫老无补。龙婴鳞逆事可惊，蛇画足添心独苦。马宁坂下困盐车，羊勿梦中翻菜圃。沐猴从尔楚人冠，荒鸡宁起刘郎舞。狗监无烦诵子虚，豕亥纵分吾不取。鼠穴不能容窭数，牛角自歌深夜雨。虎头肉食飞者谁，兔窟趺居狡何补。龙籍亦保终当还，蛇杯生疑空自苦。马曹误我盍归田，羊羹祸人宁学圃。猴拳蕨嫩鲜可烹，鸡毛菜香醉言舞。狗尾时时遣续貂，豕白献惭吾不取。"}