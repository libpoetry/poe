{"id":"429937","title":"己巳八月七日会葬任公先生于西山始为二诗以述吾哀 其一","dynasty":"近现代","author":"黄浚","text":"公丧吾终疑，每忆已自哭。人天涨悲泪，哭亦非我独。东堂初拜见，挽士恨不速。廿年相厚意，有感积次骨。病中数见念，要约共削牍。自惭下方镫，何益秋阳暴。定文吾岂敢，流沫许校读。人生良苦短，知己一已足。堂堂九原心，追答笔未秃。"}