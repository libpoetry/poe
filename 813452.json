{"id":"813452","title":"有赠","dynasty":"清","author":"李振钧","text":"潮来潮去荡轻舟，领略清淮十里秋。摺叠红梯垂柳下，板桥东去水关头。幽兰并蒂写齐纨，知否烟汀得地安。千里潇云湘水阔，孤根不耐九秋寒。芙蓉映水荻芦秋，旧住佳人号莫愁。一棹菱歌多感喟，西风帘卷最高楼。闲写红笺问讯渠，已凉天气病何如。殷勤作答亲缄押，小字分明纸尾书。一曲弹词蹙黛颦，马嵬遗恨袜生尘。阿环枉自为情死，万乘难生一妇人。木樨香里作新寒，独守鸳衾到夜阑。却笑邻闺娇妹小，空阶拜月祝团圞。阏氏眢井殢春魂，扇底桃花旧院门。剩水残山无限恨，柔肠侠骨又重论。"}