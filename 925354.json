{"id":"925354","title":"古劝学行","dynasty":"宋","author":"苏籀","text":"昔岁原伯鲁，前日棘子成。所谓悉常事，野哉亦苟生。岂知负孔圣，义理如何行。善饭斯为福，食肉其堪盲。六籍漫不省，千载谁辨明。秦时害文维法吏，赵高趑趄诳当世。小夫无知信可耻，大官不学粗且鄙。深思博问如其智，精义入神以致治。从来廊庙须奇策，乃用弓戈为快意。孔明泽中梁甫吟，著表行师肯倩人。吕蒙孜孜窥往事，知新益解图当今。横槊胡为忘试艺，不文不武伊何遵。嗟予贫贱年将老，学古忧时满怀抱。斯民陷溺岂无说，天下复平要有道。子思立教自明诚，伯业华巅愈贪讨。"}