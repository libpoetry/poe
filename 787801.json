{"id":"787801","title":"春分日艺林招饮鱼计亭，即席书怀并柬其从子幼幸","dynasty":"清","author":"许传霈","text":"菰城西北有高亭，名贤觞咏入丹青。郑氏园林属陈氏，当年轶事闻趋庭。何期劫后来苕上，图随亭宇归秘藏。求古舍前求古人，败瓦断碑不可访。能读父书成一家，扶花居士惯栽花。偶访亭址补花石，缭以曲槛尽幽遐。况有季父宝先泽，珍袭遗编胜拱璧。时来载酒话竹林，旧交大半白头客。我居座末最少年，花开复值春分天。平分春色不分愁，满院风光扑眼前。吴兴山水称清远，卷石堆成愈委宛。尺幅千里幻烟霞，啸傲无端春昼短。红杏枝头红日西，帘檐花影落杯底。摩挲文字黯金石，苔纹钗股望不齐。席多儒官敦儒素，把酒不谈当世务。鱼计鱼计计在鱼，濠濮同观好风度。我欲从之酒再斟，此饮此亭无古今。竹垞铁桥嘉湖著，后此谁知醉后心。清清一鉴方塘水，照见酡颜清莫比。明波曾识古须眉，问彼无言芳桃李。"}