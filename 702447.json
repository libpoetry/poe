{"id":"702447","title":"山臞","dynasty":"明","author":"程敏政","text":"宦途长忆旧山薇，名迹无劳问是非。稽古例应吾辈瘠，匡时天遣福人肥。手栽紫朮堪供酒，体称青荷欲制衣。循吏嘱君三十载，却从遗老试松围。每于山泽爱儒仙，貌瘦心腴事果然。露饱枯肠尘外客，雪清吟骨匣中贤。羲经笔录三分注，膳谱囊封十字缠。他日浮丘堪问道，一箪容与鹤分田。"}