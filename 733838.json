{"id":"733838","title":"十一月十八日纪事","dynasty":"清","author":"王士禛","text":"招摇方指子，七日后长至。五星如连珠，贞符协天瑞。詄荡天门开，日射觚棱次。公卿俨行列，百寮咸备位。云中露布下，琅琅动天地。十月日在未，军府秉咨议。雷动传滇城，十万连步骑。贝子坐武帐，诸道师总萃。将军拜韨社，偏裨怒裂眦。搜穴剪狐鼠，然犀照魑魅。天上舞钩梯，地中鸣鼓吹。不遑濡马褐，况敢执象燧。胆落钟讵闻，约长发竞系。半年筑长围，屏息门书闭。樵采路久绝，啖食到残骴。鼫技悔已穷，蚁援复何冀。孺子一匕殊，伪相五刑备。自然天助顺，岂曰吾得岁。昆明水清泠，金马山屃赑。妖氛一朝洗，磨崖勒文字。釐圭命召虎，乘轩宠邴意。六诏歌且舞，给复置官吏。皇哉圣人德，涵育及动植。手提三尺剑，削平诸僣伪。何以硎曰仁？何以淬曰义？所以八年中，次第芟丑类。师行不驿骚，民居不憔悴。自兹万斯年，櫜弓兵不试。敢告载笔臣，著之大事记。"}