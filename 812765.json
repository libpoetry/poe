{"id":"812765","title":"谒金门 雨后","dynasty":"清","author":"吴绮","text":"朝雨沐，小阁翠阴如幄。阁外白云飞去速。乱峰添意绿。灵鹊喜声相续，新笋看看成竹。满径落红无管束，燕儿衔补屋。真堪忆，江上乱峰堆碧。高处乘风横铁笛，笑人间不直。千古斗奇角，不了砌蛩啾唧。天上神仙何寂寂，桂花闻叹息。春欲老，雨雨风风昏晓。枝上残红阶下草，扫应还更扫。何事最伤怀抱，芍药开迟谢早。独倚阑干添懊恼，钗鸾欹鬓小。春将去，燕子留春不住。分付落花飞满路，隔将春去处。毕竟春光难诉，转怨乱红催取。我问落花谁误汝，莫嗔风共雨。春归决，半夜起和春别。窗外落花堆似雪，送春惟有月。怪煞杜鹃啼彻。月也和春休歇。窃药嫦娥空有诀，春魂难再接。"}