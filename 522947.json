{"id":"522947","title":"田园杂诗二首 其一","dynasty":"明","author":"何景明","text":"习宦非我长，官久计转拙。遭斥还田庐，获与初念协。树艺良有期，农事固堪悦。飘飘绿原风，皛皛明川月。披襟恣吾适，既夏不知热。回思行役日，寒暑靡得辍。疏懒古虽鄙，任性亦可率。膏畴矧丰蔚，积潦复凄冽。白日皎在兹，停云静如结。为谢二三子，努力慰衰劣。"}