{"id":"1072518","title":"送骆仲武","dynasty":"宋","author":"王庭圭","text":"渊明不喜折腰趋，宁作腰笏何易于。劝农使者鄙丈夫，少年新进安识渠。下马怒颊虬奋须，指挥星火飞文符。詈辞愧语每不无，诸公止欲求荐书。椎斲肌骨寻膏腴，公为一笑怜其愚。熙朝成法字已孚，坚如金石莫可无。鞭且勿施安用蒲，三年竟亦无逃逋。吏民遮道相欢呼，生立丛祠傍佛区。想当逸气吞江湖，与人恢疏无怨吁。临邛小子傲乡闾，方乘朱轮呵道衢。公归西山结茅庐，丹崖绝壁巉空虚。谁能负弩当道隅，终日与尔为前驱。"}