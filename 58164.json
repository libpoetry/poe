{"id":"58164","title":"南归诗·十年渡扬子","dynasty":"明代","author":"李流芳","text":"十年渡扬子，狎此如衽席。今始识风波，呼吸投不测。举世皆骇机，避就本无益。不死亦偶然，余生真可惜。不然此春光，遂与成永隔。出险心已夷，聊共子游息。望中指北固，沿溪花的的。言诣山之阴，仰观快奇壁。伟哉铁柱峰，&lt;山含&gt;岈疑斧劈。傍有衲子居，幽洞秘丹碧。洞中少寒暑，龛灯伴朝夕。嗟余风波民，何由得此适。幸已脱鱼腹，复尔耽旦宅。稽首礼大悲，终然度苦厄。"}