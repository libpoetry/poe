{"id":"708251","title":"念奴娇 其十一 羡门五十一岁夫人四十九岁十月得子名曰百龄是可贺也调百字令","dynasty":"明末清初","author":"尤侗","text":"世间奇事，看木公金母、合成百岁。夫妇平分大衍数，阳进因而阴退。进若有余，退非不足，损益刚相配。乃生男子，美哉则百之端。以是名曰百龄。在百家姓上，百官图内。好似百花兰桂发，百鸟鸾凤出类。书读百篇，财盈百宝，百禄天生备。贺君百喜，百壶索取同醉。"}