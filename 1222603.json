{"id":"1222603","title":"次韵杨司业","dynasty":"元","author":"吴澄","text":"春夏华荣变衰歇，颓飙刮肌山露骨。骚人望秋悲泬寥，忽见小春梅蕊发。顿然喜气排寒冬，不管天令严鈇钺。古来蹈道如蹈水，与汩与齐偕出没。坐中白昼对羲皇，门外黄埃自城阙。只怜郭璞注虫鱼，或误蔡谟啖蜞?。争似冥冥云翼远，静看滑滑霜蹄蹶。公桑十亩迩洙泗，我菊一区连楚越。悬知真乐在曲肱，到处扁舟堪散发。我能振袂从公游，分我南溪半风月。"}