{"id":"831117","title":"月华清 秋魂","dynasty":"清末民国初","author":"程颂万","text":"小胆妨萤，潜踪趁蝶，被风招到深宇。冉冉随郎，迷却一条归路。乍记起、蟋蟀帘栊，浑忘了、凤凰窗柱。无语。恁苔松竹脆，那般酸楚。仿佛六曲阑干，有几个花灵，伴伊来去。不畏蛩啼，只怕晓钟惊汝。颤荒烟、篱角残枝，避冷露、楼阴纤步。延伫。待留他月子，替伊为主。"}