{"id":"757412","title":"迈陂塘 送蕳塘弟之都","dynasty":"清","author":"顾翎","text":"促行装、征衫憔悴，醴陵赋就幽恨。牵衣诉到艰辛话，剪落小窗灯烬。朝雨冷、况赵北燕南，不是阳关近。离怀谁省。只古堠吟蝉，津亭烟树，人远暮愁迥。飘零苦。□叹团圞情景。分携况味初省。裁笺擘锦谁曾见，姊弟共联吟咏。行计定、恐淼淼波空，望断春帆影。归期预订。待蟹簖霜肥，鱼庄枫晚，作速理归艇。"}