{"id":"152597","title":"梅花引·思前别","dynasty":"宋代","author":"贺铸","text":"思前别。记时节。美人颜色如花发。美人归。天一涯。娟娟姮娥，三五满还亏。翠眉蝉鬓生离诀。遥望青楼心欲绝。梦中寻。卧巫云。觉来珠泪，滴向湘水深。愁无已。奏绿绮。历历高山与流水。妙通神。觉知音。不知暮雨朝云、何山岑。相思无计堪可比。珠箔雕阑集千里。漏将分。月窗明。一夜梅花忽开、疑是君。"}