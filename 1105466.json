{"id":"1105466","title":"采芹亭","dynasty":"宋","author":"方蒙仲","text":"百年亭子一朝新，三舍先生遇拂尘。城里看花多处所，此中只待采芹人。叹息西湖湖上峰，几人看得少从容。任他万马群中走，还我闲身伴雨龙。宜月宜风还宜雪，烟雨冥濛景更宜。说与客来休剥啄，先生长是倚阑时。便好时时具小槎，遍游水北水南涯。游时要拣山深处，恐有山人处士家。年时桂子例先开，新岁芙蓉手自栽。不惜一春风雨过，许多好事待秋来。短帽轻衫亦复家，前村后陌柳初花。不须多学舞雩兴，随分春光管领些。洲墅楼前眼界新，杜园池馆更回萦。是中一景偏真率，觉得溪山却浑成。侧畔颓垣且莫支，也须别相草堂基。要知风月无边处，不著亭台更自奇。老山代出买山钱，更贴前头碧玉环。报答风光无一句，不知更看几州山。眼中光景几回新，无限英雄一窖尘。但说百年亭已老，不知曾有百年人。人道西南三数峰，虽云峭拔欠雍容。嗟哉偃娈要何用，却学为蛇羞作龙。野性于人投合少，惟山差与意中宜。专留一榻为渠下，绝似陈蕃见稚时。武夷山顶足仙槎，欲往从之天一涯。具唤小舟酹三谏，向来我祖是通家。屈指夫容次第开，典衣去买海棠栽。溪边堪插荷花否，便可四时携酒来。此中小住自为佳，无柰看山眼欲花。把作西湖风物看，不争多否也争些。见说西湖又一新，小楼高阁巧相萦。江山何待人妆点，堪笑吴儿不老成。屋老知非一木支，待时胜似有镃基。安知好事无来者，幻出新亭愈崛奇。觅得广文沽酒钱，便须归隐四山环。岂无半幅鹅溪绢，貌取亭前一带山。佳处知音若不多，似将俚耳听云和。溪山无自不挂眼，亭乎亭乎如汝何。"}