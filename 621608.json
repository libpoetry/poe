{"id":"621608","title":"拟行路难三首 其三","dynasty":"明","author":"郭之奇","text":"一山一水又一乡，风风雨雨最凄凉。水山终始但车舟，风雨凭淩失春秋。昨宵简历数秋光，九月下旬为降霜。杨柳多时欲萎落，莎鸡在户已深藏。行子中道见时物，清朝如何不彷徨。彷徨还自念，念我容颜独秋当。深愁素髭欺客至，难将短鬓较途长。征衣自加还自惜，忽闻暮响何茫茫。想有羁人同旅怨，故令清砧厉空房。或因明月生离思，复令幽机覆流黄。流黄满疋向月清，佳人刀尺就机鸣。思君腰带如畴昔，但妾愁多未能成。听此令人伤远神，征夫相值愿传声。"}