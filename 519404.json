{"id":"519404","title":"长歌为宗伯汧阳端懿王作","dynasty":"明","author":"朱诚泳","text":"猗欤我祖秦之康，维岳钟秀通天潢。嫡庶振振四男子，一一教之以义方。我考惠王袭祖荫，分茅诸父皆封王。鸑鷟麒麟瑞明世，中间杰出推汧阳。玉叶金枝竟凋殒，岿然仅见存灵光。王性恬然靡所好，孜孜为善希刘苍。宗藩耆寿典刑在，如松斯茂兰斯芳。厌世一朝观化去，骑箕游彼白云乡。远近无人不嗟悼，况在骨肉情尤伤。讣音千里达当宁，便蕃恤典非寻常。奉常稽行谥端懿，帝曰休哉王可当。象贤克孝有宗子，三年血泪流淋浪。咫尺终南瘗冠剑，杜陵西畔曲江傍。寒烟落日翳荒草，瑟瑟悲风号白杨。吁嗟王心料无憾，含笑幽宫天地长。"}