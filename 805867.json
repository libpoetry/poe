{"id":"805867","title":"木兰花慢三首 其一","dynasty":"清","author":"奕绘","text":"红尘不到处，特选胜，集婵娟。见裙衩相偎，冠中列坐，人各吹弹。良辰赏心乐事，把浮名、一笑付波掀。座下苍苔细草，曲中流水高山。轻扬缟袂按冰弦。纤指玉笙寒。此化乐天宫，心何曾染，眉未尝攒。长歌短歌数阕，正清香、涧底放幽兰。好住白云乡里，千秋万岁同欢。"}