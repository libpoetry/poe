{"id":"1106306","title":"九日陪金市诸友登高阳山二首","dynasty":"宋","author":"王阮","text":"途穷已负菊花期，尚得诸公慰所思。不遣白衣持酒至，共将乌帽入风吹。紫萸秋浅浮觞少，黄叶山高策杖迟。却恨社中人阙一，未将汤饼共追随。读书怀古恨难逢，不谓斯时乃有公。心自对谈名利外，士知增价品题中。一樽此地论文乐，三径何年结社同。待得尘踪去留决，别将消息寄东风。"}