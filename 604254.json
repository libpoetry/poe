{"id":"604254","title":"题海屋横箫图寿翟寅菽襟兄老亲家六十有一","dynasty":"明","author":"张萱","text":"戊午立春才五日，南极一星高熠熠。光铓直射丰水湖，为照华堂开绮席。华堂绮席祝冈陵，老人星是少微星。家声不堕文侯相，世业仍传广汉经。忆我当年谐凤侣，邯郸道上吹箫处。君生半载我亦生，更喜逢君为友婿。君如隐鹄我如虹，君今矍铄我龙钟。若问画眉京兆笔，空惭偕老鹿门翁。女择婿兮儿择妇，玉种蓝田持作斧。朱陈幸结旧邢谭，泉石寻盟新肺胕。老我多年已毁车，羡君此日尚冠儒。锦缠数入徐娘馆，泥饮频倾孙楚垆。呼儿移棹携春酒，登堂酌酒为君寿。娇歌妙舞酒千巡，綵笔瑶图歌一首。图中仙子踏春潮，独跨虾蟆弄玉箫。但得千秋长对酒，何须一品更当朝。白鹤峰头春正好，南飞一鹤来蓬岛。传言海屋正添筹，岁岁花前人不老。劝君更进紫霞觞，玉箫吹月奏霓裳。愿君努力三万六千日，与君同醉三万六千场。"}