{"id":"693344","title":"送朝使张文卿侍讲寅长时待罪病中二首","dynasty":"明","author":"苏葵","text":"凤巢回首隔高冈，掠树低飞羽翮凉。汉胄分封闻远使，楚累扶病喜教狂。手谈不暇虚今雨，身事多违愧未行。东观旧知谁齿录，碧霄无路劫泥藏。远臣真与近臣殊，世事无言只漫吁。缧绁未先迎使节，绨袍翻辱贲侨居。尘埃泯泯怜初志，愁思源源续旧书。近侍只今难浪迹，杜陵千载不欺予。"}