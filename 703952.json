{"id":"703952","title":"慧岩将赋归小酌话别","dynasty":"明","author":"韩邦奇","text":"海内论英俊，如君复几人。还林非倦翼，纵壑愧修鳞。别意春江暮，孤怀夜月新。寄声频托雁，千里见情真。庭竹暝烟乱，江云野鹤还。山光梁水外，鸟哢武林间。得著先收局，耽春欲问山。悬知非俗驾，世路自漫漫。多难知交谊，离筵倍感怀。江山真得友，花鸟欲忘骸。圣代恩波阔，高名物理乖。先机今勇退，尘绊愧吾侪。云净天光远，江空别意长。骊歌闻柳外，祖席醉花旁。夜雨他年梦，巅崖此日缰。欲归归便得，洛渭正沧沧。"}