{"id":"640064","title":"对菊答友生","dynasty":"明","author":"汪广洋","text":"江郭秋已阑，风气日馀肃。虫鸣遍衰草，音响亦何促。閒处积素抱，无以娱心目。喜君林壑彦，遗我柴桑菊。把玩开晴轩，芳枝动幽馥。靡靡含朝晖，疏疏间寒绿。瓶罂置美酒，相命屡往复。吐词不在繁，累觞须再续。宁云乏珍羞，聊因荐芳蔌。持此宣冲襟，爱之比良玉。掇英知永年，殷勤为君祝。"}