{"id":"708240","title":"玉蝴蝶 其二 贺高二亮纳姬湖州","dynasty":"明末清初","author":"尤侗","text":"应是三生杜牧，深红浅绿，再接花枝。正好珠珰佩解，金雀鬟垂。定情诗、早怜碧玉，小名录、恰比红儿。尽绸缪，描残翠管，写尽乌丝。相宜。绿衣方小，青衫未老，绛缕初飞。顾曲郎君，记歌娘子按新词。学秦筝、争传妾解，偷吴语、未许欢知。画中人，五湖一叶，载到西施。"}