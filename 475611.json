{"id":"475611","title":"梁父吟","dynasty":"明","author":"张时彻","text":"朝上泰山，郁何盘盘。崩崖薛嵥，石齿阑班。虺蛇横树，虎豹当关。憭哉栗栗，曷以盘桓。暮上泰山，白日西匿。前有榛莽，后有鬼蜮。道险天寒，饥不得食。欲见云君，何由可得。泰山巍巍，鲁邦所宗。智矣齐相，七国之雄。二桃何甘，以杀三士。惟其忍心，嗟嗟晏子。虞罗藏机，蜂虿致螫。口舌之微，惨惨戈戟。长沙窜谊，汨罗沉平。谁为始祸，嗟嗟晏婴。"}