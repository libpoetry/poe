{"id":"420641","title":"满江红 其一 戊子八月二十日纪事","dynasty":"近现代","author":"许宝蘅","text":"一片琼英，问传自汉宫宝箧。争道是，玉龙战罢，败鳞残甲。银海平吞波万顷，金城高拥楼千堞。者分明，聊且慰相思，金花帖。君何事，弹长铗。只无奈，投仙牒。任排云驭气，上窥阊阖。旷野有人歌兕虎，荒邱到处飞胡蝶。怕东方曼倩也难知，何年劫。"}