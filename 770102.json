{"id":"770102","title":"菩萨蛮慢•秋日杨东起书园社集","dynasty":"清","author":"董以宁","text":"今当共席。正荷风梧雨，嫩凉时节。更称觞、共向园亭，望带水回廊，宿云欹石。或嗽流泉，晞发乎桥之侧。或谈棋相对，不管蛙声，溪边嘈杂。或是正襟危帻。或小侯数辈，吟笺争拂。或骚坛强项，大义严辞，或醉后微颠，斜书晋帖。或拭轻纨，淡写云林几笔。告羲之、而今却是，兰亭秋集。"}