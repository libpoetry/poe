{"id":"1241751","title":"招隐五首 其四","dynasty":"元末明初","author":"刘基","text":"流水千百折，白云三四峰。上有喷壑泉，下有凌霜松。中有一老人，坐啸岩间风。素发垂两肩，朱颜映青瞳。年纪将百龄，容貌如孩童。长跪前致辞，子非列仙翁。笑谓汝孺子，语汝使心通。我生不偶俗，遗身在蒿蓬。结庐白水边，采药青林中。世语我不接，世士我不逢。箪瓢我不忧，轩盖我不崇。自耕足我食，自息安我躬。冥冥绝思虑，默默全和冲。持此摄吾生，仰荷元化功。何必插羽翰，远逐浮丘公。再拜受斯言，廓然如发蒙。投簪谢知己，一去无回踪。"}