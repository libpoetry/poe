{"id":"684733","title":"寄怀韬仲秣陵并促归骑","dynasty":"明","author":"王彦泓","text":"春光漂荡别离天，心似游丝百尺牵。见说人归归雁后，那堪泪落落花前。南都翠黛宜为史，北里红笺定几篇。争似碧窗银烛夜，月痕依约话缠绵。金堂不似桂堂深，十二轩窗黛色临。燕绕杏梁淹宿雨，蝶穿花榭澹朝阴。檀槽急语他年恨，蜡烛娇啼此夜心。寄语游缰归及早，东风催绿渐成林。"}