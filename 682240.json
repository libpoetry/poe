{"id":"682240","title":"寿封御史中丞姚江邵翁六首","dynasty":"明","author":"于慎行","text":"西台斧绣下觚棱，八座新阶帝股肱。更道高堂承内渥，一时真拜两中丞。世代衣冠直汉宫，家声万石旧称雄。丹书映日传江上，白简飞霜出殿中。清秋鹤发自樵渔，年已非熊入梦馀。双阙旧分苍水玉，五云重展绿绨书。曾是先朝画省郎，江湖白首荷恩光。即看宝带浑如旧，不绾南阳召父章。九十行歌阅大年，红颜春酒万花边。人间自有桃源隐，不到蓬莱已是仙。綵服亲擎白玉缸，朱轓聊驻碧油幢。八龙自是荀家盛，就里慈明更少双。"}