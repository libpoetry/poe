{"id":"765480","title":"忆旧游 题鲍问梅西湖感旧图","dynasty":"清","author":"杜文澜","text":"晕生绡一碧，树影湖光，者是西泠。烽火连三月，怪图中丝柳，都减春情。故乡几回飞梦，随雁度南屏。甚踏雪桥荒，栖云径冷，愁说重经。飘零共千里，况鲍老伤心，刚赋芜城。对酒商归计，问孤山何日，蜡屐同登。瘦梅定应相识，遗鹤隔烟迎。怕戍角吹寒，沙边误却鸥鹭盟。"}