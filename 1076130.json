{"id":"1076130","title":"时宰生日诗六首 其二","dynasty":"宋","author":"周紫芝","text":"轩皇出御世，垂拱坐法宫。时闻康衢间，处处歌儿童。霓旌旋羽盖，问道来崆峒。天师广成子，道实与帝同。一言忽相契，四海俱同风。天师初何言，涿鹿未为功。盖以清净福，下浃寰区中。君臣俱好生，自然格苍穹。天道本好还，报以归其躬。一千二百岁，此寿何由穷。"}