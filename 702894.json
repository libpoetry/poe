{"id":"702894","title":"夏日得诸君登镇海楼游浮邱二作喜而赋和","dynasty":"明","author":"谢与思","text":"危楼缥缈切清都，海国层阴热有无。地控五城开巨浸，天回千嶂俯雄图。雕窗锦石飞觥远，碧树丹梯送眼孤。何事卧游情不浅，赋来陶谢本吾徒。金丹不辨灵仙井，藜火长悬太史题。百尺楼台天外敞，千秋笙鹤夜深凄。俱瞻紫气濡毫动，见说青云倚剑低。便欲寻真沧海去，风尘容易道心迷。"}