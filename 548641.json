{"id":"548641","title":"寿少司徒王见峰公七十公原以终养家居者","dynasty":"明","author":"余继登","text":"葵藿原倾日，桑榆转慕亲。祗缘寸草意，早乞老莱身。静久忘簪绂，情恬爱角巾。朝端曾让德，闾里尽归仁。参伯誇难弟，中丞有嗣人。无营神自王，不竞性弥醇。骏誉推三达，鹤龄始七旬。莫言今白发，遂尔厌红尘。世事多新态，君王忆旧臣。应知虚鼎席，伫见下蒲轮。致主心仍壮，匡时道益振。东山高卧起，曳履上星辰。"}