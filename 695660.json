{"id":"695660","title":"夏日同陈世鸣凭虚阁宴集次陈徐二子壁间韵四首","dynasty":"明","author":"欧大任","text":"伏日登禅阁，萧萧松桂秋。云霞开绣户，城阙隐朱楼。山绕乐游苑，池穿太液流。爱君延赏意，弥觉异乡愁。故事南朝日，风流忆谢墩。薜萝延翠霭，箫鼓送黄昏。钟阜深藏寺，玄湖曲绕村。帝城瞻王气，犹自护朱门。地远堪遗世，山空忽似秋。虚疑梁苑雪，不尽楚江流。草树三吴色，云烟六代愁。夜深凉月白，长啸碧峰头。二妙题诗处，招邀载酒来。阁虚频送暑，昼永数衔杯。日月周京旧，山河禹甸回。登高虽欲赋，愧尔子云才。"}