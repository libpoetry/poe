{"id":"586753","title":"寄邓沃泉宪副","dynasty":"明","author":"钟芳","text":"景象不堪把，韶华驶飞轮。年盟三百五，岭南今几存。我爱沃泉子，圭璋粹以温。思之不可见，烟霭凝朝昏。自昔胪传日，联翩杏苑春。金镳通语笑，玉署接比邻。道溯羲黄奥，光涵虎豹文。虞琴音淡古，玄酒味真醇。一自河桥别，空怜雁影分。何期骆越地，重合索居群。凤历惊三易，彭龄逾六旬。不荣三品禄，高挹五溪云。舒啸丘皋上，行吟涧水滨。境清人自寿，心远物俱新。老我倦行迈，相期步逸尘。圆机谢通惠，疏鄙任天真。知止固宜拙，无求不损神。恢宏天地德，坦荡水云身。风渚寻渔艇，烟蓑理钓纶。苹蒿呦鹿足，菽粟野禽驯。却恨鲸波渺，无缘鸠杖亲。挥毫寄寥廓，明月在乔林。"}