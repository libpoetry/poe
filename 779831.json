{"id":"779831","title":"摸鱼子 题李子仙紫薇花下填词图","dynasty":"清","author":"戴延介","text":"过春风、吟魂飞远，冷冷静闻琴语。心香半缕销烟篆，盼断白云何处。深院宇。借几树、繁红款取芳菲住。移宫换羽。正琼押帘疏，冰奁砚润，华省漫催去。怜同调，我亦新声曾谱。栏干静夜屡抚。银藤枝上玲珑月，分得清愁几许。怀俊侣。又并入、樽前红豆相思苦。艳情知否。趁绛雪轻霏，玉箫低掐，芳思未迟暮。"}