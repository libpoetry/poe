{"id":"987904","title":"奉和御制南郊礼成","dynasty":"宋","author":"寇准","text":"荐降灵符昭瑞命，交修盛则荐清衷。朝真曲里扬丕烈，类帝圆坛报昊穹。述职万邦咸执玉，来庭异域协占风。禹功高大天无极，尧德明如日正中。福浸含生臻富寿，泽流绵宇霈庞鸿。粢盛丰洁神皆飨，金石和平政本通。郁郁云烟当昼丽，熙熙景物共春融。群臣抃蹈瞻宸扆，愿比南山祝寿躬。"}