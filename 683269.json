{"id":"683269","title":"哭梁公实","dynasty":"明","author":"王世贞","text":"梁生不可作，吾道迥堪悲。吴市无双隐，函关失五噫。泪应枯德操，骨好傍要离。白日霾将黯，珠沈合浦时。但惜金兰远，宁知玉树摧。赋留中使问，魂逐大招来。浩荡心难掩，飘零业未灰。何劳验天意，白首世人才。翘首南荒外，孤云重黯然。所悲缘异地，谁谓不同天。簪绂辞贤路，文章损盛年。未须烦墨守，吾及见玄传。草色罗浮满，茫茫不可寻。乾坤闻笛赋，山水断弦心。大业中途阻，雄才半陆沉。呼儿检书札，读罢细沾襟。客语骑鲸事，谁伤赋鵩篇。苍梧坠白日，大庾瘴高天。吾道有千古，斯人无百年。青门一抔土，寂寞定谁贤。脩文应不薄，汝厌世途游。白马巨卿在，青萍季子酬。人间总长夜，岭表忽先秋。任识忘情语，纵横泪未收。欲草名山志，飘然沧海滨。诗篇难睹老，丹灶却添贫。已自乘元气，那能忆故人。暂飞辽海鹤，或恐是前身。白璧埋辉照，青云委路岐。斯文或后死，未老竟安之。敢任昌言续，无惭有道辞。令名兼寿考，今古总难期。当年太阿剑，拂拭有光辉。出狱果何意，延津还一飞。星辰元不没，河岳自相依。吾复怜雷令，人今识者稀。西郭招提外，临溪一笑轻。诸天应有听，五子尚寻盟。震旦谁相启，恒沙汝独行。春云空尽日，驻马不胜情。"}