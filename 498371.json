{"id":"498371","title":"长至前一日霜月甚冷饮于先孝斋头俄而醉矣睡矣端己韬仲孝先频呼不觉继以扶携拥掖余竟颓然其时僮仆无一人从者韬仲卒倩一客负余以归且行歌相送直至余居呼吾儿起置余于所坐胡床覆以被裘而后去四鼓始醒儿云若此因纪以一诗志友生之志爱云","dynasty":"明","author":"王彦泓","text":"醒时相劝醉相扶，感谢朋欢念病夫。岂有僮奴堪荷锸，固应儿子自肩舆。幽人偶遇驮黄蘖，瞑坐仍容据槁梧。纯是鹿车风谊在，不容徒作酒狂呼。"}