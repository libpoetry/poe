{"id":"699935","title":"和何许二前辈壁韵四首","dynasty":"明","author":"郭棐","text":"蜃楼峍屼倚苍空，下瞰冯夷碧玉宫。珠树三千尘不染，画阑十二路相通。兰台客往曾鸣凤，芸馆人传昔射龙。千载源流知有属，是谁清梦度江中。红尘飞断即仙城，潮打江涯触磬声。宝尼珠光从海接，菩提树影伴僧行。香分绮席风幡动，月满瑶波水镜平。况有主宾成二美，不妨拚饮到天明。锦缆牙樯何处舟，采将杜若过芳洲。引雏江燕还怜暑，近槛芙蓉忽报秋。习静最宜松下鹤，忘机爱侣水边鸥。醉看明月归来晚，一棹歌声古渡头。白石清江远俗尘，紫云苍雾拥通津。游遨不断南城兴，尊酒常多北海宾。汀沚渚凫暄丽日，雪儿银管对芳晨。文溪溪水年年碧，歌濯于今庆有人。"}