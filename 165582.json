{"id":"165582","title":"次韵孔著作常父馆中喜雪","dynasty":"宋代","author":"晁补之","text":"冬旱及兹雪，都人销百忧。墙根有宿草，余绿尚去秋。新阳解薄冰，大润升介丘。夜闻窗响纱，高云正绸缪。明旦天津望，寒花翳川流。宫中圣人喜，疠气一夕收。史占上日祥，知欲遍九州。敢任肉食谋，官闲欣岁休。虽无山阴船，穷巷窘若囚。却幸葛翁来，汤饼有麦牟。孔侯金闺彦，平昔慕追游。延阁排霄起，登临忘我愁。何当联辔镮，城苑佳气浮。春郊日可望，桑野听行讴。"}