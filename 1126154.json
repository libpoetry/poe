{"id":"1126154","title":"淳熙七年春帖子 光尧寿圣宪天体道性仁诚德经武纬文太上皇帝閤六首","dynasty":"宋","author":"崔敦诗","text":"欲识春回处，长生大帝家。万年枝耸翠，千岁果开花。欲识春回处，君王献寿时。矞云扶宝座，和气入瑶卮。欲识春回处，晴峰俯碧泉。岩峦犹积雪，草木已生烟。冰消宿沼悠扬动，烟暖寒林约略青。试上龙楼回远望，朝来生绿画罗屏。聚景园中芳意换，望湖楼下绿波长。厖眉自识车音美，时有絪缊夹道香。一气暗随鸾辂动，万祥给会衮衣朝。康衢歌吹东风里，满听儿童善祝尧。"}