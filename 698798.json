{"id":"698798","title":"和美周黎先生过张二乔故居","dynasty":"明","author":"徐婉卿","text":"燕语莺啼又夕阳，閒愁黯黯入年芳。何人系马哀瑶瑟，有客题诗忆靓妆。泛水芙蕖生带艳，浴汤豆蔻死留香。春风人面空成恨，寂寞飞花过短墙。幽恨多关旧日欢，沿溪碧水暮生寒。香销芍药何堪赠，肌薄芙蓉不耐看。四韵新诗吹白凤，一缄残字断青鸾。贞元花下人如玉，惆怅雕阑十二杆。"}