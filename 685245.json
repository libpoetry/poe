{"id":"685245","title":"题刘仪部山水图二首","dynasty":"明","author":"王褒","text":"江城四月见更生，岐路劳劳慰别情。秉笔南宫词独擅，盍簪东阁酒同倾。白云旧业灯前思，青镜流年客里惊。自笑萍踪也如此，悠悠书剑谩题名。谁作丹青慰壮游，潇湘风雨谩淹留。雨深远渚黄花夕，霜落平芜白雁秋。憔悴屈平应有念，才华贾谊自无俦。骚人南去应肠断，芳草寒烟不尽愁。"}