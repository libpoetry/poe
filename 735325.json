{"id":"735325","title":"光孝寺","dynasty":"清","author":"汪森","text":"招提郡西北，旧是虞翻苑。祝发来南能，禅林契深眷。兹维风与幡，心动随所转。见道发高言，宗风垂一线。我来趁媛凉，徙倚石栏遍。池荷已萧索，倒影开镜面。东为菩提坛，夭矫虬龙见。遗植传齐梁，修条郁葱茜。霜皮经雨缁，露叶迎风颤。想当结子时，累累若珠串。闲登卧佛楼，梯级绝攀援。为感法门衰，津梁岂应倦。岿然铁浮图，千像孰锻炼。舍利知有无，恒人罕流眄。藏经在一室，贝叶堆千卷。缅怀唐相授，莫睹滩哥砚。日永钟磬闲，深林坠花片。暑气不侵人，临流撤纨扇。尘事苦匆迫，佳游谢谈宴。渐觉暝烟生，徘徊有余恋。"}