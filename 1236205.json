{"id":"1236205","title":"遣兴","dynasty":"元","author":"杨弘道","text":"谁达谁穷谁后先，扬扬戚戚失之偏。白云出岫本无意，彩雉照溪私自怜。莫拟指囷思鲁肃，何须伏弩杀庞涓。西山深稳有佳处，细斸黄精煮涧泉。雪滋垄麦雨滋桑，五月薰风九月霜。山拥潼关遮陕右，地倾河水浸睢阳。英雄封建分诸国，主客安和浑五方。莫道书生无用处，也能歌雅美宣王。拍案玲珑色益奇，雪中曾赏岁寒姿。玉壶沉水动诗兴，庾岭梅花劳梦思。得得折来当眼底，欣欣传玩副心期。朝昏又厌寻常见，却忆潇湘斑竹枝。"}