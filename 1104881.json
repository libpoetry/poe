{"id":"1104881","title":"走笔","dynasty":"宋","author":"孔平仲","text":"霁雪如泉滴，荒城作阜遮。买猿装野景，插柳待春华。终日开黄卷，诸生望绛纱。王官倦奔走，何幸独安家。种竹禁当雪，栽花准拟春。诗书最閒局，寝食自由身。浙外音题数，齐州问讯频。邮筒烦郡县，此外不干人。触目方多事，栖身独此堂。窗迎先得日，檐送晓留霜。散漫皆书帙，逍遥或道装。墙东虽可隐，林下未能忘。"}