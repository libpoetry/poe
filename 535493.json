{"id":"535493","title":"苦热行","dynasty":"明","author":"王立道","text":"六月徂暑暑未徂，日车间关乘渴乌。凌空横驱赤道纡，毒龙嘘炎入幽都。郁蒸岂与南州殊，芝兰萎堕丛桂枯。天地翕翕如洪炉，火云轮菌光烁肤。桃笙纨扇气不苏，冰盘磊硊疑有无。行吟无心倚槁梧，青袍逼窄坐自拘。骑马出门漫踟蹰，东游蓬瀛览方壶，山高谷深倦取途。况迩闻多道暍夫，我独何意清凉须。呜呼安得飞廉奉职屏翳趋，顿使和风澍雨弥八区，苍生动地交欢呼。"}