{"id":"983425","title":"述易述雅二章与赵清臣制帅","dynasty":"宋","author":"袁甫","text":"六十四卦，惟谦纯吉。九四大臣，居位以德。满则易敧，盈兮斯食。惟谦下人，不违天则。此则伊何，元无损益。澄然太空，秉心惟一。明哲保身，神所辅翊。持此撝谦，与宋无极。大雅不作，吁谟音希。公既奏功，衮衣盍归。归矢尔谟，琅琅厥辞。用添帝聪，烛于几微。天位孔艰，夙夜弼违。逆耳为忠，隐情乃欺。择乎二者，上帝监兹。煌煌祖业，忠臣念之。"}