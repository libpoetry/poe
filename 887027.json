{"id":"887027","title":"天马歌","dynasty":"宋","author":"何麟瑞","text":"昆崙高哉二千五百馀里，日月相隐避。黄河发源下有渥洼水，大宛群马饮其澨。天马下与群马戏，产驹一日可千里。滴汗化作燕支水，国人缚藁为人置水际。久与马习不经意，一朝却被人絷系。张骞使还报天子，天子不惜金珠与重币，期以此马可立致。大宛使人欺汉使，致烦浞野楼兰七百骑，攻虏其王马始至。此马初入天厩时，一十二闲无敢嘶。万乘临观动一笑，盛气从此无四夷。君王神武不世出，天产神物相追随。高皇手提三尺剑，蹙秦诛项一指麾。天下马上得，不闻取马外国为。龙如可豢龙亦物，马果龙种岂受羁。徒令物故过半不补失，轮台一诏悔已迟。此诗欲学旅獒可，光武一牛亦足嘘汉火。"}