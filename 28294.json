{"id":"28294","title":"奉和袭美夏景无事因怀章来二上人次韵","dynasty":"唐代","author":"陆龟蒙","text":"檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沉谢，谈微何必减宗雷。还闻拟结东林社，争奈渊明醉不来。忽忆高僧坐夏堂，厌泉声闹笑云忙。山重海澹怀中印，月冷风微宿上方。病后书求嵩少药，定回衣染贝多香。何时更问逍遥义，五粒松阴半石床。"}