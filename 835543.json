{"id":"835543","title":"百字令 送春，叠游花市韵","dynasty":"清末民国初","author":"潘榕","text":"阑珊花事，惜余春、看到荼蘼开遍。诗记才迎词又送，袅袅吟魂柔飐。笑也含愁，醒还似梦，离绪萦心乱。恨随流水，残红飞落波面。清玩。竹筱风摇，柳梢月挂，弄影巍巍颤。触感相思添几许，别后应难猜算。凤子情慵，莺儿语懒，我客天涯倦。曰归未得，故园烟景空恋。"}