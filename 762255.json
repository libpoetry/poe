{"id":"762255","title":"女贞木新乐府","dynasty":"清","author":"王松","text":"呜呼！王道闺门始，古来贞孝肃人纪。君不见，前明朱家一女子，终身不嫁垂青史。朱家有女名妙华，自恨不能反哺如雏鸦；年笄齿绮容朝霞，母曰：女子生而愿为之有家。女曰：不然，吾全吾天。笑指庭中女贞木，鲁女琴操吾能读；割肌截发誓终养，长奉晨昏代兄长。新竹之山何幽幽，新竹之水何油油！郑家有女名慧修，呜呼！妙华誓矣谁与俦？通德者门、北郭者园，长斋绣佛，福我椿萱！闽南千里，雪峰仰止；生抱佛根悟佛理。以谪降生、以园寂死，拈花一别笑而已。昙花刹那，奈椿萱何！上有重闱，魂兮安归？此去骖鸾伴王母，身在西天名不朽。"}