{"id":"1116174","title":"次韵周圣举过苏次元四首","dynasty":"宋","author":"汪藻","text":"往闻苏赵公，黄阁望诸老。功名四夷知，无愧越裳操。同时卿相家，纨绮或佣保。至今子孙贤，庭有书带草。世人如冰蚕，不知天有暑。纷纷谤伤儿，宁识真实语。当家勤采穫，两耳得韶濩。要须追此公，勿问燕与许。苏郎年少时，万象愁雕镌。应知等儿戏，区区止啼钱。三生绮语习，一悟心超然。胡为作解嘲，切切相悲怜。吴儿雅多姿，不肯藏白地。因君更增情，吹雨作春泪。三年师命留，千日中山醉。一闻高唐赋，令我有仙意。"}