{"id":"1237363","title":"寄胡伯衡兼呈叔父元理元美二首","dynasty":"元","author":"黄玠","text":"忆昔少年日，慷慨赋远游。晨起揽白须，始知天地秋。寒云去雁断，落木穷猿愁。亲故各异方，谁当慰淹留。此邦非吾土，怅望登兹楼。长歌动幽愤，汗漫不可收。阳鸟尚谋食，候虫犹念衣。口体见驱迫，使我远别离。历历路半千，迢迢江两涯。悠悠去乡邑，往往见絷縻。年衰酒况恶，引饮不满卮。形影相嘅惜，恐为时所悲。弁山非故山，怆然寄幽期。馀生苟木陨，犹及尔东归。"}