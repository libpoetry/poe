{"id":"845016","title":"落叶和常熟孙子佩四首","dynasty":"清末民国初","author":"曹家达","text":"草间偷活几沉浮，故国河山又送秋。往事今情同此感，萧萧红豆绛云楼。宫槐陌上冻痕斑，乱飐西风不更还。辜负当年培植意，浪随流水到人间。一番摇落谢芳馨，如此江山恨独醒。赖有遗民唐珏在，荒陵蔓草哭冬青。天寒日暮竟何之，纵不长年亦自悲。多谢后来新雨露，从今誓不上高枝。"}