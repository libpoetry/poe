{"id":"711114","title":"林荃漪招游圭峰","dynasty":"明末清初","author":"张穆","text":"青玉如削圭，远涧下城市。重过山水间，每羡云霞迩。客有赏我情，斗酒先为理。行经昔战垒，中外同倾圮。陇亩见遗镞，残垣啸狐豕。崩厓抑鸣泉，过雨乱清泚。径荒石半芜，碑剥苔犹紫。倦憩松门石，极目问千里。青嶂势有穷，黑海复何底。指我双青门，怒浪常如驶。悲哉宋祚移，志士皆誓死。天风惨不回，谁与文山俟。"}