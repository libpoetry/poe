{"id":"815763","title":"梧州杂诗","dynasty":"清","author":"钱澄之","text":"跋扈南雄将，新年果弃关。君王御便殿，召对及卑班。万乘应持重，两宫未敢攀。独怜彭御史，抗谏动龙颜！此将昔移镇，吾知弃岭逃。比肩难节制，饱肉且旌旄！共有登坛望，宁甘乘障劳！身先诣吏士，惠国尔功高。圣驾真难动，人心系去留。连朝惊羽檄，有诏御龙舟。禁旅因时宠，纶扉独坐愁。内家灯火盛，向夕灿中流。侧耳羊城信，穿烽二使来。诏开藩镇泣，风斗海船回。事变知天意，时危有将才。长城真可恃，驻跸漫惊猜！将帅加专敕，今晨百道飞。如何罪己诏，立待吮毫挥！义动三军愤，功凭一纸微。颇闻李公子，开读泪沾衣！遽有苍梧幸，凄凉别小楼。喜无游宦橐，得上舍人舟。失伴声相识，饱帆夜未收。暗中勤借问，车驾在前头。衰草荒山岸，宵分野烧红。从官时遇盗，篙楫已论功。树黑苍梧近，江清漓水通。同时迎驾者，安定一军雄。端皇陵寝近，上谒小臣从。金殿晨开锁，黄衣夜扫烽。江山迎帝盖，松柏惨天容。下岭还瞻望，祥云已尽封。请对真何事，寒蝉此日喧。露章承内旨，诏狱见君恩。负国罪应得，除奸功莫论！虏氛还咫尺，朝局已全翻！诏狱非仁政，况逢离乱晨。从龙宽典得，请剑小臣频！狼狈悲同类，艰危附党人。山阴真相国，申救跪沙滨。桂林留守重，奏使亦频来。咫尺青骢返，频烦白简催。廷争犹未息，圣怒已将回。好是徼恩放，休称苏轼才！独树维舟处，联樯并楚伧。同官应有疏，入狱自伤情！事定交如旧，天回论渐平。凄凉金给谏，破舫听人争！执政今何日，山阴又闭门！未须论相业，且莫负君恩！典故词林重，纶音国体存。小臣有封事，职在敢无言！僻处朝廷小，虚名礼法持。谁迎郧国至，不救粤东危？元老盈廷谤，书生一语移。阙前争论日，大体幸毋亏！庙议几时决，滇南使久羁。请封恩莫惜，矫诏罪何辞！属国天王凛，朝廷竖子欺。台中诸御史，肯一问狐狸？镇峡关门破，传闻大将跳。内携诸寨主，乡导各山猺。楚塞险从失，胡儿马未骄。休兵图转战，还恃冠军骁！粤东频奏捷，骁锐并争先。丑虏孤城合，蝥弧匹马搴。定需坚壁垒，切勿恃楼船！西路援兵下，胡为不肯前？两粤嗟新败，朝廷波浪中。守藩宜有罪，司马且论功。赏极复何劝？恩叨岂觉隆！灰心百战将，封与烂羊同！远闻洪少宰，父子丧高州。守将罪难问，先臣恤岂酬！久知卑制使，窃恐效诸侯！近地还如此，輶轩咫尺愁！端州兵不下，返旆禦淮侯。莫问粤东急，须防内地忧。督师真失策，酿祸至今留。受诏虚縻饷，何时厌尔求！朝睹南阳奏，强藩已就擒。弃城知法在，问罪见谋深。帐外军声寂，怀中帝诏临。两年三授首，真是快人心！西来吕相国，闻丧独松州。恋阙情空切，收京志未酬！天意难将测，不慭老臣留。寂寞纶扉内，先朝几白头！黔阳书讯至，相忆几经秋。入蜀吾兄在，筹滇刺史忧！中伤凭绛灌，外议重钱刘。节钺危时贱，何心向汝谋！闭门坚请假，吾道欲谁亲！瘴疠安蛮俗，班行畏蜀人。迁除乱日窃，功罪几时真！寄语程司马，饼师泪正新！学士逃荣久，三年不押班。坚辞李泌相，敢恋谢安山？蛮峒家初寄，中书诏且颁。倘徼开史局，予岂望投閒！小舟三伏过，避热苦无方。远伋馀冰井，虚名愧玉堂！更愁秋雨毒，颇忆桂林凉。乞假疏三上，徼恩附野航！"}