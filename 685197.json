{"id":"685197","title":"志哀寄吴氏二首","dynasty":"明","author":"王稚登","text":"翾翾枝间雀，谯谯委道傍。上为鸺纻啄，下为蝼蚁伤。仁者过其侧，拾之归青箱。饲以黄金花，五内皆馨香。疮痍日以平，羽毛日以长。朝栖主人门，夕宿主人堂。此雀衔玉环，将以报主人。一朝婴世难，主人归黄尘。徘徊空庭间，肝肠多苦辛。扰扰行路子，此情安可陈。鹰鹯击众乌，众鸟无能为。胡然坠蓬藋，自损风云姿。虽称六羽翮，零落何所施。蜂虿小有毒，螫人人不知。昔为众鸟畏，今为众鸟欺。既言覆其巢，又已攫其儿。覆巢犹且可，攫子当如何。哀哀三黄口，泣血纷滂沱。好生上帝德，无乃伤天和。谁为诉九阍，三面去网罗。"}