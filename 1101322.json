{"id":"1101322","title":"再韵答周宰","dynasty":"宋","author":"萧立之","text":"天孙失眠锦机堕，剪落溪藤不论个。神光下照茅屋东，惊倒闲庭马鞯座。我如寒蜩吟树间，时来有啄不得闲。涂烟抹墨学梳洗，敢与媚妩争弯环。天畿雨乾顾忧重，剪爪桑林劳帝梦。却传贺表通银台，小臣拜舞驩雷动。银茄欲实豆亦花，一鲍已属穷吟家。莫将苏合比粪土，隔帘不是催花雨。"}