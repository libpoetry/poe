{"id":"306504","title":"醉蓬莱·北园宴集，次韵和无庵，并柬颙庵、伯孝、荫庭、庸斋、秋雪、寂园","dynasty":"现代","author":"黄咏雩","text":"问沈冥今古，寥落江山，谁来浇酒。万绿摇天，渐暗移晴昼。故国山围，荒城草接，待行人回首。槐火泉声，杏花帘影，听鹂时候。丧乱重逢，旧游如梦，玉树歌余，彩云飞后。一例支离，看肘生垂柳。妙语风烟，闲身丘壑，拚樽前相守。世事欢愉，人生聚合，几回还又。"}