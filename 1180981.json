{"id":"1180981","title":"续姚梁公坐右铭","dynasty":"唐","author":"贯休","text":"善为尔诸身，行为尔性命。祸福必可转，莫悫言前定。见人之得，如己之得。则美无不克，见人之失。如己之失，是亨贞吉。反此之徒，天鬼必诛。福先祸始，好杀灭纪。不得不止，守谦寡欲。善善恶恶，不得不作。无见贵热，谄走蹩躠。无轻贱微，上下相依。古圣著书，矻矻孳孳。忠孝信行，越食逾衣。生天地间，未或非假。身危彩虹，景速奔马。胡不自彊，将升玉堂。胡为自坠，言虚行伪。艳殃尔寿须戒，酒腐尔肠须畏。励志须至，扑满必破。非莫非于饰非，过莫过于文过。及物阴功，子孙必封。无恃文学，是司奇薄。患随不忍，害逐无足。一此一彼，谐宫合徵。亲仁下问，立节求己。恶木之阴匪阴，盗泉之水匪水。世孚草草，能生几几。直须如冰如玉，种桃种李。嫉人之恶，酬恩报义。忽己之慢，成人之美。毋担虚誉，无背至理。恬和逊畅，冲融终始。天人之行，尽此而已。丁宁丁宁，戴发含齿。"}