{"id":"697996","title":"次韵秋兴二首","dynasty":"明","author":"赵完璧","text":"一叶银床早报秋，天声涛捲下西楼。翠篁逸兴开三径，黄菊清光专一丘。千古英雄翻浪雪，一身天地笑蜉蝣。年来叹息风尘事，潮落潮生青海头。穷海幽潜傍鹤田，优游清境不知年。松阴月落收窗外，山色云开到案前。渡晚红迷霞际水，汲晨青破石龛烟。閒閒敢自忘斯世，秋酿醺人日酩然。"}