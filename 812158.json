{"id":"812158","title":"咏古","dynasty":"清","author":"寻乐","text":"苏秦佩六印，祸胎成旦夕。扬雄赋逐贫，晚登逆莽册。君子当穷艰，身啬志日益。逃苦而就甘，名节千秋惜。卓尔郭有道，士林争模仿。俊顾及厨中，一例坐钩党。此乃完其名，彼乃罹于网。夫惟谦以受，智识自日长。疾常从口入，智者谨腐肠。祸常从口出，君子尚括囊。房周众宾客，嘲谑成中伤。雌鸡化为雄，佣者老梁砀。霜筠无折枝，秋兰无媚姿。幽贞剧自葆，得与久为期。高名世所忌，才粗甚非宜。惜或祢正平，怀刺终安之。"}