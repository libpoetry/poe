{"id":"264936","title":"金缕曲·沙河小住，山水方滋，聆锦瑟之殷勤，感柔桑之委宛","dynasty":"现代","author":"王陆一","text":"日日凭高处。有疏榕、当窗浓绿，嫩凉新护。一带溪湾人更好，吹到晚兰初度。望碧水、小桥来路。难得风华还倩隐，映花花、叶叶千千步。新月怨，一相诉。流华恰向凉衣吐。算将来、重逢何地，双心何许。君亦人间凄恨积，早识黯然离苦。指隔岸、红纱如语。向晚沙河灯数点，照青山、不及人眉妩。况早是，送归去。"}