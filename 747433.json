{"id":"747433","title":"吴门郭季虎以十月十七日寿放翁于今四年矣朗亭徵诗","dynasty":"清","author":"邵懿辰","text":"放翁豪放人间无，紫皇案前餐碧腴。八十六年诗万首，天风吹洒满清都。不愿腰间玉鹿卢，九环宝带青珊瑚。愿得彫戈横铁马，衔枚雪夜超飞狐。成都名花十万株，眉州玻璃春百壶。醉上凌云手招月，金骨绿髓仙之臞。百年一瞬幽兰墟，丽川亭下芳华徂。中原半壁皆不寿，但留团扇家家图。我欲持杯酹太虚，朱楼白塔归来乎。不见荒寒京水道，青骡踏雪靖南湖。"}