{"id":"458269","title":"三游洞得一壁，壁中陷缺，宽仅容躯，其间案椅宛然，馀则一败帚耳。予抚而爱之，以其可为碰壁之别斋也","dynasty":"当代","author":"卢青山","text":"盘古之斧漫空挥，怪电狞神奔八极。扬喉一斥惊沉雷，鸿蒙崩裂天地辟。四顾大块横莽苍，川自东驰峰自立。手抚长刃心茫然，更何所用此神力。碰壁先生翩然来：我为我公得佳术；拊掌大笑指山河：规模虽具奇未必。胡不更试屠龙功，一一雕镌臻其极？辟河之岸使之曲，断河之床使之泻巨瀑。斫山或险峻或清圆，或极苍天或壑谷。剖为溪涧披山肌，掘为怪洞洞山腹。我既乐山复乐水，一日不得神怫郁。乞公万变呈瑰琼，荡我心胸骇我目。盘古长揖合十指：此行请自先生始。为公破崖剜幽斋，将公投老栖有止。寒光忽忽惊一舞，苍崖断剥溅星雨。眼前石室如幻生，石案石椅形奇古。三面皆立壁，可碰复可住。一面空如天，下临山水府。先生回首人安在，衣衫隐隐云深处。天南地北游复游，陆离合沓不可收。躯渐如山森崒嵂，心渐如水靡不适。吁嗟足疲头亦皤，归住斋中避人迹。以壁为裳地为床，餐翠岚兮煮白石。旦暮山鬼相扶持，老松为友云为客。一朝化去扬劫灰，漫漫飘向水山隙。水山得我生光华，水山失我黯颜色。从此石斋神荒凉，藤垂苔覆风来蚀。满山荆灌茁其姿，横眸一片苍苍碧。东坡居士嗜古如痂斑，千年后向嵯峨攀。剔木拂藤出旧迹，老壁老案皆摧残。唯存败帚屋之角，想像当年洒扫之馀盘孤禅。古人如此不可再，古斋落落将谁待？日暮怅立神孤寒，茫茫微雨回空山。"}