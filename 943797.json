{"id":"943797","title":"次韵许节推喜雨 其二","dynasty":"宋","author":"陈造","text":"旧雨新雨不后期，丰年当复歌周诗。手调玉烛属廊庙，归功假手敢固辞。妇子赴工听晓鼓，山歌和应挥汗雨。麦黄蚕老十分熟，坐衙日日闻此语。偕君薄宦群山中，与我忧喜大抵同。畏垒谬诧庚桑楚，醉乡盍访王无功。向来小旱烦忧恤，喜雨新来慰衰疾。焉得妙思作彊对，如埙如篪吕应律。行藏老矣不问天，一饱肯受儿辈怜。炉熏频炷窗频托，公馀还我文字乐。"}