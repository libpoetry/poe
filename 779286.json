{"id":"779286","title":"山鬼谣 题管夫人画竹","dynasty":"清","author":"顾太清","text":"认濛濛、万竿修竹，绿烟一片清冷。楚天不问云深浅，日暮凄其风劲。吹不定。望不尽、满川秋水寒光迥。露澄烟暝。更无数青山，无边青霭，天际远峰映。伤心更，写出苍梧旧景。美人芳草谁省。千梢万叶矜当世，闲了鸥波小艇。尘梦醒。剩两岸、娟娟瘦玉摇江影。神游目骋。算只有南楼，老人画法，千古妙相并。"}