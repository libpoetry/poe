{"id":"376961","title":"三姝媚·送别黄子湘","dynasty":"清代","author":"蒋春霖","text":"相思堤上柳。唤渔童樵青，繫船沽酒。水鹤飞来，背乱山无语，共君招手。莫上层楼，春已在、斜阳时候。雁碛沙寒，潮落潮生，暮帆催又。尘海吟身惊瘦。剩卅载才名，对花消受。尚著宫衣，听夜窗弦索，泪殷双袖。眼底沧桑，休更叠、哀蝉凄奏。怕问王孙芳草，淮阴渡口。"}