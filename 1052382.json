{"id":"1052382","title":"秋日吟二首呈诸友时在合肥作 其一","dynasty":"宋","author":"彭汝砺","text":"绿发犹年少，衰颜苦病多。阴寒伤物色，淫雨蠹天和。杯酒开寥落，灵蓍问轗轲。凋疏头鬓乱，攲侧齿音讹。苒苒时难得，纷纷日易蹉。荆蒿太狼藉，圭角未消磨。废弃今如此，云为竟若何。嗟伤仁者远，幸望故人过。腊意生幽径，春心漾绿波。几时樽俎共，烂醉听清歌。"}