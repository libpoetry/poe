{"id":"1119148","title":"鹧鸪天","dynasty":"宋","author":"陈克","text":"禁瘆馀寒酒半醒。蒲萄力软被愁侵。鲤鱼不寄江南信，绿尽菖蒲春水深。疑梦断，怆离襟。重帘复幕静愔愔。赤阑干外梨花雨，还是去年寒食心。芳树阴阴脱晚红。馀香不断玉钗风。薄情夫婿花相似，一片西飞一片东。金翡翠，绣芙蓉。从教纤媚笑床空。揉蓝衫子休无赖，只与离人结短封。小市桥弯更向东。便门长记旧相逢。踏青会散秋千下，鬓影衣香怯晚风。悲往事，向孤鸿。断肠肠断旧情浓。梨花院落黄茅店，绣被春寒此夜同。"}