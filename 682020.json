{"id":"682020","title":"西湖八景诗 冷泉猿啸","dynasty":"明","author":"无名氏","text":"冷泉亭下北山陲，曾见雌雄共引儿。惯听山僧朝说法，能随木客夜吟诗。松坡日暖人游后，蕙帐风寒鹤怨时。惆怅遗音无处觅，竹鸡啼老野棠枝。怒挟西风势未休，滔滔何处觅安流。青山隔岸分吴越，白浪排空混斗牛。铁箭有灵来昨日，素车遗恨已千秋。晚来试倚樟亭立，枫叶芦花满眼愁。"}