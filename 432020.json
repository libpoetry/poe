{"id":"432020","title":"哀清翰林侍读王壬父诗（六首）","dynasty":"近现代","author":"吴虞","text":"湘绮楼空楚水流，萧萧斑竹迥生愁。何如憔悴姜斋老，著罢黄书望九州。少年抗志动湘淮，劝进文传素愿乖。白首就官非得已，剧秦当日亦诙谐。寂寞江山燕子飞，兴亡容易付斜晖。书生尽解谈王命，应怪夷齐怨采薇。文章留得晋阳秋，挟策纵横感旧游。老共侏儒争一饱，滑稽方朔太俳优。被发伊川叹昔贤，忧来谁为洗腥膻。漫师辟世陶徵士，宣统居然纪六年。谁是文翁小吏才，千年石室长青苔。飘零杜老悲诸将，空向江头痛哭来。"}