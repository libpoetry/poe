{"id":"829364","title":"梁文忠公挽诗","dynasty":"清末近现代初","author":"陈曾寿","text":"先帝幽忧极，攀酬有一臣。心枯廿年事，史见十分人。遗孽图仍蔓，崇冈植已新。向来诉冥漠，惨淡忽相亲。命系三纲重，褒逾九锡荣。易名孚异口，恒性动蚩氓。鹃拜伤臣甫，鸾讹痛屈平。区区异微尚，一世诧孤行。瞻拜思初地，天泉到此时。谁承江汉学，相望柳堂祠。遣祭昭先见，宣哀惜慭遗。深宫终始念，占复九原知。"}