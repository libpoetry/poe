{"id":"816802","title":"解连环三首","dynasty":"清","author":"蒋士铨","text":"乍离蓬岛。约风裳几褶，羽衣缥缈。负筠蓝、半亸香肩，纵力不胜娇，肯抛瑶车。塞外归来，又一度、沧桑枯槁。绾燕支小髻，辫发新盘，蛮妆偏好。破费功夫多少，看明金错绣，一天风调。算不比、画里真真，倚三尺绡，许人低叫。我忆余杭，问花让，几人沽了。拼忍受、王远仙鞭，一亲长爪。寂然如此。问谁守庚申，谁论甲子。听门外、毂走惊雷，料爽垲难求，且居尘市。共燕分巢，何用择、干支戊己。把槿篱草屋，移画城西，一角山底。退食闭门而已，但扫叶听蝉，可除多累。待成名、宦何年欢，朔雪炎风，抛弃流水。万卷三间，容俯仰，闲身足矣。甲辰雌、只愁老我，软红堆里。江流日夜。问六朝人物，尔何为者。三百年、龙战元黄，但歌舞荒淫，风流儒雅。醉梦兴忘，又节次、欺人孤寡。放千寻铁锁，一片降帆，妆点图画。几处杀人盈野，算偏安才过，几王几霸。说天堑、虎踞龙蟠，被风月莺花，几番误也。眼底苍茫，剩燕燕，于飞上下。诉当年、故国山围，空城潮打。"}