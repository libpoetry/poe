{"id":"765026","title":"霜叶飞 冬闺，用周清真韵","dynasty":"清","author":"徐釚","text":"雁声草草南楼过，齐飞群下江表。兰膏和泪咽空房，小胆添幽悄。渐哀角、霜林催晓。残星数点银蟾小。又寻到深闰，把半枕、孤眠滋味，偏来相照。凄凄远树烟迷，关山路黑，纵有游魂难到。玉箫彻夜弄新声，辗转伤怀抱。宝瑟钿蝉都弃了。怕弹别鹄离鸾调。拚得朝朝暮暮，鸳枕香消，泪痕多少。"}