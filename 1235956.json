{"id":"1235956","title":"次雷子枢知事延平八咏韵 龙津春浪","dynasty":"元","author":"岑安卿","text":"宝剑龙入水，千载犹可见。春风动鳞甲，浪舞桃花片。一息过天池，相期曲江宴。风高扫炎瘴，猿啸破昏昧。圣学醒群蒙，触景与心会。我思住山中，伊谁致芳酎。峨峨金凤山，绀宇各雄占。佛境本无殊，人心有欣厌。云从何处来，普覆青萝厂。群峰西南来，叠翠环且聚。绝顶生夜凉，光浮玉毫兔。沆瀣洗我心，高吟振寰宇。白鹤去不返，仙归已无日。大明生东维，光粲神丹室。我来吊遗踪，惟见跳丸赤。翠微烂五色，回光动仙舍。谁移赤城霞，来展延平画。跻扳远莫遂，沈吟日西下。泉流山忽断，急溅落悬壁。梁石见天机，窍竹给民食。贤哉赛侯功，丰碑宜百尺。建溪东南流，滩石狞可怖。黯淡束奇险，过此始无虑。回思太行山，亦有摧车路。"}