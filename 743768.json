{"id":"743768","title":"翁覃溪学士为摹砖塔铭赋谢","dynasty":"清","author":"桂馥","text":"唐书最喜砖塔铭，惜哉破裂无完形。河东一本是初拓，悬之海内如晨星。欲攫不得三叹息，归把残字空眙瞠。玉堂学士莞而笑，我有粱肉施饥伧。羊毫一扫松风急，百廿七字云英英。硬黄响拓俱多事，临摹不数沤波亭。满堂传示称快意，孰知两日劳经营。学士初学虞永兴，有时阑入欧率更。上下颜、柳兼褚、薛，全凭变法如写生。不然下笔求形似，得毋笑语同优伶。不见摹勒重刻石，宝鼎化作三足铛。学士论书善取譬，有似柘浆析朝酲。寻常只字足宝贵，况当妙墨双眼明。纵无兰亭茧纸本，我心足使平如衡。"}