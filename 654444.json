{"id":"654444","title":"谒李忠定公祠","dynasty":"明","author":"何乔新","text":"孤狐升御座，黑?翳炎精。北骑忽南下，长驱无坚城。庙堂无远略，金币但乞盟。我公抱忠愤，抗疏请亲征。内选环卫士，外招勤王兵。北人闻褫魄，逡巡为徙营。群邪互挤排，不顾皇穹倾。公谋既不用，彼势益凭陵。青城驾不返，哀恨徒嚘嘤。建炎初嗣统，起公秉钧衡。拳拳复三镇，汲汲返汴京。慷慨陈十策，炳焉如日星。国势稍张皇，彼众咸震惊。汪黄苦相忌，投荒复南行。敌主据宸极，神龙幽边庭。公辕不复北，河洛战血腥。皇天不慭遗，骑箕上青冥。此邦公故里，遗庙俨仪刑。神游三百祀，英气凛如生。升堂展拜谒，溪毛荐芳馨。思公不可见，頫仰清泪零。"}