{"id":"240572","title":"怀安光孝寺观空轩遗圆长老","dynasty":"宋代","author":"王灼","text":"宝坊郁郁满松桧，独有小轩花数辈。榜以观空作正观，要识转物大三昧。世间眩人万红紫，心君已落色界内。那知心境无异法，真见元非色尘外。色空双忘未奇特，非非想处亦横溃。谁因拈花发微笑，嚼蕊嗅香不相碍。吾侪跛鳖望千里，安得远都如历块。诗在怀藏拟不出，彼上人者难酬对。"}