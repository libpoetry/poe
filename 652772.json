{"id":"652772","title":"题刘松年画仙山图","dynasty":"明","author":"谢晋","text":"群山岧峣紫翠封，楼台缥缈烟霞重。青溪迥隔红尘路，玉洞遥连绛府宫。溪边洞山相隈隩，蹊径深深映花竹。风散花香泻酒瓢，日高松影閒棋局。岩前偶坐二三翁，神气萧爽巾屦同。玲玲绿发稀可数，皎皎双童玄且浓。其间一仙如识面，忆在芙蓉城下见。曾将宝诀授长生，还引瑶池间小宴。别来倏忽三千秋，旧踪那复更追游。何当重跨轩间鹤，来会诸仙领上头。"}