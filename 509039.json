{"id":"509039","title":"图韩范二公经略西夏事迹于正心堂之壁各系以诗著志也 其二","dynasty":"明","author":"韩雍","text":"宋室治已久，三垂悉安生。西贼何奸骄，卒然背初盟。秦中既告急，朝野咸震惊。范老独慨然，誓欲此贼平。面受阃外寄，胸中百万兵。跨马提宝刀，长驱莫敢撄。侵疆始遍历，成算先已行。大顺当要冲，贼必纷纷争。板筑倏云具，旬日完高城。贼闻倾国来，相讶如神明。挥军与血战，败北僵尸横。从兹胆已破，不敢窥咸京。蜀羌亦归心，愿入为编氓。公能推诚信，抚接如孤?。营田万顷馀，劝课皆开耕。西成富收穫，百室俱充盈。有无时懋迁，日中通民情。干戈既偃息，所至壶浆迎。归来告天子，报功亦非轻。黄阁赞大猷，事业尤忠诚。惟公千载士，岂但人中英。先忧与后乐，有志事竟成。泰华擎空高，江汉彻底清。流风播永世，忠献齐芳名。"}