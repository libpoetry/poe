{"id":"700997","title":"山阁杂咏","dynasty":"明","author":"梁维栋","text":"小阁虚窗入远山，苍松修竹递相关。天风一振龙鳞动，何处吹箫引凤还。辟园近阁欲移花，勿漫乘春且种瓜。每爱生平能解事，岂图清玩酒杯誇。参天榕树绿婆娑，拥砌名花五色多。恨少悬珠如斗大，春来急植树波罗。晚植蕙兰称赏心，疏茎密叶翠阴阴。倚琴香扑朱弦蔼，充袂芳传岁月深。芰荷一出压群芳，翠盖亭亭度晚凉。虚直清同三大道，错将颜色拟张郎。珍重藏名世所嘉，瑞香忒自擅声华。圣朝不瑞闲花草，纵有奇馨莫浪誇。蔷薇花好刺朋生，带得长春亦纵横。莫道锋芒无用处，屏藩今喜得干城。生平未暇评花品，今夏看榴兴不孤。一发丹葩朱寔出，始知渠是锦衣图。合欢花开晚色饶，光趁明月客怀消。相逢且作通宵醉，后夜合离未可料。结客囊空强自宽，故移金橘傍阑干。世人只羡黄金好，质有真金可静看。谁言茉莉香无姿，国色常兼白雪奇。假使温公不喜插，也须笑折两三枝。蒌青带露覆墙端，叶叶云舒仙掌看。客至传槟恣小摘，大官不羡蔗浆寒。月桂奚自植人间，疑是嫦娥仙掌颁。高枝未许寻常折，留映上林供客攀。花名何事唤含笑，似笑才情久寂寥。惟有蟠桃能媚客，一枝红映压墙娇。清白原同太素质，艳浓即蹈色妆看。时人不识本来貌，倒把花光作粉团。编篱护菊株株秀，洁白红黄种种齐。岂为香颜多种取，岁寒梅竹得平题。最爱南枝傲雪材，雪深犹怯太阳来。梅能向日白如雪，不枉名为百花魁。接径培花意暂欢，那堪蓬草欺多端。惜花只令将蓬剪，谁道生机总一般。何生知我频载酒，宗弟爱兄亦命车。若欲草玄吾岂敢，幽谈拟敌十年书。飞飞玄鸟兼黄鸟，灼灼红花间白花。安得词人三五辈，共题花鸟纪年华。"}