{"id":"1125986","title":"赠仙翁三首","dynasty":"宋","author":"钱忠","text":"八十清翁今钓客，一纶一艇一鱼蓑。碧潭波底系船卧，红蓼香中对月歌。玉脍盈盘同美酒，锦鳞随手出清波。风烟幽隐无人到，俗客如何愿一过。小舟泛泛游春水，竹笠团团覆败蓑。盈棹长风三尺浪，满船明月一声歌。非干奔走厌浮世，自是情怀慕素波。惟有仙翁为密友，就鱼携酒每相过。吴江高隐仙乡客，衰鬓长髯白发乾。满目生涯千顷浪，全家衣食一纶竿。长桥水隐秋风软，极浦烟浮夜钓寒。因笑区区名利者，是非荣辱苦相干。"}