{"id":"700011","title":"忆别三首","dynasty":"明","author":"陶安","text":"七年同在省东厅，回首征途夜戴星。南国远猷资幕府，西山爽气挹江亭。壮年报国心常赤，贤主知人眼为青。鸿雁未秋音信少，每思好语似兰馨。龙虎韬雄赞紫枢，凤凰池好占洪都。文章光燄无如李，疆域西南本属吴。勘定有谋裨宰辅，治安求策礼真儒。落霞孤鹜江天远，未暇登临倒一壶。西掖明刑慎履操，南昌守郡选英豪。两军争战雌雄决，百姓疮痍抚字劳。新垒入云环井邑，长江护境壮波涛。美人缥缈关情处，独立溪亭月色高。"}