{"id":"665431","title":"罗浮四百峰赠湛甘泉编修还岭南","dynasty":"明","author":"郑善夫","text":"罗浮四百峰，屴崱连青旻。中有甘泉子，头戴玉台巾。伏火烧丹砂，趺坐三千春。下悯世溷浊，飞舄京华尘。西历太行山，北渡长淮津。疮痍满道路，此意长谆谆。回思葛稚川，眷言慰所亲。倾盖姑苏阳，探春五湖滨。更欲折梅花，持以遗远人。相从不可得，独步采江蘋。"}