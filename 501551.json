{"id":"501551","title":"青水洋","dynasty":"明","author":"林弼","text":"吴江东入海，水与天色并。波涛堆琉璃，一碧三万顷。晓黛浮空濛，春蓝涨溟涬。南泛浩无涯，北接安有境。莽莽合苍霭，翳翳没白景。鲸鲵聚窟宅，天地设陷阱。我行监漕贡，眷言赴京省。舟楫多艰虞，行役增戒警。望洋意茫茫，恋阙心耿耿。缅思承平日，皇风被溪岭。迢递一介使，万里无寸梗。云胡鞠荆杞，周道莫驱骋。戎马方纷披，庙谟赖维罄。庶得近依光，绝胜遥引领。讵复惮勤劳，乃遂忘忠鲠。南风蓬底声，西日帆外影。萧萧征衣裳，薄暮有馀冷。浩歌叫冯夷，慷慨心目醒。"}