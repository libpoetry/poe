{"id":"619499","title":"赠严山人","dynasty":"明","author":"伍瑞隆","text":"先生南海之高士，落落风尘七十馀。虽复平生坐偃蹇，骨象自与常人殊。自从弱冠操桑弧，侯门几度登吹竽。袖中明月大秦珠，往往落笔群龙趋。腰悬宝玉青珊瑚，千山万山泣蟾蜍。自是豪杰世情疏，肮脏不肯成枭卢。身不成名岁月徂，可怜壮士委路隅。念我夙昔忘年好，十年零落荒山道。策马为我从东来，片言慰我忧心捣。五字沉雄沈杜间，长歌淡荡风格老。语语含情清且真，每一念之伤怀抱。嗟乎嗟乎君胡来，高谭意气何崔嵬。无乃英雄自古多如此，秋叶落尽春花开，如何相遇且衔杯。一歌一啸与君饮，穷愁于我何有哉。"}