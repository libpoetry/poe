{"id":"683128","title":"喜脩德汝器二君子偕嘉猷秀才至二首","dynasty":"明","author":"方孝孺","text":"宛宛心所慕，盈盈日兴思。今辰果何祥，举目皆在玆。经时抱沉瘵，杜门谢亲知。狷独莫与徒，有怀欲从谁。聊求古人志，远与后世期。放情简册间，庶以静自怡。此意信似拙，众方背而驰。非子秉冲襟，畴能无弃遗。敝庐面落日，炎暑每相欺。清谈偶有适，四座生凉飔。久乏经世具，孰正生民彝。深衷郁未宣，流光迅难追。嘅馀喜胥会，岂以慰我私。相期树斯道，与国隆丕基。孟春期过我，仲夏始来翔。只尺同里居，会合犹莫常。何况涉远道，各据天一方。言归虽有期，心思讵能忘。我如失群鹤，敛翮鸡骛场。时逢凉飙发，仰首睇穹苍。子若随阳雁，高举隘八荒。知时识天叙，岂慕稻与粱。哲兄富文学，簪笔侍贤王。爱国心事苦，念亲梦魂长。朝退寝室静，阅书焚妙香。宾僚各雨散，思子不在旁。子去义所安，讲道信有望。山河壮都会，图谱有馀芳。吊古考隆替，抚时推兴亡。贾传论过秦，杜生赋阿房。千秋继奇伟，亦足宣慨慷。顾惟河洛间，神丘郁相当。远思百圣烈，近想群贤臧。载瞻伊水滨，二龙宣重光。和贞各诣极，崇眇交挥扬。后来闽衡杰，阐述烂昭章。匪是启灵秘，正途巳微茫。愿子奋遐躅，整策趋康庄。明明吾所怀，暨暨宜力将。幽独静自悯，内视德甚凉。方忻丽泽益，垂析情增伤。迟子即来旋，?迹鸳鹭行。坠绪俟并缉，他?冀同攘。重开万古昏，再睹斯民昌。深期实在玆，抱瘵语莫详。行当重执手，母使热中肠。"}