{"id":"984063","title":"喜晴即用前韵","dynasty":"宋","author":"袁说友","text":"春田欲雨常忧迟，夏田得雨嗟踰时。春耕夏耨两无及，眼乾泪竭空沾衣。翻翻联联脚力尽，万车不救一尺泥。朝看东南暮西北，晚霞倏忽山头归。白日一照黄潦定，秋来准拟筛红粞。早田拾得晚田熟，今年更救明年饥。念夫陇上一月宿，趁晴归欲呼妻儿。与夫岁岁同甘苦，未容恤纬惭嫠妇。"}