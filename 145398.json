{"id":"145398","title":"同友行山峰隐僧语","dynasty":"宋代","author":"释文珦","text":"我本忘世人，有志在岩穴。欣逢会心友，提携步林樾。云中野僧居，树梢清磬发。不惮登陟劳，遂得造石窟。门前羃萝茑，座后翳松栝。结草为三衣，降龙在一钵。问我从何来。执手道契阔。食我青精饭，语我颇谆切。教我去众巧，使我守一拙。我诚服其言，毕志不敢越。他年定依止，相与定晚节。万事尽弃捐，饮涧茹薇蕨。"}