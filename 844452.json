{"id":"844452","title":"甲午天津杂感和姚慕庭先生原韵","dynasty":"清末民国初","author":"俞明震","text":"灭烛天光入，乾坤绝可怜。独成心皎皎，深坐夜渊渊。送日息群动，填胸哀昔贤。搏精尘壒外，暂比入山便。寂寞真相喻，宁知范子豪。危言伤大隐，一发系吾曹。激咏物情好，披风众窍劳。深心无不在，孤睨一星高。太息幸馀老，徜徉万劫场。窅然心不竞，孤处古相偿。往者论先德，天心或未亡。斯文各深浅，吾道此低昂。久雨荒生事，人烟惨淡中。连林答沉响，虚枕引低风。蝶影移灯入，蜂房隐壁空。就乾得生理，此意倘吾同。屋角喧新涨，墙阴煮雾茶。云来失双燕，泥泛没轻花。四野日光薄，九河风力加。近堤农作苦，昨岁已无家。诙诡人间世，雏夷发尽青。愤时终自放，庄语待谁听。兵气缠蜗角，天声戴鹤翎。仙人缈瀛海，如我五霞軿。小别长安市，时流一辈多。窃钩真不幸，侧帽屡相过。宏道命安托，横流尔奈何。出门看傀儡，饭饱得蹉跎。庆典中朝重，贤臣议礼佳。星辰罗地轴，鸾凤啸天街。近惜辽东信，终伤义士怀。圣人千万寿，四裔在庭阶。离家觉轩豁，望远忽潜潸。门祚惊心久，饥寒合眼间。高天谁见影，集霰欲迷山。广漠吾从逝，先偷一夕閒。静坐如有适，从知昨者非。笠边疏雨过，草背一虫飞。酒薄心常定，谈深客不稀。八方终炙手，吾道竟安归。"}