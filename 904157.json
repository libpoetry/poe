{"id":"904157","title":"题钱德载双清堂","dynasty":"宋","author":"李处权","text":"谁识堂堂忠懿孙，至今人物典刑存。颇同陶令辞莲社，但学庞公隐鹿门。醉枕泉香分石脉，吟窗树老出云根。喜携自有东山妓，好事宁无北海樽。服食方依炼丹井，跻攀莫近洗头盆。秋风百本篱边菊，夜月三号涧下猿。未怪频穿康乐屐，可须多羡辟疆园。题诗我愧词源涸，作记渠能学海翻。乱后烟霞真得计，静中丘壑要重论。十年杀气缠伊洛，回首吾庐正断魂。"}