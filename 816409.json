{"id":"816409","title":"减兰","dynasty":"清","author":"黄燮清","text":"画楼西畔。一径苔痕都立断。悄隔红窗。却教鹦哥骂玉郎。桃根姊妹。几点眉山烟外翠。瑟瑟宫花。掩映秋蝉两翅纱。晚妆才了。粉气如烟空处绕。携手斜阳。鬓后风味渐渐香。偷移宝屧。便不逢人心已怯。小语多时。只有花阴宿鸟知。木樨花发。记向花边寻宿约。挨近罗衣。替掠烟鬟未整丝。黄昏归路。辨不分明烟外树。澹月疏帘。一丈桐阴绿到檐。扁舟西去。两地情怀无说处。各自生愁。各自昏昏过一秋。寒灯谁共。枕上定须寻好梦。梦若寻来。夜半楼扉为我开。"}