{"id":"404735","title":"天香·辛未八月十九日寿讱盦丈六十","dynasty":"近现代末当代初","author":"袁荣法","text":"阆苑晴晖，璚楼丽景，秋光胜是春半。孕翠庭梧，缀金岩桂，掩映玉钩罗幔。香飘瑞霭，趁一片、笙歌低转。南极星明碧界，兰堂夜传高宴。莫讶岁华晼晚。早人间、桑田都换。炯炯素忱华发，照人心眼。慢引壶觞自款。待唤取、流霞醉千盏。为祝嵩龄，须如此算。"}