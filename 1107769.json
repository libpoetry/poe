{"id":"1107769","title":"避贼书事十三首","dynasty":"宋","author":"左纬","text":"凶贼意何惨，杀人焚其庐。我命虽仅免，我家已为墟。譬如巢南鸟，巢破不得居。朔风吹黄草，飞去将何如。生长城市间，吾其患驱逐。贼人俄涨天，举家如奔鹿。入山恐不深，但冀免杀戮。贼平无所归，独倚青松哭。怀宝恐吾累，蔽形何可遗。囊衣入山谷，势急还弃之。及至出山日，秋风吹树枝。免为刀兵鬼，冻死宜无辞。贼来属初夏，逃去穷幽荒。山深松萝密，野旷草木长。蟒蛇大如树，见我不忍伤。贼固不如蟒，害人无善良。搜山辄纵火，蹑迹皆操刀。小儿饥火逼，掩口俾勿号。勿号可禁止，饥火弥煎熬。吾人古有命，困仆犹能逃。十迁昧南北，终岁在路歧。霜坚齧我足，风冽剥我肌。艰难固其分，衰老难支持。白骨乱荒草，百迁亦不辞。东邻有老人，金玉富无敌。恶贼一朝来，弃之如瓦砾。性命虽尚存，见人无颜色。老人自不思，本为大盗积。保城恃义兵，误事真可惜。国家久升平，谁复睹锋镝。一旦驱市人，纷然冒矢石。逢敌先弃戈，罪之不可得。妻儿共一区，日夜谨相守。遥惊白旗来，不觉四散走。汝死吾不知，吾亡汝何咎。隔林闻哭声，相见真成偶。今我有三子，欲谋分置之。庶几一子在，可以收我尸。老妻已咽绝，三子皆号悲。生离过死别，不如还相随。妖贼本蒸民，忽尔为猪豚。王师一日下，割剥恣啖吞。食尽固其所，恐伤仁圣君。招安俾复业，亦既不是人。有女衣已穿，颜色犹自好。无食未几时，呦呦哭荒草。问之谁家女，低头未忍道。前山欲黄昏，吾行不暇考。嗟尔游宦人，弥年住京阙。尽室寄东南，一朝闻贼发。道路已不通，音书多断绝。朔风满长安，日夜成华发。"}