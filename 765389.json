{"id":"765389","title":"失题","dynasty":"清","author":"张晋","text":"大雅久不作，伥伥吾谁从。苦读糟粕书，拓此磊落胸。处士盗虚声，高谈惊盲聋。及观所著说，琐屑如儿童。我有夜光珠，包裹何重重。偶然出相衒，谓可豁双瞳。谁知座上客，视与鱼目同。然默□自念，吾道勿乃穷。丈夫抱真气，达人无俗容。悠悠岂足伍，闭户不与通。有时发清兴，溷迹阛阓中。鼓刀与卖浆，或者有英雄。"}