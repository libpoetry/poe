{"id":"515605","title":"贺徐原一亚卿得双生子","dynasty":"明","author":"程敏政","text":"画堂俯通逵，佳气日葱茜。襁褓忽双生，彷佛蚌珠见。凭谁分伯仲，婉娈如一面。主人廊庙姿，慷慨济时彦。及此熊罴祥，那觉鬓丝变。升升骐骥种，采采芣苢眷。坐令阀阅家，远迩一惊羡。纷纭会汤饼，箫管动庭院。末由充贺宾，追逐叨一面。为赋瓜瓞篇，迂迟笑衰倦。"}