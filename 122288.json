{"id":"122288","title":"阊门初泛二十四韵","dynasty":"宋代","author":"范成大","text":"好在驰烟路，平生载酒行。摧藏身久病，契阔岁频更。昨夜灯花晓，今朝稻把晴。出门新梦境，触目旧诗情。水远推篷眩，天宽倚柁惊。转湾添繂挽，罨岸并篙撑。舫后装儿女，舻前酌弟兄。醅香新麴嫩，茗味小春轻。红皱分霜果，黄蔫捻夕英。缬林疏露屋，朱阁静临城。桃坞论今昔，枫桥管送迎。山腰樵担动，木末酒旗明。竟日窑烟直，中流塔影横。数帆残照满，一笛暮江平。煞网枫边桁，牵罾柳际棚。岫云萦石住，田水穴堤鸣。过渡牛归速，穿篱犬吠狞。鱼寒犹作阵，雁远更闻声。急橹潮痕出，疏钟暝色生。邻翁欣问讯，逋客愧寒盟。一昨成归卧，于今负耦耕。生涯都塌飒，心曲漫峥嵘。猿鹤休多怨，菰蓴尚可羹。药囊吾厌苦，扶惫且班荆。"}