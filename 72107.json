{"id":"72107","title":"莫春陪周明府过顾将军祠下立碑","dynasty":"元代","author":"谢应芳","text":"黄天荡上将军树，树下数家人姓顾。行人遥指若堂封，往事犹论麾扇渡。新祠画藻烟雾湿，古木垂萝鬼神护。长州县令枉高盖，短褐巢翁曳双屦。海棠正落胭脂雪，山瓶为酹金盘露。柱头老鹤作人语，道旁驯雉随车驻。《吴趋》一曲歌未了，蜀魄数声春又莫。金戈铁马尚酣战，白羽清风复谁睹。看碑莫怪客如云，彼君子兮真可慕。"}