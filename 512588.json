{"id":"512588","title":"送王理之赴孔林书新庙碑","dynasty":"明","author":"沈周","text":"王子嗜字学，阖户攻古籀。曾莫求人知，摸拓乌衫袖。发绪到秦封，探赜更周狩。前年灵光菑，再搆初观复。工讫乃纪载，伐石获良琇。钜公实脩辞，摽美书岂后。远檄举王子，宪抚识不谬。膏车未谋人，径作千里就。圣德无假托，高揭有永寿。譬虽衮裳贵，亦见附绘绣。握笔敬在先，书法要缔究。匪徒求妩媚，结体务庄厚。老夫爱莫助，赠言恃惟旧。"}