{"id":"686213","title":"子夜四时歌八首","dynasty":"明","author":"卢龙云","text":"梅柳相将发，桃花色渐殷。园门终日闭，春意总相关。霏霏陌上烟，漠漠林中雨。桐叶初满枝，何时见梧子。昼长偏苦熟，凉生过雨时。屋角添蛛网，日暮更悬丝。逃暑傍曲池，风送荷香入。倚槛两三花，见莲还未实。凭栏看木落，四壁鸣促织。天上几七襄，犹恐未成匹。日晚采莲归，轻舟入南浦。花里觅莲房，可奈心中苦。别多会苦少，有怀当诉谁。似看灯下局，落落不堪棋。凛凛北风寒，乌鹊树间绕。展转觉夜长，思君全不晓。"}