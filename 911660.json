{"id":"911660","title":"叔虎辱与予游最久其所为诗文仅窥一二未获搴珠璧之椟而纵观也行李来京都携方崖类藁携续集示予暇日隐几读之斲巧抽新绚綵烂烂为之洞心豁目不知君家所藏其富若是辄成古风以自诧奇观因以为谢","dynasty":"宋","author":"杜范","text":"昔君游我里，诸老皆竞爽。今踰三十年，百事一非往。君今来京都，相对各槁项。清灯话畴昔，未语意先惘。橐中剩缃帙，挈来耀书榥。栒虡列群编，金石振逸响。又如春水阔，縠澜敷浩瀁。绣鞶饫耳闻，锦囊惬心赏。今夕亦何夕，尘塞为披敞。吾衰亦久矣，欲勉不可强。尚记诸老言，种收同卤莽。顾我困朝饥，羡君富秋穰。何日遂赋归，相从问陇㽘。滞穗傥可拾，我亦歌击壤。"}