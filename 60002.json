{"id":"60002","title":"刘母七十封安人再庆诗","dynasty":"明代","author":"罗玘","text":"赣滩二十四至此，舟人落帆趋入市。木铎道人呼净街，白头病妪出呼豕。扫除如砥到县门，五步十步一结绮。舟人眼眩脚颤掉，屏立背面人如蚁。县官身骑六驳马，短亭五里长十里。龙幢云旌羽葆纛，日月虹霓分旖旎。黄衣圣人坐紫宸，黄麻飞下泥金紫。卯金之家太安人，兵曹之禄宁馨子。恩波浩浩沃所生，母以子贵亦其理。天门使人若神仙，安有寿域坐一几。东筵坐令西坐丞，附耳窃语啧不已。操觚丐饭道傍妪，云泥悬隔未足拟。四百四十甲子余，先庚后甲良有以。县官持觞天使醉，夸吾县有德爵齿。儿童浪看舟人记，如饱饮食谁禁止。到京细向兵曹言，兵曹亦喜吾亦喜。"}