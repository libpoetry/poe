{"id":"695875","title":"答汪中丞焦山见怀","dynasty":"明","author":"欧大任","text":"京口扁舟系广陵，书来闻尔亦寻僧。支公应解留安石，犹忆山房昨夜灯。东来先谒汉焦君，江上翩翩鸥鹭群。傥过霸陵逢醉尉，莫令人识故将军。南朝开府擅风流，谁似新安好雅游。我岂尚书期会客，自怜不得过瓜洲。鼓枻沧洲未有期，尚平五岳待何时。愧君犹订中原约，独把青萍报所知。"}