{"id":"844885","title":"和徐慎侯五十述怀四首","dynasty":"清末民国初","author":"曹家达","text":"早岁光阴托砚田，生平端底畏人怜。陶潜松菊还娱老，张翰莼鲈漫自贤。放出一头誇胜地，可曾两翼梦登天。王孙芳草今无恙，正恐风情化晓烟。文采风流旧有名，抱才未遽厌承明。每缘馀兴倾三雅，更得宏词媲两京。即境磨人香太守，论交于我楮先生。吾乡未践探梅约，孤负当年旧主盟。功名早付醉乡侯，坐看微尘动海沤。驼卧未消荆棘恨，雁来空忆稻粱谋。漂摇故国颓云暝，苍莽神州落照秋。四载沧桑经过眼，金盆已覆可能收。南州高士九峰居，文史滔滔足岁除。济世权为养生论，愤时当得绝交书。黄虞高唱酬孤竹，兄弟同怀有二疏。更喜椿庭枚朝岁，年来康健得如初。"}