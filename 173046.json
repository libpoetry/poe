{"id":"173046","title":"寄何宣仲·同年进士同坛僧","dynasty":"宋代","author":"王洋","text":"同年进士同坛僧，暂联戢戢如浮萍。一从仕版祗事役，往往牢落如胆星。假能作意笃恩好，言语不过时芳馨。死一贵贱两乖角，黄钟可扣非柔莛。吾见何子取路别，秋霜皦日看鸿冥。一言意合即定人，咄嗟洞见无留停。慈亲八十发黄素，稚子三岁眸青荧。此翁贫苦不敢叹，意欲欢笑娱新庭。往年我官南武郡，士有林子家伶俜。一儿得官走上国，投铨中品书安宁。忽去病死不得返，我亦愤泣伤飘零。徐言中表有贤丈，已收旅骨依林垌。是年我归再通讯，冬日已照尧阶蓂。书中报我方急扰，我意官下非常经。翻阳胡子遽客死，此翁立为营辎軿。我时方卧生欢息，不觉洒泪沾床屏。恩宜先施士固有，德不期报人谁听。贫犹务德幸今见，列不背义闻前铭。又思此翁乃常履，盛誉未足滋芳名。有如此翁空试用，慕附始见真膻腥。一官未骼念张里，九鼎自合尊朝廷。行看声欬立事业，下邦震动如雷霆。淮田野人分屏置，双鬓不复当年青。乾愁道路阻会面，恨酒不醉嗟长醒。短书一纸说情状，安得模写无馀形。何如未决待清暑，尚期一醉同壶瓶。"}