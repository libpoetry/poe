{"id":"692873","title":"次绪山韵三首","dynasty":"明","author":"杨爵","text":"日转庭檐春色光，西圜消息意微茫。想君每动三秋念，笑我常怀一段狂。往哲皆从修性作，世人谁是为身忙。从今各记年前约，只恐颠危心易荒。从来克己最为难，克去超过人鬼关。水自流澌山自止，火何炎热水何寒。坐看百妄浑消尽，便是一真由此还。正见胸中好景象，天光云影半空闲。刬却纷纷俗务牵，襟怀一片自天然。行无非与才成性，磨而不磷方是坚。霁月想他何气象，光风忘我到衰年。洋洋满目无停息，谁向霄壤识秘传。"}