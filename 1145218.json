{"id":"1145218","title":"化胡歌七首 其六","dynasty":"隋","author":"无名氏","text":"我西化胡时。涉天靡不遥。牵天覆六合。艰难身尽婴。胡人不识法。放火烧我身。身亦不缺损。乃复沉深浏。龙王折水脉。复流不复行。愚人皆哀叹。枉此贤人身。吾作腾波气。起立上著天。日月头上皦。光照亿万千。胡王心方悟。知是我圣人。叩头求悔过。今欲奉侍君。伏愿降灵气。怒活国土人。吾视怨家如赤子。不顾仇以嫌。化命一世士。坐卧诵经文。身无荣华饰。后毕得升天。吾告时世人。三界里中贤。欲求长生道。莫爱千金身。出身著死地。返更得生缘。火中生莲花。尔乃是至真。莫有生煞想。得道升清天。未负即真信。丧子千金身。"}