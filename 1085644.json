{"id":"1085644","title":"巴东之西近江有夫子洞亦曰圣洞巫山县有孔子泉说者谓旱而祈则应泉旁之民虽童子皆能书夫子胡为洞于此且有泉耶诗以辨之","dynasty":"宋","author":"王十朋","text":"夫子道不行，尝欲居九夷。乘桴浮于海，从者其为谁。历聘尝之荆，岂亦游坤维。有洞巴峡间，人言幽更奇。云深不可见，奥处那容窥。圣人肯巢仙，兹名良可疑。吾道其非耶，聊将友鹿麋。巫山亦有泉，可饮仍可祈。泉旁都几家，聪慧多奇儿。父兄傥知教，圣门皆可归。我来不及饮，清兴随泉飞。宁比盗与贪，闻名使人嗤。禹穴会稽阴，尧山番江湄。流传虽失真，未敢以为非。鲁人轻东家，秦人燔书诗。兹俗圣夫子，吾何敢夷之。"}