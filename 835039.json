{"id":"835039","title":"百字令 裘文达诗卷","dynasty":"清末民国初","author":"奭良","text":"西江才子，是早游京国，翩翩风度。荐入鸿科初报罢，直向瀛洲联步。龙堆秉节，闽峤乘轺，文学矜奇遇。量沙聚米，登高何止能赋。行役几首新诗，旧京风景，到眼皆成句。大雅舂容诗律细，高出随园数武。劫火频经，零缣犹在，付与袁临汝。中天文物，穆然开卷重睹。"}