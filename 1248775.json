{"id":"1248775","title":"我有二首 其二","dynasty":"元末明初","author":"张宪","text":"我有雁翎刀，寒光耀冰雪。神锋三尺强，落手断金铁。在昔临元戎，志在除草窃。怒来死不顾，决眦肝胆裂。老蛟绕腰卧，夜枕寒泉冽。维时诚女赖，岂忍时暂辍。中途偶弃置，竟践秋扇辙。尘埋土花暗，绣涩神气灭。思之终永伤，默坐惨不悦。敢忘汉宣诏，不负吕虔说。金风吹秋郊，贼马政侵轶。又当携女去，旧义未遽绝。莫瑩鸊鹈膏，恐污荆卿血。"}