{"id":"1076135","title":"次韵子绍腊雪书事","dynasty":"宋","author":"周紫芝","text":"君莫爱广寒殿冷月姊归，夜乘白凤空中飞。何如长安城中千门万户雪，玉皇后阙人间稀。明年王春月书正，瑞麦垂黄腊前应。衮衣丞相穆天縡，白发野人歌圣政。吾生老矣直宜休，此心欲话谁当酬。短犁青帽耕雪垄，破晓何时归饭牛。诵君新诗如七发，酒酣起舞耳亦热。满夜方伴月婵娟，开户不知风凛冽。"}