{"id":"1120664","title":"次韵舒天用元夕观灯喜甚成诗二首","dynasty":"宋","author":"周紫芝","text":"河陜妖氛渐欲平，不应戎马尚连营。声传万井灯花丽，月到中天夜气清。烂醉且须游阆苑，论功终合拟长城。归来袖手无人识，唤作风流阮步兵。乐事悠悠不系情，生涯狗苟复蝇营。嫌渠灯烛红纱乱，为我歌词白雪清。岂料脱身归故国，可怜行乐记王城。开元盛事元如许，何日中原不用兵。"}