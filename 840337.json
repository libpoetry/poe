{"id":"840337","title":"再题文澜归书图","dynasty":"清末民国初","author":"缪荃孙","text":"甲子值上元，妖氛扫欃枪。偃武乃修文，杰阀增辉煌。丁君抱书归，郑重陈缣缃。岂徒复旧观，补缀且不遑。迄今承学流，日夕饫谟觞。惜哉汇与淙，蔓草萦颓墙。中朝数人物，孰过曾与张。上书告天子，复有溥侍郎。任事少君俦，修复仍渺茫。南望只文澜，奎壁腾光芒。"}