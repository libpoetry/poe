{"id":"1121161","title":"和春谷用弓字见寄","dynasty":"宋","author":"林希逸","text":"奴去看鱼笱，儿寻射鸭弓。养痾三径里，取友一溪中。日苦经檐短，天如罩野穹。过从人绝少，访问愧春翁。星晓有残月，明明挂一弓。四天垂野外，万象蓄山中。水动知冰薄，林疏见谷穹。傍人应比我，观物邵家翁。齐物书非放，师传自子弓。人多谈稷下，我独守环中。道贵身无贱，名高位莫穹。元和虽五相，千载一渔翁。"}