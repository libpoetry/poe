{"id":"819818","title":"乙巳二月赴湘长沙湘阴武冈为先高祖金门公旧治遗爱在民至今父老犹能言之时先曾祖秋舫公官京朝常忽忽不乐明发之怀形诸篇什舟夜不寐感怀先德梦中得「长歌明发篇浩叹京国年」十字醒成之","dynasty":"清末近现代初","author":"陈曾寿","text":"岳岳我先祖，慕亲厌华轩。清冷玉堂梦，夜夜苍梧烟。长歌明发篇，浩叹京国年。耿耿永不寐，四世泽未湮。浮天屈原水，浩荡孤舟前。小子来何暮，落日空苍然。言采泽下兰，还复上修门。千春白云望，不昧舟夜魂。"}