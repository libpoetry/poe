{"id":"285470","title":"秋海棠·花生千年前","dynasty":"现代","author":"胡雪抱","text":"花生千年前，奇情历今古。传言古思妇，姿貌海棠妩。两泪凝为酥，胭脂润如雨。点地不分明，红豆篱下土。金风袅袅啼，玉露瀼瀼污。婀娜结此花，芳馨越兰杜。厥气为凉蛩，鸣秋声激楚。微虫焉解怨，变幻不自主。人生百年中，飞霞漾清曙。精诚傥凝结，涕唾香不腐。蜕化本无端，虫花非足数。馀无死生憾，仗此灵魂武。"}