{"id":"1076916","title":"谒告迎奉闻亲闱有醴泉之除不胜庆抃作诗寄叔易季言二弟","dynasty":"宋","author":"李纲","text":"薄宦便甘旨，两载官南徐。江山富佳致，足以为亲娱。昆弟尽在傍，承颜欢有馀。宁知驿书召，结束趋征途。旅食寓京华，梦想怀庭除。宸恩赐清燕，天语闻都俞。兰省幸备员，匪才惭冒居。思亲动归兴，谒告之东吴。晓出通津门，轻舠泛汴渠。莺花已烂熳，榆柳正扶疏。去去指苕霅，行行远神都。中途闻吉语，动色观除书。天子隆孝治，朝廷优老儒。犬马志欲养，获此伸区区。丘山恩施重，蝼蚁轻捐躯。寓书东飞鸿，早早达吾庐。季也在亲侧，援琴方舞雩。聆音想慰怿，具驾无踟蹰。会言亦近止，期以薰风初。"}