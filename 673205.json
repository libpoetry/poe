{"id":"673205","title":"题画","dynasty":"明","author":"桑悦","text":"京师车马何纷纷，眯目千里皆垢氛。思元居士偶羁束，野鸟飞混樊笼群。张侯少作金闺彦，胸次曾荡峨眉云。手携此画索题咏，知人恶臭将兰薰。嗟余最爱专一壑，良工代我心云云。奇峰重叠照清泚，古木惨淡笼斜曛。数廛茅屋隐林表，胜景盘错桥平分。此中正我开眼处，阴符一卷香初焚。云胡失脚落尘网，招致只有山殷勤。昔日拟辞责四皓，去年题诗颂五君。梦魂飞上匡庐顶，醉嗅五老皆奇芬。拂衣归去一弹指，铭墓堪笑王将军。"}