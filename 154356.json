{"id":"154356","title":"谢任泸州师中寄荔枝","dynasty":"宋代","author":"文同","text":"有客来山中，云附泸南信。开门得君书，欢喜失鄙吝。筠籢包荔子，四角具封印。童稚瞥闻之，群来立如阵。竞言此佳果，生眼不识忍。相前求拆观，颗颗红且润。众手攫之去，争夺递追趁。贪多乃为得，廉耻曾不问。喧闹俄顷闻，咀嚼一时尽。空余皮与核，狼籍入煨烬。"}