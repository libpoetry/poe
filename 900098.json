{"id":"900098","title":"摸鱼儿 重过西湖","dynasty":"宋","author":"张矩","text":"又吴尘、暗斑吟袖，西湖深处能浣。晴云片片平波影，飞趁棹歌声远。回首唤。仿佛记、春风共载斜阳岸。轻携分短。怅柳密藏桥，烟浓断径，隔水语音换。思量遍。前度高阳酒伴。离踪悲事何限。双峰塔露书空颖，情共暮鸦盘转。归兴懒。悄不似、留眠水国莲香畔。灯帘晕满。正蠹帙逢迎，沈煤半冷，风雨闭宵馆。"}