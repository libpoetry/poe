{"id":"1053684","title":"寄子由","dynasty":"宋","author":"孔平仲","text":"晨兴悲风鸣，霜霰集我屋。忽惊岁云晚，日月疾转毂。穴虫知天时，闭户各潜伏。而我亦劳止，扰扰尚驰逐。宵征戴星明，暮饭多见烛。灰尘彫须眉，铜臭蚀肌肉。念当投劾去，牵系五斗粟。岂无数亩田，亦有千个竹。平生羡为农，水旱忧不足。空效鸟雀饥，唧啾如聚哭。内顾复迟回，行藏类羝触。长卿著犊鼻，扬子投天禄。岷峨能生贤，独不主为福。如君乃栖栖，似我宜碌碌。连山积雪壮，霁色明群玉。对此想清标，凛然疑在目。安得两翅长，高举逐黄鹄。飞去堕君前，绸缪论心曲。"}