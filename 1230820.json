{"id":"1230820","title":"游黄山汪南山先生惠诗以病为辞次韵答谢","dynasty":"元","author":"汪泽民","text":"轩辕轻举同浮丘，黄山到今仙境留。攒峰排云三十六，势压地轴雄南州。玄乡倒景接虚旷，太空清气凭萧飕。恍疑万里运鹏翼，政似五月思貂裘。尝闻丹炉灵药在，宝光夜静干斗牛。我行虽云惬素尚，黄鹤不返令人愁。忆年弱冠披图经，白发荏苒四十秋。遐观奇绝勿轻去，山灵特为驱烟雾。吾宗诗翁期不来，天风吹落惊人语。何时同此采真游，尘缘誓将脱羁囚。人间万事一杯酒，鼠肝虫臂徒包羞。"}