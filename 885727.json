{"id":"885727","title":"代上何枢密","dynasty":"宋","author":"许应龙","text":"宋元宪公王沂公，妙龄擢第魁南宫。清华历遍升谏省，雍容二府亮天工。却敛经纶来望郡，一镇天雄一镇郓。政声洋溢彻宸聪，丹诏紫泥催入觐。庙堂端委秉钧衡，致君尧舜风俗醇。至今景祐皇祐治，振荡人耳如雷霆。巍巍勋绩谁能继，三叹真贤生不世。岂知今日元枢公，矫翼天衢更凌厉。礼闱得隽冠群英，旋登言路撄龙鳞。运筹帷幄参宥密，翻私雨露泽全闽。生平出处总相契，左揆尚虚天有意。宣麻指日下彤廷，整顿乾坤迈前美。萱堂正富八十春，綵衣辉映衮衣新。二公荣贵虽同辙，如此盛事真无伦。先子姓名叨附骥，况复团司同典记。遗簪堕履傥未捐，惠顾尚期逮孙子。鲰生鼓箧趋贤关，朔风急劲脩涂艰。坱圠洪钧转一气，为借阳和先破寒。"}