{"id":"432010","title":"丁酉除夕感事","dynasty":"近现代","author":"吴朝品","text":"海禁伤心失庙谟，一从互市便胡卢。蚩氓财匮征难减，闲架商愁界已租。议矿本非肥国计，和戎原是辟兵符。澎湖唾手仍逃窜，太息将军负壮图。国语殊方每异闻，象胥译馆号同文。百年旧制拘绳臬，群喙狂言酿寇氛。历算何须汤若望，佞臣终畏汉朱云。中朝可惜长城坏，谁对星轺哭海军。莫道文臣不爱钱，苞竿谀贡自年年。枢垣喜说模棱好，台谏休誇骨鲠贤。名士贪荣遭禁锢，要津投刺忽腾迁。京师拱卫称骁骑，神策兵骄剧可怜。蹙蹙司农日患贫，相公閒散暂藏身。诏书罪己消灾眚，天室睦亲耐苦辛。匏系儒官思养拙，杞忧除夜独吟呻。谈时务者辽东豕，我亦人间虮虱臣。"}