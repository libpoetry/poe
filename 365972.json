{"id":"365972","title":"疏影·题张松溪泰初花影吹笙图","dynasty":"清代","author":"黄燮清","text":"烟痕似雪。有瘦萤几点，飞上衣褶。料理银簧，坐对瑶天，黄昏韵事幽绝。凄清不耐离人听，怕剩梦、断时难接。莫等闲、作弄凉声，挑醒一窗梧叶。仰见明河浪静，夜深正露重，丝鬓微湿。袖底香归，指上秋生，逗起惺忪蝴蝶。栏干闲了谁同倚，但靠碎、半身斜月。到恁时、寻取双成，偷谱羽衣三叠。"}