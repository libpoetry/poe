{"id":"694774","title":"元宫词（一百三首） 其一○四","dynasty":"明","author":"周藩王宫辞","text":"春殿牙签万轴馀，香匀风细绿窗虚。侍儿临罢诚斋帖，函出先呈女较书。萧萧修竹映池寒，分汲银瓶灌牡丹。报道花朝开内宴，竞持金剪绕朱栏。夜来行乐雁池头，侍女分行秉烛游。唱彻宪王新乐府，不知明月下樊楼。丛生桂树后山幽，花石犹传宋代留。宫媪引来岩际望，蔡河春浪拍天浮。吹台南下令婆坟，忆昔从王掌秘文。今日绮罗何处是，野花啼鸟自纷纷。"}