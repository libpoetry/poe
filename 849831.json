{"id":"849831","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚 其八","dynasty":"宋","author":"王迈","text":"盘中有止水，历历见须眉。能定乃能应，人心固如斯。至诚本如神，圣贤不吾欺。鸣鹤方在阴，其子辄和之。天未降时雨，山川云已知。谁能舍我龟，而观尔朵颐。"}