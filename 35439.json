{"id":"35439","title":"金盘草诗","dynasty":"五代","author":"王周","text":"今春从南陵，得草名金盘。金盘有仁性，生在林一端。根节岁一节，食之甘而酸。风俗竞采掇，俾人防急难。巴中蛇虺毒，解之如走丸。巨叶展六出，软干分长竿。摇摇绿玉活，袅袅香荷寒。世云暑酷月，郁有神物看。天之产于此，意欲生民安。今之为政者，何不反此观。知彼苛且猛，慎勿虐而残。一物苟失所，万金惟可叹。莫并蒿与莱，岂羡芝及兰。勤渠护根本，栽植当庭栏。寄言好生者，休说神仙丹。"}