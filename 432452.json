{"id":"432452","title":"鹧鸪天 华西坝春感四首","dynasty":"近现代","author":"沈祖棻","text":"百尺高楼数仞墙，蛮弦羯鼓度新腔。暗收香稻防鹦鹉，故斫孤桐恼凤皇。春漏泄，意仓皇。记名瑶册忍相忘。何曾一斗供閒醉，空自殷勤捧玉觞。暗撤金钱盛会开，浣纱女伴约同来。繁声故乱霓裳谱，皓腕争收玉镜台。空作嫁，自为媒。文成倚马叹高才。苕华未肯留名字，夜梦无心到锦鞋。十载芳华忍泪过，高坛广座负春多。凭谈海客瀛洲梦，却讶情人碧玉歌。誇舞袖，妒长娥。几回辛苦点青螺。不须得意钗钿约，凤牒鸳函字易磨。塘外轻雷梦未惊，羽书空费墨纵横。无情野草妨来往，解意垂杨管送迎。怜晚照，付春酲。尊前先计去时程。自知不是秦楼侣，一任鸾笺负旧盟。"}