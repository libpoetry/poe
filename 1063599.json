{"id":"1063599","title":"豆粥","dynasty":"宋","author":"释德洪","text":"出碓新粳明玉粒，落丛小豆枫叶赤。井花洗粳勿去萁，沙瓶煮豆须弥日。五更锅面沤起灭，秋沼隆隆疏雨集。急除烈焰看徐搅，豆才亦趁洄涡入。须臾大杓传净瓮，浪寒不兴色如栗。食馀偏称地炉眠，白灰红火光濛密。金谷宾朋怪咄嗟，蒌亭君臣相记忆。我今万事不知佗，但觉铜瓶蚯蚓泣。"}