{"id":"578944","title":"食槟榔白","dynasty":"明","author":"王佐（汝学","text":"首夏一夜雨，霜花千苞开。不嫌茅舍贫，清香日日来。徐步探小园，嫩白纷蕤葳。膟膋出肠胃，琼瑶有根荄。一味紫烟外，百和惟取裁。呼童南园隈，薄采新年栽。灵芽呈雀舌，枸酱剸龙胎。何当赍灵符，浩劫昆明灰。和香一入口，春风行百骸。肺腑畜瘴腥，固结难推排。顷刻发轻汗，清飙扫云霾。豁开胸中天，寸境何恢恢。云汉转无声，星斗皆昭回。天机动一闼，天籁鸣九垓。开襟当凉风，洒洒何快哉。"}