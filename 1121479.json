{"id":"1121479","title":"喜雨八绝寄显道作","dynasty":"宋","author":"欧阳澈","text":"阴雨萧萧夜接晨，如云禾稼一番新。康衢击壤歌声沸，乐岁应无甑里尘。涤破骄阳变早秋，烟光清照北山幽。五湖遥想增潇洒，谁棹扁舟继蠡游。浮云谁谓出无心，甘雨祁祁润泽深。潭底老龙徒久卧，亢阳何事不为霖。云岩萧索雨初晴，嫩玉寒泉分外清。可笑蜩螗时快意，也依浓荫吐微声。画坼田龟久望云，霈然膏泽幸盈津。南邻来庆年丰稔，旋酌香醪共湿唇。北窗支枕梦初回，风掠馀香特地来。颠倒衣裳望池上，荷花无语为谁开。霜筠瑟瑟戛琳琅，冷透纱厨一味凉。破梦吟魂正潇洒，纤纤更捧雪花香。杨柳藏鸦菡萏香，水亭风榭袭罗裳。秋光正入诗人眼，剩得馀篇付锦囊。"}