{"id":"694070","title":"赵太史招游浮邱山和韵尚书","dynasty":"明","author":"陈绍儒","text":"珥笔司存籍汉宫，祝融春望几归鸿。金莲正待苏知颖，珠树犹攀葛稚翁。日色琪坛仍瑞鹤，江光璿圃带晴虹。凭阑谩道天南北，玄极辉辉紫气葱。珠浦人归亦鉴湖，玄亭犹傍赤城孤。云根共指维兰鹢，井干同看载玉壶。沧海环潮寒吐纳，朱明佳气入虚无。仙灵皎皎多词赋，谁似文园蜀大夫。"}