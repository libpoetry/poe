{"id":"176015","title":"云际会刘致中","dynasty":"宋代","author":"刘子翚","text":"红绡千树桃，雪谷万株李，柘叶青青如鼠耳。横山渡品浪成堆，认得刘郎般子来。物情时事不须说，且喜新岁同衔杯。少年鼻哂轻流俗，敛锐收豪今碌碌。敝裘常带客尘缁，双鬓不如春草绿。东风吹愁入我心，使我啸叹成悲吟。问君底事久留此，曷不联镳归故林。"}