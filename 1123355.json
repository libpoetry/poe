{"id":"1123355","title":"次韵赵少师寄程给事二首","dynasty":"宋","author":"赵抃","text":"轻舟来蜀幕春时，便向钱塘咏式微。临海阻陪三岛会，隔江遥认五云飞。杀鸡炊黍初乘兴，怨鹤惊猿却念归。一水盈盈天一色，夜来千里共蟾辉。襟怀冲旷忆江湖，老我全吴契不疏。北阙乍违尧日远，南风新入舜弦初。纻溪鉴水吟无厌，箭笋鎗茶味有馀。越绝主人招意重，卧龙山好驾安车。"}