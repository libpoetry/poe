{"id":"441175","title":"甲午榴月壬寅松盦小集分韵得花字","dynasty":"当代","author":"秦鸿","text":"松盦心远市不哗。清坐自带碧霄霞。画兰满壁莫可耞。种桃道人亘孤崖。风生霜干撼杈丫。动犹电骋万里骅。郁庵胸次豁谽谺。手把新雷拭镆铘。吁月吹云其颬颬。芋水堂主势盘挐。浮令大鲲为鱊鮬。飞视大鹏为驯鸦。聚复散兮岂抟沙。世枳棘兮隐麋麚。愧我驽骀篆壁蜗。心其罘兮身其罝。众霞蔚兮我鼻齇。窗外初蝉纷啰嗻。森森夏木群楼遮。楼阴宛转展青緺。吴妪提篮栀子花。"}