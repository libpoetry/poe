{"id":"571986","title":"和丘长孺","dynasty":"明","author":"袁宏道","text":"藤荫朵朵碎光白，古寺閒房坐佳月。白家曲子规如珠，沉宫棹羽吹香雪。五言七言信手成，刻雾裁风好肌骨。节根处处觅糟丘，逸思迸如春草发。世人三十进愁乡，眼睛直视胸怀结。天生荡子惯穷途，客囊冰冷心犹热。官既无门名不有，尔纵不言我心折。眼中知己尽青云，不能拔汝一毫发。七尺身材五尺臂，雕弓往往穿金铁。贫贱熬人亦自难，许身何苦太高洁。埋却中山十斛毫，猎尽撩天千里鹘。射虎韝鹰一健儿，无成何用空吻舌。莫辞低头拜大人，溺间胯下真豪杰。"}