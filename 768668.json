{"id":"768668","title":"百字令 其二 送孙赤崖还姑苏","dynasty":"清","author":"沈皞日","text":"樱桃残后，又金销雀尾、故人轻别。剑影筑声都散矣，一似柳梢吹雪。锦瑟閒丝，玉缸冷碧，树树啼莺歇。桥边红板，酒旗风袅青结。芳草渐到江南，离家翻远，此恨真难说。笑我萍缘归未得，梦里松花梧叶。门巷依然，沙明溪曲，白发愁时节。扶藜相见，待君一醉凉月。"}