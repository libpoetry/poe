{"id":"26323","title":"晚归曲·格格水禽飞带波","dynasty":"唐代","author":"温庭筠","text":"格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马杨叛儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳暗桑秾闻布谷。"}