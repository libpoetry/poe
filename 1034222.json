{"id":"1034222","title":"贺丞相家庙诗","dynasty":"宋","author":"戴栩","text":"有永恢皇祚，中兴挺世臣。王封一品贵，庙锡五筵新。日月临华表，璇玑近彩晨。秀当吴峤色，流自鄮江津。给吹仪褒燧，铭功鼎赐栒。神游来燕日，吉朔契龟辰。驺骑传呼鬨，仪鸾供帐陈。九街收雨净，午漏带钟匀。从以簪缨贵，来羞俎豆珍。思随时共肃，欢与律回春。感激思亲泪，舂容致主身。群工瞻礼乐，百两溢车轮。粤若今为盛，应无古与伦。王圭渐寂寞，诸葛抱酸辛。父子千龄并，明良一德纯。秉心同此学，锡福遍生民。日者邦维固，天令敌运屯。版图重入汉，玉玺已收秦。遵养谋先定，规恢气遂振。相仍鸣鸑鷟，双玉上麒麟。帝谓先朝旧，卿勋不数人。何官崇宠渥，无地匪经纶。礼始昭陵建，恩参潞国均。有严京邑宇，还望越祠邻。牺象时觞洁，貂蝉月拜频。烟芬沾杳霭，云气护轮囷。龟泗提封衍，韦平系绪诜。祝宗辞不愧，善庆泽无垠。永辅乾坤晏，同濡雨露仁。小儒松桷颂，留笔纪苍珉。"}