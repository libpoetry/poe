{"id":"1250805","title":"赠别毛景渊","dynasty":"元末明初","author":"王祎","text":"毛君落落人中英，能以六物推人生。失明虽叹卜子夏，有术未让严君平。眼前纷华付冥漠，胸中造化通微精。时复开口论世事，言议激烈非纵横。钱塘六月暑如炙，一见使我嚣烦清。谓我生辰吉无咎，亦或有日成功名。而予壮志日已倦，颇觉与世如忘情。咏歌太平本我事，萧条此意将谁明。重山密林长在梦，几欲归去终销声。逆旅别子乏投赠，白璧非重言非轻。但期珍重勉自爱，与子会结沧洲盟。"}