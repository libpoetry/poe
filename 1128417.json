{"id":"1128417","title":"大人筑室将毕道祖亦作宅基治园作四诗示道祖","dynasty":"宋","author":"葛立方","text":"习隐肯回驾，求荣难著鞭。有心营绿野，无梦到凌烟。盏斝花开里，檐楹雁落边。冰清仍玉润，共此一山川。蓬转欣小定，泛金非我乡。买田无好畤，共宅有清漳。菱罢水天接，风来花草香。邗沟风月地，怊怅隔参商。两第屹相向，幽园卑辟彊。君方林上坞，吾亦沼横洋。凿翠辟窗户，入天栖栋梁。东屯寒月夜，老杜只茅堂。世事只如许，幽居诚乐哉。报安知楚竹，索笑得江梅。岸放平湖入，窗邀远岫来。两家车马地，莫遣染苍苔。"}