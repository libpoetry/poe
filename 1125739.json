{"id":"1125739","title":"师吉甫探梅二首","dynasty":"宋","author":"郭印","text":"花如雾中见，百念已灰槁。爱梅习气深，兴发霜冬杪。行行步江郊，恰似儿童小。荣枯能几时，日月疾过鸟。独立望南枝，村空人悄悄。何似东皇驾，今岁来不早。忍令瑶台姿，冷落群芳后。欲寄同心人，不折门前柳。吏涂牛马走，未老颜色槁。归来隐林坰，富贵轻毫杪。前村梅树芳，点萼红犹小。问讯疏篱边，侧听迎春鸟。春工有先驰，一浣忧心悄。寒梢未粘玉，攀折嫌太早。吹香定重来，宿留严冬后。明朝韶景妍，更不齿花柳。"}