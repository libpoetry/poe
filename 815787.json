{"id":"815787","title":"广州杂诗","dynasty":"清","author":"钱澄之","text":"上将輀回震海隅，追封「宁夏」宠谁逾！藩王庆吊朝仪定，郡吏逢迎礼数殊。鬼马烟销遗宝镫，佳人火化著珠襦。共惊使客郎官贱，出入偏从甬道趋。红旗影飐角声喧，南海牙高留后尊。秋至将骄谁出岭，日高人沸一开门。有司心厌王官贱，除吏书愁幕府烦。莫怪总戎难节制，将军原未识君恩！宝丰出镇许分疆，祖饯幢麾拥道长。鬻爵颇疑藩吏贱，输钱为助岭军装。悬知节钺轻难制，即恐关门弃不防！巡海归来薛刺史，量移同去色凄凉！岭南财赋罄徵求，使者还劳费括搜。仗节仍称周内史，鬻钱祗给粤诸侯。门前桃李谁为主，海底珊瑚已尽收。骑马健儿能荐士，上供曾否到端州？使客投閒卧海滨，轓车相过半交亲。故乡归去衣皆绣，南粤游回橐不贫。受职莫忘明主赐，衔恩况是历朝身！汉廷吏道兼文武，岂畏兜鍪势逼人！"}