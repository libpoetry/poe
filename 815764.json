{"id":"815764","title":"哭同年杨庶常三首","dynasty":"清","author":"钱澄之","text":"之子黔阳彦，同门最少年。主恩伤贾谊，吾道失颜渊！纱帐频联坐，花砖亦比肩。修文宁不足，夺我玉堂仙！才惊君卧病，易箦即兹辰！不问维摩疾，谁知原宪贫！苔痕侵枕席，药物吝同人！握手床前诀，伤心托老亲！八人三散失，尔殁更萧条！素幔孤灯耿，桐棺万里遥。名成多难日，死在圣明朝。身后毋劳念，君恩敢代徼！"}