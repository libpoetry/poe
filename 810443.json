{"id":"810443","title":"己酉夏南甸大阅","dynasty":"清","author":"胤禛","text":"陈师鞠旅卜良朝，万里糇粮备已饶。习战自能闲纪律，临戎惟在戒矜骄。剑莹鸊鹈清光闪，旗绕龙蛇赤羽飘。听彻前锋歌六月，云台合待姓名标。风拂榆槐晓角鸣，筑坛选将命专征。飕飕羽箭穿杨巧，猎猎云旓耀日明。万里玉关平虏穴，三秋瀚海渡天兵。裹粮带甲须珍重，扫荡尘氛远塞清。"}