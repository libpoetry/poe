{"id":"829040","title":"浣溪沙六首","dynasty":"清末近现代初","author":"刘永济","text":"宿雨新晴水满湖，旧来楼外燕相呼，寻思何事似当初？月季添香供插髻，梧桐分绿佐雠书，此时闲忆断肠无。点笔摊书总不宜，倦怀惟有砚尘知，海槐栏槛夕阳迟。几日酣风荷叶大，一畦新雨菊苗肥，可能看到作花时。千古长江不尽流，绮罗城郭几荒丘，含情凝望海东头。晕色灯衣笼浅夜，贮声歌匣带边愁，人家犹是画中楼。同种藤阴已满窗，旧移筱绿渐遮墙，小楼今负十分凉。琉盌冰瓤新浴爽，罗衣画扇午妆香，当时只道是寻常。海样罗衫乍剪成，湖游争趁月新晴，相逢柳下宝车鸣。沙鸟几回惊艳冶，汀花长是困喧腾，而今寂寂转伤情。猎猎东风转绣旗，断红零粉尽西尽，情知春去重低徊。锦字欲封愁惹泪，篆香频爇奈成灰，商量百计不如归。"}