{"id":"1139523","title":"曩从玉泉道人见寿亭侯印大可方二寸并解池龙骨一枚云侯所下讨者今从玄潭道人见旌阳令剑长不过五六寸云令留以镇水妖者皆微物远不可考道人请予赋剑因并及印以起兴焉","dynasty":"宋末元初","author":"陈杰","text":"玉泉寺中三钮铜，十年解池讨业龙。当时何不佐取流马出，火德重开两都日。玄潭观中半圭铁，千年龙沙拟蛟孽。当时何不唤取泉阿归，汛洒河洛风雷飞。白衣摇橹天难料，鸡犬云中帝亲召。汉陵无树兮晋国成丘，待侯不来兮仙又竟去而莫留，徒使我百世而下生閒愁。荆州看印心尚烈，洪州看剑头如雪。"}