{"id":"683605","title":"夏日抱痾十二绝句","dynasty":"明","author":"王世贞","text":"支枕时自言，斯人有斯疾。老作一蠹鱼，残编送馀日。传闻三峡下，白雪捲青天。借得东邻水，潺湲亦可怜。偶然片语出，却拾寰中遗。歌罢还自赏，安用他人为。晓梦钟欲残，故人枕边别。武夷山上云，白雪楼中雪。虽揽千古书，畏语千古事。白日稍向西，一事一垂泪。病在何妨暑，科头镇日眠。莫言疏笔砚，不索卖文钱。世事久不闻，偶传北来耗。远志在东山，一夕俱小草。西林贝叶编，东林竹叶酒。问我西来意，翻云醉中有。客有携枰者，湛思入玄解。忽悟敛子时，人我俱安在。客是华阳馆，仍云霅上来。野夫名已尽，只爱自衔杯。社酒乡人至，无言但一卮。犹胜莫处士，强我坐谈诗。长卿故倦游，藜床壁间挂。但唤尤老来，青山随意写。"}