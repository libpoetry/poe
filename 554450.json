{"id":"554450","title":"雨中对双燕","dynasty":"明","author":"胡俨","text":"东风吹雨花冥冥，雨中不闻啼鸟声。翩翩但见新归燕，春江浩荡春水生。门前泥滑不可步，落花乱点苍苔路。双燕衔泥数往来，往来只恐琴书污。穿花掠水不辞频，巢成哺雏良苦辛。众雏长大各飞去，茫茫云路知何处。人生世上亦辛勤，纷纭胶轕忘朝昏。何如向长了婚嫁，一去名山无垢氛。"}