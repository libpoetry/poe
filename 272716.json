{"id":"272716","title":"留星侯度岁","dynasty":"清代","author":"吕汝修","text":"年来鹅秫足新醅，细雨斜风镇日催。莫负天公工酝酿，流杯醉看百花开。当门几树老桃花，一到春来烂似霞。拾得红霞和酒咽，筱云深处是仙家。西偏竹木湛清幽，鸟语花香也足游。燕子窥帘兰拜岁，敲诗齐上读书楼。两军相对静御枚，画纸为棋亦快哉。银烛四围屏缭绕，何妨战过一春来。争说一年春富贵，人生几个不销魂。白茶如雪红如火，我有芳园莫出门。楼外青山郭外田，双流燕尾绕堤前。缘堤种得千条柳，泄漏春光剧可怜。"}