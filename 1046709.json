{"id":"1046709","title":"赠穆道士","dynasty":"宋","author":"刘摰","text":"离石道士心迹间，学行已老犹少年。昔游京师友豪贵，声名成就来淮山。恬然颇已厌俗累，靖馆严密谐新安。朝真香火俨昼殿，步虚声谣铿夜坛。六甲星辰逆祸福，一炉龙虎谁神仙。北州有客性疏野，误为世网相拘牵。时来与子款谭晤，闲心慰惬愁病蠲。曾将出处大计说，闻吾至论颔曰然。东风满江春潋滟，孤帆晓挂荆州船。他年会合未可约，访子应在蓬莱颠。"}