{"id":"1095986","title":"凤翥行","dynasty":"宋","author":"释居简","text":"破舆不窗帘不旌，短长后先白四丁。旋牵毳衲裹秋鬓，月露点滴垂青冥。平明驱入三家市，市人惊见左右视。笑云非病亦非狂，不与人同与人异。抑非湖海空橘陈，不老不死亦不灵。不然天台石桥寺，丹碧剥落泥应真。须臾一棹脩门去，却遣破舆归凤翥。谓言只借此样僧，非此样僧莫借与。"}