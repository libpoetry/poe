{"id":"178232","title":"觉道同玩梅","dynasty":"宋代","author":"张嵲","text":"雪尽径泥乾，团栾绕树看。玉梅呈素艳，霜重月华寒。一萼半含春意密，数苞未破胭脂粒。斜枝倒浸碧池深，罗衣暗惹香风湿。须知贾午最多情，绣囊偷佩芳筵惊。又疑仙人下姑射，玉容寂寞幽态清。去年梅花开，干戈犹未扫。今年梅花开，劝君休草草。莫待子规啼，梅花满地蝴蝶飞。"}