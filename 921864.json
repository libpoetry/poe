{"id":"921864","title":"次韵赵景贶督两欧阳诗，破陈酒戒","dynasty":"宋","author":"苏轼","text":"商也哀未忘，岁月忽已秋。祥琴虽未调，馀悲不敢留。矧此乃韵语，未入金石流。羲之生五子，总角出银沟。吾家有二许，下笔两不休。君言不能诗，此语人信不？千钟斯为尧，百榼斯为丘。陋矣陶士衡，当以大白浮。酒中那有失，醉则不惊鸥。明当罚二子，已洗两玉舟。"}