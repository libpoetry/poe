{"id":"771754","title":"宿大坪庄，夜半风雨骤至，走笔率记","dynasty":"清","author":"林占梅","text":"迢迢仆马西南出，行到山庄刚落日。绕屋更无竹与松，满园惟有芋和栗。缭垣独舍鲜邻居，上下数间皆斗室。除尘解橐理明灯，始馀隙地堪容膝。芦帘草阁壁泥涂，竹榻槿篱户蓬荜。村中夜静绝更筹，床下秋深鸣蟋蟀。频频转侧梦难成，惝恍中心如有失。忽听阶前飞雨骤，重闻屋角迅雷疾。狂涛汹涌势澎訇，万马争奔声怒叱。排山倒海震撼来，四体摇摇心胆慄。照户方惊熌电光，破窗更讶飓风䬆。此时枕簟一齐冰，陋屋难将风窦窒。拥衾不敢偶伸头，满屋昏昏黑如漆。可怜旅舍本凄凉，那堪风雨增萧瑟。"}