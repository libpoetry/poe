{"id":"1217489","title":"予有山水图留倪仲恺大师斋中久未得题品一日危太朴应奉谓余曰昔人皆以酒解酲子能作歌求诗亦此意也遂成古诗一章以趣之","dynasty":"元","author":"乃贤","text":"野人筑屋青山底。绿筱娟娟荫秋水。天涯作客想江南，乞君题诗画图里。画图叠嶂云钩连，汀花岸草春依然。对此令人动归兴，却思把钓清溪边。一束残书挂牛角，大笑青天看日落。窗下孤灯夜雨深，人间万事秋云薄。明年我亦去山阴，君归泛雪须相寻。草堂下榻看图画，与君酌酒听君吟。"}