{"id":"705677","title":"吾谷行","dynasty":"明末清初","author":"吴伟业","text":"吾谷千章万章木，插石缘溪秀林麓。中有双株向背生，并干交柯互蟠曲。一株夭矫面东风，上拂青云宿黄鹄。黄鹄引吭鸣一声，响入瑶花飞簌簌。一株偃蹇踞阴崖，半死半生遭屈辱。雷劈烧痕翠鬣焦，雨垂漏滴苍皮缩。泥崩石断迸枯根，鼠窜虫穿隐空腹。行人过此尽彷徨，日暮驱车不能速。前山路转相公坟，宰木参差乱入云。枝上子规啼碧血，道傍少妇泣罗裙。罗裙碧血招魂哭，寡鹄羁雌不忍闻。同伴几家逢下泪，羡他夫婿尚从军。可怜吾谷天边树，犹有相逢断肠处。得免仓皇剪伐愁，敢辞漂泊风霜惧。木叶山头雪正飞，行人十月辽阳戍。兄在长安弟玉关，摘叶攀条不能去。昨宵有客大都来，传道君王幸渐台。便殿含毫题诏湿，閤门走马报花开。宫槐听取从官咏，御柳催成应制才。定有春风到吾谷，故园不用忧樵牧。虽遇彫枯坠叶黄，恰逢滋茂攒条绿。繇来荣落总何常，莫向千门羡栋梁。君不见庾信伤心《枯树赋》，纵吟风月是他乡。"}