{"id":"1062465","title":"寄陈履常","dynasty":"宋","author":"邢居实","text":"十年客京洛，衣袂多黄尘。所交尽才彦，唯子情相亲。会合能几日，欢乐何遽央。春风东北来，飘我西南翔。骊驹已在门，白日行且晚。停觞不能饮，将去更复返。把腕捋髭须，悲啼类儿女。人生非鹿豕，安得常群聚。朝别河上梁，暮涉关山道。匹马逐飞蓬，离恨如春草。去去日已远，行行泪横臆。昨日同袍友，今朝异乡客。来时城南陌，始见梅花白。回首汉江头，黄梅已堪摘。杖策登高城，极目迥千里。落日下青山，但见白云起。远望岂当归，长歌涕如雨。归心如明月，幽梦过颍汝。抱膝长相思，故人安可见。忽枉数行书，彷佛如对面。纷纭辇毂下，冠盖争驰逐。吹嘘多贤豪，肯复念幽独。空斋听夜雨，深竹闻子规。此情不可道，此心君讵知。"}