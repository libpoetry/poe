{"id":"85959","title":"木兰花慢·渔父词","dynasty":"宋代","author":"刘克庄","text":"海滨蓑笠叟，驼背曲、鹤形臞。定不是凡人，古来贤哲，多隐於渔。任公子、龙伯氏，思量来岛大上钩鱼。又说巨鳌吞饵，牵翻员峤方壶。磻溪老子雪眉须。肘後有丹书。被西伯载归，营丘茅土，牧野檀车。世间久无是事，问苔矶、痴坐待谁欤。只怕先生渴睡，钓竿拂著珊瑚。"}