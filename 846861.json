{"id":"846861","title":"酹江月/念奴娇 寿陈硕人","dynasty":"宋","author":"无名氏","text":"云幢凤舞，下天风、吹落轮袍仙曲。阿母人间今百岁，两鬓犹含秋绿。萍小乾坤，九看日月，不用长生箓。一封天上，鼎来五色花轴。须信寿老难侔，世间无价，空有明珠千斛。此夕兰堂风露好，雅称飞觞支属。十样宫眉，两行红袖，烧烛围香玉。不妨沉醉，共拚月上华屋。"}