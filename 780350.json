{"id":"780350","title":"声声慢 晨起踏雪诣向亭","dynasty":"清","author":"周之琦","text":"街长帽侧，径滑筇扶，斜风乍见飞绵。款竹门深，还更一笑相看。朝来玉楼冻合，怪尖叉、瘦耸吟肩。闲趣好，但尘襟泥酒，醉墨涂笺。容易烟云过也，甚鸿泥爪印，倦旅依然。冷落诗囊，谁念岁晚长安。冰霜待寻伴侣，只孤琴消得清寒。似梦里，又梅花、开了故山。"}