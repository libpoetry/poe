{"id":"747608","title":"甲辰都下留别春潭伯乔两弟","dynasty":"清","author":"吴敏树","text":"芦沟桥上行尘起，芦沟桥下惟流水。明朝相送至芦沟，吐子且留吾去矣。昔年意气来上京，赤手欲攫公与卿。已经三载辄连败，自顾一生何所成。匡时宇宙要有人，山林骨相原吾真。田歌社酒自为乐，涧草岩花未是贫。洞庭眼前烟水足，愿买南津湖一曲。结茅作屋具船游，有鱼可羹书可读。二子努力干圣朝，岂宜从我分渔樵。临歧莫作可怜状，看我新诗似解嘲。"}