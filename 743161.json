{"id":"743161","title":"千佛岭同竹公卓公两和尚看月","dynasty":"清","author":"汪为霖","text":"昨宵风雨投灵谷，万斛松涛一镫宿。骑驴侵晓到栖霞，竹光染得秋衫绿。赞公与我同乡亲，邀留饱啖斋厨莼。湿云扫尽山骨出，高座同参清净因。移时隔崦钟始发，仰视晴空挂明月。寻幽更上翠微巅，晓色斋心清到骨。二十年来路万千，担簦戴笠笑徒然。不如黑漆蒲团坐，收拾名山到眼前。"}