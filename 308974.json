{"id":"308974","title":"寿楼春·十月十七日，十六子士禔生","dynasty":"现代","author":"赵熙","text":"劳清娱多情。似为期斗子，多数先赢。喜是身前身后，蔡邕张衡。家似水，书为城。老复丁、丁年添丁。算蠹简寻仙，鸦锄斸土，随分做苍生。完婚嫁，何时清。甚商瞿受福，元凯知名。但愿无灾无难，让人公卿。横吹曲，平林兵。自祝它榴房星星。到修得梅花，衰翁任呼刘景升。"}