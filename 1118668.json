{"id":"1118668","title":"秋郊有怀四首","dynasty":"宋","author":"陆游","text":"漫漫荞麦花，如雪覆平野。离离豆子荚，数枝忽堪把。颇忆故乡时，屏迹谢车马。水宿依蟹舍，泥行没牛胯。作劳归薄暮，浊酒倾老瓦。缕飞绿鲫脍，花簇赪鲤鲊。弃官虽未决，世念亦已且。浩歌续楚狂，幽怀欣独写。檐头买双兔，市店取斗酒。还家扫北窗，欢言酌亲友。家贫气未馁，礼薄情更厚。高吟金石裂，健笔龙蛇走。酒阑起出门，孤月挂衰柳。大笑各散归，吾辈可不朽。官身缚简书，此乐宁复有。怅望秦稽云，凭高一搔首。楚人固多孱，妄谓秋可悲。宁知河岳间，气俗乐此时。壮士鸣雕弓，健马嚼枯萁。日驰三百里，榆关赴战期。阵云压龙庭，杀气摇参旗。炽火燎狐兔，倒泻黄金卮。勒铭燕然石，千载镇胡儿。安能空山里，冻研哦清诗。秋山瘦益奇，秋水浅可涉。出城西风劲，拂帽吹脱叶。新霜拆栗罅，宿雨饱豆荚。枯柳无鸣蜩，寒花有穿蝶。郊行得幽旷，颇觉耳目惬。断云北山来，欣然与之接。挂冠易事尔，看镜叹勋业。永怀桑乾河，夜渡拥马鬣。"}