{"id":"1106830","title":"观瑞香杏花二首 瑞香","dynasty":"宋","author":"王洋","text":"陌上春风已半酣，薰笼院静怯轻寒。织成花锦传香密，养就娇羞对客难。山路不知清梦远，宫衣犹惜旧花残。若将品第分高下，须向芝兰格外看。绛萼红腮带露肥，烧林长近禁烟期。且容北郭通邻径，若比南枝较发迟。曲水岸边寻旧事，卖花担上拣繁枝。香鞯一色垂杨路，何似吴王宫里时。"}