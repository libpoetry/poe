{"id":"684592","title":"为母舅谢东园公题良平芝山八景 大岭云屏","dynasty":"明","author":"王希文","text":"山高出群岫，山下会双流。马跃云生锦，狮拖日作毬。壁立如屏翰，文连并斗牛。千年佳气旺，世泽想松楸。曙色连宵暝，旃林向晓红。嵯峨龙脱甲，空谷响丁冬。楼不闻吹笛，石更无敲钟。夜来行雨去，一喝满天风。岭峤多佳丽，天皇拥绣屏。露珠沾叶润，翠盖倚天擎。风入涛声閧，云连树色暝。古称仁寿里，千岁产松苓。结茅傍云谷，云栖喜有亭。攀云朝又暮，坐石醉还醒。药圃自高下，山光四渺冥。夜无行雨意，孤枕卧云屏。昆崙出阿耨，星宿透河源。峡度鸳鸯起，龙从山水旋。清香流翰墨，爽气润芸荪。五曜联东井，占沙应此圆。白蘋吹岸断，细雨带潮平。漫渺榕湾曲，微茫野渡横。中流看击楫，天下想澄清。为问济川者，临渊愿自生。何为而累累，丢下此磷磷。鹊起明光浪，铜抛剥藓痕。无金悬肘重，似篆结纹新。想是解官去，遗封石上尘。勒马何年去，空闻留下鞍。攀崖悬石凳，荷斧入云盘。山僻有樵径，林疏无酒幔。看棋柯已烂，归路指潺湲。"}