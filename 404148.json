{"id":"404148","title":"庆春泽·乙酉，一九四五年","dynasty":"近现代末当代初","author":"黄咏雩","text":"狞石拿云，渴苔酣雨，草堂暗倚修竹。香冷螭头，尘荒鱼眼，人天一梦方熟。万花吹散，料天女、应颦怨绿。铜铃何语。莫是分明，秀支劬秃。孑遗总是无余，心苦身危，泪枯陵谷。薇蕨尝饥，卷葹不死，弹断水云哀曲。古今相接，总愁我、长歌当哭。山空人渺，零落南枝，故乡乔木。"}