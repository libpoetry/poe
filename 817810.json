{"id":"817810","title":"中秋夜，与李子沧萍、张子友鹤，观月社园。忆去年中秋与诸贞壮、黄元白同饮于此，李、张二子亦与焉。贞壮、元白后先南归，惟二子尚相从不去。又朝来始得唐天如兵间书，知其仍在人世，伤乱怀远，一时交集。张子为余援琴奏“捣衣之操”，诗以写之","dynasty":"清末近现代初","author":"黄节","text":"不知北月同南月，可亦如人各一天。晚托后生余客老，乱思来日岁连年。辞风别叶交相弃，绕树飞乌却复前。似此悲怀向谁说，更堪重听捣衣篇。"}