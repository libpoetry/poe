{"id":"217555","title":"念奴娇·兰枯菊槁","dynasty":"宋代","author":"赵长卿","text":"兰枯菊槁。是返魂香入，江南春早。谷静林幽人不见，梦与梨花颠倒。雪刻檀心，玉匀丰颊，妆趁严锺晓。海山么凤，绿衣何处飞绕。竹外孤袅一枝，古今解道，只有东坡老。莫倚广平心似铁，闲把珠玑挥扫。桃李舆台，冰霜宾客，月地还凄悄。暗香消尽，和羹心事谁表。"}