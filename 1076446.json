{"id":"1076446","title":"小儿刊归自宛陵喜甚成诗三十韵","dynasty":"宋","author":"周紫芝","text":"吾家自曾高，善积岂一日。尔祖工辞章，论议抱经术。我亦学弓冶，少小弄文笔。汝兄今有儿，束发行授室。义方稍加训，书种恐未失。汝亦千里驹，似有趻踔质。顷为国子弟，两战一败黜。犹复胜端舒，不识六与七。胡为久别离，嘉月六换律。去时春气温，飞燕如点漆。只今秋风高，露草鸣蟋蟀。老眼望千里，怀抱难尽述。有时坐如痴，经月发不栉。酒酸或忘饮，客至亦懒出。汝书江南来，归计似可必。翁也望汝怀，疑有后皇橘。奴婢喜欲颠，精糳治黍秫。辛勤酿斗酒，待汝解忧慄。访旧说乡闾，呼儿共梨栗。念汝童稚时，顷刻不去膝。况今待汝来，时序恐凛凓。竹舆听咿哑，云岭走崒嵂。吾无千金产，遗汝使汝逸。惟有骪骳文，待汝成卷帙。二事倘可了，馀亦遑暇恤。是时新堂成，小室颇温密。夜席照寒灯，红炉共呫哔。皇天既休老，谢事即移疾。汝当著归鞭，快马追健驿。"}