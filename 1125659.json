{"id":"1125659","title":"次韵史才孺咏雪四首","dynasty":"宋","author":"郭印","text":"始贺今朝雪，隆寒特地严。莫愁穷户闭，还喜大田沾。黄竹歌休唱，红炉火屡添。华颠应处处，早得是山尖。冻云谁剪下，天地已凝严。试看郊原润，何如雨露沾。渔蓑寒愈重，客舍恨犹添。晓起空庭步，深埋屐齿尖。阴阴弥宇宙，黯黯一天同。初讶银为界，元非玉散空。夜迷连皎月，晓舞助严风。真宰凭谁问，年来物未丰。怪得天飞雪，寒威晓不同。练光铺迥野，玉屑下长空。片片梅花雨，团团柳絮风。人间呈瑞应，还喜兆年丰。"}