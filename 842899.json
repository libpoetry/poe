{"id":"842899","title":"题何润夫养园圃用卷中祁文端旧韵","dynasty":"清末民国初","author":"陈宝琛","text":"园林安可常？适然成主宾。坐君绿阴中，疑与涧壑邻。秋花断人肠，忍死经冬春。僧房歘觏止，乃为隔世人。谂君亦避兵，徙宅城南新。顾念亭子上，槐龙谁与驯？轩棂与墙藩，位置尽手亲。故知皆幻缘，有图存一尘。邂逅吾且恋，矧君永昏晨。观颐重所养，大患正有身。祁诗审晚年，味之如饮醇。咸同贞元际，缅想馀悲辛。叙图将归君，展读还频频。"}