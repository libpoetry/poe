{"id":"1235442","title":"荷花庄独步二首","dynasty":"元","author":"刘诜","text":"少年所寓留，今视为故里。邻翁不知老，笑我老如此。徘徊阡亩间，感会独在己。雨足秋禾肥，平偃如席几。鸡豚散原陇，菰芋绕池水。饥馑稍已忘，及此乐生理。日暮樵未归，炊烟数家起。吾与二三友，周回此田畴。中岁风雨散，兹游谁与俦。望山渐适意，得树亦少休。峰回西风长，吹我驼毛裘。登高遂遐瞩，一粟托九州。去住定有契，欣戚焉足留。戏攀西祠花，下濯北涧流。"}