{"id":"1074705","title":"题龙眠画四马图","dynasty":"宋","author":"周紫芝","text":"裕陵神谟与天通，昆崙以西俱凿空。渥洼初来九夷服，尽得大宛三象龙。于阗凤脑世未识，但见蹴踏长秋风。鬼章锦膊惊绝代，更看吐蕃狮子骢。胡儿肮脏双眼碧，锦鞯错落青丝笼。最后一匹号雄健，见自往来天仗中。羽林骑士铁挝肃，鸣珂蹀躞缨垂红。诸番入贡御闲溢，君王昼坐蓬莱宫。为临玉陛阅神骏，诏写真形谁最工。龙眠妙伎非俗画，不数当年老曹霸。三骢岂是拳毛騧，俶傥权奇颇闲暇。籋云之姿迣万里，太一来贶天马下。内人传看十二蹄，一笑微生咫尺威。自从鼎湖弓剑坠，龙媒上天久不归。只今空对画图泣，忍听鸟呼金粟堆。"}