{"id":"1109469","title":"送张端衡尉句容二首","dynasty":"宋","author":"刘宰","text":"梅仙西上古仙乡，梅蕊先春特地香。自是邾人闻鲁柝，悬知晋盗避秦疆。名山久合清芜秽，穷巷犹闻缺盖藏。惠政由来要全美，须君努力佐琴堂。去乡喜见似乡人，君去家山祇比邻。令长垂髫同里社，交承握手记城闉。弦歌堂上宁忘旧，樽俎筵中必告新。若也从容问无恙，为言鱼鸟已情亲。"}