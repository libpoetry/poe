{"id":"935776","title":"初春出游","dynasty":"宋","author":"陆游","text":"春风初来满刀州，江水照人如泼油。犊车芳草南陌头，家家倾赀事遨游。万里桥西系黄骝，为君一登散花楼。半年长斋废觥筹，兴来忽典千金裘。小桃婀娜弄芳柔，红兰茁芽满春洲。垆边女儿不解愁，斗草才罢还藏钩。可怜世人自拘囚，盎中乾坤舞蜉蝣。百年苦短去日遒，问君安用万户侯。"}