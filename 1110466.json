{"id":"1110466","title":"再和","dynasty":"宋","author":"孙觌","text":"乌啼鹊噪晚庭空，并舍相呼入酒中。逐影故惭夸父日，披襟聊快楚王风。牛衣泣卧悲游子，鸠杖欢迎愧老翁。笑我独醒成底事，一邱之貉古今同。沙平雪漫水涵空，路入千岩紫翠中。村远微明渔舍火，楼高斜矗酒旗风。可怜方外狂司马，来伴田中一秃翁。南北相望三十载，心期不改断金同。"}