{"id":"844367","title":"寄居三首","dynasty":"清末民国初","author":"林朝崧","text":"寄居阮家林，贫贱谁记忆？多病身常闲，乐道心自得。绿树围村舍，白水明沟洫。阴晴山异态，远近草殊色。鸟笑春催耕，虫吟秋促织。愿学于陵隐，夫妻俱食力。误著缝掖衣，治生失其道。耻为洛阳贾，学种琅琊稻。地方苦硗确，天灾忧旱涝。岁歉家屡空，亲健贫亦好。南陔采芳兰，北堂树萱草。差胜潘黄门，母子长相保。言念我同父，寥落晨星少。今为田氏荆，昔是桓山鸟。东西一异居，音尘终岁杳。闻雁起中夜，看云卧清晓。华屋诚爽垲，田舍诚隘湫。倘因省觐来，荒径嘶腰袅。"}