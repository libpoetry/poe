{"id":"810949","title":"卖花声二首","dynasty":"清","author":"王时翔","text":"晚镜倦临妆。只坐熏香。是谁蝶梦绕回廊。窥见露寒花有恨，玉泪盈眶。何似淡相忘。不要思量。针儿难透线儿长。渺渺茫茫天一角，隔了疏窗。却立看梳妆。暗惹衣香。下楼携手坐西廊。良会乍圆光怕别，袖掩啼眶。是处最难忘。那不思量。路儿争比意儿长。判把勤勤心一片，抛与璚窗。"}