{"id":"476829","title":"周别驾宅看花","dynasty":"明","author":"顾璘","text":"周侯方庭大如案，四叙种花香不断。日高散衙一事无，手汲清池自浇灌。鲜英的皪赤瑛珠，密萼纷披紫丝幔。芳根异种多难识，粉蝶黄蜂暗相唤。西邻迂叟饶闲情，叩户时来索花看。一来一醉酒千钟，月俸依稀费多半。君侯莫厌频来过，人生乐少忧患多。与君聚散同落叶，不醉花前将奈何。"}