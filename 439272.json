{"id":"439272","title":"别春辞","dynasty":"金","author":"李献甫","text":"东皇按辔来何迟，人间二月才芳菲。六十日春能几时，不如意事常相随。一声啼鴂花片飞，把酒却与春别离。春缓归，听我歌，滔滔岁月如流波，贵忧孰与贱乐多。吾宁不欲列华鼎、驰鸣珂，香屏倚妓荐绮罗。人生赋分有定在，谁能买愁费天和。长安市上酒如海，跨驴径上胭脂坡。酒酣醉舞双婆娑，春自来去如予何。"}