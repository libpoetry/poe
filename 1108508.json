{"id":"1108508","title":"送赵信州二首","dynasty":"宋","author":"刘克庄","text":"君于朝列号名流，信在江东亦望州。保抱彼民思父母，赍咨吾辈惜交游。香凝应物吟诗榻，虹贯元章载画舟。涧上泉边今寂寞，岂无遗藁待搜求。贫者惟言可赠行，临分握手尽交情。马于辔力穷时骇，鸥向机心动处惊。齐士岂无堪客礼，蔡人便遣作牙兵。遥知陌上罗敷女，竞看双旌出劝耕。"}