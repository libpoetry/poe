{"id":"100469","title":"古风·精神洞元化","dynasty":"宋代","author":"苏轼","text":"精神洞元化，白日升高旻。俯仰凌倒景，龙行逸如神。半道过紫府，弭节聊逡巡。金床设宝几，璀璨明月珍。仙者二三子，眷然骨肉亲。饮我霞石杯，放杯恍如春。遂朝玉虚上，冠剑班列真。无端拜失仪，放弃令自新。云霄难遽返，下土多埃尘。淮南守天庖，嗟我复何人。"}