{"id":"1216337","title":"夜泊钓台","dynasty":"元","author":"萨都剌","text":"双崖屹立几千仞，下有一叶之孤舟。繁星乱垂光晔晔，长藤古木风飕飕。荒祠幽黑山鬼集，怪石如人水边立。锦峰绣岭云气深，万壑千岩露华滴。山僧对话夜未央，不知风露满衣裳。唤船振锡渡江去，林黑无由归上方。高寒宇宙无人语，乱石滩声溅飞雨。欲从严子借羊裘，坐待船头山月吐。"}