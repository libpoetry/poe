{"id":"810604","title":"鹧鸪天  即事","dynasty":"清","author":"文廷式","text":"劫火何曾燎一尘。侧身人海又翻新。閒凭寸砚磨砻世，醉折繁花点勘春。闻柝夜，警鸡晨。重重宿雾锁重阍。堆盘买得迎年菜，但喜红椒一味辛。腊鼓声中醉一杯。世情不复强安排。错从蚁穴闻牛斗，自纵鹏天任燕猜。看傀儡，卖痴呆。草头木脚满槐街。祥云辉映三千界，曾见崆峒访道来。"}