{"id":"1127052","title":"放言十首","dynasty":"宋","author":"黄庭坚","text":"废兴宜有命，得失但自知。踽踽众所忌，悠悠谁与归。吾义苟不存，岂更月攘鸡。风清闻鹤唳，想见南山栖。匣中绿绮琴，欲抚已绝弦。问弦何时绝，钟期谢世年。正声不可闻，千载寂寞间。未有颜叔子，安知柳下贤。轻肥马上郎，枯槁林下士。声名斲自然，势利焚和气。智人不骇俗，同朝皆用事。物外有华胥，时时梦中至。兰楫桂为舟，大江可远游。坚车无良马，出门败吾辀。一身交万物，用我未易周。安得柳下惠，穷年与之游。微云起肤寸，大荫弥九州。至仁虽爱物，用舍如春秋。晴空不成雨，远岫行归休。何疑陶渊明，一去如惊鸥。黄鹄送黄鹄，中道言别离。送君不惮远，愁见独归时。罗网翳稻粱，江湖水瀰瀰。行行不相见，勉哉冥冥飞。蝉声已纾迟，秋日行晼晚。长年困道路，驱马方更远。从事常厌烦，归心自如卷。旨甘良未丰，安得怀息偃。月满不踰望，日中为之倾。天地尚乃尔，万物能久盈。明德忌晔晔，高才贵冥冥。忽解扁舟去，怀哉张季鹰。榨床在东壁，病起绕壁行。新醅浮白蚁，渴见解朝酲。小槽垂玉箸，音响有馀清。疾风春雨作，静夜山泉鸣。安得朱丝弦，为我写此声。想知舜南风，正尔可人情。弄水清江曲，采薇南山隅。当吾无事时，此岂不我娱。乔木好鸟音，天风韵虚徐。遐心游四海，万里不须臾。回首古衣冠，荆樊老丘墟。欲付此中意，归翻虫蠹书。短生忧不足，此道乐有馀。"}