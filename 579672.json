{"id":"579672","title":"夜坐感怀四十韵书于彭城御史台时甲辰七月七日也","dynasty":"明","author":"江源","text":"两出皇华使，重宣圣主仁。彭城方驻节，柏府暂栖身。撩我月当午，蒸人暑尚殷。跏趺一夜坐，感慨百忧新。起看星河动，寻惊木德迍。正须云汉续，谁复便宜陈。锦绣公侯第，艰难岭海滨。天骄仍北寇，交阯更南邻。郡邑飞刍急，朝廷授钺频。公门尽桃李，大道半荆榛。内子长厌肉，边兵或脱巾。留连中使贡，辛苦役夫嗔。远地闻迁贾，何时喜聘莘。庙堂端有策，夔契不无人。奋激书生志，难危壮士颦。青云曾黾勉，白屋本酸辛。忝逐登龙士，羞随入幕宾。幸叨三鼎禄，敢谓一官贫。年到知非处，心应烛理真。军储公出纳，王法每持循。慷慨思投笔，勤劳学伐轮。深恩宜结草，盛世莫思莼。中泽悲鸿雁，仙槎望紫宸。徙薪徒有意，托谏竟无因。马足千山路，衣襟三斗尘。昨逢南海客，传说故园春。但得平安报，无烦松菊询。诗书付儿子，贤否任苍旻。许友留孤剑，防身秘六钧。应酬惭敏捷，孤耽共嶙峋。行检卑投阁，文章准过秦。百年忽过目，双鬓日添银。上酒歌陶子，卜居怜楚臣。疏狂期入社，遗忘辄书绅。清誉资朋友，丹心质鬼神。耽吟长入夜，作事每淩晨。□道惟堪虑，循环复可欣。载歌天保颂，跂足太平辰。□德□还长，吾人屈又伸。幸逢尧在上，坐见俗还淳。"}