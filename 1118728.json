{"id":"1118728","title":"杂感五首以不爱入州府为韵","dynasty":"宋","author":"陆游","text":"莘渭二老人，耕钓俱白首。功烈在人间，如天有北斗。方其未遇时，自处固不苟。夫岂邀虚名，欲眩千载后。降及秦汉王，望古犹培塿。犹能守所闻，外物不得诱。君看鲁二生，亦岂圣人偶。凛然诸儒间，人可我独不。山栖天与癖，酒复甚所爱。虽云惭黄绮，亦慕嵇阮辈。失脚落人间，二事略皆废。晚归卧云壑，谓此在券内。如何疾屡作，大与初意背。好山虽在眼，动步辄有碍。酒戒复坚持，如堤忧蚁溃。何以遣馀年，闭户淡煮菜。鸴鸠抢榆枋，枯鱼过河泣。鹏鲲九万里，此岂汝所及。丈夫志古人，绝世而独立。远游马蹄穿，高卧剑锋涩。其初所抱负，固自高嶪岌。安能与儿曹，俯首就维絷。君看折腰趋，孰若举手揖。芝老尚可餐，修门戒轻入。洚水初平时，草木充九州。禽兽孳育繁，与人为敌雠。于时圣人作，日夜为民忧。思有以胜之，食肉而服裘。然后人奠居，禾黍岁有秋。岂知千载后，戕杀无时休。一食刀几赤，百味供膳羞。豪侈方相誇，哀哉非始谋。我年甫三十，出身事明主。狂愚斥不用，晚辟征西府。蹭蹬过锦城，邂逅客严武。十年醉郫筒，阳狂颇自许。青城访隐翁，西市买幽圃。如何复不遂，归听镜湖雨。结庐三间茅，泛宅一枝橹。天真傥可全，吾其老烟浦。"}