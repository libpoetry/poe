{"id":"1127741","title":"韩尚书南涧公之从弟德文为东广常平上幕丙寅八月上旬护印迎新使长李监丞先五日会客于翼然亭余与焉赋三诗","dynasty":"宋","author":"曾丰","text":"西清人表表，南涧迹陈陈。麟笔可无托，雁行犹有人。姓名知子旧，闻见与吾新。自分宁攻苦，相期勿抗尘。白露一旬后，秋分三日前。幕中馀暇日，城上肆华筵。卓立参天木，横陈扑地烟。主人非独答，客笔不如椽。山乡仍水国，玉露更金风。置印龟?上，扬鞭马首东。勤渠莲幕客，款曲绣衣翁。言我坐诗累，至今依旧穷。"}