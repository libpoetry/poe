{"id":"1130278","title":"赠胡子显八首","dynasty":"宋","author":"释德洪","text":"小县风光秀句传，太平无象宰君贤。虽非社日长闻鼓，不是炊时亦有烟。作官要自有家法，童稚熏蒸饱见闻。堆案文书谈笑了，先将勤政报君恩。去年苛政如狼虎，盗贼纵横民散居。那料春来见天日，抱孙门巷买犁锄。社饮扶携春日和，柘冈麦垄竟相过。不因旧岁追胥苦，安得春来喜气多。无数花红霞委地，几重云碧幕摊空。遥知客退西园里，尽落登临语笑中。庭讼凋残道气增，早衙清磬夜香灯。吏人莫作官人看，我是南州有发僧。弄晴雨过秧针出，花信风来麦浪寒。想见丰登民讼少，长官行摺道书看。烟鬟散乱犹梳月，谷口含胡欲吐云。山寺闭门春睡足，可怜凭槛不同君。"}