{"id":"532275","title":"南雄返棹集陶句二首 其一","dynasty":"明","author":"黄佐","text":"行行循归路，靡靡秋已夕。遥遥望白云，露凄暄风息。一形似有制，万花相寻绎。江山岂不险，自古叹行役。息驾归閒居，梅柳夹门植。曲肱岂伤冲，披褐欣自得。时还读我书，弱子戏我侧。提壶接宾侣，抗言谈在昔。林园无俗情，云鹤有奇翼。孰敢慕甘肥，素襟不可易。"}