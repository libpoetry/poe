{"id":"750798","title":"唐仓道中望花石山","dynasty":"清","author":"任其昌","text":"幽壑散曙色，寒烟开远汀。清澜卷白石，水激风泠泠。北上得平陆，孤村道所经。衰柳堕黄叶，晚花生微馨。南山独磊砢，百里罗高屏。近瞩烟漠漠，远眺云冥冥。作势欲飞去，屈蟠虬龙形。初日升海峤，雾散天容青。岧峣视吴岳，未始相径庭。植基不得地，吾谂诮山灵。"}