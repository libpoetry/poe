{"id":"1082912","title":"重游寥阳洞有感","dynasty":"宋","author":"欧阳澈","text":"寻真曾到寥阳殿，小立廊腰花影转。飞琼仙子下瑶台，绰约云鬟眼波剪。水沈烟断一帘秋，醉睡海棠红玉软。武陵归去探年华，扬州一梦烟波远。重来风物恰依然，爱日融融烟素卷。洞门寂历锁长春，异木槎枒插天半。霞衣冉冉媚东风，绿锁窗前重识面。酒酣春笋理琵琶，曲终依约含幽怨。人间名利几时休，马行不驻空留恋。桃花流水古犹今，回首碧云人不见。"}