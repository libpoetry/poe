{"id":"1223480","title":"赠刘仲宪","dynasty":"元","author":"张养浩","text":"庙堂鼎食穷水陆，风纪惠文寒耸玉。而君名位不省台，常见私忧结眉目。朅来我过白所怀，如枉末伸功未录。谆谆三代治安本，修水火金并土木。烝民既粒教乃敷，和气春风生比屋。自从秦鞅废井田，王政丝棼民湿束。利归兼并富齧贫，万世祸基从此筑。汉兴文帝殊有为，瓦砾黄金金玉粟。蠹农一切悉禁绝，千耦如云四郊绿。下及魏晋隋若唐，或耀武功或货黩。尽刳民力供上需，何异养身还饵毒。间时偶尔值小登，悔祸元出天公独。劝农使者徒上功，虚丽祇堪文案牍。绎骚后迨五季间，竞投钱镈悬刀镯。民间十室九呰窊，父子几何不沟渎。吾元有国天所资，世祖躬历艰难熟。未遑礼乐刑政颁，首辟司农惟穑督。至今在在著作林，枝干排云叶犹沃。当时治效概可知，行不赍粮居露宿。兹非前圣后圣规，岂特千年万年福。统元欲复今何难，政坐因仍弗加勖。骏奔期会誇独贤，深竟根株衒能狱。毁方求媚为通融，涤垢搜瘢称干局。呜呼是岂经远图，刑剭谁虞覆公餗。孟氏古称王佐才，照世格言星日煜。论治略无奇异闻，唯说耕桑与鸡畜。使当此日出此言，可必诸公尽颦蹙。圣贤于彼非不知，但恐违天拂民欲。窃尝窥管得一斑，端本澄源在当轴。仍择师帅专抚绥，且谕臬司精考鞠。的行黜陟表惰勤，重立赏罚旌慝淑。如斯上下不裕宁，伏锧市朝甘显戮。我闻其语汗雨如，始也解颐终项缩。半生醉梦郑卫音，一旦醒心韶濩曲。刘君刘君策固佳，俯仰悠悠知者孰？传存拾沈示永箴，书著兴戎昭往躅。君不见东家求官交近侍，西家豪富相徵逐。奈何温饱不自谋，日为黎黔欲长哭！我知君心如古人，我知君才非世俗。子牟身远志在廷，梁父调高音振谷。贾生流涕叫虎关，屈叟甘心葬鱼腹。旧闻造物辅善良，比岁看来亦翻覆。纷纷已往姑莫论，目击试将吾友卜。承家千里止一男，半夜麒麟去何速。泪巾又燥女又殇，兰玉埋香见无复。士夫固以贫为常，门户那堪祸相属。我尝送米犹见却，一芥他人肯轻触。处勤节义愈凛然，风雪倒山松柏矗。迩来踪迹尤可嗟，十倍戒途舆脱辐。劳劳簿领头斑白，承务酬官在昏夙。否极或者泰运还，有诏吏止七品服。君由弱冠冠儒冠，一概谁分鸾与鹏？世间屯难表里攻，阮籍途穷未为促。昨朝跋马过所居，圭荜荒凉雀堪扑。座无裀褥甑生尘，庋有诗书盘苜蓿。归来叹羡原宪贫，却顾轻肥还自恧。蹇余亦本山野民，仕路强趋终蹐局。向非亲命须官为，定买烟霞事耕斸。书生所见然颇同，欲奋不能宁韫椟。因知世事如意少，讵止君家为不足。子孙笋列多冥顽，玉帛山堆足忧辱。国忠贵显奴隶憎，黄宪清贫古今伏。人生果在官有无，可与智言难众告。今晨霁色雨洗新，群木疏明丽朝旭。一杯陶写千古情，我起踏筵君击筑。天开罗幌云千叠，地展锦屏山四簇。不须华俎饤薧鲜，政要露杯羞杞菊。须臾酩酊彼此忘，哀玉满庭风动竹。"}