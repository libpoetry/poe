{"id":"769057","title":"齐天乐·再登滕王阁次前韵","dynasty":"清","author":"黄之隽","text":"生衣初试高凉处，雨丝尚拖梅尾。倦岫堆青，犴涛簸白，虚阁重来閒倚。遥烟自起。尽西郭人家，画成苍翠。树树花花，斗他炎艳未衰悴。飘摇江上过客，古人难再见，唯见江水。粤楫才归，吴帆又出，专狎凫情鸥意。尊罍漫洗。怕湿后青衫，又添新泪。一掬才名，断云残照里。"}