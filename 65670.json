{"id":"65670","title":"题王晋卿春晓图","dynasty":"明代","author":"林环","text":"忆昔扁舟经洞庭，夜凉落月潮水平。舟行数里不知远，隔林隐隐闻鸡声。推篷起视西山麓，烟景微茫接溪曲。芳草依稀谢朓村，绿树深沉子真谷。须臾旭景开曈昽，千山万山图画中。谁家楼阁依晴翠，朱门绣幕垂东风。楼外园林春已遍，楼中美人梦初断。疏帘半卷落花深，年华却逐莺声换。别来烟月几经秋，楚天西望空生愁。玉堂此日见图画，仿佛湖山曾旧游。何时拂衣赋归去，孤棹还寻旧游路。雨过芳洲春水深，更拟蹇裳采芳杜。"}