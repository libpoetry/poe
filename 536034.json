{"id":"536034","title":"善哉行二首","dynasty":"明","author":"王世贞","text":"唯昔帝辛，任志淫刑。三分失二，施然自矜。唯周王发，纯心向贤。诸侯八百，虎贲三千。大白帝辛，小白妲己。毋言臣分，寔示君轨。武庚何圣，管蔡何惛。畴无父母，畴无季昆。桀为不道，汤放南巢。周有桓文，以遏其骄。秦政卑臣，二世而灭。䝟貐海宇，为千秋孽。上严昊天，下严匹夫。黄屋左纛，曾为而躯。今胡不乐，烹鲤炰雁。篪管嘈杂，众大称善。天光渐倾，咸谓无归。纤阿受御，嗣其扬辉。客有韩娥，偻行曼歌。哀激当心，涕泗滂沱。斯为相国，卒霸秦世。晨朝百僚，夕送东市。错衣朝衣，谓调兵食。忽见前后，森如霜戟。哀乐矢催，当身乃知。酒不速沥，日昃之离。"}