{"id":"1235154","title":"拟古寄京师诸知己二首","dynasty":"元","author":"雅琥","text":"中天悬高台，上有仙人家。云窗织流月，石磴凌飞霞。帘萦翡翠丝，壁粲芙蓉砂。群仙恣遨游，青鸾骖羽车。左携若木枝，右折蟠桃花。斡旋雨露功，吞吐日月华。愿苏颠崖氓，天瓢浩无涯。草木悉沾濡，遂及蒹与葭。阆风接玄圃，紫禁连西清。扶桑浴朝暾，缥缈见层城。海水几万里，谁能计修程？东皇司造命，广庭延群英。中有三五君，生平想仪刑。赓歌谐都俞，论思赞高明。菲菲蔼春华，翕如锵凤笙。而我抱幽独，几年适蛮荆。瘴疠肌肉消，盗贼梦寐惊。种种履忧患，谁能念伶仃。愿假刀圭妙，白日羽翰生。微渺得攀附，相将还帝京。"}