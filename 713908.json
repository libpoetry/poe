{"id":"713908","title":"蕉布行","dynasty":"明末清初","author":"屈大均","text":"芭蕉有丝犹可绩，绩成似葛分絺绤。女手纤纤良苦殊，馀红更作龙须席。蛮方妇女多勤劬，手爪可怜天下无。花练白越细无比，终岁一匹衣其夫。竹与芙蓉亦为布，蝉翼霏霏若烟雾。入筒一端重数铢，拔钗先买芭蕉树。花针挑出似游丝，八熟珍蚕织每迟。增城女葛人皆重，广利娘蕉独不知。"}