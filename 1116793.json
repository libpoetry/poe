{"id":"1116793","title":"熙宁中，轼通守此郡。除夜，直都厅，囚系皆满，日暮不得返舍，因题一诗于壁，今二十年矣。衰病之馀，复忝郡寄，再经除夜，庭事萧然，三圄皆空，盖同僚之力，非拙朽所致。因和前篇呈公济子侔二通守","dynasty":"宋","author":"苏轼","text":"除日当早归，官事乃见留。执笔对之泣，哀此系中囚。小人营糇粮，堕网不知羞。我亦恋薄禄，因循失归休。不须论贤愚，均是为食谋。谁能暂纵遣，闵默愧前修。山川不改旧，岁月逝肯留。百年一俯仰，五胜更王囚。同僚比岑、范，德业前人羞。坐令老钝守，啸诺获少休。却思二十年，出处非人谋。齿发付天公，缺坏不可修。"}