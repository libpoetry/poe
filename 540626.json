{"id":"540626","title":"喜许侯内召歌","dynasty":"明","author":"王樵","text":"义门郑氏称浦江，儒门许氏称东阳。潜德徐开道脉长，吾侯早发应文昌。有道施为自不常，两邑爱戴如桐乡。吾邑阴多召伯棠，花种河阳满县香。父老时登节爱堂，兕觥称寿祝无疆。共言仁政天降康，侯德难酬矢不忘。本由婺女星降祥，玺书徵召简贤良。侯今执法紫微旁，香案从容侍玉皇。青琐对拜称夕郎，兰台簪笔推南床。侯才八面皆可当，一朝建白惊四方。指陈大计何琅琅，尽将民隐达岩廊。坐令斯世跻虞唐，谟烈长垂青史光。"}