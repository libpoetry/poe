{"id":"503902","title":"题泾县知县荣卿壁","dynasty":"明","author":"郭奎","text":"李侯惠泽比泾清，彷佛弦歌在武城。百里省风民寡讼，三年持法政皆平。雨馀禾黍连阡绿，月下机丝比屋声。秦制山河邦属县，周官礼乐职分卿。鸾栖荆棘难终止，骥足云霄自此升。不使隐居遗硕德，已增恒产富编氓。河阳閒地栽花满，彭泽公田种秫成。六事考功谁最善，召南风教有嘉名。"}