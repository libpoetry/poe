{"id":"704433","title":"送吴而待守归州","dynasty":"明","author":"黎民表","text":"洞庭西上蜀江深，两岸青枫映竹林。楚舞已歌随使节，猿声何处更沾襟。衰草寒烟过楚宫，荒台犹起大王风。风流宋玉应同调，白雪高吟郢国中。十月江清露冕游，鹧鸪啼处楚云流。如花笑倚黄陵庙，日逐长安客自愁。斑竹冈前烟雾开，京台高筑望蓬莱。论才却是冯唐老，使酒谁招季布来。"}