{"id":"1110462","title":"次韵王子钦春望二首","dynasty":"宋","author":"孙觌","text":"王孙春望思寥寥，冠盖当年盛八萧。花靥重重墙外见，琴心切切酒中招。屠龙已破千金产，驷马重归万里桥。便解貉裘沽一醉，忍看红糁缀寒条。万木阴中锁泬寥，晨门跋马听萧萧。故人自欲分茵去，逐客何妨折简招。共对春风班露草，却随明月下溪桥。击鲜故有诸郎在，三尺银刀贯柳条。"}