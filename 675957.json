{"id":"675957","title":"渭城少年行","dynasty":"明","author":"蒋主孝","text":"长安道上春来早，梁苑梨花啼小鸟。小鸟啾啾不住声，满地落花春已老。可怜游子客辽西，昨日书来不敢啼。章台杨柳空摇翠，几阵东风叶尽低。东风独吹杨柳树，撩乱飞花不知处。花作浮萍逐浪漂，渭水秦川向东注。渭城楼阁盛繁华，斗鸡走马足豪奢。朝持金弹游戚里，夜抱閒花醉酒家。酒家银烛照歌舞，来报城头起更鼓。娟娟明月悬青天，岂识深闺别离苦。别离有恨将奈何，笑颜不及愁颜多。一曲琵琶两行泪，背看灯影颦双蛾。"}