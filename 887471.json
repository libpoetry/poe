{"id":"887471","title":"水龙吟 其四 寿嗣荣王","dynasty":"宋","author":"吴文英","text":"望中璇海波新，泛槎又匝银河转。金风细袅，龙枝声奏，钧箫秋远。南极飞仙，夜来催驾，祥光重见。紫霄承露掌，瑶池荫密，蟠桃秀、螽莲绽。新栋晴翚凌汉。半凉生、兰檠书卷。绣裳五色，昆台十二，香深帘卷。花萼楼高处，连清晓、千秋传宴。赐长生玉字，鸾回凤舞，下蓬莱殿。"}