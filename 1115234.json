{"id":"1115234","title":"和袁起岩郎中投赠七字二首","dynasty":"宋","author":"杨万里","text":"故人一别两相思，不但平生痛饮师。胸次五三真事业，笔端四六更歌诗。闭门觅句今无己，刻意伤春古牧之。卧雪高人家谱在，春风政著紫兰枝。道场山下弄山泉，餐菊纫兰万物先。送眼飞鸿高四海，补天健笔震三川。池塘碧草回春梦，衣钵黄梅肯夜传。雨不饶人有新句，怨渠未许见全篇。"}