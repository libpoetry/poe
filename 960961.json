{"id":"960961","title":"桃源行","dynasty":"宋","author":"姚勉","text":"武陵溪边翁好渔，笭箵钓车日采鱼。扁舟为家苇为屋，岂知世有神仙居。晓来不记舟行路，忽在桃花深绝处。红云杳叆望欲迷，绛雪缤纷落无数。水源尽处便逢山，一径似通人往还。穿花竟出洞谷口，别有天地如人间。青山高下鳞鳞屋，秀野桑麻深泼绿。春深耕罢犊牛眠，昼静人閒鸡犬熟。村中老幼皆相知，惊逢外人子为谁。平生采鱼不到此，借问此是蓬莱非。笑言此亦人间耳，闻有蓬莱何处是。秦初避乱偶此来，今日已传秦几世。渔家不识青史编，相传去秦六百年。吁嗟已不闻汉魏，岂复知今晋太元。当时祇恐秦万世，携家挈邻相远避。早知秦不五十年，安得种花来此地。采药山人去不归，啖松女子今何之。种桃著花尚未实，未必岁月多如斯。家家置酒延鸡黍，便好卜邻花底住。中心自喜口不言，后日重来今且去。悽然辞别便登舟，依旧花间溪水流。插竹谩标来处路，鸣榔无复旧时游。顾家一念仙凡隔，如梦惊回寻不得。当时不与俗吏知，或可重寻旧踪迹。五胡云扰岂减秦，晋人合作桃源人。渔郎出山自失计，秦人绝踪应未仁。渔郎渔郎休太息，渔家自有神仙国。鲙鲈沽酒醉芦花，此乐桃源人未识。神仙有无何渺茫，退之此语诚非狂。渊明作记亦直寄，便如东皋志醉乡。秦风锲薄难与处，晋俗清虚何足数。愿令天下尽桃源，不必武陵深处所。"}