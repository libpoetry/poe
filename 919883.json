{"id":"919883","title":"甘露歌上呈留守门下侍郎","dynasty":"宋","author":"苏泂","text":"太微渊默严不动，斗为其车运中央。四序回旋变造化，一杓直指无偏傍。柄臣比之号八柱，一柱难阙各有当。绍熙元年图旧德，更公玉麟使过国。屹然山立天子重，列作八柱扶天极。天极尊严物有道，不减不溢常不忒。均劳于外天阙柱，至今朝廷虚衮舄。皇皇辟君明如日，安用动威偃禾木。奉以甘露太和液，饮太液亲寿益公，虽老归致太平万物好。"}