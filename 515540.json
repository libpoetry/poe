{"id":"515540","title":"辋川图为段中贵题","dynasty":"明","author":"程敏政","text":"右丞家住东南麓，石径盘云走川曲。山亭冰榭连数村，物色依稀画难足。右丞一去今几尘，披图忽见终南春。水榭山亭渺何许，却道园林都逼真。真耶画耶两陈迹，秀句翻成北山榭。当时习静亦少人，诗板寥寥仅裴迪。孟城坳近华子岗，芙蓉花乱辛夷香。青莎濛濛鹿群过，白石齿齿滩声长。椒园栅锁山梁右，竹馆门开野塘口。几多幽胜落荒寒，泉石遭逢正非偶。文昌好古居凤城，胸中丘壑千金轻。宋摹唐本此第一，粉黛碌碌难为情。玩芳亭与临湖并，生意满前春烱烱。我欲颜之小辋川，看尽题诗啜新茗。"}