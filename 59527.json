{"id":"59527","title":"邠宁书事","dynasty":"明代","author":"陆容","text":"驱马邠宁道，萧森值莫秋。侵星劳跋涉，入境遍咨诹。土俗犹遗古，民风近不偷。图存思亶父，开国重公刘。乡语多弹舌，成人未裹头。土窑连板屋，皮服混毡裘。宾馔供狐兔，家赀视马牛。采薪拾峻阪，汲水自深沟。原隰无余利，丁夫少暇休。城隍依险设，禾黍藉天收。讼狱公庭简，逢迎驿传周。兵戈幸未及，刍粟苦征求。庠序衣冠陋，闾阎贾衒稠。有司相慰劳，旌节暂淹留。触眼伤民瘼，萦心病客愁。遒人今断迹，聊为纪行谋。"}