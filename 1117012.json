{"id":"1117012","title":"九日三首","dynasty":"宋","author":"苏辙","text":"昔忝衣冠旧，今从野老游。篱根菊初绽，瓮面酒新刍。不负重阳节，都无举世忧。人生定谁是，万事本悠悠。欲就九日饮，旋炊三斗醅。今朝不一醉，坐客有空回。白发何须吝，黄花恨晚开。问知瓶未罄，相劝尽馀杯。从古重此日，今人那得违。菊迟知岁闰，酒贵念人饥。身安且自慰，家远不成归。尚忆少年乐，惊呼人尽非。"}