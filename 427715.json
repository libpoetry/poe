{"id":"427715","title":"霜叶飞 己卯重阳和贞白","dynasty":"近现代","author":"龙榆生","text":"雁程云渺。霜飙外、酸声催送馀照。待扶残醉看黄花，奈径荒篱悄。又瑟瑟、凉生穷窈。秋怀争禁魂颠倒。拟散愁无计，听坠叶、翻阶竞响，绝塞寒到。零乱暗泣啼螀，横林谁染，泪血流润枯草。半衾幽梦总荒唐，负海天凝眺。枉一抹、哀弦断了。沈吟犹盼归来早。念旧约、消閒恨，筛影玲珑，茜窗蟾小。"}