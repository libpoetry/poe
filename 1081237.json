{"id":"1081237","title":"玩月","dynasty":"宋","author":"陈渊","text":"据床招佳月，月转床屡移。夜久风露凉，孤斟乐忘归。冰轮擅空阔，是处留清辉。浮云扫除尽，如与赏心期。我行万物表，中空无一疵。光明遍十方，毫发了无遗。心境互融澈，起坐迷东西。此生看此月，十年悼无时。它日客共饮，淋浪酒沾衣。十语久不契，此心唯自知。西风扫残暑，秋色日益奇。忧国付鼎食，消闲属山栖。恐妨此时乐，勿露囊中锥。"}