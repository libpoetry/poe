{"id":"609837","title":"舟抵罗阳宿清晖阁柬寅仲诸昆弟","dynasty":"明","author":"韩上桂","text":"将陟罗浮巅，会鼓丰湖枻。金砂望尚遥，江郭喜初霁。巷非北阮殊，家有南阳系。西璧睹令昆，庭兰袭佳季。宗谊夙所敦，况乃洽幽契。过里叙温寒，登堂执往袂。层轩许散愁，短椽容小憩。荒棘密芟除，秋花蒙远砌。开窗市雾黄，对景江云曳。绝壑跨长虹，净屏张隐翠。坐久密觞行，竹垆汤鼎沸。精食具咄嗟，菹醢杂姜桂。枕宽晚梦凉，客休主亦睡。夜雨滴葡萄，轻风溉兰蕙。岂无池草春，协乃幽句丽。天明起振衣，相将恣玄诣。石洞费讨寻，攀崖缘薜荔。葛真如可从，缔此烟霞誓。"}