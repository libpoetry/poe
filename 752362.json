{"id":"752362","title":"用山谷游王舍人园韵题天柱阁","dynasty":"清","author":"姚永概","text":"筑阁行省司，地直龙山阳。天晴西北望，岳色不可藏。自古贤政策，在暇不在忙。沈公有道气，官居等宝坊。论徵古典籍，坐集儒衣裳。时流老成泪，或惭燕寝香。去年江淮饥，稻黍不芬芳。库藏又久空，安得化金方。货粟监河侯，救此灾剥床。忧多公膳减，孤负数百觞。世方竞炎热，谁解心清凉。赫然声利场，照以明月光。横流波浩浩，正色天苍苍。潜霍有佳境，中开天地房。宛委古藏书，待公与意量。其男多朴野，争席鱼相忘。其女半高髻，未知时世妆。公令四境安，容我接舆狂。"}