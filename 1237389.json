{"id":"1237389","title":"古乐府三首","dynasty":"元","author":"黄清老","text":"君好锦绣段，妾好明月珠。锦绣可为服，服美令人愚。不如珠夜光，可以照读书。君好春芍药，妾好夏池莲。芍药多艳色，春风迷少年。不如莲有实，可以寿君筵。绵绵江上草，郁郁庭中柯。人生不相知，有如东逝波。食杏犹苦酸，食梅当若何？衣褐犹苦寒，衣葛寒更多。岂无千载友，肯听渔樵歌。"}