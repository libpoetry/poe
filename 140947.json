{"id":"140947","title":"醉后偶书·绳床不解双足顽","dynasty":"宋代","author":"张镃","text":"绳床不解双足顽，藜杖易厌前庭悭。茱萸颗小梅孕白，玳瑁文皱苔移斑。一镫左计坐北牖，万骑纵猎思南山。便呼滕六雨好雪，风卷闰郊无賸叶。鞚飞转旋疾於鹰，箭劲弓鸣兽旁截。芳醪鲜肉娱宾友，挝鼓掁弦催舞袖。横行未绝五原边，不死终归三辅右。望南再拜称君寿，愚臣岂解酬恩厚。古来相际必风云，今日名王宜有后。"}