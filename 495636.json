{"id":"495636","title":"木兰花慢 其一 贺郑大尹膺奖","dynasty":"明","author":"陈霆","text":"算江南乐地，山城好、称鸣弦。正桑径雉驯，花村犬卧，麦陇牛眠。天公更怜饥馁，遣我侯、早晚散炊烟。瓜枣顿还幽俗，鸡豚屡庆丰年。玺书曾记汉旌贤。藩省代天言。道三异化行，七丝政好，六事功全。摩挲旧时凫舄，看相将、飞上五云端。河内空烦借寇，道旁行羡登仙。"}