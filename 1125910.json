{"id":"1125910","title":"自释二首","dynasty":"宋","author":"郭祥正","text":"去日不可追，来日已无多。衰颓复自念，迁谢当奈何。贤达并贱愚，百岁同消磨。不如泳觞酌，徘徊眄庭柯。流翠自成幄，好风时经过。憎爱理兼忘，虚淡神所和。运尽即随尽，葬骨南山坡。遭时如尧舜，击壤欢且歌。归田尚叨禄，天宠固已多。敢复邀长年，寓景随流波。有酒即觞酌，风日眷清和。俯悲秦晋士，含饥避干戈。"}