{"id":"808645","title":"宁南侯左良玉","dynasty":"清","author":"严遂成","text":"长身赪面真英雄，录大凌河第一功。豫兵西，秦兵东，左右横击居当中。左家军势中原震，积久䆮骄善观□。重宝谁输玛瑙山，犒金浪享朱仙镇。中肩中股不穷追，迁延一夕移营遁。南行战舰造樊城，一山一色旗帜明。避贼夹驰过对马，马蹄殷地空雷声。诸营歌舞常达旦，旁无姬侍娱清宴。履舄交错一回头，孤灯照夜衰容见。恸哭鼎湖龙上天，日障妖蟆蜃蔽烟。袖中密启清君侧，传烽直到板矶前。袁公劫盟辞色顺，九江已破收馀烬。天教别舸殪桓元，人说山头及苏峻。数升呕血悔应迟，国恩负此通侯印。"}