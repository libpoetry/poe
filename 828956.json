{"id":"828956","title":"一萼红 夏雨初过，小园夜坐，次石帚韵写怀","dynasty":"清末近现代初","author":"郭则沄","text":"暗花阴。恁幽苔绣遍，凉袭水晶簪。收雨云闲，偎烟月懒，琴罢愰沈沈。翠杨外、谁家倚笛，引愁绪、啼断绕板禽。悄感流光，画窗低处，银汉斜临。回首液池天远，甚悤悤粉坠，苦结莲心。风露飘衣，星辰插鬓，归梦重费追寻。忍抛轻纨旧笥，记当时、曾染麝香金。只怕墙蕉卷愁，又报秋深。"}