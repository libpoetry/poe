{"id":"1070291","title":"复次韵酬叶翰林见寄","dynasty":"宋","author":"程俱","text":"渭川十顷青，上谷千灶墨。县河供拂石，濡笔应未足。公初入承明，神采映冰玉。孤芳信难群，廉士故可辱。虚怀得逢蒙，泛爱近藉福。终然翟公题，正堕杨朱哭。于今十年后，犹作一麾出。何当还宣温，不用求钓筑。遥知西湖柳，蔽芾谁敢秃。应馀金石文，会使天雨粟。留连借三辅，夏木今再绿。斯文咏公归，怅望非我独。羁怀老无堪，览卷百忧触。"}