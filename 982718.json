{"id":"982718","title":"曾子固哀词","dynasty":"宋","author":"秦观","text":"皇受命而熙洽兮，实千祀而一时。协气郁而四塞兮，与盛德其俱升。麟凤出而旁午兮，犹氤氲而扶舆。笃生我公兮，以文章为世师。公神禹之苗裔兮，肇子爵而鄫封。逮去邑而为氏兮，季叶汩其南征。祖骞翔而绩著兮，考蜷局而文鸣。公既生而多艰兮，踵祖武而好修。既轻车又良御兮，遂大放乎厥词。发天人之奥秘兮，约六艺而成章。元气含而未泄兮，洞芒芴而窅冥。挽天河而一泻兮，物应手而华昌。揖扬马使先路兮，咸告公曰不敢。彼崔蔡之纷纷兮，孰云窥其藩翰。辰来迟而去速兮，固前修以跋疐。方盘礴而上征兮，遽相羊而补外。皇揆公之忠诚兮，即商墟而赐环。紬史谍乎东观兮，裁诰命乎西垣。典章绝而复作兮，世争睹而快先。正经纬乎终古兮，配维斗而昭然。变化诡而难常兮，虽司命其或昧。忽遭艰而去国兮，遂衔哀而即世。述作纷其具存兮，怅爽灵之焉诣。信百年不斯须兮，遒电灭而焱逝。天不慭遗一老兮，固搢绅之所伤。矧不肖以薄技兮，早获进于门墙。路贯江而修阻兮，曾莫奠乎酒浆。悲填膺而茀郁兮，聊自托于斯文。"}