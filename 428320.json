{"id":"428320","title":"金缕曲","dynasty":"近现代","author":"胡汀鹭","text":"应共山为寿。从寒空，危崖片石，群峰低首。自有才华称蕴藉，胸罗二十八宿。况清节、衣冠之后。爱惜羽翰异流俗，尽回翔、不下争鸡口。蝉似忍，鹤因瘦。苍天早已安排就，有多少、无端哀乐，心肝可呕。慧业三生愁一世，喜得朝云相守。且休问，开门无有。举目金瓯残又缺，正杜陵野老吞声候。来一醉，中山酒。"}