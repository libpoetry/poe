{"id":"743932","title":"拟古","dynasty":"清","author":"戴敦元","text":"少小慕远游，偶与神仙遇。蓬莱水清浅，无梁径飞渡。暧暧云际居，楼阁森无数。双成吹瑶笙，餐我五色露。导我谒群真，玉京容小住。上拍洪厓肩，下蹑王乔屦。顾盼意自豪，鍊景期久驻。慧业岂后人，仙骨惜未具。海风浮空来，三山忽迷误。一落万丈强，咫尺尘沙路。天上与人间，宿梦蘧然寤。灵药终何存，忽忽岁云暮。独坐有所思，抑郁将谁诉。回头谢世人，那得知其故。"}