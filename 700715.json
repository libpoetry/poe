{"id":"700715","title":"读史","dynasty":"明","author":"康海","text":"鸿雁不老越，蛟龙不潜冈。平生志嘉遁，佐储抑何狂。因叹务光辈，恻恻令心伤。传记尚溢美，其言或荒唐。嗟彼高帝业，赫赫继三王。孺子安所见，胡为遽辞商。契会视豪杰，出处圣所详。感叹掷其策，愿为史臣伥。天边有黄鹄，高飞一千里。烈士耻庸节，世事特敝屣。朝辞上东门，暮从赤松子。感嘅风云期，超悟往还理。进既有所因，退亦何所倚。猎犬贪兔狐，不免灶傍死。富贵多崄巇，英雄如蝼蚁。所以明哲人，穷达重徇已。"}