{"id":"1230893","title":"虎丘三首郑君明德偕廉夫伯雨诸公同赋次东坡先生韵 其一","dynasty":"元","author":"陈谦","text":"篙师郭西门，矫首霞外岭。森秀未及探，荒苔吊秋井。剑精沉夜白，漆炬翳馀耿。嗟哉龙虎威，零落等虫黾。一峰直海涌，破地出魁矿。流观劈坼状，髣髴神工猛。授此窟室雄，能无霸图骋。让王东采药，为态本栖哽。焉知牧野捷，吴业就已顷。风尘阅成败，宗社属衰冷。不遣忠勇臣，相符带河永。词场亦何为，发嘅当晚景。高贤惜地灵，倦鹤顾山影。愿买阳羡田，早从居吴请。"}