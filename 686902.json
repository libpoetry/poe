{"id":"686902","title":"闺情集句四首","dynasty":"明","author":"刘芳节","text":"绿惨双蛾不自持，晓庭和露折残枝。长疑好事皆虚事，莫遣佳期竟后期。旧曲听来犹有恨，柔肠结尽转相思。遥知更有难忘处，射雉春风得意时。纤纤初月上鸦黄，不把双眉斗画长。素柰忽开西子面，芙蓉不及美人妆。对题锦字添新恨，闲对幽花识旧香。欲说春心无所似，池边顾步两鸳鸯。劈破云鬟金凤凰，梦回馀念属潇湘。徒劳掩袂伤铅粉，但惜流尘暗洞房。两脸酒曛红杏妒，一丛高髻绿云光。妆成只是熏香坐，欲卷珠帘春恨长。旧事凄凉不可听，含红怨绿影亭亭。琴声断续愁兼恨，杯酒留连醉复醒。新睡起来思旧梦，夜香烧罢掩重扃。绿窗璧月移花影，银烛秋光冷画屏。"}