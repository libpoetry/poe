{"id":"705178","title":"水龙吟  咏杨花和苏公韵","dynasty":"明末清初","author":"徐石麒","text":"因何不见花开，纷纷只见花飞坠。临桃色减，拟梅香逊。颇无佳思，罗幌黏时，琼楼着处，几人深闭。想东君不为，繁华妆点，多只为、愁人起。遥忆灞桥上，折长条、绣鞍难缀。都来几日，韶光催迸，共人心碎。更学游人，随风化作，断萍流水。看一年一度春残，敢则是、天挥泪。"}