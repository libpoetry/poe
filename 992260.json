{"id":"992260","title":"闵冢","dynasty":"宋","author":"梅尧臣","text":"盗发广陵冢，及扉开石枢。中环走彻道，高阔可通车。五尺铜铸人，执兵冠服朱。壁石刻位号，列侍幽宫隅。殿将将军属，侍郎常侍俱。启棺见其尸，鬓斑颜未渝。白璧十双藉，云母一尺铺。黄金塞耳鼻，千岁不腐枯。生为贵与富，死与人未殊。后世逢暴祸，虽久将焉如。尧舜及周孔，岂不固形躯。"}