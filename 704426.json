{"id":"704426","title":"宫词","dynasty":"明","author":"黎民表","text":"汉主离宫太液傍，舞台妆榭映垂杨。林穿翡翠浑无色，花拂琼蕤并是香。宝月团圆开素波，宫娥前队引笙歌。白云乡远应难到，争似琳池乐更多。金屋无人奉属车，君王初诵上青书。日长不用教歌舞，自绕琪坛学步虚。未央楼殿敞秋风，芝火煌煌彻夜红。知是骖鸾朝太乙，旌幢斜出五云中。祥鸦飞散曙光微，鱼钥沉沉昼漏稀。唯见玉关驰露布，不闻金殿坐霄衣。曾属良家在禁城，卷衣新得侍云屏。同来女伴无消息，唯记宫监旧姓名。立残银漏未更衣，闻道龙池驻翠騑。卫士夜深传画烛，御街尘起侍臣归。"}