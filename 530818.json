{"id":"530818","title":"恩遣戍滇纪行","dynasty":"明","author":"杨慎","text":"商秋凉风发，吹我出京华。赭衣裹病体，红尘蔽行车。弱侄当门啼，怪我不过家。行行日巳夕，扁舟歙潞沙。扬舲天津口，回瞻见牛斗。风吹紫荆树，月照青杨柳。逆流溯漕河，相顾慎风波。荒村聚豺虎，夹岸鸣蛟鼍。仆夫困牵挽，防吏苦嗔呵。徐沛洪流溢，沧溟浴白日。聚落鸡犬空，衔舻羽毛疾。暗滩持楫防，洄溜扬帆慄。维缆依鹳巢，搴蓬迩鲛室。乘月下吕梁，侵星过白杨。漫岸憬失道，孤舟郁相忘。喧豗见叠浪，极眺无连冈。阴霞互兴没，湅雨倏淋浪。湿薪戒传火，空囊愁绝粮。信宿万籁平，邻舟动欢声。闻鸡共起舞，买鱼贺兼程。夕泊秦淮岸，朝逗维扬城。愁听玉箫曲，懒问琼花名。畏途险巳出，胜地心犹惊。真州对瓜步，分岐当去住。翘思铁瓮云，怅望金陵树。江浮惧涛澜，陆走淹霜露。移船鹭洲来，弭榜龙江隈。故人同载酒，一醉雨花台。高台多古今，百虑盈疏襟。琴弹别鹤调，笛喝飞鸿吟。临风惜南鹜，揆景恨西沉。江程始挂席，江月照采石。招摇西北明，水雾东南碧。铜陵梦里过，赭圻望中隔。浔阳见市廛，湓浦异潮夕。马口歌独漉，鱼山侯风宿。西塞渔父矶，东陵道士洑。估客叹浮萍，放臣悲落木。秋惊赤岸枫，霜谢黄州菊。龟山汉阳县，鹄矶遥可见。披襟倚山阁，开图对离宴。鲜飙蘋末来，馀霞波外绚。枕底鸣飞湍，舷际失江干。仙子驻鹤峤，王孙斗鸭阑。云开君山出，壑归洞庭宽。乾鹊噪危樯，连连一何迅。试叩巴峡船，果得家乡信。时序感孤怀，风烟集双鬓。江陵初解帆，苍皇理征衫。家人从此别，客泪不可缄。腾装首滇路，问愁程楚岩。楚水萦沅澧，楚岸秀兰芷。古墓识昭丘，遗坊号珠履。珠坊青芜繁，昭丘白云屯。伤心枫树林，回首桃花源。天寒行旅少，岁晏霜霰烦。界亭四十渡，羸马不成步。幽篁讵见天，密箐才分路。营窟半卉裳，人烟尽槃瓠。戾虫啸落景，暴客当官戌。驱车先发煦，投驿迟瞑雾。溆浦涔阳连，龙摽夜郎天。远游吊屈子，长流悲谪仙。我行更迢递，千载同潸然。一叶崇安渡，千波竹箭急。鬼方昔云遐，罗甸今初入。阴霾暄凝交，瘴岚昏晓集。长亭此驿遥，只尺如棘涩。石行蹶昆蹄，沙炊咽蒸粒。断肠盘江河，销魂宠嵷坡。军堡鸣笳近，蛮营荷戟多。三辰晦光彩，七旬历滂沱。罽衣行风舞，芦笙眺月歌。可怜异方乐，令人玄鬒皤。烟霜穷琐旅，茝若开芳序。迎睫平原来，还顾残山去。喜见青松林，却辞黄茅屿。滔滔岁已周，望望且夷犹。衣尘何暇拂，足茧不能休。碧鸡俪金马，滇海昆池泻。五尺常頞道，万里唐蒙野。隋将仆碑川，汉相连营下。我行更向西，绵力倦攀跻。硪碌穿危磴，蜻蛉控绝溪。点苍明霁雪，抱珥饮晴霓。蒲塞重关峻，兰津毒草低。枝寒鸩鸟下，花煖杜鹃迷。淜环蜮射渚，畷入象囲畦。瑩角髦牛斗，斑文笮马嘶。缅书涂贝叶，?照燧松梯。风景他乡别，天倪吾道拙。云山巳乱心，风尘仍结舌。出门各自媚，失路为谁悦。桑落岂忘忧，芃觿讵申结。龙吼雄剑鸣，骥歌唾壶缺。苍苍七星关，几时却东还。瀰瀰三峡水，奚啻隔中沚。黄犬代书邮，青龙借归舟。雁翼翔廖廓，猿声递阻修。何由一缩地，暂作锦江游。"}