{"id":"1045127","title":"赠庞公","dynasty":"宋","author":"徐积","text":"司马德操，来就庞公。杖履直入，名姓不通。坐其堂上，指挥呼索。催令作黍，云我有客。庞公妻子，堂下罗列。拜且听命，奔走陈设。此时庞公，适自外归。忽见司马，其喜可知。一堂之上，相从笑语。其旁观者，莫分客主。我读其书，爱其古风。真厚如此，精诚交通。量如溟海，义薄云空。至于妻子，亦为叹者。苟非其人，往往见骂。盖有是夫，而有是妇。能佐夫义，善敬夫友。可警薄俗，可示厥后。"}