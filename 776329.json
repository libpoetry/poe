{"id":"776329","title":"书警","dynasty":"清","author":"吕敦礼","text":"烟月扬州小景开，繁华净尽劫燃灰。却云仓葛怀忠烈，翻是黄巾酿祸胎。狐鼠城中随昼现，腥臊海气趁潮来。旧时官舫停桡处，战舰横江画角哀。壮丽神京数百年，衣冠解体忽戎旃。杞人忧极天无补，精卫冤深海莫填。寂寞六宫鸣野雉，阴沉九庙锁烽烟。黄金台畔兴亡感，洒泪长思乐毅贤。玉殿垂帘三十秋，当年坤德奠神州。洗兵曾挽长江水，逆浪翻生大海愁。松杏山河皆破碎，黍禾宫阙入歌讴。灞陵西去凭回首，目极燕云暗未收。"}