{"id":"728588","title":"贺新郎  赠成容若","dynasty":"清","author":"陈维崧","text":"丹凤城南路。看纷纷、崔卢门第，邹枚诗赋。独炙鹅笙潜趁拍，花下酒边閒谱。已吟到、最消魂处。不值一钱张三影，尽旁人、拍手揶揄汝。何至作，温韦语。总然不信填词误。忆平生、几枝红豆，江东春暮。昨夜知音才握手，笛里飘零曾诉。长太息、钟期难遇。斜插侍中貂更好，箭?鸣、从猎回中去。堂堂甚，为君舞。"}