{"id":"547026","title":"春日过李宛平于美","dynasty":"明","author":"于慎行","text":"春风历皇邑，宫草萋其绿。良辰感客心，行游北城曲。有美怀绂人，卧阁方避俗。开尊华轩夕，延我酌?醁。散帙有馀览，瑩情无近瞩。纵横今古谈，日宴未云足。嘉会匪有期，深衷一何笃。眷兹一笑欢，宿心谐所欲。相彼双阙间，涂轨多局促。道旁磬折子，胡为自结束。兰香匪为人，鹄白不日浴。泠然物外赏，愿言偕芳躅。"}