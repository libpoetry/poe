{"id":"246232","title":"水龙吟·挽兼与丈","dynasty":"现代","author":"王蛰堪","text":"九天月地云阶，诗仙已赴元都府。高翔五岳，玉梯升碧，餐霞轻举。梦断江南，凋零坛坫，冷鸥谁主。叹连环解罢，伏龟犹在，空凄绝，人何处。回首当年往事，寿佳辰、溪头椿树。胡卢萎坠，蟠桃方绽，醉颜难驻。毓秀峰迷，聚星亭渺，吟魂消与。倩长房竹杖，淩空飞越，觅壶中路。"}