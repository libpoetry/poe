{"id":"704939","title":"承卢星野教闻谤毋辩小诗谢教兼申来樵旧约","dynasty":"明","author":"霍与瑕","text":"削迹樵西旧水涯，关心明月到山时。去年叠叠攀跻约，此夜悠悠音信迟。九十春归花伴鸟，几回怀放酒兼诗。巾车紫盖三城外，何日来过慰远思。归去皇皇何所之，东风入院已多时。千岩鸟语烟霞古，一路花香春雨迟。独向松根横卧榻，谁于竹叶乱题诗。凭高未共登临赋，搔首阑干空远思。楚客离骚古有之，滋兰树蕙及良时。园围十亩风烟足，地近三山春日迟。丹凤冈开新洞府，九龙泉洗旧歪诗。采芳尽日空盈掬，路远无因寄所思。竹杖芒鞋随所之，风光正是暮春时。雨中吠犬闻全未，世外呼牛应不迟。野店流连偏足酒，山花狼藉故饶诗。穗城更有无言教，三复悠然起我思。"}