{"id":"635507","title":"话雨堂英石歌","dynasty":"明","author":"成鹫","text":"主人爱石如好友，坐卧与俱行与耦。花边竹底倍关情，苍苔白石长居守。新辟閒园结草堂，万象森罗莫须有。巨灵无计补虚空，五丁奔命穷罗搜。深山大泽到交衢，神物韬光混尘垢。选奇罄解杖头钱，转运凭将河曲叟。云头雨足飞上船，壁立崖崩惊纳牖。主宾握手快平生，珍重客尘频抖搜。觌面昂藏七尺躯，旁观下拜如俯首。本来面目铁肝肠，岂肯折腰徇五斗。却愁圭角不囊藏，未免伤锋还犯手。君不见孔嘉三命循墙走，直道难容聊曲就。落草盘桓待点头，九年面壁牢缄口。"}