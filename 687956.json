{"id":"687956","title":"岛门秋雨与诸子同赋","dynasty":"明","author":"成鹫","text":"九夏安居为避喧，閒身到处是桃源。秋声带雨摇幡影，野水浮阶没藓痕。茶灶昨除桑柘火，蒲团长寄水云村。明朝蓑笠还山去，何事风霜不闭门。海气连天日色昏，殊方羁客倍销魂。新风坠叶填金井，宿雨兼云暗岛门。稚子捲帘看石燕，估胡归舶避江豚。故山一望堪惆怅，法社垂秋未忍论。"}