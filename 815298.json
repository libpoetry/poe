{"id":"815298","title":"酬王阮亭先生见寄","dynasty":"清","author":"赵执信","text":"生长山水窟，新归似乍经。书来羡岩瀑，梦去畏山灵。醉遣池鱼见，吟教谷鸟听。追游失仙侣，怅望向晨星。不为耽闲寂，终朝坐拥书。敢衔湘水怨，祇傍漆园居。噫气飘风外，忘形大瘿余。犹多奇字在，载酒欲谁如。何事中朝旧，他年愿卜邻。乘时朱虎让，失意绮黄亲。斜日依台柏，惊风荡塞尘。请公树奇绩，容我乐芳春。"}