{"id":"497184","title":"人日与客北寺观塔灯分得青字二十韵","dynasty":"明","author":"张元凯","text":"雁塔腾千燄，鸡园报七蓂。圣灯元普照，慧火亦常荧。熠耀俱圆影，氤氲总异馨。云霞标鹫岭，霄汉响鸾铃。银烛龙衔架，金绳凤启扃。未雷檐走电，不夜户垂星。辉映珠为幌，烟浮翠作棂。镜纷临绮阁，燎俨集彤庭。百尺鲛人幔，千层云母屏。宝轮风乍转，玉磴月初停。佛宇谁遗爝，禅宫孰聚萤。毫光宁尽白，香蔼若非青。一悟无边朗，三摩了自惺。空华聊聚散，业果任沉冥。舍利如来藏，频伽不坏瓶。有天名善现，随地性通灵。所见皆离见，其形非委形。化城看倏变，法界倚长宁。兰若恒如昼，菩提岂易暝。愿言分一点，昭澈诵遗经。"}