{"id":"112477","title":"寄题翠麓寺呈伯强寺丞","dynasty":"宋代","author":"钱公辅","text":"曩时曾作家山游，亭有翠麓排新幽。疏轩密牖竹锵戛，烈风劲雨松飕飀。呀然出户瞰山足，屹然数竿围上头。扫除云峰耸客步，煎煮锡水供茶瓯。我时既合众宾饮，醉岸山帻心迟留。山僧领我丐诗榜，诗未脱吻惊旋辀。四方环走倏已晚，十载负约今方酬。珍蓝增葺想胜旧，我已白首縻藩州。何当一赋归去来，再款岩室空披搜。吾宗道人正嘉遯，摆脱世上无穷忧。欣逢主人贤且令，泉石笑傲都相求。上人洒扫莫暂闲，行行逆我西来舟。"}