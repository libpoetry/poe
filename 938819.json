{"id":"938819","title":"罗浮山多有道人倚嵚岩为室仅可容膝引泉贯其间以供烹濯凿山种豆人不满二亩可了岁计油然自得也为予言夜深月明时有虎触户山前后多黄鹂终日睍睆可爱与留粹中各赋诗","dynasty":"宋","author":"陈元晋","text":"山家境界无畦畛，住处随人意所便。涧汲岩栖忘世累，石耕略种尽天年。时惊虎触柴扉月，长听莺啼绿树烟。不信却无人种杏，知从何处觅神仙。"}