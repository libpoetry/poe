{"id":"1058174","title":"赠赵正之","dynasty":"宋","author":"林敏功","text":"君为稻田官，君非力田科。我令耕田夫，为君奏田歌。南亩茨粱稼，东郊烟雨蓑。田家不作苦，奈此岁暮何。悯悯望有年，一失成蹉跎。立苗非不疏，稊稗常苦多。小人剥良善，蓬蒿贱嘉禾。去恶藉老农，芟夷戒骈罗。夫君邦之彦，妙年加切磋。治国与治身，此道终靡他。人心不相远，如以斧伐柯。愿君日显荣，吾言期不磨。"}