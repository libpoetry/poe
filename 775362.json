{"id":"775362","title":"与碧轩太守夜话有感赋赠","dynasty":"清","author":"胡承珙","text":"四座且勿语，为君停举杯。问君从军有何乐，君言痛定犹馀哀。忆昔黄巾遍秦陇，昼磨盾鼻宵衔枚。连营傍山塞谷口，忽然飞雹如李梅。马牛毙野大木拔，暴流怒发声喧豗。是时危坐待没顶，讵料雨歇涛头回。军行偶尔得空舍，解鞍暂憩无疑猜。门前遗火竟谁厝，焰焰已及硝磺堆。仓皇欲出不得出，顷刻将化昆明灰。以裘蒙首急伏地，大声一裂如轰雷。焦椽烂瓦不知处，面目无恙粘青苔。平生绝险此二事，廿年首白难重回。听君语罢起长叹，不经困阨无良材。人生万事有司命，水火不杀商邱开。即今无事抚髀肉，上头千骑东方来。塞马久应识倚伏，海鸥何用生徘徊。为君引满浮大白，有酒不饮胡为哉。"}