{"id":"99578","title":"正月十八日蔡州道上遇雪子由韵","dynasty":"宋代","author":"苏轼","text":"兰菊有生意，微阳回寸根。方忧集暮雪，复喜迎朝暾。忆我故居室，浮光动南轩。松竹半倾泻，未数葵与萱。三径瑶草合，一瓶井花温。至今行吟处，尚余履舄痕。一朝出従仕，永愧李仲元。晚岁益可羞，犯雪方南奔。山城买废圃，槁叶手自掀。长使齐安人，指说故侯园。铅膏染髭须，旋露霜雪根。不如闭目坐，丹府夜自暾。谁知忧患中，方寸寓羲轩。大雪従压屋，我非儿女萱。平生学踵息，坐觉两登温。下马作雪诗，满地鞭箠痕。伫立望原野，悲歌为黎元。道逢射猎子，遥指狐兔奔。踪迹尚可寻，窟穴何足掀。寄谢李丞相，吾将反丘园。"}