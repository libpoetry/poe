{"id":"286502","title":"艳歌罗敷行","dynasty":"清代","author":"李锴","text":"张弦弹秦筝，秦筝代人语。请君侧耳听，听明秦氏女。秦女自采桑，何与行路人。使君自行路，何与秦女言。使君既有言，秦女亦有愿。我欲从使君，胭脂污人面。我欲从使君，充耳厌双钿。我欲从使君，纤手不任钏。我欲从使君，裙带斜憎襻。长箭须配弓，金针各随线。秦女如善从，多时入楚宫。"}