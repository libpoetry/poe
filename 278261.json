{"id":"278261","title":"碧牡丹慢·玫瑰芍药","dynasty":"现代","author":"沈轶刘","text":"鍊绛安魂，团丹宅梦，柔飔荡起霞叶。泼火缃桃，骨小耻通牒。谁怜磬薄围春，脂秾浮晕，朱钿匀贴。一点灵犀，肯浪随游蝶。扬州望里烟笼，人又来、芜城蹀躞。待说与前朝旧史，宫草满阶骚屑。洛阳芳侣，独困朝酣，却放天香染瑶褶。伤心翠袖未温，忍空箱久叠。"}