{"id":"209694","title":"忆昨呈元老","dynasty":"宋代","author":"吴则礼","text":"忆昨参戎幕，交情子独真。共为关塞客，各负水云身。迹远金闺籍，衣沾玉垒尘。雕鞍暮横槊，锦幄晓行春。隐几军书断，登楼陇月新。鸣笳孤障底，落雁古河滨。鲁酒寒醅薄，燕姬翠黛嚬。沙场供写睇，戍角解伤神。白首投南国，青冥望北辰。山林方自屏，鸡黍复相亲。道旧嗟游楚，论文伟过秦。高标识麟凤，壮节见松筠。陋巷无车辙，扁舟有钓纶。悲秋把黄菊，取醉堕乌巾。藜藿良易足，图书端不贫。一廛如可借，烦为闢荆榛。"}