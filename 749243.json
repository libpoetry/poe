{"id":"749243","title":"夜泊江干待晓始发适值潮至小舟巅簸苦不得寐得长歌一首","dynasty":"清","author":"陆秉枢","text":"钱塘江头舟夜泊，涛声欲卷秋云落。江寒风系不成梦，推篷看月罗衣薄。榜人夜起说潮生，十担行装一叶轻。随潮忽起又忽落，扁舟难与洪涛争。潮声偏恐远来客，小舟上下如鱼掷。茫茫一望四无际，浩渺江涛浸蟾魄。遥峰三叠五叠青，潮头千点万点白。拥衾欲寐梦还醒，把酒独酌酬江灵。须臾潮落舟亦定，江清月堕星荧荧。"}