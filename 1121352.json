{"id":"1121352","title":"答柴主簿二首","dynasty":"宋","author":"林景熙","text":"相隔云江有梦寻，篇诗寄旧重兼金。山林未遂鹿麋性，风雨空愁葵藿心。老气十年看剑在，秋声一夜入灯深。铜槃消息无人问，寂寞西楼待雁音。閒采秋荷自制衣，相逢旧雨语依依。学穷科斗心空老，梦跨蟾蜍肉不飞。几唤江帆和雁渡，长歌岩户见云归。何须化鹤千年后，城郭人民半已非。"}