{"id":"844366","title":"对酒用太白韵和沈生祝澄二首","dynasty":"清末民国初","author":"林朝崧","text":"采薇入西山，抱石沉东海。孤高空留名，骨朽今安在？世儒守一经，闭门蓄光彩。不知眉睫间，浮云旦夕改。当年不为欢，景光讵相待。青春流惊湍，一去不再来。昨日已落花，今日难重开。如何朱颜子，块然将空罍？但忧黄金尽，不畏白发催。倏忽百年满，赍恨归泉台。丈夫贵适意，物外轻浮埃。把酒笑二豪，蜾蠃何多哉！"}