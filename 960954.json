{"id":"960954","title":"送胡从甫刘仲山入京","dynasty":"宋","author":"姚勉","text":"梅花先腊开香雪，魁信已随春漏泄。送君联骑入天京，不作人间儿女别。锦江俊秀皆朋俦，其间偏善胡与刘。胸襟巧蟠锦绣段，文采互照珊瑚钩。采芹宫里群游戏，文字颉颃春燕翅。西湖万柳娇春风，相期同缓看花辔。棘闱风动桂香秋，一驽那输双骅骝。我悲日色谩迷眼，君喜朱衣皆点头。青天一界蟾宫路，只要朋侪先著步。祝君猛去化为龙，行继延平跃云雾。君不见苏易简，不事探花与榜眼，明番状元未为晚。"}