{"id":"1121896","title":"游寡阜庙二首","dynasty":"宋","author":"范纯仁","text":"古祠东北据孤峰，台殿岧峣出半空。廛市纵横棋局布，云烟重叠画图中。登高览胜惭吾祖，放意寻山忆谢公。却爱夕阳照归骑，翩翩旗旆满川红。逾旬积雨喜新晴，民物熙然百谷成。风叶萧骚林野薄，霜天寥廓日华清。千山甫隔乌延塞，两水傍临不窟城。但得年丰人足食，犬羊馀种岂须平。"}