{"id":"520325","title":"予读汉史暨武帝内传每叹其雄才大略而乃惑神仙且穷兵于远俾末年不下轮台一诏则汉事未可知也矧闻茂陵侈葬可为于邑予行经驻视不无千古之感因占一诗以寄怀云","dynasty":"明","author":"朱诚泳","text":"天马不来人已去，茂陵老树转斜阳。东方西母言何诞，玉露金桃寿可长。卖武爵真成短计，上书谏本为元良。当年不下轮台诏，岂独亡秦事可伤。"}