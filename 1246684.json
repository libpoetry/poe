{"id":"1246684","title":"惜馀春慢　 咏子规","dynasty":"元末明初","author":"刘基","text":"陇水沉沙，巴猿咽雨。泪尽潇湘竹死。多情怨魄，何处飞来，声在万重云里。肠断行吟放臣，去国佳人，地遥天迩。悄空山，月冷风清，惟见野棠如绮。记向日、琼户珠帘，樱唇簧舌，吹商呵徵。朱颜尚在，十二阑干，回首不堪重倚。沧海桑田有时，海若未枯，愁应无巳。到明朝、赢得浮花满树，锦毇霞碎。"}