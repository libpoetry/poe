{"id":"483182","title":"青州歌","dynasty":"明","author":"吴斌","text":"青州高城雄九州，城门天上飞琼楼。羽林兵卫若熊虎，剑戟耀日寒光浮。迢迢紫陌香尘起，车马争驰迅流水。飞甍万井碧鳞鳞，绿树连阴柳营里。嵯峨城阙帝子宫，天人遥镇沧海东。海波镜净寂不动，鲸鲵不敢扬天风。楼上银壶漏初歇，画角龙吟泣霜月。寒声萧飒落梅花，吹作征人鬓中雪。"}