{"id":"484076","title":"郭熙关山雪霁图","dynasty":"明","author":"苏伯衡","text":"昔我北游月在䄍，兼旬犯雪度雄霸。千里万里皆瑶琨，高迷丘垤低迷滹。翔风烈烈尘不惊，中野萧条但桑柘。仆夫股慄面削瓜，身上破褐才掩髂。长途日暮行不前，回顾堪怜那忍骂。前车既断后车绝，停骖独宿道旁舍。床头土锉郁生薪，村酒沽来敢论价。卧听枥马龁枯荄，展转无眠疑不夜。忽然朝光入瓮牖，主仆瞥见互惊讶。揽衣匆匆便蓐食，如此晴明喜天借。可辞趁暖即前程，剪拂蹇驴还自跨。泸沟冻合疋练横，径度不用脩梁架。西山马首遥相迎，拔起人言似嵩华。琼楼玉宇忽照眼，行行已到南关下。时清关吏殊可人，不复谁何乃邀迓。过关使客多于簇，或挽柴车或高驾。闲情我正绕剡溪，吟思谁欤似清灞。道逢轩盖何其都，骏马雕鞍蒙锦帕。银盆炽炭蜡光然，面面幨帷行酒䏑。徒御缤纷意气粗，错金剑具青丝靶。行人不敢说姓名，但说无非国姻娅。狐裘貂帽讵知寒，驰驱争入柳林射。当时有意欲赋之，计吏相煎嗟不暇。莺花窈窕江南春，风景依依在图画。"}