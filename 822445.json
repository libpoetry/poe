{"id":"822445","title":"兰陵王 夏至日行经新华门，次清真韵","dynasty":"清末近现代初","author":"周岸登","text":"九街直。残照镕金漾碧。依依是、槐目马缨，送两城、愁作行色。鹃魂恋旧国。应识春如过客。龙池里、涛愤浪惊，潜沸哀潮几千尺。英雄总陈迹。奈帝网隳纮，妖竖临席。桑田占麦虚新食。嗟一旦魂断，八州云委，寰瀛行问遍海驿。恨天限南北。伤恻。衅尤积。叹戢影弥天，空国沈寂。高丘远海瞻何极。怕漆室忧啸，不如邻笛。铜仙铅泪，共暗雨，竟夜滴。"}