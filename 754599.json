{"id":"754599","title":"五人墓","dynasty":"清","author":"归懋仪","text":"千古人心终不死，吴中义激五男子。貂氛肆焰朝野昏，翻手势欲倾乾坤。印累绶若不知数，鞠躬俯首声复吞。平居持议徒雄壮，袖手委蛇孰奋往。翻将文墨饰奸贪，扪门内愧曾无状。五人生不读诗书，位不列簪裾，但以善恶为毁誉。当其攘臂共赴难，义勇直欲凌鱄诸。呜呼！名败身殃馀贿赂，穹碑峻宇等朝露。松柏青青耐岁寒，冶游人奠山塘路。"}