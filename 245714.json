{"id":"245714","title":"念奴娇·菩苑小饮","dynasty":"现代","author":"王韶生","text":"江山天助，正低斟浅唱，漫追黄九。欲托浮云相问讯，未是雕虫先朽。意本芳菲，词多忠爱，几辈才量斗。衣襟空翠，玉屏张自山后。曾试走马松楸，沧州残照，不尽萧萧柳。射虎屠龙归袖手，岁月峥嵘非旧。风荡鞭丝，路环车辙，笑指旂亭酒。菩提无树，万牛奚事回首。"}