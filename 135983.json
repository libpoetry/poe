{"id":"135983","title":"仙都独峰·汉家武彻求神仙","dynasty":"宋代","author":"楼钥","text":"汉家武彻求神仙，方士搤揽多夸言。蓬莱隔海不可到，属车方羊上桥山。传闻黄旁久仙去，胡为有石高巑屼。游谈不经理欲屈，谩言此地藏衣冠。缙云自是仙窟宅，万壑千岩比如栉。突然一石摩青云，造化应劳巨灵擘。仙风吹堕碧莲花，玉井半空人不识。望之不计几千尺，八柱擎天此其一。伯夷制行高且孤，万世犹能立懦夫。英魂凛凛今不死，化作此石山之隅。横斜辙迹依然在，我亦何能穷古初。"}