{"id":"676665","title":"与王工部玄成游泛分咏横塘","dynasty":"明","author":"王宠","text":"叠鼓发横塘，浮鹢在中央。秋荣正靡靡，晓岫复苍苍。远树蔼墟落，平川趋石梁。江南采菱调，吴娃浣纱妆。日华波的皪，霞采天苍凉。鱼戏縠纹乱，鸟鸣山籁长。云旗稍摇裔，羽盖亦悠扬。传卮已侧弁，徙乐更调簧。上客金闺彦，时飘仙署香。弭节逗枉渚，税銮遵近疆。缱绻瑶草约，逍遥采真翔。临筵奉嘉藻，愿比双明珰。"}