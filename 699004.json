{"id":"699004","title":"春日閒居","dynasty":"明","author":"徐熥","text":"草阁春方暮，柽阴日未斜。蜗涎分断壁，莺语共邻家。曲坞藏脩竹，轻云覆落花。卑栖有至性，长此卧烟霞。茅屋依青嶂，蒲团坐白云。新茶烧竹煮，老柏杂香焚。壁古苔纹见，林深鸟语闻。冥心忘早晚，花外已斜曛。一室通幽径，群峰列翠屏。空阶半夜雨，新竹几行青。山果猿争拾，岩扉鹤自扃。花间闻剥啄，客借太玄经。焚香坐翠微，山色入荆扉。日午鸟啼歇，门閒人迹稀。休粮孤鹤瘦，积雨野蔬肥。欲识静中意，白云天际飞。"}