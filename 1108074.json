{"id":"1108074","title":"郊祀庆成三首","dynasty":"宋","author":"任希夷","text":"紫坛熙事乐高张，天胙皇家福简穰。六奏声中来象物，万灯明处望龙章。星珠月璧清宵丽，风马云车碧落翔。屡有诏书崇简约，只将诚意动苍苍。温温和气袭龙斿，薄晚轻云忽便收。穆若清躬升午陛，烂然华月满圆丘。烛光不动风前影，星彩交辉冕上旒。拜贶益恭形圣语，卜年增永禄增遒。广乐锵鸣列炬燃，礼成犹想吉初蠲。鸳班夜贺天颜喜，宝仗朝回物采鲜。万姓竦瞻双凤阙，一封飞下九重天。乾坤清晏欢声满，今次郊禋尽胜前。"}