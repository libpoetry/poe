{"id":"306539","title":"多丽·望中赊","dynasty":"现代","author":"黄咏雩","text":"望中赊。几林霜叶杈枒。黯销凝、旧时门巷，重来错认桃花。洞庭波、江干返照，赤城晚、天半明霞。杜宇啼残，燕支颜好，长亭载酒好停车。算今日、西风换世，醉梦尚繁华。重回首、千山落木，万点归鸦。悄伤春，翠凋香谢，漂零一例堪嗟。柘枝歌、鲛绡暗湿，槿花舞、羯鼓先挝。木末年光，边关戍火，海桑晴浪影交加。又片片、秋声何处，燕子未还家。寒飙急、丁宁沟水，流怨天涯。"}