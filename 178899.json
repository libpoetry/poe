{"id":"178899","title":"春夜山居望月思故园有作","dynasty":"宋代","author":"张嵲","text":"万壑自清夜，春岚昏众星。明月丽霄汉，清风周四溟。独立万里外，飘然欲遐征。回首望江汉，中原气冥冥。东北有去鸟，我愿从之行。逝将归旧邦，山河宛平生。丘园已芜没，径术春草青。观台倾夜雨，曲池今向平。俯首叫父老，旷野无人声。庐井不复辨，灌莽春露凝。伤心时震荡，怀旧意纵横。夜久林叶光，山空泉韵鸣。绪风行复革，桥运无暂停。理会众缘释，情钟群虑并。静躁物固殊，太空本何婴。庶以道自达，超遥谢撄亭。"}