{"id":"1236062","title":"衡山福严寺二十三题为梓上人赋 般若寺","dynasty":"元","author":"张翥","text":"般若南朝寺，思公第一传。拓开方丈地，坐断再生禅。贝叶收经夹，昙花散法筵。山神应夜夜，来礼佛灯前。初地灵峰下，重来为讲经。神应合掌受，石亦点头听。云鹤随飞盖，湖龙入净瓶。至今花雨处，长照一镫青。塔寺前朝旧，山林宿业空。法身无幻坏，藏骨自神通。宝供珊瑚碧，珠花舍利红。无缘香一瓣，回首佛堂中。神僧涅槃处，那有去来今。尚记三生石，难磨万古心。地埋禅刹在，山掩岳祠深。长日闻钟梵，萧萧枫桂林。一柱标南纪，神功自断鳌。寒过岣嵝远，势敌祝融高。异鸟流清响，神镫见白毫。危颠可观日，夜涌海东涛。神僧手中钵，掷向最高峰。径度虚空上，难寻变化踪。锡飞曾近鹤，剑跃或成龙。搔首不可见，烟霞千万重。燕坐百念息，湛然方寸间。相无分彼我，空已判真顽。魑魅来相试，刍尼去不还。众人笑痴衲，长日此看山。曹溪一祖后，衡岳世多贤。分得灯相续，提将印密传。法音风万籁，禅性月中天。珍重磨砖喻，微机要自诠。尘世苦热恼，山林长夏幽。岳神来护法，尊者坐经秋。呼粥鱼频响，衔花鹿自游。法云长散满，七十二峰头。一沼天成后，双泉神应来。云根锡卓破，地胍虎跑开。暗溜悬山雨，寒光漾石苔。诸僧朝盥罢，相次上堂回。何许新亭好，轩窗窈窕深。天开云四面，地据岳中心。雨绿蘼芜道，风香薝卜林。晓岚收不尽，犹作半山阴。两公俱古佛，遗迹在新亭。塔寺疑神造，山川本地灵。峰秋阳雁断，潭暮雨龙腥。老宿忘言久，閒抛案上经。细路扪萝上，高亭在翠微。树阴幪草坐，山气湿田衣。落日孤钟动，遥天一锡飞。悠然片云下，知是应真归。传是竺僧说，幽如兜率宫。驱龙劈地险，架石补天空。星土熊湘合，云沙鹫岭通。阑干倚来久，时度吉祥风。螮蝀横当道，蜿蜒下汇潭。幽光飞睒睒，危构郁耽耽。鸟下窥寒瀑，樵回带夕岚。遥知说法处，来作老人参。大慧谈经地，林园即给孤。凿云藏舍利，鞭石起浮图。风铎时喧寂，天经忽有无。沙门每来此，三绕作南谟。上年贤宰相，遁迹白衣时。试问葫芦卜，何如懒瓒知。才名留别传，香火寄空祠。千载衡江水，东流有所思。彼美山中芋，轮囷类饿鸱。暖生松火夜，香透竹炉时。虎迹群行满，猿声独啸悲。邺侯知味否，莫比御烧梨。粲若唐宸翰，森然宋赐书。宝藏经阁上，光动道场初。川岳留奇观，风云绕净居。何时能一到，银钥借开鱼。神凿三百级，盘回上峻陂。摄衣苍藓滑，倚杖白云多。野叟耕麋?，山都寄鸟窠。朱陵是俦侣，飞锡定相过。昔隐黄龙老，今遗书记寮。人天所供养，巾盖此逍遥。仙乐时时下，香云往往飘。千秋一金塔，□□□□□。雪山一片雪，何日落中华。皎洁无藏处，虚空自作花。石厓穿乳窦，海岸叠潮沙。底用分荆越，诸方总是家。近岭无冰雪，庵居易过寒。饭炊麻子熟，衣补衲头完。颢气诗脾里，雷音讲舌端。知师最清苦，归去北山干。"}