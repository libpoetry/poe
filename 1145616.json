{"id":"1145616","title":"于太常寺听陈国蔡子元所校正声乐诗","dynasty":"隋","author":"许善心","text":"维阳成礼乐，治定昔君临。充庭观树羽，之帝仰摐金。既因钟石变，将随河海沈。湛露废还序，承风绝复寻。衮章无旧迹，韶夏有馀音。泽竭英茎散，人遗忧思深。悲来未减瑟，泪下正闻琴。讵似文侯睡，聊同微子吟。钟奏殊南北，商声异古今。独有延州听，应知亡国音。"}