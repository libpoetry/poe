{"id":"790518","title":"题祝草堂叟遗照","dynasty":"清","author":"夏炜如","text":"我年二十馀，始见草堂叟。秀眉赤两颧，华发纷在首。谆谆复殷殷，奖誇不容口。屈指星再周，风尘镇奔走。公已归道山，我仍百无取。感公相期意，扪腹呼负负。后来才俊流，岳立视培塿。怡颜恕狂且，如公复何有。尔英公冢嫡，意气醇且厚。交情群纪间，戚谊潘杨后。相与数晨夕，代谋至升斗。蠢儿及弱女，劳君择配偶。庶几魏与裴，得朋真耐久。君今已周甲，皤然惊老丑。出图命我题，握笔不敢苟。华言及风语，芟剃若稂莠。顾于神采閒，缅想到禀受。盛名固难继，家风颇能守。今昔重低徊，淩杂忘可否。愿言加餐饭，安稳保胡耇。"}