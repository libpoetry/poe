{"id":"1075817","title":"次韵庭藻再赋观潮","dynasty":"宋","author":"周紫芝","text":"海门白浪如山高，还从巨海驱洪涛。何人戏出此伟观，撩公杰句争雄豪。诗成飞电欲争激，战胜何尝费锋镝。更复尽出武库兵，不念长卿家四壁。当时年少今老翁，愁将白发吹秋风。来趁千人万人出，尚记时节如元丰。袖手人知公作语，歌儿停歌复停舞。越山迎浪看潮头，白玉传觞急飞羽。胸中如公多庙谋，八珍未献伊鼎羞。笑人欲买江边宅，看潮饱度残年秋。"}