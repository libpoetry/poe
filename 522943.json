{"id":"522943","title":"殷明府期嵩少诸山不果","dynasty":"明","author":"李梦阳","text":"旅寓限崩迫，骚屑隘烦务。向来嵩少约，屈指谓旦暮。岂惟攀时彦，兼欲展秋步。仆夫戒衣粮，车马亦充数。胡然泥行迈，遂此叹乖遌。峨峨云中峰，阻尔独何故。伫瞻风峤突，侧耳右泉注。夜来逍遥梦，忽落嵩山树。累垂松猿噭，澹沲岩姿露。存巳超彷佛，醒若涉颠遽。彼美眇何许，兹端怆难屡。采蕙忌及晚，我疾畏晨露。烟萝四时佳，春服易为具。河阳群葩发，振策冀有遇。"}