{"id":"755312","title":"怀直侯兄","dynasty":"清","author":"范淑","text":"凄风自何来，百感在胸臆。人生有生死，骨肉倏离析。既已感零落，胡能忘畴昔。龆龄共嬉戏，天真自为得。未来了不思，既往若未历。扑蝶入蒿莱，听蟀觅幽僻。聚金拾瓦砾，设食陈梨栗。背诵互相夸，迷藏善为匿。东园有佳树，相爱若相识。赠名引为友，每见必以揖。至今犹忆之，怀思动凄恻。儿时最爱物，嘱余藏其秘。一朝竟失之，君固未我斥。转为相慰语，爱割亦吾益。我心殊悄悄，追悔每不释。当时倚膝下，友爱实靡及。历历此寸心，依依如昨日。稍长人事乖，嗟痛慈亲失。吾家复多难，重以饥驱迫。君迹太飘零，君心倍苦挚。别君百里遥，怀君若咫尺。君书昨日至，君言满金石。赠我芝兰枝，贻我古松柏。芝兰固自好，何以避霜雪。惟兹松柏枝，隆冬好颜色。"}