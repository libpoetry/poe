{"id":"664735","title":"怀金可卿","dynasty":"明","author":"康海","text":"忆昔与君别，悠忽今十年。不能见颜色，徒存秋夕篇。展玩泪沾臆，相思隔万川。男儿奋迅虽有时，叹息君才诚绝弦。竖儒仅能诵章句，腾踏青云凌钜贤。珍味安能通俗口，广陵之散谁可传。罕山金可卿，三原马溪田。徒使高名贯星斗，科场不售惟我怜。昔也令人羡三凤，今我孤骞情惘然。相如既有凌云赋，讵待吹嘘方上天。"}