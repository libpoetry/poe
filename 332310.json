{"id":"332310","title":"高阳台·秋窗风雨图","dynasty":"清代","author":"曹景芝","text":"切切凄凄，萧萧瑟瑟，听来都是酸辛。一种无聊，能消几个黄昏。梧桐洒泪芭蕉响，卷芳心、百结难分。且挑灯，起作秋诗，独抱吟身。那能忘却当时景，记连床絮语，忒煞温存。好梦难留，休言影事前尘。伊凉吟罢离骚曲，倚屏山、只哭灵均。冷清清，默坐思量，尽够销魂。"}