{"id":"50611","title":"松卷为德韫弟作","dynasty":"明代","author":"沈周","text":"老夫平生负直气，欲一发泄百不遂。隐居只作木强人，设仕亦为强项吏。白头突兀尚不平，托之水墨见一二。豪来写松三百株，一一长身拔于地。只嫌纸短手局缩，腕间风雨生苍翠。东园阿弟看落笔，神惊眼骇走魑魅。堂中宛宛开徂徕，不知老兄作游戏。夜来明月夺江光，满卷飞蛟称怪事。"}