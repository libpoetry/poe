{"id":"712789","title":"鲍子韶来自都门以叶桐初送行诗见示猥承齿及因次其韵以志相见之喜并寄桐初","dynasty":"明末清初","author":"陈恭尹","text":"爰居避海潮，鸿雁乘朔风。谁言万里翮，相聚仍南中。截竹作凤鸣，声响犹雌雄。而况耿介士，高视横霜空。君自燕山来，吐气如云虹。片言赴知己，长揖辞群公。都门盛饯送，珠玉萃其躬。故人有新句，愈工而不穷。何因假羽翰，清啸此宵同。"}