{"id":"408816","title":"攓云篇","dynasty":"近现代","author":"陈湋","text":"破晓踏云去，人在山中行。山为云所掩，但闻流水声。水流东下几千里，汉阳云树自此始。人行但逐陇头云，流光浪掷涧中水，攓云复攓云，踏碎云中天。有时白云去，云后我却先。有时白云来，我后云却前。云来云去云影幻，栈中正叫南飞雁。此时深闺人未眠，此时家山已炊烟。娇儿手剪霜畦韭，侍婢新缒石甃泉。我今碌碌远行客，两月归期归未得。一身飘忽云去来，两手掬持云起灭。吁嗟踏遍深山深，山深不及路人心。路人好利兼好名，秋风白发千丈生。攓云去，归故山，云岳岳，山潺潺。鸡犬高卧白云间，一任栈云长往还。"}