{"id":"768080","title":"女冠子 灯市，用蒋竹山韵","dynasty":"清","author":"李符","text":"饧箫吹也。秣陵风景难画。银花相望，一城如昼，閒却秦淮，冷丸飞射。护春帘早挂。眉妩暗垂罗袖，紫姑迎夜。上元时多少旧曲，留与踏歌人耍。细腰鼓学花奴打。散落梅千点，一任东风借。烛残堆灺。问翠馆几处，倚香题帕。短墙青粉砑。六院往时佳丽，祇馀情话。怕欢游生感，綵珠休照，旧勾栏下。"}