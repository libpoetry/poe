{"id":"675333","title":"舟及团峰以事复回黄州","dynasty":"明","author":"王廷相","text":"遄发齐安城，野憩团峰坂。简书申巽命，造次促棹返。中夜凌迥江，侵晨见南巘。推篷纳升旭，览胜纷可辨。嵓桂霞影荡，江蓠露珠泫。时物岂不丽，滞旅兴莫展。鹿门逐耕稼，太史乐游衍。高贤虽自许，于禄竟淟涊。重来日云积，归计路应缅。长啸任旷达，偃卧戒愤懑。劳谦业以广，止坎道乃善。世氛与日搆，持此庶可遣。"}