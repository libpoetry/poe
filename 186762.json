{"id":"186762","title":"斜川日雪观所赋","dynasty":"宋代","author":"张栻","text":"行客念故里，劳者思少休。如何岁华新，尚尔天南游。涉五遇佳日，品题自名流。聊复揩病眼，沙边玩轻鸥。和风着冠巾，春意动林丘。缅怀千载人，孤高谅难俦。亦有一二士，举酒相劝酬。未知吾故园，草木如此不。政拙甘下考，智短空百忧。赐归傥蒙幸，旧盟良可求。"}