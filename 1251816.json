{"id":"1251816","title":"翰林夜集分韵得月字","dynasty":"元末明初","author":"钱仲益","text":"雨馀残暑谢，夜久官事歇。庭空起商飙，云霄吐华月。于时秋方半，古桂黄初发。玉堂集僚友，清燕足怡悦。送钩行觞频，分韵催诗切。玉轮悬中天，光辉转明洁。有如坐冰壶，爽气彻肌骨。时闻更漏响，渐见明河没。人生寡欢会，圆魄亦易缺。莫辞通夕玩，动是经年别。"}