{"id":"1235262","title":"西湖十咏 平湖秋月","dynasty":"元","author":"尹廷高","text":"烂银盘挂六桥东，色贯玻瓈彻底空。千顷清光无着处，夜深分付与渔翁。翰苑仙人去不还，长留遗迹重湖山。一钩残月莺呼梦，诗在烟光柳色间。数板琼瑶踏未乾，沈吟不度据征鞍。孤山霁色无寻处，笑指梅花隔岁寒。烟光山色淡溟濛，千尺浮图兀倚空。湖上画船归欲尽，孤峰犹带夕阳红。晴波淡淡树冥冥，乱掷金梭万缕青。应怪园林风景别，数声娅姹不堪听。细雨初收逐队嬉，何人注目俯寒漪。红妆静立阑干外，吞尽残香渠未知。虚堂四面枕湖光，酝作芙蕖万斛香。独笑南薰更多事，强教西子舞霓裳。鳔缈雷峰隔上方，数声风送到幽窗。柳昏花暝游人散，付与山僧带月撞。波仙鼎立据平湖，天影清涵水墨图。夜静老龙鳞甲冷，冰壶深处浴明珠。嶙峋对峙势争雄，古塔疏林杳霭中。写尽西湖烟雨障，双尖如笔閤晴空。"}