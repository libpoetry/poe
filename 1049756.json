{"id":"1049756","title":"古松行","dynasty":"宋","author":"郭祥正","text":"空山古松阅人代，黛色铜姿终不改。蚴蟉诘曲还相向，千寻气结云叆叇。风雨冥冥秋气深，耳边往往苍龙吟。蓬莱仙子有无间，往来白鹤昼常阴。百尺樛枝拓金戟，山中十月飞霹雳。千年化作虬龙形，流脂下见成灵珀。方今楼阁连飞甍，斧斤未敢来相倾。晦冥神物共诃护，一物钟灵无不轻。我来抚此重叹息，造物由来贵孤直。趺坐松前日将暝，谡谡寒风落巾帻。"}