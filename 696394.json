{"id":"696394","title":"白鹿社为冯泰氏二首","dynasty":"明","author":"郑学醇","text":"世运际清夷，霸图久沦昧。获鹿闻兹山，名迹空岩濑。岝崿亘朱明，缅邈通衡岱。涧壑互蔽亏，薜萝纷蔚荟。灵境乃天启，胜事于人待。辟社萃朋游，霞烟袭襟带。翰墨时间作，篇章成绣绘。神以幽寂超，赏与高深会。希踪千载前，放志九州外。逍遥契道缘，终期加十赍。夸士吝浮荣，达人慕奇胜。庞公栖鹿门，蒋诩辟羊径。眷兹螺山幽，龙湾夹澄瑩。笙鹤时纡回，骊珠夜辉映。即事寡喧豗，抚化成嘉咏。既伸仲长志，宁浅康乐兴。良辰集我友，投分适所性。大业互切劘，玄言复印證。扪萝拾紫芝，悠然与心称。长啸倚崇阿，鸾音满清听。"}