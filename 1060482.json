{"id":"1060482","title":"和郭子骏见寄","dynasty":"宋","author":"洪朋","text":"西山南浦郁相望，中有万里之长江。篮舆何许访有道，江亭垂柳复垂杨。道家诸天屹高阁，井冽寒泉亦不恶。胡携苍璧澡雪我，为我托乘上寥廓。晚吟萧寺揽层轩，龙蛇参天清昼寒。炎官火伞吁可畏，清风枕簟不知还。归来惠我唾珠玉，明窗棐几颇三复。小人尘埃故无奇，拜命一辱聊报之。"}