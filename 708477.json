{"id":"708477","title":"贺新郎  寄祝辟疆偕苏夫人六十用其年寿阮亭韵","dynasty":"明末清初","author":"龚鼎孳","text":"四海珠盘走。羡英游、才名意气，乔松同寿。曾过青溪金粉地，香重一围罗袖。花雾下、横参转斗。燕子红笺谁谱曲，与诸君、抚掌兼挥肘。钩党梦，醒何有。攀条休怅桓公柳。未消磨、千林酒月，百年文烟。丝绣平原宾客到，绿水朱栏依旧。旷达士、天难衰朽。况对齐眉鸾凤侣，指佳儿、肯锁春樽口。乘驷马、坐相守。"}