{"id":"765089","title":"贺新凉 岳州大捷，上以二月二日宣凯，是日大雪","dynasty":"清","author":"徐釚","text":"雉尾霞如绮。恰天边、巴陵露布，随风偕至。铁骑蹴云开辇道，下界欢声鼎沸。应不数、棘门儿戏。熊耳山高齐积甲，笑从今、白占升平世。花六出，真祥瑞。歌传黄竹君王喜。看重重、水晶宫殿，璇铺珠缀。更向瑶台高处望，疑布江边鱼丽。想空壁、三千如是。舞罢玉龙纷綵伏，晃银鲜、片片遥空坠。铙竞唱，催征骑。"}