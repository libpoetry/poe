{"id":"433822","title":"赠答刘御史云卿","dynasty":"金末元初","author":"元好问","text":"学道有通蔽，今人乃其尤。温柔与敦厚，扫灭不复留。高蹇当父师，排击剧寇雠。真是未可必，自私有足羞。古人相异同，宁复操戈矛。春风入万物，枯蘖将和柔。克己未有加，归仁亦何由。先儒骨已腐，百骂不汝酬。胡为文字间，刮垢搜瘢疣。吾道非申韩，哀哉涉其流。大儒不知道，此论信以不。我观唐以还，斯文有伊周。开云揭日月，不独程张俦。圣途同一归，论功果谁优？户牖徒自辟，胶漆本易投。九原如可作，吾欲起韩欧。"}