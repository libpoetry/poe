{"id":"105053","title":"依韵和许待制病起偶书","dynasty":"宋代","author":"梅尧臣","text":"桐柳阴阴翠色参，幔房深邃静於岩。疾疑不是因蛇影，方秘曾传白玉函。炼蜜有时蜂竞至，坠膻无数蚁来衔。女奚困触屏风响，林鸟饥寻橐木鹐。趋吏喜闻开便合，舞姬排比翦春衫。嘉宾入幙金樽抹，贺客冲风席帽搀。谈出古人非骋辩，诗陈王化不言詺。提纲勿用铢铢较，列局缘从物物监。龙脑篆香蟠屈曲，虎头雕枕剔空嵌。年踰五十惟耽易，能格神明莫若諴。"}