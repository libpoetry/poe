{"id":"1114848","title":"送苏伯达之官西安七首","dynasty":"宋","author":"李廌","text":"好去西安苏县丞，千年求友近严陵。江山如彼君如此，正似玉壶寒露冰。湖山主人玉堂客，尔来华发故应多。安石虽云江海士，元元苍生将奈何。苦忆君家两惠连，楼居应作水中仙。静看河畔青青草，应有池塘春梦篇。问讯东海秦钓客，尔来闻已霸风骚。缗明饵香我知愧，愧尔一钩连六鳌。寄语松陵与太湖，烟波风月尔何如。故时景物应如昔，复有当年张翰无。横江一苇听潮来，江月飞霜落酒杯。寄语钱唐江上月，可怜寂寞照潮回。千里隋堤榆柳风，轻花薄荚正冥濛。离情解逐仙舟去，欲过三江震泽东。"}