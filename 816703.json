{"id":"816703","title":"海棠春 闺词，和王阮亭先生韵 晓妆","dynasty":"清","author":"董元恺","text":"枕棱斜溜金钗响。人倦起、日高朱网。揽镜怯梳头，一点情波漾。牡丹新髻翻时样。怪陌上、游郎争赏。鬌试残妆，日暖云鬟敞。海棠花下春风足。停针线、忽萦心曲。晓梦未分明，还向鸳鸯褥。簟纹碧映红生肉。瞤睡眼、醉花柔玉。惊认是朝晖，影落湘妃竹。玉盘水浸金钿影。清波映、红潮微醒。娇艳体生香，露湿梨花冷。起来唤婢移奁镜。忙掩敛、罗裙先整。风袅水沉烟，更爇龙涎饼。空阶碎滴芭蕉雨。听叶叶、愁和砧杵。剪泪问灯花，泪落花无语。夜寒还倩飞鸿去。空望断、天边河鼓。暗忆碧窗南，玉柄同挥麈。"}