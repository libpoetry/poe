{"id":"1114639","title":"舍弟彤检校南庄刈稻中秋日作三绝句见寄醉后偶次其韵答之","dynasty":"宋","author":"李彭","text":"天南云破玉绳横，上有蟾蜍云外明。共把一杯怀少雁，新诗深悉未归情。呼邻贳酒酒如冰，以酒攻愁愁有城。醉舞不须看短舞，神清便觉映肤清。珍重江南庾子山，诗名晚岁满江关。应须剩读书千卷，始在班扬伯仲间。"}