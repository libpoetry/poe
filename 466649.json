{"id":"466649","title":"花市杂咏","dynasty":"当代","author":"何永沂","text":"花影如潮不夜天，风刀架起亦徒然。碧桃不比红梅劲，一样冲寒送旧年。一尘不染水中仙，五彩缤纷大丽妍。数到梅花称独秀，胭红萼绿占春先。本出天然胜自然，羡它红万紫成千。年年不管寒和暖，花列长街一例鲜。花期何必问东君，好是羊城冷暖匀。人海灯流风片片，春桃秋菊竞芳芬。醉倒香风半假真，吊钟声响报年新。夜阑待得桃花笑，认作崔郎梦里人。"}