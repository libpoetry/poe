{"id":"1132123","title":"庚子荐饥","dynasty":"宋","author":"戴复古","text":"正月彗星出，连年旱魃兴。自应多变故，何可望丰登。孰有回天力，谁怀济世能。嫠居不恤纬，忧国瘦崚嶒。连岁遭饥馑，民间气索然。十家九不爨，升米百馀钱。凛凛饥寒地，萧萧风雪天。人无告急处，闭户抱愁眠。饿走抛家舍，从横死路岐。有天不雨粟，无地可埋尸。劫数惨如此，吾曹忍见之。官司行赈恤，不过是文移。乘时皆闭粜，有谷贵如金。寒士糟糠腹，豪民铁石心。可怜饥欲死，那更病相侵。到处闻愁叹，伤时泪满襟。杵臼成虚设，蛛丝网釜鬵。啼饥食草木，啸聚斫山林。人语无生意，鸟啼空好音。休言谷价贵，菜亦贵如金。去岁未为歉，今年始是凶。谷高三倍价，人到十分穷。险淅矛头菜，愁闻饭后钟。新来慰心处，陇麦早芃芃。"}