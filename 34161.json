{"id":"34161","title":"庆和·就阳位","dynasty":"唐代","author":"罗绍威","text":"就阳位，升圜丘。佩双玉，御大裘。膺天命，拥神休。万灵感，百禄遒。秉黄钺，建朱旗。震八表，清二仪。帝业显，王道夷。受景命，启皇基。开九门，怀百神。通肸蚃，接氤氲。明粢荐，广乐陈。奠嘉璧，燎芳薪。膺宝图，执左契。德应天，圣飨帝。荐表衷，荷灵惠。寿万年，祚百世。惟德动天，有感必通。秉兹一德，禋于六宗。钦夤宝命，恭肃礼容。来顾来享，永穆皇风。天惟佑德，辟乃奉天。交感斯在，昭事罔愆。岁功已就，王道无偏。于焉报本，是用告虔。"}