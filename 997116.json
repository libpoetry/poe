{"id":"997116","title":"都下喜见八叔父","dynasty":"宋","author":"黄庭坚","text":"一别七冬夏，几书通置邮。冥鸿难借问，江鲤多沈浮。心因梦想去，迹为山川留。叔趋丹凤阙，身向卧龙洲。邂逅入关马，同时解辔鞦。别后事万端，向来身百忧。咨嗟旧田园，恸哭新松楸。稍询耆旧间，太半归山丘。小儿携妇子，襁褓皆裹头。青灯照逆旅，呼酒濯乱愁。破啼为笑语，霜夜尽更筹。岁寒叔旧节，况又高春秋。老松心更槩，绿竹气和柔。言如不出口，体若不胜裘。德音润九里，政事无全牛。诗成戏笔墨，清甚韦苏州。篆籀有志气，当于古人求。自悲闻道晚，涉世如虚舟。虽无触物意，傥亦遭骂咻。稍窥性命学，未穷言行尤。息心待自信，渺如大河流。堤防小不密，一决败数州。安得心服礼，不见为疮疣。荆鸡变化材，鹄卵滞阴幽。愿因啄抱力，浩荡碧云游。"}