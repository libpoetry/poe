{"id":"1041427","title":"示乡人陈生","dynasty":"宋","author":"刘敞","text":"我祖学芦山，潜光玩诗书。君家独先觉，一见矜里闾。固有如陈平，长贫贱者乎。青云果自致，远鉴惊群愚。鸣风兆有妫，懿占信不诬。粲然诸子贤，仕各列大夫。号称万石君，盛事衣冠无。声华辉图史，岂独荣枌榆。外族继清高，耻为事物拘。未尝入城府，奕世风不渝。宜有羔雁求，怪其久阙如。君来就乡赋，信足光庆馀。郡守劝驾行，紫庭与计俱。努力事学问，豫章擢扶疏。游子怀故乡，矧伊接葭莩。勉率为歌诗，尚能念起予。"}