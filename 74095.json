{"id":"74095","title":"宴清都·试倚江亭棹","dynasty":"元代","author":"朱唏颜","text":"试倚江亭棹。来执手、问君归计何早。宾僚攀挽，元戎举辟，正堪谈笑。青衫两见书考。且暂屈、致身未老。料鲲鹏、须奋天池，骅骝宁恋绉草。堪夸健笔挥斤，长材破的，积案如扫。霜台器重，兰省优容，十连仪表。平生不在温饱。但行志、功名尽了。便归来、说似梅花，清尊细倒。"}