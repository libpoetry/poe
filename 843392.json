{"id":"843392","title":"同潜道人登会稽山谒禹陵","dynasty":"清末民国初","author":"俞明震","text":"漾舟寻禹穴，百里同春风。桑麻翳平野，钩画千渠通。蕞尔海东隅，乐利神所钟。千山拥藜杖，扶我入清雄。俯惊岩壑奇，始悟积水空。在德非馨香，辟此五亩宫。幽怀忽整肃，万籁皆笙镛。烟云到海尽，浩荡思神功。道人精地学，纵览登炉峰。桑田变沧海，此理焉能穷。滔天来日难，蚁磨随西东。"}