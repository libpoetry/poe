{"id":"740371","title":"刘松年苏蕙织锦图","dynasty":"清","author":"汪仲鈖","text":"绍熙画手仕女最神妙，宫蚕出塞流传多。娉婷更貌苏蕙子，画谱纵轶应非讹。中闰䆗窱启凉月，有人无语纤裳拖。襄阳不入五更梦，鸳机轧轧无停梭。桐飘露井蛩绕砌，夜明帘外低秋河。张萱之三周昉一，御玩要不夸宣和。江南佳本题句满，记曾摘录烦东坡。暗门此卷偶尔得，剧于十五之女三摩娑。当时伊人抱孤影，阳台暮雨愁如何。流黄宛转织恨字，八百四十历历明星罗。文成自谓世莫解，巧压四角盘中歌。岂知桃村有美性痴绝，回环络绎工清哦。鱼笺亦似写新怨，墨痕黯淡如曹娥。我题此画重叹薄命妾，几人悔过逢连波。"}