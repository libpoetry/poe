{"id":"1108718","title":"再和二首","dynasty":"宋","author":"刘克庄","text":"旨蓄元无可御冬，薄醪欣与故人同。蜀珍乃肯临闽聚，韩富何尝笑孟穷。旧事回头梦中蝶，浮荣过眼雨馀虹。惟公出处关时运，堪谷年荒玉岁丰。新岁凝严过旧冬，微和初扇八州同。固知使者获五福，应念天民先四穷。政召嘉祥平地雪，诗腾光怪亘天虹。祝公相业追元祐，二虏来王九扈丰。"}