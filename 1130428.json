{"id":"1130428","title":"送化主 其五","dynasty":"宋","author":"释慧空","text":"昔人遣化曾垂示，三步五步一蹙鼻。从缘入得即不无，七佛之仪殊未备。今日吉山分化人，岂在途中方瞥地。千差一印靡有遗，万善同归宁自利。不自利，非利他，家家门启通霄路，处处莲开火里花。堆堆危危是什么，生铁馒头千万个。无心椀里盛将来，有眼禅人俱咬破。吉山安众饭亦无，终是不教渠忍饿。烦君普告信心人，一句当阳莫嗟过。空生曾乞临江市，恰似君今无别理。只将千圣不曾传，到处逢人水投水。持来满满复是谁，把得便行何拟拟。虽然末后有牢关，踏著归来不相似。一偈普送诸禅客，万化门中等慈力。门门对现没遮拦，箭箭离弦俱中的。因记芭蕉曾遣化，未出门时先话霸。而今更不论亲疏，收功尽在华峰下。少年入众先行乞，最初一步须牢实。多见时流昧此心，施受之间两无益。信心人，一粒米，重似丘山曾不止。持来岂是得便宜，未了分明著他底。贤禅贤禅宜努力，诸佛众生从此出。逆行顺行忽相当，户户门门成大吉。"}