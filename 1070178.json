{"id":"1070178","title":"过红梅阁一首","dynasty":"宋","author":"程俱","text":"春风如醇酒，着物物不知。能使死瓦色，化为明艳姿。寒枯出繁秀，巧与节物期。江梅故幽独，绰约不自持。居然北枝后，迨此白日迟。春风日浩荡，醉色回冰肌。清妍有馀态，众芳谢凡卑。凭虚一回睇，俯仰岁月驰。所恨培雪根，向来岁寒枝。差池弄芳晚，坐令颜色移。颜色故妩媚，幽香无故时。"}