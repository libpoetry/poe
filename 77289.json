{"id":"77289","title":"长歌行·不羡骑鹤上青天","dynasty":"宋代","author":"陆游","text":"不羡骑鹤上青天，不羡峨冠明主前，但愿少赊死，得见平胡年。一朝胡运衰，送死桑乾川，胡星澹无光，龙庭为飞烟。西琛过葱岭，东戍踰朝鲜，巍巍天王都，九鼎奠涧瀍，万国朝未央，玉帛来联翩。黄头汝小丑，污我王会篇。尽诛非无名，不足烦戈鋋，还汝以旧职，牧羊辽海边。"}