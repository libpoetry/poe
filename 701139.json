{"id":"701139","title":"游碧落洞漫题二首","dynasty":"明","author":"符锡","text":"千峰翔舞粤溪滨，大似群真降紫旻。星汉光摇银榜净，洞门幽对玉壶均。石潭雨霁龙潜稳，炼室云封鹤到频。试问烟霞谁是主，红尘忙杀白头人。帝居谁遣紫泥封，涧转峰回一百重。林薄带烟横素幕，石幢飞盖绕长虹。丹崖翠窦延缘处，玉几金龙意象中。却笑凡夫无道力，天阶咫尺未由通。"}