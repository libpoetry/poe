{"id":"700269","title":"吴江夜泊寄长儿天彝八首","dynasty":"明","author":"顾清","text":"飞盖桥边月漾沙，顺流东去即侬家。若为得共舟人语，转过船头向早霞。高堂双鬓已如丝，此日何堪更远离。宽我百忧惟汝在，莫令思我在家时。高楼朝日启帘栊，两叔相望百步中。我不在家渠即父，莫令疏远坠门风。佳儿如玉眼如珠，临别牵衣泪满裾。爱惜护持勤教诲，书香一脉正关渠。乡邻自昔有贤愚，小忿閒言悉弃除。惟有自修堪禦侮，亲贤戒暴远谗夫。家人小过莫轻笞，渠在渠家亦是儿。赏罚有条知痛痒，自然亲附不暌离。门户晨昏慎启关，家庭内外切防闲。深更出饮清朝卧，此是人家百弊端。木有根株水有源，祖先祠墓合亲尊。岂徒追报崇彝典，亦要流传教子孙。"}