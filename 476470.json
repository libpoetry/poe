{"id":"476470","title":"过玄明宫故址有伤往事六十韵","dynasty":"明","author":"马汝骥","text":"白日登遥陌，玄明问故宫。变桑徒霭霭，秀麦只芃芃。伊昔虞廷上，兹阉汉幄中。腹心推帝主，权位窃奸雄。《巷伯》诗篇重，门生礼数崇。阁臣行雅默，戚里坐昏懵。自恃回天势，谁分转日功。宪章更七圣，奴仆视诸公。左顺衣冠谒，东河奏疏通。笑谈倾海岳，呼吸动雷风。铁券衔恩异，银珰拜德同。岩廊逢魍魉，国社倚猿狨。刃血陈蕃戆，囊头孟博忠。急流翻俊乂，直道若愚曚。纨縠牢憎牣，肥甘簋厌饛。珍奇重译至，歌舞四方工。甲第联岑崿，长安表郁葱。弟兄争阀阅，亲昵获帡幪。绣屋频经始，琪园欲送终。夷坟开碧碗，夺宅失彤弓。南国楩樟尽，西峰土石穷。高居真玉帝，侍立俨金童。两观悬朱日，三梁架彩虹。蛟螭蟠栋赤，琥珀挂帘红。凿水规溟渤，为山象泰嵩。千门迷紫雾，十阁概玄穹。丘垄围丹竹，祠堂列锦枫。深林游鹿豕，仙域守罴熊。电雨何灵怪，星辰欻杳濛。诰笺垂彩凤，颂笔著雕虫。碑字黄扉出，彝章翠殿充。人情知损益，天运验衰隆。赫怒窥文勇，哀矜感舜聪。简霜才肃杀，评月变朦胧。书记殊邦斥，讴歌一旦空。夏门题贼榜，阴闼系官僮。火向寒灰灭，冰缘皎日融。脐间然董相，眼底见胡种。大市暄齑粉，佳城惜梓桐。暗檐惟雀网，废井但麋罞。阶涩莓苔迹，坛荒枳棘丛。香垆沉缥缈，翠帐落玲珑。怨鹤应归柱，哀驼竟化铜。阍人稀陕洛，羽士合崆峒。传舍存三岛，陪陵罢九嵏。绋颁元世改，巢破岂时蒙。黯惨无行马，凄凉有去鸿。川回沙苑外，台圯堞楼东。啸鼠穿残瓦，啼狐出败栊。烟光浮宿草，风色断孤蓬。衒达还重孽，恣雎更腐躬。群英虚宠贵，万姓实疲癃。骥伏云霄枥，雕翻日月笼。操刀怀必割，奉壁恨难攻。斡斗凭机速，旋钧借力洪。告猷多龌龊，布法或氋氃。音急看张瑟，词繁想受筒。履祥撄虎尾，畜吉牿牛犝。望已衡留传，占犹剑在丰。瑶编闻谠议，宝鉴仰宸衷。"}