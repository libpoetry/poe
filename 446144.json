{"id":"446144","title":"吴门与蜀派古琴演奏会，仿司空表圣《诗品》四言体以写诸曲之意 其八 尾声","dynasty":"当代","author":"刘梦芙","text":"吴门高古，蜀派灵奇。松涛万壑，花雨一溪。月出东海，雪映峨嵋。神韵各异，素心自知。幽人独往，仙子来时。相逢一笑，同采紫芝。琴贵修德，赏音者稀。银筝锦瑟，庸庸所怡。箪食瓢饮，孰甘如饴？念兹淳风，邈不可追。朱弦疏越，若存若遗。味之不足，悠悠我思。"}