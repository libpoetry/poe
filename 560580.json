{"id":"560580","title":"题徐宗朝所藏画","dynasty":"明","author":"徐庸","text":"良工捉笔写丹青，不异声诗月露形。峰嶂叠成天莫造，烟云斡出地多灵。枫明赤叶高无燄，菊吐黄花淡有馨。勾引玩游双旆出，留连物色小车停。银丝斫绘来湘水，绿蚁浮柑出洞庭。盘薄正宜从绿野，淋漓便可泻银瓶。塞边失马何须问，林外鸣禽亦可听。为乐有心当及早，人生莫待鬓星星。"}