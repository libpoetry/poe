{"id":"583504","title":"溪山清隐送李信之检讨","dynasty":"明","author":"王缜","text":"归去好，归去好，溪山清胜饶花草。飞泉漱石鸣瑶琴，桂树交枝成翠葆。贤哉李翰林，翻然事幽讨。勘破功名等潢潦，便投簪履谢朝堂，直与溪山作邻堡。朝斲山头云，暮采溪边藻，任他荣达与枯藁。自无冰炭费心机，岂有尘埃污怀抱。春初鱼，秋末稻，溪山之乐真熙皞。花开庭院鸟赓歌，叶落阶除风代扫。不思崒锦窝，管甚蓬莱鸟，但得身闲无懊恼。兴来细和东篱诗，醉去不知西日倒。祁中军，气节高，钱枢密，知机早。人生志趣各有方，求归岂论少与老。高车驷马日怀忧，附热嫌凉时竞巧。闲来点检世间情，得志何如归去好。"}