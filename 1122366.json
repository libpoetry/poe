{"id":"1122366","title":"虞丈以伤物遂再赋","dynasty":"宋","author":"姜特立","text":"省口须知亦省缘，食经尔雅不劳编。山中且纵无肠子，海上长随踞壳仙。凡物身中皆有佛，何人性里独无天。反骚正得诗人意，读罢新章为怃然。古来儒墨本同源，罪福区区不足编。燕飨正须依孔圣，慈悲何必异金仙。静思有物参元化，俯视含生共一天。梁武汉明俱泥佛，得言失旨岂其然。"}