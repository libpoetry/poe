{"id":"575887","title":"过瞿塘","dynasty":"明","author":"孙蕡","text":"我本江湖远游子，扁舟远过瞿塘水。瞿塘八月秋风生，天上猿声落篷底。鬼门关黑路险幽，我行短发寒飕飕。洪涛摇山角井裂，怪石触雪鼋鼍愁。冥搜欲极造化窟，飒爽始可清毛骨。朝冲神女弄珠宫，夜瞰鲛人织绡室。人生哀乐本无端，历此百折生凄酸。桡翻健翅疾于鸟，那敢此地长盘桓。离家江月今三皎，归棹乘流须及早。布帆明日挂回飙，晴滩水落漩涡小。"}