{"id":"704180","title":"和内兄金士廉清明日答张应辰见过","dynasty":"明","author":"管讷","text":"雨晴江路少尘沙，有客寻春到水涯。风细游丝低著草，日斜归鸟乱穿花。青山几处无新冢，乔木何人是故家。倩得盘游春髻子，东风日日好将车。小雨轻风寒食后，一春惟酒是生涯。过江不用歌桃叶，出郭先宜看杏花。乱后此身犹是客，醉中随处即为家。白鸥信我忘机事，拟买沧洲一钓车。"}