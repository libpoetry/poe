{"id":"1107791","title":"夏五即事","dynasty":"宋","author":"白玉蟾","text":"惊心节物读齐谐，迎面南风汎歜杯。池畔雨荒灵运草，庭前云酿洞宾槐。藕丝冰水敌时暑，臂綵钗符付女孩。遐想湘沅歌楚些，兰魂桂魄不归来。晓来掠面更东风，过尽溪山属祝融。杨柳引教荷芰绿，海棠让与石榴红。稻针刺水连青亩，麦浪翻云涨碧空。我有浮瓜沉李约，诸君同上紫霄峰。"}