{"id":"687476","title":"题崔少卿八咏卷","dynasty":"明","author":"孙承恩","text":"谁将曲江春，移置君家圃。先公有遗泽，勉旃期接武。乔柯挺苍玉，繁英簇红裀。喧寂各有时，莫嫌不逢春。秋菊有佳色，浥露何鲜新。我思彭泽翁，清风古犹今。此君亦可人，真姿傲霜雪。比德匪玩物，相看敦晚节。壁立古铁色，巉巉我独拜。乾坤钟英灵，千古镇长在。空明比中扃，有本何源源。兰亭脩禊事，邈矣羲之贤。窈窕徂徕阴，阅此胎仙舞。千载鲍明远，莫信司空侮。斜阳照石壁，寒泉浸松影。风生万籁虚，鹤唳千山静。"}