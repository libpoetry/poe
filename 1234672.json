{"id":"1234672","title":"自集贤岭入大龙山","dynasty":"元","author":"余阙","text":"皖公标楚甸，兹岭孕奇形。翠积枞江浒，崇冠吕蒙城。戒途入中林，平冈驻我旌。延望失来术，周览多所经。峨峨石窗矗，窅窅岩岫冥。离离云朝隮，粲粲树敷荣。关弓射鸣雁，群谷振弦声。仰怜山人居，俯悦洞下耕。苍龙启春候，金虎收光精。权家既非学，农用或可明。愿言同载者，为尔铸阿兵。"}