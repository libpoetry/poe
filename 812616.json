{"id":"812616","title":"秦淮杂咏八首","dynasty":"清","author":"何栻","text":"舞榭歌台处处新，水云为界月为邻。平分虎踞龙盘地，半著莺愁燕恼人。镜下芙蓉占及第，门前杨柳解藏春。秋心寄与文波绿，客到清溪唤渡频。金碧楼台绘六朝，祇今秋夕胜春宵。三更灯影摇歌舫，十里脂香腻画桥。甲帐锁云谁梦熟，丁帘钩月总魂销。秦筝赵瑟东西是，小字何从记楚翘。红阑十二记西家，水榭风廊认已差。燕子窥妆频入幕，鹦歌解语惯呼茶。停桡是处迎桃叶，倚枕何人梦榜花。祇为朱颜轻一笑，凉篷镇日弄横斜。花榜泥金署两楹，姑苏字样注分明。能消六代英雄气，漫博三生薄倖名。纨扇争题名士款，琼箫偷送美人声。眼中自分因缘浅，卧听笙歌到五更。卖花人唱夜来香，各自凭阑斗晚妆。何惜挥金徵北部，尽教窥玉倚东墙。轻回响屧迎欢悄，私解明珰送别忙。我有閒情消不得，斜风细雨耐秋凉。绣户迎风彻夜开，柳枝无主绕章台。朝添十斛青螺价，幕烬千条绛蜡灰。蓬梗最怜人老去，桃花应笑我重来。酒酣厌听红牙拍，铁板铜琶唱一回。板桥何处媚香楼，零落桃花扇底秋。月落更无圆缺相，水流不尽古今愁。双鸾学舞羞明镜，五马思归典敝裘。寄语乌衣诸弟子，漫随梁燕踏帘钩。绝代蛾眉淡扫难，衣香鬓影太珊珊。热肠只要黄金买，冷眼难当碧玉看。梦里生涯魂易断，空中色相指谁弹。风流自合推江左，丝竹东山有谢安。"}