{"id":"491250","title":"采菱篇为林森赋","dynasty":"明","author":"刘崧","text":"朝采湖上菱，菱实何离离。浮叶当雨乱，低华映日欹。清流苦难肥，浊水乃易滋。水面方羃䍥，泥间已委垂。中含白雪质，外袭赪玉皮。游鱼畏芒刺，不敢扬其鬐。采采盈倾篚，皎皎吴中儿。密愁垂钓涩，深怯荡舟迟。忽闻歌采菱，借问歌者谁。褰裳往从之，烟水浩两涯。怀德贵自充，中心谅无疵。永言托嘉好，及此秋风时。"}