{"id":"506795","title":"朴斋为画士郭文通题","dynasty":"明","author":"杨荣","text":"鸿荒肇开辟，民俗淳以熙。太朴日云散，风气遂浇漓。结绳既已代，巧伪纷日滋。金罍鄙抔饮，雕房易茅茨。珠玉交璀璨，锦绣互彰施。人心竞浮靡，古道何乖暌。郭生独超迈，质直由天资。纯然无表襮，胸次良坦夷。幽斋匪华饰，冲襟澹无为。绘事益精到，天机造神奇。浑然辞刻画，兴至无不宜。持此慕淳庞，仰彼农与羲。永言慎始终，素履以为期。"}