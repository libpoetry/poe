{"id":"196067","title":"题吴门颜氏敬享亭石记","dynasty":"宋代","author":"赵孟坚","text":"蜾臝祝类我，慈乌知反哺。伊人矧最灵，而不以斯故。养雏数羽毛，初志亦辛苦。怀哉肯堂念，寥寥几千古。君其若而人，凄怆践霜露。钦闻先君子，清折守儒素。何以遗后人，多文以为富。潭潭诗书府，鱼鱼礼法度。王槐信厚成，窦桂阴德著。雪玉尘不缁，锺美见垂裕。勤修不自閟，刻词流肺腑。应无忝厥绍，锡类及咐伍。卑飞未仰报，有泪滂如雨。山高不碍天，水流必东注。愿言坚此心，宜诣圣贤处。他石或可攻，庸效南陔赋。"}