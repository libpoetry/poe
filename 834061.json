{"id":"834061","title":"满江红 其一 题秦淮画舫录","dynasty":"清末民国初","author":"易顺鼎","text":"丁字帘前，重指点、六朝镫火。凭唤起、旧家莺燕，红酣翠妥。梦雨秋迷桃叶渡，情波夜定莲花座。便修成、仙佛也生愁，双眉锁。扶不住，云鬘亸。逃不过，霜豪涴。怕神丝被冷，茜盟都左。写到脂痕湘管在，证完口业泥犁可。约英雄、儿女共逃禅，蒲团坐。"}