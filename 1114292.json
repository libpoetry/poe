{"id":"1114292","title":"正月十五日与兄弟清坐灯下不饮取黄精荔子甘实食之童稚绕膝嬉笑喧杂亦足慰岑寂戏作三绝句纪之","dynasty":"宋","author":"李弥逊","text":"满床缃帙照青灯，碧眼相看老弟兄。不见柳枝罗酒脯，旋烧榾柮煮黄精。江城无地可开颜，学剪星裘闭户看。手劈方红调儿女，漫将一笑当追欢。龙楼曾侍赭黄衣，内竖传柑拜舞时。空嗅清香愁永夜，梦魂何处觅丹墀。"}