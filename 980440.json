{"id":"980440","title":"三川言十数年前尝有一短帽骑驴之士半醉徘徊原上久之曰三川非昔时比矣恍惚失其人所在有收杜老醉游图者物色之知为杜之再来也予独鄙之作诗二首 其一","dynasty":"宋","author":"晁说之","text":"君不见少陵有客字子美，三赋献罢胡尘起。招魂收泪谒行在，宁论家室三川里。云寒日淡剑阁深，翠华望断尘埃底。狼虎食人大道傍，回首妻孥须怖此。亦尝寄书问讯之，鲤鱼何在沧溟徙。晚年虽卜浣花居，心折秦云恨有馀。茯苓不御丹砂就，仙去还来纵目初。乾坤宿醉参横醒，且策东家旧蹇驴。邻里一人安可得，亦无坟冢可蓁芜。人间偪仄何偪仄，却自骑驴追李白。"}