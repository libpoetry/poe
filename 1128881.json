{"id":"1128881","title":"五位","dynasty":"宋","author":"释子淳","text":"正中偏，宝月光凝海底天。何事渔舟难满载，流辉争肯透波澜。偏中正，水云深锁渔家境。一派长法极目清，日照筠竿那露影。正中来，一叶轻舟泛远滩。锦鳞不触香钩饵，何得丝纶更犯膻。偏中至，收丝却返芦花里。高攲龟枕恣情眠，长江信任波涛起。兼中到，更阑六宅无音耗。纵横泽国路优游，樵人举步应难造。"}