{"id":"513005","title":"送汪廷器重游辽阳","dynasty":"明","author":"沈周","text":"三韩亘东北，其地次海隅。势位何崇高，沙漠蓁莽俱。盘郁千万山，望有医巫闾。山海相交际，烽尘称畏途。汪君江南产，好游司马徒。走马日千里，宝鞭扬珊瑚。风霜切貂裘，酒薄不足呼。腰下秋水剑，复系玉辘轳。海雕落长云，檿桑戏强弧。于此顾有乐，结纳多文儒。黄金日绕身，大饼掷歌姝。歌姝且不惜，巨万酬边需。磊落见襟抱，中可开江湖。一别倏十年，玉雪犹伟躯。言复寻旧遨，径去难色无。笑我裹足人，牖下秖白须。分手各有赠，赠我锦?毹。我亦聊菲薄，短篇侑双壶。"}