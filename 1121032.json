{"id":"1121032","title":"春波堂小饮怀棠湖旧隐三首","dynasty":"宋","author":"岳珂","text":"平生到处西湖长，眼底波光日日新。图在辋川非旧隐，梦回笠泽是前身。一江细雨攲青菊，万里雄风起白蘋。独立苍茫动归兴，钓矶须理未垂纶。炎暑今年特地奇，不妨湖上访清漪。长堤步屧谁堪拟，高阁凭阑我总宜。唤客黄鹂穿柳度，猜人白鸟映荷窥。衰翁病骨难禁热，且倩西风自在吹。虚栏四面挹湖光，最爱薰风六月凉。万朵芙蕖红影闹，两行杨柳绿丝长。铺陈雪月晶明态，商略阴晴浓淡妆。四序清游总如此，春波何事独名堂。"}