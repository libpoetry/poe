{"id":"401811","title":"悼亡妻八首","dynasty":"民国末当代初","author":"吴未淳","text":"我妻先我去，我泪日滂沱。死后诚非易，艰难家事多。之子去何急，临终难一言。空随灶神去，下界费招魂。错作愚人妇，聪明未发挥。若教恩遇好，才慧定生辉。五十馀年梦，今朝尽化烟。情缘终隐秘，追忆到婚前。永念新婚夜，心声未尽倾。问卿昔日事，敛掩到三更。日日隔窗望，不由相爱深。戏书情义绝，几度试卿心。平生多俊语，嬉笑发心源。可恸医治苦，临危难一言。宽厚怜儿女，辛劳只为家。安贫衣食简，更不事铅华。"}