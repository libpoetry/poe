{"id":"653293","title":"为王瑞之作雪图附诗以寄","dynasty":"明","author":"张宁","text":"岁序行已周，天寒日将暮。门户了无营，山林阒如故。彤云被层空，时雪纷已堕。玄冥涤群华，过眼一纯素。风恬晚声寂，古气塞窗户。贞居久遗旷，值此忽超悟。呼鱼烟外汀，沽酒桥北路。烹鲜酹华月，妇子环榻坐。清歌振冥寂，真态忘陋固。悠悠百年中，清赏亦有数。劳思竟何禆，快意欣所遇。犹怀见睨馀，流想鸿迹去。望望剡溪舟，苍茫是何处。"}