{"id":"873687","title":"观胡文定公手墨因求别本","dynasty":"宋","author":"刘子翚","text":"温温文定公，至道夙所钦。神超虽缅邈，馀英壮儒林。正容阅真翰，默默流至音。不事八法奇，天成写幽襟。有如瀚海鸿，随波自浮沉。又如太虚云，舒卷杳莫寻。乃知晋魏还，笔端有哇淫。弃藁竞韬藏，非将玩球琳。庶几字画间，可以求其心。清伊一派流，汇作万丈深。沟渠有暴盈，淟涊时见侵。投胶了不难，公以独力任。我惭步趋晚，悠然寄孤吟。流风在目前，著鞭要骎骎。愿分墨本馀，刻之苍崖阴。大块有动摇，斯文无古今。"}