{"id":"693735","title":"西岩诗","dynasty":"明","author":"陆深","text":"我爱西岩好，桑榆一径长。岁寒奇节操，摇落任风霜。我爱西岩好，风光足大观。微波分太液，咫尺是长安。我爱西岩好，三台接九天。何时飞阁里，东海看桑田。我爱西岩好，岩中动八荒。五丁翻地轴，一矢射天狼。我爱西岩好，居延出酒泉。星流白羽箭，风吼紫金鞭。我爱西岩好，川西与浙西。林逋湖上兴，杜甫峡中题。我爱西岩好，他乡说故乡。扬州回鹤背，燕国射龙光。"}