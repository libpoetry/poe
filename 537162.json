{"id":"537162","title":"九友斋十歌 其二","dynasty":"明","author":"王世贞","text":"醉乡懒侯治生涯，青山十亩水倍之。弇州堂背一片绮，不减卫府芙蓉池。稍西九曲面山出，恍若螺髻堆琉璃。刺篙中流月破碎，回棹小港花追随。银鳞泼剌跳波响，朱顶嘹唳从风移。主人醉眠客行乐，客眠主醒鸡喔喔。早闻青鸟唤葫芦，除却白衣无剥啄。壶中天地不长情，画里江山难着脚。以兹母若归去来，虎头为汝开丘壑。"}