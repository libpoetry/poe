{"id":"1111162","title":"清卿求作混碧楼额因赋唐律","dynasty":"宋","author":"许及之","text":"三十声名晚合酬，前衔久自是潮州。尚须汉吏二千石，聊卧元龙百尺楼。混碧缪书波画去，醉红忆为海棠留。从今只愿抟扶上，还许澄鲜守舍不。欸乃声中自答酬，湖山迥阔冠吾州。际天野色青环坐，照水岚光翠拥楼。莲浦渺瀰无路到，松亭依约有船留。澄鲜近市翻堪恨，混碧能容数过不。"}