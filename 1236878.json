{"id":"1236878","title":"酬陆友仁城南杂诗十首","dynasty":"元","author":"柯九思","text":"尺五城南瑞霭浮，曾陪玉辂祀圜丘。太平礼乐逢昌运，亲见嘉禾屡有秋。尺五城南神御殿，云笼金碧半天开。羹墙每极终身慕，万乘旌旗拂晓来。尺五城南老圃家，牡丹如斗眩朝霞。君王宴坐奎章阁，中使人间不买花。尺五城南暖始开，柳林阅武振芳埃。鹘起鴐鹅天际落，侍臣□庙献鲜来。尺五城南悯忠阁，平壤归来有所思。魏徵不作碑已仆，朝廷久乏谏诤姿。尺五城南故国基，武元皇帝有穹碑。苔痕手剥推终始，载记当年备拾遗。尺五城南可垦田，势随高下接平川。十年沃野连千里，能减东吴漕运船。尺五城南古寺深，燕台陈迹贮黄金。几回独立斜阳外，数尽归鸦月满林。尺五城南望帝都，孤臣去国意踌躇。箧中尚有忠臣疏，不是相如封禅书。尺五城南话往年，妆台明月媚华筵。欢娱未了闻笳鼓，岐国双娥锁翠烟。"}