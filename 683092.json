{"id":"683092","title":"次韵奉寄好义","dynasty":"明","author":"方孝孺","text":"初旭湿霜痕，溪流缓复奔。路因频到熟，心待旧交论。山势随村曲，窑烟接海昏。知君多善教，所至俗还敦。闻说幽居僻，仙鬟翠崦南。阳坡饶美木，曲涧会澄潭。问俗何方古，藏名此地堪。深期带经往，清夜拥炉谭。野性便时弃，虚名耻世闻。目缘多虑暗，志为好奇分。傍日翻书卷，临池写练裙。思君同雅兴，搔首诵停云。混俗非真隐，深居学避嚣。看云山映竹，坐石水通潮。道胜贫何病，神完趣独超。遗经对千古，意颇似闻韶。草没阶前石，云连户外山。位居人下拙，身在病中闲。出处多难事，逢迎有瘦颜。仰看双白鹤，暮向远林还。"}