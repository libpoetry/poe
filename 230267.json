{"id":"230267","title":"寄雪蓬姚使君","dynasty":"宋代","author":"乐雷发","text":"赠君昆吾湛卢之宝剑，青雀黄龙之巨航。县黎垂棘之美玉，都梁笃耨之名香。佳人佳人在何处，濯足洞庭望八荒。葛车馡馡薜芷绿，欲往从之道阻长。倚宝剑兮翼轸，胶巨航兮沅湘。玉以彰君子洁身之德，香以表骚人流世之芳。我所思兮隔秋水，天吴翕忽蛟螭翔。佳人佳人蹇谁与，爱而不见心衋伤。"}