{"id":"432926","title":"永安山居四首","dynasty":"近现代","author":"施蛰存","text":"随缘易适性，海客今山居。暂远烽戈警，一椽亦吾庐。雾重眠起晏，地僻人事疏。岚光入户牗，落叶盈阶除。乐与菁莪子，晨夕哦诗书。槐斋竹笋美，何事怀莼鲈。显学在都邑，弦歌出华屋。自非避寇乱，何事到岩谷。山神土主庙，焕然成庠塾。此来亦胜缘，化育践耕读。秋登喜大有，师徒助收谷。牛从宁戚饭，豕效承宫牧。多能贵鄙事，贻讥昧麦菽。励志勤四体，流风继白鹿。空山长日静，入夜群动生。商风吹万窍，竞奏笙竽筝。雨过洪水发，溪喧为天倾。虚室蚊聚閧，空阶蚊争鸣。络纬促懒妇，子规啼月明。狐狸蹑田鼠，兔奔伏雉惊。啄木长苦饥，觅食恒丁丁。老鹳作鬼笑，格磔何狰狞。此间天籁胜，人籁莫与京。老夫不能寐，鱼目到五更。罢讲多暇豫，溪山足临眺。清泉漱白石，丽日泫光耀。野渡舟自横，任客弄兰棹。竹竿何籊籊，取以供垂钓。游鱼来即逝，遥惊村女漂。山花颤微风，天然颜色好。采采不觉远，樵径多纡绕。丛祠无香火，残壁画犹妙。便欲呵天问，神前掷环珓。幽寻兴未阑，鸦背明斜照。曳杖归去来，得句足吟啸。"}