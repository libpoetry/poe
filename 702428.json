{"id":"702428","title":"和答河间李主事旦","dynasty":"明","author":"程敏政","text":"伏腊年来尽可支，鸡栖豚栅拥茅茨。病魔却苦无虚日，酒量那能及往时。一任野翁閒竞席，几将衰发笑临池。饮情只有看山约，百遍相招总不辞。欲返瀛东力未支，天涯相望一茅茨。逢人话到桑麻后，羡子书言社稷时。开径不当驰马地，濯缨谁共狎鸥池。他年径造非生客，寄语山童莫漫辞。"}