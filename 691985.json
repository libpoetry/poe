{"id":"691985","title":"赠符台卿李伯承出使东藩","dynasty":"明","author":"李攀龙","text":"汉宫春色照兰台，符节分曹右掖开。司马长卿词客幸，东方曼倩侍臣才。海滨城阙浮槎下，天上风云拥传来。无那故人常伏枕，论诗还为一衔杯。春风紫禁日朝天，帝宠东藩奉使年。直省月临三殿出，轺车星度九河悬。绨袍忽动青云色，华发逾惊白雪篇。莫道古人霄汉少，如君侍从总堪怜。"}