{"id":"356841","title":"寿楼春·过二泉师宅，示蘋湘","dynasty":"清代","author":"冯煦","text":"招梅边秋魂。自素弦折后，雨暝烟昏。剩有羁鸿留印，野鹃啼春。幽径悄、行无人。曳练裙、谁哀王孙。恁题扇桥荒，敲棋墅冷，肠断昔时尘。青溪曲，空斜曛。记映波丛笛，款月芳尊。怎又霜凋孤馆，草生重门。还自念、蛮参军。似野萍、飘零无根。甚马策重挝，西州泪痕栖角巾。"}