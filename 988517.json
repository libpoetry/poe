{"id":"988517","title":"桂飘香 元名花心动","dynasty":"宋","author":"曹冠","text":"律应清商，嫩凉生、金风乍飘林叶。玉兔腾精，光浸楼台，宛似广寒宫阙。远山横翠烟霏敛，鹊枝绕、蛩声凄切。气萧爽，一年好处，桂花时节。香压群芳妙绝。记蟾窟高枝，两曾攀折。思报君亲，何事壮怀犹郁。傅岩莘野时方隐，心先定、经纶施设。赏花醉，持杯更邀皓月。"}