{"id":"1129200","title":"颂古五首","dynasty":"宋","author":"释守仁","text":"如舍利弗与么去，千人万人拦不住。优游自在涅槃城，步步莲华随足举。气直语直，眼亲手亲。峰峦竞秀，红紫争春。神通妙用施呈尽，要见国师犹隔津。相逢陪酒又陪歌，醉倒家中要我驼。驼到家中犹骂詈，不知醒后又如何。锯解秤锤，油煎石磉。两手擎来，有功者赏。凉宵爱月上危楼，几处笙歌几处愁。歌管未阑愁未歇，忽然天晓一时休。"}