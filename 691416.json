{"id":"691416","title":"送林推官复任吉安二首","dynasty":"明","author":"李昌祺","text":"蓟门秋早雨潺潺，苧服凉生暑气阑。眼底贫交如我老，郡中廉吏似君难。偶因论旧怀幽处，何敢投闲恋故山。遥想轩车重下日，芙蓉开遍菊开残。黄金台下见归鸿，送别因君思不穷。白发庭闱千里隔，青云冠盖几时同。政怜出牧难为守，犹喜平反独得公。乡郡近来非夙昔，岂无凋弊待春风。"}