{"id":"1158921","title":"杂曲歌辞 太行苦热行","dynasty":"唐","author":"刘长卿","text":"迢递太行路，自古称险恶。千骑俨欲前，群峰望如削。火云从中出，仰视飞鸟落。汗马卧高原，危旌倚长薄。清风竟不至，赤日方煎铄。石枯山木燋，鳞穷水泉涸。九重今旰食，万里传明略。诸将候轩车，元凶愁鼎镬。何劳短兵接，自有长缨缚。通越事岂难，渡泸功未博。朝辞羊肠阪，夕望贝丘郭。漳水斜绕营，常山遥入幕。永怀姑苏下，遥寄建安作。白雪和难成，沧波意空托。陈琳书记好，王粲从军乐。早晚归汉廷，随公上麟阁。"}