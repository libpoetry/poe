{"id":"845087","title":"辛亥三月薄游台湾主雾峰之莱园献堂三兄属题园中名胜得十二绝句 莱园","dynasty":"清末民国初","author":"梁启超","text":"人物自是徐孺子，山林不数何将军。稍喜兹游得奇绝，莱园占尽月三分。娟娟华月雾峰头，泛泛风光五桂楼。传语王孙应好住，海隅景物胜中州。久分生涯托涧薖，齑盐送老意如何？奇情未合销磨尽，风雨中宵一啸歌。一湾流水接红墙，自憩圆阴纳午凉。遗老若知天宝恨，新词休唱荔枝香。小亭隐几到黄昏，瘦竹高花净不喧。最是夕阳无限好，残红苍莽接中原。溪纱浣罢月华明，荇带蒲衣各有情。我识蓬莱清浅水，出山原似在山清。一池春水干谁事，丈人对此能息机。高柳吹绵鸭稳睡，荔枝作花鱼正肥。春烟漠漠雨萧萧，劫后逢春爱寂寥。谁遣蜀魂啼不了，泪痕红上木棉桥。澹雾笼溪月上陂，晓来春已满南枝。君家故事吾能记，可似孤山鹤返时？绵绵列岫烟如织，暧暧平畴翠欲流。好是扶筇千步磴，依稀风景似扬州。望月峰头白露滋，南飞乌鹊怨无枝。不知消瘦嫦娥影，还得娟娟似旧时？鸾吪凤靡送年华，颇识吾生信有涯。惆怅无因成小隐，卖书犹欲问东家。"}