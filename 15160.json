{"id":"15160","title":"许给事见示哭工部刘尚书诗因命同作","dynasty":"唐代","author":"刘禹锡","text":"汉室贤王后，孔门高第人。济时成国器，乐道任天真。特达圭无玷，坚贞竹有筠。总戎宽得众，市义贵能贫。护塞无南牧，驰心拱北辰。乞身来阙下，赐告卧漳滨。荣耀初题剑，清羸已拖绅。宫星徒列位，隙日不回轮。自昔追飞侣，今为侍从臣。素弦哀已绝，青简叹犹新。未遂挥金乐，空悲撤瑟晨。凄凉竹林下，无复见清尘。"}