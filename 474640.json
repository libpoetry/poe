{"id":"474640","title":"寓谯郡宿魏武台下赠罗汝龙","dynasty":"明","author":"卢楠","text":"汉帝灭金镜，灵氛黯中原。山川忽破碎，海水日飞翻。蚩尤拓大旗，时拂紫微垣。奸雄窃神器，霸王气并吞。平台起崷崒，西北眺陵园。千载乃丘墟，秋风散鸡豚。尔来值岁暮，感此摧心魂。托宿茅屋下，偃仰徒自论。中逢豫章客，夜半延青樽。酒酣起视笑，飘然虬须掀。开口复纵横，历历陈万言。宛若黄河流，渀漰决昆崙。然喏在一时，逸气惊鸿鹓。远望江路塞，蛮烽照天门。誓欲指雄剑，直斩南溟鹍。而我岂不能，与君同腾骞。风云苟未合，且复侣猱猿。《阴符》掩玉匣，宝剑藏塞墦。拂衣一长啸，高风振丘樊。水流还大壑，日昃仍朝暾。待予乘景运，一洒清海浑。"}