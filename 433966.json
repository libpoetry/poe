{"id":"433966","title":"木兰花慢 赠吹觱篥者张嘴儿暨乃妇田氏合曲赋此","dynasty":"金末元初","author":"元好问","text":"要新声陶写，奈声外有声何。怆银字安清，珠绳莹滑，怨感相和。风流故家人物，记诸郎、吹管念奴歌。落日邯郸老树，秋风太液沧波。十年燕市重经过。鞍马宴鸣珂。趁饥凤微吟，娇莺巧啭，红卷钿螺。缠头断肠诗句，似邻舟、一听惜蹉跎。休唱贞元旧曲，向来朝士无多。"}