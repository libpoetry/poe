{"id":"1063195","title":"乾明院让道人房与朱仲潜探梅","dynasty":"宋","author":"吕天策","text":"春工未仲闲桃李，偏向梅花先著意。铅华不御见真色，香密染衣冰琢蕊。旧游颇念秦郎中，梦里五年如历指。叫呼连索酒浇春，尚想横瓶枕花底。今年梅侣更何人，我狂骂坐初不嗔。风流端的美无度，携手错疑君姓秦。往来百匝将重趼，鸟道萦盘封碧藓。团枝冻蕊未全苏，已见横斜照清浅。晓来霁色酿春风，金须渐吐香蒙茸。开迟政恐有遗恨，未破君家宫锦红。"}