{"id":"1132277","title":"再次沧江韵","dynasty":"宋","author":"魏了翁","text":"夏畦初雨桔槔閒，读易幽人昼掩关。厚筑根基方考室，不辞卷撮要为山。剩栽晚岁松筠友，长伴沧江冰雪颜。门外斜阳迷客路，屋中行李去家还。野迥江空云意閒，清风唤客度东关。掺掺竹柏青垂地，炯炯宾朋玉立山。酒为心知一开口，话逢理到两舒颜。啸吟风月江头路，此意羲皇向上还。"}