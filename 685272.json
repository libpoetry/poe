{"id":"685272","title":"八月四日送子延哲北上八日至镇江游甘露寺看狠石泛舟登焦山至绝顶顺风扬帆直抵金山壮哉游乎得诗四首 甘露寺","dynasty":"明","author":"王鏊","text":"颇忆登临胜，拿舟复此过。嬴劖伤断垄，梁刻认馀波。海雾晴嘘蜃，江风夜吼鼍。孙刘何处问，狠石卧荒坡。还将双鬓白，来看一峰青。江海交流处，乾坤著此亭。山形雄虎势，雨气挟龙腥。尚记烧丹井，难寻瘗鹤铭。快得天风便，轻帆破浪花。江山曾有约，人世亦无涯。岸压潜鼍窟，潮侵落雁沙。未须留玉带，且欲访灵槎。"}