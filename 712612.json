{"id":"712612","title":"锦石歌为梁药亭赋","dynasty":"明末清初","author":"陈恭尹","text":"梁生昨日归自吴，手中满把骊龙珠。玉盘静注天华水，落手光芒水中起。或如初日生鸿濛，或如淡月沉寒空。或如虎豹在大泽，昂首斑斑雾中出。或如骏马浴江湖，赭白连钱半有无。或如霜岸晓，逝水流云交缭绕。或如园林春，李桃花落凝锦茵。或如越王胆，甘之如饴看不厌。或如窦妇机，周回委曲盘五丝。或如远山暮天赤，或如断砌新苔碧。或如瘗玉尸血侵，或如古鼎丹砂蚀。方圆盈缺各异形，腹背廉隅非一色。谽谺窍穴具吐吞，浅淡深浓相照射。天地生物何太奇，神工鬼斧谁能为。或云星陨乃化石，此物前身是奎壁。不然锻鍊自女娲，补天馀力生精华。不然布阵逐诸葛，旌旆摇摇相掩夺。问君得之于何方，六合之县州维扬。满堂宾客为君赋，形容未极徒嗟伤。因忆夜来江上雨，泥沙之中复无数。作歌不得吾与汝，男儿固当择所主。"}