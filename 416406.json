{"id":"416406","title":"小梅花","dynasty":"近现代","author":"乔大壮","text":"边庭雪。关山月。长城连绵古无缺。候烽明。控弦惊。一朝汉家东北烟尘生。牙旗惨澹收歌舞。胡骑凭陵杂风雨。五将军。士如云。三岁甘泉不见捷书闻。七国散。南交远。地下终成亚夫反。右银刀。左珠韬。八屯卫尉历诋五都豪。连营十郡良家子。呜咽声中陇头水。弄仙筹。献金瓯。桂观飞廉万岁复千秋。"}