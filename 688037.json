{"id":"688037","title":"游海珠寺谒李忠简公祠","dynasty":"明","author":"朱士赞","text":"一洗中流万斛尘，清风高捲绛帏春。时危不避牵裾疏，宋末犹存报主身。剩有勋名归太史，长留灯火荐芳萍。菊坡门下推多士，衣钵如公有几人。玉曙词章绝学难，先生千古此登坛。风裁何处霜同肃，权贵于今骨尚寒。珠寺考钟鸣夜月，越江飞浪障东澜。哲人遗像瞻依在，步武谁弹柱后冠。"}