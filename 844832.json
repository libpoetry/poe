{"id":"844832","title":"题画梅八首","dynasty":"清末民国初","author":"曹家达","text":"儗得张镃花品图，何年芳信问南湖。人因绿萼求真诰，天借红颜照玉奴。断角残钟寒到枕，小桥孤店雨如酥。玉尘莫向江潭泼，留照浮山绝代姝。才见癯仙眼便青，铜瓶纸帐夜冥冥。可能魂魄淆冰雪，别有心情寄醁醽。山曲骑驴兼得句，川途放鹤更扬舲。独怜世外知音少，斜月荒烟共一汀。浊世伪传宋璟心，为君一往见情深。山家翠羽能行酒，礀水游鱼解听琴。大好姿容霜欲晓，最无聊赖月初沉。九疑仙子寻常见，缟袂朝元思不禁。我亦人间冷淡人，清寒端底与为邻。谢家已病修难到，黄氏还忧瘦等身。巢许相期应恨晚，湖山独步自成春。却嫌真态难追忆，画里无端脱玉鳞。岁暮怀人百感侵，高天惟见下霜禽。依依江树迎朝旭，絮絮檐花又夕阴。神逐冷香清野渚，梦和寒意到重衾。年来强觅新诗句，懒似春烟不出林。无端清夜醉醇醪，一片幽芳托素毫。便拟骑驴孟夫子，可如相马九方皋。烟云淘尽元精出，绚烂平时见地高。若向南枝辨真相，暮寒微雪正萧骚。别具孤标领众芳，肯随桃李媚春阳。十年未换丹砂骨，百鍊犹存铁石肠。压酒吴姬歌白纻，求浆仙子捣元霜。瑶台不有风帆助，人日何缘到草堂。姑射神人霜雪姿，那堪踏损冻蛟螭。立残寒月无双影，吹醒东风第几枝。元夜春灯如旧约，频年班管寄相思。江南芳信君须记，微雨黄昏酒醒时。"}