{"id":"1041579","title":"赏阁后小桃同景纯作","dynasty":"宋","author":"刘敞","text":"仆本山野之生民，不堪刺促拘冠绅。江湖自放老将至，岂悟岁月如驰轮。谬随多士贡王府，浪得虚名通紫宸。遽从下列居第一，当时颇似称平津。感激更恩报天子，僶俛从事希涓尘。滥书闺籍比朝旧，骤上天禄均儒臣。肖躬顾影每自愧，譬如蒿艾参松筠。未能引分拂衣往，正用饱食惭悬鹑。太平中外虽少事，贤哲驰骛犹辛勤。幸无官守逃吏责，自可昏醉穷青春。夭桃花繁高倚楼，似若有意娱佳宾。浩歌大笑忘检局，座客欢倒知吾真。东风瞥来能几时，况子东西南北人。人间会合常苦少，击鲜举白毋羞贫。林端啼鴂风雨夕，异方相忆空酸辛。"}