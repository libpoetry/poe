{"id":"817132","title":"述怀二首","dynasty":"清","author":"缪重熙","text":"顾影长为永感身，何堪慈荫失三春。病中惫矣犹为客，梦里居然尚有亲。此后衔哀难称意，当年茹苦最伤神。欲书懿范扬先德，几度悲酸未忍陈。倥偬时势苦相催，转眼慈云即夜台。一拜岂知难再见，九原何日得重回。光阴八秩等閒过，阃范平生远近推。病极弥留悭一面，可怜衾枕未量裁。"}