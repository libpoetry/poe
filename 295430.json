{"id":"295430","title":"高阳台·故宫观雪","dynasty":"现代","author":"梁启勋","text":"蜡炬堆盘，熏篝浅炷，夜长更漏偏迟。淅淅窗棂，檐前玉箸偷垂。寒塘不动鸳鸯冷，倩晓风莫拂疏枝。看漫空云海苍茫，万倾玻璃。昭阳殿阁凄凉甚，傍长廊曲槛，历遍阶墀。瘦竹支离，低鬟犹见宫仪。西泠自是伤春路，甚当年误种相思。想如今陌上花骢，曾印香泥。"}