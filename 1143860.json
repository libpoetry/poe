{"id":"1143860","title":"涌金门城望五首","dynasty":"宋末元初","author":"方回","text":"萧条垂柳映枯荷，金碧楼空水鸟过。略剩繁华犹好在，细看冷淡奈愁何。遥知堤上游人少，渐觉城中空地多。回首太平三百载，钱王纳土免干戈。左看城阙右看湖，辗翠蹄红路欲芜。君子颇闻梁上有，丽人何至水边无。他时公论谁良史，往日虚名几腐儒。地下西施应冷笑，不缘红粉解亡吴。天回地转事云轮，湖葑山榛色渐陈。坠珥遗钿如隔世，攲楼倾榭最愁人。一钱物变千钱直，十户民惊九户贫。犹有沙河塘上路，卖花声作旧时春。曾向西湖醉写诗，衰年六十叹飙驰。一毫无补承平世，万事俱非老死时。三竺禅窗猿已化，八梅吟冢鹤应悲。花秾月艳今如梦，卧听长桥笛夜吹。风入松词万口传，翻成馀恨寄湖烟。难寻旧梦花阴地，剩放新愁雪意天。战罢閒堤眠老马，宴稀荒港泊空船。此心拟欲为僧去，政恐袈裟未惯穿。"}