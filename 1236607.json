{"id":"1236607","title":"谨用尊大人领省龙庭风雪诗韵","dynasty":"元","author":"耶律铸","text":"登高何处是燕然，极目关山塞草边。落日几峰寒带雪，西风一雁冷横天。冬居冰谷赖酮酒，夜宿沙堤借草毡。为向中州豪杰道，天涯如此过年年。冻折瑶琴三两弦，起来孤坐忆成连。可堪此世成何事，了却生平莫问天。门外共传三尺雪，帷中赖有四围毡。遥思千古功名辈，回首西风不记年。"}