{"id":"682962","title":"秋风二章送杨进士赴守濮州","dynasty":"明","author":"尹台","text":"袅袅秋风动，翩翩浮云征。游子去乡邑，万里翔帝京。幸被休嘉会，通籍践承明。所希颂榛楛，焉复顾柴荆。涔鱼呴纵水，枥马骧长缨。抱业久不试，积思徒怔营。皇皇戒夙命，中心忽若怦。起行观众宿，箕斗交参横。行矣厉迅往，雄剑方夜鸣。浮云不可极，秋风何飘扬。旧邑岂无念，游子志四方。结发慕谭讨，奋欲辅时康。一州委不理，安事万里彊。刊山必锻斧，涉水必搴梁。濡足获深济，胫胈瘃奚伤。岩岩鲁东郡，圣化浃难忘。姚墟载濮壤，妫泽同灵长。勉哉慎营慕，神氓其协详。"}