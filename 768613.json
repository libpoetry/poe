{"id":"768613","title":"南浦 其二 秋水，叠前韵，同分虎赋","dynasty":"清","author":"沈皞日","text":"隔岸采芙蓉，款柴门、露湿横塘清晓。如镜洗遥空，前汀远、雪影芦花谁扫。荒沟曲港，断桥红叶流来小。催暝渔歌，云外起，一片愁人衰草。数峰侧映苍茫，看閒鸥、对对江边去了。冷落旧苔痕，临风处、记得采莲曾到。而今渺渺。有谁独倚红楼悄。道是潇湘未远，天际归帆还少。"}