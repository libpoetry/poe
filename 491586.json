{"id":"491586","title":"梁孝子","dynasty":"明","author":"刘崧","text":"梁孝子，早孤而鳏惟养母。有兄从军弃儿女，废姊寡居养无所。孝子念母情所钟，迎姊就养来家中。更携二侄共哺食，令母弄孙嬉笑同。市尝大雪薪炭绝，起析舂具就炉爇，不令母知母心悦。乱馀时果贵且珍，出买菱实先献新，母食甘之忘其贫。梁孝子，行孝义，只不读书宁识字，天性真醇有如此。吁嗟今之人，禄食往往肥其身。同气乃异趋，肝胆如越秦。孝子诚愧之，吁嗟今之人。"}