{"id":"474840","title":"燕歌行","dynasty":"明","author":"皇甫冲","text":"秦军未解邯郸围，燕丹新自秦城归。仰天叩心发长叹，燕山六月寒霜飞。质子当年苦拘迫，马为生角乌头白。归来倾国思报仇，不知谁是桥边客。忽闻燕市多侠徒，时相哭泣时欢呼。百金求得赵七首，千里献将燕地图。慷慨于期头在箧，落日征车犹未发。声断谁知筑里心，歌残试看冠中发。荆卿一去不复还，至今易水流潺潺。黄沙迢迢照孤月，祇今行者凋心颜。"}