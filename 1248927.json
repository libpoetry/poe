{"id":"1248927","title":"赋翠涛砚","dynasty":"元末明初","author":"倪瓒","text":"岳翁尝宝翠涛石，今我还珍翠涛砚。翠涛沄沄生縠纹，云章龙文发奇变。米芾砚山徒自惜，此砚颠应未曾见。我初避乱失神物，玉蟾滴泪空悽恋。珠还合浦乃有时，洗涤摩挲冰玉姿。书舟轻迅逐凫鹥，喜出火宅临清漪。松雪磨香淬毛锥，天影江波□碧滋，一咏新诗开我眉。"}