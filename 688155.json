{"id":"688155","title":"次杨应宁佥宪留别京师词林诸友韵","dynasty":"明","author":"朱诚泳","text":"三年读礼辍慈闱，还逐鹓鸾旧伴飞。双阙制颁纶綍命，五陵士望斗山归。青云接武天应近，绛帐传经愿不违。留取从行清献鹤，他年堪绣上罗衣。玺书荣捧别词林，祖帐临岐思不任。原委早承明道派，之无幼契乐天心。官居执法飞霜远，人喜从游立雪深。密勿庙廊应有待，壮年谁许脱朝簪。"}