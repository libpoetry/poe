{"id":"939515","title":"送张无梦归天台","dynasty":"宋","author":"陈尧叟","text":"山人之所隐，临海赤城閒。天台峰峨峨，剡水声潺潺。绝顶一室非尘寰，忘形终日同云閒。仙軿每戾止，人迹绝跻攀。沆瀣挹朝味，冰雪留童颜。手持百首还元诗，诗成自谓人不知。世人得之蹈，希夷自此游，朝市皆争识形仪。承祯以道遇明主，子训卖药归会稽。张君今能尽继之。冥冥孤鸿东南飞，邈然不负烟霞期。"}