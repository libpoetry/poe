{"id":"751437","title":"短歌行","dynasty":"清","author":"俞耀","text":"丈夫不能骑马挽强弓，飞身杀贼称豪雄。胡为翩翩乃学少年子，斗鸡走狗驰青骢。我闻南北豺狼走平圹，霜戟森森列万帐。梦中忽割几人头，渴吞战血心犹壮。天子传呼赐宝刀，殿上亲披金字袍。左插白羽右乌号，翻身仰射凌秋雕。一生龌龊非人豪，下视王侯将相如牛毛。"}