{"id":"742157","title":"蜀镜词","dynasty":"清","author":"铁保","text":"贪狼风起角声劲，一夜宫妆醉犹靓。歌残月缺百宝灰，拾得当时破铜镜。镜背犹镌宝相花，龙垂凤倚争盘拿。三十二字篆文古，曾随折戟埋黄沙。青城山下人如玉，彭声震破《甘州》曲。写翠傅红能几时，紫珍神死苔纹绿。金精玉英光陆离，兴亡有鉴谁能窥。方颐大口谀贵相，咄哉狎客词多厄。天阴月暗扶天阁，飒爽英姿剑芒灼。一从取赠天雄军，美人笑夺群雄魄。吁嗟乎，君王爱镜镜蒙尘，蟾蜍夜蚀悲青磷。化为三赵村边土，愁照宣华苑里人。"}