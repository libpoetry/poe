{"id":"1106850","title":"问讯吉父六首","dynasty":"宋","author":"王洋","text":"南北相望恨日疏，经时不见意何如。喜闻高阁扶衰杖，竹院秋光渐破除。身世兼忘了幻因，饱闻尘网不关身。病根未解依谁住，试向毗耶问主人。偃仆跳梁太自粗，从渠穷技逞揶揄。会须闻见都忘尽，看打虚空得住无。晚雨萧萧只傍檐，此身无病亦凄然。若人心在悲欢外，却是清凉八月天。费尽工夫意未亲，团栾说处是天真。不堪儿女来看病，生怕庞翁不度人。前言在耳不应忘，秋向南坡历上方。九日篱边花未透，中秋雨霁月新凉。"}