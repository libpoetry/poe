{"id":"1054755","title":"题卧陶轩","dynasty":"宋","author":"黄裳","text":"不为形役心方纵，乘化悠悠岂须控。归去来兮归自公，北窗高卧南来风。吹我飘飘骨毛耸，恐是洪涛浸清梦。八月仙槎偶相送，寥廓孤飞与谁共。天机不逐纤尘动，折腰五斗非君俸。静挂山图探遥趣，閒眄庭柯荐幽哢。君置弦徽贻我声，我遗耳目知君情。相知之流乐如是，五柳鸣蜩谩如沸。"}