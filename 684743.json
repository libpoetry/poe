{"id":"684743","title":"无绪","dynasty":"明","author":"王彦泓","text":"繁华白日怯登临，宴坐焚香午院深。中酒心情频卧起，酿花天气乱晴阴。怀人瞥见难重觅，得句随忘懒更寻。空寄石榴双叶子，隔帘消息正沉沉。春来无伴与猖狂，书卷聊支白日长。寒尽蕙花犹几剪，雨前茶叶不多枪。客呈便面题新句，婢掣搔头拨晚香。偶忆洛神风席逸，粉笺临得十三行。"}