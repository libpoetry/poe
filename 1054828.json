{"id":"1054828","title":"次常父著作曝书之韵","dynasty":"宋","author":"黄裳","text":"内閤儒方集，先朝事不忘。曝书开绮席，偃武敛牙璋。签轴陈千古，金朱萃一堂。日华窥鸟迹，冰艳照金觞。已扫断简蠹，更增东壁光。士高閒粹语，天近览幽香。见博思唐库，恩新仰舜廊。名山才向晓，振鹭已成行。官职尘劳少，朋从语笑长。但惭甘若醴，宁恨冷如浆。小说诛瀰漫，雄文荐炜煌。培风谁有志，从此好南翔。"}