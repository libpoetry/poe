{"id":"103191","title":"月夜与兄公度纳凉闲行至御桥","dynasty":"宋代","author":"梅尧臣","text":"夕月吐澄明，阴云净如扫。空庭引天翠，爽气生怀抱。家近御桥头，因为桥畔游。倚栏波上影，不共水东流。思归此清液，何处是江楼。四望远寂历，微风动飕飀。观阙垂万象，山河趋九州。壮哉帝王宅，顾我一蜉蝣。富贵非可取，田园今向秋。明当拂衣去，试与问扁舟。"}