{"id":"1111683","title":"赠萧守","dynasty":"宋","author":"吴芾","text":"一代簪绅仰老成，天生贤德佐升平。庆传八叶源流远，气禀三秋表里清。蚤戴豸冠居宪府，旋持荷橐直承明。祇今名德如公少，宁久淹留海上城。天界仁贤镇一方，坐令歉岁作丰穰。尽锄海上鲸鲵迹，顿肃庭中雁鹜行。万室共知歌邵杜，千年重喜见龚黄。修龄已逐阴功长，不待邦人献寿觞。"}