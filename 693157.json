{"id":"693157","title":"和陈惟夤先生姑苏钱塘怀古韵","dynasty":"明","author":"沈周","text":"开国乐湖山，流观起高台。因有献楣人，木眚自兹来。侈泰遂亡国，捲地惊风埃。孙胜有奇占，扬风骨亦无。他日秦馀杭，三匝不可呼。令人追往梦，鸟雀悲烟芜。伯业不可久，阖闾行复墓。世换悲树叶，人灭惊草露。吴越互兴亡，无足笑百步。襄邓固宜国，李相言莫行。偷安昩远图，弹丸荆棘生。北来势受敌，大江顾南横。海气薄宫阙，燕幕伤故都。正如当道蛇，延颈待人屠。一枝难苟安，展转南飞乌。和计适召敌，风尘入松关。六龙一逋播，王气去不还。惟馀岳坟树，枝叶无人攀。"}