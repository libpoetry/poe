{"id":"121270","title":"远浦棹歌","dynasty":"宋代","author":"饶鲁","text":"片帆雨霁飞烟江，渔翁停棹歌沧浪。一声欸乃山水绿，浪中惊起双鸳鸯。双鸳鸯情一何美，同宿同飞在秋水。不似人生苦别离，女嫁征夫男战死。五湖烟景方纷争，闻歌顿欲思升平。邻舟短笛应风响，落日淡淡波冥冥。美人春词夸艳丽，皓齿朱唇楚腰细。江楼富贵今如何，不似沧浪真趣味。"}