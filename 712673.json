{"id":"712673","title":"为黄驭远题其祖黄文简公画像次其自题元韵","dynasty":"明末清初","author":"陈恭尹","text":"百年天地真如寄，达士千秋名自异。与时用舍有机衡，过眼浮云等游戏。黄公岳岳立先朝，直道不逢真宰忌。玉殿传胪简在心，词场掉鞅如丝辔。六卿掌礼协神人，九重入告回天地。和羹鼎鼐到何难，脱屐山林归若弃。祖道争看少傅疏，徵书屡召山人泌。退身所幸属时平，遗荣岂必须年至。家似金张七叶貂，姓同黄绮商山四。绘工初写颊边毛，诗笔自抽囊底智。仙姿道骨落丹青，铁画银钩传指臂。先正风流渺莫攀，后生愿睹何由觊。文孙相遇五羊城，开函使我生遐思。章服如瞻汉代仪，纪年尚识神皇字。满前光霁蔼可亲，纸上须眉殁犹视。别写持竿著鹿冠，想见当年好幽致。尹生公后百馀年，不偶于时甘弃置。江海难消涕泪痕，斗牛自掩干将气。皓首无从博酒温，终身已分餐菱芰。不敢披公第一图，愿与别图居第二。"}