{"id":"814107","title":"减字木兰花 岁暮灯下作家书竟再繫数词楮尾七首","dynasty":"清","author":"陈维崧","text":"天涯飘泊，湖雨湘烟无定著。暗数从前，汝嫁黔娄二十年。当时两小，乐卫人誇门第好。零落而今，累汝荆钗伴藁砧。余年二十，粗晓读书兼射猎。三十蹉跎，鼓瑟吹篪奈若何。堪怜阿堵，垂老讵曾亲识汝。沟水东西，何用男儿意气为。今年离别，石畔梅花开似雪。骏马驰坡，又见流光换碧罗。归鞍暂息，看汝机边还作织。秋月当头，重附租船江岸游。地名破冢，郭璞墓前波浪汹。细剔银缸，话尽秋宵角枕凉。橘红橙绿，九月敬亭山畔宿。水鸟斜飞，又逐孤篷一夜归。曲阿湖上，重看縠纹平似掌。及到邗沟，丝雨斜风水驿愁。败荷衰柳，且罢程邮红玉酒。群盗如毛，月黑邻船响箭刀。吴霜点鬓，客况文情都落尽。检点行装，泪滴珍珠叠满箱。并州曾到，也拟开怀还一笑。尘务相牵，执手云郎送上船。客船风雨，冷雁湿猿齐夜语。欲作家书，腹转车轮一字无。经年如此，愁里光阴能有几。预报归期，又在梅开似雪时。"}