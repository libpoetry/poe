{"id":"771025","title":"贺新郎五首 其二","dynasty":"清","author":"蒋敦复","text":"长物君余几。数平生、不忘久要，石交难弃。一别何年如坠雨，想有四方之志。肯坐守、青毡而已。长揖尊前重相见，奉金钱、谁赎萧天子。空怅望，隔烟水。而今赵璧真完矣。更连城、无须十五，有人高谊。为爱夷门诗画好，有挟来求一纸。只还了、索逋仍至。惜少名姬纤纤捧，费山斋、清供添湘几。永宝用，此侯氏。"}