{"id":"1224786","title":"题龚翠岩中山出游图","dynasty":"元","author":"宋无","text":"酆都山黑阴雨秋，群鬼聚哭寒啾啾。老馗丰髯古幞头，耳闻鬼声馋涎流。鬼奴舆馗夜出游，两魑剑笠逐舆后。槁形蓬首枯骸瘦，妹也黔面被裳绣。老馗回观四目斗，料亦不嫌馗丑陋。后驱鬼雌荷衾枕，想馗倦行欲安寝。挑壶抱瓮寒凛凛，毋乃榨鬼作酒饮。令我能言口为噤，执缚魍魉血洒胯。毋乃剁鬼□鬼䱹，令我有手不能把。神閒意定元是假，始信吟翁笔挥洒。翠岩道人心事平，胡为识此鬼物情。看来下笔众鬼惊，诗成应闻鬼泣声。至今卷上阴风生，老馗氏族何处人？托言唐宫曾见身，当时身色相沈沦。阿瞒梦寐何曾真，宫妖已残马嵬尘。倏忽青天飞霹雳，千妖万怪遭诛击，酆都山摧见白日。老馗忍饥无鬼吃，冷落人间守门壁。"}