{"id":"1004957","title":"送陈纠","dynasty":"宋","author":"舒邦佐","text":"我昔场屋计，夜傍读书萤。开卷啖公文，如味五侯鲭。今年触热来，著脚湘山青。暗中摸索著，紫髯照天庭。风前笑语香，陡豁病眼醒。一日驾征车，问讯短长亭。买酒酌别君，我歌君试听。命薄成雌甲，字惭识一丁。文场与宦海，从公与乞灵。飘然舍我去，却作参商星。我歌虽不满，民谣如轰霆。谓公三年留，阴德满幽囹。束缚老奸手，两造必细聆。民自以不冤，刑期于无刑。是宜荐鹗书，风吹上青冥。更铺锦上花，姓名记御屏。不挥玉堂翰，必勒燕然铭。文章特一技，九鼎重朝廷。人生几緉屐，早画凌烟形。衡阳有来雁，一字访风萍。"}