{"id":"496058","title":"沁园春 其二十五 赠龚云冈司成","dynasty":"明","author":"夏言","text":"鳌禁英流，龙头妙选，久识奇才。羡玉署春坊，争夸独步，词垣讲幄，荐历华阶。腰带垂金，印章绾紫，简命留都绛帐开。记当时，离尊易尽，别句难裁。蹇予谢政归来。喜日伴、鸥群碧水隈。念江国梅花，曾劳问讯，山城春酒，又共衔杯。箫鼓林塘，笙歌院落，沉醉花前月满台。叹人生，相逢乐处，即是蓬莱。"}