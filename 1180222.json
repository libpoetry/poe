{"id":"1180222","title":"圣真观刘真师院十韵","dynasty":"唐","author":"罗隐","text":"帘下严君卜，窗间少室峰。摄生门已尽，混迹世犹逢。山薮师王烈，簪缨友戴颙。鱼跳介象鲙，饭吐葛玄蜂。紫饱垂新椹，黄轻堕小松。尘埃金谷路，楼阁上阳钟。野耗鸢肩寄，仙书鸟爪封。支床龟纵老，取箭鹤何慵。别久曾牵念，闲来肯压重。尚馀青竹在，试为剪成龙。"}