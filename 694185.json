{"id":"694185","title":"十台怀古 姑苏台","dynasty":"明","author":"陈琏","text":"吴王行乐登高台，凤绡翠幕重重开。更深歌舞宴西子，飘飘丝竹云边来。渡溪铁骑纷如簇，台上犹歌乌夜曲。曲声未断越兵来，一旦欢娱梦蕉鹿。蛾眉零落归何处，声色迷人孰能悟。千年遗址百花洲，犹说吴王旧行路。灵王意气淩寰宇，十万雄兵辟疆土。登临更有章华台，睥睨中原瞰荆楚。穷奢极丽非良谋，纵乐日向高台游。皓齿能歌细腰舞，蛾眉宁识人间愁。一朝霸业归萧索，江上游魂招不得。夕阳衰草栖寒烟，伤心忍过荒台前。瑶台百尺临江上，水色山光共环向。君王行乐年复年，凤阁龙楼隐层嶂。神娥归来暝色寒，佩声缥缈青霄间。朝云暮雨竟何在，苍枫丹桂盈秋山。当时谁擅高唐赋，宋玉才高欣际遇。往事悠悠不可论，台前老树西风怒。子哙沽名堕庙社，燕昭信是真王者。黄金不惜筑高台，郭隗能言千里马。一时云集俱英豪，剧辛乐毅非儿曹。建功已酬国士报，声名不让燕山高。春秋义战由来少，何限生灵膏野草。王风不作周道东，慷慨令人怀二老。重瞳仗剑东方来，霸气欲压彭城摧。噫呜啐咄止如此，日思飞鞚游高台。击鼓撞钟誇侈靡，五色龙文望中起。阴陵失道空自伤，不见当时千万骑。东城决战心犹雄，草木惨惨生悲风。沛公自是真天子，看渠百战徒刭死。高皇仗义诸侯归，沛中白日神龙飞。三秦已定四海一，图治宁敢忘宵衣。大风歌来山岳动，父老闻之泪如涌。此时何不歌南薰，慷慨尊前似矜勇。翠华不来台已荒，满林松桧声悠扬。后人登临空叹息，怀古之情岂终极。湖城城头云黯黯，望思台成悔何晚。一从金犊去无踪，几度春风岁华远。武皇用人何太轻，江充小吏机谋深。东宫冤气贯星斗，白日紫汉生层阴。神仙楼观连云起，有术难招戾园鬼。恩深舐犊恨无穷，目断湖城隔秋水。漳河河边起铜爵，烜赫威声穷朔漠。台中妖姬盛如云，凤帐鸾帏翠罗薄。清歌一曲秋风前，飘飘吹入青云间。台前老树恨未已，至今叶染啼痕斑。当年艳骨归何处，鸟能清歌柳能舞。欲持斗酒酹英雄，寂历西陵暗风雨。梧桐日暖生紫云，綵凤飞下嗈嗈鸣。台中之人不可见，日餐白玉歌长生。凤去台空朝复暮，五色霞明玉京路。云间仙乐按宫商，天上銮坡集鹓鹭。瀛洲别来岁月遥，何时再赴群仙招。醉呼斗酒酹太白，卧听花前碧玉箫。宋皇江左开新国，别业淩歊高百尺。三千歌舞恣欢娱，十二阑干映空碧。羽盖鸾旌几度来，香风满座琼筵开。凤笙龙管听未毕，台前落日飞黄埃。醉后昏昏凭玉几，遥望台城才百里。可怜风致易凄凉，一段繁华付流水。"}