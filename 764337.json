{"id":"764337","title":"念奴娇 其十一 次韵陈其年，兼答邓孝威、李云田、陈散木、范汝受","dynasty":"清","author":"王士禄","text":"曾于曲宴，见渠侬少小，羞蛾攒绿。青鸟琼台烦几至，始听红窗一曲。局厌弹棋，豆安骰子，缘少珠盈斛。齐奴歌里，绿珠愁绝双犊。总道小住为佳，采云易化，难入忘忧录。佳客且教题凤去，赢得片时倚玉。解状幽修，语传清照，人比东篱菊。更贪清晓，晶帘卧看膏沐。"}