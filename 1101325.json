{"id":"1101325","title":"次韵答庐陵张新恩","dynasty":"宋","author":"萧立之","text":"庭户无人斗鹊堕，藓径屐痕无半个。玲珑一骑薰风前，惊起胡床橐驼座。长身苍髯江梅间，麒麟初脱十二闲。谁教驱策落何处，水石龃龉山连环。笔头不识周鼎重，学古胸宽有云梦。才大万牛挽不前，时来八风吹不动。寒香含著西风花，汉宫寿斝倾天家。不愁旱火成焦土，黄头奴来请行雨。"}