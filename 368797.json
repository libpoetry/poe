{"id":"368797","title":"泛清波摘遍·邓尉探梅，和小山","dynasty":"清代","author":"杨玉衔","text":"茅诛径小，杏傍墙高，莺报柳桃薰染好。暖催寒勒，商略探芳计迟早。行人道。鹃声泪苦，驴足尘空，无意送春归去了。倦侣高阳，重拾杯盘坠欢少。雁来渺。短札欲凭晚潮，何处始无芳草。空怅秦淮渡昏，吴山云晓。董笙渺。立墓得句付谁，罗浮梦仙难到。料想桂梢绿凤，为伊颠倒。"}