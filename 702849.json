{"id":"702849","title":"咏史四首","dynasty":"明","author":"董其昌","text":"汉家经岁事和戎，綵缯曾无到后宫。怪底蠲租仍有诏，非关时令易为丰。鸣珂共赴午朝时，宿卫环罗退食迟。若道传餐非盛事，恰如成败论行师。金华殿里是崆峒，分直谈经礼数崇。为问君门千万里，儒臣何路向重瞳。赤地三年一妇冤，海东连坐又何言。土龙不解行霖雨，日表应须照覆盆。"}