{"id":"794366","title":"春从天上来 饷耕","dynasty":"清","author":"贺双卿","text":"紫陌春情。慢额裹春纱，自饷春耕。小梅春瘦，细草春明，春田步步春生。记那年春好，向春燕、说破春情。到于今、想春笺春泪，都化春冰。怜春痛春春几，被一片春烟，锁住春莺。赠与春侬，递将春你，是侬是你春灵。算春头春尾，也难算、春梦春醒。甚春魔，做一春春病，春误双卿。"}