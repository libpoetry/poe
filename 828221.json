{"id":"828221","title":"天童寺","dynasty":"清末近现代初","author":"陈曾寿","text":"昨遇天童僧，遂至天童寺。天风塔铃语，行行度岭次。有松万株竹万竿，到眼先识天童山。苍龙起立高秉笏，翠凤绕护飞鸣环。寺前潭蛟睡不醒，千年忽改山门影。古衲强被茀林装，设教谁能分象景。高殿广庑为稻场，户牖处处开蜂房。枯眉时遇骆驼坐，小几独焚知见香。见佛良易见僧难，永嘉难参一宿禅。诸天龙象不可致，邂逅胜地空流连。沧流浩浩无归处，维提绝纽谁龙树。未暇盛衰论佛门，早惊溃决摧天柱。渊明黄唐喟世更，康乐湖海怜平生。残年欲遇寒山语，一枕松风梦国清。"}