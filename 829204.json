{"id":"829204","title":"乡书告余前岁虞山失陷余园宅已化焦土盖先洗劫财物书籍而后焚我园宅以掩迹所馀者厨下耳","dynasty":"清末近现代初","author":"杨圻","text":"国破家何惜，堆堆瓦砾新。生前成废宅，乱后但芳邻。枯木春犹发，奇书主易人。万方悲一概，遑惜我微身。汗牛下东海，聚散叹无端。奇字家声久，先芬手泽寒。传家书剑绝，医俗子孙难。文物东南尽，千秋诲盗看。"}