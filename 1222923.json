{"id":"1222923","title":"入南城遇老医言山阳旧事因成十六韵","dynasty":"元","author":"袁桷","text":"邂逅山阳老，相传事已讹。奸雄归草莽，天地入悲歌。太守筹谋误，将军礼数苛。鞬櫜同下吏，驺御失前珂。淟涊颜如此，凭陵事若何。比肩身肯辱，却立齿争摩。水卷寒云甲，风挥白日戈。耳闻人作脍，眼见血成河。翕霍同么子，仓皇类小皤。官车奔及马，妇女走乘骡。自古儒冠忤，难将杯酒和。功成真草草，时至复峨峨。漂母恩徒快，中郎咏未磨。遗屯迷鳖石，旧浴暗龙涡。土沃村村麦，湖深处处荷。人生贵行乐，何必问铜驼。"}