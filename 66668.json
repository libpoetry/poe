{"id":"66668","title":"夕虫·君不闻兮候虫","dynasty":"明代","author":"钦叔阳","text":"君不闻兮候虫，彼何忧兮忡忡。俟秋吟兮独切，如有悲兮回风。栖倚雕阑之宇，潜跃文础之宫。时游井幹，独翳蒙茸。振商歌兮出金石，奏凄响兮韵琴箜。尔其鼓翼振振，衣裳楚楚。殷殷善悲，唧唧交语。或泣翠于瑶阶，或啼红于绮户。謇啁哳之不休，似哀乐之无主。饱清露兮焉求，溯凄风兮自诩。以若哀啼申旦，收响白日。揽衾曳杖，参横斗昃。已焉哉！彼蟀蟋兮，如助余之叹息。叹复叹兮哀尽写，虫乎聒听终未舍。朱明倏换素节至，疾鸣不休胡为者！今何依兮床下，昔何旷兮在野。草头方看露珠湛，木末瞥见霜花洒。对兹虫兮泪沾臆，流光荏苒真煎逼。深闺砧杵塞上笳，未若虫声倍凄恻。欲寄长相思，但愿加飡食。吾犹铅椠误青鬓，君莫风尘怨颜色。"}