{"id":"748648","title":"黑龙潭古梅歌","dynasty":"清","author":"何彤云","text":"寒潭黑虬老不死，偶向潭中攫云起。雪深霜厚忽僵立，万点骊珠缀花蕊。清芬微动月皆香，古干屈蟠铁难比。天荒地老不知年，仿佛传闻自唐始。唐家铁柱支炎天，荆榛久没蛮中烟。玉斧划断梁益土，冷落又阅三百年。此时灵虬在何处，抱珠想复潭中眠。时平神物再出世，腾拿依旧蟠蜿蜒。从此花开有常岁，岁岁天地春先旋。呜呼！和羹自古须此材，蒟酱乃使西南开。金马去已久，碧鸡不再来。余此一树好枝格，不知几生始修得。莫更踊跃变化入潭中，使我华山昆水无颜色。"}