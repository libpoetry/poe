{"id":"821179","title":"内家娇 大壮、匪石各以新词赋恨，余生离死别兼而有之，感怆继声，情不能已","dynasty":"清末近现代初","author":"汪东","text":"彩剪钗幡，螭盘金纽，尘影梦痕难继。凄迷夜雨，摇荡东风，乱扑花枝红坠。绣线帖残臂粉，金炉篆销心字。问半生、最有江淹恨赋，消遣何自。故里。繁华情远系。正菡萏吹香气。想吴船清事。又老柳萦肠，怒波涨泪。绕枕虫声如语，排云雁书谁寄。伫追逐、落日扶桑，漫教一味愁悴。"}