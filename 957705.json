{"id":"957705","title":"送道纯归南康 其一","dynasty":"宋","author":"范祖禹","text":"平生闻庐岳，梦想入松门。京华走尘土，岁月空崩奔。缈思放岩壑，枕石清心魂。羡君归旧隐，山水当高轩。云林对寝食，烟霭变朝昏。晴空天池溢，瀑布银河翻。奇观穷宇宙，梦泽可以吞。少年负志气，海运期鹏鲲。晚登桂堂籍，燕石笑玙璠。飘飘考城吏，放浪彭泽园。回首出都邑，仙禽谢笼樊。顾我老文史，望天方戴盆。俛仰半世间，同僚念金昆。存亡已永隔，风义古所敦。寄语谢嵇绍，终惭山巨源。"}