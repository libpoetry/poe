{"id":"1227568","title":"孙伯大山水图","dynasty":"元","author":"傅若金","text":"斋居胡为见云壑，白日虚岚满秋幌。何水深蟠地底回，层崖险历空中上。苍茫不知开辟始，咫尺须论数千丈。林湍远岫微有无，岩畔精蓝蔚萧爽。杂树悬罗拂轻黛，寒松覆谷含清响。仙源或在人间世，洞口孤舟欲长往。嗟我平生最漂泊，中年万事何鞅掌。忆昨征行多所经，至今绝境怀幽想。雷霆半夜山忽至，风雨三春石应长。对坐聊歌隐士芝，无因一试仙人杖。"}