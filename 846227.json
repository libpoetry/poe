{"id":"846227","title":"沁园春 寿壮寺丞四月十一","dynasty":"宋","author":"无名氏","text":"申伯嵩神，李白长庚，萧何昴精。恰先公三日，金仙氏降，后公三日，吕洞宾生。五百仙班，一千佛号，喜听胪声传集英。君恩重，早升华监寺，扬厉朝廷。金瓯已覆香名。正天下苍生须太平。看黄麻一命，难留五马，蟠桃三熟，会庆千龄。一尉凄凉，有官守者，莫到公堂称寿觥。三熏沐，但焚香清夜，遥拜台星。"}