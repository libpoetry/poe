{"id":"685145","title":"中秋娄元善家赏月限韵二首","dynasty":"明","author":"王弼","text":"草堂秋半气如冬，孤月飞来海上峰。兴在据床知庾老，时经剥枣念豳农。露华拂曙惊仙鹊，河彩当空动玉龙。绝景此时真一快，豪吟还拟奋诗庸。白月当空桂影微，玉楼高见素鸾飞。凉云已净千峰影，彩笔真生万丈辉。长啸天风来客座，半醒诗梦在僧扉。清樽且放狂夫醉，休说乘槎犯斗归。"}