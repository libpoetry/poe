{"id":"749760","title":"浴佛日偕刘丈希陶陈观察游麓山宿万寿寺诘朝晴霁登云麓宫小饮而作 其二","dynasty":"清","author":"邓辅纶","text":"夕景淹以徂，朝光破我阒。兴来不暇盥，失喜翻折屐。露盛磴草深，云纡石道折。旷怀物自澄，委步意俱适。元气无端倪，冥化时翕辟。白日一低垂，幽埏忽昭晰。缥缈烟中衡，逶迤湖外泽。真有倏皆空，缭青复萦白。居高瞻视殊，讵为前尘汩。扬袂谢山灵，挥杯慰奇觌。"}