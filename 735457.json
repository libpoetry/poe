{"id":"735457","title":"侍御鹤冲金公死难诗","dynasty":"清","author":"李因笃","text":"朔风吹高林，颓浪日东逝。乱起如于风，他心何可制。当年金直指，受命乱军际。破产捍危城，捐躯先自誓。所志无依违，天阶有崇替。追攀三月弓，一体殉先帝。城下洄?水，湛兰清且厉。蛟螭不敢游，雨雪常相蔽。身前有君臣，身后有伉俪。附祀得三坟，累累还相拟。呜呼板荡初，麟获伤反袂。懦愚务苟随，翻觉生死细。丈夫重末路，吾道观衰世。要当去取明，底论谋不济。下马拜斯人，关河空洒涕。为赋《大招篇》，自投流水澨。春秋煐膋萧，吉日迨邦祭。放?灵之来，神哉般流睇。其下若风马，北来行甚锐。默坐眺八乡，奚须环奇丽。四围春草生，千载哀湍闭。死者长已矣，存者德音继。吾爱孝廉公，保孤存本系。婴杵获同心，幽明事一例。况复故司徒，宗邦多遗惠，敝庐咫尺间，闻政如鲁卫。直指西巡狩，秦天一再霁。至今共伏腊，先后垂棠碣，悠悠吾所思，乃在江海裔。从泣战城南，美人空迢递。泫然登斯祠，慷慨感深诣。澄波既终古，皎月无年岁，白云著为堂，嘉夜著为砌。东西植梧桐，左右种椒蕙，上有双凤凰，飞鸣何嘒嘒。寄谢后来人，闻风同勖励。"}