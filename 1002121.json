{"id":"1002121","title":"邀肇庆府卓司法","dynasty":"宋","author":"曾丰","text":"吾性太率故多可，吾调太僻故寡和。门前蒲屦率所招，榻上尘生僻之过。生平交际二者间，燕处官居长若个。斗升新幸饱自聊，朱墨素慵闲亦颇。客来未始不相迎，问无恙外徒默坐。与君倾盖辄破愁，终日对谈至忘饿。骊龙颔下无数珠，仅容窃拾一二颗。江山句里眼何高，金玉性中天已大。雅挟承明金马资，来为郡掾得无左。苍梧水口绿一湾，紫石岩前青数朵。其间风月分外清，公馀足以供闲课。万古一语思无邪，道尽诗家大关锁。大川三百小三千，源委吾须俱勘破。下从乐职溯商那，上自国风沿楚些。江西社冷况岭南，喜得君来与磨磋。谢安不笑贫家风，相过当更具茶果。话到更阑不欲归，德公德操同床卧。"}