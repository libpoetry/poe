{"id":"696848","title":"虞美人 夜坛","dynasty":"明","author":"俞彦","text":"醮星坛上雯华湿。露泫光如滴。步虚声里月方中。看取蔚蓝浮翠满晴空。黄庭内景经初了。宝鼎沉烟小。清微虔叩玉宸君。正是天心子半夜初分。三十年前荣乐事。梦境浑相似。祗今留得梦醒人。犹有青灯白发伴残春。渐无亲戚来情话。间亦微吟罢。天公容我老闲身。更乞三杯软饱梦和神。妖冶风情天与措。梦断知何处。芙蓉如面柳如眉。正是倚栏无语惜芳菲。燕子衔将春色去。门掩黄昏雨。相思无路莫相思。不似天涯地角有穷时。悠悠碧海青天远。目极愁山浅。画眉人去恨恹恹。挽惹嫩丝垂柳舞前檐。凝销渐烬芳兰麝。掩泪亭皋下。月随云淡晚窗晴。奈可懒妆浓鬓黛眉轻。"}