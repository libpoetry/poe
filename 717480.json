{"id":"717480","title":"雁门关与天生送曹使君返云中四十韵","dynasty":"明末清初","author":"屈大均","text":"赵塞楼烦北，秦城句注东。天悬双阙峻，地压九边雄。阴积龙堆雪，寒吹马邑风。关云迷白雁，江树忆丹枫。凭眺贪形胜，追陪得钜公。醉挥军幕酒，吟送使臣骢。事业悲流水，文章慰转蓬。诗亡宜发愤，年长已成翁。李子才何杰，曹侯道故通。埙篪开乐府，衮绣丽天工。清庙朱弦似，西京大璞同。神人钦唱叹，云物接昭融。好我贻金石，游仙问华嵩。劳谦能罄折，驾驭必车攻。阮籍沉酣后，梁鸾赁作中。市廛藏远蹈，毫素托深衷。正始音相应，延陵听独聪。黄钟惊靡曼，香草拾童蒙。出处忘陈迹，箴规向薄躬。金丸当稚鸟，玉轸饰焦桐。化理论无始，交情勉有终。烹鱼须溉釜，射虎为张弓。飞将材无让，宗周梦未穷。宣威聊镇朔，赐乐在和戎。钜鹿藩京邑，飞狐扼代宫。孟舒惟布德，萧相肯居功。吾辈惭狂简，君心爱朴忠。春秋存草野，黄老谢鸿濛。赤舄堪随旦，丹砂不问洪。乾坤虽朔漠，日月自房栊。别绪纷春霰，离忧急草虫。扬旗过广武，倚剑失崆峒。铙吹桑乾远，台门北岳崇。黑河霜惨淡，青冢草朦胧。愿寄沙陀札，来招桂树丛。白登思缱绻，阴馆恨倥偬。辽后妆楼古，苏卿庙貌隆。五言冠冕在，一代舞歌空。饥渴依殊域，精灵格上穹。何当清渭猎，车后载蜚熊。"}