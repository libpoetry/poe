{"id":"1224123","title":"次韵虞彦高游阳明洞","dynasty":"元","author":"杨载","text":"忆昔神禹奠九州，兹山会计功始休。诸侯玉帛渺何许，但见万水从东流。衣冠永闭阳明洞，夜闻鬼哭岩之幽。珠宫贝阙号龙瑞，天造地设非人谋。槎牙怪树冻不死，化作千丈苍玉虬。丹洞呀然仙掌裂，翠峰巧矣蛾眉修。梅梁飞去铁锁断，往往雷雨生灵湫。轩辕缑神极秘怪，海上笙鹤时相投。平生闭门读史讴，子乃探穴先吾游。明当挟子期汗漫，题诗更在最上头。不妨山水乐吾乐，岂有饥溺忧民忧。故家乔木尚可求，有子有孙百世留。卧横玉箫泛归舟，吹散万斛江南愁。"}