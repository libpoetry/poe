{"id":"555701","title":"许由巢父二人皆唐尧时高士也与后世身陷缧绁者相去不啻万世传称弃瓢饮犊事皆未知有无昨夜梦入其庙中见二人像欣然有感题诗壁上未就而觉乃足成之甲辰九月二十二日书于狱中","dynasty":"明","author":"杨爵","text":"遭逢世道是升平，高尚同将天下轻。树上瓢捐风响定，耳边污去水流清。山中不换冕旒色，犊口惟餐芝草英。恍惚萧然祠宇在，尘颜羞见二先生。"}