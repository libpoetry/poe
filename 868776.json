{"id":"868776","title":"送陈彦群","dynasty":"宋","author":"叶适","text":"雨洗蝗蝻馀，凉生疠疟后。今朝江上峰，净失棼雾垢。举觞忻有嘱，饯我同年友。平居多契阔，远别方嗟咎。大郡得师儒，高文兴孝秀。雍容入儒雅，磨错见琼玖。众儒治六学，厥志存不朽。量空计寻丈，汲海论升斗。因之入簪组，并欲垂篆籀。公才赋超卓，杰立气愈厚。火宿无馀烟，果实甘众口。书来幸细评，副此频矫首。"}