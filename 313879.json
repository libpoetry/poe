{"id":"313879","title":"贺新郎·终古孤峰峙","dynasty":"现代","author":"萧劳","text":"终古孤峰峙。啸歌中、长风碣石，海潮吹起。暮岁壮心叹未已，魏武凭轩顾视。恰及壮、吾曾临莅。万树飞花前朝寺，认红埋、乱甃高低砌。谁著色，画屏丽。平铺大礐流清泚。夏泉莹、携醪坐饮。一杯芳旨。细雨群松迷涧路，岩罅云窝小憩。照巅际、斜阳初霁。老至青山犹入梦。菊重开，只有他年泪。弹指顷，异人世。"}