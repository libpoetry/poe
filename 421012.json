{"id":"421012","title":"贺新凉 雨夜不寐","dynasty":"近现代","author":"黄祝蕖","text":"旅枕眠难稳。听窗前潇潇淅淅，倍增愁损。起检家书灯下看，泪湿墨痕重涴。尽负了春光晼晚。白发青衫还作客，算功名付与新诗本。虾菜梦，故乡远。绿阴几日添池馆。悄无人落花满地，疏帘不卷。旧侣零星三两在，消息天涯隔断。空自对炉香茗椀。抛撇情怀非易事，更声声催尽残更短。鸡唱又，恼邻院。"}