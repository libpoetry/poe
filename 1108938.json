{"id":"1108938","title":"读本朝事有感十首","dynasty":"宋","author":"刘克庄","text":"若纳希文受责均，前贤初岂有冤亲。暮生颍上还惆怅，引起无穷射羿人。力荐资深入柏台，独延吉甫客翘材。如何岁晚钟山寺，只见黄州副使来。晚遭吕范攻尤峻，死辟荆舒恨未销。举世共非前濮议，无人细考后尊尧。非独苏仙念老穷，古灵亦复荐孤忠。白头不得诸公力，惟有西塘八十翁。师道在三乌可畔，友伦居五岂容亏。恰方誉瓘俄倾瓘，亦有尊颐不救颐。京携刽子丹谁颈，恕发私书族几家。天下那贵黄背子，人间岂有白桃花。未谏瑶华世未知，故人已讶道乡迟。退之著论差伤早，不待阳城伏閤时。垂帘复辟身俱稳，送吕迎章话又新。瞒得庭中相泣者，难瞒屏后窃听人。翻来覆去几枰棋，靖国崇宁各一时。前日雕笼栖宿者，等闲飞过蔡家池。愈作唐经还蓄缩，邕知汉事谩喽啰。假令实录成书了，其奈雍丘问目何。"}