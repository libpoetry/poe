{"id":"72807","title":"咸淳师相","dynasty":"元代","author":"张宪","text":"咸淳师相专军国，堂吏馆宾供羽翼。诸司百职听使令，台谏承颜言路塞。轮舟五日一入朝，湖山佳处多逍遥。谀言佞语颂功德，边事军声听寂寥。半闲堂连多宝阁，歌姬舞妓相欢乐。十年国势尽倾摧，犹谓师臣堪付托。师臣师臣躬督兵，珠金沙头锣一声。十三万人齐解甲，寡妇孤儿俱北行。君不见，黯淡溪流东复东，木棉花开生悲风。师臣不忍马革裹，厕上有人能拉胸。"}