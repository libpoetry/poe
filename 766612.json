{"id":"766612","title":"惜余春慢","dynasty":"清","author":"黄燮清","text":"傅粉临妆，凝脂扶醉，上巳初晴时序。嫣然欲笑，澹不胜情，如对玉人三五。曾记愔愔画廊，把酒看伊，燕憎莺妒。怕匆匆开落，传神摹艳，要春留住。谁信道、愁入芙蓉，芒生荆棘，一霎催花风雨。楼台泡影，翰墨沧桑，忍忆那回尊俎。不是天台梦游，自出山来，恁时归去。问仙源鸡犬，总难忘却，画图重补。"}