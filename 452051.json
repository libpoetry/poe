{"id":"452051","title":"六月三日叶凝秋兄招饮予与是务斋主江南同往席间是务斋主口占七排八韵大家相约步韵叶兄先成予次日乃就","dynasty":"当代","author":"吴金水","text":"胸中浩气接长江，吐出波涛撼北窗。欲挽风骚归落寞，故将金石作舂摐。郑声已厌红牙板，春酿还倾白玉缸。莫道吟怀忘蜀魄，要将醉语傲秦邦。浮云久识千年幻，烈日焉能百草降。且向汀洲偕野鹭，笑看堂庙闹村尨。君探碧海明珠出，我愧黄钟寸梃撞。谁有清才堪夺锦，忽然奇气上眉庞。"}