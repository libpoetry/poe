{"id":"726349","title":"桂楫泛河中","dynasty":"南北朝","author":"沈君攸","text":"黄河曲注通千里，浊水分流引八川。仙查逐源终未极，苏亭遗迹上难迁。眇眇云根侵远树，苍苍水气合遥天。波影杂霞无定色，湍文触岸不成圆。赤马青龙交出浦，飞云盖海远凌烟。莲舟渡沙转不碍，桂楫距浪弱难前。风急金乌翅自转，汀长锦缆影微悬。榜人欲歌先扣枻，津吏犹醉强持船。河堤极望今如此，行杯落叶讵虚传。"}