{"id":"417504","title":"一萼红","dynasty":"近现代","author":"寇梦碧","text":"对兰宵，正妒云初坼，眉月理新娇。钗扇欢情，袜尘游事，拚与残梦同销。记曾听、离鸾一曲，剩春心、还共爨桐焦。花外疏钟，天边去雁，魂断谁招。瞥眼流光过羽，奈池台柳嫩，忍折柔条。锁怨鹅屏，压愁麟带，孤负多少芳朝。念别后、筝哀笛苦，难分付、呜咽去来潮。蜜凤似怜幽独，泪尽红凋。"}