{"id":"921098","title":"又次前韵赠贾耘老","dynasty":"宋","author":"苏轼","text":"具区吞灭三州界，浩浩汤汤纳千派。从来不著万斛船，一叶渔舟恣奔快。仙坛古洞不可到，空听馀澜鸣湃湃。今朝偶上法华岭，纵观始觉人寰隘。山头卧碣吊孤冢，下有至人僵不坏。空馀白棘网秋虫，无复青莲出幽怪。我来徙倚长松下，欲掘茯苓亲洗晒。闻道山中富奇药，往往灵芝杂葵薤。诗人空腹待黄精，生事只看长柄械。今年大熟期一饱，食叶微虫真癣疥。白花半落紫穟香，攘臂欲助磨镰铩。安得山泉变春酒，与子一洗寻常债。"}