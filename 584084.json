{"id":"584084","title":"洞庭湖用杜韵","dynasty":"明","author":"黄衷","text":"两年荆楚路，此日洞庭湖。水净云连席，风调客转舻。野情纡岛屿，民命但菰蒲。日御随浮没，坤倪定有无。春莎迷雁碛，夏潦退龟涂。远适忧还尔，奇探兴未孤。观鱼忘大泽，聆乐倚燋梧。不识芙蓉国，空临渤澥图。角糈虚吊屈，泪竹倘怀虞。拟弄横江笛，将携煮石炉。靓游逢汉女，异觏舞天吴。莫比沧波渚，能栖朝暮乌。"}