{"id":"1233604","title":"至大庚戌正月二十一日予与儒公禅师谒松瀑真人于龙翔上方翰林邓先生适至予为赋诗四韵诸老皆属和焉后三十一年是为至元辛已正月二十三日过伯雨尊师之贞居无外式公刘君衍卿不期而集辄追用前韵以纪一时之高会云","dynasty":"元","author":"黄溍","text":"庐山旧事谁能继，三十年前此会同。偶尔共来今日雨，萧然犹有古人风。坐深遥对花如雾，兴尽徐归月在空。仰止前修那堪作，聊追馀响托无穷。"}