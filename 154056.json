{"id":"154056","title":"哭小侄梅老","dynasty":"宋代","author":"苏泂","text":"我初养柏儿，年纪三十四。颖季得梅老，岁数适我类。而梅生不凡，头骨甚硗异。见之怀抱中，宛有成人器。漆光眼目动，玉雪皮肉细。爱之甚于柏，稍长望其贵。每出偏问归，祝父好看视。犹嫌碍关钥，莫伴柏嬉戏。固尝约而父，筑室更隣位。请师共教授，儿侄精六艺。中年不如意，藉此期自慰。庶几和仲老，他日远虎侍。梅胡不佳实，飘谢许危脆。更医再而三，历齿一十二。留之苦不可，去我何乃易。而父真断肠，汝伯重垂涕。尔梅竟何往，小槥但遗蜕。登槃莫荐子，登陇休折寄。云然我所伤，畏是尔名字。梅兮早归来，尚作梅花弟。"}