{"id":"573877","title":"拟谒李旴江祠","dynasty":"明","author":"邵宝","text":"旴江傍群山，何处李公墓。城西深树林，宛转通细路。秋雨漫如丝，沾湿兼瘴雾。缅怀千载人，乃独缺瞻顾。惟公力古学，虞周在襟度。平生抱遗经，芜径倏超惊。周行日千里，不识草多露。典谟二三语，一笔万蛟负。横亘天地间，精光破昏暮。大哉忠孝词，居然见公素。宝也晚且愚，焉能踵高步。耿耿结中怀，所向惟恐误。何当洁芳尊，再拜酬夙慕。"}