{"id":"709124","title":"苦役行","dynasty":"明末清初","author":"王邦畿","text":"昔日苦征役，乃是耳闻之。今日苦征役，乃是亲见之。昔时役苦犹可闻，今时役苦不可陈。陈之不能罄苦辛，陈之有耳不汝闻。陈之又恐长吏嗔，人宁犯虎勿犯吏。猛虎杀人人立死，长吏杀人不得死。上悬于天，下踏实地。长吏徵夫直入庭，长吏徵夫不容停。一户一月凡三徵，二户男成丁一丁。上写年岁五十零，紫膛面色今黄青。脚气浮肿心不宁，只得出门赴王程。回头低向役妇陈，十家为甲五为邻。不得脱身，不敢脱身，恐贻汝祸并他人。前日畜鸡畜至今，乡秤曾秤重两觔。卖之可得银六分，此鸡与汝办米薪。薪难妇采，役难夫代。哀哉先哲言，难保谁在谁不在。"}