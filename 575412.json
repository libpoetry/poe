{"id":"575412","title":"蓟门述 其五","dynasty":"明","author":"戚继光","text":"嗟乎，塞垣将校殊堪伤，闻之凄楚彻肝肠。于今满眼遍痍疮，谁为穷边独沾裳？莫讶反复还摧藏，移桡吕梁驰太行。古来人情元靡常，何况琼簪铁裲裆！吾曹致身期飞扬，不必尤人当自臧。上勤国豢十代强，偶荷戈矛临边疆。既无能赋退虏章，复无计缚左贤王。徒与斯世相低昂，韬钤未闲谋稻粱。边事日隳习日荒，西北之陲嗟金汤。君看圣代边策长，六十万人俱戎装。不将筋力答吾皇，方寸何安颜何光！蓟门老卒言非狂，令予挥涕立斜阳。浮生俄顷休回翔，努力人纪与天纲。为子死孝行聿彰，为臣死忠国之良。勿以余词空慨慷，千秋姓字期垂芳。"}