{"id":"698759","title":"狮林灵泉","dynasty":"明","author":"徐宏祖","text":"千穟明珠孰为探，灵源绝顶见灵龛。湛摇松影雪千尺，冷浸梅花月一潭。碧玉眼中丹透液，青莲舌上露成甘。满林不乏人天供，洒作天花润法昙。静里泉流石忽穿，峰头明月斗娟娟。窍通骨节凉生髓，源自头颅玉作涎。只道醍醐天上落，直将沆瀣掌中悬。青衣丹凤寻常事，谁解灵源此更偏。"}