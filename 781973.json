{"id":"781973","title":"赠王大京兆国安","dynasty":"清","author":"戴梓","text":"唐虞开盛世，稷契用名公。学以经纶展，才缘著述雄。文章成史册，道德探崆峒。敬缅徽猷绩，难将竹帛攻。拥旄箕子国，代语未央宫。鸭绿波涛静，龙江惠恺充。九重膺节钺，两浙受帡幪。豪黠摧如朽，黔黎抚若躬。一方惊夏日，万户被仁风。海澨无潜鳄，郊坰有集鸿。露回南国草，声播北宸枫。半壁天皆煦，千城地共丰。口碑镌自永，腹鼓乐无终。执法公无外，培根秩莅东。兆民知永赖，万国庆攸同。莫谓留班久，端邀借寇功。廿年须未白，一世袖仍空。愧我微垣厕，钦君泰岱崇。关河烟雨隔，企慕梦魂通。忽荷黄麻下，欢依白署中。三台瞻气宇，九鼎待调融。始释当时切，因倾此日衷。岭梅晴雪淡，湖柳晓烟笼。每值千春节，争来万烛红。藜鸠鬨野老，竹马闹儿童。遥望云霄拜，深酬惠泽洪。城闉春浩荡，灯火月玲珑。携得麟为脯，歌来凤倚桐。三尊歌一曲，同祝寿无穷。还有吾人献，千山翠若葱。"}