{"id":"690215","title":"复字闲咏六言绝句五首","dynasty":"明","author":"张含","text":"花影重重叠叠，风声刁刁调调。日暖群蜂酿蜜，春寒独鸟栖巢。苍松错错落落，桃花灼灼盈盈。树老云盘睡鹤，春残雨咽啼莺。丈夫磊磊落落，下土戚戚营营。独勘庄周蝶梦，不闻祖逖鸡鸣。浮生泯泯默默，荒村阒阒幽幽。远避尘中车马，独寻月下沙沤。人世匆匆扰扰，天道汩汩悠悠。但得钓渔避世，从教屠狗封侯。"}