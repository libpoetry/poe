{"id":"1120172","title":"踏莎行","dynasty":"宋","author":"陈德武","text":"声迹随风，浪痕如霰。蓝桥路远无由见。黄昏肠断倚阑时，看看数尽南飞雁。日理丝机，宵拈针线。春秋不管莺和燕。欲将心事诉佳期，回文直上金銮殿。梅压宫妆，柳横眉黛。都将留得春光在。弄琴台上忽相逢，吹箫月下曾相待。海燕春归，江鸿秋迈。到头总是恩和爱。佳期约在白云间，一团和气春如海。"}