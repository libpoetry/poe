{"id":"554919","title":"一斋为永康黄肃赋","dynasty":"明","author":"黄仲昭","text":"平地欲为山，所积非儋石。高丘欲掘井，胡能计寻尺。为学正如斯，孜孜当不息。持之亦有要，曰惟主于一。所以古哲人，乾乾以终日。讲学穷至理，饬躬崇令德。习俗谅不移，他岐岂容适。万理忽昭融，圣域可优入。穷则善其身，达则行于国。俯仰天地间，能事从此毕。黄生志希贤，颜斋警晨夕。吾将考其成，勖哉慎无斁。"}