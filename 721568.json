{"id":"721568","title":"赠毗陵毛子","dynasty":"明末清初","author":"屈大均","text":"总角逢君日，羊城正卜居。心摧哀痛诏，泪洒治安书。仓卒贻兰草，飘零断鲤鱼。时闻骚些曲，沅上吊三闾。我爱吴音好，悠扬国士风。美人怀别鹤，清夜拂焦桐。月迥秋河失，花深镜水通。天风吹不散，一曲彩云中。客心如顾兔，长在月中生。只影赊春带，繁声恨宝筝。骅骝虚朔漠，蟋蟀满秋城。芜绝寻君梦，连宵到柳营。"}