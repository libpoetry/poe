{"id":"713421","title":"霜橘","dynasty":"明末清初","author":"陈恭尹","text":"嘉果生炎甸，飞香始素秋。一官曾命秩，千树拟封侯。绿叶霜弥翠，金衣晚未收。玲珑明夕照，磊落亚枝头。浥露姿常洁，摇风蒂自柔。厥包神禹锡，作颂楚臣优。偶入金盘采，蒙兼玉馔羞。甘酸消宿酒，清冷破牢愁。小瓣轻镭柚，微红妒石榴。光凝珠的的，声入齿飕飕。水玉深潜壑，坚冰满贮瓯。近之清内热，闻者亦涎流。有目应同赏，非时莫暗投。苞中仙对奕，江上鹤成楼。实以逾淮变，花从到邺休。贞操元自固，众卉岂其俦。药品皮为上，医师旧是求。青黄分所治，沉痼赖能瘳。色味称俱美，驱除力更尤。有如词翰士，兼善甲兵谋。筋核皆堪取，虫鱼不是雠。一身无弃斥，万里极车舟。橘谱原多种，诗篇亦满眸。醉来浑忘却，何处更旁搜。"}