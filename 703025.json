{"id":"703025","title":"再酬雪湖叠前韵二首","dynasty":"明","author":"谢迁","text":"湖山待我乐馀年，谁信人间别有天。话止桑麻怜野老，食须烟火愧云仙。崇冈峻岭经行遍，竹几蒲团对坐便。懒兴为君勾引动，短章时复博长篇。漫向新年问旧年，衰荣分定总由天。五湖舟远归狂客，斗酒筵长对谪仙。身外浮名群念息，淡中真趣两心便。风情惟有诗逋在，才入春来又几篇。"}