{"id":"765080","title":"摸鱼儿 莼","dynasty":"清","author":"徐釚","text":"惹江东、季鹰归去，只三泖五湖路。年年惯做秋风伴，碧缕愁牵烟雾。愁何莫。君不见、霜摧菰米莲房露。留伊少住。恰鲈脍方残，霜柑又好，一样系情处。堪惊也，惟有波漂蘋末。那禁几番风雨。还从碧涧忆莼羹，脂滑晶瑩无数。休回顾。君不见、芦花瑟瑟迷寒渚。犹闻人语。问食品厨娘，银丝冰缕，应为尔添箸。"}