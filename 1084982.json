{"id":"1084982","title":"赠王吉老县尉","dynasty":"宋","author":"王十朋","text":"臣子大节孝与忠，父母仇雠天不同。贤哉会稽王孝子，感槩有古烈士风。松楸一夕盗破冢，亲获鼠辈闻之公。有司守法贷其命，孝子衔恨无终穷。谁谓书生胆如许，貌若尪羸中甚武。手斩凶人提髑髅，请死申冤诣公府。君不见齐襄内行世所羞，春秋贤之缘复雠。又不见子胥鞭尸报父怨，太史为之作佳传。君今枕戈志已伸，更须移孝为忠臣。他年当作傅介子，誓斩楼兰雪国耻。"}