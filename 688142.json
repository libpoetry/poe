{"id":"688142","title":"挽国戚廖廷玺都阃","dynasty":"明","author":"朱诚泳","text":"剑气横空结暝阴，英雄触目亦伤心。龙蛇阵古风雷壮，狐兔群多草木深。云散柳营春寂寂，鹤归虎帐夜沈沈。边城爪士知多少，目断旌旗泪满襟。战袍簇锦炫朝晖，万里边城纵武威。沙苑不归蕃帐马，将星空堕塞垣扉。草荒高冢埋金剑，云锁空山暗铁衣。一段英雄招不返，野花香冷雨霏霏。"}