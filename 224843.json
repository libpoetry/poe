{"id":"224843","title":"庆寿光·丹扆疏恩","dynasty":"宋代","author":"晁端礼","text":"丹扆疏恩，庆闱受命，圣朝广孝非常。大邑高封，名兼寿考辉光。闾巷相传盛事，焕丝五色成章。崇新栋，天语荣夸，共瞻积善华堂。灵龟荐祉，紫鸾称寿，千锺泛酒，百和焚香。况有新教歌舞，妙选丝篁。馀庆从今沓至，看儿孙、朱紫成行。闻说道，贤得阴功，姓名仍在仙乡。"}