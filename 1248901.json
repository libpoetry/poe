{"id":"1248901","title":"纪梦中作书遗报复元","dynasty":"元末明初","author":"杨维桢","text":"九月九如三月三，五湖山水尽清酣。西瞻林屋三天近，南上风帆一日贪。潮蹴滟堆青不动，雨悬花洞气长谽。月中箫鼓神君殿，云下龙鸾帝子骖。猛虎护林依董奉，毒蛇避井施苏耽。胭脂塘暗清尘起，缥缈峰高碧落参。落日大堤花杲杲，西风茂苑草毵毵。越人仕倦秋思枣，吴女情多夜擘柑。自是王仁僧好伴，为予善唱《望江南》。"}