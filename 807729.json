{"id":"807729","title":"疏影  黄梅","dynasty":"清","author":"陈维崧","text":"霜天残腊。绽缃梅满树，半开微合。懒斗春园，小白长红，只爱新兴蜜蜡。郁金堂外模糊见，贪耍学、厌禳妆法。惹绿窗、镇日昏黄，错认熏香睡鸭。曾有个人云鬓，摘盈盈半朵，和笑低插。戏骂花枝，何物檀奴，也上香蝉斜压。如今人去花何用，索性把、花枝齐搯。搅斜阳、别样心情，且唤浇愁蛮榼。"}