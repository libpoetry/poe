{"id":"1111380","title":"闺怨五首","dynasty":"宋","author":"许棐","text":"眉锁从春不暂开，懒移心事向妆台。恩情恰似残花片，去逐东流更不回。别后相思瘦玉肌，不堪重著看花衣。恨君得似梁间燕，社日辞家社日归。月引庭花影上窗，闷和簪朵卧空床。春寒翠被无人共，闲却熏炉一字香。离愁一点浓如黛，强把金篦扫不开。新月几番呈巧样，薄情夫婿未归来。小院东风去住中，春愁元不隔帘栊。自家颜色凋零尽，却对花枝惜堕红。"}