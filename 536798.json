{"id":"536798","title":"三杨诗 其三","dynasty":"明","author":"王世贞","text":"踯躅广莫间，乾坤迫迟暮。一接容城生，遂令豁衷素。往者大难集，边尘窘天步。?藩托援师，皇诚柰深顾。阴谋重借寇，耗我黔首赋。谓遘互市欢，弭其来侵路。生也叫阊阖，画沙请前箸。堂堂如中国，戚戚仅奸竖。障尉适穷边，年命不反悟。乾威■竖魄，伏机乃大露。命尔尚书郎，忧天渐成痼。赐环主恩深，请剑臣节固。安危托将相，腹心横巨蠹。岂惟臣私愤，万口胁莫吐。吏议既以深，龙鳞遂终忤。惨淡滨海臣，传章复寻讣。夕卧五四起，明河望东注。颇闻草奏时，业已为棺具。元造竟何心，茫茫一身付。所忧在国谋，敌志谐举措。大泽沦兼城，澜涛谁能募。"}