{"id":"832897","title":"高阳台 惠州西湖，朝云墓在其左侧","dynasty":"清末民国初","author":"朱祖谋","text":"连巘平烟，清波小镜，妆成缩本西湖。语变炎禽，年光细草催徂。分明玉塔红棉路，笑暂来、客意疏芜。太悤悤、拖策天涯，叠鼓城隅。一杯销与罗浮碧，占清新风日，天与髯苏。片霎鹃声，朝霞飘堕沤珠。丹成不共维摩去，怕散花、人比山孤。熨归魂、小碣蛮花，留偈如如。"}