{"id":"677820","title":"与林九龙门夜宿迟明赠别兼寄周一玄","dynasty":"明","author":"高柄","text":"江郭梅已白，飞霜肃严冬。故人惜短景，握手龙门东。群壑倏暝色，虚亭寒夜空。明灯照孤月，相对情未终。明发忽惆怅，拂衣如飘风。长天西北倾，三山落云中。中有淡荡人，孤高含清真。三年阔风采，百里悲胡秦。前日游远方，登堂别严亲。出门向西笑，逸气凌秋旻。雪度日边棹，风吟江上蘋。清诗落吴楚，此地生阳春。郢曲和者稀，剑歌不复陈。归来使酒气，酒酣气益振。青楼唤歌舞，日见罗衣新。却笑相如宅，凄凉四壁尘。交欢徒结面，肝胆向谁陈。因子写远意，风期越江滨。"}