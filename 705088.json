{"id":"705088","title":"乙卯春大人有文安之行送至京口大人用杨柳青青渡水人为韵赋七绝以别敬步原韵","dynasty":"明","author":"魏学洢","text":"奔流去不息，离愁方未央。江南望江北，烟里见垂杨。平时不解欢，临别思聚首。无计系征帆，伤心道傍柳。波白连天远，登高伤客情。来朝刍马处，西北暮云青。分手经年别，难教离恨轻。秋鞭如可整，燕草尚馀青。时序属春深，世序属岁暮。相将了蠹编，同访桃花渡。渺渺万里涛，风疾乱帆驶。惆怅对金焦，愁心满江水。岁岁饥驱出，惯于僮仆亲。幸闻帝都近，频有往来人。"}