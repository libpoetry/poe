{"id":"937279","title":"题十八学士图","dynasty":"宋","author":"陆游","text":"隋日昏曀东南倾，雷塘风吹草木腥。平时但忌黑色儿，不知乃有虬髯生。晋阳龙飞云滃滃，关洛万里即日平。东征归来脱金甲，天策开府延豪英。琴书闲暇永清昼，簪履光彩明华星。高参伊吕列佐命，下者才气犹峥嵘。但馀一恨到千载，高阳缪公来窜名。老奸得志国几丧，李氏诛徙连孤婴。向令亟念履霜戒，危乱安得存勾萌。众贤一佞祸尚尔，掩卷涕泪临风横。"}