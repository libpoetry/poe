{"id":"420342","title":"薄倖 游仙","dynasty":"近现代","author":"沈轶刘","text":"流沙遥指。讶西极青鸾朱使。便敲出、琅璈神奏，谁渡蓬莱弱水。镇无言、愁杀王登，瑶台一夜霓裳死。任抓背麻姑，偷桃曼倩，坠向壶天仙市。曾记得春龟畔，然绛炬、灵禽来止。恨葡萄泻醴，难调宫徵。琼浆孤负蓝桥涘。鹿肝麟髓，再休提、前度绸缪，付与鹦哥觜。扶桑过了，返照重催暮紫。"}