{"id":"1122751","title":"庐山五猗","dynasty":"宋","author":"洪咨夔","text":"猗若人兮葛巾，渡柴桑兮水泠泠，稚子髧两髦兮从而后。东家有酒兮，绿参天其荫柳。山风凉兮月瞑，枕白石兮未醒。漭无极兮天游，不知乾之为马兮坤之为牛。猗若人兮锦袍，屏九叠兮紫云高。骑云气兮超遥，汗漫下上兮昌羊以遨。左手兮提北斗之杓，右手兮挈东海之鳌。摩两耳兮酣热，眇八荒兮秋毫。猗若人兮草堂，谷帘夕阴兮香炉朝阳。表溟涬以为门兮，架虚空以为屋。四海非无友兮，邀白云而同宿。风露澹兮我琴，舞玄鹤兮龙吟。与太古兮同音，尚灵脩兮知心。猗若人兮黄犊，春风荡兮瑶草绿。犊护草兮行复止，隔林呼兮老觳?。眠犊背兮闲闲，仰看青天兮飞鸟还。恍梦游兮何所，箕山颍水兮匪巢伊许。猗若人兮深衣，万钟不为泰兮一箪而遁肥。溪之清兮不受淄，月离离兮风披披。芙蓉兮涉采，欲淡兮心夷。驾言兮何之，羲文兮与归。"}