{"id":"404471","title":"一萼红·蓉城春感","dynasty":"近现代末当代初","author":"刘永平","text":"黯伤神。忽两番梅绽，佳节忆交亲。兽炭添温，蛮笺制句，回首难索前尘。叹今夕、灯红酒绿，解持护、百劫梦中身。煮茗生香，举杯欲醉，却忍沾唇。惊看旧符新换，正筵开西阁，箫沸东邻。闲掩重屏，慢翻零稿，惆怅都为伤春。几回误、仓皇兵马，望乡国、迢递隔烟云。欲待牢愁洗净，恨缕难分。"}