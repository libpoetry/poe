{"id":"271397","title":"三姝媚·乙亥上巳，乌龙潭修禊，分韵得满字，次梦窗都成旧居韵","dynasty":"现代","author":"吴梅","text":"城西携杖惯，过清凉山前，古怀何限。胜节重临，对故丘云树，乱尘难浣。水毒龙蟠，愁剑底腥涎滋蔓。画里楼台，休展芳塘，种花招燕。知道风鸢吹断，但线弱风高，那知长短。绣陌依然，纵手携金缕，漫临歌宴。暖律初调，春未改阴晴千变。剩有盈盈夕照，蘼芜恨满。"}