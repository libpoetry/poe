{"id":"1142259","title":"赵春谷约游北山次陈本斋韵","dynasty":"宋末元初","author":"牟巘","text":"病士痼于懒，举世少匹亚。未省读道书，低头蒙绛帕。梦想北山北，户限久不跨。折简许我游，篮舆暂相借。腹鸣肩自举，悠然谢衔靶。邂逅得水竹，神明湛吾舍。山亦紫翠横，了不费要迓。平生赤两脚，城市所深怕。何妨岩石间，共永一日暇。高情伟卓荦，不在古人下。喜客见眉宇，煮茗扫风榭。老山澹一癯，龟息闻静夜。摄衣倒凌景，回首怜俗驾。吾侪偶会弁，小语辄雷咤。风雨万虑清，讵肯随物化。商山尚局促，而况彼畦夏。"}