{"id":"235487","title":"解连环·素书谁托","dynasty":"宋代","author":"杨无咎","text":"素书谁托。嗟鳞沈雁断，水遥山邈。问别来、几许离愁，但只觉衣宽，不禁消薄。岁岁年年，又岂是、春光萧索。自无心、强陪醉笑，负他满庭花药。援琴试弹贺若。尽清于别鹤，悲甚霜角。怎似得、斜拥檀槽，看小品吟商，玉纤推却。旋暖熏炉，更自炷、龙津双萼。正怀思、又还夜永，烛花自落。"}