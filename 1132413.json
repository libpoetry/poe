{"id":"1132413","title":"谢长安孙舍人寄惠蜀笺并茶二首","dynasty":"宋","author":"魏野","text":"彩笺一轴敌琼瑰，喜见亲题手自开。远胜浣花人寄到，贵从视草客分来。百张重叠霞初卷，十色参差锦乍裁。红药篇章方雅称，老夫无用拟封回。谁将新茗寄柴扉，京兆孙家小紫微。鼎是舒州烹始称，瓯除越国贮皆非。卢仝诗里功堪比，陆羽经中法可依。不敢频尝无别意，却嫌睡少梦君稀。"}