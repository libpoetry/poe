{"id":"817319","title":"过金鱼池","dynasty":"清","author":"戴亨","text":"暮春偕道侣，春服试初成。经雨林花色，衔泥水燕情。野风吹面暖，岚气傍衣生。浴咏思前哲，遥遥结远盟。违俗原无意，馀生自有涯。谈经寻僻地，沽酒就晴沙。野日迟菱浦，风泉落涧花。但教予性适，谁识世情赊。野酌无专向，幽寻信屐踪。沼鱼晴弄影，沙渚细含风。虎仆抽新藻，龙兹藉落红。萧然濠濮上，胸境一时空。幽思萦新句，奇情恋落晖。清风时拂座，空翠偶沾衣。疏野真成癖，嬉游未尽非。归来天欲暮，乘兴叩僧扉。"}