{"id":"1117628","title":"景德寺考试秋日即事四首","dynasty":"宋","author":"陆佃","text":"朝来爽气雨初乾，乔木阴阴锁昼寒。深院下帘风不动，夕阳幽鸟傍阑干。秋声一夜满长安，密雨疏风次第寒。幽草落花归思乱，寂寥终日倚阑干。西风吹绉一池秋，故殿疏帘半上钩。满眼夕阳归未得，菊花桐叶伴人愁。看尽斜阳夕未还，夜天如水断云閒。玉楼咫尺无人去，月上珠帘第几间。"}