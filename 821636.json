{"id":"821636","title":"宴琼林","dynasty":"清末近现代初","author":"汪东","text":"休沐遇良辰，爱第一名园，堪避炎夏。步修径、绿竹影随人，凤尾枝枝潇洒。枇杷正熟，飞鸟共、金丸叠下。更虚亭、是处清香透，有风荷相亚。何意重游向此，顿凄然、情绪难话。暗想旧日携佳伴，尽留连忘夜。盟言在、芳踪杳杳，验遗迹、泪痕沾惹。怨词欲尽书笺素，还遭故人骂。"}