{"id":"1252483","title":"贞溪初夏六首","dynasty":"元末明初","author":"邵亨贞","text":"雨后深林竹笋肥，渡头风急柳花飞。柴门不掩绿阴静，人在闲窗试苎衣。绿阴桑柘满高原，白水蒹葭接远村。江上人家无俗事，轻舟载网过柴门。巡檐燕子掠晴丝，隔水茶烟出院迟。草色入帘人不到，午风吹暖梦回时。春水初收露浅沙，野人相见问年华。芒鞋竹杖前村路，烟树深深叫乳鸦。楝花风起漾微波，野渡舟轻客自过。沙上儿童临水立，戏将萍藻饲黄鹅。巷巷缲车桑茧熟，村村社鼓野神来。鹁鸠声向树阴里，花下柴扉昼不开。"}