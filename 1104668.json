{"id":"1104668","title":"熙宁蜡祭十三首 东西郊降神用《高安》。","dynasty":"宋","author":"郊庙朝会歌辞","text":"天锡康年，四方顺成。乃通蜡祭，索享于明。金石四作，羽旄翠旌。神来宴娭，泽被群生。惟蜡有祭，报神之功。合聚万物，来享来宗。承诏摄事，不忘肃雍。灵之格思，福禄来崇。穰穰丰年，繄侯休德。帅承天和，钦象古则。嘉玉量币，奠容翼翼。灵施暨民，罔有终极。礼崇明祀，必先成民。奉牲以告，备腯其均。炮炙芬芬，俎豆莘莘。锡之纯嘏，以佑斯人。秩秩礼文，为坛四方。嘉栗旨酒，百神迪尝。敷与万物，既阜既昌。伊乐厥福，传世无疆。礼文备矣，肃肃无哗。金石谐节，圭璧光华。粢以告丰，醴以告嘉。锡兹福祉，以泽幽遐。灵之来下，扩景乘光。灵之回御，景龙以骧。鉴我休德，降嘏产祥。大田多稼，以惠无疆。美若休德，民和岁丰。稼穑云施，其积如墉。惠我四国，先啬之功。祭之百种，来享来宗。皇皇灵德，经纬万方。承诏摄事，陟降以庄。高冠岌峨，长佩锵洋。嘉承神贶，令闻不忘。于穆明祀，莫如报功。灵之利泽，惠我无穷。斋以涤志，币以达衷。抚宁四极，永锡登丰。英英礼文，既备而全。严严四郊，屹屹紫坛。百末旨酒，其敷若兰。何以畀民，既寿而安。林林生民，含哺而嬉。教之稼穑，实神之为。图报厚德，万祀无期。以假以享，锡我繁禧。嘉荐芳美，灵来宴娭。斿车结云，若风马驰。既至而喜，锡我蕃禧。嘉承天贶，曼寿无期。"}