{"id":"1062173","title":"次韵和了信上座","dynasty":"宋","author":"洪炎","text":"天公下观戏鱼龙，分披惇物隳岱宗。尘沙欲枯罔象眼，酒醴难浇磊块胸。会稽之南曰闽海，东行万里因雄风。二儿得邑古长乐，意拟分治三山中。门张雀罗即我室，吊影不识求羊踪。担簦挟卷者谁氏，捉笔言诗有此公。纷纷道旁皆苦李，辛酸交攻无复理。入林初闻薝卜香，知味自觉醍醐美。今时杜陵见老人，他日汤休望吾子。我观蓬壶才一水，桐柏罗浮相对起。赤乌衔符得宝书，青鸟拂檐来报喜。君能无事如懒残，吾儿傥不惭张底。"}