{"id":"500443","title":"送文元粲游学杭城","dynasty":"明","author":"陶安","text":"钱塘繁华甲天下，雨霁湖山翠如画。朱楼人醉绮罗春，缃帙谁谙灯火夜。一时见君真拔俗，千里寻师遥税驾。生长富贵厌膏粱，隽嚼经书如脍炙。采凤鸣阳出丹穴，苍隼凌秋飞太华。柏垣绣斧风烈存，椿府屏车光宠亚。名贤奕世妙有传，赤箭南金贵无价。闭门功比萤雪勤，入室气与芝兰化。自喜高怀孤月朗，颇厌辩口悬河泻。词林惊见烂春葩，圣田待穫丰秋稼。寸心莫逐汗漫场，万里当会神明舍。客中昆弟共绸缪，岁杪杯盘聊慰藉。胥涛海口撼风霆，吴阜城心起台榭。莲衣红映歌艇筵，柳丝青拂钿车帕。遽令此志生蛊惑，何异无知归罟擭。直须意气慎交游，而况习俗多浮诈。策勋行矣当盛年，展卷琅然了清暇。诏书今日科制复，文星彻晓光芒射。相期才器擢明廷，早植栋梁成大厦。春风吹上杏花枝，天衢飞鞚青云靶。"}