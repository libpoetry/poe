{"id":"1112728","title":"东堂四首","dynasty":"宋","author":"张耒","text":"主人怜客置东堂，为致炎天十步凉。胜事自来非力致，江南山色巧相望。老翁还作小儿情，手种芭蕉为雨声。便有微泉出堂下，一泓清彻照轩楹。居止年来如传舍，构堂珍重主人情。浮生行止谁能计，苟合真须学子荆。乌衣更士能呼旦，金缕娇娘解唱歌。天与旅人供一笑，不然奈此寂寥何。"}