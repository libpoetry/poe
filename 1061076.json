{"id":"1061076","title":"钱塘清照律师芝草出其父墓上为作此诗","dynasty":"宋","author":"饶节","text":"槃槃千丈松，磅礴犯云汉。要为根所持，龙蛇走断岸。英英西洛花，妙为天下冠。根移枝可易，人为过其半。君看此灵芝，不与彼共贯。超然自挺立，初不赖根干。傥可种而植，朱门当烂漫。胡为不可致，图画空传玩。芝生在何许，可卜不待彖。忠臣孝子家，义夫烈士馆。吉事定有祥，岂是供好玩。道人律之师，父蛊虽不干。平生沙门行，报德已无算。向来郭氏阡，盛事传里闬。青青十亩阴，手植几脱腕。召和不吹律，脩德自幽赞。至今超山下，百本益璀璨。亭亭卷云涛，濯濯立鹅鹳。乃知天人间，决定可覆按。野人为作诗，诵实不敢赞。"}