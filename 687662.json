{"id":"687662","title":"怀碧虚观寄止庵萧炼师五首","dynasty":"明","author":"孙蕡","text":"安期台下蕊珠宫，旧雨题诗紫翠中。五夜丹光虹贯日，四山松树鹤呼风。深云洞口藏金母，岁久林枫化玉童。吟客远游仙子去，锦桃春晚为谁红。为爱碧虚萧道士，十年窗下读黄庭。山瓶枸杞龙蛇白，石井丹砂螮蝀青。词客素秋吟夜月，羽人清夜礼寒星。别来仙赏幽期旷，谁共松根采茯苓。飞泉作雨落寒岩，蕊阙凌天起翠岚。禹柏千年青蔼蔼，尧蒲九节玉毵毵。天游别我知谁共，世故撩人祇自惭。云月旧盟应未冷，可能相待解朝簪。平生最有沧洲趣，一住三吴十二年。愁逐乱云生隐隐，梦随孤鹤去翩翩。寻真谩尔怀仙侣，炼药凭谁授秘编。目断南云心欲绝，祇今无计脱尘缘。前生本是临皋鹤，长占烟霞物外交。几向沧洲乘野艇，更依蓬岛结书巢。千年果熟云明树，五粒松寒露滴梢。为报罗浮萧羽士，好开萝径碧山凹。"}