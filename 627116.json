{"id":"627116","title":"江上逢大行哀诏适欧嘉可惠寄诗箑伏枕无聊次韵奉答语于来赠不伦以志感也","dynasty":"明","author":"陈邦彦","text":"噫欷歔，天南遗民此日抱乌号，回风萧萧兮燕云万里望空劳。客子悲来病骨高，目随缟素送轻舠。十有七年明圣主，一旦谁知身似羽。万方闻变已经时，哀诏初来秋半去。九鼎凝禧再奠年，中兴勋业仗群贤。阿谁淹久皇华节，却教纷籍恣讹传。君不见昏迷天象羲和戮，况也阳曦掩炤归濛谷。泄泄前车憯莫惩，谁与发愤为雄佐光复。扣舷号恸一狂奴，欲趋南国忘南禺。凭将却寄称诗者，读未成声泪双下。"}