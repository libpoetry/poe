{"id":"402424","title":"金缕曲 庚寅端午和敏庵韵","dynasty":"近现代末当代初","author":"张伯驹","text":"天节当重午。画堂开、艾香蒲绿，暑风清序。如雪鲥鱼来江市，味厌葡萄新醑。算未抵、伤时情绪。落尽春华红榴烂，隔高枝、蝉噪莺无语。芳日换，问谁主。千年沉怨空回顾，甚当时、纫兰佩芷，早随尘土。湘水无灵悠悠去，剩有龙舟箫鼓。看众醉、独醒更苦。泽畔行吟谁知者，等词人、泪眼歌金缕。休赋鵩，且投黍。"}