{"id":"443873","title":"诸暨五泄歌","dynasty":"当代","author":"熊盛元","text":"未见飞瀑影，先闻殷雷声。百虑一时尽，五内俱澄清。漫穿幽深谷，来寻虬龙骨。怪石多崚嶒，精魂何郁勃。万古积怨潭底沉，泪泉汩汩流不竭。一泄层崖巅，迷蒙起岚烟。千匹轻纱笼晓梦，荼蘼花雨飘满天。二泄峭壁下，云阵驰素马。吴越交锋金鼓鸣，败甲残盔弃荒野。三泄风卷钱塘潮，箭矢攒集海山摇。鼍怒蛟泣人颤栗，冥冥毅魄谁可招？亭畔蓦听生绡裂，抬眼惊看第四泄。跳珠乱溅凉侵肌，三春何来霏霏雪？乘兴更向五泄游，银河倒挂白玉楼。龙女扬袂翩然舞，山鬼应节试珠喉。我携烟霞客，远追巢由迹。抖落襟上尘，暂与俗世隔。何当结庐傍松林，醉里高眠醒弹琴。尽泄胸中不平气，长伴空潭五龙吟！"}