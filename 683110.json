{"id":"683110","title":"次韵谢蜀王六首","dynasty":"明","author":"方孝孺","text":"恩命许辞金殿直，归装仍赐石渠书。欲知怀德无穷意，长望星辰想属车。志是子渊方是广，才如曾点始为狂。自惭末学何为者，孤负恩言鬓欲苍。幸瞻天下难逢德，又读人间未见书。魂梦何尝违禁闼，深恩安敢忘巾车。德尊待士真忘势，位下忧民每悔狂。明日岷峨应渐远，莫云回首看青苍。全德巳看承道统，雄才更复主诗盟。欲知圣敬心无息，顾諟参前与倚衡。德胜东平弟与兄，共誇乐国似蓬瀛。近闻传令安黎庶，欢动山南十万兵。"}