{"id":"464897","title":"念奴娇·那威京城赠筱珍","dynasty":"当代","author":"金问泗","text":"旧都萦梦，正荼蘼散雪，杨花粘树。曩日同曹犹有几，只剩晨星三五。观乐延陵，毁垣子产，晋有行人吕。才难同叹，可能无痛心语。且看碧海青山，艰难复国，尚不遑宁处。最怕天心仍喜祸，变幻浮云今古。雪白千峰，日高中夜，称此烟霞侣。归无他物，算惟有祢衡鼓。"}