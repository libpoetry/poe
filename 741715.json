{"id":"741715","title":"临清观万人冢","dynasty":"清","author":"屠绅","text":"釜底游魂窜不死，郊原夜半号鬼子。传闻兰若容万人，鼠穴凭陵闹如市。已推佛骨倒狮坐，复坏僧厨堆马矢。妖童裹头女窄袖，刃在其颈寐而喜。前载鬼车后虎伥，犬羊自砺熊罴齿。吁嗟济漯多秫田，齐茧缫丝比罗绮。蝥蠈无端作皿虫，耕奴之祸连织婢。朝廷恩逮乃祖父，萑苻势合群臂指。胡不杀贼缚渠魁，或则间道还乡里。王师合围命日蹙，几肉如林草间跪，请看守陴岂呼庚，终睹焚林不丧匕。荒徼犹平蜗角蛮，中区敢斗槐安蚁。长官执讯头削瓜，半付饥乌半沙水。幺么诛锄非大戮，且收害气埋高垒。坤舆从此祝清宁，横逆应提鼎铛耳。我过清渊风日佳，会通河北弦歌起。更无射隼上高墉，但有哀鸿烦刺史。皇仁掩骼重涕零，钲鼓声销五云里。"}