{"id":"138810","title":"和陈国佐亦爱堂韵","dynasty":"宋代","author":"吴芾","text":"纷纷当世士，尽道休官去。有堕尘网中，谁能复回顾。重为轩冕惑，一念遂差互。要当发深省，悟此形皆寓。奔驰徒扰扰，静中有奇趣。夫子廊庙材，华途昔荣遇。富贵方迫逐，脱身一何遽。盖恐负初心，或为名所误。独寻陶渊明，三径归来处。亲朋续旧游，寝食安故步。诗成月满窗，坐久尘生屦。个中有真乐，自足慰迟暮。我方困长途，因公识归路。读公寄傲篇，更觉忘世虑。有如逃空虚，倾耳听韶頀。念此有限身，岁月空复度。他时愿卜筑，结茅相近住。如公迈往姿，平生已心慕。我虽负俗累，胸中无好句。傥获从后尘，登高亦能赋。"}