{"id":"1104469","title":"减字木兰花","dynasty":"宋","author":"无名氏","text":"庭梅初绽。风递幽香清更远。别有孤根。不待阳和一点恩。雪中风韵。皓质冰姿真莹静。月下精神。来到窗前疑是君。疏梅风韵。不许游蜂飞蝶近。要识芳容。除向瑶台月下逢。尊前一见。换尽平生桃李眼。却笑襄王。楚梦无踪空断肠。山城驿近。又报寒梅传驿信。远水孤村。月下何人与断魂。幽芳在手。花木无情那得瘦。似此天真。好赠东阳姓沈人。香肌清瘦。泪湿轻红疏雨后。笑靥微开。宿雨微醺越女腮。多情无奈。玉管休吹帘影外。薄晚池台。惆怅繁华梦里来。东君有待。留得一枝香雪在。晚日融融。只恐轻酥暖渐熔。歌催管送。芳酒一尊谁与共。寂寞墙东。潇洒黄昏满院风。园林衰槁。一品梅花开太早。紫蕊檀心。独占中央色似金。幽香清远。对景开尊同赏玩。雅称仙姿。莫是多情染相思。"}