{"id":"634430","title":"寿尚伯世君五十又一","dynasty":"明","author":"释今无","text":"五树高藩府，金柯列桂林。风云龙虎会，事业股肱心。道岸超遐迩，英才贯古今。过庭娴庙算，司纳洒甘霖。绿藻文光秀，红荃学殖深。豁情恬佩玉，冲斗久惊镡。比德芙蓉岳，称怀瀚海浔。龙堆腾騄骥，丹穴集文禽。继美秋官起，温人冬日燖。昆崙高有象，碧水岂无灊。紫奈丘园熟，阆风石脑侵。绀宫无限意，长此祝高岑。"}