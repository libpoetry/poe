{"id":"1049930","title":"交难","dynasty":"宋","author":"郭祥正","text":"马萧萧，车轣轣，道上行人半相识。识面虽多心友难，沧海可量人莫测。君不见张陈昔日刎颈交，临阵弯弓返相射。又不见坐中耳语程将军，背骂一钱犹不直。噫吁嚱，休休休。猿鸟可为伴，麋鹿可与游。春日晴晖晖，春风思悠悠。春泉滑涓涓，春林碧柔柔。行止任所适，歌啸忘吾忧。逢人辄掩口，语发多为雠。"}