{"id":"543605","title":"祝太学逊之五十始为诗戏作短歌赠之","dynasty":"明","author":"胡应麟","text":"君不见天宝词人高达夫，行年五十执金吾。一朝作诗遇杜老，声华奕奕留吾徒。君不见成均胄子视懋学，五十无闻甘寂寞。一朝坛上逢胡君，奋臂词林问前矱。沉吟二事迹颇奇，千载何当复遇之。汝为常侍理或有，我说杜甫人争嗤。丈夫有志未可轻，古人讵必皆无成。杜陵四十始献赋，当时颇遭俗子淩。脱身锦里拾橡栗，长镵短褐徒悲鸣。达夫青云本自致，高牙大纛悬长城。呜呼后世两寂寞，惟有只字留其名。我今四旬汝五十二，子之年巧相值。焉知异代无子云，未信东山少安石。男儿致身苦不蚤，发短心长恨何及。我歌杜陵念已灰，汝效达夫志当立。不见宁越师诸侯，努力馀年莫轻掷。"}