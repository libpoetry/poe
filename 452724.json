{"id":"452724","title":"西湖诗呈林忆君","dynasty":"当代","author":"王引","text":"君不见西湖丹青久未调，忍使画师气丧凋。吴姝亦悲无颜色，镜里春山谁能描？林生独出云水际，泼墨吮毫非儿戏。倏忽纸上落霞烟，要使人工识天意。当时运笔如运帚，吴儿惊倒蛟龙走。垆边却顾眼波横，不觉覆尽杯中酒。今从灵峰探梅花，未到孤山处士家。孤山梅花亦何有？想见雪壁墨翻鸦。嗟我江北陶朱徒，冰雪先汝濯髭胡。南来倘能致风雨，与汝一洗春山媚吴姝。"}