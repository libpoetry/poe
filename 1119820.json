{"id":"1119820","title":"留别邓南夫四首","dynasty":"宋","author":"陈渊","text":"平生交友各飘蓬，只有丸丸雪后松。万里归来还往绝，独君时许略从容。昂昂劲气初无作，荡荡奇胸久息机。容我醉时开谠论，一轩明月夜忘归。有子才如汗血驹，新门高大可容车。故应袖手藏深渺，怜我冰霜涉畏途。比余于玉有奇文，一落泥涂十二春。惭愧深知同鲍叔，尚言荆璞定逢人。"}