{"id":"1109188","title":"义上人归自武林戏作四偈","dynasty":"宋","author":"刘应时","text":"十载江湖寄此身，足香惯踏软红尘。梦回一笑知何有，稳卧家山寂寞滨。行脚从来笑赵州，草鞋踏破竟何求。百千三昧无穷义，不出颐庵拄杖头。老去居然懒出门，故乡零落暗消魂。岁寒道义唯松竹，伴我东溪沙水村。身世总为闲伎俩，生前须了恶因缘。把茅约子归云壑，品字柴头坐说禅。"}