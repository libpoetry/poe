{"id":"557869","title":"送翰林林亨大弟还闽","dynasty":"明","author":"张弼","text":"去年闽中来，访兄兄著褐。青灯共夜深，摊书助捡阅。今年辞兄归，兄著绿罗衣。玉堂晚进食，道路有馀辉。传语乡人道，无如读书好。矧彼痴愚夫，变形从释老。詾詾如聚蛆，食我农亩储。有识者三叹，滔滔将何如。家翁二千石，休官尚忧国。有子绍箕裘，此机良可息。登堂捧寿卮，诵我送行诗。青云伫待尔，慎勿来迟迟。"}