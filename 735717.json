{"id":"735717","title":"将之永嘉曹侍郎饯予江上，吴客韦二丈为弹长亭之曲并吹笛送行，歌以赠韦即送其出塞","dynasty":"清","author":"朱彝尊","text":"韦郎旧隶羽林籍，曾向营门教吹笛。不听吴中《白雪》音，定呼邺下黄须客。平原相见转相亲，置酒夸君座上宾。下若尊罍朝未罄，东山丝竹夜还陈。闲来坐我花间奏，玉洞飞泉响岩溜。古调多传关马词，新声似出康王授。问我东行到海壖，日斜江上惨离筵。还将北雁南飞曲，催送钱塘楚客船。船人擂鼓津头泊，红叶千山富春郭。忽作边秋出塞声，江枫岸柳纷纷落。哀弦促管不堪听，宾御闻之亦涕零。挂席远移严子濑，看山直上谢公亭。闻君欲问云中戍，雪消饮马长城去。广武营中折柳时，黄瓜阜上题书处。司农旧是出群才，此日征西幕府开。试向尊前歌一曲，梅花飞遍李陵台。"}