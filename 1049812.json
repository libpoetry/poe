{"id":"1049812","title":"寄题湖州东林沈氏东老庵","dynasty":"宋","author":"郭祥正","text":"东林沈郎真隐居，山环水绕开方壶。何年濯足脱尘网，坐卧七言哦蕊珠。有时隐几佚吾老，万事不到灵台虚。瓮间绿蚁春欲活，仙翁夜降青云车。自称山人号回客，为君猛饮留斯须。蚊蝇驱尽烛还灭，清风扫地银蟾铺。梨花蕉叶钟与鼎，倒卷锦浪吞鲸鱼。双瞳湛湛剪秋碧，三山不动乔松孤。歘然踊起拂素壁，笔洒二韵铿琼琚。西邻已富忧不足，东老虽贫乐有馀。白酒酿来缘好客，黄金散尽为收书。瓮乾吟罢尚携手，寥寥天籁鸣笙竽。渡桥掺袂忽无迹，东方渐白飞群乌。世人寻仙不可得，仙人寓世情何如。桃源归路杳难问，落花流水空踟蹰。后来福祸固已验，生死往复犹坦途。圜庵不坏子传业，玉琴遗韵寒泉俱。以回易吕未可必，回生回生是亦刘方徒。"}