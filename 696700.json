{"id":"696700","title":"同心结三章送林德敷赴齐东","dynasty":"明","author":"郑善夫","text":"文旗出郭门，念子赴齐东。揽衣起踯躅，叹息不得同。凤麟久增逝，爰居亦避风。冥运方险艰，去去随短蓬。短蓬逐晨风，转徙无滞淫。我其鸿与燕，乖坼一何深。云台志莫就，奄忽昔与今。平生广陵散，写此岁暮心。岁暮心匪夷，哀弦久断绝。与子不殊调，胡忍相诀别。临淄锦绮场，子去守饥渴。愿保金石志，慰我肠百结。"}