{"id":"578365","title":"秋风辞","dynasty":"明","author":"苏福","text":"庭皋梧影动，树杪秋风起。人见秋风悲，我见秋风喜。彤云扫尽烟尘生，万里乾坤净如洗。冥鸿一举横四海，霜隼孤飞渺千里。从渠伯劳燕，零落下蓬苇。芄兰傲霜秀苍玉，丛桂摇空喷金蕊。从渠蒲柳姿，萧疏叹零萎。人言西风吹人老，漆发酡颜变枯稿。又言西风生客愁，砭骨寒心裂肝脑。吁嗟西风兮本无情，惨慄者自悚，衰谢者自惊。丈夫不与草木腐，安与草木同枯荣。我愿西风常识面，年年岁岁长相见。吹将鬓发似磻溪，快我鹰扬邈云汉。"}