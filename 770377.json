{"id":"770377","title":"瑶华琵琶词","dynasty":"清","author":"曾习经","text":"铜盘腻蜡红阑珊，屏风匼闸银交关。四更缺月未欲落，门外马嘶何处郎。问郎微行夜何昏，出帘逢迎欢相闻。轻衫薄袖欲成梦，星波回荡痴如云。促坐微寒亲手奉，香熏罗荐春无缝。擘石研丹不算情，一夜雏龙忆幺凤。屈戌铜钩鹦鹉啼，繁声暗恨须臾期。可怜月落郎又去，被酒出门闻马嘶。"}