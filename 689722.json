{"id":"689722","title":"夜席书美人便面","dynasty":"明","author":"张子翼","text":"瓜入东陵五色饶，翛然青鸟下云霄。琼楼不用寻三岛，铜雀何须数二乔。尽道扁舟归范蠡，谁知金屋醉阿娇。丝桐独解无弦意，杜若芳洲忆楚骚。酒换灯花载草堂，醉乡不觉倚新妆。舞筵灿烂知倾国，歌馆轻盈羡绕梁。不用斗杓倾子夜，何妨云雨妒朝阳。湘妃无恨怀沙意，欲向尊前学楚狂。"}