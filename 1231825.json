{"id":"1231825","title":"题虞瑞岩白描水仙","dynasty":"元","author":"于立","text":"流洲之君号中黄，雕冠翠帔悬明珰。通明宫中拜帝觞，帝遣换骨生天香。醉后横斜踏明月，月明零乱如冰雪。为传清影落人间，化作幽芳更愁绝。官车晓过西陵渡，贝阙珠宫锁烟雾。君王十二玉阑干，玉盘倒泻金茎露。江风吹断旧繁华，年年十月自春花。写成幽思无人省，持献瑶池阿母家。"}