{"id":"619137","title":"送韩芬男上春官","dynasty":"明","author":"苏景熙","text":"君自天下士，抱奇翳负郭。当其未遇时，迹或似脱略。予也窃窥之，神龙困沟壑。苟际风云起，雷雨随喷薄。高标出妙选，名世信有作。遇合良不偶，岂但荣进乐。明明我元后，求贤一何博。英豪赞经纶，事业在挥扩。一人既有庆，宇宙同清廓。高勋踵前臣，图画麒麟阁。始惬平生心，万古长灼烁。述作固不朽，贫贱之所托。勿以七尺躯，负此千金诺。"}