{"id":"811031","title":"述哀","dynasty":"清","author":"王采蘋","text":"改火感桑柘，倏焉已再期。松楸望难极，响象茫难追。招魂峡江头，甘醴盈尊罍。援琴不成声，万绪纷如丝。同气三五人，慰我毋自悲。我悲讵能已，恻恻中肠摧。俯察逝水流，仰瞰孤云飞。年命亦靡常，泉台会相随。灵旗渺何处，烈烈飘风来。一恸对几筵，旧事感历历。吾舅官均州，十载多政绩。棠阴俨然在，樵牧勤护惜。斯时况多故，剽掠纷盗贼。孚信能足兵，清野在坚壁。捍御何辛劳，昕宵忘寝食。催科拙甘任，逋赋日已积。空馀利济怀，宁免司牧责。改官赴信阳，捧檄嗟行役。能无折腰叹，感此暮景迫。引疾聊息肩，就养足怡悦。堂构喜克承，循良有贻则。武邑与蔡坡，弦诵同一辙。奈何爱日驰，五载去飘瞥。欢悰杳难追，兰寝断行迹。再歌《蓼莪》篇，呼吁亦何极。缅怀属纩时，死丧叠相继。舅老白盈颠，频年病惊悸。大药苦难求，骑箕竟长逝。叔也二竖侵，和缓费疗治。兀兀簿书间，食少形已瘁。一朝构闵凶，灭性难守戒。姑也体素羸，神伤益憔悴。抚兹杞妇悲，复洒西河泪。全归庶无憾，遗痛曷有既。嗟哉薄宦贫，棺衾未预置。斯时夏正中，炎热如火炽。瓦盘挹水多，葵扇招凉至。三日殓始成，惴惴胡敢懈。躄踊一号啕，惨惨日阴曀。天道其宁论，胡为酷如是。旅殡何苍凉，窀穸犹未安。期年议始定，众口徒纷然。厚薄本寸心，庶免悔吝愆。故乡千馀里，水陆多险艰。萧萧班马声，瑟瑟丹旐寒。护持赖手足，凡百皆周旋。奈何未克归，执绋随征鞍。百身安可赎，眺远空长叹。何当侍先茔，诛茅结一椽。瞻依傍松柏，享祀供蘋蘩。风尘正澒洞，双鬓惜已斑。丹砂竟何益，仙驭茫难攀。安得少伯舟，飘然五湖边。斯怀苦难遂，奋往无修翰。平原愁纵目，短碣埋荒烟。何时马鬣封，恩光被重泉。一为《蒿里》曲，援笔涕汍澜。宦游客中州，飘零馀八口。清风传奕世，囊橐无所有。官逋及私负，累累积如阜。典鬻易米薪，操持到井臼。幸有娣妇贤，艰难互相守。风雨何飘摇，谁与保户牖。苦居失昏旦，愦愦如中酒。刻木空肖形，英灵俨座右。遗物少奇珍，故衣杂佩玖。缄封未忍开，奚必竞分剖。岂无萋菲言，利害切肤受。信我皎日怀，中表谊尤厚。伯氏篆固陵，禄米分升斗。日给仅可敷，忧来独搔首。安贫本吾分，内省亦何咎。媚时宁有方，取舍忍无苟。生意何寥寥，微躯当速朽。"}