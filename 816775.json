{"id":"816775","title":"虞美人 相逢","dynasty":"清","author":"董俞","text":"海棠憔悴春光去。白昼廉纤雨。琐窗愁坐正思侬。恰好画堂深处蓦相逢。绣裙窣地双鸳小。妒杀腰支袅。博山香细酒微温。无奈娇波灯下最撩人。碧蟾偷弄梧桐影。屈戍霜华冷。玉人何处夜烧香。记取画栏西转曲池傍。别来瘦损腰如削。还忆花前约。此生无刻不关情。最是兰膏欲灺酒初醒。晚峰斜带秋云碧。闷坐羁怀积。楚江迢递梦难通。愁看别时红豆绣囊中。小楼隙月风争细。落叶吟香砌。酒醒灯暗画帘垂。试问此时心事阿谁知。齐山几点青螺小。千尺寒波绕。无端舟楫往来忙。试问千秋谁似谪仙狂。孤城画角烟初暝。望断江南信。劝君此处莫凭楼。只恐白云飞去不胜愁。夜阑怕向蓬窗睡。谙尽孤眠味。长江笑我往来频。况是早春时候倍愁人。从前好景都辜负。总为儒冠误。此身底事不能闲。赢得半江风雪浪如山。"}