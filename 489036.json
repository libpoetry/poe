{"id":"489036","title":"王祁连先生书荐相士","dynasty":"明","author":"申佳允","text":"有客楚中来，叩门投双鲤。为谁寄书邮，云是王夫子。夫子令邯郸，四野歌乐只。风尘髫稚中，期予天下士。发祥扁敝庐，母节扬闾里。感此覆载恩，而敢忘没齿。凫飞入长安，天涯真尺咫。今春解组归，扼腕遭谗毁。梦魂楚山遥，捧读胡不喜。大业勖千秋，低眉欲愧死。叮咛寄书人，相士莫踰此。惭予骨气酸，握手怜相视。贫更苦赠贻，无计充行李。东郭一相招，浊酒淡于水。尺素悬斋头，如坐春风里。"}