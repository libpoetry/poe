{"id":"404202","title":"摸鱼子·辛卯，一九五一年。偕隐翁出示《读同年录感怀词》，奉和原谱","dynasty":"近现代末当代初","author":"黄咏雩","text":"倩青镫、伴将癯影，白头徒自吟苦。平生长抱兰成恨，萧瑟暮年词赋。孤迥处。正百感茫茫，愁对同寅谱。昔盐旧雨。记北斗京华，南溟海运，天步几延伫。轻肥愿，裘马当年共许。春明一梦无据。歌筵舞席旗亭畔，惟见晓星朝露。君倘悟。垂柳地、江潭再过成枯树。婆娑漫抚。好偕隐珠湄，传经石笥，归事老农圃。"}