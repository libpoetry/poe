{"id":"688042","title":"青山白云","dynasty":"明","author":"朱元璋","text":"凌穹巀嶪翠江边，佳气氤氲素练缠。势若游龙真造化，油然缥缈似飞绵。云凝雨后翠张绵，隐露遥岑将近天。潭水龙吟吹白浪，丹崖穹处暮收烟。青山云霭雪凝枝，画你长生太古诗。猿鹤自如岩谷迥，出尘野老本心知。钟山万木暑阴森，岩壑松风奏玉琴。溪涧碧流声韵美，望中佳兴致题吟。"}