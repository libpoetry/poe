{"id":"1128062","title":"和家恭伯韵别曹扬休还涪陵五首","dynasty":"宋","author":"程公许","text":"春风有客梦刀头，政好将军侍太丘。为惜交情留信宿，无端樯燕聒离愁。精蓝靖馆手同携，细与重论文暇时。须信有方藏肘后，可能无药起支离。胶漆论心忽离群，柳边躞蹀马蹄尘。清风朗月相思夜，依旧江山面目亲。朵颐渠可换灵龟，世事艰如整乱丝。执手应须细商略，古来成败几枰棋。读易岩前访德人，分明枯菌茁芽新。趋庭领会传心法，一笑陈编万古春。岭雪融春水涨溪，留连尊酒话精微。蓝田膝上还相忆，半偈何当问指归。"}