{"id":"372357","title":"齐天乐·小庭深院无尘梦","dynasty":"清代","author":"端木埰","text":"小庭深院无尘梦，堂前四松交荫。黛影拿云，青阴漏月，满地霜华寒浸。涛声到枕，听子落空阶，幽人未寝。贤主多情，扣门相就更呼饮。伤心当日胜友，到重来散尽。清泪交衽。任是虬姿，依然无恙，庑下梁舂难赁。西州路稔，便洒泣羊昙，也成衰甚。待问山童，那堪门巷审。"}