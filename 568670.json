{"id":"568670","title":"乐府变十章 其二 黄河来","dynasty":"明","author":"王世贞","text":"黄河西来昆仑，小复前汇玉关。自是白羊楼烦。汉将所筑城，犬牙其间。敌阑入之不休。橐驼騊駼牦牛。控弦穹庐四周。自我失新秦州。与敌杂治共繇。大夫大夫，曾君忧虞。人吏买马具车。诘朝慷慨就途。上请誓剑玺书。咄嗟大夫，不睹长安之城，武安魏其。日夜引绳龂龂，千金偏行奚为。金吾白发之赫哉天威。咄嗟大夫，不见兵出玉关，乃见藁街之西，不悬郅支，乃悬大夫。万水东流，鱼西上钩。谁独为敌，人快私雠。咄嗟大夫，乃为相君快其雠。咄嗟大夫气尽，不复欢谣。离离山下苗，托荫山上桃。风吹桃根堕，苗行代桃焦。可怜生无常，生死借人骄。"}