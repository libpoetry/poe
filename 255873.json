{"id":"255873","title":"七夕长短言","dynasty":"金朝","author":"朱之才","text":"牛不可以服箱，女不可以成章。其名则然实岂尔，政如箕斗难挹扬。河汉特水象，安有波浪为津航。惟鹊乃巢居，讵能上天搆桥梁。星经有躔次，东西永相望。今夕复何夕，乃谓合并如鸾皇。一人唱诞惑万世，浪令儿女争猖狂。瓠牛载槃何等秩，金梭掷地殊荒唐。吾命有贵贱，吾性本直方。探官与乞巧，是岂吾所臧。何如举酒邀明月，更遣清风屏炎热。星光落盏黄金空，露华糁袂真珠滑。我方幕天席地醉兀兀，痴牛騃女知何物。"}