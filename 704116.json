{"id":"704116","title":"早朝","dynasty":"明","author":"解缙","text":"紫禁追趋曙色寒，景阳钟动漏声残。两行银烛通双阙，一道朝仪引百官。星斗遥临花外落，旌旗只在仗中看。侍臣欲进阳春曲，圣主恩深赋转难。银烛荧煌夜色阑，西华楼下漏声残。天门掩映莺花曙，黄道澄清淑气寒。香袅玉垆开雉翼，烛摇金殿见龙颜。仙郎奏对封题罢，一曲阳春和更难。"}