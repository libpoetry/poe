{"id":"1124505","title":"咏雪次铎字痛字韵二首","dynasty":"宋","author":"项安世","text":"水官不能神，经岁无此作。春风一回首，风花散云箔。飞来忽滔天，扫去不盈握。苍茫大千界，敛散一圭角。似是絮无盐，人情只轻薄。怀哉我来玉，小棹山阴泊。空江蓑笠中，此段有前约。扣舷歌商声，黄钟震牛铎。我诗已巴歈，曲短不成弄。君诗如郢人，白云渺云梦。天公震而矜，大地作一供。封姨不自惜，纷纷管迎送。须臾万象灭，此世无与共。惟馀沧江水，不止亦不动。耸渠缟带裤，等用麻衣讽。寒梅自生香，古井亦受冻。松髯老不脱，岁晚见梁栋。此事且勿言，惟知饮当痛。"}