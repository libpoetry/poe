{"id":"761660","title":"一萼红 秋日海棠","dynasty":"清","author":"庄棫","text":"影离披。又泬寥天气，木落已多时。败叶舒英，新红吐艳，那料花发高枝。惜春去、伤心飘堕，曾说与、想见隔年期。旖旎心情，止馀官柳，一样垂丝。秋思番番更换，念天涯海角，何故来归。态度依然，丰姿似旧，偏怜妆阁依依。且共他、高烧绛蜡，照靓妆、相对夜何其。若问月中桂树，可解相思。"}