{"id":"1128666","title":"寓富池双泉寺三首","dynasty":"宋","author":"董嗣杲","text":"蛰龙潜介入寒泓，极目沧江浪不生。沙渡解舟人语众，淮山纵火烧风鸣。身栖萧寺蓬窗久，雪压槃塘草店明。莫说此为孤陋地，白云流水助吟情。丹枫叶叶委江塘，旅况空馀古锦囊。阙下有家劳梦寐，灯前无酒遣荒凉。陈踪浮泛栖僧舍，往事消磨落客床。世态自应酬酢懒，已拚双鬓受年光。晚来抱懒炙孤灯，临水禅楼独自登。鸟道草深云宛宛，鱼湖波定月澄澄。诗联呈佛方堪读，俗语污人不可应。归隐南峰峰下宅，纵谈今日岂无僧。"}