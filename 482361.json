{"id":"482361","title":"商妇怨","dynasty":"明","author":"周是修","text":"作木莫作桑树枝，作女莫作商人妻。桑枝岁岁苦攀折，商妇年年感离别。桑枝折尽犹解抽，人老岂有重苍头。神龙猛虎会可执，其奈夫婿心难留。朔风吹江浪如屋，柁楼嘈嘈行色促。望杀苍天哀愤深，目断云山泪成掬。何能化作樯头燕，到处飞飞得相见。何能化作帆上风，千里万里长相从。父母嫁我非夙契，但云商人多赢利。门前宴集广舆马，篚筐聘来足珠翠。岂知今日成参商，舆马珠翠看无光。月悬别恨秋宵永，花搅离思春昼长。妾心岂学道傍柳，朝朝暮暮千人手。妾心岂学空中云，变易随时情何有。妾心可似南山石，雨打霜侵只如昔。更看终岁不归来，化作南山一拳石。"}