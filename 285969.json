{"id":"285969","title":"长亭怨慢·戊戌二月寄拔可长兄杭州","dynasty":"清代","author":"李慎溶","text":"恨轻被、红尘缠著。往岁湖山，似曾留约。梦里沧波，去帆摇曳向何托。竹窗灯火，欢笑地，浑如昨。畅好故园春，却孤我、听莺栏角。萧索。恁苏堤柳色，犹倚翠腰新削。湔裙又近，有多少、画桡芳酌。奈别后、恻恻寒轻，怕征袂、和人飘泊。漫细数归期，容易江莲香落。"}