{"id":"622598","title":"自汀州下小刀溯流","dynasty":"明","author":"郭之奇","text":"一舟较掌宽，掀翻付濑速。碧渚乍分维，青峰已在掬。游子密惊魂，篙师暗理舳。谈笑轻波澜，歌讴相趁逐。左右割巃嵷，抑扬开纠蓼。崩腾若舍辔，洄漩似转毂。颇疑惶恐派，十八馀伸缩。何殊香炉上，九天悬布瀑。旦昏几何时，千山破含蓄。谁能尽山情，或恐漂地轴。高湍忽荡胸，远浪还吹腹。我思嵌岩际，亦自有幽谷。自同急涧奔，白云谁敢宿。前贤足未到，神奇多隐覆。平生游远意，所至凭心目。对此欲何言，临深尤蹜蹜。"}