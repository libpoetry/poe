{"id":"372422","title":"齐天乐·女贞成节方全孝","dynasty":"清代","author":"端木埰","text":"女贞成节方全孝。新台岂堪重咏。洁养承颜，投缳矢烈，心似寒泉古井。慈闻聪请。更小妹幽闲，代开妆镜。就义从容，皭然难滓志先定。齐芳如此未易，有今年奏谳，祁氏堪并。老悖孤绥，贤媛婺洁。鸩酒倾杯求暝。淫威更逞。藉霜刀锋铦，洁将强横。义绝非亲，那容将弑等。"}