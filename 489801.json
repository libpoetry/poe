{"id":"489801","title":"来龟轩歌为顾仲瑛赋","dynasty":"明","author":"袁华","text":"昔日辟地商溪头，长涂风雪同放舟。登楼见月思乡泪，坐石观云忆弟愁。落花芳草青春暮，归时喜蹋来时路。入门梧竹两青青，园池树石还如故。中庭有物状若能，赑屃踞石{丹龜}生苔。相惊左顾一笑粲，乃是河伯使者清江来。重门扃鐍严且密，曳尾泥涂何处入。固知异物神所登，却胜余且网中得。吾闻灵龟寿绵绵，支床一息三千年。从游凤麟郊薮外，会合龙虎风云前。举目烽烟遍区宇，巷陌铜驼委榛莽。玉山佳处屋鳞鳞，莺花春满辛夷坞。道人当轩写来龟，邀我为作来龟诗。蹇予材薄不能赋，愿尔子孙金印悬累累。"}