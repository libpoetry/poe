{"id":"1104925","title":"两头纤纤","dynasty":"宋","author":"孔平仲","text":"两头纤纤新月眉，半白半黑对客棋。腷腷膊膊拊翼鸡，磊磊落落饤坐梨。两头纤纤织妇梭，半白半黑雪没靴。腷腷膊膊鼓腹歌，磊磊落落金印多。两头纤纤枣子核，半白半黑纸上墨。腷腷膊膊手趁拍，磊磊落落山头石。两头纤纤柳叶书，半白半黑鹭间乌。腷腷膊膊失水鱼，磊磊落落大丈夫。两头纤纤新采菱，半白半黑玉污蝇。腷腷膊膊马踏冰，磊磊落落枝压橙。"}