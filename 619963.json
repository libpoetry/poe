{"id":"619963","title":"送家兄启图补官","dynasty":"明","author":"区怀年","text":"髦士骋熙绩，蹇运亟材谞。值兹戎马秋，蹂躏将焉如。王事信靡盬，肉食方拮据。伯也肆宏襟，揽辔遵上都。牛刀讵轻割，龙盾聊复图。抗迹圭组间，翼赞谅非孤。懋尔安攘略，千载垂令谟。管乐有殊轨，奋志终齐驱。拙哉余小子，操术一何迂。声誉靡所藉，株守园若庐。临路增慨慷，霜树惊寒乌。升沈各有致，行矣毋趑趄。"}