{"id":"370961","title":"梦芙蓉·戊戌五月十八日汎舟碧浪湖作","dynasty":"清代","author":"厉鹗","text":"晓天鱼板响。趁青蘋风起，碧鸥波涨。一枝塔影，斜袅打双桨。道场山在望。仲姬犹剩眉样。划碎玻璃，占芦湾柳汊，新雨欲沈网。何处纹帘捲上。白纻歌轻，去也终怊怅。双鬟可买，应作五湖长。水云连浩荡。杜郎元是疏放。有日重来，愿身为鹊镜，妆脸镇相傍。"}