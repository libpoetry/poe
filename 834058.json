{"id":"834058","title":"玉烛新 檃栝杜子美佳人诗","dynasty":"清末民国初","author":"易顺鼎","text":"佳人颜似玉。问因甚幽居，乱云空谷。自言身本良家子，零落今依草木。关中回首，已丧乱、难收骨肉。休更论、贵极王侯，人间事如风烛。更怜嫁得萧郎，又纨扇恩疏，彩鸾孤宿。婵娟夜哭。教侍婢、卖尽明珠一斛。牵萝补屋。漫采柏、终朝盈掬。谁念取翠袖盈盈，天寒倚竹。"}