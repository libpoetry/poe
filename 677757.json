{"id":"677757","title":"古意","dynasty":"明","author":"王褒","text":"湘江江上楼，有妇弹箜篌。试弦一再弹，迟迟声且柔。情繁指转急，曲长心难收。一曲未及终，泪下如迸流。忆昔始学时，昼夜为淹留。拟将知音托，百年叙绸缪。谁谓知音者，如何事远游。朱颜能几度，青阳倏五周。遗谱不复理，疏弦已终投。所思在天涯，望望江上舟。东风昨夜至，春光满汀洲。强整昔时欢，徒增今日愁。愿因东风翔，吹落古交州。夫婿马上回，闻之应白头。"}