{"id":"779835","title":"台城路 三泖渔庄雅集图，为非石赋","dynasty":"清","author":"戴延介","text":"薄阴不散湖天暮，一丸飞破云影。积翠苔矶，嫩寒帘幕，早是离筵乍整。眠鸥梦警。又叶响菰蒲，挂帆风紧。惜别回头，九峰如睡髻鬟冷。华年容易去也，叹欢悰渐减，鸿泥重认。明月街头，软红尘里，两地相思分领。暗搔吟鬓，怕倦侣天涯，带围消损。一笛山阳，醉魂愁又醒。"}