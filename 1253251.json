{"id":"1253251","title":"张建宁赋诗见寄次韵四首","dynasty":"元末明初","author":"陶宗仪","text":"移家住近府城东，帘捲垂杨燕子风。幽梦时惊棋局外，好怀日付酒杯中。喜于静室观虚白，倦向通途踏软红。老我无能甘寂寞，溪山还欲与君同。十年仕宦厌驰驱，随例归休始定居。门巷每来君子履，杖藜閒过野人庐。锦心绣口三都赋，玉轴牙签万卷书。别有高情真自适，或时孤棹或巾车。文采风流果谪仙，乾坤汗漫兴飘然。银章朱绂承殊渥，桧楫兰舟济巨川。兄弟喜看三薛在，古今谁似二疏贤。朋游散落曾无几，童稚情亲到莫年。赤霄丹凤邈难俦，鸥鹭为朋只浪游。田里清淳依谷水，关河迢递隔台州。西风采采黄花晚，落日离离碧树秋。白发催人伤老大，少年声价落青楼。"}