{"id":"704913","title":"春夜泛湖漫兴","dynasty":"明","author":"霍与瑕","text":"昨日攀元洞，今宵泛碧空。舟航绝星汉，机杼见天工。问路迷云渚，知郎有道风。水晶仙阙是，努力挂高篷。短棹击空明，扁舟似叶轻。残星低两汉，缺月上三更。木铎他山响，渔歌隔坞声。恍疑仙岛近，身世在蓬瀛。天近四更头，风高载月舟。短箫悲塞雁，长篴起江鸥。农艇纷摇橹，渔罾远挂钩。歌豳谁献曝，辛苦遍沧洲。弄月不须疑，萧疏半世痴。逢人深浅酌，见尔妙高词。旧有紫之癖，今仍白出奇。幸依卢扁在，箴砭足吾师。"}