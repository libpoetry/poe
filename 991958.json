{"id":"991958","title":"刘泾州以所得李士衡观察家号蟾蜍砚其下刻云天宝八年冬端州刺史李元德灵卵石造示刘原甫原甫方与予饮辨云天宝称载此称年伪也遂作诗予与江邻几诸君和之","dynasty":"宋","author":"梅尧臣","text":"砚如刳蟆腹如月，又若剖瓢萌强发。镌题天宝年造之，刺氏李元传自越。刳蟆剖瓢我莫分，称载作年初辩君。君虽能辩犹曰宝，宝兹伪物吾何云。仰天大笑饮君酒，砚真砚伪休开口。愿封漆匣还与侯，请共江翁独持守。"}