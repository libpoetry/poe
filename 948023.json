{"id":"948023","title":"过旧居遇邻家子述怀","dynasty":"宋","author":"周文璞","text":"忆昔玉雪时，最感邻媪嫂。剪罗作发鬌，添玑缀纹褓。今回遇孙枝，面墨体枯槁。念彼旧宅凶，灾衅失依保。此生未还役，况复念家道。冷节返乡闾，江路见芳草。夺恃罹荒饥，连岁愁浩浩。流离在山县，只有泉水好。野樱聚紫玫，衒弄晴日杲。半为鸟雀盗，半被奴婢讨。佰弜必尽护，盘饤如拱宝。坐荐一盏春，便足舒远抱。"}