{"id":"883514","title":"庚午三月五日朱尚书席上醉歌","dynasty":"宋","author":"师严","text":"天风浩荡何处来，荆南府中好春酒。我公此日盛宾佐，但饮无劳问升斗。座中十万无下箸，乌帽朱衣马牛走。好舞清歌如有神，翠烂金明各回首。人生行乐须壮年，小人再拜为主寿。满堂泪落起挽须，临馈三叹成郁纡。干戈未定郡国破，乱臣贼子何代无。主忧臣辱坐感激，忍对花鸟调欢娱。近闻士卒愿一战，猛气正倚风尘粗。丈夫行事动千古，快意一饱非雄图。"}