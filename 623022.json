{"id":"623022","title":"惠帝","dynasty":"明","author":"郭之奇","text":"曹参守法依醇斝，惠帝荒淫何事者。三年不改父之臣，此日惊心泪盈把。为太后子不可为，安能为君治天下。四皓虽教羽翼成，一相虚劳贵彊假。可怜鸩酒未堪同，漫忆楚歌为若写。渭北衣冠原庙留，厕中人彘空瘖哑。子房忽漫从赤松，王陵有待争白马。悲酣七载自伤情，至性千秋斯亦寡。君不见侧室之子继前踪，二人宁岂不相容。一样仁心一样穷，斗粟难舂布莫缝。"}