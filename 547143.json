{"id":"547143","title":"九华山歌送施幼淳省元南还青阳省觐","dynasty":"明","author":"于慎行","text":"九峰名九子，幻作九莲花。去天不知尺有几，晴空片片飞丹霞。南宫才子江东客，笔带九华峰顶色。学书欲作万人敌，一日声名倾上国。青春谒帝入神京，黄石寻师驻谷城。经术远宗燕太傅，门墙半列鲁诸生。忽登泰岱看乡陌，望见江头云气白。愁心一夜渡淮阳，不为莼鲈秋兴迫。千里宁亲愿不违，西风萧瑟送将归。尊前落木浑成雨，马上微霜欲点衣。为君长歌劝君酒，便是别离未应久。去日聊随朔雁飞，来时莫在春鸿后。玉树青荧上苑栽，君王正忆子虚材。好将九朵芙蓉露，泻向仙人掌上开。"}