{"id":"283056","title":"霜叶飞·用梦窗韵，送古微督学粤东","dynasty":"现代","author":"冒广生","text":"黯然情绪。西风里，垂杨攀尽千树。俊游几日共长安，一别翩如雨。待化作、南飞翠羽。登高重吊佗城古。怕少日题诗，败壁满尘沙，难认旧时缣素。相对眼底黄花，尊前绛蜡，临分江管还赋。鬓丝禅榻袅茶烟，静听风铃语。便绾就、离愁万缕。来朝难挽斑骓去。盼得将、梅枝寄，已是冬残，故人何处。"}