{"id":"1045064","title":"呈路倅","dynasty":"宋","author":"徐积","text":"三十年居官，而无一椽屋。随身清风高，所至义行足。今兹尽室来，何可久船宿。奴僮已暴露，勿使乏饘粥。也须谋外物，种取柳与菊。记取节节高，爱我茅檐竹。其时花尽落，手把麦黄绿。公酌我须釂，公吟我须续。慷慨见怀抱，静介无所欲。最是谒祠堂，老泪潸可掬。迩来六七岁，病叟头已秃。万事置浮云，壮气自满腹。感激论忠义，犹爱唐衢哭。更思桓野王，把笛吹一曲。"}