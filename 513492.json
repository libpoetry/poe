{"id":"513492","title":"焚香联句","dynasty":"明","author":"程敏政","text":"斋夜对炉咏，兹谋出于佥。旃檀爇幽眇，棐几增芳严。瑰材藉珍重，烈势防太炎。远闻觉逾胜，默叩如有占。片云陡惊散，一星歘疑?。口浥曹溪流，耳割昆崙尖。氤氲烛映屏，缥缈风回幨。坳深隐金粟，火褪委红盐。芸怜书蠹辟，麝恐庭花嫌。当窗喷宝鸭，隔研萦铜蟾。畹兰格调绝，阁梅风味添。情通一瓣夐，剂许百和兼。循床袭青绫，拂卷凝湘缣。输情已绳直，逊意仍蛟潜。咀华厌鸡舌，采沬婴龙髯。笼烟袖双握，拨地匕屡拈。气合惬俱化，心耽惧非廉。继美荐奇印，留芳下重帘。甲暖螺蜕腥，班销鹧归燖。宁为羃广展，不作吹轻纤。春原得孤嗔，晓殿思遥瞻。透隙忽已駚，入虚澹相淹。升腾各登鼎，琐碎或在奁。妙遣荤秽屏，馨达神明忺。终陪画省直，不受歌尘黏。薄温变寒室，长力穷宵签。静喜日照席，深宜私覆檐。非同火山炽，何忧木天黔。吟鼻讵堪拥，德芬方共厌。燕寂未经宿，呼童惜馀甜。"}