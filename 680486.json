{"id":"680486","title":"题蠲上人画","dynasty":"明","author":"王越","text":"好山万仞高插空，群峰并列青芙蓉。大峰突兀如盘龙，小峰箕踞如蹲熊。峰头杂树乱如草，凌霄独立苍苍松。松南小径通幽谷，谷口翛翛数椽屋。疏篱影射夕阳红，虚牖光摇流水绿。山中屋贮山中云，山中云卧山中人。山中之人爱明月，梦想清光眠不得。起来行过曲栏干，石上呼童扫残叶。清风两袖吹欲飞，瓦鼎时烧紫檀屑。举头窃语问嫦娥，尔好叮咛为侬说。玄霜舂粉几宵残，霓裳舞破何时彻。夜寒语罢寂无闻，但见满天秋露白。露华零落天将晓，转听嫦娥声悄悄。胸中别有一般情，紫云恒注炉烟袅。"}