{"id":"691532","title":"题梅","dynasty":"明","author":"李昱","text":"西子湖头春可怜，落花如雪晚风颠。不辞万点飘香去，乞与珠宫作水仙。罗浮山下隔烟开，香雪纷纷入梦来。谁谓缟衣今寂寞，花光笔里唤春回。岁暮江南十日雪，犯寒开处只南枝。扬州何逊苦忆汝，寥落人间无好诗。断桥流水月黄昏，几度相思对酒樽。只作总宜船上看，槎枒玉树挂金盆。"}