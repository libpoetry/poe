{"id":"1041354","title":"送孜生","dynasty":"宋","author":"刘敞","text":"遭遇爵位轻，治平进取难。不见明经士，白首成一官。怜尔吾家驹，学问知所安。得名万众中，奋迅生羽翰。天子临广廷，公卿肃衣冠。传呼署甲乙，谁不倾目观。我时忝陪侍，趋拜玉座前。鄂秀莩亦荣，不自知欣欢。勿言势尚卑，无以地固寒。鸾凤曾棘栖，蛟龙亦泥蟠。孟轲称三乐，富贵不与焉。恨我不如尔，千钟益悲叹。奈何方远别，浩荡江湖间。临分岂自胜，流涕空汍澜。"}