{"id":"761393","title":"莺啼叙  哀顾莺","dynasty":"清","author":"蒋春霖","text":"凄风又惊院竹，是春魂悄转。冱残雾、眉月微阴，背窗如听娇叹。梦回乍、兰釭淡碧，飞鸿冉冉轻烟散。误笼莺、檀板声空，画图谁唤。剪烛青楼，桐阴试茗，道寻春未晚。镜花掩，相见还休，那时争似不见。记犀帷、扶肩问字，枉吟熟、鸳鸯诗卷。玉箫寒，门闭缃桃，去年人面。离巾寄语，药槛移栽，算栖香愿满。幡影护蔫红，几日露叶霜蕊，瘦倚斜阳，顿成秋苑。啼鹃夜诉，飘蓬旧事，无端落絮缁尘涴。更关山、笛里江烽乱，罗囊尚秘，伤心绣缬，痕销泪点，凝滴湘管。莲枝解脱，丈室禅枯，任鬓丝素染趱。但沈恨、珠根玉蒂，堕溷何因，寄燕巢成，妒莺缘短。韦郎老矣，楚招歌罢，清宵归鹤环佩冷，剩西陵松柏埋幽怨。今生拌醉拌愁，听绝哀弦，翠衾怕展。"}