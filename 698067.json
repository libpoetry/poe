{"id":"698067","title":"和沈绣衣韵","dynasty":"明","author":"钟芳","text":"寒日登楼惨不欢，茫茫愁思入无端。乐输颜巷能知少，声断虞琴欲续难。山小夕阳当户过，天空秋色隔江看。头颅半白成何事，满地丹枫岁又残。邂逅逢君辄尽欢，爱君丰采动台端。诗频愈觉交情洽，思苦方知得句难。不尽韶光眉上展，及时勋业镜中看。西风玉漏传高阁，一曲悲歌蜡炬残。"}