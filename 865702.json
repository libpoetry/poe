{"id":"865702","title":"醴泉","dynasty":"宋","author":"邓深","text":"醴陵以泉名，问泉良不远。平田数顷开，方池三尺浅。含秋色幽幽，辟尘光淀淀。觱沸生其间，的皪纷可辨。累累似喷珠，一一如穿线。多至丛万颗，少或作疏串。迟速固难期，南北初无限。占地喻寻丈，有时忽隐见。恍兮莫穷源，杂然应有眼。沙石那能窒，苔荇不得炫。千载曾未枯，一日知几番。酿酒味固佳，煮茗香可羡。名泉世不乏，此奇吾未见。醒心聊一掬，赋诗寓三叹。"}