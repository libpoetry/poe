{"id":"815354","title":"军事将蒇余归有日矣诗以志喜","dynasty":"清","author":"赵翼","text":"久作华阳陶隐居，岂期老出治军书。廉颇已自三遗矢，冯妇何堪再下车。乡梦迢迢千里外，尘踪碌碌一年馀。稍欣奏凯期将近，计日归寻旧草庐。无端伏莽报兴戎，一片虫沙小劫中。作贼岂闻头到白，驱民已遍血流红。时平吏醉笙歌月，事起兵寒草木风。至此始知龚渤海，卖刀买犊是奇功。也是尘劳债未偿，为酬知己一番忙。卿曾经事韩文约，我决不为陈自强。幕下使材论履屐，灯前握算调刍粮。尚凭门馆恩私地，兼报当年食太仓。本为游山附羽翰，久留军府最无端。肯从殷铁还干禄，翻似刘绵尚恋官。万斛楼船兵渡海，两甄浮鼓将登坛。天教倦客归朝速，一战先闻定百蛮。"}