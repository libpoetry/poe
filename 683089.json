{"id":"683089","title":"谢蜀王抚问赐药六首","dynasty":"明","author":"方孝孺","text":"超悟天人际，从容礼法中。豪端锦江水，麈尾雪山风。善共东平乐，才看冀北空。感恩惭独厚，笺疏许频通。壤地三千里，弦歌五十城。廷多汉长者，座有宋耆英。立事多师古，行仁不近名。愿存无逸戒，伫见治功成。听政忧民切，虚心待士虔。典章皆有㩀，谈笑总堪传。夜月初筵酒，春风广厦毡。小臣怀德处，每忆白驹篇。大名传海宇，盛德冠时人。文字天垂象，姿颜岳䧏神。仁施邦域远，年与宪章新。愿沐恩波阔，花溪理钓缗。贤王思贱士，欲为制颓龄。药授还丹秘，功存本草经。驻颜嗤镊白，阅岁比冬青。倘遂飞升去，长依传说星。服猛本王政，赐皮书阁中。林泉眼如电，文采座生风。似可讲周易，宁须唤小空。深思避贤者，玄理未能通。"}