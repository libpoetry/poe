{"id":"1042838","title":"汜水关","dynasty":"宋","author":"刘攽","text":"四山环若屏，土色类坚石。青冥积霭间，古径漏天隙。虎牢一何险，飞鸟不可历。狭处乃容车，天形正修白。山行十里尽，路与洪河直。惊波走狂沙，澒洞踏虚壁。寒光著面目，噤蘖避剑戟。殷然出地雷，下与千仞鬲。壮哉造化功，置此限南北。乃知巢居民，老死皆异域。帝鸿始舟车，夏禹勤底绩。轮蹄日相寻，隘路遂开坼。因缘楚汉交，英雄因智力。杀人何其悲，贻患实自昔。西风卷零雨，昏雾白日匿。泥涂未遽央，客子怨行役。"}