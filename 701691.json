{"id":"701691","title":"送汪太学游江都四首","dynasty":"明","author":"黄姬水","text":"蔷薇芍乐与茱萸，无数芳菲傍酒墟。惟有蕃釐仙观里，一株玉蕊世间无。千里王孙归未能，风云意气每超腾。年来裘马遨游处，不是金陵即广陵。自古烟花佳丽地，扬州只合少年游。春来客思元无赖，莫上迷藏炀帝楼。吴都隋苑尽蒿蓬，莫向芜城吊故宫。二十四桥沽酒夜，一声水调月明中。"}