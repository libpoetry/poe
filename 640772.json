{"id":"640772","title":"次张来仪金华山居图韵","dynasty":"明","author":"童冀","text":"我昔好山未识山，趼足日日劳跻攀。归来小楼坐清昼，佳处政在阿堵间。蓬莱岱岳岂不好，挂帆入海经东蛮。昆崙灵鹫亦良远，流沙万里经玉关。不如故园揽奇秀，南北两峰开髻鬟。半生足迹不出境，讵意天道如循环。白头南行近万里，壮心未□□□□。官船柁楼高于屋，长江利涉无险艰。篷窗日日看山色，脱略尘鞅遗世患。眼中台殿尽荆棘，岩岫无复金碧殷。匡庐衡岳不可识，残碑断础弃草菅。江山无情亦销歇，岂有大药能驻颜。孤舟归来岂天意，山泉尚许听潺湲。何物微官苦维絷，幅巾行逐孤云还。烦君写图慰岑寂，卧游偿我平生閒。石渠天䘵无梦到，姓名久在丹台班。"}