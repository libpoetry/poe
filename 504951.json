{"id":"504951","title":"赠杨允铭小篆歌","dynasty":"明","author":"乌斯道","text":"史籀大篆李斯变，变为小篆今独传。绎山秦望石皆裂，馀者散失如飘烟。诅楚之文大相似，先出李斯三百年。李斯无乃踵其武，体同画异难后先。后传八体亦有篆，雕虫何由得传远。汉武书师蜕凡骨，曹喜李潮探御脔。徐铉承之非不佳，形质仅堪称■匾。同时作者岂无人，欲得美名何偃蹇。元初最数松雪翁，白野亦可追其踪。鄱阳伯温用心苦，钱塘益思无限功。四明文运代不泯，学字亦有前贤风。三代鼎彝俱在目，杨生晚出参其中。杨生深用李斯力，能使笔锋归正直。清圜瘦硬玉削成，每逢好事留其迹。人心正喜趋末流，谁将旷古渊源求。倘使淳风追前代，杨生亦足裨皇猷。"}