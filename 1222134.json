{"id":"1222134","title":"甲子岁后园秋色四首 其一 鸡冠","dynasty":"元","author":"郝经","text":"夷则播新律，卉木协秋候。绾结流火馀，的皪金天宿。峨峨列庭除，摘摘俨雄秀。炎帝朝火官，绛帻轩宇宙。植立竟不拜，离披拥青袖。奕叶初类苋，吐心渐如豆。脉络引丝起，一片珊瑚瘦。云芝茁红腴，紫茵卷翠脰。碎颗蹙丹砂，肉绽殷血透。怒割赤龙耳，劲磔还乱糅。麻叶薄且耸，山字缺乃覆。查牙欲成角，拥肿下连咮。生全馀小穗，展尽带残皱。昂藏偃膺高，突兀出群骤。还将早霞映，欲向朝日雊。月露终夜栖，风雨几回斗。再砺复自止，交退谁与救？区区閒草花，象物与接搆。弭兵日观战，亦是自贻咎。垂帘且相忘，高枕卧清昼。"}