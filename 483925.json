{"id":"483925","title":"倦绣篇为云中吕遵义作","dynasty":"明","author":"张以宁","text":"蘼芜叶暗江云暖，翡翠单飞怨春晚。陈女多情玉镜分，陆郎薄倖斑骓远。宝鸭团炉百和香，锦鸳方褥五文章。阴阴垂柳笼书幌，点点飞花落绣床。双鸾欲寄金龟倩，燕月吴云不相见。柔肠万转逐回文，乱绪千条萦弱线。女贞枝上燕双栖，夜合花前思欲迷。停针嘿嘿无人会，但觉春山两叶低。晓嘶绣勒门前路，夜炙银灯帐中语。指点香茸旧唾痕，见妾朝朝断肠处。"}