{"id":"623072","title":"附后蜀二主","dynasty":"明","author":"郭之奇","text":"蜀山开国何茫然，尔来四万八千年。丛蚕已逝俾明死，力士初通秦塞烟。石门剑阁天虽险，栈道钩梯地可连。刘禅早失阴平路，李势葭萌复自颠。画红楼下非前府，濯锦江头变雪鋋。碎首元功馀血洒，号呼士卒万声喧。呫嗫门人终节度，多谋国婿始乘传。谁使知祥成翼虎，亦繇董氏作丛鹯。进奏官还陈腹诏，董门既族孟门全。一般逆罪分刑典，东西从此怨雠缠。鸡踪反戟狐狼灭，马捶遥挥兔窟全。牙兵尽作诸冲队，墨制新从五镇宣。九旒殊锡何须赐，半载虚称谬握乾。六臣受遗谁堪倚，七宝妆成百器奸。北汉蜡丸书已漏，李家降表墨犹鲜。自方诸葛人何在，望帝终教作杜鹃。"}