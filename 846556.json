{"id":"846556","title":"真珠髻 红梅","dynasty":"宋","author":"无名氏","text":"重重山外，苒苒流光，又是残冬时节。小园幽径，池边楼畔，翠木嫩条春别。纤蕊轻苞，粉萼染、猩猩鲜血。乍几日，好景和风，次第一齐催发。天然香艳殊绝。比双成皎皎，倍增芳洁。去年因遇东归使，指远恨、意曾攀折。岂谓浮云，终不放、满枝明月。但叹息，时饮金钟，更绕丛丛繁雪。"}