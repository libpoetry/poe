{"id":"810707","title":"念奴娇 集张登子南华山馆","dynasty":"清","author":"毛奇龄","text":"兰亭秋暮，眺晴原、并到南华山墅。画槛横塘看两岸，多少断红残紫。鳌禁当年，鹭车昔日，休沐时来此。苍梧颍嗣，至今长读秋水。闲备彩缆青丝，玉壶携酒处，锦鳞鲜美。吴下阿蒙何日至，相对邺宫才子，舞凤雄图，放龟遗迹，衰柳频低起。耶溪相望，不知去几何里。谢庭玉树，乍临风，摇曳，乌衣巷里。何处羊车还洛市，皎皎双瞳如水。洗马清神，黄门隽格，少小能文史。玄亭问字，慨然逢故人子。相对芳树高轩，青灯残夜浅，流萤娓娓。转盼河桥解缆去，搴尽江皋兰芷。燕翼堪怜，凤毛有待，西水浮新芑。春阳努力，眼中吾且老矣。囗囗白下，叹何人、不识白家兄弟。长者贤良方就辟，仲学孝廉相继。有母年高，北堂娱养，萱树长芬斐。及时捧檄，如君孝弟能几。幸遇八十华辰，称觞远近，各具登堂礼。曾读前朝党锢传，二白齐名杜李。滂母贤哉，从容告诫，籍籍盈人耳。风流无恙，百年今且伊始。"}