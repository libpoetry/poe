{"id":"703765","title":"忆昔二首","dynasty":"明","author":"释函是","text":"忆昔年十八，矢志学浮图。荏冉尘网中，坐令真人徂。读书恨不见，犹及宗其徒。博峤曾有言，吾道恶岐涂。杨朱泣何从，哀彼南北殊。始吾过吴越，亲遘良不诬。倏忽三十载，法运当谁扶。当时谓羊角，今日之所无。汨汨若逝川，俛仰空长吁。忆昔鸾溪头，门掩寒山雪。侧闻飞瀑下，法雷振岩穴。冠盖列松杉，杖笠相颃颉。主人貌婴儿，真似谁优劣。犹争法秋毫，不与稗贩埒。今见尽虎皮，云深山路绝。撺迹远海隅，攒眸长捲舌。"}