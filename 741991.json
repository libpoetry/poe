{"id":"741991","title":"循黑山而东望贺兰诸山","dynasty":"清","author":"田均晋","text":"矗矗贺兰山，黑山山之尾。山石殊碅磳，山形何俶诡。联络受降城，襟带黄河水。月竁大蒙人，乳酪此趋止。闻昔胜国时，河套逞奸宄。非无济时才，长城实自毁。于今百年间，职贡盛筐篚。所怪岩壑阴，积雪夏常皠。朔风卷地来，尘沙障天起。岂惟昧朝昏，两目苦先眯。人生行路难，沾襟方陟屺。"}