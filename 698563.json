{"id":"698563","title":"又迭前韵二首","dynasty":"明","author":"唐顺之","text":"到处迷阳不记年，村中历本逐时编。寒乌满野成禾后，社燕辞人落木前。戒酒刘伶终酒性，遣言摩诘亦言诠。青天自是无逃处，何事灵均更问天。混合高低齐鴳凤，经过老少变鸠鹰。屈伸禽戏凭何诀，篆刻虫雕误谓能。尽日闭关非酒圣，廿年猜谜是番僧。此身本自无觔两，月旦先生若么称。"}