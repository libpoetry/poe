{"id":"70590","title":"水龙吟·四邻禾稼如云","dynasty":"元代","author":"许有壬","text":"四邻禾稼如云，方惊数日甘霖好。吾皇有德，老天能事，非因人祷。一夜风雷，玄云撩乱，银河倾倒。问田间消息，年年气象，更催得、秋成早。压尽东华尘土，湛冰壶、九重清晓。晴光渐放，瀛洲波定，御沟声小。绿野春回，黄扉昼静，篆烟萦绕。愿鱼羹有饭，避贤归去，向山林老。"}