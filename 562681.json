{"id":"562681","title":"石鼓歌","dynasty":"明","author":"董其昌","text":"世间相传墨薮书，五十六种名目奇。中有岐阳石鼓迹，籀文千载存风规。周道中兴震威武，五年巡狩修上仪。诸侯剑佩纷随逐，车如流水马飙驰。春蒐肃奉禽荒戒，告庙还镌金石辞。从官振彩銮山骨，琢成十数加劂剞。状如天上落星石，剖割混沌光陆离。雅颂之间格韵古，尊彝并列款识施。千年枯石经虫啄，百丈断厓蟠蛟螭。务光初翻到薤日，神禹手凿岣嵝时。数行剥落不成字，遗珠碎玉成逸诗。子云虽老应不解，仲尼删后赏者谁。嗟嗟秦人扫王迹，儒者六秇皆凌夷。隶文一起籀文废，俗趋简便真难支。邹峄之罘俄歇灭，阳米犹自尊相斯。神呵鬼护石鼓在，三代典型良可推。吾闻吏部希古道，一代山斗称宗师。绮靡馀习混雅正，眼见槌碎淮西碑。以兹感慨扣石鼓，恰如三掺声欢悲。寄言同学鸿都子，共挽文章八代衰。"}