{"id":"1224429","title":"番阳周节士歌","dynasty":"元","author":"黄溍","text":"周君生长番君里，长身俣俣须仍美。师张先生业孔氏，夏萤冬雪频继晷。先生爱君不骫骳，君谓先生我知己。遭时战伐多疮痏，贼众乘之作奸宄。郡檄先生俾一洗，先生慷慨为之起。曰彼蚩蚩聚蜂蚁，凶渠本我家奴尔。我将笞之用折箠，披其角毛脱距觜。奴挟兵来速如鬼，反噬其主先生死。先生诸子俱幼稚，周君闻之失箸匕。曰古复雠盖有礼，师长之雠视兄弟。我今必也书于士，走告郡府伏以俟。府公义之弗敢止，授以殳斨与弧矢。或云彼众我无几，盍募援兵为表里。君奋不顾行益驶，贾勇直前无与比。贼穷掷金计何诡，得金失贼堕其饵。亟取贪夫尸诸市，士气复振贼乃靡。追奔逐北劘贼垒，迅雷不及掩其耳。一栅既覆众栅毁，生致贼奴洎妻子。刌其心肺献俎几，告于先生辞亹亹。凯旋公庭旗旖旎，散遣部伍归耘耔。天戈耀日方南指，郡将效死弗拜跪。周君堂堂众所恃，人咸谓君今可仕。细书降表仅尺纸，大哉公侯小刺史。君言我本不获已，出为吾师刷雠耻。罪人已得贼已弭，东村西落无荆杞。不义富贵宁饮水，公毋多谈且休矣。闭门高卧肉生髀，白驹空谷馀四纪。殁葬金潭有庙祀，乡人岁时击羊豕。子暾来与冑子齿，踵门涕泣言如此。嗟君壮节甚奇伟，播兹歌诗侑哀诔。"}