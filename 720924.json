{"id":"720924","title":"岳峰悼亡四首","dynasty":"明末清初","author":"王夫之","text":"不愁云步滑，慊慊故慵来。多病霜风路，馀生隔岁回。凤绡残染泪，蛛网誓封苔。旧是销魂地，重寻有劫灰。到来犹自喜，髣髴近檐除。小圃忙挑菜，閒窗笑读书。忽惊身尚在，莫是客凌虚。楚些吾能唱，魂兮其媵余。关塞天涯黑，精魂一倍丹。停云迷鸟宿，舞雪耐梅寒。不遣琴心寂，相怜剑影残。三年烹白石，馀沈咽龙湍。岳阡初甃罢，君此拜姑嫜。地下容能聚，人间别已长。蝶飞三月雨，枫落一林霜。他日还凄绝，余魂半渺茫。"}