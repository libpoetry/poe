{"id":"509113","title":"成化三年春予驻师梧江之浒截竹为杙以障土阶未几竹复生者三十有三本枝叶茂密森森可爱从事诸君为予作亭题曰瑞竹予因作诗纪之","dynasty":"明","author":"韩雍","text":"此君之性难移植，移植从来皆有术。子美曾言腊月栽，廷坚亦说须辰日。醉迷之日移更嘉，非时鲜得抽萌芽。如何斧斤斫断插江浒，又见枝叶生枯槎。化工生物非无为，异物非妖即为瑞。此君素有君子操，草木之妖难比类。天兵煌煌南越平，边民垂死皆更生。江湖必有弃置君子起，相与戮力匡文明。坤轴气尽回，天心真厌乱。生贤济民兆已彰，不信百蛮犹敢叛。君不见广陵芍药金带围，世无此种人称希。嘉祐诸贤应兆起，太平勋业流光辉。作诗示我同心人，世间有事皆可为。鞠躬尽瘁荅明主，勿俾前贤专美于当时。"}