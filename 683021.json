{"id":"683021","title":"秦茂功出按江右","dynasty":"明","author":"文徵明","text":"春风四牡正骎骎，一道咨诹属使君。肯惜輶车驰坂道，还应玉节动星文。持舆见说能将母，舍爵何妨自策勋。圣代优贤兼禄养，不烦回首惜孤云。大江西下号繁雄，宣察遥烦绣斧公。斥壤须怜新喋血，远人应识旧乘骢。一时风节埋轮上，千里江山揽辔中。珍重咨询臣子事，愿将民隐达宸聪。"}