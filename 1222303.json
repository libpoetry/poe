{"id":"1222303","title":"鹿喻","dynasty":"元","author":"王恽","text":"我本麋鹿性，出处安自然。金镳非所慕，志在长林烟。得远机阱地，食苹饮清泉。呦鸣锡同类，甘以辞华轩。野兕出其侧，暗蹂山前田。农家伺所害，乃知兽之愆。彼兕以计去，嘉禾岁芊芊。野人居山中，数亩事垦斸。虑为町疃场，指鹿乃兕属。虽无擉刃心，见之恶且逐。鹿心素无机，淡与标枝閒。遁迹入幽谷，择音远人寰。尚为山中人，置疑齿颊间。"}