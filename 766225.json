{"id":"766225","title":"忆旧游 寒夜呈汤季伯母陈季婉、潘太夫人赵悟莲","dynasty":"清","author":"左锡嘉","text":"听惊飙四起，木叶萧骚，谱出清商。碧月愁无语，任鸣机轧轧，篝火星凉。众雏此时眠也，怎奈夜更长。怕计算来朝，尘封甑冷，没个商量。彷徨。孰怜我，但醒枕低褢，啼碎寒螀。幸有兰闺伴，向天涯传讯，差慰离肠。旧事不堪重省，赢得满头霜。只独立空庭，伶俜顾影神黯伤。"}