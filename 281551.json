{"id":"281551","title":"呜呼吾安往兮和礼锡","dynasty":"现代","author":"林庚白","text":"呜呼吾安往兮吾其东，扶桑之水可以濯我胸。我欲一蹴落日红，尽驱武士亲劳农。尽收三阪之金银钢铁铜。日本中华本弟兄，胡为兵革犹汹汹。少壮之欲方无穷，重臣元老两耳聋。委蛇狼狈商与工，财赋已竭聚敛充。军兴十室今九空，望夫思子多妇翁。相煎萁豆使我心仲仲。孰云久战中国必无倖，我如百足之虫彼狂童。彼又如暴富之家婴灾凶。浅者但闻飞机大炮唐克之车声隆隆。危疑恐惧震厥躬。安得一朝紫气生日宫，百万铁锤镰刀之众歌其中。东方携手车书同，炎黄之裔大和风。青天白日之旗扬苍穹，樱花之下大醉倾千钟。呜呼吾安往兮吾其南，太平洋之风浩浩天蔚蓝。殖民之地皆我土，夷为法属英属荷属时两三。更有菲律宾海南岛遥为东方门户之守监。高鼻群胡丰其颔，中华人民舌已钳。远东争霸此可探，诛求将护如养蚕。又如奔马遭羁衔，动多不平情岂甘。民亦劳止金在函，棕榈椰橡胜祀楠。树木乃以供贪婪，但望祖国生奇男。神武能举夷狄戡，近闻禦寇争负担。富者劳者靳与骖，有民如此使饮酖。卧塌熟睡他人酣，至今倭贼犹眈眈。群公念之何以堪，我肠自热我怀惭。我口肯似金人缄，我欲出之水火闻者疑狂憨。呜呼吾安往兮吾其西，欧洲阻海喧鲸鲵。枭雄豪猾长相睽，以邻为壑龟在泥。七十老翁穷笑啼，连鸡之势难俱栖。波兰走廊上天梯，从横无已征马嘶。不能事楚当事齐，进退终为触藩羝。捷克殷鉴近可稽，今日之世惟是俯仰于史达林希特勒莫索里尼。近东有土耳其与提携，濒海以西班牙为町畦，谁能更于北美以外筑亿万万里黄金之长堤。美人螓首手柔荑，挟弹年少争相窥。香多终见麝焚脐，那有世外桃源蹊。我恐地球如玻瓈，雷霆一击粉碎而离披。夜气所召岂苟免，质胜物极观其倪。据乱遍地多蒺藜，我欲歌之心惨凄。呜呼吾安往兮吾其前，中华健儿在幽燕。亦在两河三晋百粤江淮之山川。游击神勇万众传，海军死绥谁则怜。黄埔子弟拔帜先，矫捷师旅数川滇。红军能以正为偏，制敌孙郎如有权。宁为玉碎无瓦全，再接再厉常摧坚。慰劳来者张其拳，我欲从之心茫然。用短杀贼非所贤，口说差堪逐少年。不然飞书草檄宣，我为健儿歌一篇。我为健儿广播铙歌于大千，摩崖我有笔如椽。临流顾影犹翩翩，微恨鬓脚二毛骈。平生飞腾欲上天，前乎前乎奈何淹市廛，不闻炮火闻管弦。呜呼东西南北靡所骋，欲前又恐路多梗。呜呼吾安往兮吾其留，自冬徂夏天如愁。雾如屏障雨无休，赤日剥肤如在囚，山林城市宜冥搜。有时也使人意柔，坡行往往出野趣。树阴一绿皆田畴，得晴能游明我眸。佳辰有几惟春秋，果木不大毋苛求。广柑甜美无或侔，酒酣可以润我喉。流亡册万来他州，中人俯仰常有忧。豪强之家歌舞犹，离车兵气杂牛溲。飞贼不来习愈偷，閒人侈口腾众咻。胜则惊疑败掉头，此辈曾未浊流投。一官旅退閒我谋，半菽支撑二年周。亦云官大我欲羞，大人虎变今巢鸠。邦陋到眼盾与矛，伤哉刍豆羁骅骝。"}