{"id":"958833","title":"玉蕊花","dynasty":"宋","author":"郑域","text":"维扬后土庙琼花，安业唐昌宫玉蕊。判然二物本不同，唤作一般良未是。琼花雪白轻压枝，大率形模八仙耳。山溪野路多见之，樵夫摧残如狝薙。比之玉蕊似实非，金粟冰丝那有此。花须中有碧胆瓶，别出珑璁高半指。清馨静夜冲九天，招隐瑶台女仙子。乘风跃马汗漫游，偷折繁香分月姊。紫茎柘叶荼蘼条，少到寻常人眼底。翰林内苑集贤阁，雨露承天近尺咫。后生不识天上花，又把山矾轻比拟。叶酸而涩供染黄，不著霜缣偏入纸。江乡老少知此名，郑榐玚音无正字。方言土谚随舌讹，乌马成焉固应尔。"}