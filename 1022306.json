{"id":"1022306","title":"潜夫咏","dynasty":"宋","author":"释智圆","text":"有叟匿姓名，自号为潜夫。潜身在云泉，潜心入虚无。身心俱已潜，质直反若谕。智者谓之智，愚者谓之愚。愚智自彼异，潜夫未曾殊。陶陶乐天和，任性何曾拘。宗儒述孟轲，好道注阴符。虚堂踞高台，往往谈浮图。漫衍虽无家，大方贵无隅。俗人每侧目，订之为狂徒。素隐而行怪，执政宜先诛。天公既保全，幸得存微躯。冲雪登高山，乘月泛平湖。性灵敌云闲，形骸类松枯。何以免饥寒，认得衣中珠。"}