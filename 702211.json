{"id":"702211","title":"四月二十三日省农上方门，遵河而南，止于夹冈门同人馆，示诸生二首","dynasty":"明","author":"湛若水","text":"劳役不为戚，自逸不为休。休戚本同体，稼穑与民谋。我世农家子，莘野岂其俦？受命安民事，我心宁不忧。先时旱妨麦，我心忧忡忡。一雨幸全收，我心乐沨沨。忧乐岂以我？实与人天通。譬如诸子心，翕然何来同。"}