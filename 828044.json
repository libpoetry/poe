{"id":"828044","title":"挽李猛庵丈","dynasty":"清末近现代初","author":"陈曾寿","text":"辛亥出国门，已分不相见。今来何因缘，万赎惟一奠。残生所欲言，未死馀自咽。千春无芳菲，沧海成枯淡。先生北学宗，艺事特馀玩。龙蛇道东方，志事掩诙谩。出入朝市间，侯尊齐隶贱。天眼灼方物，望气得真赝。世儿诧萍实，多识原一贯。末世沦贱愚，长者知服馔。沟犹几专家，众中雄顾盻。寸莛叩洪钟，聋耳或惊窜。沉沉百怪炉，汪汪海若叹。交游遍湖海，我父夙所善。少小逢锁闱，老大同江汉。不遇数何奇，气尽十一战。飞腾几辈传，南北知两监。飘泊鸾凤姿，公族轻衰乱。贱子旧学诗，雕刻羞自炫。未传西江衣，谬许南州冠。五言窃句律，篇出辄蒙赞。诗拙过梅穷，题序缺欧翰。京师万人海，晚极鱼龙变。载酒物外游，一隙展荒宴。相过傅刘徐，形影夜及旦。酣嬉卧屠沽，杂沓穿歌院。看花累春心，说鬼噤冷面。心知来日恶，因循极浪漫。醰醰万欢悰，惨作隔世恋。国变痛天摧，行遁各分散。我屏东海隅，公潜南宫县。他生渺未卜，魂梦凄永断。远哦寄怀诗，忆苦神辄眩。今来一月淹，终古人天判。问疾惊已迟，深葬遑及殓。登堂见白衣，手泽犹在案。质亡我何存，哀迫生何唁。吾生遘残运，有乐盖微幻。区区不慭遗，往往供涕泫。风流遂销歇，天乎绝文献。知复几百年，灵奇钟此彦。故知神理存，传世有遗砚。还从小苏游，岁晚矢婉娈。"}