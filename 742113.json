{"id":"742113","title":"摸桩行","dynasty":"清","author":"彭淑","text":"夜半黑风吹怪雨，前驱豺狼后猛虎。鸺鹠啸群作人语，妖狐头戴髑髅舞。犬不吠，鸡不号，鬼伯叩门求其曹。以火来照挥霜刀，杀人如草无喧嚣。东邻杀尽西邻及，问客何来开门揖。千门万户排闼入，男妇骈头但柴立。尸骸撑拄如丘山，祝融入夥飞炎烟。以人为烛光灼天，群魔血牙饱腥膻。千牛炙，万石倾，上马扪腹腹彭亨。平原广广纵且横，不闻哭声闻笑声。摸桩摸桩在何处，千村万落条条路。白莲花死不回顾，摇旗打鼓前头去。"}