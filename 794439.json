{"id":"794439","title":"高山流水 选楼理琴","dynasty":"清","author":"阮恩滦","text":"选楼修竹峭寒侵。按冰丝、指冷瑶琴。弹到月明时，蟾辉朗彻遥岑。试回首、落雁沉沉。声停处，别有悠扬逸韵，暗度疏林。只钟期难觅，山水意何深。披襟。清风入怀抱，爱涔然、古调愔愔。出土忆号钟，廿字独矢丹忱。感沧桑、触物惊心。念今日、但问移宫换羽，谁是知音。况无弦、真趣三味，费研寻。"}