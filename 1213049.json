{"id":"1213049","title":"题胡府判赵生山水卷","dynasty":"元","author":"曹伯启","text":"画名无言诗，所贵存天和。包含物之理，方外手可摩。赵君图画手，前辈诚无多。吴缣二三尺，意马挥干戈。画水有清意，凉风皱微波。画山无著色，岱宗夫如何。浮图寺之表，舴艋岩之阿。披图一回首，逸兴高嵯峨。纷纷名利人，尘土双鬓皤。我亦在其间，岁月空蹉跎。林泉有馀兴，从此归渔蓑。"}