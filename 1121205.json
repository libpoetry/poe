{"id":"1121205","title":"四和澜字三首谢赵工部","dynasty":"宋","author":"林希逸","text":"汩汩难回既倒澜，我今忘世漫游观。雀罗生怕客惊散，鱼笱长呼儿去看。笋蕨弥山求易足，园林到处入无阑。渔翁樵叟相过熟，一语何曾非意干。已分金门不可排，何须竹帛诏方来。囊收玉子开云种，炉养金公候火灰。老见明时真乐只，身缘吾党合归哉。年丰处处炊烟好，追忆边城叹析骸。芋栗先生语最真，有园我亦未全贫。閒寻往事浑如梦，?作清吟老此身。但愧淹才随锦尽，何如韩思与花新。柞山集即杼山是，佛地中来有几人。"}