{"id":"1145832","title":"大禘圜丘及北郊歌辞十三首 肆夏","dynasty":"隋","author":"无名氏","text":"肇应灵序，奄字黎民。乃朝万国，爰徵百神。只展方望，幽显咸臻。礼崇声协，贽列圭陈。翼差鳞次，端拱垂绅。来趋动色，式赞天人。惟神鉴矣，皇灵肃止。圜璧展事，成文即始。士备八能，乐合六变。风凑伊雅，光花袭荐。宸卫腾景，灵驾霏烟。严坛生白，绮席凝玄。刚柔凤位，惟皇配之。言肃其礼，念畅在兹。饰牲举兽，载歌且舞。既设伊腯，致精灵府。物色惟典，斋沐加恭。宗族咸暨，罔不率从。展礼上月，肃事应时。茧栗为用，交畅有期。弓矢斯发，瓮簝将事。圆神致祀，率由先志。和以銮刀，臭以血膋。至哉敬矣，厥义孔高。帝敬昭宣，皇诚萧致。玉帛齐轨，屏摄咸次。三垓上列，四陛旁升。龙陈万骑，凤动千乘。神仪天蔼，睟容离曜。金根停轸，奉光先导。紫坛云暧，绀幄霞褰。我其陟止，载致其虔。百灵竦听，万国咸仰。人神咫尺，玄应肸蚃。自天子之，会昌神道。丘陵肃事，克光天保。九关洞开，百灵环列。八樽呈备，五声投节。配神登圣，主极尊灵。敬宣昭烛，咸达窅冥。礼弘化定，乐赞功成。穰穰介福，下被群生。玄黄覆载，元首照临。合德致礼，有契其心。敬申事阕，絜诚共报。玉帛载升，棫朴斯燎。寥廓幽暧，播以馨香。皇灵惟监，降福无疆。天大亲严，匪敬伊孝。永言肆飨，宸明增耀。阳丘既畅，大典逾光。乃安斯息，钦若旧章。天回地旋，鸣銮引警。且万且亿，皇历惟永。"}