{"id":"737872","title":"钱舜举摹周昉内人双陆图为梁蔎林作","dynasty":"清","author":"厉鹗","text":"深宫宴起花阴午，尚觉春寒入眉妩。只将握槊当嬉游，不乱窗前白鹦鹉。两人对局如有思，宝钗半堕云鬓欹。旁观一人凭小婢，骰子欲下春葱迟。蛮靴踏地红鹄觜，金瓶力挽蔷薇水。女官朱敢促朝妆，宿粉残黄忆浓睡。睡浓曾梦双陆输，唐家社稷须人扶。柘袍又出点筹手，乐事可怜同妇姑。画师著眼非穷相，曲眉丰颊当时尚。钱郎摹古能逼真，写出徒令意惆怅。岂知绝代佳人住茅屋，寒机轧轧无膏沐。"}