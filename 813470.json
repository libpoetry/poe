{"id":"813470","title":"中秋二首","dynasty":"清","author":"李寄","text":"虎丘此月醉笙歌，争似空山挂薜萝。禅客独行为伴侣，幽人清赏自吟哦。纷纷影落长松静，点点光悬皎露多。象管金樽都不恋，閒情却恋我岩阿。白石苍松翠霭閒，飞来忙月便能閒。老禅伴客吟过岭，独树如人醉上山。叶叶竹阴花几席，重重峰影画溪湾。夜深童子知予兴，十里烟村买酒还。"}