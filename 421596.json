{"id":"421596","title":"贺新郎 次韵答忼烈","dynasty":"近现代","author":"刘海粟","text":"笔势凌空起。似桑林、騞然中节，硎刀初试。试作扶摇鹏翮舞，来看九州红紫。正装点、好山好水。更泼龙香半圭墨，要苍龙、腾踔云光里。一挥就，快吾意。雁头声价罗家纸。许心期、琳琅词笔，天涯咫尺。唤起谪仙夸俊赏，发我豪情难止。问何日、归舟天际。春到江南诗料阔，愿一樽、相共从容耳。辞未毕，心先醉。"}