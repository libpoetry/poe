{"id":"936535","title":"送曾学士赴行在","dynasty":"宋","author":"陆游","text":"二月侍燕觞，红杏寒未坼。四月送入都，杏子已可摘。流年不贷人，俯仰遂成昔。事贤要及时，感此我心恻。欲书加餐字，寄之西飞翮。念公为民起，我得怨乖隔。摇摇跂前旌，去去望车轭。亭鄣郁将暮，落日澹陂泽。敢忘国士风，涕泣效臧获。敬输千一虑，或取二三策。公归对延英，清问方侧席。民瘼公所知，愿言写肝膈。向来酷吏横，至今有遗螫。织罗士破胆，白著民碎魄。诏书已屡下，宿蠹或未革。期公作医和，汤剂穷络脉。士生恨不用，得位忍辞责。并乞谢诸贤，努力光竹帛。"}