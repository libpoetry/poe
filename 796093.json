{"id":"796093","title":"摸鱼儿 题周温甫烟波泛棹图","dynasty":"清","author":"陈蕴莲","text":"寄豪情、茫茫大地，商量遣兴何处。软红十丈徒纷扰，只合烟波同住。心暇豫，趁一棹空濛，领略沧浪趣。漫斟绿醑。看青嶂重重，轻鸥片片，随着画桡去。才人笔，幻出高人意绪。传来清境如许。春江匹练开怀抱，个是神仙伴侣。尽延伫，十二万年间，几辈能容与。梦魂栩栩，想贺监当年，镜湖烟月，似向此中遇。"}