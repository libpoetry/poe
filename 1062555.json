{"id":"1062555","title":"嘲潘邠老未娶","dynasty":"宋","author":"谢逸","text":"潘侯平生心，初不喜婚宦。中年又丧妻，二子尚幼丱。孤灯秋梦寒，颇思美目盼。初时似不堪，既久亦习惯。斯人天机深，坚壁却忧患。浊醪只独斟，布衣谁补绽。岂不溉釜鬵，无人煮藜苋。买婢供使令，颇遭俗子讪。北风吹枯桑，天寒岁云晏。人生不百年，一世如梦幻。勿谓渊泉深，巨鱼亦可汕。何当呼蹇修，便可买羔雁。中馈端有人，嫁娶岂难办。为君乞樊素，伴我老山涧。"}