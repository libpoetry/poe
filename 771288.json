{"id":"771288","title":"声声慢•履川、凫公见过，并招大壮饮村肆","dynasty":"清","author":"陈匪石","text":"荒波流梦，清角吹愁，秋林黄叶成堆。淡日平烟，闲门半掩苍苔。山中更无车马，好风俱旧雨还来。十年事叹，卢沟月暗，钟阜云埋。消得风光流转，对千家城郭，三峡楼台。老树经冬，重逢且约花开。啁啾隔篱翠羽，地天心、教见寒梅。村店近，咏今朝、聊借蚁醅。"}