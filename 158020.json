{"id":"158020","title":"送王夕拜移帅庆阳","dynasty":"宋代","author":"强至","text":"一月天书两紫泥，朝持使节暮征西。关中父老攀旗尾，阃外偏裨望马蹄。行色欲侵边雪散，威声先压塞云低。情勤佳客双延辟，令肃强兵倍训齐。城堡此时归镇静，朝廷自昔重招携。坐收勋叶光彝鼎。入拜恩私宠介圭。文武兼才缘已试，父兄前烈不难跻。却惭主帅经三易，幕府徘徊守故栖。"}