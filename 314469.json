{"id":"314469","title":"玲珑四犯·地火突飞","dynasty":"现代","author":"萧萐父","text":"地火突飞，崖浆奇喷，曾经多少凉热。飓风扬海浪，巨浸吞巉壁。何期共工一怒，不周山、崒然崩折。精卫痴情，女娲明慧，勤炼补天石。无端彩霞飘泊，任荒霾土掩，璀璨莹彻。晶疑和氏泪，碧似苌弘血。如今美誉流天下，赖磨洗、幽光重发。南海畔，诗人正、高吟击节。"}