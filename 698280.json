{"id":"698280","title":"白云辞","dynasty":"明","author":"倪岳","text":"白云兮英英，渺雁山兮深谷。顾萦纡兮芳林，忽舒徐兮前麓。聊栖迟兮终岁，何高轩兮华屋。列图书兮壶觞，日吟啸兮相属。謇山中兮乐只，望美人兮幽独。白云兮悠悠，眷花坞兮少留。时逍遥兮采芝，羌窈窕兮经丘。独行无友兮吾将安求，出与云俱兮归与云游。鸟交交兮鹿呦呦，原可田兮水可以舟。謇山中兮乐只，望美人兮独幽。白云兮翩翩，海之湄兮山之巅。煮溪中兮白石，酌屋上兮清泉。嗟清时兮嘉遁，信夫君兮独贤。纷华俗兮超忽，维白云兮周旋。謇山中兮乐只，望美人兮悠然。"}