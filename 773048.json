{"id":"773048","title":"过新竹呈竹社诸君子","dynasty":"清","author":"林培张","text":"去年两造郑公庐，为续前游一驻车。自笑形骸无检束，狂奴故态未曾除。老至方知应世难，毁誉任意太无端。吾生自有嶙峋骨，未肯随波逐急湍。安道偏悭一面缘，王郎仙去亦经年。纵云聚散关天定，往事追思便怆然。樽前叙旧慰离怀，得暂盘桓亦是佳。老景夕阳须护惜，重来有约忍相乖。"}