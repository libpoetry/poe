{"id":"699118","title":"游仙曲","dynasty":"明","author":"徐熥","text":"万里遥天片月明，玉皇开宴会蓬瀛。琼浆饮尽归玄府，鹤背瑶笙四五声。形容如鹤蜕如蝉，一夕凌虚去杳然。隔断红尘三万里，阆风吹上大罗天。蕊珠宫殿玉宸君，身上霞衣五色文。不用骖鸾过碧海，凤箫声里驾红云。云里骑龙访列仙，羽衣霞佩去翩跹。不知一枕邯郸梦，游遍神州几洞天。踏碎烟霞谒帝乡，空中鸾鹤自回翔。腰间带有降魔剑，一道精光烛混茫。偶别玄都玉笥班，却藏名姓到人间。须臾跳入壶中去，白日青天何处还。"}