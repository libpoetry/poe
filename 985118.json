{"id":"985118","title":"宋元绘挽词","dynasty":"宋","author":"郭印","text":"国家有祸源，王氏变新法。元祐壅其流，旧防无敢越。逮至崇宁初，阴霾蔽日月。溃彼千仞堤，横波不可遏。求言奸臣计，正欲阱豪杰。君时亦抗章，痛哭深论列。禁锢二十秋，著书忧愈切。缅观前日事，一一符君说。朝廷思大用，铜虎初旌别。使者复何心，吹毛听媒孽。皇天不憖遗，山梁遽摧折。七十五年间，飞电才一瞥。残编溢巾箱，光焰星斗揭。后人何酋酋，端不坠风烈。"}