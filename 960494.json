{"id":"960494","title":"太平欢 圣节赐宴","dynasty":"宋","author":"姚述尧2","text":"蕤宾奏律，正太平无事，欢娱时节，翘首箫台南望处，两两寿星明彻。和满乾坤，春回草木，瑞霭凝金阙。钧天齐奏，嵩呼隐隐三发。遥想帝里繁华，庆父尧子舜，赓歌胥悦。黼座传觞仙仗里，拜舞两阶英杰。愠解薰风，恩覃湛露，玉陛笙镛咽。溥天同庆，年年沈醉花月。"}