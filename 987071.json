{"id":"987071","title":"兰陵王 其一 为十年故人作","dynasty":"宋","author":"高观国","text":"凤箫咽。花底寒轻夜月。兰堂静，香雾翠深，曾与瑶姬恨轻别。罗巾泪暗叠。情入歌声怨切。殷勤意，欲去又留，柳色和愁为重折。十年迥凄绝。念髻怯瑶簪，衣褪香雪。双鳞不渡烟江阔。自春来人见，水边花外，羞倚东风翠袖怯。正愁恨时节。南陌。阻金勒。甚望断青禽，难倩红叶。春愁欲解丁香结。整新欢罗带，旧香宫箧。凄凉风景，待见了，尽向说。"}