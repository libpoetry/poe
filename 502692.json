{"id":"502692","title":"题屿南林遵性学圃轩","dynasty":"明","author":"王恭","text":"君家书室依林坰，日夕清辉多在庭。出户时看花屿近，卷帷唯见董山青。苍苔古木连深曲，悬萝石上孤云宿。露叶垂篱菘薤香，水藤拂槛瓠瓜熟。任是閒门客到疏，自甘萧散学犁锄。新凿小池宜抱瓮，时閒高馆复携书。纷纷甲第皆粱肉，何事丘园未干禄。稚子能羞苜蓿盘，家人解压葡萄绿。寂寂林扉绝四邻，角巾野杖亦容身。公门若更栽桃李，先数林泉种圃人。"}