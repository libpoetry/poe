{"id":"645048","title":"长安别邹生","dynasty":"明","author":"解缙","text":"西行十月至长安，邹生万里东南还。为言曾度六盘山，山下临洮河与涧。此行不必凋心颜，大雪恐坠层冰间。在城饮酒强自宽，明日东西岐路难。我渐辞家君渐留，君在甘州思越州。一去三年边月苦，归到家时消百忧。我心尤切念庭闱，九十严亲双鬓垂，倚门斜日望子归。临风托寄平安字，寒梅花发报君知。"}