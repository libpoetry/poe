{"id":"802627","title":"疏影二首 其一","dynasty":"清","author":"项鸿祚","text":"南枝冻折，映秋屏素几，还带残雪。飘粉新瓷，留伫春痕，不管丽谯吹彻。金尊记向西园醉，甚容易、酒阑歌阙。正相思、忽到窗前，小占画廉香月。休忆宫檐旧事，无风先自堕，幽恨曾叠。倚遍危栏，梦遍重衾，不是篱边时节。一般也有横斜影，伴寒夜短檠孤绝。怕倩魂、空绕罗浮，却是故人初别。"}