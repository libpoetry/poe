{"id":"429192","title":"十二月二十五日作","dynasty":"近现代","author":"黄浚","text":"荧惑入南斗，天子下殿走。古谣良不诬，日午月建丑。皇帝诏辞政，宗庙独奉守。上言公天下，民命惧践蹂。下言制共和，名袭周召后。或悲九鼎迁，或喜群智牖。或云操莽篡，或颂舜禹受。众喧孰中肯，公理试一剖。曼珠主华夏，延祀二百久。晚政尤恣睢，孤寡落人手。盛名托禅让，优礼亦渥厚。岂伊一姓兴，万系必不朽。假令南军至，虚位复安有。风云护筹策，士卒供干掫。桓桓邟乡侯，威绩世少偶。小儒议窃国，斯论腾众口。吾意时代殊，旧说勿固狃。民生贵群治，五族化畛亩。万几责一揽，艰钜谁克负。所期奠磐石，何必恋冕黈。但当问措施，遑计心臧否。宗亲自毁室，讵曰他人咎。当年追桂王，血溅蛮越薮。今兹上尊称，相较合怩忸。吾非戴九灵，亦匪陶五柳。编诗署徂年，以此答我后。"}