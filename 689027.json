{"id":"689027","title":"寄梁药亭太史","dynasty":"明","author":"何绛","text":"微风起阿阁，朝日映窗虚。正有词臣在，閒观中禁书。风流追晋代，翰墨过黄初。早晚承天诏，园林非久居。夏月衣轻葛，临风绮户开。冰盘吴女捧，蒲扇越人裁。琢句题湘管，煎茶授宋杯。宫辞推第一，亲自到蓬莱。玉轸六瑩琴，纱窗弹夜深。如何山水志，迸出庙廊心。素月经银汉，閒情在翠林。几时花下路，缓步一相寻。供奉常开馆，频徵绝妙词。应刘才盖代，元白少逢时。选伎吹匏管，清歌出柳丝。从容觞政下，惟爱漏声迟。"}