{"id":"469627","title":"秋柳诗八首 其五","dynasty":"明","author":"米云卿","text":"名擅章台第一家，忍将憔悴送年华。容销已失如眉叶，才尽难回比雪花。才见高楼堪系马，俄同寒树与栖鸦。荣枯只是寻常事，忽漫逢时莫自夸。何处相逢最有情，平康曲转大堤横。回眸不忍枝头望，携手真愁树底行。近泪几丝浑欲断，牵情千缕苦相萦。自经委谢无穷忆，应悔风花忒煞轻。"}