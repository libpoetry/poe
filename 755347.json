{"id":"755347","title":"谢秦中亲族","dynasty":"清","author":"张印","text":"秦中我故里，堕地未一归。客岁夫奉命，出藩来西陲。地方正苦战，蕃汉交相持。疮痍苦不起，宁复顾家为。今岁寄我书，属我板舆随。乡音喜入耳，秦关望崔岿。忆昔父谓我，吾土帝王畿。泰华称天险，泾渭襟带之。风俗本淳朴，犹有周公遗。我今远嫁女，能来事真稀。载念母与兄，今乃在京师。岂无外家亲，风雨系所思。跧伏已旬日，未敢使闻知。昨有远兄弟，叩门立我墀。我姑素钟爱，从不妇轻嗤。我夫久益敬，如宾无愆仪。我亦何所虑，我亦何所疑。所虑有官守，所疑人讪讥。回首顾阍者，人来善为解。咫尺天涯隔，此身有所羁。市上宁真虎，杯中宁真虺。持躬稍不慎，噬脐悔何追。愿保千金躯，勿为霜露欺。不死会相见，瓜代以为期。"}