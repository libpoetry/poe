{"id":"598283","title":"赠海岳罗山人归金坛","dynasty":"明","author":"胡庭兰","text":"海岳金坛士，超然浩荡游。步高关塞月，吟满帝王洲。有客携诗卷，无钱挂杖头。双眉横绿眼，一剑拂清秋。谈吐悬河下，书成翥凤愁。自同怀素步，人号谪仙流。朱毂来三辅，金尊倾五侯。飘飘访紫府，去去跨青牛。遇我丹台宿，论心彩笔投。严霜探武库，晴渚泛虚舟。绣虎功非拙，屠龙术更优。三花新欲采，二酉旧曾搜。才大名长累，身穷道可谋。长安悲客路，乐土老枫楸。归卜丹霞穴，行招白鹿俦。轻鞭疏柳外，高帽紫烟浮。泽国东阳近，瑶京北斗侔。相望隔风雨，一笑托蜉蝣。日下孤鸣凤，江心几浴鸥。庙廊还有事，湖海讵无忧。共喜荣登籍，谁言耻下篝。还渠白毛扇，赠子翠云裘。妙悟金丹诀，间将玉籍雠。茅龙天信宿，青鸟日绸缪。郭外山标秀，壶中桂影幽。凌云托殊调，流水渺灵修。金玉音非远，盘桓愿正酬。梁园飞艳雪，杜屋送寒飕。此夕肠堪断，他年梦独留。孤怀何所待，天宇共悠悠。"}