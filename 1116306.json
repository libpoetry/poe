{"id":"1116306","title":"卜算子","dynasty":"宋","author":"沈端节","text":"愁极强登临，毕竟愁难避。千里江山黯淡中，总是悲秋意。谁插菊花枝，谁带茱萸佩。独倚阑干醉不成，日暮西风起。踏雪探孤芳，只有诗人共。守定南枝待得开，不觉冰轮动。却月与凌风，谩说扬州梦。想见雕阑曲沼边，残雪和烟冻。客里见梅花，独赏无人共。风度精神总是伊，又是归心动。把酒破忧端，熏被寻佳梦。梦觉香残一味寒，有泪都成冻。烘手熨笙簧，呵冻匀酥面。闲向梅花树下行，拜月遥相见。何处托春心，乐府流深怨。却捻寒窗傍绮疏，恨极东风远。"}