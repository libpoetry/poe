{"id":"742991","title":"汤阴谒岳忠武王祠","dynasty":"清","author":"汪如洋","text":"十室名臣里，千秋国士风。仙踪异圯上，人望比隆中。早究孙吴略，期收耿邓功。格言惩爱死，优诏答精忠。唾手燕云复，伤心贝锦攻。全军争一哭，痛饮负诸公。锻炼俄三字，尘沙奈两宫。划柑枢算险，叩马敌谋工。厥厉阶长舌，惟天鉴匪躬。黄冠归未得，碧血恨难穷。下邑崧生始，熙朝庙祀崇。贞珉镌笔札，顽铁铸奸雄。燕颔披帷识，鱼轩配座同。奉祠存嫡系，肃客走粗僮。游奕兵容壮，周流社址空。编年遗集富，展祭御碑穹。南渡家何在，东窗岁几终。撼山犹破胆，袒背孰明衷。昼锦芳规接，金陀远梦通。辨诬怜吁泣，吾念亦斋翁。"}