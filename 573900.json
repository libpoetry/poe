{"id":"573900","title":"次孙司勋种松","dynasty":"明","author":"邵宝","text":"观树如观民，岂不试故艺。勋曹庭中松，植难果谁厉。公为百年谋，乃徇一朝计。知乎向来非，勤搔动浮柢。揠苗信轲书，免归僮仆戾。元气天地间，万木未尝敝。吾心有妙机，到此深造诣。况当春雨时，点点荷嘉惠。一培一灌之，缓急在调剂。新梢隐孤高，短叶露修丽。虽无虬龙姿，白日弄阴翳。主人退自公，往往成小憩。奇哉拔地材，卓尔倚天势。作诗告方来，植也自兹岁。桃李正芳华，何心较坚脆。请公看岁寒，雪馀晚峰霁。"}