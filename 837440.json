{"id":"837440","title":"湘江静·纪梦。天孙渡河前三夕，余病始閒，梦见一廨前鼓钹喧阗，作鱼龙曼衍之戏。随之游行，所经通衢荒旷，道旁二三老者向余诵数语，谓此道咸閒人所作湘江静词，有可慨者。余亦未悉所诵，漫应之曰：梅溪旧作原凄楚之音也。既而百戏纷集，招摇而过，最后童子持纸彩为花，愈繁夥，愈幺细，渐至若有若无，衰草凝烟，前望似已无路，惘惘而寤。即以梅溪原韵纪之","dynasty":"清末民国初","author":"夏孙桐","text":"望里银河沈暗浦。倦匡床、剩炎犹驻。迷离梦景，虫沙证劫，诉谁家愁句。陌上沸鱼龙，一波见、一波旋去。行人渐少，郊燐自青，荒烟外，是何处。病魄苏，秋绪苦。漫低徊、蓟丘云树。龙蟠气尽，乌啼夜冷，警凄清笳鼓。烛剪怕重昏，扑窗听、乱虫如雨。孤吟到老，閒居赋了，芜城又赋。"}