{"id":"1104776","title":"和戚秋涧遗诗","dynasty":"宋","author":"卫宗武","text":"登金步玉信无缘，二十年来喜服田。肯羡鸣春为候鸟，自甘饮露作寒蝉。嗜閒倦举吟风笔，叹老贫无钓月船。但得有钱供客醉，绝胜名字挂凌烟。欲废推敲几岁华，诗葩君至复萌芽。吟章既富旧成帙，生计无多新载家。胸著古今书拍塞，墨行真草字横斜。年逾八十身方健，高把松乔寿未涯。"}