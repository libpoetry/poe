{"id":"695215","title":"游德藏寺四首","dynasty":"明","author":"林光","text":"频年来德藏，莫发老夫诗。秋兴乘今日，禅林索旧碑。荒池空偃月，杂树屈虬枝。欲话无生事，圆机却是谁。好景多魔在，僧贫寺半荒。径深蒿艾密，墙矮薜萝长。僻地成痴坐，秋林正夕阳。难穷清气味，一瓣广南香。缓缓纡吟步，青莎叠砌间。官无文案累，身似老僧间。蝉奏冬青树，云藏薜荔关。心源端解了，何处觅深山。大隐留斯地，喧中寂本佳。雨肥苍耳色，秋老决明芽。佛了三生幻，僧防一念差。经函千万卷，苦海浩无涯。"}