{"id":"747800","title":"周止安画册为周莲亭大令赋","dynasty":"清","author":"鲁一同","text":"周子才如马脱羁，指挥百怪风雨驰。奇文巨册弃满簏，长枪硬箭森陆离。有时作画爱雕刻，十日一水五日石。大穷元气细秋豪，写罢茫茫自嗟惜。学书颇重包慎伯，端已而外画无敌。记挥老泪托生平，梦里伤心汉水声。十五年中事反掌，包老亦作辞家行。幽冥万古负两友，戎马余生恋升斗。即看一发是青山，那得扁舟同白首。湘潭文孙颇爱奇，扬州肆市偶得之。朅来云台中，昂首赋新诗。三磊吞混茫，九龙拖威夷。金牛玉女望不极，别峰幽岩森蔽亏。玩弄丈人松，颠倒翠屏姿。画悬在壁诗在口，以画配诗左合右。天生神物有同归，包老大字妙奇魗。夜深星月下中庭，山鬼入户秋镫青。琼花梅岭事荒忽，断缣遗墨嗟飘零。乃知二老真精灵，往事独说无人听。来朝高挂云帆去，海天无际穷追寻。"}