{"id":"806446","title":"念奴娇二十六首 其二十","dynasty":"清","author":"蒋士铨","text":"十年前影，是碧梧、翠竹鸾停鹄峙。岁月迁移，人事改、今有鬑鬑须矣。彩服随兄，寿觞娱母，重启尚书郎。赐书千卷，孝廉之乐何似。记得同住仙源，杏坛春永，爱看趋庭鲤。文石幽篁，身左右、遂写冰颜于此。忠孝承家，文章报国，磊落佳公子。不宜宴坐，鹤书将诏君起。"}