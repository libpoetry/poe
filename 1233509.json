{"id":"1233509","title":"题大瀛海道院","dynasty":"元","author":"黄溍","text":"丹山之山青崔嵬，隐居旧隐山之隈。千年土鼎为谁出，深崖古像松声哀。鸿飞天上爪在雪，过者莫睨君能来。想当月斧乍挥霍，奔走属役皆仙才。卷藏瀛海归一粟，顾盼瞬息生风雷。森然幻有启神界，白日照耀金银台。昔闻使者兹入海，楼船烟雾何时回。君其置此勿复念，少须碧水扬黄埃。九重蠖濩陛下圣，方士未易誇蓬莱。琳宫贝阙长望幸，天高海阔心悠哉。"}