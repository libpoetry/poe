{"id":"144624","title":"风雨·晚来江上天不分","dynasty":"宋代","author":"释文珦","text":"晚来江上天不分，老蛟吐气成江云。夜半大风飘屋瓦，顷刻檐间雨如泻。柴门紧闭不敢开，渐闻水声到床下，开门处处闻啼号，尽说浪头三尺高。室庐漂荡无处所，妻孥大半随波涛。江市一时为沮洳，急打行包入山去。通衢沆漭不可行，历尽西山豺虎路。但愿自今风雨调，无复破块与鸣条。"}