{"id":"824329","title":"梦横塘 再答畏卢","dynasty":"清末近现代初","author":"徐树铮","text":"笛梅吹月，钵水容天，鬓丝惭对华烛。借问年时，几醉倒，花前醽醁。儿女英雄，为谁欢笑，为谁哀[哭]。被零烦碎恼，秘怨神啼，都来占，眉峰蹙。偏逢历劫天人，恰香花供养，绮梦慵续。华艳千丛，料不抵，清芳一束。待收拾，风云材略，并作温存慰寒绿。日暮空阶，缟衣何处，倚萧萧修竹。"}