{"id":"768934","title":"八月十日海中沙阻，病中述","dynasty":"清","author":"许传霈","text":"夜半舟子呼，海岛惊龙鱼。风帆利不驰，篙柁尽牵拘。下临不测渊，蜒户莫敢渔。沙阻可奈何，环哭对妻孥。老母怜病儿，骨肉互持扶。曰儿勿惓卧，馀语听模糊。明月何皓皓，照我白纱幮。哀哉生死关，此心未能无。何处来瓜艇，争渡人尽趋。一人钱十千，无者空欷歔。熟闻扬子江，水怪集江猪。又闻鳖子舋，大石沉沙淤。岂有他巧妙，瀚涨我其苏。夜潮来不来，命兮在须臾。"}