{"id":"698812","title":"失题 画檐花影","dynasty":"明","author":"徐庸","text":"东风亭馆散香埃，秾杏夭桃几树开。丽日转高花有影，分明移上画帘来。缃帘一幅捲秋晴，数点峰峦入座清。浓淡自然分远近，天然图画在围屏。万朵芙蓉绿渚滨，露香清照水粼粼。锦云深处鸳鸯宿，秋色浑如富贵春。綵云千片护芳塘，玩赏时来泛酒觞。醉唤美人歌一曲，数茎折取玉纤长。处世长希太古心，南风一曲五弦琴。红尘消昼清如水，林下何人为赏音。丹桂花开几度新，壶觞对月倒青春。醉来欲劝嫦娥饮，愿乞玄霜济世人。声透梨云彻九天，古梅花底置胎仙。清风彷佛孤山下，处士诗成夜未眠。清风凉入芰荷衣，竹下围棋苦用机。剥啄几声敲不已，綵鸾惊起出林飞。"}