{"id":"1049906","title":"石屏台致酒呈蒋帅待制","dynasty":"宋","author":"郭祥正","text":"石屏台下玉池水，绕岸石屏青齿齿。镌劖初自人力成，一石十牛车不起。辇置应须费万金，园囿森罗供宴喜。苍藓昏埋岁月远，修藤缠络根相倚。刘鋹族氏已无馀，此物犹存旧基址。曾经战鼓轰雷霆，屡对春风阅罗绮。老榕交阴不透日，客袂生寒冰雪洗。小桥断处栈梯连，一线崎岖劣容跬。未知深窟藏龙蛇，但见枯荷阁蝼蚁。摩挲题字考前人，名姓班班少奇伟。请公椽笔赋大篇，歌颂永平诛僭拟。光焰须令万丈长，一时行乐何足纪。"}