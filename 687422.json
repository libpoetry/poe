{"id":"687422","title":"郢城有降箕仙者自云李太白也有赠予诗用韵奉答二首","dynasty":"明","author":"孙承恩","text":"太白星精降异才，骑鲸千载复归来。清风漫拂江涛静，逸气遥冲岳麓开。世外真诠翻宝墨，中天明月啸琼台。悬知太史占乾象，定有灵光烛泰阶。骚坛曾仰谪仙才，此日神游汉沔来。剑影独随孤月逝，文旌高拂九天开。蓬莱顶上金光草，衡岳中间玉女台。愧我尘中常碌碌，可容参叩傍云阶。"}