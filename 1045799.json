{"id":"1045799","title":"青蝇","dynasty":"宋","author":"吕陶","text":"去年十月青蝇藏，不见一点临盘觞。高堂小会颇清洁，肴有馀味酒有香。今年四月青蝇出，竞逐腥膻誇羽翼。才能扰扰上樽俎，又欲营营污圭璧。四月盛阳群物秀，十月积阴寒气候。天时于尔本无私，尔自知时能避就。畏途荣悴如寒暄，流俗早夜趋贵权。一朝势去即消散，可与青蝇同日言。"}