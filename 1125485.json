{"id":"1125485","title":"再用前韵","dynasty":"宋","author":"袁甫","text":"瑚琏区区只小成，休言果艺与忠清。圣师忘食兼忘老，地久天长日月明。修慝之馀德复初，更须辨白舍并趋。善哉三语当年问，直到于今想从雩。两地参天命曰人，灵龟端合取诸身。笑渠到处閒寻觅，直信人言井有仁。逝者如斯昼夜长，会心能使百忧忘。生前身后浑如此，丝竹之音孔子堂。小时所学老何如，自诧西河不记洙。曾子斯言讥背本，祇今犹足警吾徒。"}