{"id":"685301","title":"次韵林都宪待用蜀中行师二首","dynasty":"明","author":"王鏊","text":"草檄军前立马鞍，寄当分阃肯辞难。城高白帝休番戍，路绕乌蛮费折盘。妖祲潜消边日煖，阵云低压瘴江寒。何当奏凯归朝署，还整当年旧豸冠。单骑曾先万马群，绿林诸盗伏斜曛。要令孟获怀诸葛，又见曹军怯赵云。千里仁风行若偃，三年炎毒坐如焚。平生丰采倾朝野，蠢尔羌夷岂不闻。"}