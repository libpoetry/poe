{"id":"702019","title":"小怀仙","dynasty":"明","author":"彭日贞","text":"花前踪迹已茫茫，梦里寻君枉断肠。再世纵为连理树，此生那觅返魂香。帘窥燕语翻歌拍，竹罥游丝学舞裳。一自缄题遥诀后，几回临宴不成狂。绞绡遥寄泪痕鲜，生死情怀最可怜。幻梦破残知是梦，佳缘愁绝竟无缘。香分韩寿辞青琐，艳逐麻姑变碧莲。石上精魂何处是，夜寒添冻半床眠。十九春光尚未盈，瑶台遥傍许飞琼。空馀奔月流辉影，无复行云响佩声。玉管奏花思并蒂，朱弦调谱泣双清。亦知歌舞君馀技，恨尔称诗风雅成。佳人自昔称难再，荀倩偏伤别后神。岂有潜英还素魄，漫劳洛浦觅微尘。竟虚松柏心期誓，空现梅花梦里身。碧落黄泉穷不得，百千哀怨两眉颦。属笔何堪赋悼亡，风流昔擅少年场。当枰犹忆争棋道，把酒难凭佐客觞。檀板拍残山鸟怨，画衣熏散野花香。黄垆自古消红粉，为尔临风泪万行。冷艳影图容易就，娇痴心性最难描。为怜笑语人长别，翻怕丹青粉渐消。素魄忍看鸳冢闭，香魂哀乞蝶裙招。韦皋幽怨元无极，再世茫茫问玉箫。来途苦短去途修，超忽仙踪竟莫留。铜雀事非伤邺水，罗浮梦断恨东洲。绛巾字迹啼痕暗，宝镜光销电影流。剩有香云湘箧底，千丝如绾死生愁。玉陨珠沉事可怜，无端石火过风前。歌梁响冷莺声绝，舞袖翻残蝶拍捐。色相顿空超法界，情根难灭入诸天。孤灯细雨衾如水，愁梦凄迷夜惘然。难分玉折曾惊梦，向我愀然说与听。共道寻常飞蝶乱，岂如先兆比鹣零。秋光瞥面云鬟绿，春雨回头墓草青。肠断有诗题我怨，眼枯无泪哭君灵。夙因幻灭漫成悲，泉路茫茫怅独之。花发似君含笑至，月残是我断肠时。飘零往事空馀梦，感慨幽怀强赋诗。愁绝云萍踪自远，他生何处再相期。"}