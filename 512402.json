{"id":"512402","title":"骢马行春为尹仁侍御题","dynasty":"明","author":"徐溥","text":"阴霾敛尽天宇清，当春处处闻流莺。乌台小队出郊野，宛转骢马花间行。道上行人行且止，还避当年桓御史。都城九陌净尘埃，上苑千门满桃李。豸冠象简生光辉，绣衣铁面霜乱飞。观风问俗遍巡历，日暮揽辔依然归。归来衮职将何补，入侍仙班屹如堵。为采歌谣草谏书，鞠躬尽瘁献明主。豺狼屏迹狡兔藏，奸邪胆落民物康。坐令四海日熙皞，东风击壤歌虞唐。"}