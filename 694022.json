{"id":"694022","title":"二月十八日过阜城大雪见中翰郑冲频壁间和杨使君沙民种石田四律依韵再和","dynasty":"明","author":"陈应元","text":"入春犹积雪，柳色半迷烟。犊瘦怀长剑，乌饥立短椽。徵租荒亩外，晨爨夕阳前。为感皇恩厚，扶犁强力田。极目前村路，苍茫一片烟。窗虚留月牖，瓦落□风椽。三辅城居后，二东壤接前。安得女娲手，炼成五色田。弹丸黑子地，远树尽含烟。寂寂莺无语，疏疏屋几椽。雪飞二月后，风急五更前。莫说沙中若，□沙胜种田。已完辑瑞典，策马任冲烟。堆堞二三里，诛茅四五椽。农虞胼胝后，吏要税租前。寄语绥民者，毋遗硕鼠田。"}