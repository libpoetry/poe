{"id":"1248705","title":"题画","dynasty":"元末明初","author":"陈基","text":"连山高高上无极，仰视青天不盈尺。俯览可以穷九域。我疑山灵应上诉，帝遣夸娥运神力。又疑蓬莱脱左股，万里飞来倚空碧。乾坤一色云冥冥，急霰始集雪又零。依依度桥者谁子，隐隐操舟如送迎。万壑千岩深且窈，两两相将事幽讨。若非淮南访八公，定是匡庐寻五老。意匠经营妙入神，披图烂熳皆天真。人间何处有此境，我欲从之一问津。"}