{"id":"863765","title":"商山","dynasty":"宋","author":"王禹称","text":"六百里巉岩，岚光霁后添。经年吟未得，尽日看无厌。僧舍青当槛，人家翠满檐。气蒸丹水碧，脉润紫芝甜。岭碍翻云鹘，峰遮落海蟾。涧深春有冻，影阔夏无炎。势斗嵩并华，名欺霍与灊。石危蹲虎脚，松老咤龙髯。晓榻便攲枕，晴楼懒下帘。未能栖岫幌，犹道佐彤襜。望久衣襟湿，登多屐齿粘。何当随四皓，深隐避猜嫌。"}