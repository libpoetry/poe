{"id":"622719","title":"春山八事 其五 春泉","dynasty":"明","author":"郭之奇","text":"春泉吐窈岑，夜雨通遥壑。每同石势浮，时见山光落。林影拂参差，苔痕留淡薄。迷茫涨海中，谁挥神斧凿。已开山下蒙，耐可幽人酌。繇不愿甘肥，是以供藜藿。地阻情自偏，聊从静者乐。自获洗心徒，安知牛口怍。馀滋动草芽，远润明花萼。本源清若此，方思此一勺。涓涓及江河，将拟百川学。谓予言不信，君其问海若。"}