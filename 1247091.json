{"id":"1247091","title":"石泉山房","dynasty":"元末明初","author":"钱宰","text":"白石何齿齿，幽泉复泠泠。十年来京邑，远此林壑情。取琴为我弹，弹作涧下声。涵云出细窦，悬响漱珑玲。奔流激浅濑，飞沬溅瑶琼。峻如倾崖急，怒若过峡惊。回渊阻云根，水涩不得行。冲破歘奔放，奋迅如建瓴。委蛇及水镜，扩然犹且清。雅操得真趣，馀音绎以成。挥手未终曲，怅望故山青。泉石无遐思，兴乐在广庭。"}