{"id":"1124402","title":"四伯父生日","dynasty":"宋","author":"项安世","text":"春入芳兰喜气浓，天风吹下庆重重。大儿稳护梁州罽，小女登高监宅龙。南亩新年付熊骥，北窗长日慕乔松。阿咸多病宜偕隐，自洗山罍劝嗣宗。三月三日天气新，兰亭饮散鸡呼晨。酴醾影里看月姊，翼轸星中占老人。千二百岁广成寿，六十四日东皇春。请诵古人诗一句，五枝芳桂一枝椿。"}