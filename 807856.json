{"id":"807856","title":"贺新郎  竹逸斋中紫牡丹枯而复生为填此词","dynasty":"清","author":"陈维崧","text":"日暖莺声细。喜亭亭、依然玉琢，吴宫小字。暂别红尘刚一载，还傍画楼珠砌。却又斗、新兴鬟髻。多少桃腮和杏脸，算旧人、远胜新人丽。论族望，雒阳魏。看花漫忆当年事。记人名、一般颜色，几般才艺。自被子规催去急，零落娇香满地。拚舞榭、为伊长闭。若使紫台真再返，笑鸿都、枉用骖鸾计。花凝笑，又含睇。"}