{"id":"819100","title":"冬日杂诗以仰视皇天白日速为韵 其七","dynasty":"清末近现代初","author":"郑孝胥","text":"猗嗟我从祖，高行世所独。有时闻微言，终身在初服。孤露薄有知，所赖见尊宿。今年吾道苦，此老梦已觉。别时知难再，挥手反见速。衰颜一何瘦，忍泪窃注目。不殊辞所生，摧割痛在腹。未曾闻怛化，每忆已自哭。理当弃妻子，卒侍启手足。何言迫生计，恨愧满衷曲。因思议私谥，介节诔不辱。虽然异出处，知己配文肃。哲人萎二老，愿见那可复。吾其放于夷，猖狂混清浊。"}