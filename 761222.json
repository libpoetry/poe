{"id":"761222","title":"长亭怨 燕台愁雨和陶子珍","dynasty":"清","author":"谭献","text":"恁愁绪、鹧鸪啼冷。滑滑天街，雨昏烟暝。润到单衾，几时成梦几时醒。早蝉声静，偏独自、偎金鼎。袖一缕馀香，乍记得、渠侬烧剩。却恨。者珠歌翠舞，付与曲廊人定。妆台镜暗，记曾照、月痕星影。向客舍、浥遍轻尘，正萧瑟、与君同听。便去也、吴娘休唱，一般思省。"}