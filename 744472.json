{"id":"744472","title":"早发马底驿至辰阳","dynasty":"清","author":"洪饴孙","text":"溪危周千盘，石险露百状。百转山径间，溪流愈平放。峰尖棱棱石纹起，一抹山痕全作紫。邮亭十里晓雾多，村屋高低乱云里。秋林苍茫曙光湿，绝顶一峰衔日出。沿溪藻影漾晓华，惊起游鱼争欲匿。水流百折波自通，泉石荡漾浮云空。此间作县亦清绝，山色绕北溪流东。参关高原踏晨露，马恋山光亦回顾。野人短褐上山樵，却立云峰最高处。"}