{"id":"521368","title":"题颜山人画送刘可大先生归五羊","dynasty":"明","author":"顾清","text":"山人胸中山万重，傍吞云梦涵太空。落笔天机横复纵，须臾万象分纤秾。大山盘盘云与连，小山江面如浮烟。江长山远望不极，彷佛孤帆疑上天。高岩飞流散冰雪，转出深林凡几折。上方台殿空烟霏，下界尘嚣此中绝。林回路转地益清，垂杨一径通幽亭。先生高坐客不去，终日扁舟相对树。平桥浅水带远村，青林茅屋春氲氲。儿孙生长不相识，鸡犬有时中夜闻。山人昔年侍明光，填门造请皆侯王。熊姿犀角日点缀，局束不奈冠与裳。兹图旷逸知有以，无乃赐金归去放笔临潇湘。风流太史同州彦，乞归几奏金銮殿。离觞载举索我歌，不觉飞蝇污东绢。山人山人今有无，江湖落日愁烟芜。玉堂挥翰须健手，碧山长啸非良谟。北来倘有阳关意，好写瀛洲春燕图。"}