{"id":"502663","title":"送陈孟敷牧潮阳","dynasty":"明","author":"王恭","text":"别久相逢不问官，握手且尽平生欢。腰间金带懒不系，壁上虎符人自看。醉来借问今何职，皂盖朱幡二千石。郢上行人有去思，潮阳父老遥相忆。作郡休令五马迟，须知明主爱茕婺。行春鳄渚沧波晚，浇酒韩山落木时。槟榔叶暗蛮天雨，吏散公庭鸟啼曙。带印虽云案牍劳，怀人莫忘渔樵似。樵人偏辱使君知，为惜交情在布衣。他日诸郎如问绢，应传清节到林扉。"}