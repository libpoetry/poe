{"id":"512792","title":"镇南世节行为黔国公赋","dynasty":"明","author":"沈周","text":"黔公坐镇封内清，黔公卧治封外平。碧鸡金马作门戟，复有滇池供洗兵。黄牛平把宝刀换，春山来劝诸夷耕。诸夷爱戴非一日，子孙孙子知生成。雕题花脚最难服，今日推公无孔明。忆昔先公遇高帝，鼾睡龙怀天不惊。印如金斗酬百伐，带誓黄河申载盟。桓桓祖武看公绳，天南别隐一长城。金汤虽固尚在法，恩信相孚何待征。古称仆射如弟兄，军中笑歌髀肉生。国公自进玛瑙觥，醉后还赓出塞行。"}