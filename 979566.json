{"id":"979566","title":"闻文潜舍人出试院约毅父考功寻春","dynasty":"宋","author":"晁补之","text":"上界官府多文书，我臞犹比山泽儒。閒忙态异亡羊等，一月不见霜侵须。虽无京兆白花沥，还有太官青玉壶。武安曾孙我外弟，闻君得人助君喜。可能饼果餍儿童，不有杯槃到邻里。去年南归饮王家，把盏犹见黄梅花。城南寻春成岁事，忍不省顾随泥沙。世事何须还刺口，轻薄论交翻覆手。自怜只似永州氓，归喜蛇存视吾缶。"}