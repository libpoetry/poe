{"id":"1131990","title":"秦楼月/忆秦娥 其二","dynasty":"宋","author":"黎廷瑞","text":"罗浮暮。青松林下相逢处。相逢处。缟衣素袂，沈吟无语。行云飞入瑶台路。梦回飘渺香风度。香风度。参横月落，几声翠羽。叶叶里。一枝冷浸铜瓶水。铜瓶水。飞英簇簇，砚屏香几。夜来雪片敲窗纸。半衾芳梦相料理。相料理。梨花漠漠，江南千里。春脉脉。含章檐下妆宫额。妆宫额。也还点画，村烟茅结。人间天上俱清绝。风流大似东坡客。东坡客。玉堂如玉，雪堂如雪。红苞拆。巡檐一笑风情别。风情别。广平空道，心肠如铁。灞桥更有狂吟客。短鞭破帽貂裘窄。貂裘窄。瘦驴卓耳，一鞍风雪。春来了。孤根矫树花开早。花开早。水村山郭，嫩红晴晓。陇头何处鳞鸿杳。一枝欲寄行人少。行人少。大江南岸，北风低草。齐山硕。扫开残雪簪花饮。簪花饮。樽前人唱，暗香疏影。枝南枝北迢迢恨。春风旧梦难重省。难重省。小窗斜月，薄酲残醒。花孤冷。海棠聘与花应肯。花应肯。海棠只是，无香堪恨。香无却有仙风韵。能争几日芳期近。芳期近。东风何事，不留花等。醒人眼。一枝玉雪疏篱晚。疏篱晚。精神旷逸。风姿凝远。幽香零乱无人管。依依春恨天涯满。天涯满。霜城戍角，月楼羌管。幽香歇。玉龙吹彻花如雪。花如雪。小桥流水，不胜愁绝。横梢剪入生绡墨。翠阴青子盈盈结。盈盈结。淡烟微雨，江南三月。"}