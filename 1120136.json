{"id":"1120136","title":"甲子岁除一夕梦与先子论诗有云未能免俗犹听谶无计为生只送穷此吾顷年诗也汝亦得之否某曰已在家集中既觉泣书二章","dynasty":"宋","author":"陈棣","text":"惊风急雪不胜寒，苇索桃符岁事残。里巷杯盘喧半夜，儿童灯火守更阑。年催老色归须鬓，诗引穷愁入肺肝。无复斑衣颂椒柏，只将泪血洒毫端。昔年浩气许谁攀，诗礼趋庭侍燕閒。但喜新阳更旧律，岂知斑鬓改朱颜。时挑短烬倾蕉叶，独拥寒烬炷博山。不见诗翁送穷处，空留膏馥在人间。"}