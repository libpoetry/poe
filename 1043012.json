{"id":"1043012","title":"熙州行","dynasty":"宋","author":"刘攽","text":"自胡请盟供贡职，关西二纪剽兵革。胡人岁来受金帛，地虽国本常不惜。帝家将军勇无敌，谋如转圜心匪席。精神动天天不隔，凿空借筹皆硕画。贾生属国试五饵，买臣朔方发十策。偏师倏然尽西海，一月三捷犹馀力。百蛮解辫慕冠带，五郡扫地开城壁。葱岭陂陀蒲类深，回笑秦并与禹绩。尚书论功易等差，御史行封自明白。武功貤爵十万金，彻侯印组丈二尺。奋行过望理自尔，少从进熟来无极。忆昔汉武开西域，天下骚然苦征役。哀痛轮台置肥美，割弃造阳损斗僻。岂知洮河宜种稻，此去凉州皆白麦。女桑被野水泉甘，吴儿力耕秦妇织。行子虽为万里程，居人坐盈九年食。熙州欢娱军事息，天王圣明丞相直。"}