{"id":"105723","title":"重送杨明叔","dynasty":"宋代","author":"梅尧臣","text":"君将会稽去，旧迹可以嬉。予因状其美，赠子临路岐。子不以为乐，但愿有以规。噫吾岂无说，畏子未及裨。既求不语子，吾曷忍子欺。前年子渡淮，夜泊洪泽湄。有鬼称使者，来告风波期。子时再拜谢，乃被邻船嗤。逡巡鬼复至，复附船家儿。怒彼慢嗤士，明当使惊危。船儿傍舷回，走若一足夔。翌日各解舟，出浦风动旗。子独乘安流，彼受横浪吹。此事非子传，焉得他人知。昨逢令弟蕴，备述果不疑。越俗素重鬼，慎勿启其私。子口有仁义，子腹有书诗。子尝谈王道，怪语固未宜。近闻苏才翁，问子辟者谁。得非外戚侯，子怒已竖眉。今我傥得罪，甘与苏同之。"}