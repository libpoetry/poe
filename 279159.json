{"id":"279159","title":"解语花·建昌在明初锦衣千户卫籍由北平移驻","dynasty":"现代","author":"周岸登","text":"初弦宝月，半面窥帘，云隙蟾光射。露华凝瓦。琼楼迥，冉冉素娥来下。风酣韵雅。花雨散、珠犀盈把。环佩声，随步珑璁，满路霏冰麝。犹记凤城此夜。尽青红儿女，空国游冶。赠芳贻帕。街尘软，竞买兔神泥马。心情倦也。人世换、水流花谢。秋士悲，持问春人，笑醉扶归罢。"}