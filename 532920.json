{"id":"532920","title":"神鼎歌为任参军赋","dynasty":"明","author":"黎民表","text":"神鼎何年出荆土，三趾龙文形制古。丹砂水碧纷斓斑，款识纵横尚堪睹。就中星罗六十字，读之钳口不能数。王在寒师命太史，对扬王休周仲父。戈鋋矛戟森开张，蛟螭离奇忽奔舞。嗟尔神物胡为来，中兴抚运重明开。两宫鼎食备厚养，万方玉铉多良材。千夫操畚筑城下，富媪有意呈奇瑰。琅函将发出紫气，石窌大吼如惊雷。牧臣盱眵诧灵异，贮之为筑中天台。衡霍呵卫驱罔两，江汉洗涤倾尊罍。予生好奇颇识字，荒僻安能逢盛事。搦管争传王太令，得宝况是任公子。空勤枣木勒千言，尚乏赫蹄遗一纸。逡巡闻未献明堂，金薤灵篇尚秘藏。且罢山中采黄独，期君蚤晚发潇湘。"}