{"id":"458441","title":"二零零七年八月廿六夜醉书盆花","dynasty":"当代","author":"卢青山","text":"家山不得留，驱驰乃万里。寄迹托炎方，海腥薰床几。一室过容膝，旋身遂可喜。启牖涨尘昏，奔骤赴我鼻。山溪与鸟薮，更复无论矣。室中幸微春，盆枝略扶倚。异种谁知名，得绿心已霁。阳台与匮侧，窍隙尽堪挤。时复出数花，小大亦旖旎。我醉持馀盅，巡循有远意。微馨来如劝，其声清且娓。恍惚摇虚舟，浮我苍岚里。"}