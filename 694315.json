{"id":"694315","title":"邀马玄真用前韵","dynasty":"明","author":"陈献章","text":"閒眠閒坐或閒行，身老溪云病亦轻。客至正当秋酿熟，船来莫待晚潮生。江山偶得三人对，风月还添一榻清。昨日书来张主事，头颅空讶老无成。驻屐冈头望且行，辘轳閒转钓丝轻。秋风篙楫来无远，夜雨溪毛剪复生。精舍晚开诸老共，长江东汇此门清。李家子弟虽能赋，浩浩之歌老更成。"}