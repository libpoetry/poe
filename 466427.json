{"id":"466427","title":"减兰","dynasty":"当代","author":"卢青山","text":"神通此物，一日无之魂失魄。百计难宁，击唾壶来掩腹声。嗟哉原宪，道在空肠将怎转？咄汝有身，留不为功弃不能。金钱粪土，必是肥肠大腹语。卧雪袁安，梦到红炉亦自寒。江湖我欲，大翮千山忘宠辱。此事何难？略饱衣衫万念删。水穷云露，天固于人无绝路。莫道微薪，雪炭来时面色惊。旋先买酒，到腹千盅万事有。我是狂徒，鼓腹行游抚腹都。"}