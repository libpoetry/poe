{"id":"1108937","title":"辛亥各口占十绝","dynasty":"宋","author":"刘克庄","text":"和靖湖边冷笑人，白头来恋属车尘。此行莫与孤山诀，重见除非是后身。苇间一叶且延缘，奎壁祥光上烛天。定有异人遥望气，个船不是米家船。乞骸亲奉留行诏，擢发犹蒙掩覆恩。泽畔累臣回首处，汤村已远更徐村。曝背聊披陶子絮，压衣且系吕公绦。可怜太白心犹騃，不著蓑衣著锦袍。玉局摛文毫尚湿，金华开卷席犹温。不妨缴纳朝堂了，帝赐新衔号后村。汗脚谁教上玉台，却寻前路系芒鞋。自嫌到了无仙分，已踏金鳌跌下来。向来宠辱皆虚假，老去亲冤两扫平。岂有陈三送迁客，亦无邢七卖先生。院吏忙抄诏草辞，家奴却负锦囊随。更无客议坡公制，一任人嘲李老诗。柱史颂卿压病身，年高拜立两愁人。龙钟忽被还山诏，腰脚于今得欠伸。诛虎窃弓谁继者，留邕执笔定何如。东都台阁犹多士，未便无人续汉书。"}