{"id":"555127","title":"青云桥歌","dynasty":"明","author":"黄仲昭","text":"世人行已多愧天，兴衰变幻如浮烟。程氏承家惟种德，世泽如水流蜿蜒。笃生封君能述事，长桥特驾河之次。青云端望子成名，驷马何劳客题字。忠壮云仍今几房，封君真足增前光。济人自是阴功厚，食报早见鹓雏翔。春风射策金銮殿，敕使传宣催赐宴。冬官政绩帝所嘉，锦诰恩封人共羡。积善由来庆有馀，从兹万里皆亨衢。行见公侯复其始，纷纷薄俗谁能如。"}