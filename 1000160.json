{"id":"1000160","title":"北京判府司徒侍中生日三十四韵","dynasty":"宋","author":"强至","text":"仁祖龙飞榜，宗工凤举春。争先欣得隽，直上欲惊人。终贾年方妙，轲雄学已醇。纡朱光半刺，垂白慰偏亲。器业期廊庙，声名压搢绅。试言俄有旨，落笔不无神。儒馆群邦彦，王畿位幕宾。谏垣寻振翼，法座屡撄鳞。雨露专图报，雷霆肯避嗔。上心畴侍从，大手属丝纶。使蜀星文动，回梁帝春新。黠羌初负汉，儒将续临秦。就统兴师律，能捐受命身。苦甘齐士卒，寤寐息风尘。未几登培幄，犹稽秉宰钧。旋更诸镇帅，连牧数州民。文武才俱屈，安荣策未伸。总戎离晋野，移疾守漳滨。符契真千载，谋谟复四邻。鸿枢才守运，英衮遂同寅。扶日升黄道，朝天冠紫宸。功高嫌赫赫，迹退喜恂恂。分陕劳姬旦，还乡滞买臣。良筹深制胜，苗格偶增旬。西顾忧全释，东归请继陈。俞音来答诏，喜气送回轮。故国分铜虎，离都改玉麟。谁知图任旧，祇见宠章频。茅社重留地，桑弧载诞辰。乔崧秋降甫，宝历岁名申。马锡天闲骏，衣班内帛珍。康强钟卫武，爵禄茂平津。长与三台应，兼之五福臻。神明知必相，寿合等灵椿。"}