{"id":"709009","title":"多丽  星期与诸子宴集涉园遥同次韵","dynasty":"明末清初","author":"曹溶","text":"尺缣残，俊人再聚西园。送芦笳、边风绝远，欢场许驻韶颜。听莺回、晴窗染绀，浮花去、春渚拖蓝。宦海难经，钱神易别，逍遥总让竹皮冠。昂首望、横穿斗柄，历历酒星圆。惊相问、善和坊曲，欠取端端。算香辰、未逢修禊，早看烟月双娟。要离冢、谁嗤灶热，临邛市肯怕琴寒。禁苑停呼，侯门漫刺，宏词合在客窗间。溯澄湖、蒪羹新熟，勤买橛头船。吾衰甚、愿分兰畹，洗尽愁山。"}