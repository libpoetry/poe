{"id":"271508","title":"贺新凉·历历当年事","dynasty":"现代","author":"吕小薇","text":"历历当年事。凭一腔、女儿情性，多惭名士。肯与浮生随俯仰，自有文章相慰。更默许、两心相倚。薄海同仇烽火急，向中厨、琐屑米盐计。强欢笑，承菽水。西江地湿多魑魅。更那堪、故乡沦落，旅人憔悴。稚子绕床呼阿母，未解娘心悲喜。但小手、为娘拭泪。窗外萧萧黄叶坠，想晚来风紧秋深矣。拥衾枕、难成睡。"}