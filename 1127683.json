{"id":"1127683","title":"禽声四首","dynasty":"宋","author":"曾几","text":"劝我行沽聒昼眠，看人烂醉买江天。兴来亦欲提壶去，未有苏公乞酒钱。幽禽竟日引圆吭，脱裤催人有底忙。不但春天无衣著，凄风冷雨绝须防。春泥滑滑强知时，野日荒荒已露机。政与鹁鸠同一律，朝来唤得阿姑归。有酒如淮肉如坻，何如麦饭滑流匙。但看此物丰登日，即是侬家快活时。"}