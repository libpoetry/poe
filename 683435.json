{"id":"683435","title":"送张肖甫徵金岭西道便道还蜀","dynasty":"明","author":"王世贞","text":"蓟门擐甲待边烽，海内军须不自供。赤羽去看新使者，黄金归隶大司农。界标铜柱天垂尽，人过苍梧瘴几重。闻道壮游仍衣锦，春来车马醉临邛。沽酒斜阳双玉瓶，佩刀寒色映都亭。相论白雪无先后，一别青春有醉醒。南去风烟仍泯泯，北来天地渐冥冥。即看十道衣冠使，回首何人哭汉庭。"}