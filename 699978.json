{"id":"699978","title":"偶成四首","dynasty":"明","author":"陶安","text":"文何为小技，理有未全明。妙在无夸靡，悠然写性情。勺泉常澹泊，五味总调成。垂老方知此，讥予必后生。八珍罗水陆，五采绣文章。美矣孰无好，用之非可常。古今天地运，昼夜日星光。何必惊人眼，相看共久长。清河追钴鉧，老牧步潮州。全气有虞子，馀风挹静修。居然成典雅，正不在雕锼。更有神交处，渊源溯鲁邹。博学草庐翁，还存荆陆风。欧黄皆后出，绳墨是良工。南土文华盛，中州景慕同。九原不可作，我亦老江东。"}