{"id":"106541","title":"漫吟·亿劫日月曜","dynasty":"元代","author":"方回","text":"亿劫日月曜，万古河江流。惟有人寿短，况不皆白头。石火仅微吐，草露已遽收。下士惑齐物，祖述逍遥游。说梦悔蚁国，悟空惊蜃楼。实路我异是，鑽仰师尼丘。志学至从心，绝笔于春秋。相鲁故匪泰，厄陈初佑忧。比彭十不一，聘辙半九州。中道叹不行，尝欲乘桴浮。颜子夭穷巷，季路戕凶矛。是亦各有命，岂伊圣门羞。人生敬闻道，寒饥胜王侯。修身以俟死，言行无悔尤。寄语夜读子，继晷崇膏油。"}