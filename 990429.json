{"id":"990429","title":"宴山亭/燕山亭 被召赋玉绣球","dynasty":"宋","author":"曹原","text":"香月玲珑，柔风镂刻，嫩绿枝头圆腻。绯桃院宇，絮柳池塘，独立万红尘外。戏舞千团，讶粉羽、留连春媚。非是。看滚雪抛琼，镜鸾相倚。唐昌仙观风流，有霞洞藏花，绀环玉蕊。雕阑占赏，禁苑承恩，难比太平瑶卉。遍插金瓶，更移近、宝猊烟翠。堪爱。只少个、鸳鸯绣带。"}