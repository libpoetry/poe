{"id":"759025","title":"沁园春 粉扑","dynasty":"清","author":"孙云凤","text":"薄絮团云，红棉裹雪，制拟圆蟾。见几回睡起，枕痕徐拭，七盘舞倦，香汗微粘。朱户春闲，绛台昼永，暖玉无暇掩翠奁。看花去，爱女郎代扑，一笑轻拈。五丝缠胜吴蚕。更熨贴、还将绣样添。漫愁多慵抹，柳眉翠减，酒深羞揾，杏颊朝酣。浴罢银屏，妆成珠箔，白覆兰胸透茜衫。难忘处，羡芙蓉镜畔，得近纤纤。"}