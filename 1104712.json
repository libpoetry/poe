{"id":"1104712","title":"嘉泰三年皇后册宝十三首","dynasty":"宋","author":"郊庙朝会歌辞","text":"茂建坤极，容典聿新。天命所赞，慈训是遵。肃涓谷旦，躬御紫宸。鸿禧累福，骈赉翕臻。端门晓辟，瑞气云凝。有俨良辅，踵武造廷。肃肃王命，是将是承。登册穆清，万岁永膺。瑶册玉宝，烂然瑞辉。旁翼绛节，上承紫微。璆鸣朝佩，徐出兽扉。登进坤极，益彰典徽。天临黼扆，云集弁缨。金石递奏，典礼备成。玉趾缓步，龙驾翼行。言旋北极，永燕西清。日薰椒屋，云霭璧门。有华瑞节，来自帝阍。统天惟乾，合德者坤。我龙受之，福禄永繁。虹辉灿烂，云篆绸缪。绛节前导，瑞光上浮。瑶阶玉扉，既集长秋。钦承天宠，永荷帝休。瑶殿清閟，玉墄坦夷。袆衣副珈，陟降不迟。宝册聿至，载肃载祗。礼仪昭备，福履永绥。日月临烛，乾坤覆持。明并二曜，德合两仪。光媲宸极，共恢化基。膺受茂典，亿载永宜。宝玺瑶册，既祗既承。绣裀藻席，载跻载升。柔仪肃穆，瑞命端凝。永膺多福，如川方增。服焕盛仪，班分华致。九嫔妇职，六寝内治。参差荇菜，求勤寤寐。烝然来思，相礼赞祭。妇荣于室，通籍禁中。班列有次，车服有容。佐我关雎，鹊巢之风。被之僮僮，曷不肃雍。金石具举，典礼茂明。淑慎其止，遹观厥成。琼琚微动，凤辇翼行。仪光媲极，德迈嫔京。宝坐既兴，凤舆戒行。奏解严办，归燕邃清。问安寿慈，奉赍宗祊。弥千万年，内助圣明。"}