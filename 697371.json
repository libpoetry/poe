{"id":"697371","title":"叶明府校士钱塘五绝余邑方大有秋故末首并及焉","dynasty":"明","author":"胡应麟","text":"曙色兰阴照锦袍，飞樯遥下越门涛。高秋棘院抡文夜，万树天香入彩毫。明远高楼百尺悬，寒光遥夜动龙泉。由来宝剑司空识，紫气行看北斗连。紫绶绯袍焕陆离，画堂灯火彻帘时。湖头十里秋风色，两袖天葩上玉墀。巀嶪双高上紫氛，迢遥三竺架青云。雄飞好趁仙凫翼，一顾能空万马群。处处黄云足稻粱，家家秋色贺登场。东南竹箭三千尺，更逐伶伦到上阳。"}