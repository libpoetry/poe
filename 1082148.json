{"id":"1082148","title":"堆胜楼运干许永之修","dynasty":"宋","author":"刘才邵","text":"高城倚江凭峻址，层楼却忆高城里。迢迢飞磴出尘氛，绣栱朱栏照江水。四面云山千万叠，清原却与黄原接。碧螺宛转峰最奇，透色连云俱岌嶪。楼前正对白鹭洲，翠虬夭矫横中流。回看井邑亦华盛，碧瓦鳞鳞光气浮。崛起凌空何壮哉，岁久剥蚀霾风埃。高情一见为叹息，因循恐致奇标摧。才刃由来有馀地，葺旧扶倾真复易。坐令风月为清新，还使江山增胜气。公家列屋人如玉，清唱不须吹管逐。沉沉清夜绣筵开，垂下珠帘隔银烛。放教帘外水仙听，传作仙家步虚曲。识高器远追前人，不独文采风流存。凭栏纵目莫厌数，即去飞腾登要津。老来自觉诗思悭，况此清绝形容难。恐公他时怀旧赏，犹堪展作画图看。"}