{"id":"433971","title":"水龙吟","dynasty":"金末元初","author":"元好问","text":"素丸何处飞来，照人只是承平旧。兵尘万里，家书三月，无言搔首。几许光阴，几回欢聚，长教分手。料婆娑桂树，多应笑我，憔悴似，金城柳。不爱竹西歌吹，爱空山、玉壶清昼。寻常梦里，膏车盘谷，拿舟枋口。不负人生，古来惟有，中秋重九。愿年年此夕，团栾儿女，醉山中酒。"}