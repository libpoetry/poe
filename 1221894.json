{"id":"1221894","title":"金太子允恭墨竹","dynasty":"元","author":"刘因","text":"黑龙江头气郁葱，武元射龙江水中。江声怒号久不泻，破墨挥洒馀神功。天人与竹皆真龙，墨竹以来凡马空。人间只有墨君堂，何曾梦到琼华宫。瑶光楼前月如练，倒影自有河山雄。金源大定始全盛，时以汉文当世宗。兴陵为父明昌子，乐事孰与东宫同。文采不随焦土尽，风节直与幽兰崇。百年图籍有萧相，一代英雄谁蔡公？策书纷纷少颜色，空山夜哭遗山翁。我亦飘零感白发，哀歌对此吟双蓬。秋声萧萧来晚风，极目海角天无穷。"}