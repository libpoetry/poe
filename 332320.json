{"id":"332320","title":"凤凰台上忆吹箫·题徐芍兰五月落梅图","dynasty":"清代","author":"曹景芝","text":"花径尘封，苔枝玉瘦，东风啼遍红鹃。有芳魂缥缈，来吊春妍。听彻江城细雨，心酸透、有泪无言。难留住、香消粉褪，薄命如烟。凄然。美人去远，便梦到罗浮，蝶也无缘。只萧条纸帐，依约当年。添尽相思一缕，凭栏处、处处生怜。还痴想，佩环来也，月下灯前。"}