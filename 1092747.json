{"id":"1092747","title":"栖闲堂","dynasty":"宋","author":"韩淲","text":"能栖不能闲，其心未可知。能闲不能栖，其迹无已时。栖闲一以名，二者兼得之。昔春升其堂，尊酒饮于斯。昆山日夕佳，陂池清渺瀰。手植花柳间，田园粗充饥。洁哉两龚家，异代犹许奇。夫岂忘治功，而故与世违。汉朝有蒲轮，用舍端不欺。三江五湖口，君子谨其仪。何以写我歌，遥遥记所思。"}