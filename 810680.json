{"id":"810680","title":"甘州遍","dynasty":"清","author":"毛奇龄","text":"青槐路，迤逦返长杨。暮云翔。银鱼立胛，金鹅仗带，曾骑黄马射黄羊。歌肆侧，酒垆旁。调鹰牵犬归去，愁杀羽林郎。花刬帽，往往赌毬场。暗风扬。薰衣透缕，隔巷细生香。金槌去，长策枣红骝。五陵游。纯钩蒯绕，缦胡缨曲，冰梢猎猎似星流。兄执戟，弟长秋。射飞逐没尝见，便殿赐衣裘。年正少，花发醉娼楼。锦缠头。几行歌舞，一曲遍甘州。甘州遍，羌笛又将残。听声寒。黄花碎叶，雕戈铁马，茫茫飞雪满燕山。边角静，戍衣单。红闺万里梦断，都护请生还。雁帛远，风急堕旌竿。望长安。甘泉铙吹，何日达萧关。秋风起，展转事长征。出边城。弯弧鹊角，佩刀犀首，趫趫斥突愿擒生。收敕勒，捲镵枪。夜凉频击刁斗，空碛答遥声。转战苦，车骑未成名。塞魂惊。琵琶孤冢，春草日青青。"}