{"id":"756036","title":"赠蜀章三弟","dynasty":"清","author":"曾彦","text":"芳草嘤嘤脊鸰语，念我与尔隔重屿。便风传缄慰相思，为问才华今几许？三郎少小心独雄，红颜如玉气如龙。盘马弯弓射明月，修眉朗朗临春风。东邻父老笑相指，云是当今天庙器。骅骝不愧称神驹，英年果遂青云志。忆昔兰闺依慈亲，文歌琴酒围锦茵。当时欢乐不自足，宁知一日西南分。西南东北长怀忆，庭闱眷念谁遑息。男儿有志继先贤，女子无非勤酒食。人生得意能几回，醇醪但醉休停杯。莫向风尘叹萧瑟，好凭经术骋奇才。"}