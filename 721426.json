{"id":"721426","title":"增城村居即事五首","dynasty":"明末清初","author":"陈恭尹","text":"渚西佳丽旧层层，彩薄朱栏画未能。却好夜来徵檄过，黄茅初见一家灯。青枫成血立河旁，新筑河桥百尺长。犹是君侯留爱地，县人不肯种甘棠。丝丝寒雨湿飞尘，草绿平田不是春。伏犊山中虽有虎，农夫争避带刀人。死生由吏不由天，鸩毒随身始出门。即怪比邻新病者，七星坛上更招魂。才生文字即风波，鬼哭虽然吏亦歌。三尺龙泉方寸印，不知谁较杀人多。"}