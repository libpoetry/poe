{"id":"985188","title":"送计敏夫赴阙","dynasty":"宋","author":"郭印","text":"衣冠半知识，喜君天下士。奥学沧溟深，高谈风雨驶。胸中富经纶，忧国心屡痞。誓言排阊阖，开口献天子。时绌道不伸，倦怀归故里。盘礴曾几时，九天飞诏旨。春风饱征帆，一苇吴江水。见晚上应嗟，使华聊复尔。丞相君之甥，风流酷相似。彤陛看摩肩，笑谈销敌垒。君家有世臣，名实耀国史。奇谋付子孙，鞭笞馀马箠。行增前德光，更雪中朝耻。事成岂因人，碌碌焉能比。我昔缀僚末，高山日仰止。穷达两悬殊，星辰视泥滓。平生白眼多，君独挂牙齿。更须假扶摇，南溟将一徙。"}