{"id":"814465","title":"程玉樵方伯德润饯予于兰州藩廨之若已有园次韵奉谢二首","dynasty":"清","author":"林则徐","text":"短辕西去笑羁臣，将出阳关有故人。坐我名园觞咏乐，倾来佳酝色香陈。开轩观稼知丰岁，激水浇花绚古春。不问官私皆护惜，平泉一记义标新。我无长策靖蛮氛，愧说楼船练水军。闻道狼贪今渐戢，须防蚕食念犹纷。白头合对天山雪，赤手谁摩岭海云。多谢新诗赠珠玉，难禁伤别杜司勋。"}