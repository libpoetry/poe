{"id":"311786","title":"高阳台·过寒翠园怀李啸楼师","dynasty":"现代","author":"刘凤梧","text":"望重龙门，经传马帐，李桃争喜春融。久滞宜城，乡心常恋峨峰。墨云渐压江头重，倚危阑、目送归鸿。忍徘徊，百子桥边，寒翠楼东。重来已是伊人杳，怅缥缃尽毁，衡宇全空。旧日芳园，几曾剩有芙蓉？伤情怕到荒城畔，盼夕阳、偏作嫣红。动愁怀，鸦噪寒烟，鹤唳西风。"}