{"id":"1216193","title":"过雁荡山东行程一舍许名历澳岛无风而雨气蒸如暑眠不帖席留此三日不得行时盖十一月初也","dynasty":"元","author":"李士瞻","text":"百粤居炎荒，远在扬州域。气蒸恒无风，三冬如六月。地卑云雾饶，海阔天常湿。积阴久不舒，微雨纷更集。日为王事牵，中心疚如灼。夜瞻北辰高，势远不易即。安得如飞鸿，那能暂停息。"}