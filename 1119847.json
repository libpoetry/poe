{"id":"1119847","title":"次韵邓志宏和吏部谢公铁字韵诗二首","dynasty":"宋","author":"陈渊","text":"结交自惜羞馀耳，直要人情淡如水。晏婴鲍叔久已亡，嗟我欲从谁氏子。大栟笔阵扫千人，诗成不顾俗士瞋。长歌欲夺谪仙气，短韵更逼宣城真。尔来念我知交绝，托以不能资老拙。自笑今年锥也无，何须更觅针头铁。愁霖十日槎生耳，寒气薄人如著水。坐对毗耶数卷书，未厌铜炉烧柏子。区区我亦可怜人，只有无求人不瞋。虽无名字振京国，不屈未应惭子真。冻琴壁间弦自绝，袖手深藏鸠更拙。本无流水遣谁知，此去从人讥嚼铁。"}