{"id":"813402","title":"秋怀用昌黎韵","dynasty":"清","author":"李经述","text":"研精虑贵深，进学力务猛。涌地百斛泉，穷源必巨绠。造之为人功，得之为天幸。首基伊维何，纷华悉除屏。日月双轮奔，倏忽已灭景。抚躬益精进，灵台光囧囧。情田长良苗，心地锄荒梗。培养期中实，省察防外骋。贯通于一旦，奚事更端请。吾宗长爪生，七龄赋《高轩》。云梦吞八九，气势黄河奔。神工运鬼斧，输般噤不言。虬龙喷墨雨，洒落砚池前。逸韵可以佩，奇气可以餐。身摘屈艳，荟为昌谷编，编中惊人语，一可抵百千。始为奉礼郎，索米怜寒酸。玉楼召作记，长向冢中眠。乃知卓荦士，以才夭其年。山谷诗横绝，一吸西江乾。拗节含古姿，球琳与琅玕。语语见佛性，以笔为蒲团。造句若天成，韵险体自安。伤哉涪州谪，旁观泪泛澜。鼾睡不自戚，行囊一诗丸。放归鬓发苍，吟声动征鞍。"}