{"id":"722464","title":"自题易叶轩","dynasty":"明末清初","author":"屈大均","text":"叶叶霜红写几秋，微言多为古人留。画前岂有庖牺易，一片天心似水流。虫书叶叶是河图，画卦当年得见无。花绝无言吾亦尔，馨香吹出一林孤。一庭梧竹最宜秋，蕉叶新书雨不流。人是羲皇高枕外，黄花亦为义熙留。几树蝉声慰寂寥，无人风叶自萧萧。日长观化无馀事，周蝶何知又一朝。九卦先生忧患馀，年衰一倍惜居诸。思求易史莲须阁，表里春秋作一书。"}