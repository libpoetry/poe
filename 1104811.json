{"id":"1104811","title":"寿成惠圣慈祐太皇太后閤端午帖子","dynasty":"宋","author":"卫泾","text":"清禁传呼近，红云拥紫皇。菖花浮九酝，请祝寿无疆。边头传吉语，井络报平安。今岁端辰别，慈颜一笑欢。綵缕新缠臂，灵符稳插钗。承平多旧事，闲教小宫娃。双人翠艾垂朱户，三角琼糜护箬衣。闻道内家行乐秘，先将节物奉重闱。深宫永日镇长闲，心静多翻蕊笈篇。侍女身留香案侧，旋燔金饼炷炉烟。人间无处避炎蒸，身在瑶台最上层。学士大书金字帖，宫中巧篆绛绡缯。"}