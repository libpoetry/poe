{"id":"553341","title":"九我堂为王彦麟赋","dynasty":"明","author":"程本立","text":"匪亲曷有我，有我能无亲。我当供我职，我情莫我申。父生母鞠畜，长育我拊循。出入又腹我，反复顾我勤。亲恩有如此，罔极同苍旻。儿心若寸草，胡能报阳春。七闽去六诏，不翅越与秦。母发镜中雪，父骨山下坟。祭扫旷岁时，定省缺晨昏。瞻望悲行役，何怙哀鲜民。上山山有颠，涉水水有津。悠悠百年内，孝子难具陈。"}