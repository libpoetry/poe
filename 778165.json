{"id":"778165","title":"南浦·又题白门行旅图","dynasty":"清","author":"杨葆光","text":"天涯碌碌，听当风、画角正悲鸣。路上行人多少，若个感秋砧。伴得客怀寂寞，只山头、不肯断青青。定苍茫、相吊六朝，尘梦惆怅粉和金。却笑蹇驴破晓，早迢迢、孤店接长城。无数秋林摇曳，藏得雉媒深。紫盖黄旗何处也，豪情付与乱虫声。问归休、指点西风，前路可分明。"}