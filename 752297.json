{"id":"752297","title":"春夜宿武侯祠晨起诣青羊宫就李道人觅餐","dynasty":"清","author":"李子荣","text":"疏筱映禅房，枝枝带微雨。流莺啼欲阑，系马向廊庑。蜀人思武乡，千秋荐椒醑。并吞业未成，精灵歘然聚。莲界夜沈沈，佛香篆微缕。薄醉易成眠，对榻欣得侣。一梦觉华胥，无意吟梁甫。晨兴何所适，更就炼师语。清盥挹溪涧，静趣生花屿。饷我青精饭，应从丹灶煮。九衢冠盖中，此味閒领取。杖策行出门，苍烟散平楚。"}