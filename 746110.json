{"id":"746110","title":"义帝陵","dynasty":"清","author":"祁寯藻","text":"居鄛一言三户起，新城一言重瞳死。可怜二老真英雄，提挈项刘如孺子。汉诚天授楚天亡，大义所存世莫当。不然缟素三军众，未必乌骓百战强。楚人自古怀忠信，涕泣君臣同一烬。角黍蛟龙湘水深，荒陵风雨郴山峻。茅屋萧椮石虎悲，攀登犹有牧羊儿。但闻东海田横岛，不见江南义帝碑。"}