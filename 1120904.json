{"id":"1120904","title":"次韵答子容三首","dynasty":"宋","author":"周紫芝","text":"载酒念畴昔，幽寻日相过。十年登鬼录，奄冉今已多。旧盟难重寻，俗子终殊科。只今惊大巫，为我驱妖魔。但恐费推挽，劳君戒蹉跎。愿随翩翩子，徙倚南山阿。老懒不出门，泯默抱穷独。赖此千载人，洗我双病目。公思如悬河，倾泻归四渎。我如眢井泉，凿地日不足。幸分一滴甘，濡此将槁木。行当奉周旋，归囊粲珠玉。故交天一涯，涂路困脩阻。新交同一邦，对面日晤语。知君相知心，政在亹亹处。朝屐穷幽深，夜床同晓雨。似闻跫然音，振翮便轻举。俗物多败人，公其勿轻许。"}