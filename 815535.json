{"id":"815535","title":"遣怀用王渔洋《秋柳》韵四首","dynasty":"清","author":"殷葆诚","text":"闲从风雨读招魂，谢绝繁华昼掩门。游戏诗题和柳韵，郎当衣染旧莓痕。方舆鸿制搜群籍，城市蜗居类半村。无事神仙无病福，浮云富贵又何论。移家钟阜几星霜，安步时时过野塘。笑我荆溪生白发，望他孺子继青箱。立身重虑亏先德，俟命何须礼梵王。从古勋名同逝水，夕阳空矗大功坊。儒冠抛却遂初衣，世事何心问是非。袖有枣梨儿女喜，门无租税吏人稀。嘉鱼惯向晨餐具，庄蝶时从午梦飞。春有风花秋有月，自来相赏莫相违。肯将傲骨受人怜，清夜香消一炷烟。何物功名能缚束，闲情诗句自缠绵。酿开竹叶时拚醉，种有梅花不记年。大好江山凭领取，那须归隐五湖边。"}