{"id":"496937","title":"横塘逢钱功甫同泛湖上功甫作歌为赠率尔酬之","dynasty":"明","author":"张元凯","text":"横塘十里青山转，太湖秋水明如练。菱歌才起眠鸥惊，蘋花尽落游鱼见。兰叶浮来五两轻，葡萄一斛偏能盈。缩项槎头银片阔，巨螯盘里珊瑚横。船窗乱扑芙蓉绿，鸬鹚杓泛清于玉。一歌杜甫渼陂行，再歌李白乌栖曲。临流击楫烟云开，欲倾李杜平生怀。相逢龊龊莫可语，眼中唯见钱生来。钱生谓我才情丽，鹔鹴裘上春霞曳。何为执戟风尘中，折腰十载青衫敝。子言亹亹真慨慷，丈夫无泪沾衣裳。湖波万顷峰七十，与子携手同翱翔。楞伽精舍翠微里，松篁绕屋花盈几。支郎却喜许询至，旋开香积醍醐美。夕阳明灭水上飞，千山尽紫光湿衣。空门旷寂且高卧，城郭偪促毋庸归。君不见初月一痕五湖渺，馆娃镜里蛾眉巧。又不见吴山落木秋风急，越来溪上戈船入。僣王图霸倏一时，故宫荒寝千年思。黍离麛鹿宛然在，夫差勾践争何为。子怀和璧徒美好，我非石人不耐老。歌凤狂言秖自嗤，雕虫小技安足道。但须日饮三千钟，颓然醉倒万事空。醒来孤岭发长啸，一声惊落天高鸿。"}