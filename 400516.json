{"id":"400516","title":"八声甘州    充和以寒泉名琴见假，复媵以词因和。","dynasty":"民国末当代初","author":"饶宗颐","text":"感深情，秋日借寒泉，宝瑟结清游。任急弦飞听，昔心长系，夕饮未休。漫谱家山何处，天地入孤舟。犹似荆南客，倦赋登楼。又闻笛声哀怨，叫中天明月，乡梦悠悠。自清商寝响，唱起海西头。忆行窝、梅为谁好，怕芸黄、惊叶点波浮。待描入小窗短幅，与畔牢愁。"}