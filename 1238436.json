{"id":"1238436","title":"题三顾草庐图","dynasty":"元末明初","author":"郭钰","text":"画史纷纷满天下，君之此图谁所画。倚山茅屋野人居，门前何得将军马。得非孔明卧隆中，坐令玄德来趋风。十载烟尘战群虎，一朝云气随飞龙。英雄契合人莫测，宛如鱼水欢相得。抱膝长歌梁父吟，上马已无曹孟德。三分割据功业成，用之惟在知人明。千钧汉鼎悬三顾，丹青欲写空凝情。呜呼河北二十四郡堕名城，君王不识颜真卿。"}