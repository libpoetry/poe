{"id":"986930","title":"国清寺泉时有绿蟾蹲崖石西","dynasty":"宋","author":"高似孙","text":"崖腰溜清水，素光摇玉宇。其阴透碧海，有石如砥柱。心知老龙都，直入蓬莱府。仙云荡凉润，积雪明深暑。阴阳若在兹，嘘吸多成雨。孤花栖暗芳，瘦木垂梢古。娟娟绿蟾蜍，曾识广寒女。深疑珠宫物，内敬不敢侮。山僧惜一茶，自碾仍自煮。相从有觉意，两悟无凡语。欲分鲜花屏，稍筑松风庑。铜瓶取明月，洗此文字苦。"}