{"id":"835063","title":"霜花腴 其二 晚菊和闰公","dynasty":"清末民国初","author":"奭良","text":"菊残叶谢，对雅吟、如逢老圃擎霜。花比人稀，影同云薄，高秋经露难当。坠英敛芒。忆昨时、曾染娇黄。趁斜曛、散步巡行，两三余梗似柔桑。休恨此花开晚，只看花兴懒，易沁愁肠。寥落宜休，丰神都减，难同白恰寻芳。故园久荒。付暗蛩、竹瘦松凉。到篱边、重与盘桓，尚余清酒香。"}