{"id":"513804","title":"严州东下两山高崖瀑布以百十数","dynasty":"明","author":"程敏政","text":"东崖瀑布如玉龙，西崖瀑布如白虹。千寻之势不可杀，交飞乱落清泠中。小声万骑驱元戎，大声五夜鞭雷公。初疑武丁举斧开崆峒，石髓流出青山空。又疑海若上借愁天工，鬼窟遂与银河通。北舟直下桐川东，一江春水摇春风。推篷左右忽见此，顿清百岁尘埃胸。迹愧庄生为世笼，才非李白忧诗穷。一杯酹水一自酌，安得凌虚浩然与尔争豪雄。"}