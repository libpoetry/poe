{"id":"420188","title":"金缕曲 其二","dynasty":"近现代","author":"王陆一","text":"长笛吹春久。甚春人、春衣慈母，和春长守。往日溪湾抛梦里，来去月明清漏。定碧水、海棠新秀。三十六株亲约略，恨东风、不与双红豆。香有约，词初就。无端栈道穿烟岫。试中原、横戈草檄，少年身手。几辈拂云骄马死，生护汉南移柳。定絮影、波光邂逅。万里春晖生草色，写嘉陵、天上黄河吼。歌正好，花明后。"}