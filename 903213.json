{"id":"903213","title":"次韵陆南宫晨起有感","dynasty":"宋","author":"张镃","text":"骂坐非真豪，挂冠岂实高。畸迹烟雨埋，客气利禄鏖。曷若大丈夫，本志轻旂旄。无择眼界平，芬馨等膻臊。机息箭自空，讵复论弓櫜。先生博达姿，阅世江河滔。器吞子贡琏，才夺东方袍。出处日两忘，居朝隐蓬蒿。一代能几人，称提付郎曹。饭熟菜亦香，但教齿牙牢。"}