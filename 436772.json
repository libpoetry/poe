{"id":"436772","title":"鹧鸪天 青阳峡对酒","dynasty":"金末元初","author":"段克己","text":"千尺长虹下饮溪。两山环合翠屏围。非鱼定不知鱼乐，得鹿还生失鹿悲。花蔼蔼，絮霏霏。东风不染鬓边丝。百川尚有西流日，一老曾无却少时。古木寒藤荫小溪。溪边更著好山围。波閒容与双鸥净，空外飘飖一鹗飞。湍浪泻，万珠霏。风前天棘舞青丝。兰亭豪逸今陈迹，不醉东风待几时。飐飐轻舟送上溪。何时柳树已成围。贪看归鸟投林急，不觉残花入座飞。兰棹举，曲尘霏。新荷挽断有馀丝。酒酣却对青山笑，面目苍然不入时。"}