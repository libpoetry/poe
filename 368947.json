{"id":"368947","title":"高阳台·新秋息园晚眺","dynasty":"清代","author":"杨芳灿","text":"小雨催凉，微云弄晚，一庭秋色澄鲜。茶具携来，呼童试瀹清泉。绕廊静听风瓯语，澹吟怀、句可通禅。记前番，药甲开时，曾放觥船。閒阶几簇秋花瘦，倚玲珑小石，分外幽妍。垂柳多姿，萧疏已惹愁烟。林莺总惜春红老，到秋蝉、绿也堪怜。正销凝，新雁行行，又过楼前。"}