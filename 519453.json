{"id":"519453","title":"怀马天禄少卿","dynasty":"明","author":"朱诚泳","text":"可人昔自长安别，别后音书成断绝。五云宫阙郁岧峣，几度瞻天仰卿月。忆君承诏似登仙，双旌北上何翩翩。左右执法赖平允，释之定国真齐肩。曾侍玉皇香案侧，十载弹文飞白雪。暂令仙鹤下人间，独立霜毛誇峻洁。魁选人称倚马才，至今价重黄金台。诗成四韵只三步，敏捷何烦击钵催。外台最好能持节，精鉴时髦类澄澈。陈陈诗案积如山，到处淋漓有题墨。自君之去几经春，索君深愧秦无人。凄凉空赋怀贤咏，渴心日日生埃尘。朝来有使金台去，草草椷题寄长句。停云千里倚阑干，满地清风起庭树。"}