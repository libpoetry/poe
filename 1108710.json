{"id":"1108710","title":"再和","dynasty":"宋","author":"刘克庄","text":"从来粪土轻胡赵，晚视渠侬直唯阿。时与客联烘虱句，断无人听饭牛歌。挂冠耄及收身晚，赐扇恩深取数多。周易鲁论俱束閤，免教后世罪王何。依本文章趁韵诗，暮年深不愿人知。退閒时有宾留刺，挛痹难为长折枝。蚓窍声微羞入社，鸦涂札恶懒临池。僧谈石竺山幽胜，拟执驴鞭挟册随。"}