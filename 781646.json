{"id":"781646","title":"圣德诗","dynasty":"清","author":"钱澄之","text":"文帝贵止辇，太宗宝魏徵。古来神圣主，皆有纳谏名。我皇仁且孝，不大色与声。小臣叨侍从，窃睹神采英。大帅对失措，圣度和且平。所以诸藩镇，见者识中兴。给谏触太后，愚直气以盈。举朝请加诛，受杖罚殊轻。及与群臣语，往往叹其清。瞿相老崛强，遇事上书争。温纶皆手答，曾无勉强情。去年献史卷，拟同金鉴呈。今复问主上，还经御览曾？所言过戆直，左右因相倾。上言实未读，朕殊有愧卿。从此事披阅，勿负谆谆诚！举朝叹圣德，臣等实不能！虚怀本天授，皇哉我圣明！"}