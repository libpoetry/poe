{"id":"686669","title":"追和元马伯常学士无题韵四首","dynasty":"明","author":"边贡","text":"荔子从知贲越江，于今锦树几幢幢。汉姬燕去钗谁合，叶令凫来舄自双。露重桂香閒满院，日长萝影冷摇窗。不应又浣西溪曲，何限行云学水淙。微微碧草亦生光，金屋何知夜自香。一遣浓春閒蝶粉，几看新月上鸦黄。箫疑云外过王子，佩似风前著女郎。欲理残机多少恨，先愁寒到寄衣裳。玄洲一向不通潮，忍病还期度石桥。青琐风微帘自静，紫台天近路何遥。商弦调绝饶纤指，舞袖歌迟陋细腰。云雨大都容易散，不如随凤教吹箫。何事愁生鬓脚垂，嫌他不是折肱医。素纨香箧方捐日，青绠银床欲汲时。风定宫花香自送，月明阶树影空移。凭谁为报瑶池信，好把黄金赎玉卮。"}