{"id":"1078345","title":"与叔易弈不胜赋著色山水诗一首","dynasty":"宋","author":"李纲","text":"将军思训久为土，龙眠道人亦已亡。谁将丹青写山水，入我宴坐虚明窗。峰峦回复吐云气，林木窈窕笼烟光。丹枫半落天雨霜，渔舟招招静鸣榔。野桥岩寺递隐见，浦花汀草何微茫。江边落日尚返照，山头正作金色黄。萦青缭白有馀态，却笑水墨无文章。画工画意不画物，咫尺应须千里长。具区约略贯苕霅，赤岸髣髴通潇湘。安得仙翁一叶艇，使我超忽穷江乡。"}