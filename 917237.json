{"id":"917237","title":"霜叶飞 咏雪","dynasty":"宋","author":"杨泽民","text":"朔风严紧，长空布、同云低黯天表。更堪中夕振寒威，敧枕风声悄。望皓洁、窗纱向晓。珠帘才上银钩小。听美人都惊□，老尽群山，远近相照。深意劝客金尊，皑皑千里，琼台瑶圃重到。绮罗香暖恣欢娱，暂尔宽怀抱。更几朵、梅花开了。巡檐聊与花相调。算瑞气、丰穰兆。来岁强如，旧年多少。"}