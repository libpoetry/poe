{"id":"553478","title":"送端木员外孝思养病归溧上","dynasty":"明","author":"王绂","text":"都门已设祖，冠盖聚朋俦。宴别未云已，驺从罗道周。大夫何贤哉，宠被君恩优。为郎列仙署，弄翰登瀛洲。内帑出赐衣，大官具时羞。虚怀恋阙心，补报嗟无由。奈兹抱病质，霜鬓飒已秋。上疏得优许，养痾还旧丘。旧丘况京甸，咫尺溧水陬。依依农圃邻，蔼蔼桑柘稠。颓龄尚可驻，馀生得安休。悠然遂高志，那复生离忧。于时正阳月，霜寒水痕收。飘飖远空云，浩荡沧波鸥。私怀徒叹羡，逸驾安可留。"}