{"id":"673476","title":"题画","dynasty":"明","author":"刘珝","text":"四面芙蓉插天表，千岁乔松青正好。落花流水景中人，石径迂纡车马少。茅堂八柱盘其间，璚窗大敞门不关。蜡烛宵然腾绛燄，珠帘暮捲对南山。南山有月明于镜，主人心事澄波净。回头看月看不休，古月今人那有定。月兮远看如朦胧，近看岂异水晶宫。我愿我心同此月，绝无纤翳存胸中。"}