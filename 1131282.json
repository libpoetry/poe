{"id":"1131282","title":"送元积弟赴淮东总属","dynasty":"宋","author":"楼钥","text":"南徐来往饱经过，总饷宾寮入礼罗。子去幸陪邹湛辈，君今还是伯休那。金闺通籍时方可，铁瓮名城景最多。我有净名遗记在，试从万井访维摩。十人兄弟五人存，心事方欣得细论。可但衰迟怜远别，祇因喜惧有慈尊。倚门何止期吾子，发策还知望好孙。从此三年风雨夜，寂寥棋局与清樽。"}