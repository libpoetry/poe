{"id":"209017","title":"谢葺芷和韵·无诗不言酒","dynasty":"宋代","author":"郑清之","text":"无诗不言酒，作赋真诳腹。未破公子悭，况与佳人目。壮心思击壶，圣杯赓啄木。袖想胡旋双，妆记摇手独。宾筵乏酬献，醴齐催{秭禾换氵}漉。祢衡办挝鼓，元崇方病足。曾无列屋粉，空韵梳鬟绿。百篇摘仙咏，十轴蒙溪读。有美建安璩，竞爽淇园竹。芒端寒燠转，胸次古今沃。卧瓮嗤舍郎，祭酒可令仆。时陈南北洗，颇醉东西玉。虽微醖五斗，端有才一斛。诗坛长齐盟，笔阵严总督。方将喝银云，未肯平封麴。宫宴看传柑，帝歌须和菊。牛心固异撰，犊鼻且同俗。尊酒日相逢，我歌君为属。欢期践三五，酿顷亏十六。酣畅嗟阮修，饮狂谢裴叔。洼尊留古制，长勺分鲁族。居然同老襟，浅斟醽水醁。"}