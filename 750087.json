{"id":"750087","title":"黄厓","dynasty":"清","author":"高心夔","text":"谲龙息形生，夭矫萦水脉。一壑滂千曲，浅之万余尺。{艹/缥}辚十道车，声此怒淙赫。荛童指岩背，旷有丹师宅。梁起绳度空，心堕风掤石。凝苔荐轻履，引藤眩飘帻。险过寒光平，屋树通皓白。戮立坐无阶，垂足当户席。鲛绡摄潭底，綷縩曳天脊。仰头逝仙群，铃佩吟雾帟。朗悟源上源，鸳浆梦今夕。"}