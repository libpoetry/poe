{"id":"1131705","title":"点绛唇 其五","dynasty":"宋","author":"廖行之","text":"此去何之，骈阗车马朝来起。扬鞭西指。意气眉间是。闾里儿童，竞瞩秦萧史。归时几。快瞻行李。还看如云喜。玳席华筵，嘉宾环集三千履。兰膏芬芷。一簇红莲里。花覆玉郎，苒苒青衫美。咸倾企。小登科第。有底新桃李。玉树芝兰，冰清况有闺房秀。画堂如昼。相对倾醇酎。合卺同牢，二姓欢佳耦。凭谁手。鬓丝同纽。共祝齐眉寿。"}