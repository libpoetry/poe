{"id":"522446","title":"作室藏舟于瑁湖适超果住僧浚寺濠北邻薛生期复仙冢旧迹落成之日眼界一新予少读书寺中不意老而还此笑游也诗以记之","dynasty":"明","author":"顾清","text":"何处堪予泊钓舟，陆家湖尾寺滩头。几湾绿树迎潮入，一带红兰映水浮。已喜金沙清佛界，更疏玉涧绕仙洲。谁知白首归来客，重与溪山结胜游。"}