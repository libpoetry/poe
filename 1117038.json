{"id":"1117038","title":"送林子中安厚卿二学士奉使高丽二首","dynasty":"宋","author":"苏辙","text":"东夷从古慕中华，万里梯航今一家。夜静双星先渡海，风高八月自还槎。鱼龙定亦知忠信，象译何劳较齿牙。屈指归来应自笑，手持玉帛赐天涯。官是蓬莱海上仙，此行聊复看桑田。鲲移鹏徙秋帆健，潮阔天低晓日鲜。平地谁言无崄岨，仁人何处不安全。但将美酒盈船去，多作新诗异域传。"}