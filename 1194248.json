{"id":"1194248","title":"宪丞裴公上洛退居有寄二首","dynasty":"唐","author":"吴融","text":"鸿在冥冥已自由，紫芝峰下更高秋。抛来簪绂都如梦，泥著杯香不为愁。晚树拂檐风脱翠，夜滩当户月和流。自嗟不得从公去，共上仙家十二楼。瘦如仙鹤爽风篁，外却尘嚣兴绪长。偶坐几回沈皓月，闲吟是处到残阳。门前立使修书懒，花下留宾压酒忙。目断琼林攀不得，一重丹水抵三湘。"}