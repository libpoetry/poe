{"id":"533456","title":"秋岩","dynasty":"明","author":"黎民表","text":"江上矗诸峰，奇观不易逢。波光濯翡翠，山色隐芙蓉。野旷馀烟敛，川长积气冲。近窥龙虎丽，遥带凤凰重。丁令回孤鹤，茆君驭两龙。秖怜幽谷赏，还蹑逸人踪。发穴搜金简，疏流导玉淙。霤承清露泫，几迸紫苔封。列籍随原草，披襟抚涧松。鸾游企霄汉，鸿矫避矰罿。疲薾惭高驾，逍遥命短筇。丹砂如可学，脱屣幸相从。"}