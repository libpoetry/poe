{"id":"721364","title":"送李检讨伯猷二首","dynasty":"明末清初","author":"陈恭尹","text":"程江归到正秋新，便挂轻帆北问津。子舍暂违衣彩地，玉堂还作读书人。游经万里文增壮，史在千秋笔贵真。岭海迩来寥落甚，相期风度继先民。都门遥奉白头归，四叶承欢世所希。诗礼庭前时独对，鹡鸰原上更双飞。年来多黍香醪美，秋在澄溪鲙鲤肥。供膳有人行自得，报恩唯补衮龙衣。"}