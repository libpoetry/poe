{"id":"835398","title":"喜迁莺 重九小饮丞相祠堂","dynasty":"清末民国初","author":"张慎仪","text":"重阳无雨。向别径侦秋，灵祠载酒。满地紫苔，半庭黄叶，掩映夕曛如绣。不似少游风景，对此那堪回首。低回久。叹惠陵古木，寒鸦依旧。偕友。登高去，恅愺心情，问有人知否。落帽且嘲，采萸聊祓，已在酒阑时候。思量一年一会，今日之游已彀。人散后。欲拈毫题壁，西风正骤。"}