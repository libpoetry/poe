{"id":"1235153","title":"观祀南郊和李学士韵二首","dynasty":"元","author":"雅琥","text":"帝乘法驾即南郊，夹仗旌旗杂羽旄。日月并行黄道迥，三辰环拱紫坛高。皇心奕奕承天贶，玄象熙熙答圣劳。欲吐妍辞誇懿典，愧如扬马涉风骚。万户絪缊宝篆香，五云飞处望龙章。旌旗向日珠玑瑩，伞扇迎风锦绣张。玄衮有文皆黼黻，彤盘无燎亦荧煌。相承礼乐真儒事，阿阁新巢有凤凰。"}