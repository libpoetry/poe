{"id":"1125397","title":"春日五首","dynasty":"宋","author":"秦观","text":"幅巾投晓入西园，春动林塘物物鲜。却憩小庭才日出，海棠花发麝香眠。一夕轻雷落万丝，霁光浮瓦碧差差。有情芍药含春泪，无力蔷薇卧晓枝。裌衣新著倦琴书，散策池塘返照初。翠碧黄鹂相续去，荇丝深处见游鱼。春禽叶底引圆吭，临罢黄庭日正长。满院柳花寒食后，旋钻新火爇炉香。金屋旧题烦乙子，蜜脾新采赖蜂臣。蜻蜓蛱蝶无情思，随例颠忙过一春。"}