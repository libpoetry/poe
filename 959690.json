{"id":"959690","title":"寄题明州太守钱君倚众乐亭","dynasty":"宋","author":"郑獬","text":"使君何所乐，乐在南湖滨。有亭若孤鲸，覆以青玉鳞。四面拥荷花，花气摇红云。使君来游携芳樽，两边佳客坐翠裀。鄞江鲜鱼甲如银，玉盘千里紫丝莼。金壶行酒双美人，小履轻裙不动尘。壮年行乐须及辰，高谈大笑留青春。游人来看使君游，芙蓉为楫木兰舟。横箫短笛悲晚景，画帘绣幕翻中流。贪欢寻胜意不尽，相招却渡白蘋洲。日落使君扶醉归，游人散后水烟霏。紫鳞跳复戏，白鸟落还飞。岂独乐斯民，鱼鸟亦忘机。使君今作螭头臣，游人依旧岁时新。空馀华榜照湖水，更作佳篇誇北人。"}