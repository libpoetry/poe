{"id":"1252269","title":"苏知县能染时赋役频繁负郭之田十卖八九民力已尽催科不休诗中言及之俾知民间艰难云","dynasty":"元末明初","author":"叶颙","text":"小邑何烦命世豪，割鸡宁复用牛刀。桃开古县春风暖，琴鼓虚堂夜月高。满腹仁慈遵孔孟，异时功业继萧曹。兴来笔下烟云起，千尺龙蛇舞海涛。国士诚非县令才，天怜民瘼遣公来。廉能清似霞溪月，号令严如百里雷。凛凛冰霜居政府，堂堂人物坐琴台。明年二月春风暖，剩买桃花满县栽。山翁自愧坐无毡，赋役相承断复连。前载已捐南畈土，去春仍旧北山田。差科正恐无虚日，货鬻深忧有尽年。幸有读书窗下月，夜深依旧十分圆。"}