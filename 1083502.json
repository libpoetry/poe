{"id":"1083502","title":"赠青城道人","dynasty":"宋","author":"范浚","text":"道人来自青城巅，飘飘逸气凌云烟。青鞋布袜久游世，踏尽海宇名山川。琴心三叠得妙旨，华顶一路通幽禅。自言早岁拾瑶草，往往鹤上逢真仙。惜哉食服只半剂，犹与人世相周旋。曾期汗漫九垓外，决去已复挥骡鞭。伊予此生一念误，遂堕尘网嗟拘挛。镜中华发已疏索，肘后丹经犹弃捐。三山银阙眇何许，怅望碧海波翻天。因君告我独往意，伎痒竦踊心茫然。莫言得道两尘隔，蓬岛只在拄杖前。定知后会君刮眼，看我玉练还颓年。"}