{"id":"689008","title":"游大帽山","dynasty":"明","author":"何南凤","text":"傍涧缘崖数里长，洞云穿尽见山光。登高一望无边际，指点岭南在渺茫。熊罴窟里结茆庐，水土年来始拮据。道者妻孥皆净业，老佣更欲傍僧居。四围竹树密如墙，异草閒花植数行。三十馀年明月夜，身心受用几清凉。生平惯处最高山，万里烟云指掌间。祇为登高乏足力，梦魂犹绕子湖还。"}