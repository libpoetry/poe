{"id":"432124","title":"燕台杂感（壬戌）","dynasty":"近现代","author":"张朝墉","text":"木落桑乾秋已深，新愁旧恨两追寻。天连洛水黄尘起，地接长城白日阴。破碎河山忧国恨，荡平烽火望乡心。微凉殿阁频来往，一鸟衔花出上林。休从时局说蜩螗，莽莽神州谁主张。窃国有人成霸业，点金无术起纯阳。凄清僧院谈禅喜，次第家书报岁荒。垂老无闻甘落寞，不堪生事日皇皇。"}