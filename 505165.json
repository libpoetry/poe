{"id":"505165","title":"题方壶真人奇峰雪霁图歌","dynasty":"明","author":"张宇初","text":"岷峨太古雪，万劫昆崙巅。壶仙洒墨总冰玉，剑阁㠝岏西极天。层峰浪涌何奇绝，暖动鱼龙湘水裂。霁色初分款段桥，松涛夜度峨眉月。沧江老屋山之幽，极浦阴崖回冻流。袁安门巷三尺白，古木焕烂珊瑚钩。笑我支离卧丘壑，琼树瑶芳翳溟漠。大泽重裘雾霰深，春风渐转梅花角。衰倦谢毫端，披图意忻愕。辋川遗兴邈复追，静对孤光隐寥廓。"}