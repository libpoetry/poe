{"id":"708683","title":"风流子•代闻元亮悼亡，用秦少游韵 其二","dynasty":"明末清初","author":"沈谦","text":"风流难再得，寻聚窟、何处问仙洲。想别后寄情，曾经剪发，病中永诀，不肯回头。岂知道、黄泉声寂寂，碧落恨悠悠。桂殿初奔，敲残兔臼，桃源再访，赚杀渔舟。繁华消磨尽，三年真薄倖，一觉扬州。最苦难求毒石，未得神楼。似乱攀荷藕，千丝不断，对烧蜡烛，两泪难休。反羡伊家解脱，免却閒愁。"}