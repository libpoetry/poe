{"id":"224220","title":"题钟氏深秀楼","dynasty":"宋代","author":"张埴","text":"空同之顶穹云生，吹着宝石最上层。俨骖太白跨坤立，雄雄空半危瑚撑。高人飞楼浮缥纱，满眼清寒生窈窕。苍烟白鸟出没间，向莟芙蓉秋汉晓。黄尘如雾交四陲，乃独脱此一揽奇。天风午夜啸歌歇，教人暗取寒竽吹。一吹吹作终南皱，濯濯春阳染曾透。再吹吹作琅邪图，郁郁林壑描新就。何当祗着大口吞，清晨燕以先生盘。次第高舂出海门，坐我茅屋东偏看。"}