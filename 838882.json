{"id":"838882","title":"过木棉庵","dynasty":"清末民国初","author":"许南英","text":"小朝廷，小于鼠，平章军国痴儿女！半閒堂，閒于僧，笙歌夜夜西湖灯。满堂斗蟀秋风起，相公行乐醉未已！醉中不见强胡来，纵使胡来亦可喜。胡来祗杀赵家儿，岂杀媚胡一荡子！金缯岁币民膏脂，临安王气危乎危。咄尔何物贾秋壑，自坏北门之锁钥。正士朝端一旦空，权奸突过秦长脚。伟哉上书太学生，纲常为重身为轻。「锄奸」一纸奸胆落，边荒万里循州行。君之去路人归路，可怜狭路偏相遇。赠君一曲「行路难」，撤盖屏舆何处住？木棉庵，漳城南，树独如此人何堪！郑虎臣，宋小吏，屠贼直如屠狗易！报仇十载心，爱国两行泪！皮囊可惜入佛堂，遗臭至今尚圊厕。我来庵畔吊斜阳，千古忠奸两渺茫！为问木棉花在否，残碑留得姓名香！冬青已老六陵没，宋家无地葬奸骨。金笼玉枕安在哉，长卧草间听蟋蟀！"}