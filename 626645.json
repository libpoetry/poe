{"id":"626645","title":"虎丘题壁之作","dynasty":"明","author":"岑徵","text":"海涌傍吴趋，上有金虎迹。不见阖闾坟，无复王珣宅。沿岸朱槛回，侵云孤塔直。楼台连飞甍，梵宇丽金碧。春游繁士女，杂遝纷如织。笙歌咽剑池，粉腻泽顽石。兹丘亦有幸，产此繁华国。林壑本无奇，千秋为脍炙。天公閟全能，人事徒增益。一榻与一卷，疑是香尘积。天南有奇峰，飞瀑三千尺。移之作并观，怅彼挟山力。幽秘迹难彰，嚣尘名易藉。物情自古然，长啸曳孤策。"}