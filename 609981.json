{"id":"609981","title":"上御史顾公","dynasty":"明","author":"韩上桂","text":"间气钟名世，君侯信伟人。高标凌物表，逸迹迈时伦。日月扶乾运，风云致主身。一夔谐上治，六翮迥遗尘。瑞许毛为凤，灵知角是麟。明堂张大雅，清庙拭奇珍。盛府题囊日，中原揽辔辰。骅骝先道路，鹰隼厉秋旻。气色霜台满，寒光豸绣新。乘槎经斗汉，仗节出江滨。雨散千山疠，云开五岭春。歌风扬旦奭，采俗美岐豳。雕鹗神元王，驺虞性本仁。每怀存疾苦，至意属经纶。解泽宏疏网，忧时罢算缗。回澜思砥柱，劲节识松筠。谕引相如檄，图仍郑侠陈。迟回望丹阙，沾洒为生民。勋业高题柱，文章老斲轮。江河供浩荡，山岳拂嶙峋。字挟风霜壮，毫濡翰墨匀。陶镕极卢骆，篆画媲周秦。秀色芳条苒，温怀白璧纯。世人昧神理，吾道豁荆榛。调古应难和，德高讵乏邻。风流存特赏，意气为谁亲。玉石纷相揉，淄渑辨独真。审材逢匠石，相马得方歅。礼乐从先进，艰危荷重臣。此生虽近晚，得化本洪钧。家住贲禺县，门连郁水津。耕吟诸葛陇，歌负买臣薪。方朔长难饱，陈平美更贫。赋穷惟弱羽，恨涸有枯鳞。但结山中桂，空惭日下荀。抱长存袜线，问字切根银。滥拟吹竿客，欢同入幕宾。握珠还自照，投璧岂无因。不敢凭张舌，其如藉护唇。风尘甘落落，诱教喜循循。坠露元输海，飞纤讵助岷。高山徒仰止，大道更逡巡。雌伏情犹壮，雄鸣会有神。樗材如可斲，愿付郢人斤。"}