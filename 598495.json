{"id":"598495","title":"吴户曹传枢贵言讶余不通京师书","dynasty":"明","author":"庞尚鹏","text":"自昔称哲人，无书抵政府。曾闻司马公，引拔登贤路。青史传美谈，高名重千古。我本西家愚，碌碌安足数。即持万言书，累牍终何补。追忆廿年时，努力事明主。徒怀狗马心，无由报恩遇。今逢尧舜时，夔龙满朝著。推毂日纷纷，征途渺何许。往彻至今存，念之倍疑惧。飘泊叹浮名，好似风中絮。自怜骨相寒，何劳问唐举。我命本自天，谁能复陶铸。投笔对青山，逍遥重箕踞。"}