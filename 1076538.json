{"id":"1076538","title":"贵门卜筑","dynasty":"宋","author":"李易","text":"乱后亦择居，筮山山辄许。居民百馀家，喜甚手欲舞。云久闻公名，此幸殆天与。感兹郑重意，时节共鸡黍。剡川非沃野，地僻民更窭。趁时务撷茗，馀力工捣楮。寡妇念遗秉，洿池怜数罟。我欲教耦耕，尽力循南亩。桃杏种连山，深居可长处。东邻有节士，酒酣乃发语。公昔起布衣，高谊掩前古。亲擢类平津，决见逢真主。两宫伫六飞，万乘思一举。交侵正倔强，蜂起益旁午。浩然公独归，偶出宁有补。默塞复何言，长叹汗如雨。"}