{"id":"1061029","title":"阿智歌","dynasty":"宋","author":"饶节","text":"吕卿诸子森如猬，不作世间儿女气。封胡羯末自行列，麟凤龟龙各异致。小儿阿智甫七龄，衮衮似欲无诸兄。疏眉秀目澹玉雪，覆肝立壁开天庭。自从诸兄授孝经，淋漓笔墨有典刑。客来推席俨在庭，举头揖客客为惊。吾知吕卿大源委，黄河昆崙千万里。政令凡儿出其中，不扶而直麻生蓬。况如此雏落落自奇伟，出门汗血当追风。"}