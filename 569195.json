{"id":"569195","title":"为汀州王别驾大颐赠徐守一忠","dynasty":"明","author":"王世贞","text":"长安苞苴色动地，汀州太守无一字。江东斋舫橐压舷，汀州太守无一钱。太守到郡凡二年，诸吏捧手日高眠。期对何须更刻木，催科不假施蒲鞭。丁字溪头映天碧，笔架峰峰如泼墨。意适聊为始平咏，兴来且着临川屐。吾宗别驾安丰俦，为言太守饶风流。君不见嘉万之间两循吏，老友亦号徐汀州。"}