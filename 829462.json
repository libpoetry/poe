{"id":"829462","title":"秋怀三首","dynasty":"清末近现代初","author":"陈曾寿","text":"微窍沸天地，百虫为一吟。喧夺万籁寂，气噤龙象瘖。长夜何怨诅，切切终古深。意欲驻冥晦，日月不照临。露气裹重茧，九幽载俱沉。天既非昔秋，予亦违夙心。残釭对凄警，横臆蛾萧森。亭亭碧梧树，一夕秋风吹。书来问我瘦，有弟天一涯。气弱畏热候，形貌倏支离。镜颜朝暮异，递变子为谁。肥瘠两非我，刚馁要自知。澄潭映孤月，前路了不疑。愿同保岁寒，过驷犹可追。秀夫沉海中，扩廓窜塞外。志事虽不成，生气千古在。凛凛天泽义，一息持颠沛。君臣二为多，孤舟地非隘。但得肝脑涂，足抵风云会。屯运与昌期，同扶天纪坠。时乎不骤得，谁识我心痗。"}