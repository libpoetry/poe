{"id":"1057941","title":"见苏黄邦字韵诗戏示王倅安国二首 其一","dynasty":"宋","author":"刘跂","text":"与君南北人，斗粟聚此邦。维彼恶少年，潢池称下江。白昼射大屋，屋破无完窗。绣衣募壮士，受馘不受降。我弱异都卢，岂敢学寻撞。君才过乌获，九鼎一臂扛。悬金八十万，何啻白璧双。胡不骑赤兔，斫树收死庞。坐宽刺史忧，不复念政厖。凯旋夹道迎，父老集瓶缸。"}