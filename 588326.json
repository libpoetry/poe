{"id":"588326","title":"送蒋姚二子归湖南","dynasty":"明","author":"王渐逵","text":"二子湖南来，跋涉数千里。罗浮相对望，溟渤庆来止。泉翁坐天关，闭户避嗔訾。堪嗟浊世人，背目且信耳。月旬何所有，澄默契玄理。星堂承过访，欣慰淂二美。如何忽旋驾，令我心未已。遥遥初秋棹，渺渺桂阳俟。白发翘倚门，庭训逾深旨。归来有馀师，夫道一而已。"}