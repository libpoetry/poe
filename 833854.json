{"id":"833854","title":"念奴娇 夜游赤壁，用坡翁元韵谱之","dynasty":"清末民国初","author":"易顺鼎","text":"霸图销尽，问江上、犹剩当年何物。不死英雄，凭仗此、吴楚中间石壁。铜雀无春，赤乌无火，飞起芦花雪。烟涛万顷，白鸥独立奇杰。还想坡老扁舟，携尊来吊古，狂歌初发。文字精神，都写入、月色江声难灭。我亦登临，高寒浑不管，天风吹发。题辞未敢，兹游聊记年月。"}