{"id":"409045","title":"紫柏山谒留侯庙","dynasty":"近现代","author":"严雁峰","text":"磅礴登柴关，雪霁山睡起。瑶岛愕蚕丛，骑鹤妙香靡。羽客挂岩泉，激翠生宫徵。林木风为梭，织成孤祠绮。从来怜霸才，多由隐君子。漏网圯桥书，秽嬴遂不祀。侯维老氏徒，龙乎变化诡。股掌弄韩彭，群雄儿戏视。帷幄渊无垠，重瞳反文轨。封侯深杜门，泰山安吕雉。归脱弃人间，忽瞻松石喜。将相釜底魂，狱吏尊无比。回头笑功狗，刀笔其已矣。独降隆准师，辟谷老烟水。及今畤褒斜，奇勋焚栈是。堂下冬青寒，云瀑捲帘嶬。岚雨娇新妆，画眉五十里。每当春夏间，流出楼台紫。后儒懵九邱，鸿冥复食耳。伊旦不求仙，王佐古如此。留乃徐沛隶，岂闻汉初徙。我观世家篇，冢书谷城死。壁诗斯蜕蜂，未读马迁史。拜乞臣布衣，千载鉴知止。"}