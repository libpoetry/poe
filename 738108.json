{"id":"738108","title":"宿楼贤寺","dynasty":"清","author":"鲍珍","text":"三日游庐南，遍历诸中寺。虽未造其巅，亦颇称快意。栖贤剧幽遐，李渤读书地。五老翼然临，石人宛相企。秋深叶缀红，林密烟含翠。坐卧云绕衣，溪声裂檐际。冰霜冷衾裯，钟磬清梦寐。凌晨礼世尊，一探珠阁秘。老僧启塔函，示我佛舍利。玉瓶托金盘，光芒骇魑魅。日精与月华，不可以思议。膜拜袒右肩，白椎参妙义。我抱禽向情，未脱周何累。每耽方外游，依依不能置。何时遂初心，料理出世事。作佛似可图，勇迈何骠骑。"}