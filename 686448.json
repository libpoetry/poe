{"id":"686448","title":"读史二首","dynasty":"明","author":"归有光","text":"谢公四十馀，高卧东山间。妻子来相问，掩口笑不言。长安公与卿，富贵多少年。徇时岂不能，吾志不其然？所以任公子，长垂百丈缗。刘毅无甔石，一掷百万钱；淮阴置母冢，行营万家田。英豪不在此，意气聊复然。安能效拘儒，规规剪剪焉？东海有大鹏，扶摇负青天。可怜蜩与鸠，相笑榆枋间。"}