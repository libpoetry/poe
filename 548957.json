{"id":"548957","title":"谪居","dynasty":"明","author":"高攀龙","text":"自昔悲羁旅，局促讵非迷。丈夫志四方，高楼岂荆扉。昭旷苟在怀，凭运与委蛇。岭海何必恶，四时有丹荑。我来一甲子，即事多所怡。华馆绝尘鞅，水木澹幽姿。好鸟时一鸣，静蕴流天机。纵心八极外，蛰心在几微。历览千古书，此理不吾欺。被服诚无斁，真赏欣自如。持此以永念，可用忘栖迟。自非高堂恋，鹿门乃在兹。"}