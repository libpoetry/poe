{"id":"533463","title":"督府金湖方公召饮于筹边堂赋得排律十六韵","dynasty":"明","author":"黎民表","text":"汉室当全盛，边陲未寝兵。畴咨惟隽乂，帷帟以儒生。岳牧诸艰试，崇班独坐荣。殷忧纡右顾，长技在先声。赐履逾荒裔，留屯罢远征。白登酬宿耻，大宛堕名城。镇静曹参画，风流庾亮情。碧幢朝散骑，玉帐夜休营。高会深投辖，疏才滥请缨。飞觥沾猎酒，折俎过侯鲭。尅密通家沗，词华四座倾。中兴得江汉，人物信荆衡。斥堠无严警，铜街倏曙更。临关真气近，回首将星明。淮海思长孺，朝端问广平。承云归燕镐，愿附赤霄行。"}