{"id":"687980","title":"呈贾青南鹾使","dynasty":"明","author":"成鹫","text":"搴帷到处识簪裾，童稚争迎贾父车。裕国折衷盐铁论，匡时原委治安书。吟僧节底由冲马，钓叟竿头许辨鱼。闻道欲来兴法社，清池栽藕待蓝舆。东南凋弊仰屏翰，野老闻风快识韩。五马剖符辞海甸，双鱼飞札到江干。雷州细葛黄如蜜，琼琯奇香臭比兰。三复拜嘉还踧踖，负暄林下报书难。隔水瞻云剌未通，旁人往往笑痴聋。心随飞絮还沾絮，兴逐南风又北风。借得奇文须卒业，留将经论契参同。春畦草色青如许，珍重刍荛待玉骢。"}