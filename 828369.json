{"id":"828369","title":"题宣和御笔鞓红牡丹","dynasty":"清末近现代初","author":"陈曾寿","text":"明皇酣醉沉香亭，夜雨蜀道愁淋铃。道君绘事更奇绝，五国城中窟冰雪。游戏岂是天子事，后身重光今再至。一枝带露写鞓红，香国胡然见天帝。当年宴坐琼津堂，赭衣弄翰围群芳。素绢染成天水碧，正色不数姚家黄。一朝围城迫烽火，谁捧玉皇红一朵。六宫粉黛载明驼，山色燕支真夺我。宴山亭畔见杏花，故宫何处悲龙沙。披图题署词皇阁，付与万古长咨嗟。"}