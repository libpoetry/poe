{"id":"178967","title":"过大包阁寄夏漕致宏","dynasty":"宋代","author":"张嵲","text":"积雪天欲晴，山深雾犹拥。大包谁缔结，架壑一何耸。崖倾石路仄，峡束惊波涌。垂堂尚何言，颠坠虞接踵。经过固已殆，却顾神屡悚。前山净如洗，浩浩云根动。崖花作蜜香，山童似猴拱。旧乡迷远近，所历但如梦。穷通久已忘，况此发种种。犹欣故人近，宽我惧将恐。语乱眉定颦，道旧腹应捧。灯前侍儿出，花外寒烟重。羇怀醉里宽，离念风前恫。游宦愧吹竽，剧谈犹贾勇。观君富声华，顾我成闒茸。行台定匪赊，失喜欲距踊。"}