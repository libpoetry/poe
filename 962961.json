{"id":"962961","title":"暮春游火星岩同尹瞻联句","dynasty":"宋","author":"柳拱辰","text":"千里熙醇政，灵岩喜访寻。登临云拥座，穿径笋成林。乐逐天风远，尘随宿雾沈。绮罗红作锦，冠盖绿交阴。下顾关河小，寒知洞壑深。松枯存旧节，花老见初心。旌棨岚光润，樽罍野气侵。朋游敦雅契，吏隐共知音。自愧翁归拙，难攀子厚吟。城楼传晚角，绮陌骑骎骎。"}