{"id":"1123251","title":"挽李自玉","dynasty":"宋","author":"赵必?","text":"安乐窝中寄幅巾，床头易注墨犹新。盖棺只著深衣去，疑是尧夫辈行人。宗主文盟护梓桑，春风一手种甘棠。葬时移近坡翁墓，留取清名伴菊香。百年心事两眉头，生死闾阎系戚休。浩荡中流无砥柱，乘风涨浪舞鲸鳅。医至犹言疾可为，酸风吹讣落茅茨。典型诸老凋零尽，一束生刍雨涕垂。"}