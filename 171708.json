{"id":"171708","title":"三姝媚·蓝缸花半绽","dynasty":"宋代","author":"王沂孙","text":"蓝缸花半绽。正西窗凄凄，断萤新雁。别久逢稀，谩相看华发，共成销黯。总是飘零，更休赋、梨花秋苑。何况如今，离思难禁，俊才都减。今日山高江浅。又月落帆空，酒醒人远。彩袖乌纱，解愁人、惟有断歌幽婉。一信东风，再约看、红腮青眼。只恐扁舟西去，苹花弄晚。"}