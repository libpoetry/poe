{"id":"688975","title":"爱菊行二章","dynasty":"明","author":"何吾驺","text":"我闻素心人，东篱爱种菊。花白似莲衣，花黄似粟玉。花紫照青牛，花红然若木。殊姿异巾履，奇葩纷伦族。坐对富百官，开轩交福禄。曰此日精华，不受樊篱局。朝来一花开，欣然召閒足。我闻种菊人，良是有道者。隆冬琢玉筛，去浮并去坷。火暵复阳曦，膏沃仍卤洒。入夏始栽培，晨兴集其下。护叶如儿衣，养蕊如珠颗。啼笑几经时，乍喜花情可。朝来一花开，倾樽浮玉斝。"}