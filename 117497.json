{"id":"117497","title":"次韵刘泾见寄","dynasty":"宋代","author":"苏辙","text":"天之苍苍亦何有，亦有云汉为之章。人生混沌一气耳，嘿嘿何用知肺肠。孔公孟子巧言语，剖瓢插竹吹笙簧。含宫吐角千万变，坐令隐伏皆形相。我生禀赋本微薄，氤氲方寸不自藏。譬如兰根在黄土，春风驱迫生繁香。口占手写岂得已，此亦未免物所将。方将寂寞自收敛，不受世俗斗尺量。既知仍作未能止，纷纭竟亦类彼庄。煎烹心脾擢胃肾，自令鬓发惊秋霜。嗟子独未知此病，従横自恃觜爪刚。少年一见非俗物，锵然修竹鸣孤凰。近来直欲扛九鼎，令我畏见笔力强。提携童子従冠者，揣摩五帝论三皇。诗书近日贵新说，扫除旧学漫无光。窃攘瞿昙剽李耳，牵挽性命推阴阳。狂流滚滚去不返，长夜漫漫未遽央。词锋俊发鲁连子，惭愧田巴称老苍。是非得失子自了，一醉早醒余所望。"}