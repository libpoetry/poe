{"id":"502579","title":"送陈和中赴召","dynasty":"明","author":"王恭","text":"河洲发仙舸，明日过镡津。云是金台客，西游谒紫晨。乳酒白玉壶，送行多亲宾。酣歌供帐下，策马长江滨。越水碧到海，楚山青入闽。挥手谢余去，遥遥动车尘。三月金陵道，千花白门春。皇居九天上，簪绂罗群臣。飘飖双凤侣，追随五龙宾。日夕饭琅玕，毋为凡鸟嗔。兹行必特达，飞书报乡人。"}