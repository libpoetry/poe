{"id":"825678","title":"松月居士集印编书后","dynasty":"清末近现代初","author":"郑孝胥","text":"少喜摹刻稍废事，介节见之戒勿为。所见常疑后者胜，皖浙虽盛难诡隋。近年古鉥益竞出，始知秦汉犹莫追。直学古人法不尽，何取派别相瑕疵。成邸旧蓄号至博，松月收集犹多奇。我虽弃去心终喜，当世苦铁称老师。吾印八九出吴手，朴雅视古无愧辞。此编新异又最晚，风行一世夫何疑。"}