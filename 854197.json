{"id":"854197","title":"题董一之花木抄","dynasty":"宋","author":"方岳","text":"君不见王子猷，剡溪夜雪之孤舟。此翁百好不入眼，而雅与竹深相投。君不见陶渊明，徽弦不具之古琴。东篱把菊偶然耳，人或作图传至今。吾何曾识董一之，于此略已心相知。事治好春绕庵屋，岂有俗子能尔为。江风山月无尽藏，时一吐出胸中奇。与茶作经花作谱，铨次蘅若兰荪蓠。秦碑晋帖了真赝，砚石错落书参差。迩来抄注到侪友，唾视钱癖何人斯。长卿但有四立壁，无一持赠长嗟咨。烦为传声语花草，倘可千里同襟期。吾闻奇章公石李成画，在庐九老湘九疑。烟云渺绵不可状，世乏佳士当归谁。君其持以问太空，所不与者如此诗。"}