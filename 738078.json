{"id":"738078","title":"摇动石","dynasty":"清","author":"萨哈岱","text":"蚍蜉思撼树，螳螂奋当辙。物情固不量，物理亦难决。峨峨古田盘，怪石森罗列。小者状磊然，大者势巉绝。中峙苍玉根，攫空岚翠裂。鬼凿旁无痕，神工下有禊。纵使力拔山，一手谁能抉。我来试抚摇，动荡乃不辍。未著祖龙鞭，似听生公说。对之耸奇观，令人欲挢舌。幻象费揣摩，灵踪觑亲切。返步下山椒，夕阳半明灭。"}