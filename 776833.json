{"id":"776833","title":"大甲溪","dynasty":"清","author":"阮蔡文","text":"崩山万壑争流潝，溪石团团马蹄絷。大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作鬐鬣。水方没胫已难行，水至拦腰命呼吸。夏秋之间势益狂，瀰漫五里无舟楫。往来溺此不知谁，征魂夜夜溪旁泣。山崩岩壑深复深，此中定有蛟龙蛰。"}