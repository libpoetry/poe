{"id":"29788","title":"山中言事八韵寄李支使","dynasty":"唐代","author":"方干","text":"岂知经史深相误，两鬓垂丝百事休。受业几多为弟子，成名一半作公侯。前时射鹄徒抛箭，此日求鱼未上钩。竹里断云来枕上，岩边片月在床头。过庭急雨和花落，绕舍澄泉带叶流。缅想远书聆鹊喜，窥寻嘉果觉猿偷。旧诗改处空留韵，新酝尝来不满篘。阮瑀如能问寒馁，风光当日入沧洲。"}