{"id":"427557","title":"云仙引 京山谒刘文节公墓","dynasty":"近现代","author":"黄公渚","text":"化鹤千年，拜鹃万里，埋照凋辰。瑶华萎、铁函尘残春。但余蜡泪，寂寞兴元怀诏人。吟望玉虬，寒泉一盏，应鉴芳芬。虞渊抶马黄昏。任填海、冤禽生怒嗔。手把芙蓉，天阊詄荡，九辩空陈。帝遣乘轩，玉星点剑，下界凋零虮虱臣。楚累魂断，对潜楼月，忽现前身。"}