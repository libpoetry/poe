{"id":"698276","title":"和傅曰川止酒","dynasty":"明","author":"倪岳","text":"渊明性嗜酒，未必因诗止。传君病痰热，乃在深冬里。酒岂为君患，自责固君子。昨过高坡寓，已报勿药喜。东风畅春和，正及病新起。卷册未忘倦，尊罍尚可理。苟非沉湎失，数酌亦由已。醒然坐终日，于君亦迂矣。朝下北门直，伫望西江涘。客中且为乐，谁能阅千祀。流水本无穷，遇坎亦须止。人非江海量，独事深杯里。昨奉止酒诗，雅意谢吾子。丽泽久相资，新惠尤可喜。曲蘖岂佳味，百疾所由起。调摄偶违和，累匕未能理。君惩覆车馀，惓惓惟悔已。我感同心言，箴戒亦明矣。无为嗜觞酌，泛滥无涯涘。酒经有明训，百拜惟宾祀。"}