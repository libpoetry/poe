{"id":"1122106","title":"和虚斋劝农十诗","dynasty":"宋","author":"郑清之","text":"迢递层阴晓自开，仙舟花底问瀛莱。文章太守非游衍，为省春耕特地来。爇天妖焰彗初沉，朝汲仁贤简帝心。未用锋车便脂牵，小须千里遍春霖。蔽日寒云悄欲秋，仁风载路晓光浮。田翁揽抱儿孙笑，竹马横陈未肯休。问讯桑麻真郡政，按行松菊似家山。挽回和气归田里，只费斋铃半日闲。暇日棋书六一翁，锦樯丝辔与春逢。年时豹尾车中望，山色有无知几重。晓梦吟成望帝归，征鞍未许柳丝知。笑听鄮岭春禽哢，去博延英午漏迟。酡颜醉客玉西东，半湿尘衫上翠空。邹谷虽寒应解黍，朱车面面是春风。小队旌旗半道归，松阴缓策揽清晖。女郎未觉褰帷过，笑语相教着嫁衣。老黠山灵具六通，解将苍狗护奇峰。虚斋自有青囊眼，却笑景纯书未工。恰好农时踏翠烟，睡龙惊起雨公田。官程便作乘闲看，不用扁舟学计然。"}