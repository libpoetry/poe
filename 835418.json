{"id":"835418","title":"解语花 黛黛花，吴淞茗名。与赵尧生同赋","dynasty":"清末民国初","author":"张慎仪","text":"风描碧髓，露染璃酥，应是天工巧。二分春早。争炫出，楚楚缃花清峭。疏香吹到。正竹里、炉烟袅袅。比他代，醉绿昌明，沁诗脾更好。也学千双淡扫。对清人宫树，倍争窈窕。云魂月貌。单只是，不夜鹤心知道。徘徊绝倒。吴淞创、锡嘉名妙。可能低唱斗茶歌，赚周郎不晓。"}