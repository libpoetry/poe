{"id":"1113197","title":"次韵周畏知问讯城东梅坞七首","dynasty":"宋","author":"张栻","text":"城东幽事如许，一见定胜百闻。苦雨斜风无柰，断桥流水馀芬。谁知牛铎黄钟，寡和阳春白雪。如君句法饱参，妙处不关言说。春意新回庭树，角声莫起江城。更著水仙为伴，真成难弟难兄。可是看花不厌，城南更欲城东。多谢诸君著语，莫教孤负春风。堤上已垂新柳，屋边尚有残梅。雪尽春生湖水，野航竟日悠哉。人情自尔变迁，此道不渝燥湿。未妨静处闲观，要知二五即十。短筇遍历溪山，款段时寻邻里。遇酒聊一中之，得句亦偶然耳。"}