{"id":"686521","title":"答侍御宋先生次韵二首","dynasty":"明","author":"石宝","text":"五花骢马绣为鞍，谁道人间行路难。两腋天风生祖幕，百年交结见金兰。仰看鹏海三千里，笑倚鸾台十二阑。对酒诗情自无限，水边花鸟不相干。平芜高树翠成湾，彩鹢凌波去不难。萍梗于人真汎汎，柳花随意亦漫漫。烟飞祖道风初急，鸟入诗题韵未安。回首故山应怅望，一尊新酒尽馀欢。"}