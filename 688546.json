{"id":"688546","title":"平原道中答于鳞送别诸韵四首","dynasty":"明","author":"许邦才","text":"神京千里促行装，一片离愁若个长。《三叠阳关》万行泪，春风处处有垂杨。泺水桥边柳作花，纷纷晴雪扑行车。花前不醉君家酒，暮雨孤村何处赊。杨花满路傍人飞，正是伤离长泪挥。三日计程三百里，夜来魂梦尚依依。邮亭梦觉正三更，窗上花阴转月明。徙倚晓钟传远寺，更无人见苦离情。"}