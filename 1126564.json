{"id":"1126564","title":"永明寺四香亭","dynasty":"宋","author":"盛次仲","text":"扰扰红尘为底忙，僧家白日自舒长。朱帘著地寂无事，百刻青春一炷香。四围老绿夏阴凉，一枕南风睡思长。梦里不知身是蝶，等闲飞入白莲香。霜晴却见湖山好，境静方知日月长。陶令醉多难入社，时来采菊饮秋香。趁雪看山坐小床，白云影里玉虹长。不知砌下梅花发，只怪开帘有暗香。"}