{"id":"807244","title":"满江红  舟次丹阳感怀二首仍用天山韵 其一","dynasty":"清","author":"陈维崧","text":"水面弦生，郭索响、谁能遣此。问白傅、浔阳江上，可曾如是。天外雨随帆共落，洲边雁与船同寄。人奴之、笞骂此生无，应足矣。河蟹贱，肥而旨。秋山暮，红兼紫。但酒酣以后，呼牛亦唯。铸铁竟成千古错，读书翻受群儿耻。笑道旁、石马亦何为，风吹耳。"}