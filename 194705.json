{"id":"194705","title":"盛暑谒刘公达","dynasty":"宋代","author":"毛滂","text":"伏金避老火，遁日乾商霖。天地岂不宽，八荒一釜鬵。此身沍寒乡，骨冷势陆沉。忽疑同然灰，终得空汗襟。闻有不热符，莫致癸与壬。平生习云水，两足便幽寻。佩绅接轸处，念往汗益浸。乃独款公关，热行犯诃吟。忘公鼎轴家，谓是缁帷林。有风静阴躁，无愠烦鸣琴。置我弟子间，岂不容鲁参。公如天下雨，焦卷听雷音。謦欬走旱魃，噫欠停流金。胸中三绝编，宁独自洗心。坐使人意消，烦促变清深。南山当朝隮，暂卷乃至今。万物抱暍意，油然徯层阴。"}