{"id":"580958","title":"题画菜为罗方伯","dynasty":"明","author":"张诩","text":"菜兮菜兮始泥蟠，一朝尚膳趋金銮。灵根中禀天地塞，奕叶下陋桃李繁。天然不似孤竹若，英气宜带梅君酸。至味已实商说鼎，高韵耻荐金张盘。当其栖迹东湖地，百钱争售如蜂攒。及乎虎啸出扶汉，人以诸葛姓字安。出处大节如白日，芬香广播天地间。丹青谁此夺天巧，写入绞绡对吟坛。吟坛主人广藩伯，知味平生作友看。每持资斧除恶本，长扇仁风培善根。蚤晚大拜入廊庙，即此一味呈琅玕。顿令苍生无此色，多士和根如蔗餐。我当为作菜君传，万古流传定不刊。"}