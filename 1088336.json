{"id":"1088336","title":"云谷次吴公济韵","dynasty":"宋","author":"朱熹","text":"昔营此幽栖，邈与世相绝。誓将百年身，来守固穷节。心期苦未遂，岁月一何阔。终然匹夫志，肯遽甘没没。兹晨复登瞰，目尽云一抹。激烈永啸馀，朗寥高韵发。夫君内德备，不学王骀兀。观心见参倚，出世自英杰。朅来肯顾我，同去弄云月。微言得深扣，大句亦孤拔。多谢警疏慵，未敢叹瞻忽。更问毫釐间，是同端是别。"}