{"id":"1106763","title":"和立斋书怀二首","dynasty":"宋","author":"王柏","text":"病暑已成痼，尘埃凝简竹。萧萧北窗下，闭门惠茕独。曜灵欲西迈，风露涕心目。仰观牛女星，相望明河曲。谁能却凤皇，共此鹜鸡逐。美人天一方，邮音空往复。寥寥明月怀，翳翳谈间玉。欢喜闻归期，絷彼白驹谷。幸自有长林，尚可停鸾鹄。平生景风操，慷慨怀赋竹。恨无百亩地，相与种黄独。只有满架书，可寄千古目。何敢偭规矩，周容竞追曲。彼不见泰山，政以鹿斯逐。子酌芝山泉，天运两回复。应感鹤鸣章，聊以石攻玉。迁乔岂不佳，岁寒须入谷。天地何方圆，吾将叩归鹄。"}