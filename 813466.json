{"id":"813466","title":"又池阳咏雪次东坡诗韵二首","dynasty":"清","author":"李寄","text":"长空威发冻云黏，寒比金吾禁更严。词客漫誇梁苑赋，司农欲税谢家盐。杯浮琥珀羊酥酒，帽拥葳苏獭尾檐。要我开怀真痛饮，真须立马雪山尖。寒林白尽晚归鸦，路有饥寒尚役车。可惜细非荞麦面，更怜朵似木棉花。有秋定自占来岁，公道何曾隔一家。檐下穷黎思曝背，愿为千丈拨云叉。"}