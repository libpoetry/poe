{"id":"675329","title":"舟泊大伊遂登岭眺望二首 其一","dynasty":"明","author":"王廷相","text":"遄征徒已疲，安迈舟始忻。客程急日夜，惊澜骇崩奔。篷心悦留止，升峦瞰高旻。海岱指间得，扬楚望中分。洪河吞淮沚，岘口拱齐门。古石堕危壁，新沙亘高垠。山川日已改，人代焉足云。丘坟但宿莽，碑版空残文。伤心古往迹，感慨郁难陈。于焉任化轨，庶以豁忧殷。"}