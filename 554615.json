{"id":"554615","title":"爱萱歌","dynasty":"明","author":"郑文康","text":"萱叶何青青，萱花何盈盈。花繁识土沃，叶盛由根萌。霜台有客双瞳清，爱花惟恐花飘零。花前歌舞花下行，绣衣光与花争明。我对花忘忧，花向我欲语。我心见花即欢乐，花亦相迎共相与。白日迟迟行，流年迟迟过。春归花若老，我心将奈何。但愿此花长在目，老不迁官心亦足。"}