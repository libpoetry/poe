{"id":"742100","title":"题杨升庵先生画像","dynasty":"清","author":"伯麟","text":"十年持节滇山道，到处滇民话公好。大名遗像两峥嵘，气节文章此雄颢。当时大礼难具论，私恩公义日分门。左顺门前一痛哭，遂令异世悲忠魂。忠魂不生经九死，万里崎岖到金齿。凤凰折翅猿哀鸣，著书谈笑空山里。谈笑空山休问天，谁信公来不等闲。安边定乱书生事，家僮亲手杀定铨。平生爱检前朝史，自使西南重访此。寻甸州连武定州，战地犹闻鼓声起。西南况复疮痍久，更忆先生调护某。止贪救困在山霖，抚衷自问我何有。写韵楼前花乱飞，黄蕉丹荔今何时。风吹山鬼薜萝带，飒飒有人唱《楚词》。迎神欲奏罗池曲，何人笔力昌黎足。不然更谱鹤南飞，雪叶千山滇水绿。"}