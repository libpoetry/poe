{"id":"1193841","title":"退居漫题七首","dynasty":"唐","author":"司空图","text":"花缺伤难缀，莺喧奈细听。惜春春已晚，珍重草青青。堤柳自绵绵，幽人无恨牵。只忧诗病发，莫寄校书笺。燕语曾来客，花催欲别人。莫愁春又过，看著又新春。身外都无事，山中久避喧。破巢看乳燕，留果待啼猿。诗家通籍美，工部与司勋。高贾虽难敌，微官偶胜君。努力省前非，人生上寿稀。青云无直道，暗室有危机。燕拙营巢苦，鱼贪触网惊。岂缘身外事，亦似我劳形。"}