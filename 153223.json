{"id":"153223","title":"玉钩环歌·良工得玉蓝溪窟","dynasty":"宋代","author":"贺铸","text":"良工得玉蓝溪窟，相璞命形心匠出。螳蜋倔强疑有骨，颈系一环犹莫屈。镜湖老狂厌袍笏，素裰纁绦须此物。价比连城不容乞，王孙辍好人所难。何以报之明月盘，薰炉波面山漓岏。吾乡美笴鵾鸡翰，闽瓷兔碗霜毛寒。称是头贡双龙团，聊送公斋增冗长。短歌粗可评珍贶，吾方野装事游放。局步臞颜曳藜杖，薄暮微吟江汉上。彼渔丈人误相访，谓似三闾大夫样。"}