{"id":"332771","title":"念奴娇·寄罗弘载越中","dynasty":"清代","author":"梁清标","text":"兰桡画桨，岭南舟、共泛湖天寥廓。髯客扬舲兰渚去，折柳滕王高阁。江上登楼，樽前击钵，转眼分今昨。云山千叠，旧游顿尔萧索。闻道戍堞烽烟，戈船鼙鼓，宛委军声恶。当日应徐无恙否，八口可安林壑。阮瑀从军。陈琳草檄，岂叹功名薄。为询罗隐，壮怀肯令飘泊。"}