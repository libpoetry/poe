{"id":"689365","title":"同徐茂吴游白岳信宿紫霄楼","dynasty":"明","author":"佘翔","text":"东南真气抱神皋，谒帝重来感二毛。尘世漫随沧海变，名山不改白云高。泉鸣石壁飞寒雨，风入松林急暮涛。闻道襄城迷七圣，劳生?得解天韬。北斗天高不可从，灵岩壁立翠重重。松间此日来双鹤，云里何年驻六龙。短褐朝元随羽节，空山采秀蹑仙踪。日斜笑倚卢敖杖，谷口西风落暝钟。寻真何必蹑昆崙，礼罢元坛日欲昏。万壑云霞封帝畤，十洲鸾鹤下天门。舄飞敢谓丹砂就，书著还瞻紫气屯。相对高楼清不寐，长生有诀细堪论。楼阁岧峣接太虚，客来登眺倚蟾蜍。斋分玉女青精饭，驾借仙人白鹿车。鸑鷟参差云外耸，芙蓉隐映月中疏。夜阑听彻钧天乐，剪烛焚香读道书。"}