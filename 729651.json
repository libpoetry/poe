{"id":"729651","title":"长信宫","dynasty":"清","author":"柴静仪","text":"玉台妆罢无人见，伤心空自悲团扇。秋草偏生长信宫，春风只在昭阳殿。殿里君王酒半醺，娇歌雅舞争纷纷。三千锦帐飘香麝，十二长裙散彩云。众中别有人如玉，新妆艳艳娇红烛。不许寒乌带月啼，恐惊春燕衔花宿。谁怜长夜梦难成，忽度流莺似有情。片月高高挂天汉，千秋应照妾心明。"}