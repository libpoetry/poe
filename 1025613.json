{"id":"1025613","title":"李仲镇懒窠","dynasty":"宋","author":"韩元吉","text":"我性天下懒，自谓世莫双。朅来官中都，懒极济以憃。有如千黑鱼，东西转桥矼。又如橐驼卧，厌逐群吠尨。鼻洟任纵横，胞转徒膀肛。纷纷夸夺儿，见我语辄哤。平生李公子，老大同乡邦。奈何夺我有，收敛付一窗。作窠寓以名，异音乃同腔。金马可避世，何殊鹿门庞。君看富贵涂，机危甚缘橦。争荣仅锱铢，力欲九鼎扛。金朱拥丹毂，视之亦蝼蛖。爱君阳羡居，有田种兰茳。溪山带城郭，松竹环旌幢。连娟几脩眉，清歌艳明釭。客至即尽醉，不待金石撞。尚馀诗语工，词源倒三江。好懒得真懒，使我心益降。何时半作分，临流听琤淙。"}