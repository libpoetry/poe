{"id":"431338","title":"游嵩山道中杂诗（七首）","dynasty":"近现代","author":"王乃澄","text":"野性频年官里锢，游心一夜客中生。呼僮为蜡登山屐，未到看山已眼明。小国当年称郑固，联岗叠阜卫周遭。古人设险今人笑，半晌飞车过虎牢。斗大山城水国同，官衙如艇碧漪中。三更破梦藕花雨，六月生寒杨柳风。驱车十二轘辕道，马为饥嘶仆愠含。自入崎岖还自慰，人间捷径有终南。太室峰西少室旁，溪泉流韵草花香。蘼芜薜荔停舆处，欲继卢鸿作草堂。投宿少林荒寺里，达摩面壁至今传。亭亭石影二千载，当日工夫只九年。天半莲花少室峰，苍崖路断碧云封。山灵不耐红尘客，只有樵踪与虎踪。"}