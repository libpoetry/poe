{"id":"1125681","title":"次韵喻存道二首","dynasty":"宋","author":"郭印","text":"访道寻师积有年，晚逢夫子叹高坚。玄关启处功深矣，妙指传来意豁然。气会三宫驰圣毂，理归一辙弃尘编。工夫到后神明出，夺得天机运用权。神龙一去渺无踪，落日孤云为惨容。溪绕练光秋更白，黛横山色晚尤浓。细看风物曾经眼，深达根源自点胸。寄宿僧寮清不寐，一轮明月挂枯松。"}