{"id":"432195","title":"秦淮杂诗六首录四","dynasty":"近现代","author":"李冰若","text":"水阁鳞鳞夹岸开，月华还照劫馀灰。桨声灯影秦淮夜，劝汝长星酒一杯。选梦看山兴渐消，尽将怊怅敌清寥。凭襟坐惜归帆暮，无那沧江又起潮。断雨分虹绘晚晴，绿杨风细一蝉清。幽波碧蘸蒹葭影，写我江湖袅袅情。荒荒冷月證无生，瑟瑟柔波诉有情。消受长宵清不寐，柳阴支枕听弹筝。"}