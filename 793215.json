{"id":"793215","title":"相逢行","dynasty":"清","author":"陈式金","text":"亲朋东西飘，散作落花片。萍交面友多，宛似风中燕。排闷觅同途，同途合相羡。岂知貌足恭，趣同而异见。幸识浮家人，磊落冠群彦。青莲本神交，锦囊最精练。安定绿满窗，好景留诗编。济阳词可吹，汪伦句轻茜。拙画不易诗，佳章曩所恋。笔墨互往还，兴到两骋便。彼此落寞中，转得常谋面。艰难贵自持，毋为人所贱。"}