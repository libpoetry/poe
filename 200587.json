{"id":"200587","title":"老树·老树十百围","dynasty":"宋代","author":"郑獬","text":"老树十百围，赤日不满影。庙貌画鬼神，焰闪见光景。闾里颇惊动，豚壶日叩请。小巫口吟呀，祝奠屡折磬。安敢议翦伐，惟恐罹灾眚。乌雀不敢巢，繁阴实修整。岂有物所凭，阴奸设机穽。吾闻夏后氏，液金铸九鼎。窟穴尽发露，夔羊皆远屏。自从九鼎亡，草木亦有幸。"}