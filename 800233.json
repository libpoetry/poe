{"id":"800233","title":"中秋与南村泛舟石湖望月","dynasty":"清","author":"赵执信","text":"王郎与我能无愁，客中放棹寻清秋。清秋了知在何许，且远城市辞歌讴。胥江水洗天宇净，片帆轻驶如星流。横塘西去见山影，苍翠豁露霜烟收。楞伽灵岩两迎揖，此中安得无夷犹？湖光一曲萦我舟，与子呼酒相劝酬，以湖为酒恣拍浮。须臾湖月忽晃漾，照映天上白玉楼。须眉萧飒风飕飕，飘然疑坠海外洲，却视人世真蜉蝣。我已一身随落叶，子亦一官成赘疣。不见吴越俱荒丘，鱼城酒城何处求，伍胥种蠡同浮沤。惟有石湖湖上月，曾照石湖居士游。西施溪畔馀温柔，座中微笑寒花羞。子既醉矣我未休，回帆挝急不可留。夙昔中秋有此不，令我却忆西湖头。"}