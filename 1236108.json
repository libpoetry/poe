{"id":"1236108","title":"游天竺寺","dynasty":"元","author":"张翥","text":"石梁溅水湿苍苔，阴洞傍穿涧底回。殿阁金银从地涌，山林图画自天开。龙随僧到分云住，猿任人呼下树来。游兴未阑斜日尽，马头呼酒尚徘徊。西湖之西天竺深，天香满风多桂林。老猿引子下高树，流水与云来远岑。上方已变劫灰黑，古涧长带秋岚阴。清辉娱人且归去，后夜明月来重寻。"}