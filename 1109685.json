{"id":"1109685","title":"闭门二首","dynasty":"宋","author":"刘敞","text":"闭门无所事，岁月忽已极。岂敢空绝交，出门谅安适。是非敛外虑，文字堆四壁。尧舜参在前，孔孟凛居侧。昆崙默泛览，万里在瞬息。夐古时幽寻，千年仅顷刻。悠悠富贵士，此趣犹未得。胡为逐车马，辛苦牵事役。傅岩由帝赉，圯桥自神授。商道粲复兴，汉基翕然构。穷通苟有命，贫贱岂足疚。斯道谁得闻，人方薄圭窦。"}