{"id":"1112242","title":"天台梵才师长吉在都数以诗笔见授因答以转句","dynasty":"宋","author":"宋祁","text":"九霞凝标倚霄极，尔时师在云岩侧。坐中不起见诸方，满祴天香嗅薝卜。海峤崭崭万佛螺，赤髭半颔谁相过。卓锡时攀三宿树，翻经讵著四围驼。何年掷钵来京毂，抱蓬成畦紫兰馥。王公撇席争逢迎，不意当今有平叔。第一多闻师子儿，碧云馀力嗣工诗。尽把天光注言语，真将清气入肝脾。有人官冷抱穷愁，客坐无毡尘影流。吃口倦谈真寂寞，移书避事喜旬休。愧惭禅嫡来相问，刮目探怀授珍蕴。已轻安石为老生，更恼王筠赋强韵。比来缁侣颇言文，局促啁啾宁足论。私地蛙鸣徒聒耳，长沙国小仅回身。惟师墨海多雄藻，具足身中无欠宝。先追禦寇跨泠风，后伴骚人拾香草。嗟余投报乏琼瑰，目睇金园剩九回。篮舆媻姗两生举，定容元亮醉中来。"}