{"id":"842767","title":"舟中忆爪哇之游杂述八首 其八","dynasty":"清末民国初","author":"陈宝琛","text":"平生喜远游，一蛰乃两纪。危楼当疾风，睡足已暮晷。中思浮海去，裹糗事耘耔。术疏卒不就，无计蜕尘滓。昨来绕阿地，足趼累千里。冬燠衰正宜，不独花果美。居夷亦何陋，便可弃妻子。重孤父老望，乡政待经始。殷勤谢学僮，悃款语司市。幸留未尽缘，海天比邻耳。"}