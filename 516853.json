{"id":"516853","title":"寄馀干徐仲敏高克诚二良友兼赠彦明原祐丙午之夏余寓于越与二公相知及己未岁忽彦明原祐相过彦明则克诚之弟原祐则仲敏之子也","dynasty":"明","author":"龚敩","text":"我昔来华原，适遭乱定初。崎岖访家室，于邑返故庐。维时方盛夏，日永暑未徂。问津川无航，问道途无车。山家得少休，快此兼旬馀。南州一高士，先卜王翰居。晨夕相过从，义高意勤劬。云篷有贤孙，万卷藏家书。时来候契阔，诗酒仍相娱。长松结夏荫，众木枝扶疏。笑语坐移日，交契金石如。不意旅寓间，见此巢许徒。由来十四秋，荏苒流居诸。片云隔嗣音，久阙雁与鱼。谅彼怀旧心，岂不长嗟吁。两地各皓首，濩落真成迂。高生尚黑头，已喜登天衢。斯文固有幸，不免劳驰驱。松茂柏须悦，彼智此则愚。郡斋雨初晴，燕坐鳣堂虚。有客忽相过，揽衣问谁欤。衣冠出名门，济济文义俱。话间得出处，使我心疾除。明时需才贤，鄱阳古名区。况乃贤父兄，家世耽文儒。贱贫岂不乐，荣达多忧虞。行藏在用舍，与世同卷舒。勖哉二君子，必则宁与蘧。归家尽孝友，为政当何殊。吾观圣贤心，老大志不渝。"}