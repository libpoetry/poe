{"id":"721396","title":"九日王云庵参戎招集东皋即事二首","dynasty":"明末清初","author":"陈恭尹","text":"将军逸兴浩无涯，翠幕凭高览物华。己命分弓催绿酒，更烦飞骑送黄花。孤城夕照明双塔，极浦澄波映万家。尽醉不知归路远，西风楼堞有吹笳。东皋昔是登临地，令节兼逢作赋才。草木始衰吾已老，溪山无恙首重回。荒台久埽秦佗迹，寝庙仍为汉将开。或重于生今益信，当年弓剑未南来。"}