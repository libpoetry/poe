{"id":"703995","title":"倚韵奉答赵中书昂二首","dynasty":"明","author":"韩雍","text":"卓荦才华迈子云，紫薇花底散清芬。一池墨水时相近，满案芭蕉日更勤。金匮夜抽书总秘，玉堂昼直漏稀闻。宦情莫叹遭逢晚，圣主于今正右文。松雪仙翁非世人，玉为肌骨水为神。挥毫每见烟生纸，题璧曾烦袖拂尘。霄汉十年明圣宠，风云千载壮图伸。古来书法多名世，独数公权是谏臣。"}