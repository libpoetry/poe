{"id":"43033","title":"题答筤谷目","dynasty":"清代","author":"曾国藩","text":"我家湘上高嵋山，茅屋修竹一万竿。春雨晨锄劚玉版，秋风夜馆鸣琅玕。自来京华昵车马，满腔俗恶不可删。洞庭天地一大物，一从北渡遂不还。苦忆故乡好林壑，梦想此君无由攀。嗟君与我同里社，误脱野服充朝班。一别篬筤囗猨鹤，十年台省翔鵷鸾。鱼须文笏岂不好！却思乡井长三叹。钱唐画师天所纵，手割湘云落此间。风技雨叶战寒碧，明窗大儿生虚澜。簿书尘埃不称意，得此亦足镌疏顽。还君此画与君约，一月更借十回看。"}