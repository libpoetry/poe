{"id":"1119265","title":"东湖四咏","dynasty":"宋","author":"陈宓","text":"我作城东湖，筑堤百馀丈。水深才四尺，岸曲八回往。中号小沧洲，拿舟径莲荡。回环即数里，渌作三江涨。集鹭绝惊猜，跳鱼时跌宕。栏外一峰奇，意重友人饷。月夕命客游，不更蓬莱访。秋凉但曝书，未许歌吹上。胡公是吾友，千载不改节。长作松筠青，烟云任明灭。岧峣占南面，硉兀压城阙。西来群岫驰，尊敬不敢越。馀势抵东海，平夷复奇崛。陈岩亦加礼，北坐拱相谒。我楼于其中，往往愧时列。汲汲企前脩，庶几不见绝。我筑屋三间，在湖东南隅。上号曰宽閒，观耕风雨馀。下作小山房，可以读诗书。维南有松竹，轻阴绕室庐。维北有芰荷，浓绝涵窗虚。四壁何所有，经训揭砭愚。食息在耳目，日与圣贤居。园蔬尚可饱，老矣复何须。西山老禅叟，依厂安数椽。趺坐看东海，沧溟几桑田。前此复谁居，今踰三百年。钟鼓如一日，从教岁徂迁。人生苦浮脆，乃过金石坚。彼人尚能尔，况是古圣贤。石床对石室，静坐思悠然。相期在晚暮，用以补我愆。"}