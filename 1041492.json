{"id":"1041492","title":"寄裴吴江","dynasty":"宋","author":"刘敞","text":"王乔一双凫，乃是尚方履。误逐阊阖风，飘然太湖水。湖水连天涯，茫茫湛清辉。秋来兴不尽，似欲都忘归。玉叠鲙如雪，碧壶酒若渑。醉辄问左右，何如张季鹰。君乃蓬邱人，神仙有名籍。不应自放浪，久为尘中客。我顷卧广陵，西风见白发。八月观海涛，壮心谢超越。因欲解印绶，从君五湖游。功名非所及，为具鸱夷舟。"}