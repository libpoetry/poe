{"id":"822009","title":"木兰花慢","dynasty":"清末近现代初","author":"汪东","text":"爱秋岚静窈，数携策，共追寻。正瘦菊篸篱，丹枫绚野，途转幽深。栖霞最名胜处，讶千盘、危隥薜萝阴。忽睹厓段篆刻，二徐字比兼金。知音。恨不同时，摩倦眼，费沈吟。问祭酒书传，悬针体好，谁契深心。欣然故人命笔，料山灵、呵护到如今。毡蜡从君细玩，旧游如梦销沈。"}