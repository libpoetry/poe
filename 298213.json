{"id":"298213","title":"一枝春·南薰诗社初集分韵得树字","dynasty":"现代","author":"傅子馀","text":"秋尽湖山，莽西风、冷却西台烟树。诗心易杳，似被断鸿留住。吟坛试手，算惟有、月泉千古。犹喜见、江左衣冠，掩映画楼深处。闲寻倚声家数。甚张王去后，都无新谱。筝琶沸耳，散入隔墙歌舞。危弦自袅，忍重话、百年南渡。偏又向、席上分题，细弹碎羽。"}