{"id":"812092","title":"黄花比瘦图友人属题亡姬照","dynasty":"清","author":"孙原湘","text":"栴檀风里散云英，薄命黄花悟此生。愿作鸳鸯难比翼，怕闻鹦鹉尚呼名。玉箫旧谱盟犹在，锦瑟华年续未成。借取断肠诗一句，红儿小照雪儿情。帘卷西风蝶梦孤，瘦秋人已化曼殊。难求梁革回生药，祇剩崔徽卧病图。蠹帙纵横签罢整，象床零落簟空铺。髯翁手制朝云偈，一字分明一泪珠。"}