{"id":"1113013","title":"道士李冲妙真赞","dynasty":"宋","author":"张纲","text":"蟠根仙李万叶敷，遗芳岂直黄冠徒。吐气硉矹古丈夫，味道之腴貌何癯。谁令畏垒俎豆予，龙吟虎啸人争趋。故栖猿鹤情未疏，翻然脱屣吾归欤。舍者争席不关渠，向来形谍诚区区。领袖名山，龙吟虎啸。忽辞屦于户外，信光矣而不耀。是将冲而用之，深入乎众妙之门。吾不知其人，曰伯阳之孙。"}