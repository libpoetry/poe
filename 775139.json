{"id":"775139","title":"门丁谣","dynasty":"清","author":"洪繻","text":"我公在何处，我公在县厅。我公不解事，解事有门丁。能令我公喜，能令我公怒。指挥不待公，我公殊不恶。我公下村乡，门丁能攘羊。鸾刀取其血，血是民汁浆。我公到城市，门丁能作豸。有角不触邪，触取巨象齿。公若欲催科，门丁张网罗。役夫且慢发，役夫货几何。公若欲谳狱，门丁几番促。促公复迟公，门包几车粟。门丁能作福，门丁能作威。小民一身肉，俱为门丁肥。我公能作官，门丁与有分。我公欲和事，请向门丁问。人生多得钱，不过作好官。我公钱如水，门丁钱如山。门丁利如锥，我公明如镜。门丁与我公，与钱同一命。门丁存善念，有时欲改恶。待公官休日，门丁恶不作。我言告门丁，门丁仔细听。人间无刑书，天上有雷霆。"}