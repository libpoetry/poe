{"id":"807153","title":"一丛花  闰三月三日竹逸斋头看紫牡丹记前月修禊虞山故前半阕及之","dynasty":"清","author":"陈维崧","text":"琴川前月记幽探，艇子漾柔蓝。冶游恰值人修禊，风光在、碧嶂红潭。街上饧箫，山边荠菜，春色上春衫。今朝魏紫放晴檐，丽景十分添。一年最好惟三月，谁频见、两度重三。花好逢王，春浓遇闰，乐事艳江南。"}