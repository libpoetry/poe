{"id":"516992","title":"寿马太守长律三十四韵","dynasty":"明","author":"龚敩","text":"海岱英雄地，青齐霸主州。大才天所靳，名士古无俦。籍甚家声远，渊焉世德求。仪型追往哲，文雅迈前修。光武那惭援，常何屡荐周。与时俱上下，随俗漫沈浮。已得清贫趣，宁知富贵羞。荆山藏卞璞，丰县秘吴钩。吕尚先垂钓，长沮未辍耰。秖能穿铁砚，宁复敝貂裘。治代文明昼，徽音涣汗秋。隐居求所志，徵士拔其尤。画省陪尊俎，彤庭拜冕旒。旌麾辞上国，绣斧按遐陬。贪墨成深遁，疲劳得少休。共能歌德政，谁复快恩雠。命驾黄牛峡，扬舲白鹭洲。瞿唐高不顾，蜀道险无忧。牢落怜工部，精忠羡武侯。伤心斜谷口，怀古瀼西头。渤海情初浃，胶东志未酬。分符虽足贺，遮道竟无由。陋郭那淹足，平波且顺流。饶阳迂宦辙，彭蠡驶行舟。绿野耕桑乐，黄堂礼数优。民心怀惠爱，士论见歌讴。尊酒介眉寿，雄文赋远游。联翩伸祝颂，交错献觥筹。有道朱颜驻，无心鹤发留。灵椿苍翠晚，丹桂绿阴稠。美化行江汉，儒风盛鲁邹。芹宫莺睆睆，萍野鹿呦呦。泽润涵渊海，风行速置邮。凤池需献纳，麟阁待谋猷。"}