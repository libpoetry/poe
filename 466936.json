{"id":"466936","title":"己丑仲夏游生态园五首 石","dynasty":"当代","author":"谷海鹰","text":"悠悠深定鉴鸿蒙，抱朴真心未许通。水木相从犹自守，沧桑历处现玲珑。缠绵岂必碍逍遥，心印长钤白玉桥。静里来观颠倒世，一篙彼岸孰能超。曲直原知各有根，莫从高下认卑尊。参天垂地同袍绿，共启清凉不二门。郁郁心香倩梦支，绿天素漠费胭脂。微生但得倾城顾，逐水眠泥总不辞。绝境无回但弃身，何须折曲复逡巡。一条破尽虚空色，始汇灵源返太真。"}