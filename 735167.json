{"id":"735167","title":"同沈留侯陈淡持汤千里饮报国寺松下","dynasty":"清","author":"高佑釲","text":"慈仁怪松枝如铁，年深鳞甲欲飞裂。拿云抉石龙虎形，见者惊喜叹奇绝。我曾三度至燕都，酷爱此松天下无。安得写以韦偃笔，使吾坐卧对此图。每返鸳湖远相忆，梦魂长在苍松侧。今来结伴绩前游，未午拍浮到日昃。尝闻豫章乔木栋梁材，工师远取江之隈。何如此松磥砢抱奇质，五百年来尚在哉。"}