{"id":"817262","title":"台湾竹枝词","dynasty":"清","author":"薛约","text":"海外偏隅窜夺频，天教归命版图新。澎湖一战如神助，靖海军威震海滨。鹿耳开洋竞挂篷，长年把舵溯空濛。金鸡里妈经由惯，不论东西南北风。番女妖娆善雅音，私欢猫踏递情深。幽窗月色凉如水，每到更阑听嘴琴。客室醇醪劝酌便，香垆作盏漫留连。树头摘得槟榔献，土物须知分外鲜。剪穗舂粮作午炊，家无宿米办临期。清晨村舍丁东响，错认疏钟度水湄。封邱作室架桥通，半截筼筜代土工。潇洒门庭饶逸趣，绝胜画舫可乘风。亲迎沿途鼓乐喧，采幡花轿樯盈门。海疆风俗犹循礼，堪笑中华易结婚。七日旋车谒妇翁，中堂开宴礼偏隆。绝怜竖月供帷榻，款接兼旬不竖丰。演剧迎神远近哗，艳妆处处竞登车。阿郎推挽出门去，指点红尘十里赊。一种纤藤绕树阴，柔条袅袅软难任。盘来纤手争誇示，绝胜闺中缠臂金。积薪煨芋饱晨昏，人说山中傀儡番。果腹不须分甲乙，淳风偏让野人敦。见说果称梨仔拔，一般滋味欲攒眉。番人酷嗜甘如蜜，不数山中鲜荔支。清秋夜月皎如霜，芦笛声声调远飏。一种凄凉吹彻晓，顿令客子断离肠。才过乞巧结缘天，好事头家漫醵钱。海口红灯燃百盏，中元普度又喧阗。山云海气夜霏微，侵晓犹看露未晞。一任三春无雨泽，不敢瓜果少生机。独木为舟两桨划，水沙连里水流斜。山居饶有江湖乐，种得浮田好作家。潮生鱼扈得鱼多，生小江头狎水波。但愿终年风信少，七鲲身里挂鱼蓑。一径浓阴傍舍栽，亭亭森秀胜疏槐。从渠酷暑清凉甚，好作羲皇海峤来。璘斑古篆学红毛，符檄官书走驿骚。盛代同文渐染久，熟番也解习拈毫。播种无烦攈蓘忙，秋成安坐庆仓箱。场工早了清閒甚，便理牛车榨蔗糖。"}