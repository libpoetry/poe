{"id":"709630","title":"进帆石门怀古","dynasty":"明末清初","author":"陈子升","text":"卢城伤飒沓，郁水引游衍。虽非千里驾，发棹自成远。郊原互盘纡，洲渚迭溶演。水波舷下割，日影帆上转。巀嶪开一门，澄鲜豁双眼。层阿蔓绿萝，阴石滋斑藓。坎流知所止，井汲当自选。怀金泉靡堙，不易心弥显。讵以朵颐龟，取笑饮河鼹。亮为江海人，独契蘧生卷。"}