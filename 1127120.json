{"id":"1127120","title":"南山罗汉赞十六首","dynasty":"宋","author":"黄庭坚","text":"大阿罗汉宾度罗，奉持末后如来印。日中一钵千家饭，处处作佛事饶益。以我身心五分香，作光明云雨大千。取火燃香世界主，能遍法界唯心办。佛记一切贤圣众，皆以无为有差别。如来乃至阿罗汉，同入涅槃三昧海。二乘设不见此理，是则波旬颠倒想。稽首迦诺迦伐蹉，看花结印同无相。驾羊超出风火宅，跨兔求度生死河。者乘如来初方便，自彻海漩三昧底。三乘如来悲愿力，身如光影现十方。持经不染文字相，是名第一离欲者。斑斑之兽本山林，升堂入室作舆卫。小僧奉施军持水，弭耳来受救渴供。胸中猛虎自调服，是故异物成一家。我观阎浮提众生，同床猜忌若冰炭。稽首具六波罗密，稽首得无生法忍。稽首佛敕久住世，稽首救世不倦者。天上人间福田施，心无高下依佛慧。遍与有情作功德，故受孔雀堕尾供。能以一切声闻佛，能以法忍出世法。宴坐分身应十方，不取涅槃自饶益。伏住泥沙观止水，中有菩萨清凉月。无明风起作浪波，方会如来同觉海。佛光影中大杜多，八万细行灭尘劳。爱护有情如眼目，胡奴来供滤水囊。手持白拂起清风，奉持所闻佛直指。小根魔子欲横戈，弓折箭尽皆消霣。百和香中本无我，光透尘劳一一法。佛法本从空处起，炳然字义照太空。以此一香应发心，东方出日西方雨。我今稽首伐阇罗，是真离欲阿罗汉。香醉山中夏木阴，来禽磊磊承风雾。山鸟冲飞堕圣前，小僧澡雪羞时供。胡奴知是说法时，故奉金炉听时事。有说法相无言说，无说无闻是真说。庞眉寂默坐空禅，万年一念无缘促。手珠犹作奢摩他，寄迹普贤修万行。梵天来献瑜伽具，问人亲见世尊来。拨开眉目示梵王，诸天皆得法眼净。一身入定多身出，屈申臂顷四天下。如世箧藏诸有物，及以丝缕舞工木。小儿赞叹或恐怖，耆老智者但袖手。佛说神通方便力，度脱众生具功德。四十九年大教主，波旬请故入涅槃。佛身常寻法界住，非其境界故不见。未法众生鲜福田，众魔染衣汗戒律。稽首那迦住世间，令我常生遇佛想。如来宝仗降魔相，慈悲威怒震十方。毒龙帖耳收雷霆，逆鳞可摩若家狗。我法未尝恼众生，不令肆毒生恐怖。但以本来悲愿力，情与无情共一家。八万四千宝浮图，不如一念心清净。惟此有相擅施福，三涂八难所依怙。佛以一花示迦叶，笑中有刀世不解。而以法尽付诸人，深藏宝骨待梅里。万山相倚碧巑岏，灵鹫一峰圣贤宅。如来往昔经行处，林泉鸟兽皆逆向。清净眷属千五百，无日不闻钟磬音。阎浮提中大福田，莲花会上菩提记。持轴山中大慈圣，普应诸供作佛事。虽设大铃金刚杵，如世休马櫜弓矢。龙女来献九渊珠，无心奉施无心受。清净之众见寻常，相视还如土木偶。"}