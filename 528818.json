{"id":"528818","title":"宝丝灯屏歌","dynasty":"明","author":"陆深","text":"鲛人夜织冰蚕丝，不数细滑鹅溪绢。或云并州快剪刀，剪此一段澄江练。乃是云南之南万山中，云腴石髓蟠青葱。酒黄鸦紫祖母绿，复有无价桃花红。远人不贡车与服，持此射利如射鹄。遂令长安富豪家，下视隋珠贱和玉。琐屑璀璨星宿同，水碓火镕俱有功。短长曲折巧应手，无乃鬼幻神为工。分经错纬了不乱，各以本色呈绚烂。霞蒸雾■有无间，遥看一道晴虹贯。是中白腻若可餐，良工点染开林峦。似嫌世上缣素弱，颇有劲气生毫端。制成屏风向灯夕，聊慰风尘远为客。壮心岂解随物迁，乡书又送经年隔。酒钱不爱典衣偿，要与明月争辉光，但愿明月长辉光。"}