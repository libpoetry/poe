{"id":"1225566","title":"读涑水司马公和金陵王半山烘虱","dynasty":"元","author":"洪希文","text":"文人语多工，徽纆自绳纠。啮虫至么么，谓可悬户牖。胡为大车轴，贯心竟何有。禦寇近道翁，纵此澜翻口。景略疏救时，袖此无用手。挂名青史中，遗笑传不朽。后世为美谈，姓字记谁某。二公廊庙资，力可扶宇宙。如何唱酬间，爬剔便絮垢。仁义虱其官，有益国家不？三叹《商君书》，掩卷重搔首。"}