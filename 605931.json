{"id":"605931","title":"岁暮答深泽赵明府","dynasty":"明","author":"卢龙云","text":"与君万里同为客，千里分符复相隔。南北天寒雁不征，缄书欲寄无由得。剖冰跃出双鲤鱼，尺素由来自深泽。开函一字一相思，愁怀望断黄尘陌。我今寄傲海东头，宦思羁情总萧索。大东杼轴渐成空，鸿雁何时慰安集。海内交知转寂寥，邮筒几月无消息。岁晚谁能罢越吟，劝君且自加餐食。"}