{"id":"1128168","title":"观老杜久客一篇其言有感于吾心者因为八咏 羁旅知交态","dynasty":"宋","author":"程俱","text":"故里翻为客，衰年亦倦游。犊裈惭北阮，膰馈略东丘。门巷游麋鹿，闾阎风马牛。翟公良可笑，大署欲何求。扶病来城郭，栖迟又几年。炎凉惊节变，荣悴与时迁。掉臂人趋市，骈头蚁慕膻。回观衰冷地，古灶不生烟。秃发无重绿，疏髯已半凋。识风摇老炷，大宅树衰标。往事那堪记，幽怀不自聊。馀年傥穷健，犹及中兴朝。鼠辈何知礼，奴曹只世情。鸱鸮嚇鸾凤，蝼蚁困鲲鲸。舍者时争席，将军莫夜行。岂堪供一笑，正自不须惊。献纳无明略，衰迟只故乡。养痾凭药裹，扫迹寄僧坊。不作荆州客，空悲汉署郎。登楼那暇赋，衰鬓白苍苍。僭逆真苕燕，腥膻尚井蛙。苍生困徵敛，黄屋久咨嗟。北狩终当返，东巡亦未赊。皇基甚宏远，四海会为家。宿敝虽毛举，中原尚土隳。时闻歼狗鼠，未遂戮鲸鲵。冠盖翔鸳鹭，兵戈集虎貔。埋轮岂无意，揽辔欲谁期。黠虏频窥塞，潢池或弄兵。未传朱泚首，时劳亚夫营。四海几糜烂，群凶会鼎烹。皇威清海岱，谈笑扫搀抢。"}