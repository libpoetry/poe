{"id":"1128012","title":"同诸友山行分袂言别五首","dynasty":"宋","author":"程公许","text":"共蜡登山屐，俄寻下水船。到家人怪问，满袖挟风烟。大面窈深处，神仙碧玉壶。孙郎妙心眼，催作后山图。神都旬浃住，大面欠穷探。未尽山中趣，重来赋蔚蓝。罗家隔香积，天国近花坪。何日同搜览，题诗索载赓。名山遍宇宙，历历纪舆图。安得身云水，孤筇自给扶。"}