{"id":"742573","title":"古剑篇","dynasty":"清","author":"吴询","text":"海月苍苍照秋水，下有空潭老龙起。蛟人夜半啼海宫，古剑一声飞万里。龙泉太阿不敢夸，干将远遁轻镆铘。空山无人老松下，皎如清水芙蓉花。白虎司秋天气精，伍员庙前秋月生。堂堂正气塞天地，寒光怒起飞涛声。吁嗟剑兮光不灭，白虹为气七星穴。万古英雄一片心，海风吹断天山雪。"}