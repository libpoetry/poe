{"id":"1120328","title":"端午帖子 太上皇帝阁","dynasty":"宋","author":"周必大","text":"今月三长正，昌辰五日端。艾髯张绣户，菰黍簇金盘。午位符炎德，真人感赤精。诞弥佳节近，四海祝长生。嘒嘒蜩鸣柳，飞飞燕拂帘。尧阶无一事，象戏战斜尖。日到蓬户已自长，身閒那更傲羲皇。薰弦旧解无穷愠，箑脯今摇不尽凉。昌歜随宜泛绿醽，茧光依旧写黄庭。寿康莫采三年艾，瑞应从敷五荚蓂。清晖亭畔吸光亭，入眼湖光分外明。岂是荷花似云锦，都缘宝墨照檐楹。"}