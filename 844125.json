{"id":"844125","title":"村馆杂兴","dynasty":"清末民国初","author":"陈肇兴","text":"宿雨初晴暑气收，茅斋六月爽于秋。举头忽讶青天转，无数白云如水流。朦胧树色映窗纱，晓日初升薄雾遮。燕子入帘栖不定，双双飞上紫荆花。困人天气剧难量，冷煖无端搅客肠；昨日绤絺今挟纩，调停病体著衣裳。一春苦旱稻田荒，入夏甘霖忽渺茫。养得参差苗暴长，半畦青间半畦黄。"}