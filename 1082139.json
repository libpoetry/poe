{"id":"1082139","title":"题清轩","dynasty":"宋","author":"刘才邵","text":"大江之源发乎岷山，蓄馀怒于瞿塘。混众流以东下，渺翻空而汤汤。天风下兮蹴缟练，白浪如山冲马当。邈不知其所止，接云海之茫茫。鱼龙并育细不遗，龙骧万斛浮若飞。喷雪霓兮散雾雨，功利浩博难尽窥。眷彼溪谷流，夫岂不清泚。飞鸥堕影鱼依空，水溅溅兮石齿齿。景趣信佳伤险狭，才可濯缨兼洗耳。清乎清乎期及物，清不能容徒洁已。知公博览眼不寒，筑室虽小识量宽。圣朝拨乱收群策，难擅丘壑眈云山。愿公为万里之长江，勿作细流之惊湍。"}