{"id":"733622","title":"潼关行","dynasty":"清","author":"冯云骧","text":"潼关城下月如水，潼关城上鼓声死。司马北望拜神京，臣报国恩毕于此。万群寇马踏沙黄，长戈大戟飞寒铓。弯弧旧将婴城斗，断甲材官泣战场。孙公洒血潼关道，鬼马不归嘶碧草。花袍玉剑委红泥，渭水飞鸦波浩浩。冰心巾帼何嶙峋，就义从容不顾身。雏凤玉颜同日死，千年石砌闭青春。几队蛾眉愁耿耿，飞鸟轻身坠碧井。绿鬓吹为夜雨苔，红衫化作流霞影。有子苍茫西向秦，荒园遗迹访蒿榛。昔日夹道红旗阵，今日空衙动野燐。愁云覆井寒烟古，秋风萧萧黄叶雨。玉骨曾传葬此中，鬼神长护埋香土。牵来素绠古龙惊，庄容衣佩宛如生。观者万人共叹息，方知天地鉴幽贞。重向战围泪沾臆，青山一带愁何极。元戎战骨碎刀痕，魂魄茫茫招不得。更有遗孤已二年，父老指点私相怜。破巢漫说无完卵，赵氏婴儿自瓦全。同时饮剑有乔公，呼天拊膺气何雄。腰横宝带眠颓堞，手掷头颅向晚风。眼见山飞沧海立，铜驼霜冷荆榛湿。宁武孤城再合围，余者降旗拜寇入。吁嗟乎悲哉！国家之乱谁为基，英雄数尽际艰危。翼虎已分鹑首策，赵卒长平大聚时。一门仗节古来少，日月飞光同皎皎。青枫梦断麒麟图，香闺血化鸳鸯鸟。有臣死国妇死夫，高风大义厉顽愚。呜呼其形往矣神未徂！呜呼其形往矣神未徂！"}