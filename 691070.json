{"id":"691070","title":"江浦吟追次林南川韵二首","dynasty":"明","author":"李以龙","text":"乾坤风月定山佳，诗到江门是一家。南海沧波谁钓濑，东吴明月又梅花。白云影静千江水，碧玉秋连万树霞。两地神交浑梦寐，倚阑吟望几回斜。云閒水淡更清佳，万古风流是此家。那得春风坐明月，漫寻流水问桃花。青牛已去关门路，紫气空残嶂外霞。目断闭门长坐处，微茫江上数峰斜。"}