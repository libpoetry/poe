{"id":"836502","title":"白司马浔阳送客图","dynasty":"清末民国初","author":"陈肇兴","text":"江流九派浔阳分，几人到此悲离群。千秋白傅传行迹，至今图画犹纷纷。忆昔武相初被贼，首疏得罪由越职。十年知遇感君恩，一语参商成远谪。香垆峰下恣遨游，哀猿怪鸟鸣啁啾。来船去马几相送，阅尽人间离别愁。离愁别恨向谁写，忽听新声来月下。推手为琵却手琶，无限芳心曲中泻。教坊旧事剧凄凉，菊谱重翻暗断肠。天涯沦落青衫客，江上飘零白发娼。阑干泪尽低徊久，宾主情多还握手。一船明月载芦花，半夜歌声迷古柳。庐山峨峨江水深，终古销魂枫树林。诗人商妇俱千载，一曲琵琶垂到今。"}