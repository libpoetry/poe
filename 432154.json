{"id":"432154","title":"五十一生日抒怀（六首选四）","dynasty":"近现代","author":"张瑞玑","text":"身世浮沉海上鸥，百年过半更何求。待完婚嫁随禽夏，讵羡功名比马周。春向寒梅先破腊，身如病叶只吟秋。红尘十丈东华道，拚把光阴掷酒楼。江湖落拓竟何如，老去豪情未肯除。随我转蓬三尺剑，累人行李一车书。南箕北斗虚名误，丁米甲盐生计疏。酒后仰天生百感，一腔肝胆付沽屠。风尘七尺气昂藏，错被人言作酒狂。眼底江湖流浩浩，杯中岁月去堂堂。浮沉沧海几遗老，破碎河山百战场。凄绝贞元旧朝士，閒愁收拾入诗囊。命坐凶星磨蠍宫，生辰偶与大苏同。三经浩劫身还健，百历穷途诗未工。浊酒千巡金凿落，清商一曲玉玲珑。杜鹃声里江天暮，莫向津桥坐晚风。"}