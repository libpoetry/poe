{"id":"704680","title":"送屈子","dynasty":"明","author":"薛始亨","text":"开岁觏青阳，广陌春风靡。之子不宁居，挟策适万里。同心忽异域，远送情何已。执手临江边，天涯从此始。浊世纷谗人，行高来盛毁。鸱鸮嚇凤凰，萧艾蔽兰芷。旷古无钟期，弦张不如弛。君为孤生松，我作幽涧水。愿言勉令德，酌子盈觞旨。旨酒具离筵，伤怀独黯然。知己重感恩，志士况盛年。我无渐离筑，赠子绕朝鞭。万里策良骥，无为乡曲贤。乡曲民多艰，嗷嗷苟朝暮。寄身水火旁，未知生死处。燕雀怡华堂，虮虱游裈裤。黄鹄何翩翩，逝将千里举。恨无飞腾术，羡尔淩风羽。淩风双鸿鹄，本志青云端。关山多风雨，啾啾摧羽翰。孤鸿尚冥冥，独鹄思凤鸾。我欲执此鹄，惜哉俦侣单。缯缴弥四野，前路浩漫漫。我有一樽酒，三尺琴可弹。酌以忘离忧，奏曲叙馀欢。举杯双泪落，哀弦伤肺肝。不如重携手，携手向河干。萧萧风振木，长嘶马负鞍。一为挥手去，肠断徒辛酸。五步一回头，十步再盘桓。去去各努力，白日衔山寒。"}