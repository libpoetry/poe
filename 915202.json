{"id":"915202","title":"多稼亭前两株梅盛开","dynasty":"宋","author":"杨万里","text":"翟园看梅不满眼，载酒何曾倾一盏。空有千株半未花，欲剪一枝无可拣。归来却登多稼亭，玉妃骤降千娉婷。素罗衣裳濯瑶水，珠宫楼阁开银屏。国香万斛量不尽，雪岭诸峰互相映。身骑白凤绕琼林，肝胆透寒骨毛冷。看来只是两株梅，如何遣侬心眼开。花头密密纷无数，萼萼枝枝砌成树。夕阳斜照光烛天，微风欲度遮无路。君不见侯门女儿真个痴，獭髓熬酥滴北枝。又不见画工兔颖矜好手，冰水和铅描玉肌。先生不能奄有二子者，报答风光只有诗。今夕不醉仍无归。"}