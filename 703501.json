{"id":"703501","title":"贺弘甫三首","dynasty":"明","author":"释函可","text":"燕支千丈赤云生，寒谷珊珊响佩琼。彩笔翻将琴瑟谱，金笳吹作凤凰声。香笼宝马星方烂，雪映长蛾山更明。郑监图中添五色，春风连夜入边城。玉面珠缨金作鞿，桃花如阵锦城围。堂前已见垂垂老，枕上休歌缓缓归。钗钏全沾边雪冷，羹汤应进塞酥肥。龙庭亦是神仙窟，烛影双双舞彩衣。寒冰四面照芙蓉，貂氅新沾香雾浓。黑水竟通星宿海，白山化作丈人峰。鸾飞未觉三边险，莺语何妨九译重。之子之来谁最望，解将杂佩禦残冬。"}