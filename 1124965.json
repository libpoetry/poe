{"id":"1124965","title":"次韵仲退对月感怀四首","dynasty":"宋","author":"徐瑞","text":"方池纳明月，坐看云影移。孤光动寒碧，一洗摇落悲。耽耽吾丧我，役役子为谁。往来皆外物，妙质何曾亏。一镜行中天，地籁寂不动。影散家家窗，万枕酣短梦。何为红尘里，绿酒笑铅汞。?齿吸英华，龙虎出妙用。水火互为宅，此理不在远。君看乌与兔，可以悟一本。吾将罪倏忽，何事凿混沌。大笑睨八荒，落木西风晚。日月两弹丸，万古春复秋。迁次有始终，合符无迟留。举酒邀明月，浮子白玉舟。愿毋渝此盟，坐待天运周。"}