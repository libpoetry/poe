{"id":"434966","title":"庙学落成","dynasty":"金末元初","author":"李俊民","text":"斯文天末器，吾道有时厄。方嗟凤兮衰，遽叹麟也获。继遭秦焚书，又被鲁坏宅。迩来天下事，多自马上得。不修下车礼，不献在泮馘。不授羽林经，不讲博士席。旁若没字碑，肯见一逢掖。偶因长乐老，尽挟兔园册。及见中选人，始知为学益。学者如牛毛，自古数濩泽。连年取青紫，易于地芥拾。争将逸驾攀，遂向塞路辟。挥之无倚门，从者皆入室。肃肃俎豆风，洋洋弦歌邑。几时复论秀，四海望偃伯。术能向者谁，世无秋风客。"}