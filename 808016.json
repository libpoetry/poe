{"id":"808016","title":"水龙吟 舟中对月有感","dynasty":"清","author":"杨芳灿","text":"浪纹千顷玻瓈，兰舟棹入空明地。推篷遥望，露华吹湿，薄罗衣袂。蜡焰幢幢，簟痕隐隐，清辉如水。恰愁人无赖，眉间心上，无限事、都提起。莫是误来人世。倩姮娥、把愁遥寄。奈他碧落，深沈长是，玉楼深闭。五夜哀蛩，一天冷雁，逼人愁死。看方诸影里，丝丝点点，替弹清泪。"}