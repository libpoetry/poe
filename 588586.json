{"id":"588586","title":"梁思伯招饮观大池浮磬石","dynasty":"明","author":"黄佐","text":"炎城朝雨霁，曦灏气方永。吾庐邻大池，折旋类同井。凤阁贤主人，飞盖自邀请。巾车入镜林，雕垣一何整。花竹憺清幽，禽鱼逐光影。旷荡云天中，坐觉尘虑屏。班荆列琼筵，持觞玩华景。潜波出浮磬，奇峦光囧囧。飞跃其犹龙，岂伊徒硁硁。作霖升北阙，发迹起南岭。矫首怀文康，于今嘅人景。冠霞陟彤楼，乘飙汜兰艇。庭阶森玉立，儿孙劝醪茗。浩歌微醉中，逍遥独深省。"}