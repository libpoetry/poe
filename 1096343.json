{"id":"1096343","title":"崔中书家藏阎立本醉道士图","dynasty":"宋","author":"释居简","text":"颓簪堕髻鸿都叟，爱酒如金叵常有。有时得辄止奔鲸，各开吞海谽谺口。不辞一醉一千日，千日芳鲜致无术。临风大呼刘伯伦，欲分馀沥洗浊泾。伯伦拍浮酒船里，不信人间有泾渭。须臾酒醒骑马归，雪精玄犊颠倒骑。半醒僮仆相扶携，嵬岸混澒忘颠隮。狂态百出弗自知，画手一笑尽得之。如镜铸像尤出奇，想当恁时百不理。道德五千风过耳，更复沉酣到六经，六经古人糟粕耳。"}