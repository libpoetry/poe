{"id":"700048","title":"次韵刘彦炳典签感秋七首","dynasty":"明","author":"陶安","text":"凉风肃庭户，爱此山气幽。森然林间叶，倏尔水上浮。维天有四时，高爽莫若秋。中情苟恬晏，无劳慕丹丘。我本隐逸人，手种篱菊黄。养真亦好道，忽已五十霜。夜凉不能寐，稽古灯在床。天明驱马出，秋兴满江乡。英雄逐秦鹿，诸兵日相侵。义师独缟素，感动天下心。三杰功名显，亚父终陆沈。时方求善策，不计陈平金。孤桐倚绝壁，长养材质奇。截为焦尾琴，奏成白雪辞。倘非爨下声，知者复谁其。物固有佳遇，待时何足悲。名爵得固易，设施为甚难。房杜居黄閤，功业弥两间。志士绎遗经，有得心自欢。一朝乘飞云，龙鳞或能攀。切直慕汲黯，孤忠悯湘累。怀才若尽展，膏泽靡不滋。每思汤武兴，能用伊吕为。君子处心正，何嫌迹逶迤。九月霜未降，青溪尚瀰漫。惊飙飒蒲柳，苍桂秀团团。倚杖观白云，孤飞时往还。穷达听天命，怡然绝忧叹。"}