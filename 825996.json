{"id":"825996","title":"题同甲吟草旧作","dynasty":"清末近现代初","author":"郑孝胥","text":"海滨避人如出奔，世乱愈甚越九年。草木同腐正可吊，俯仰六十休问天。侍郎嵚崎善自遣，遨游物外兼逃禅。登高一呼忽四应，何异举义挥先鞭。我生偶尔同月日，星宫魔蝎殊迍邅。向来万事不信命，祇信人定须顽坚。灰飞烟灭在一瞬，中兴赫赫归周宣。桥边日者私许我，为问诸子然不然？"}