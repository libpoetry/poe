{"id":"826546","title":"木兰花慢·尧化门车中赋","dynasty":"清末近现代初","author":"张尔田","text":"倚軨天似醉，问何地，著羁才。堪乱雪荒壕，春鹃泪点，残梦楼台。低徊。笛中怨语，有梅花、休傍故园开。燕外寒欺酒力，莺边煖阁吟怀。惊猜。鬓缕霜埃。杯暗引，剑空埋。甚萧瑟兰成，江关投老，一赋谁哀。秦淮。旧时月色，带栖乌、还过女墙来。莫向危帆北睇，山青如发无涯。"}