{"id":"455967","title":"题蕉庐兄笔架山，山以善本书换购","dynasty":"当代","author":"刘雄","text":"读书万卷劳目力，不如掷去收奇石。无补于天堕尘世，却被幽人置几席。同声相应气相求，异类何妨为莫逆。相看不厌共朝昏，摩挲剧于好女色。未须辛苦事远游，千里之势付咫尺。凝眸似觉云烟生，拂拭清寒还动魄。童山濯濯须点缀，剩有两三写真笔。画山石山相媚妩，他日图成挂素壁。"}