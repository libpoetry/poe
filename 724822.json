{"id":"724822","title":"侍皇太子释奠宴诗","dynasty":"南北朝","author":"王俭","text":"礼惟国干，义实民端。身由业澡，世以教安。金镕乃器，水术伊澜。渐芳则馥，履冰固寒。瞽宗务时，頖宫善诱。咨此含生，跻彼仁寿。淳移雅缺，历兹永久。游艺莫师，独学谁友。三兆戒辰，八鸾警旦。风动蒿宫，云栖参馆。礼迈仁周，乐超英汉。神保爰格，祝史斯赞。郁鬯既终，德馨是与。降冕上痒，升宴东序。槐宰金贞，藩维玉誉。时彦莘莘，国胄楚楚。"}