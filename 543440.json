{"id":"543440","title":"十五夜对月独酌有怀燕中诸君","dynasty":"明","author":"胡应麟","text":"佳期三五临，遥望挂圆璧。皓魄扬清辉，亭亭堕檐隙。揽衣步前庭，感此长叹息。忆昔京华游，文儒盛东壁。中宵蓟门燕，五夜甘泉集。苍龙玉绳挂，露掌金波溢。惜哉道路分，佳人遂南北。寤寐安可凭，瑶华讵能即。欲从万里天，持赠婵娟色。愿言逐飞鸿，随风起双翮。"}