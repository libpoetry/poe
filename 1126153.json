{"id":"1126153","title":"淳熙六年端午帖子词 皇后閤五首","dynasty":"宋","author":"崔敦诗","text":"剪玉菰筒翠，盘金綵缕长。宫中多燕喜，天下正明昌。瑞麦登时物，香蒲荐寿祺。珠囊新样小，蹙就葛覃诗。斗草人归午漏徐，宫帘不动玉窗虚。旋开蕊笈寻仙典，闲点松腴试法书。蚕馆风清下箔时，六宫□从献丝归。便教渊室催机织，要及明堂制衮衣。圣主恭勤少燕游，生衣趁得未明求。随时但献长生缕，当午犹闲竞渡舟。"}