{"id":"247739","title":"烛影摇红·十月十二日赋海边落叶","dynasty":"现代","author":"朱庸斋","text":"秋尽神宫，羁魂海外归何世。西风到此却无声，空费千家泪。恨满扶桑弱水。怪冤禽、惊寒不起。顿教流散，异国残红，前朝衰翠。断梗空枝，綵幡纵有应难庇。严城暮鹊更何投，悽奏来天地。一曲旧游莫记。渺沧波、斜阳倦倚。樽前起舞，恩怨无端，湘弦弹碎。"}