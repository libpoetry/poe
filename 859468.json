{"id":"859468","title":"幽谷引","dynasty":"宋","author":"王安石","text":"云翳翳兮谷之幽，天将雨我兮田者之稠。有绳于防兮有畚于沟，我公不出兮谁省吾忧。日晖晖兮山之下，岁则熟兮收者舞。吾收满车兮弃者满筥，谁吾与乐兮我公燕语。山有木兮谷有泉，公与客兮醉其间。芳可搴兮甘可漱，无壮无稚兮环公以笑。公归而醉兮人则喜，公好我州兮殆其肯止。公归不醉兮我之忧，岂其不怿兮将舍吾州。公一朝兮去我，我岁岁兮来游。完公亭兮使勿毁，以慰吾兮岁岁之愁。"}