{"id":"1104717","title":"嘉定二年册皇太子四首","dynasty":"宋","author":"郊庙朝会歌辞","text":"于皇我宋，受命于天。升储主鬯，衍庆卜年。典册告备，庭工载虔。万乘莅止，端冕邃延。太极端御，少阳肃祗。珉简斯镂，衮服孔宜。式奏备乐，乃陈盛仪。下拜登受，永言保之。明两承曜，作贰宣猷。茂德金昭，令誉川流。豫定厥本，永贻乃谋。三朝致养，问寝龙楼。震荐体象，我储明兮。涣扬显册，我礼成兮。大驾言旋，警跸鸣兮。燕祉无疆，邦之荣兮。"}