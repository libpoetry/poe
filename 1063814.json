{"id":"1063814","title":"赠别不愚首座","dynasty":"宋","author":"释德洪","text":"道人貂蝉后，骨面远瞻视。少年憎俗子，竟以须发毁。形骸已变尽，终不没豪气。君看谈笑时，时复出奇伟。湘西松下见，班草问行李。问侬归何许，披须开笑齿。名山皆吾家，况复生如寄。意行吾车驰，身止吾驾税。吾生天地间，大仓一稊米。只今相会面，宁知非寄耳。思归固偶然，吾诗聊一戏。"}