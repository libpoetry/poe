{"id":"1235618","title":"至元二年二月八日陈子善范昭甫同游虎丘四首","dynasty":"元","author":"朱德润","text":"东望吴山紫翠缠，凭阑忽坐小吴轩。石桥杨柳半塘寺，修竹梨花金氏园。蔓木丛篁古梵寒，凿开崖窦见波澜。莫邪久化苍龙去，犹作东吴剑气看。碧鸡银甃锁吴娃，台阁千年属梵家。不见金精化为虎，日斜荒冢乱啼鸦。野色空濛锦鴂啼，东风吹雨湿罗衣。一堤芳草花开遍，落日马嘶人醉归。"}