{"id":"502712","title":"赠新宁陈五处士大初应召","dynasty":"明","author":"王恭","text":"祖道百壶酒，千人歌送君。玉壶击宝剑，壮气横孤云。玉壶击断歌声作，远海春潮为君落。别路行看指凤皇，青山不得随猿鹤。主父西游感慨多，马周辛苦遇常何。何如高卧东山顶，一上金门解绿萝。问君今年几十霜，须眉稍白发半黄。长松岁寒起淩厉，良骥老大方腾骧。龙肿好为苍生出，莫爱丘园长隐逸。作县还堪鲁卓齐，为邦尚可龚黄匹。君到皇州春正深，龙池柳色动乡心。白门酌酒看花醉，青琐闻莺委佩吟。同游倏尔皆朱绶，笑我蹉跎空白首。玉堂西掖故人多，相逢为问平安否。"}