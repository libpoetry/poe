{"id":"404955","title":"水龙吟·庚寅除夕次蒋鹿潭韵寄舍弟台北","dynasty":"近现代末当代初","author":"王韶生","text":"天涯共惜时光，来鸿去燕匆匆过。邯郸梦觉，江潮身隐，枯禅忘我。绮结窗前，寒梅花放，东风无那。任金垒浮碧，催人腊鼓，浑不管，良宵坐。横海连云弘舸。苦边城、高燃烽火。六龙急驭，人间春到，眉峰仍锁。小市张灯，卖花深巷，曰归可可。料红红紫紫，枝头消息，向帘茵堕。"}