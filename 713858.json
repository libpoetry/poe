{"id":"713858","title":"乞砚行","dynasty":"明末清初","author":"屈大均","text":"羚羊峡东惟端溪，水岩之口临江低。石师匍匐下绝磴，中穿四洞先东西。使君最嗜紫云片，脚踏青天割为砚。青花细细似微尘，蕉叶白中时隐见。空濛雨气成黄龙，欲散不散浮水面。猪肝淡紫方新鲜，带血千年色未变。中间火捺晕如钱，半壁阴沉望似烟。翡翠朱砂非一种，斑斑麻鹊点多圆。斯是水岩石中髓，水之精华结渊底。就中纯粹含乾德，纷纷脂玉惭肌理。入手温然煖若春，浮动心花兼意蕊。姑射冰凝总在神，昭仪膏滑那濡水。玉骨虽刚按似柔，生气周身无不靡。鸲鹆何须活眼多，云霞亦是空天滓。使君命匠细磨砻，中有三方最高美。其馀浸润水盘中，水碧金膏尽糠秕。分我东洞一大脔，似方非方非石子。纵横六寸甚端厚，蕉叶青花相间起。前者两片琢未成，赠我已与琼瑶似。使君割爱本非常，不贪为宝吾难已。连城之璧妄希求，腼颜未免秦人耻。何物能为十五城，赋诗适自呈媸鄙。使君作者本多才，笑我布鼓持当雷。不须狡狯凭诗笔，自有神明契合来。"}