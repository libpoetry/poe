{"id":"654893","title":"傅曰川曰会雁行待漏像图限韵短歌","dynasty":"明","author":"倪岳","text":"君家兄弟知名早，渝川地灵到今好。才看连璧产荆山，又闻双凤鸣周镐。金榜策名次第书，彤墀峻级逡巡造。伯也久系翰苑衔，季兮仍占中书考。褒鄂空传侈旧图，轼辙谁传入新草。不用麒麟列高阁，总谓骅骝在驰道。点染丘壑意转妍，脱落山林迹俱扫。更喜閒官共儒素，亦幸清时际熙皞。联佩同趋晓漏迟，挥毫直对朝阳杲。螭头晴云明象服，雉尾香烟瞻翠葆。百年华萼相光辉，千载诗书互探讨。英标杰峙衡霍峻，劲气雄翻江汉浩。锦绣盘旋五色肠，珠玑错落三军纛。文采差差已外弸，华腴烨烨仍中抱。当年殷鼎重盐梅，今日舜衣资大藻。从来特行乃国琛，孰若二难为世宝。久知芝兰合竞秀，亦许松柏宜同老。青云有路已连升，白首无渝矢相保。"}