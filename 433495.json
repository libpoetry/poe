{"id":"433495","title":"与蛰云论诗归后得赠章赋此报之","dynasty":"近现代","author":"黄浚","text":"积忧行等身，唯以诗自衅。高盖如秋荷，一眴溺灰烬。岂如乐吾乐，快马斫坚阵。能言实不逮，穷极意难进。何来广漠风，吹洒霜满鬓。荒池老树间，相对䛡幽㑺。虽然景光迫，不遣乐事吝。汨汨古性情，真源识初认。简斋意不简，惜有六凿痕。未如拗相公，严性道自存。深人作深语，都官实同辕。长公真天人，临睨万象奔。铅汞浩泻地，南渡皆苏门。君我初望道，有钥未解扪。非肆焉知醇，吾语宁不根。掷笔去诗貌，推敲安足言。"}