{"id":"761791","title":"即事","dynasty":"清","author":"郑用锡","text":"狐兔何纵横，大地遍荆杞。干戈何扰攘，谁洒河山耻！蒿目战争场，相持鹬蚌死。忆昔炽彝氛，荡乱将一纪。何期不逾时，西粤纷刀矢。小丑任跳梁，蔓草渐迤逦。无计靖妖魔，一埽逃穴蚁。提帅百战孤，吁天拊髋髀。宫傅陨大星，狼烟何日止？悲哉沙虫军，鸢旗屡屡靡！继之山左饥，泗决没田里。呼山庚癸哀，横流奔马驶。羽书驰九阍，群臣魂魄褫。议赈杼柚空，顾表恐失里。况复艇寇肆，沿海啜脂髓。更逢大厉秋，爨骸将命抵。吁嗟世事乖，丝棼孰得理？努力报清时，长城帝所倚。"}