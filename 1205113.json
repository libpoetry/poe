{"id":"1205113","title":"沁园春 送刘牧之同知归江南","dynasty":"元","author":"张之翰","text":"昨日送春，今日送君，难禁别离。正桃花水满，远归江浙，楝花风起，轻出京师。早把功名，置之身外，世上何愁可皱眉。从今去，但求田问舍，此意谁知。当年交友全稀。试屈指诸君更有谁。说郭髯磊落，犹居判府，许翁清健，已谢签司。回首南关，怅然如梦，几度凭栏费所思。烦传语，甚孤怀索莫，不寄新诗。"}