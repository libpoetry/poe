{"id":"700475","title":"上邃翁寿和文济二首","dynasty":"明","author":"顾璘","text":"鹄立鹏抟五十春，玉阶摇佩上星辰。黄扉大业关元化，白首孤忠动鬼神。寿亚潞公凡几岁，名齐温国竟谁人。纷纷寒士歌恩泽，厚禄千钟祇自贫。玉烛均调四海春，风云嘉会庆兹晨。朝廷礼乐前无古，台阁文章妙有神。宝历天长遗大老，金门地迥隐仙人。休怜道貌殊清峻，夙夜常忧白屋贫。"}