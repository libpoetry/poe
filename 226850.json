{"id":"226850","title":"观慈乌反哺","dynasty":"宋代","author":"何梦桂","text":"有鸟有鸟名慈乌，群儿哑哑争相呼。羽毛甫集思反哺，为报父母恩劳劬。民彝天理久沦斁，闻此肝胆为昭苏。禽虫微物岂知义，乌性至孝由中孚。枭獍雏成躯为裂，伯劳雏长肉已刳。天地生物无不仁，何至善恶相悬殊。禽中孝子尔乌是，世上逆子彼二雏。父母爱子恩罔极，子心能似父母无。人生谁实空桑出，为感物类长嗟吁。嗟吁不足日云暮，老乌抱雏宿夜树。"}