{"id":"697021","title":"易惟效署中避暑同赋四首","dynasty":"明","author":"胡应麟","text":"逃暑仍河朔，寻幽到习池。青丝行共挈，白帻坐频攲。密竹团书舍，疏花照奕棋。黄鹂似相识，恰恰在高枝。落日孤亭上，微风动碧梧。净疑开雪槛，凉似浴冰壶。茗灶供新瀹，楸枰覆旧图。吟馀爇沈水，云起博山炉。竹树参差绿，葵榴烂漫红。径幽长蔽日，林密尽含风。白羽高谈洽，青萍醉色雄。大夫饶酒德，无拟笑山公。旧识燕台下，新知越水滨。乾坤双傲吏，海岱独归人。薄有骑羊骨，能同跃马身。万山严子濑，秋色未全贫。"}