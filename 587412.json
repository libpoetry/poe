{"id":"587412","title":"丹厓六章","dynasty":"明","author":"霍韬","text":"陟陟丹厓，千仞其巍。沿厓采芝，沿厓采薇。姱彼采芝之人兮，商山之人兮。姱彼采薇之人兮，西山之人兮。沿厓求之，松云且深。沿松求之，远隔云岑。杖藜云岑，悠悠我心，猿鹤遗之音。猿鹤遗音，于彼厓侧。鹤舞斯翔，猿舞斯立。丹厓主人，猿鹤为群。玄裳缟衣，以友以宾。以友以宾，以月以年。握粟饵鹤，投粟愚猿。葛翁在后，安翁在前，乐谁与言。其乐只且，厓云之坂。云红竹根，映日将晚。云赤竹苍，竹阴昼长，昼长竹风凉。竹苍厓苍，映日成丹。望望丹厓，界天东南。倚天东南，既乐且闲。看缥凤翩翻，于也永欢。永欢维何，倚厓饮酒。饮酒且歌，乐此眉寿。且歌维何，声声太和。鹤友凤宾，于厓之阿。倚厓维何，铸鼎之丹。火烘丹煖，倚厓以看。炼彼鼎丹，倚厓以飧。铸不老颜，拄杖天东南。柱杖四尺，沿厓歌且谣。及此秋期，天阔烟消。烟消天高，寂间沉寥。偕我赤松，偕我玉乔。不乐昨夕，庶几今朝。采芝以饭，采松以烧。酿酒十觚，醉我二三子，醉则弃瓢。弃瓢何所，挂松之枝。秋风萧萧，自天吹之。风吹我瓢，声炒我耳。我醉厓石，扶醉以起。醉倚厓石，足履如砥。醉见厓石，绚烂锦倚。吁嗟乎厓之跂兮，天地撑拄兮。吁嗟乎厓之峙兮，君子乐只兮。"}