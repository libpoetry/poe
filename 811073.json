{"id":"811073","title":"龙砂八景 十桥香雪","dynasty":"清","author":"王润生","text":"一坞埋香雪，梅开七百年。相传诸老辈，于此访臞仙。流向横桥在，荒村蔓草连。春风空寂寞，谁更驻吟鞭。天半种长松，飞涛下五峰。云沈山作海，风捲树成龙。虚谷流寒吹，清宵答梵钟。斧斤摧折尽，樵径亦苔封。北斗挂阑干，楼高偪广寒。地连天咫尺，人共月团圞。玉宇淩无际，金波泻不乾。一轮仍似昔，照到劫灰残。春日木兰舟，春风行箭流。一湾之字木，来去耐夷犹。近岸疑无路，过桥别有邱。人文当日盛，于此溯源头。亭水巧相迎，閒鸥此结盟。花晨兼月夕，酒国与诗城。湖酒连床话，琴樽剪烛情。风流渺何许，野草绿纵横。鸳鸯飞不见，烟水白茫茫。夜月啼山鬼，春风落夜裳。楼台今荣圃，瓦砾旧华堂。惟到斜阳外，村歌犊背长。一磬禅心定，双扉曙色关。唤将尘梦醒，流出梵音閒。花雨龛中物，松风院外山。牛宫春草绿，陈迹有无间。不放龙潜遁，庄严护梵宫。蒲牢鸣入夜，栋宇峙淩空。金碧天神壮，山川地脉雄。沧桑才一瞬，龙去久无踪。"}