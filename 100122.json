{"id":"100122","title":"送小本禅师赴法云","dynasty":"宋代","author":"苏轼","text":"寓形天宇间，出处会有役。澹然都无营，百年何由毕。山林等忧患，轩冕亦戏剧。我未即归休，师宁便安逸。王城满豪杰，议论纷黑白。圣谛第一义，对面谁不识。师来亦何事，孤月挂空碧。是身如浮云，安得限南北。出岫本无心，既雨归亦得。珠泉有旧约，何年挂瓶锡。"}