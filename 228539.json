{"id":"228539","title":"花翁将归婺女因为江西游有长篇留别社中次韵","dynasty":"宋代","author":"杜范","text":"旷士隘宇宙，孰为君家山。逸兴渺湖海，熟遣君意还。胡然动行色，便欲和惨颜。新篇写襟素，和章就词班。亦念尘坱客，肯照窗几间。怀旧徒感怆，搜语愧冥顽。两年重忧患，悲涕不胜潸。一身缠疢疾，形骸顿已孱。签天凡几疏，无路扣九关。望绝钟鼎贵，分甘茅衡跧。薾然一疲驽，不原十二闲。送君为心折，把酒惭量悭。行行速京洛，去去难追攀。莫上八咏楼，且宿双溪滩。为问赤松子，世道何其艰。"}