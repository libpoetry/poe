{"id":"711000","title":"哭曹能始先生死节","dynasty":"明末清初","author":"张穆","text":"感恩积恨两难酬，杖策当年忆未收。先生鹤发兰台客，能似龙门破高格。时危将相同漏舟，济川无术犹相阨。君乃低徊重草茅，为梁尽欲鞭顽石。天昏海立白日倾，老臣呼天事不成。许身自殉千秋志，就养安知后世名。人生百年梦中事，感知一目无从死。天涯空愧仰天高，门生谁为存孤子。"}