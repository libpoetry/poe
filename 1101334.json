{"id":"1101334","title":"赋周斗祥爱竹","dynasty":"宋","author":"萧立之","text":"平生爱莲无极翁，而孙爱竹将无同。岂期野鹜有遗憾，善学下惠犹家风。问君竹亦有何好，蟠胸世好百无有。黔娄先生生不邪，西山遗民穷得瘦。向来结交王子猷，一日不见如三秋。叩门不共主人语，往往竟日肩舆留。先生河阳种花手，耿耿冰霜含宇宙。从渠红紫竞春阳，留眼相看岁寒后。"}