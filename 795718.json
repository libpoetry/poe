{"id":"795718","title":"绿头鸭 用司成流香阁韵同梅庄西湖春泛","dynasty":"清","author":"鲍芳茜","text":"挂红箫，荡波绿绉兰桡。起鸳鸯、睡乡初醒，勾留香渚银桥。看无尽、夭桃艳粉，描不出、脆柳宫腰。七字分题，一轮添韵，锦湖风月共逍遥。珠帘捲、拈花微笑，露出镜中娇。那怪得，风魔少伯，我也魂消。两峰高。青天外落，半空云起千条。山如黛、眉横浅印，裙似水、纹掬轻招。渔曲声流，禅灯影泻，晴晴雨雨尽良宵。馀更有、晓烟暮树，触处慰无聊。钱塘景，从今领取，去听江潮。"}