{"id":"1124185","title":"次韵潘端叔送行二首","dynasty":"宋","author":"赵蕃","text":"君公隐牛侩，文休食马磨。身则困空乏，道为如切磋。昧者不知此，轻受郑灼唾。遑乎欲奚为，况觅阳春和。余惟素贱贫，学晚仍废惰。念将求岁馀，要必取日课。向来四方游，不办一室坐。已深芜秽遭，更值雪霜挫。兹行自栖迟，讵得嗟轗轲。固殊南山归，敢曰东山卧。胡为论知仁，乃复称同过。我无归去辞，君有归来些。君言不为诗，乃有如许味。诗亦何与人，政恐伤吾气。中怀松柏坚，外暴丹雘塈。君虽不我语，我亦长自畏。不惟费口颊，政尔悲肠胃。良由习未除，匪是真为贵。君言固邹鲁，君笔犹汉魏。绝倒岂自文，善谑非加诽。赠言要有益，佩服当无既。胜私与致果，曰克仍曰毅。曾闻郑渠凿，终有秦亩溉。闵闵望其成，悠悠勿虚费。"}