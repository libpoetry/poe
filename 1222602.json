{"id":"1222602","title":"雪谷早行为张允中作","dynasty":"元","author":"吴澄","text":"路绝人踪失关隘，槎枒老树森矛介。两间寥廓净无尘，谁剪天花遍飞洒。风絮当头零乱舞，兹游浪□平生快。蹇驽瘦骨真耐寒，踏破鸿蒙新色界。应不是奇谟李常侍，夜发文城薄淮蔡。又不是直谏韩侍郎，远谪潮阳出秦塞。面梨冻帖髭缀银，何事催君早行迈。君不见古昔闭门僵卧人，高似灞桥驴背偿诗债。"}