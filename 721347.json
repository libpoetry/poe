{"id":"721347","title":"怀古十首 燕台","dynasty":"明末清初","author":"陈恭尹","text":"燕南燕北战争馀，白草漫漫雪色初。河渡坚冰通下博，关门沙路走居胥。死求马骨言终验，生揕秦胸计已疏。犹有兴亡数行泪，夜来弹与乐君书。澹烟疏雨阖闾城，潮水千年恨未平。宝剑赐来吴命短，美人恩重父仇轻。宫梧叶落随流出，台鹿春归引子行。何处扁舟人去后，铸金犹得似平生。衡云巫雨暗江津，江上孤吟过一春。二女庙边逢泪竹，大王风急到青蘋。虚无玉驷朝天阙，惨澹云旗降楚神。终古灵均词赋在，湘南山水倍关人。关门一夜柳条春，今古芒芒草色新。龙虎片云终王汉，诗书馀火竟烧秦。瑶池西望犹通鸟，渭水东流不待人。最是五陵游侠客，年年磨剑候风尘。汉王生长难忘处，尺土犹书故宅名。四海自飞鸿鹄羽，中宵人哭白蛇声。轻沙浅草堪调马，习俗群儿敢说兵。千载英雄同一辙，徐州南是凤阳城。敝车驽马雒城边，盛事空凭故老传。嵩室有声君万岁，土圭无影日中天。礼亡已验伊川发，涕下徒伤贾傅年。莫问汉家图画处，丹青磨灭化苔钱。子规啼罢客天涯，蜀道如天古所嗟。诸葛威灵存八阵，汉朝终始在三巴。通牛峡路连云栈，如马瞿塘走浪花。拟酹昔贤鱼水地，海棠开遍酒人家。山河百战鼎终分，叹息漳南日暮云。乱世奸雄空复尔，一家词赋最怜君。铜台未散吹笙伎，石马先传出水文。七十二坟秋草遍，更无人表汉将军。山飞楼阁水飞霞，冷落春城宿乳鸦。天阙双峰铦似戟，海门高浪白如花。空劳御辇销王气，曾画长江作帝家。五马渡边龙化后，南方文物掩中华。谷洛通淮日夜流，渚荷宫树不曾秋。十年士女河边骨，一笑君王镜里头。月下虹蜺生水殿，天中丝管在迷楼。繁华往事邗沟外，风起杨花无那愁。"}