{"id":"1127489","title":"答张知常","dynasty":"宋","author":"彭汝砺","text":"曰归去上凤凰台，已见云中鸣雁来。携酒几时窥北海，采兰三月去南陔。山间鼠窃不为盗，屋上鹳巢无妄灾。但喜朝廷容正直，更须郡守择贤才。两鬓萧条今更衰，茱萸祇似去年时。甘从彭泽渊明醉，未肯牛山丘据悲。泛菊想公多乐事，及瓜如我有归期。须穿略彴行松径，尚见芙蓉出槿篱。"}