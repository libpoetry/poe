{"id":"997078","title":"送薛乐道知郧乡","dynasty":"宋","author":"黄庭坚","text":"黄山叶县连墙居，谢公席上对摴蒱。双鬟女弟如桃李，早许归我舍中雏。平生同忧共安乐，岁晚相看青云衢。去年樽酒辇毂下，各喜身为反哺乌。城头归乌尾毕逋，春寒啄雪送行车。解佩我无明月珠，折柳不对千里驹。念君胸中极了了，作吏办事犹诗书。浊酒挽人作年少，关防心地亦时须。郧乡县古民少讼，但问自己不关渠。登临一笑双白发，宜城冻笋供行厨。人生此乐他事无，行李道出汉南都。寄声诸谢今何如，谢公书堂迷竹坞。手种竹今青青否，我思谢公泪成雨，属公去洒穰下土。"}