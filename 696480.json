{"id":"696480","title":"遣怀示儿复升","dynasty":"明","author":"郑真","text":"千里南来赋远游，寄身天地等浮沤。老年不减相如病，久客那禁宋玉愁。薄酒倩谁沽市井，还丹笑我问逢州。儿男痴弱难为别，长夜灯前涕泗流。世家文献已多年，南渡从今又八传。大父隐蒙多善庆，吾翁求我有遗编。麟经早着芸窗学，兔窟曾占桂籍先。薄宦相随怜别汝，谁收老骨向林泉。当年拦道忆牵衣，千里长淮恨不归。庭下芝兰空雨露，山中桥梓自光辉。源流幸喜箕裘续，孝养何惭菽水违。待汝归来成一笑，须凭寸草报春晖。荥阳家牒世多闻，手足谁知一气分。季弟广西仍作县，先兄地下已修文。故园篱落荒秋雨，先陇松楸映夕曛。冰雪尚存书带草，青春有待续余芬。身言书判唐朝事，岩谷搜罗广用儒。若使儿孩膺此荐，不知等辈欲何诛。龙翔羲驭钧韶奏，鹭肃周行佩服趋。应有万年长策在，臣微亦欲辨奸诬。选士从来鉴别精，猖狂敢渎部曹听。老生不解通三传，小子何能习两经。郡守遣符亲劝驾，舟师戒道候扬舲。虚声无用人传笑，何似生来不识丁。五十年来奈老何，客中谁复慰沈疴。钱悭子母今垂罄，药用君臣近较多。疏广乞骸归海岛，杜陵病肺卧江沱。纷纷前烈空千古，愁绝青山落日过。山城独卧碧云深，把镜频嗟鬓雪侵。俸米无余贫亦好，丹砂有约病难禁。浩歌夜半悲弹铗，胜赏年来负盍簪。造化小儿真薄相，青衫竟老岁寒心。梦里还家梦忽醒，山中松桂倍留情。长生欲得烟霞术，古学宁推月旦评。兴热可容诗作祟，愁来祇仗酒为兵。教官亦预斯文寄，投老犹能颂太平。故人相望碧天涯，淮水汤汤去路赊。万迭云霞仙客洞，九重宫阙帝皇家。鸣珂尚记金张里，奏赋谁开屈宋衙。鸿雁有书烦寄远，晚霜闲付满园花。"}