{"id":"779053","title":"沁园春 题位公小照","dynasty":"清","author":"黄永","text":"咄尔何人，长松之下，古柏之间。看蒲团稳坐，神清落落，布袍长裹，风骨珊珊。一拂一盂，不鞋不杖，白石如龙草似绵。低多少，在恒沙小劫，梦泡尘缘。西来踪迹萧然。犹仿佛、当初面壁年。曾与谁摩顶，菩提座下，何方行脚，舍卫城边。辨欲忘时，心将安讫，春绿秋红自在天。人只见，有茒庵方丈，片席青莲。"}