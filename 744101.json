{"id":"744101","title":"仿范宽关门飞雪图送李子愿之辽左","dynasty":"清","author":"钱杜","text":"毳帐紫明驼，蒲桃玉叵罗。西风吹落叶，飞满大凌河。大凌河头啼早鸦，锦州城里弹琵琶。琵琶弦涩冻不响，松山杏山雪一丈。送君走马深雪中，白狐战裙乌角弓。马毛旋空风怒吼，冰底髑髅随马走。东望沈阳城，梦见居庸关。春风有时来，征客何时还。君不见，出关枯草黄入天，密云道上抛榆钱。"}