{"id":"1222605","title":"次韵玉清避暑","dynasty":"元","author":"吴澄","text":"廛西水北有佳处，五月六月泠泠风。移将上界清净下，岂与尘世热恼同。若人睡厌黄琉璃，晓梦惊走红守宫。起来忽忽动逸兴，倒指畴昔闲过从。相邀采真无何境，嗒然熟视谁长雄。谈边了悟蝉蜕壳，区中局促鸟在笼。杯行笑语各忘倦，西景徐射宝藏东。归来剩带烟霞馥，一眉初月浮高空。新诗追纪昨游胜，泉思涌出清无穷。善观惭我非季子，世业早已荒寿梦。况加白雪不易和，欲待他日不匆匆。坐间政尔挥白羽，门外又报来青童。和篇两地一时至，灿灿星斗罗璇穹。旋温镬汤抽茧绪，陡觉平陆生奇峰。拟代移文谢幕府，且卷片玉还冰翁。"}