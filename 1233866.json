{"id":"1233866","title":"题胡将军虞山秋猎图","dynasty":"元","author":"李质","text":"虎头将军人中英，六年总制南州城。蛮烟扫尽民安堵，闲来训练三厢兵。是时天高秋色晶，元戎小队临郊坰。出奇应变有成算，长围蹴踏虞山平。挥戈日回羲和驭，饮马水落黄芦汀。西猰逐兽奔流星，落羽电掣辽东鹰。妖狐狡兔何足顾，等閒刺虎屠长鲸。争誇得隽笳鼓清，抚剑叱吒风云生。旌旗归来日未落，毛血满载驼峰腥。分甘设宴享多士，雄吞直欲杯沧溟。将军文武能兼并，十年从事天王征。定功行赏协舆论，遐荒重镇须老成。花村月夜犬不吠，闾阎歌颂腾欢声。左参好事驰令名，题诗作画扬芳旌。观风万一言采择，写入麒麟垂汗青。"}