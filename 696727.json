{"id":"696727","title":"题孙子起规川八景","dynasty":"明","author":"郑潜","text":"西岩暝雨晓峰云，野渡中流漾夕曛。潭水镜寒涵夜月，屏山锦暖缬春芬。绕林鹤唳松间听，夹岸莺声柳外闻。待得双桥雪晴日，规川移棹访孙君。锦城山水足游遨，万里轻舟溯峡劳。云净峨眉看古雪，风微滟滪听惊涛。相如文采琴台暮，诸葛功名剑阁高。不用登临倍惆怅，颂成蚤拟继王褒。阶前绿竹添新笋，户外西轩对夕阳。公退有时延好客，昼长无事蔼清香。疏棂月白秋如洗，四座风生暮更凉。记得清河同庶役，丰碑千载独传芳。紫芝山势郁嵯峨，俯瞰层城近带河。一代杜鹃称绝响，千年石兽卧荒坡。阴阴宰木春逾茂，粲粲宸章墨未磨。景节永怀敦古谊，临风酹酒独悲歌。日射棕毛眩彩霞，龙冈联辔踏晴沙。笑趋宸德书香近，伫立慈仁树影斜。茶罢挥毫乌府润，讲馀进帙侍臣誇。分明畴昔滦京事，梦觉丹山噪晚鸦。笑捧天香出禁林，归来闽峤岁华侵。春晖报母心逾苦，甘旨娱亲意独深。隔岸园林江濯锦，临风阑槛竹鸣琴。长卿多病无由见，咫尺相思隔海岑。卧病经春鬓欲斑，远劳书札到空山。已拚樗散成沦隐，岂有筹谋济世艰。万里云霄黄鹄举，一溪烟雨白鸥閒。明公忠孝恢前烈，拭目旌麾早渡关。乌府追随记昔年，赋诗联骑出燕然。掾曹愧我无三语，时论知公有二天。西省春风人似玉，长沙秋晚树如烟。有年堂上思归客，閒却渊明种秫田。"}