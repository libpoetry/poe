{"id":"1239335","title":"闻吴维新写正览已毕作诗迎之","dynasty":"元末明初","author":"唐桂芳","text":"吴郎久不见，怅望隔江村。辛苦头将白，编摩眼易昏。蕉心含雨润，柿叶缬霜繁。智永瞠诸后，羲之本一门。未应梁上得，偏向枕中存。点磔临池黑，戈波漏屋痕。萦萦蛛结网，袅袅茧缫盆。白练书裙好，黄麻草诏尊。首濡无醉魄，笔谏有忠魂。安得三千幅，烦君恣意翻。"}