{"id":"698068","title":"次罗绣衣坠马伤足韵","dynasty":"明","author":"钟芳","text":"进止无心任所经，等闲骢马蹶朝行。夷途得险天终昧，痛定思危梦亦惊。几处弦歌虚月色，一春花柳阁风情。投闲欲觅飞升术，捷径惟应问曲生。贪看春光入草塘，玄黄羸马仆高冈。葵能自卫还伤足，花已分飞未下堂。搏老偶同驴背堕，袁生常恐雪中僵。游么不碍风翎劲，搏击层霄未可忘。"}