{"id":"291314","title":"齐天乐·拜鹃室助枉题沧桑红泪词，即用原韵奉题拜鹃词","dynasty":"现代","author":"高旭","text":"手搴芳杜天南倚，奇情万般倾诉。别调回肠，新声荡气，灯底沉吟酸楚。几番凝伫。似水老琵琶，欲吞还吐。同此伤心，分明弦外曲中绪。思量古，愁无数。叹寥寥作者，算伊堪取。春死鹃啼，秋深鬼唱，剩有骚魂少许。解人怕遇。唤绝妙双鬟，画楼高处。度到樽前，哀音何太苦。"}