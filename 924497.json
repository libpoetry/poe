{"id":"924497","title":"次韵子瞻和渊明饮酒二十首 其二十","dynasty":"宋","author":"苏辙","text":"诸妄不可赖，所赖惟一真。内欲求性命，油然反清淳。外将应物化，致一常日新。商于四父老，携手初逃秦。翻然感汉德，投足复践尘。出处盖有道，岂为诸吕勤。嗟我千岁后，澹然与之亲。还将山林姿，俯首要路津。囊中旧时物，布衣白纶巾。功成不归去，愧此同心人。"}