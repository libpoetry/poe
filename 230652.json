{"id":"230652","title":"劝学·大化不自言","dynasty":"宋代","author":"张咏","text":"大化不自言，委之在英才。玄门非有闭，苦学当自开。世上百代名，莫遣寒如灰。晨鸡固自勉，男子胡为哉。胸中一片地，无使容纤埃。海鸥尚可狎，人世何嫌猜。勤慎君子职，颜闵如琼瑰。克薄小人事，斯辈真可哀。放荡功不遂，满盈身亦灾。将心须内疚，祸福本无媒。"}