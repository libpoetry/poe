{"id":"1222333","title":"签院赵公许惠欧苏集作诗以问之","dynasty":"元","author":"王恽","text":"平生性癖耽坟籍，细字牛毛早年笔。只今五十眼昏花，清昼看时满行黑。投身散地百无事，不著书遮如有失。赵公嗜书似邺侯，不为章句非雕搜。绾持枢纽日多暇，借箸自有胸中筹。更寻往事较所处，有梦不到琳琅璆。嗟予何者登瀛洲，残膏未免窥前修。奫然渊海鲛鳄翥，洞视千古苏韩欧。文如不作作取法，舍是三子将谁求。穷阎虽具何足玩，破碎熏黑支吟头。牙签插架三万轴，谁省浙本铺银钩？或苏或欧两俱可，勿使石璧成空投。仁存义举侯门事，却恐乘机似巧偷。"}