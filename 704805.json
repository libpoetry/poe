{"id":"704805","title":"卢溪冬夜五首","dynasty":"明","author":"薛瑄","text":"几度官船过武溪，匆匆都未有留题。今来驻节当寒夜，绛烛红炉兴不迷。曲曲清江节节山，霜台分外朔风寒。寸心祗与梅争白，颇觉苍颜称铁冠。江县萧条岁欲除，溪山寥落野人居。九重时复行宽令，使者徵求忍蠹渔。夜深风雪响侵门，绣被熏来睡正温。忽念中林有樵者，独惭馀煖未能分。久客霜风入缊袍，壮心犹倚剑吹毛。武溪溪上乌台夜，猛虎一声山月高。"}