{"id":"669745","title":"铙歌 其十七 远如期","dynasty":"明","author":"李攀龙","text":"远如期，宜四海。皇帝日月所置，有甘露三载。单于自归大佳以万人，稽首陛下北藩臣。左右贤王奉国珍，谒者令引之乡殿陈。橐佗拉沓，就羽蒙戎。酪酒乃是阏氏之所饮，駃騠生自余吾中。将进酒，顾其豪，挠以留犁径路刀。何用赐之，黄金犀毗，赤绨锦袍。扶伏沮泽，曾不知天子神灵。从今以往，但居光禄塞下不愿归庭。"}