{"id":"1041466","title":"生槐","dynasty":"宋","author":"刘敞","text":"苒苒庭下槐，苍苍山中桧。臭味久矣殊，荣枯莫相待。胡为寓形生，曾不异风概。擢干初无根，交阴忽成籁。死生诣胶漆，幼壮姿姿态。本同非不佳，末异终恐害。吾意造化巧，淫乐为狡狯。玩此三公才，比之女萝辈。不然世俗薄，苟合耻刚介。妄彼特立姿，乐附柔弱类。谁能极物理，且以嘲大块。陶冶如吾言，庸庸亦何怪。"}