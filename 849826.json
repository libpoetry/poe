{"id":"849826","title":"别永福张景山","dynasty":"宋","author":"王迈","text":"我友满天下，面交如斗量。最晚得张子，群中孤凤凰。秀气分高盖，妙年侔洛阳。趋向颇近道，才具已老苍。兰若参文盟，过眼五月彊。别我求赠言，握手吐肝肠。学贵根书茂，积贮焉可忘。如行千里路，须具三月粮。文亦有活法，先使意气张。如破勍敌垒，须擒贼中王。子家蔼文献，庭砌多琳琅。归欤力种绩，宜亲师友良。植本日以大，养气日以昌。学丰敷为文，如富出所藏。襟期要荦荦，俗物徒茫茫。他日泉石下，候气视北方。知有滔滔者，非予谁其当。"}