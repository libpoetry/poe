{"id":"416828","title":"夜飞鹊","dynasty":"近现代","author":"胡士瑩","text":"红栏印江水，肠断回波。排日倦领笙歌。霜笳一夜迸秋起，荻花枫叶愁多。昏烟荡无霁，黯斜阳楼阁，涕泪关河。经年赋笔，尽消他、铁马金戈。怜我醉襟尘帽，江上易西风，惊见鴐鹅。憔悴莺花旧客，承平年少，回首如何。笑桃门巷，惯凄凉、尚有人过。但红桑如拱，空尊自酹，冷月荒萝。"}