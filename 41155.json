{"id":"41155","title":"拟魏太子邺中集诗平原侯植","dynasty":"南北朝","author":"谢灵运","text":"公子不及世事，但美遨游，然颇有忧生之嗟。朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信褭褭。副君命饮宴，欢娱写怀抱。良游匪昼夜，岂云晚与早。众宾悉精妙，清辞洒兰藻。哀音下回鹄，余哇彻清昊。中山不知醉，饮德方觉饱。愿以黄发期，养生念将老。"}