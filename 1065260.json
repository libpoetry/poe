{"id":"1065260","title":"枣柏大士画像赞","dynasty":"宋","author":"释德洪","text":"须眉如画颀而美，风神如秋气奇伟。平生归宿东北方，长劳动中寂而止。翛然跣足散衣行，智智用中不乖体。帝王家生得自在，寿量不书绝终始。虎受使令心境空，女为伴助憎爱弃。冠巾传心即俗真，方隅示法即事理。只将枣柏荐斋钵，我来阎浮非著味。自然光明生齿牙，我谈辞章皆实义。佛子授汝以显诀，一言便足超十地。随顺无明起诸有，若不随顺有离异。圣贤酪生凡乳中，只由观照戒定慧。是谓大士同体悲，令我顿入一切智。作大佛事遍尘刹，华藏界中容顿辔。以空为坐礼十身，以愿为舌说千偈。如以花说无边春，如以滴说大海味。稽首世间妙莲华，愿常清净出泥滓。"}