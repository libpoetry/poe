{"id":"773987","title":"七鲲身行","dynasty":"清","author":"卓肇昌","text":"台疆一线天，南北相对峙。安平障东流，咽喉称鹿耳。爰有七鲲身，固此邦之址。鼓山发其源，势与昆崙比。腾跃海东西，断续自逶迤。鳌首戴山峥，鲸背负天咫。排琲走金盘，影射北斗里。左旋右抱如画图，寒树依微映闉阇。鲲身晚照清如洗，风远飞帆细欲无。嘘气微号鼓鬐鬣，远控万里城之隅。熬素螺壳散成雪，点缀骊龙累累珠。有时鲲怒走沙石，羊角扶摇抟鹏翮。喧豗嘘烟红珊擎，比目鲽翻银涛白。下有蜃蚌争变化，喷沬腾掀几千尺。斯须浪静氛气收，空中隐现十二楼。云水青冥浮七岛，三壶萦带净于秋。阴火荧荧海人市，逐蜻尚有拟来游。古坞閒花明灭树，独茧欲下月鳌钩。挠歌唱罢人何处，残霞空锁数峰头。"}