{"id":"1000114","title":"诘朝雨寒密雪杂下辄成一篇呈诸匠者幸赐光和","dynasty":"宋","author":"强至","text":"飘洒初惊晓，霏微或舞檐。势应缘雨作，威未抵霜严。水面琼销液，山头玉露尖。偏能仁富室，只解虐穷阎。樵冻肩增竖，鱼寒手懒钳。助清归赋笔，送冷入歌帘。退缩悲毚兔，埋藏愤老蟾。旋醒疑酒薄，密拥喜炉添。尚愧侔连璐，才宜比散盐。飞轻忧絮妒，落早欠梅兼。真宰恩先漏，丰年兆逆占。绫加侍臣被，彤下使君幨。预促群萌达，前惊百疠潜。尤甚穷腊降，多后世情嫌。"}