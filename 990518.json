{"id":"990518","title":"题陆贾大夫庙","dynasty":"宋","author":"梁竑","text":"刘郎辛苦逐秦鹿，尚欲长鞭及马腹。蛮夷大长梦不惊，海边椎髻乘黄屋。江淮貔貅始闲暇，忍使驱令渡篁竹。陆生手持尺二组，唤起老子同分肉。诗书尚晓骂儒翁，岂忧桀骜难拘束。筑坛再拜受王印，雄辨泠泠听不足。当时未有北人辅，留寓年深染污俗。乍闻高论耳目清，如掩笙簧奏冰玉。境中胜处应更履，更溯馀皇到山麓。大夫何独粤人重，汉廷公卿俱竦服。陈平奇计须深念，张子全身甘辟谷。此外候王希识字，带砺功存半诛戮。惟君坐使将相欢，燕喜优游刘氏福。年少终军学高步，空有英称命难续。乃知智者应世间，妙似庖丁奏刀熟。往事浮云变灭尽，越水悠悠浸山绿。荒祠寂寞傍僧居，日暮饥鸦噪乔木。我来三叹重迟留，为酌寒泉荐秋菊。"}