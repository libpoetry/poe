{"id":"1106523","title":"和赵行之三首","dynasty":"宋","author":"王炎","text":"未暖柳梢绿，已暖花梢红。胸次有天和，本与春意同。士戒溺于欲，物忌居其雄。西山有理窟，一室惟清风。义利毫发间，其末分舜蹠。葛藟多攀援，乔松但孤立。阳鱎贪芳饵，鹓雏食竹实。知道贵含光，露牙多召敌。转喉有触讳，拭面或逢嗔。刳心踏风波，未免悔吝生。葵犹卫其足，况此千金身。山林本逍遥，无虞莫从禽。"}