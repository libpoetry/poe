{"id":"697586","title":"观山寺四首","dynasty":"明","author":"胡直","text":"寂寞古琳宫，缘山一径通。翛然吾丧我，况复水澄空。开俎青芜石，留僧绿树丛。纶巾依谷口，人笑是愚公。留醉空王殿，提壶更石门。山深天亦迥，岩古佛长尊。曲涧浮觞慢，幽花衬席繁。高歌出洞口，凉月在江村。颇识浮生幻，幽寻不记踪。地同离垢国，人在妙高峰。云起移前嶂，谷虚答暮钟。过临泉穴坐，清咏起蟠龙。长思静者居，此地即吾庐。榻寄青龙藏，经横白鹿车。渔歌闻欸乃，僧酒灌醍醐。去住成泡影，轩裳意转疏。"}