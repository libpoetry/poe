{"id":"137576","title":"飞盖桥翫月·天形积轻清","dynasty":"宋代","author":"欧阳修","text":"天形积轻清，水德本虚静。云收风波止，始见天水性。澄光与粹容，上下相涵映。乃於其两间，皎皎挂寒镜。余晖所照耀，万物皆鲜莹。矧夫人之灵，岂不醒视听。而我於此时，翛然发孤咏。纷昏忻洗涤，俯仰恣涵泳。人心旷而闲，月色高愈◇。惟恐清夜阑，时时瞻斗柄。"}