{"id":"684933","title":"为郑彦林题渔樵耕牧四画","dynasty":"明","author":"王恭","text":"腊雪飞花溪正寒，短篷孤棹兴漫漫。莫怜公子鱼须笏，换与沧浪一钓竿。谷口云深夕磬微，隔林樵唱数声稀。兴来一片松萝月，长为清光入夜归。三亩谁同荷篑心，一瓢聊隐在山阴。晚来醉倒柴桑酒，不省门前春水深。踯躅花残野水生，閒吹芦管应同声。草衣不带新丰雨，高卧云根听犊鸣。"}