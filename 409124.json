{"id":"409124","title":"桂湖谒杨升庵先生遗像","dynasty":"近现代","author":"刘咸荥","text":"一池止水寒生秋，万柄莲香红欲流。中有名贤气清越，乾坤今古空云浮。桂湖秋风生桂子，升庵先生有故里。滇池放逐此孤臣，巍然遗像隆禋祀。文山而后无状元，惟有先生名独尊。礼经凛然不可灭，额阍侃侃陈危言。谏书直抗声琅琅，千秋廷杖血生香。惊走龙蛇震川泽，滇云终古含苍茫。君不见太白流贬穷幽探，夜郎明月春酒酣。东坡谪居万里之岭南，胸中大海齐包含。吾乡文章忠义自千古，请与先生鼎足而成三。"}