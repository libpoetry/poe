{"id":"1076493","title":"悼舒永丰","dynasty":"宋","author":"周紫芝","text":"舒侯九秋鹰，未奋老拳翼。平生流辈中，肯数程不识。庾公开幕府，少作九江客。风檐挂虚楼，夜月浮大白。饮气吞江流，高谈倾坐席。一朝胡尘暗，孤垒困剧贼。艨艟浮江下，云雾蔽天赤。坐中嘬炙儿，相视无人色。手持白羽扇，奋身追危壁。坐解两家难，稍稍无勍敌。身几落虎口，名不挂赏籍。鸟去良弓藏，论功止投石。岁晚犹折腰，得邑亦甚僻。似闻山中人，尽饱太邱德。官谤殊未明，此责讵可塞。乃复令斯人，含恨入窀穸。风亭分客袂，仅作秋夏隔。夺我玉面郎，江湖坐愁寂。抚棺欲三号，何由反乡国。"}