{"id":"807751","title":"宣清慢  玉河冰","dynasty":"清","author":"陈维崧","text":"结定银湾，冻合铜沟，装成玉玲珑砦。到月明、转觉嵯峨，便风吹、何曾澎湃。回思客夏，翠椀凉瓷，千家赌卖。只今朝，堆满径，文园纵渴谁爱。见宣武门边，西河沿上，有冰床一带。更紫罽猩绒，稳垫娇铺，滑笏瑶京，若比风樯尤快。是谁家、茜裙斜载。逗香肌、冰前偷赛。还将四弦，猛弹破空潭，问吟龙安在。"}