{"id":"828734","title":"余来沪居寥志楼下小室窗前隙地有双桐一桂偶为写图篱落间有蔷薇未之及也越日忽盛开病树作长句引东坡欠李琪诗故事相谑因次韵和之","dynasty":"清末近现代初","author":"陈曾寿","text":"逃劫藕孔分一廛，安巢托钵容枯禅。白头兄弟静相对，驰毂隐隐复阗阗。土室差胜袁闳陋，树屋敢儗申屠贤。排闼元龙破寂寞，豪气跌宕故依然。当窗绿阴俨入画，双桐一桂聊名轩。我别江南嗟已久，历年十六道路千。今来殷勤讨花事，海棠碧桃称极妍。篱落蔷薇亦何幸，赚君妙谑投佳篇。此花亦在绿衣列，坡老当日存公言。"}