{"id":"1050183","title":"戴氏鹿峰亭二首呈同游 其二","dynasty":"宋","author":"郭祥正","text":"未能骑黄鹤，高飞出尘寰。且来跨白鹿，隐见苍崖间。谁为鹿峰亭，名闻戴氏园。仙者去已远，捲帘对青山。秀木染深坞，鸣泉挂危栏。春风吹绿鬓，皓月颓朱颜。宾朋合簪履，昆季芬芝兰。黄鹤安足骑，白鹿不须跨。但愿有浊酒，长啸此峰下。醉醒醒复醉，黄金任高价。"}