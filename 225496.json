{"id":"225496","title":"次韵师皋·平生论兵轻白起","dynasty":"宋代","author":"邓肃","text":"平生论兵轻白起，端欲採芝追甪里。谁遣声名到人间，役役十年空血指。天狗堕地嗟未已，雷声屡迫君王耳。闽山今复暗旌旗，四望长安泪如洗。羡君好古慕羲皇，品流不减刘真长。舍我帡幪得甘寝，傍徨忽在无何乡。安得大明如火烈，坐令鼠辈消春雪。六合内外还桑田，乾坤不容异姓裂。看君跃马如游龙，醉中脱帽造王公。高堂请志中兴事，吉甫作诵穆清风。"}