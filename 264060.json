{"id":"264060","title":"贺新郎·别拟西洲曲","dynasty":"清代","author":"文廷式","text":"别拟西洲曲。有佳人、高楼窈窕，靓妆幽独。楼上春云千万叠，楼底春波如縠。梳洗罢、捲帘游目。采采芙蓉愁日暮，又天涯、芳草江南绿。看对对、文鸳浴。侍儿料理裙腰幅。道带围、近日宽尽，眉峰长蹙。欲解明珰聊寄远，将解又还重束。须不羡、陈娇金屋。一霎长门辞翠辇，怨君王、已失苕华玉。为此意，更踯躅。"}