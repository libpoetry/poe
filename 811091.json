{"id":"811091","title":"喜湖南诸路大捷和学士李容斋前辈韵二首","dynasty":"清","author":"王顼龄","text":"降旗千片廪君船，妖妇春澄梦泽天。百粤风烟通马援，八公草木走苻坚。帝心自切平吴后，庙算真成下濑先。从此蛮方歌大定，竹筇蒟酱贡年年。筹边屹屹建高楼，两岸灰飞赤壁舟。首恶暂稽军鼓衅，遗俘难免槛车幽。早擒孟获趋滇水，急断卢循入广州。万里长江消坼堠，直从楚尾至吴头。"}