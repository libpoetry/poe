{"id":"163148","title":"贺新郎·拄杖重来约","dynasty":"宋代","author":"辛弃疾","text":"拄杖重来约。对东风、洞庭张乐，满空箫勺。巨海拔犀头角出，来向此山高阁。尚两两、三三前却。老我伤怀登临际，问何方、可以平哀乐。唯酒是，万金药。劝君且作横空鹗。便休论、人间腥腐，纷纷乌攫。九万里风斯在下，翻覆云头雨脚。更直上、崑崙濯发。好卧长虹陂十里，是谁言、听取双黄鹤。推翠影，浸云壑。"}