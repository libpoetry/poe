{"id":"1217216","title":"送友人行","dynasty":"元","author":"廖大圭","text":"云林满寒色，送子行江皋。离魂黯将别，薄暮犹风涛。万里方首路，一心慎所操。居恒苦局促，出岂图游敖。摘珠水何深，采玉山未高。辉光有后得，辛苦无前逃。相知在伊昔，散帙共明膏。积龄蓄奇志，识察非儿曹。远道子独往，中心我诚劳。端居尽白日，柴门翳蓬蒿。思存不在目，还往空如毛。衣巾有新雪，殷勤念同袍。惠声因归翼，岁晏舒郁陶。"}