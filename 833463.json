{"id":"833463","title":"兰陵王 其二 次韵代答","dynasty":"清末民国初","author":"樊增祥","text":"枕屏侧。小玉催人弄笛。翻一曲、桃叶艳歌，恰似江南望江北。凭栏酉到戌，删却，黄昏也得。瑶阶静、梅萼半开，逗引疏香绣帘隙。含颦几朝夕。且暗掐经珠，轻拭琴漆。芳心早许梁园客。好佩玉双赠，镜菱双照，鸳鸯成就到头白。忍蹙损莲额。脉脉。展兰席。叹刻画朝云，抛尽心力。春宵一刻黄金百。待烛下重见，凤团亲擘。教郎须记，绣枕畔，泪尚赤。"}