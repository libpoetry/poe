{"id":"506692","title":"瑞应驺虞诗","dynasty":"明","author":"杨荣","text":"于维圣皇，德被八垠。神武不杀，恢乎至仁。恩信诞敷，膏泽旁及。九族雍睦，万邦宁辑。蛮貊戎夷，罔不来庭。飞潜动植，以遂以生。治化重熙，海宇同春。雨旸时若，祯祥骈臻。黄犀白象，集于灵囿。驯雉祥麟，见于郊薮。景星庆云，煜煜氲氲。甘露醴泉，如酎如饧。嘉禾瑞麦，芃芃其茂。赤草灵芝，煜煜其秀。黄河载清，海不扬波。灵龟表孝，神人协和。天地自位，万物并育。瑞应之来，以迓景福。癸巳之岁，仲夏初吉。坤祇效灵，驺虞再出。维此曹邑，瑶光降灵。义兽在野，草木光荣。匪兕匪虎，匪熊匪貙。白质黑章，猊首虎躯。尾长于身，是曰驺虞。其内仁厚，其外舒舒。不食生物，不践生刍。神驰灵迈，一日千里。周旋中规，其仪可喜。驱之不迫，抚之不惊。虞人致之，进献神京。士庶骏奔，欢声沸腾。佥曰噫嘻，徒闻往古。今乃得之，瑞物斯睹。于维圣皇，乃文乃武。维武不用，诸福毕聚。吁嗟驺虞，实为上瑞。昭我皇仁，以彰信义。庖羲立极，龙图是呈。尧舜继作，凤凰和鸣。夏符洛龟，殷降玄鸟。赤雀兴周，八百斯兆。维兹仁兽，应时而来。皇继往圣，泽洞九垓。孰云汉唐，文禽青兕。赤騠白象，曷足伦儗。维皇圣神，异物不宝。所宝维贤，丰年是祷。端拱无为，以成至治。瑞应斯蕃，匪约而至。皇不自圣，皇仁如天。光昭鸿业，传序万年。臣愧謏闻，忻逢盛美。作为诗歌，以继麟趾。"}