{"id":"138117","title":"送张屯田归洛歌","dynasty":"宋代","author":"欧阳修","text":"昔年洛浦见花落，曾作悲歌歌落花。愁来欲遣何可柰，时向金河寻杜家。杜家花虽非绝品，犹可开颜为之饮。少年意气易成懽，醉不还家伴花寝。一来京国两伤春，憔悴穷愁九陌尘。红房紫莟处处有，骑马欲寻无故人。黄河三月入隋河，河水多时怅望多。为怜此水来何处，中有伊流与洛波。忽闻君至自西京，洗眼相看眼暂明。心衰面老畏人问，惊我瘦骨清如冰。今年七月妹丧夫，稚儿孀女啼呱呱。季秋九月予丧妇，十月厌厌成病躯。端居移病新城下，日不出门无过者。独行时欲强高歌，一曲未终双涕洒。可怜明月与春风，岁岁年年事不同。暂别已嗟非旧态，再来应是作衰翁。感时惜别情无已，无酒送君空有泪。西归必有问君人，为道别来今若此。"}