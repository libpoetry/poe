{"id":"938552","title":"兰陵王 辛酉代寿壑翁丞相母夫人","dynasty":"宋","author":"陈允平","text":"楚天碧。秋晚尘清禁陌。朝鸡静，班退晓墀，回马金门漏犹滴。千官佩如织。来作黄扉寿客。黑头相，玉虹紫貂，亲奉春慈拜南极。丛萱燕堂北。正霭护犀帷，香泛鲛额。瑶池女伴驻鸾翼。拥歌袖笼翠，舞鞯铺锦，屏开家庆怎画得。想人在仙宅。今夕。是何夕。正月满槐厅，凉透杶席。黄花满地弄寒色。喜蛩雨初霁，雁风又息。龙楼宣劝，万岁里、宴太液。"}