{"id":"815912","title":"杂诗","dynasty":"清","author":"顾植","text":"高楼峙西北，缥缈浮云端。中有愁思妇，抚琴独长叹。容颜耀朝日，咳吐如芳兰。动作礼自持，秉质幽且间。阳春久不作，感怀时一弹。莫谓和者寡，知音良独难。举世尽扰扰，何处结古欢。良会不可久，临别独远将。谁知一失所，道路阻且长。秋风摇落辰，启户心徬徨。欲行陆无车，欲渡河无梁。安得共携手，长歌累十觞。愿为云中鸿，奋翅起高翔。日夕登高楼，矫首瞩寰宇。寒暑递佳迁，中处皆逆旅。独雁无长鸣，秋林多宿雨。揽衣起徘徊，无言倚南户。青阳不长在，春华已尘土。何以写我忧，横琴不成抚。"}