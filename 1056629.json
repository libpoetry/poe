{"id":"1056629","title":"蝇骥","dynasty":"宋","author":"吕南公","text":"超超飞骥尾，猎猎苍蝇翼。托止如雅素，主之无避色。相从辄腾蹋，稳望千里益。朝刍雁田粟，夕饮龙渊液。天山峻杳缭，过若影撩隙。神官下旁闯，展折形叹惜。为言螴蜳类，命自臭秽得。胡然谬携载，浼尔云天骼。是时决骤次，何莫怀辟易。骎骎骅骝前，拟越穷发北。仙风响琳琅，忽遇九方伯。殷勤致羁绊，审按题肉力。咨嗟绝尘足，恨乏轶群德。悲此中道骥，愤死秀冈侧。苍蝇试回首，海雾光圛圛。进途当此穷，退路安可识。寄声人间世，远致毋近测。栖翔度材分，勿妄希彩色。永鉴蝇骥穷，无妨每相择。"}