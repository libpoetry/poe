{"id":"801069","title":"谒范文正公祠","dynasty":"清","author":"吴翊","text":"庆历推英杰，龙图景大贤。少思天下任，老至四夷传。熏德吴风外，徵文洛学前。人师真百世，社祀迁千年。缅昔孤如绠，登朝直似弦。垂帘诫宫阃，专柄斥枢铨。奋舌天心正，噆肤党议偏。赐环仍待制，筦钥又从边。地辟横山垒，师承好水川。灵胸罗甲盾，蕃落靖戈鋋。卒践三台重，终持十事坚。志伸恢旧典，遇短谢时权。育士开黉序，收宗设义阡。一庄风自古，五世泽犹延。祠额咸淳创，碑铭至正镌。蒸尝歆格远，榱桷塈涂鲜。舍菜羞蘋藻，翻经谒几筵。衣冠标正大，钟鼓震愚颛。长白书堂录，天章馆阁编。万言何慷慨，六籍本搜研。要识为梁栋，须从忍粥饘。名高迁谪里，忧极治平先。忠孝还诒子，精诚俨在天。苏胡开礼乐，夔契咏诗篇。旧宅寒松偃，亭园老杏妍。披图一回首，古色照苍然。"}