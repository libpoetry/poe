{"id":"845194","title":"涿州四首","dynasty":"清末民国初","author":"缪荃孙","text":"何粉荀香顾影怜，翰林年少望如仙。小冯若不投阉党，迟入黄扉只数年。上将新加槃水诛，讲筵片语快私图。不知绣像辽东传，尚有流传旧本无？躬赍巨炮到神京，逆案难翻铁铸成。留与新朝娴掌故，春官四典犯殊荣。实录宫中枉自焚，灵狸蜚语尚传闻。只馀快雪堂中帖，玉匣缣囊护墨云。"}