{"id":"1109790","title":"责逋","dynasty":"宋","author":"华岳","text":"索逋无术谒公门，岂谓公门反怆神。令尹幸酬三百索，痴儿犹恋一千缗。如今索手方知错，自此甘心莫怨贫。不是恩波不旁洽，五穷无奈苦随人。刳肠植粟喂官牛，牛骨成尘粟未酬。何事莲参犹阁笔，反怜花县若虚舟。季公素重千金诺，胶鬲当贻万世羞。愿效相如还赵璧，莫教颜色叹床头。"}