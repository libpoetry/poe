{"id":"433742","title":"扬州怀古","dynasty":"近现代","author":"廖光","text":"炀帝冢边看落日，琼花台畔指垂杨。天涯只有扬州路，但是词人总断肠。苍凉隋苑夜栖鸦，十里春风冷故家。无数暮云归不得，野花红断玉钩斜。唱尽杨花不解愁，君王歌舞几时休。至今廿四桥边路，惟有流萤断送秋。荒城瓦砾夕阳多，何处犹闻金缕歌。春水锦帆悲帝子，秋风玉笛泣宫娥。后宫金粉早成灰，一路青山长紫苔。野鸟踏花去台畔，不知衔得宝钗来。璧月河山窥不得，芜城粉本已全销。有谁更画迷楼路，不遣诗人恨寂寥。"}