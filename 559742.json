{"id":"559742","title":"题陈中书谟淑慎堂","dynasty":"明","author":"曹义","text":"有佳人兮淑且良，早归名阀期寿康。宁知二十夫婿亡，百年之计失所望。呼号擗踊重竹仿，忍将铁石为肝肠。葵心矢不背朝阳，孤灯独守甘居孀。一生澹泊安其常，织纴纺绩恒不忘。采采蘋蘩奉烝尝，慇勤甘旨供姑嫜。俭身不侈罗锦裳，对镜肯那浓施妆。凛然节操同冰霜，懿德可拟芝兰香。年来两鬓已苍苍，恪全妇道名孔彰。华扁高题淑慎堂，哦诗令我增慨慷。古来贞节称共姜，千载之下继其芳。会看褒典申朝章，斯堂百世流辉光。"}