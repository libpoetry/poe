{"id":"747431","title":"送戴少司马南归 其一","dynasty":"清","author":"邵懿辰","text":"五更淅淅鲈江雨，青山入梦神先舞。一身乞得一家惊，忽把衣冠挂神武。妻孥童仆何足计，独绕庭阶心口语。诸公自是廊庙人，老子归作湖山主。山麋泽鹭野心性，强著金珰无太苦。居然漫叟返丘园，尚惜朝衫带尘土。白蘋黄叶满江风，饱饭船窗听鸣橹。不惜人呼老画师，身入画中谁画取。沧波淼淼一扁舟，卧看秋渔收晚罟。"}