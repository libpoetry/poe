{"id":"153037","title":"夜行邹县道中遇雨作","dynasty":"宋代","author":"贺铸","text":"昨日秋遂分，村村歛禾黍。半夜宿田人，相嘑深陂雨。駸駸马上客，厌浥投何所。暮发邹子城，朝期饭东鲁。据鞍思假寐，颠坠惭不武。俯畏道旁石，颓然如伏虎。远惊荞麦华，白水漫洲渚。安能叱吾驭，亲闱寄西楚。念昔卧苏门，夙兴犹及午。岂谓从一官，羁离遽如许。归欤惜迟暮，幽愫将谁语。赖尔草根虫，助我长吟苦。"}