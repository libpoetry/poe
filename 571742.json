{"id":"571742","title":"代青溪道士见招","dynasty":"明","author":"袁宏道","text":"青溪月，和霜和冰发。万仞沁寒潭，冷尽玻璃骨。青溪花，傍水带烟斜。东曲谢兰香，西曲萼绿华。青溪水，云根洗清泚。朝浸角里芝，暮烹王烈髓。青溪雪，万顶千峰彻。隔浦唤仙奴，夜舂云母屑。君之来，猿鸟笑。云为丹，风为棹。鬼谷罢谈，孝先徙灶。骖凰与驾鹄，知非君所好。吾为君招赤城之化骨及绝逸之髯，君为我欢然而就道。君不来，云山澳。"}