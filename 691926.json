{"id":"691926","title":"春兴六首","dynasty":"明","author":"李德","text":"万里春风二月花，十年尘土一乌纱。惟将素节酬知己，岂有黄金买岁华。愁边熟食无烟火，江上坚城有鼓笳。忆我旧游如昨日，绣帘青舫越天涯。终南山色翠含烟，太白峰高尺五天。春暖莺花连万室，月明笙鹤会群仙。黄尘白发三千里，流水浮云十二年。齐楚飘零成潦倒，令人犹自忆秦川。洛阳城里雪初消，流水天津尚有桥。汉寝隋陵春寂寞，龙门伊阙晚岧峣。相如完璧无遗恨，王子吹笙拟见招。为报山人休索价，可能容我伴渔樵。日射天门万象新，绣衣朱履侍枫宸。云移仙仗千官肃，日映龙颜四海春。金碗玉浆来内侍，紫泥丹诏下王人。十年趋走金陵道，到老低垂汉水滨。汉水东流日向西，孤村烟树鹧鸪啼。纤纤岸草迎人眼，踏踏江花映马蹄。有客问奇仍载酒，故人相过辄留题。暮年正尔逢知己，布袜青鞋信杖藜。江汉漂零今六载，故园迢递尚三千。新春隐几看云坐，遥夜悬灯听雨眠。彭泽官贫犹有酒，杜陵身老未归田。桃花流水深千尺，拟向溪头理钓船。"}