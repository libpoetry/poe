{"id":"1221730","title":"次张行中见寄韵","dynasty":"元","author":"凌云翰","text":"巧言如簧自口出，含沙射影过于蜮。不思黄鸟嘤其鸣，返效青蝇白者黑。自非蟠根别利器，真以委形同槁木。偶然得集类武陵，率尔成章道长吉。策足便可登要津，高举惟须振六翮。文从字顺乃立言，意会神交岂容默。跃冶每怪不祥金，剖璞姑怜三献玉。寂寥颇若大音希，浑厚真如元气毓。追逐还能到李杜，压倒何须论元白。悦理自信犹悦刍，好德谁能如好色。六义端因诗序知，千虑却同愚者得。会当载酒过子云，况有候芭作玄足。"}