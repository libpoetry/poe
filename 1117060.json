{"id":"1117060","title":"和毛国镇白云庄五咏 掬泉轩","dynasty":"宋","author":"苏辙","text":"卜筑高深已有山，起居清润可无泉。穿墙白练秋声细，照屋清铜晓色鲜。已放鱼虾嫌跳掷，更除蘋藻任漪涟。只应明月中霄下，长共禅心相向圆。清溪似与隐君谋，故入堂前漫不收。盥手从今休汲井，浮觞取意便临流。花漂涧谷来应远，石激琴筝久未休。莫把朱栏强围绕，山家事事要清幽。山似高人长远人，不登高处见无因。筑台土石无多子，照眼峰峦得许新。阵马奔腾时绝远，风涛舒卷忽无垠。白云自是逃名处，犹恐此中藏隐沦。临池濯足惜泉清，缨上无尘且强名。横木为桥便独往，结茅依岛类天成。往还渐少人谁识，寝食无为身转轻。有似三吴朱处士，钓鱼谁与话西征。归去携家住白云，云中猿鹤许同群。陶公酒后诗偏好，疏傅金馀客屡醺。芒屩潜行逐渔钓，壶浆时出劳耕耘。却看人世应微笑，未熟黄粱昼梦纷。"}