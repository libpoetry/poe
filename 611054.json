{"id":"611054","title":"鸣琴行送樊孟泰令广昌","dynasty":"明","author":"邓云霄","text":"子贱宰邑日，鸣琴不下堂。琴中有妙理，坐使庶事康。君今出宰携琴鹤，山水麻姑元不恶。南熏舜殿已曾听，单父清声应继作。客路西风惜别离，停杯立马意迟迟。空囊无物为君赠，聊陈琴趣君当思。琴不在弦不在指，金徽玉轸徒为尔。自古希声属大音，谁知趣在无弦里。有弦有声并有情，八风六律总和平。大弦张急小弦绝，勿以春温等秋烈。明徽善手两相调，游鱼秣马皆娱悦。邑有豪暴君摧之，中弦霹雳随霜飞。岂无贤士在空谷，又奏幽兰与鸣鹿。曲罢遥闻乌夜啼，应怜野哭多孀妻。乌啼天曙飞朝雉，境内遣鳏须料理。立身凛凛同高山，清节冷冷若流水。曲如钩兮虽封侯，不若如弦气更遒。君看美材居爨下，自有识者能相求。行行莫厌为俗吏，但贵不思泉石意。古调今人多不弹，琴心三迭泪潺湲。念我时能操别鹤，愿慎动静加君餐。"}