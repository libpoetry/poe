{"id":"280396","title":"海神歌癸卯","dynasty":"现代","author":"宗远崖","text":"早潮晚潮景常新，荡涤万物唯我神。生不识父依地母，亘古相抱中天巡。四洋五洋之说谁所陈，我自混混为一身。百川归我失异相，滴味犹具百川真。我性本不羁，浩荡莫能驯。怒时群灵潜贝阙，喜日万里浮龙鳞。动涌银山压列岛，静开天镜无纤尘。胸藏鲸鲵异怪不知数，狂啸颇与风相亲。足底火山欢吐焰，热潮横掩六洲滨。忆我地母始生代，大陆混一宽无垠。云雨不得过，旱魃横要津。我欲剖分之，不辞长苦辛。日月助我为潮汐，来往冲击不记春。至今洲岛纵横四列布，云雨驰骤如奔轮。天上辄开蜃气图，投我万影或有因。楼殿纷出没，难掩蓬窟贫。雄豪何扰扰，争轭陆上民。络绎取膏血，淋漓备筵珍。强吞与巧夺，莫敢稍嚬呻。虎豹不相残，害群徒为人。人间潮起无昏晨，奔腾激怒势绝伦。火山扬威光烈烈，飓风参战吹频频。我翻巨涛与呼应，齐驱竞进步伐均。传告群灵趁潮出，同捲害群种姓归沉沦。"}