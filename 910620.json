{"id":"910620","title":"某夏夜酣寝飘然身若凌云其觉也作梦游仙以原其所自与状其所以归献于杨德翁其辞云","dynasty":"宋","author":"李新","text":"飘飘夜半身凌云，梦与群仙游玉京。龙虎腾骧争引导，侍童罗络甘逢迎。绛幡羽扇前驱列，宝盖华旗助旌节。钧天九奏毕笙竽，飙驭数行响环玦。初朝太一何所为，次历紫微心自知。青虬吐烟满琼殿，白鹤起舞临丹墀。更过十洲寻旧友，旋返瑶池燕王母。文章已作人间游，功业却从天上走。朝霞乍吸心耳清，沆瀣忽餐肌骨瑩。九门不掩阊阖静，玉女下诏驰名姓。始惊造作玉楼记，白马诗囊空委地。又疑本是谪仙人，锦绶纱巾初溷尘。凤箫一声轻哽咽，雾卷云收天水彻。葛洪伯乔两无知，送下九霄不言别。时人学仙不得仙，未能白日升青天。无心却向梦中见，千万人中何处传。"}