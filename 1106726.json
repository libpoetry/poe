{"id":"1106726","title":"和曹西溆明月楼韵","dynasty":"宋","author":"王柏","text":"宣和栋宇镇东城，平野苍然一眺明。叠嶂有情宜晚对，两溪无奈向西倾。招邀风月标严句，麾斥云烟醒鲁楹。谁倚阑干来点检，渡头终日有舟横。政声蔼蔼拱和平，士悦民安讼自清。末俗规模多简陋，伟人事业必恢宏。一新庭宇蠲馀力，三肃溪山订旧盟。休道人生行乐耳，诗坛融尽古今情。"}