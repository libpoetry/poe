{"id":"145093","title":"悠悠荒路行","dynasty":"宋代","author":"释文珦","text":"悠悠荒路间，能使客心恻。千里无居人，茫茫但蓁棘。东西失蹊径，南北迷阡陌。室庐尽空虚，坟垄皆发掘。日行畏虎狼，夜卧忧盗贼。今日狐兔场，当年帝王国。兴亡故常理，何为至斯极。泪下如流泉，潸潸自沾臆。否泰恒相代，乘时圣明出。垂衣成至治，天下定宇一。四夷奉琛贽，万国尊王室。礼乐复兴行，流离再巡集。鸡犬声相闻，田畴富黍稷。徵以鸿雁诗，於焉在中泽。"}