{"id":"699832","title":"清明悼亡二首","dynasty":"明","author":"郭之奇","text":"死别生羁倍黯然，桂江榕浦共朝烟。松楸在目三千里，戈戟藏身十四年。故国方诛驼马料，荒茔孰挂鬼神钱。眼看数日残春了，五月书邮竟绝传。晦晦明明此日天，生生死死孰相怜。馀身久作青编汗，诸髑谁分白打钱。绝壤魂迷风雨外，故丘目断水云边。肠回九曲千轮转，泪浥三春万点涟。"}