{"id":"1124151","title":"十月八日闻鸡鸣即起案上偶有陶集翻阅数诗有怀斯远三首","dynasty":"宋","author":"赵蕃","text":"衾寒数窥窗，窗暗鸡已号。比邻递东西，我起披缊袍。始占霜檐粲，忽听风林鏖。乃知中夜雨，吾念亦良劳。寒缸烛馀膏，破炉明宿火。懒复布衾眠，遂作藜床坐。默坐亦何为，姑取陶诗课。我友安在哉，良思与之和。闻君治书楼，诵书仍课文。古人不朽计，政在三冬勤。今时独不然，白屋期青云。君岂斯人欤，大雅迥不群。"}