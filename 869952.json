{"id":"869952","title":"王君贶宣徽垂示嵩山祈雪诗十章合为一篇以酬之","dynasty":"宋","author":"司马光","text":"今秋少雨冬不雪，麦寄浮埃根欲绝。圣主焦心闵万民，负扆不怡常膳撤。诏书朝下遍九州，岳渎百神俱祷求。西都留守虔君命，促驾不敢须臾留。嵩高万仞蟠地中，海内众山无与雄。前驱大旆拥千骑，波腾云涌来祠宫。牲肥酒香笾豆洁，盛服斋明荐毛血。有司执事皆肃然，宝帐神来风窣屑。公心犹畏九阍遥，丹诚不能通青霄。分留导从屯林麓，别张醮具登山椒。山椒迢遰峻无极，行挽枯藤蹋危石。万室嗷嗷愁死饥，敢惮劬劳爱馀力。天门上出俄坦平，下视一世尘杳冥。焚香拜手倾恳恻，左右前后皆列星。公今三守三川地，咫尺嵩高未尝至。诘朝既毕祠事严，暂转鸣珂历诸寺。少林昔为达摩居，达摩英灵今有无。瘦辞流散满天下，竞以两手扪空虚。法王魏氏离宫旧，玉刻狻猊向犹有。子孙宗庙皆尘灰，止见伽蓝存不朽。会善庭隅千岁松，一根二股凌寒空。势如鼎足争秀出，泠泠永夜吟霜风。少室先生乐闲暇，弃官来家玉峰下。昔为浪泊据鞍人，今结东陵卖瓜舍。溪上有堂名挂冠，四垣重复皆林峦。呼儿扫地喜公到，随分弦歌留尽欢。周王太子名闻久，相传羽化缑山首。鹤飞笙远窅无迹，遗庙今人空沥酒。公来本不事遨嬉，周流闾里询疲羸。亲呼令长嘱赤子，勿贪荣利穷鞭笞。境中群望无不走，回辔仍过凿龙口。奉先暮投林日曛，浥涧晨征辙冰厚。归来新诗盈一编，明珠大贝相属联。此行虽不从公后，历历胜游皆目前。"}