{"id":"780095","title":"贺新凉 为其年题词","dynasty":"清","author":"曹贞吉","text":"光怪腾蛟蜃。化髯公、壶中墨汁，离奇轮囷。海若惊飞天吴走，翠节灵旗隐隐。凭谁话、六朝金粉。谱入鹍弦三千曲，写冰车铁马无穷恨。数红豆，记宫本。乌衣王谢江东俊。是当年、将军猿臂，虎头犹困。羸马敝裘铜驼陌，博士贤良待问。赋朱鹭、黄骢惟谨。击筑且随屠狗辈，任西风、吹老沧浪鬓。秋气肃，雁声紧。"}