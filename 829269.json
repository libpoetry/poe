{"id":"829269","title":"减字木兰花 季琦弟新自海牙归国，复以事南来，诸兄弟为小集，作此示之","dynasty":"清末近现代初","author":"汪东","text":"层阴阁雨。一径庭莎虫占去。语笑心开。小谢新从远道来。收帆天外。暂与家人欢此会。明日登楼。又送征车古陌头。镫前宴语。底用踌躇商去住。似猎重围。脱臂鞲鹰疾赴之。风神凝秀。玉树庭阶谁更有。尺布裁衣。冷暖相关要汝知。"}