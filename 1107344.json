{"id":"1107344","title":"二月道中效赵章泉体四首","dynasty":"宋","author":"包恢","text":"鸣蛙一部不虚鸣，知为农人奏乐声。一岁勤劳方此始，侑他南亩馌时情。苦雨花无色与香，送春叶漫绿和黄。蚕声百鸟飞鸣少，遽听催归叫夜长。踯躅红花何实用，牡丹名品只虚奇。看今春晚方艰食，何似充饥有蕨萁。耕者劳筋苦骨馀，富家仓廪始多储。及饥合发方牢闭，不识私家得食诸。"}