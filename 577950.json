{"id":"577950","title":"赠书礼部主客郎中陆公墓表后　官以子赠","dynasty":"明","author":"邓林","text":"君不见昔日庐陵欧阳崇国公，没时孤子方婴童。荒坟宿草六十载，荣光忽照重泉中。又不见道隆处士生长元之季，爵禄簪缨徒有志。宁知身后际承平，名位一朝因子贵。泷冈阡上多松筠，白龙潭里波粼粼。穹碑文字泣神鬼，紫诰龙凤蟠丝纶。世间父母谁无子，荣耀如斯能有几。行路无情也动心，魂魄有知宁不喜。虽得死者荣，还为生者悲。万钟五鼎不迨养，季路空怀负米时。百年岁月奔如马，我亦人间孤露者。同病相怜情最真，赋就新诗泪如泻。"}