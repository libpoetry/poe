{"id":"1106239","title":"再和陈起予二首","dynasty":"宋","author":"王迈","text":"龙蛰藏身来者伸，不妨抱道且安贫。昼眠经笥誇群弟，夜拥绨袍忆故人。富贵未来招鬼笑，文章太好恐天嗔。安排礼乐三千字，寓目他年许得臣。一诵君诗一点头，华摛春艳气凌秋。耳边厌听两蛙部，眼底新誇五凤楼。花信风残生酒兴，竹枝歌罢动闺愁。兰亭已近浮觞节，先把归期话置邮。"}