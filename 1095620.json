{"id":"1095620","title":"辩才钟","dynasty":"宋","author":"释居简","text":"井龙欲振兹山灵，忍使夜旦钟不声。西京旧赐禁犹在，即山铸得蒲牢鸣。虚文破壁俨如故，县官正令今重新。身归柱后惠文手，加以束缚投诸囹。夜囹焰发照城阙，燎原不足方其明。民皆呼吏救回禄，骏奔稽颡祈玄冥。及乎乡迩寂无睹，更欲炙手嗟无因。朝闻夕报事从贷，雨濡露濯恩如春。乡来光亦上牛斗，九畴分野当丰城。干将独往莫耶在，延平涛浪今犹腥。何如坎井蛰不死，雨晹答响如谷神。百年逸事付僧史，不然簨簴重刊铭。"}