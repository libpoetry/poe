{"id":"836195","title":"金缕曲 其二 题包素人荣翰词稿","dynasty":"清末民国初","author":"洪炳文","text":"江左人文薮。老词人、鸠江旅寓，维扬邂逅。盾鼻磨时馀墨沈，往事不堪回首。羡闺阁、能逢腻友。大好江山都阅历，揽征衣、京洛缁尘透。别离苦，相思久。先生本是龙图后。溯年来、他乡稿笔，天涯奔走。纻白灯红词一卷，风雅如君希有。愿享此、千金敝帚。他日荆州能识面，待洪崖、重挹浮邱袖。论文字，一槽酒。"}