{"id":"741581","title":"唐伯虎匡庐瀑布图","dynasty":"清","author":"姚鼐","text":"江南万重山，匡庐乃出万重上。人言秋晴万里峨嵋巅，青山一点东南望。连峰苍苍不见顶，日出彩烟生半岭。玉堂石室藏其中，纵有天风吹不冷。群岩环峙不可名，岩端霞气升空行。石梁忽贯青霞落，倒海流云走空壑。万谷钧天广乐鸣，思鸟哀猿一时作。石门百仞当空开，吴越江帆千里来。仰首见吴越，俯首闻风雷。何人携杖凌倒影，萧条六合谁友哉。林岑藤茑相撑拒，骖鸾过处原无路。世间惟有银河数派通，溅珠飞玉流平处。我昨乘小艇，正出宫亭湖。湖心黯黕沈黛色，夕阳一半开菰蒲。是时初冬水不落，悬知崆贶巨壑轰千车。倾崖曲?天长雨，山鬼幽篁人见无。咫尺未登疑有命，评画看山定谁胜。烟云绝境自人间，文采风流隔嘉靖。流落当年惜异才，江山尺绢今残剩。人生衰老来无时，五岳求仙莫辞夐。"}