{"id":"789209","title":"念奴娇 长沙王墓用坡公韵","dynasty":"清","author":"王策","text":"蟠龙门外，吊孙郎才武，三分英物。百战青年凭一剑，铸就江东铁壁。公瑾杯觞，大乔眉黛，花簇珠屏雪。咄哉怪事，人奴能死人杰。今日断冢烟埋，粘天荞麦，牧笛哀声发。假使镜中妖暂息，未卜曹刘兴灭。天地无情，英雄运去，空有冲冠发。可堪青盖，又占入洛年月。"}