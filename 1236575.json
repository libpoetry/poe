{"id":"1236575","title":"前诗子勤连和七章，或病首句秦字难押，援笔泛及故事，不觉其言之长","dynasty":"元","author":"周霆震","text":"输粟常惭晋闭秦，艰难稼穑每怜贫。沟塍雁立交通处，汗血骈肩荷锸人。井田埋没自先秦，锥卓堪怜白屋贫。任氏漫多苍粟窖，王孙一饭更无人。雨似沱江不向秦，老天应念四郊贫。卧闻夜半呼龙起，一滴天瓢活几人。世上山中几晋秦，今年却忆去年贫。有时弹铗歌冯剑，谁是江东指廪人。羸马孤舟遍楚秦，著书憔悴暮年贫。茂陵无复谈封禅，泪堕先朝白发人。黑貂裘弊叹苏秦，短布宁甘宁戚贫。摭拾泥涂车辙覆，到头何似汉阴人。纵横无术效仪秦，堪叹先生一剑贫。谈到薛文焚券事，方知豪杰异常人。"}