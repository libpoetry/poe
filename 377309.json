{"id":"377309","title":"烛影摇红·丁巳元夜独游","dynasty":"清代","author":"蒋春霖","text":"天半楼台，月华未上先箫鼓。瘦腰无计避春愁，也逐歌尘去。迤逦欢游细数。试霞灯、谁家院宇。长陵小市，帘影钗光，一宵春聚。绛蜡销迟，锦街夜色澄香雾。好游还有未归人，冷索梅边句。闲却西园俊侣。傍阑干、深杯自语。东风醉后，梦转瑶京，银花千树。"}