{"id":"957130","title":"送汪仲嘉侍郎使虏分韵得待字","dynasty":"宋","author":"范成大","text":"圣人坐明堂，洪覆等穹盖。岁颁两玉节，前后歌出塞。公才有廊庙，安用试专对。要烦第一人，镇抚大荒外。嫩寒欺别酒，微月见征旆。遥知燕山雪，飘洒汉冠佩。玉色照穹庐，骄子亦心醉。要领一笑得，归来安鼎鼐。是时春正佳，湖上花如海。清游不可迟，日日舣船待。"}