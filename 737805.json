{"id":"737805","title":"溪上踏月调方容","dynasty":"清","author":"杨士凝","text":"明月出树间，良夜气以静。溪水鸣潺潺，柔浪撼倒景。吾徒乃无事，投足避闾井。故人送柴门，有烛未须秉。穿汀互歌答，花径曲于绠。碧海流清光，搜奇刻妆靓。造化无停机，变态在俄顷。林深杂渔唱，不异太古永。名浮何足竞，蹙蹙究靡骋。神役中动摇，就儒耻进幸。诗书散左右，字字尽斫郢。微言立根株，内固则外屏。惟我二三子，相对心耿耿。交病还交攻，自励诚自幸。悔尤何穷斯，掩德讵一眚。波澜触尘网，谐笑蹈语阱。林杪落梵钟，流响发深省。爽气涤酒肠，野色洗诗境。感愤机两忘，风露戛衣冷。一啸溪光溶，归路散人影。"}