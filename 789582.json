{"id":"789582","title":"霓裳中序第一  瀫溪感旧用草窗韵","dynasty":"清","author":"张景祁","text":"沙明钿路叠。拾翠游船轻似叶。船尾鸦娘伴结。看鬓湿杏烟，腮欺蓉月。回桡荡雪。有好山收拾诗箧。閒情写，水楼试茗，唤起晚莺说。悲切。市桥波咽。恨绿浣衣香半灭。相逢无柰骤别。愿系龙沙，忍佩鱼玦。傍唇瓜样缺。听小海清歌乍阕。东风暖，枣花帘底，玉茧蜕斑蝶。"}