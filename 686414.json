{"id":"686414","title":"赠汝诚应贡北上","dynasty":"明","author":"叶春及","text":"南来梨岭万重山，绿绮逢君一解颜。满院梅花开不尽，朔云春树又燕关。翠壁苍云锦绣开，夜凉萝月满松台。思君不见梅溪上，惆怅天风万里来。万国儒绅肃鹭行，九天阊阖觐龙光。东连碣石悬鳷鹊，南度秦淮有凤凰。九衢车马日辚辚，君去初充上国宾。纡紫昔无安世贵，草玄今有子云贫。排云曾奏万言书，无奈天阍独望予。汉室有人询贾谊，幽兰依旧结芳裾。"}