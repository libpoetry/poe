{"id":"730021","title":"万岁山  相传明太祖曾至此","dynasty":"清","author":"俞樾","text":"汉皇登嵩山，山中呼万岁。山神不解谀，未免疑真伪。明祖登兹山，山名与之符。不知空山里，曾效嵩呼无。于今山色青瞢瞢，万仞巨右千盘松。真人所到即名胜，云气非复寻常同。呜呼，三百年，明祚毕。崇祯十七外，止有福王一。回首燕京万寿山，可怜龙驭徒萧瑟。岂若兹山掩薜萝，千秋万岁总嵯峨。太平草木多佳气，莫问前朝事若何。"}