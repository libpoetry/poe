{"id":"1133391","title":"昔康节先生题安乐窝诗中云乐见善人乐闻善事乐道善言乐行善意此即吾友朱仲明乐善斋之意也系之以诗","dynasty":"宋末元初","author":"仇远","text":"人生有至乐，主善以为师。善端本固有，乐处亦自知。我思舜之徒，鸡鸣日孳孳。箪瓢在陋巷，颜氏其庶几。之子芝兰室，书传为箴规。量力行好事，固穷无妄为。何似安乐窝，受用尧夫诗。"}