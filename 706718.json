{"id":"706718","title":"读易赠熊体贞孙倩 其五","dynasty":"明末清初","author":"王夫之","text":"文王既没，文其在兹。赫赫明明，有彖有辞。志非所问，义著于蓍。日不可炀，天不可帷。宵人窃烛，不照须眉。周道茂草，别趋路歧。弄方如砌，画圆如规。星历相窜，巫觋是师。天化地产，玩如行棋。以谋羹炙，以询淫嬉。神所不告，覆讥其违。修吉悖凶，天鉴在斯。皇天弗尚，吾为尔危。"}