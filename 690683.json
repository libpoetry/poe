{"id":"690683","title":"侯令博罗获上信下两年如一日矣公门桃李药笼参苓四境无弃物者独知之契物外之交惟萱一人实徼福焉一旦惠赐表庐曰圣世人龙何物老圃能无愧色而侯过情之誉有加无已复不惜綵毫更题啸傲烟霞一榜永光衡泌且贶以珠玉不一而足谓为老圃真面目以传老圃之神岂抱瓮荷锄者亦有葑菲可采乎九顿拜嘉即悬于百尺楼头喜而欲狂步侯来韵勉短赋谢珠玉在前不辞形秽","dynasty":"明","author":"张萱","text":"吾衰不复梦周公，一枕空高五岭东。谁唱铜鞮惊午睡，习家池畔候花騣。残山剩水白云居，敢谓曾焚学士鱼。探奇忽驻彝门驾，问字同翻宝椟书。巡行阡陌寻荒墅，为问桑麻时软语。呴雉皆随竹下车，燃犀共照林边渚。依刘一日足千秋，欲向琴堂乞一筹。非是澹台下山径，年来已逐赤松游。顽仙住世本痴凯，宿业迷深宿命乖。入林自喜狎麋鹿，当道于今绝虎豺。"}