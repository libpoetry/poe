{"id":"1125616","title":"咏竹二首","dynasty":"宋","author":"袁燮","text":"去年种苍玉，今岁抽华簪。初萌节已具，欲奋力未任。雷风驱急雨，滂沱三日霖。箨龙不许蛰，倏起腾深林。绕径初戢戢，穿篱俄森森。吾观植物性，渐长岁月深。此君独超轶，生来气骎骎。伟哉岁寒种，有此特达心。大勇久不作，进尺退复寻。对此发幽兴，作诗因自箴。野性与俗违，澹然都无营。窗前水苍玉，未能独忘情。对之三伏中，爽气高秋横。数竿亦已好，况此繁阴成。中虚洞无物，节劲老更清。霜雪自凌厉，柯叶长敷荣。物意有相合，人心原自明。僻居寡朋侪，命汝为友生。虽无切磋语，而有清越声。入耳久亦佳，此意不可名。"}