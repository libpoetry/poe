{"id":"416073","title":"松坎山行","dynasty":"近现代","author":"魏幼禽","text":"东行南达二千里，峻岭危峰无过此。陡辟一径势蜿蜒，仄傍深岩盈尺咫。淩晨霜重苔藓滑，扪葛攀行行复止。心急偏教路转长，最于险处途迤逦。旁惊万仞堕可知，山灵肆虐阴霾起。上临无际下幽深，转眼晕眩心魄褫。五丁开峡未觉奇，造化设险何由拟。只悬鸟道势嵚崎，一夫当立万夫死。古人崤函缚三帅，恃勇入险何为尔。我行此山犹凛然，平生矜躁化烟水。云起但觉衣裳润，泉响暗传空寂旨。山花绮丽如妖姬，怪石怒立如突豕。纡回出谷起人烟，鸡犬声闻见村市。回头扑翠万峰攒，惊魂犹在乱峰里。"}