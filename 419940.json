{"id":"419940","title":"绮罗香","dynasty":"近现代","author":"邓潜","text":"借酒推愁，留香约梦，窗外雨蕉声颤。漏了遥天，天气可曾经惯。印碧藓、双屧痕轻，对黄花、一庭秋满。镇无聊、新句吟成，白髭撚得几茎断。从军今世最乐，应悔诗书误读，痴顽人唤。除却寒灯，瘦尽影儿谁见。思往事、游洛闻鹃，寄同心、过楼无雁。感河山、大好棋枰，任康猧搅乱。"}