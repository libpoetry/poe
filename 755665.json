{"id":"755665","title":"哭旅儿 其五","dynasty":"清","author":"邓瑜","text":"赚我十九年，欠汝泪万行。承此万行泪，为儿奠一觞。儿生于慈湖，殁乃在金阊。中间鄂渚游，曾未识梓桑。行觅一抔土，送儿归故乡。当与汝长兄，埋骨登蒿邙。庶汝小兄弟，泉下相扶将。朝游傍青林，夕啸依白杨。傥犹恋庭闱，同来侍吾劳。呜呼我阿寄，汝今在何方。家人或汝悲，时过亦渐忘。独有汝母心，积久弥摧伤。摧伤岂能久，双鬓今已苍。老者幸尚存，少者胡遽亡。呜呼我阿寄，天意真茫茫。"}