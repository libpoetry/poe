{"id":"469237","title":"春城晚眺和太守十二韵","dynasty":"明","author":"李蓘","text":"灏气横铺地，崇墉晚望新。芒芒九河道，绎绎百城春。雪尽黎阳垒，烟生白马津。山川全拱魏，关隘半钤秦。事去看荒垄，时清忆古人。高天归独鸟，片月下游尘。地僻投书少，官闲置酒频。楼如骑山起，亭拟雪香邻。醉眼容疏阔，愁肠荷抚循。斗鸡先自走，尺蠖漫求伸。磊落长歌恨，蹰踟未老身。所欣陪妙躅，归炬借朱轮。"}