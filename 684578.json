{"id":"684578","title":"咏史八首 赵简子世家","dynasty":"明","author":"王佐（汝学","text":"摩笄山前风日凄，代人犹自说当时。宝符藏地今安在，知爱男儿爱女儿。不禁奸邪禁古书，至愚应不至秦愚。生前遗臭熏千古，不待沙丘混鲍鱼。地能埋死不埋愚，黔首不愚秦自愚。胡亥一愚愚到死，却将法令罔诗书。李斯相秦留逐客，要使英雄六国无。岂料灭秦开汉者，只消闾左一声呼。大树参天十亩云，万年直欲荫乾坤。指头小鸟来施粪，粪尽桐枝死到根。老瞒凶焰欲烧天，江左孙郎又少年。识得左军真帝胄，可能三顾不幡然。渔阳动地鼓鼙声，虢国秦封斗粉城。谁为马嵬同驻马，莫随玉辇向西行。孤寒八百望崖州，恩怨分明未是仇。但使君心合君子，不须憎李自憎牛。"}