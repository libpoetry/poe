{"id":"1115454","title":"正月三日骤暖多稼亭前梅花盛开四首","dynasty":"宋","author":"杨万里","text":"春被梅花抵死催，今年春向去年回。春回十日梅初觉，一夜商量一并开。绝爱西湖疏影诗，要知犹是未开时。如今开尽浑无缝，只见花头不见枝。初开犹见蒂和心，今日来看花满林。日照一团都是雪，更无红蜡与黄金。却缘腊雪勒孤芳，等待晴光晒麝囊。小立树西人不会，东风供我打头香。"}