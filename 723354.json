{"id":"723354","title":"游沈道士馆诗","dynasty":"南北朝","author":"沈约","text":"秦皇御宇宙，汉帝恢武功。欢娱人事尽，情性犹未充。锐意三山上，托慕九霄中。既表祈年观，复立望仙宫。宁为心好道，直由意无穷。曰余知止足，是愿不须丰。遇可淹留处，便欲息微躬。山嶂远重叠，竹树近蒙笼。开襟濯寒水，解带临清风。所累非物外，为念在玄空。朋来握石髓，宾至驾轻鸿。都令人径绝，惟使云路通。一举凌倒景，无事适华嵩。寄言赏心客，岁暮尔来同。"}