{"id":"693726","title":"视牲 厢斋居","dynasty":"明","author":"陆深","text":"向晚郊坛第几巡，愿储精意奉明禋。去来路熟浑忘远，西北山多欲碍春。终见牛羊歌帝右，未因鼷鼠变斋晨。东风又遍天街草，御辇须怜碧玉茵。槐影参差月满空，桥门云馆锁重重。斋心自觉春宵永，瘦骨偏承夜气浓。北斗旌旗惊闪烁，南郊圭璧奠从容。相如最有凌云笔，恨杀文章草汉封。"}