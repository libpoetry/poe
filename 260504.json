{"id":"260504","title":"松糕·嗟嗟千岁姿","dynasty":"金朝","author":"赵秉文","text":"嗟嗟千岁姿，不比明堂蒿。肤裁三韩扇，液制中山醪。皮毛剥落尽，流转到松糕。髯龙脱赤鳞，三日浴波涛。玉兔持玉杵，捣此玄霜膏。文章有杂碎，肪泽滋煎熬。殷勤小方饼，裁以鞍山刀。味甘剖萍实，色殷煎樱桃。辽阳富冬菹，盘餐穷溪毛。巧谋一饱地，齑粉不我逃。腹中十八公，笑汝真老饕。未忘口腹累，尚似贤蒸羔。真味苦硬老，家风大孤高。聊将酥蜜供，调戏引儿曹。多生根尘习，隽永胜珍庖。一舌有多智，无乃绵蕞劳。人閒无正味，嗜好随所遭。安能知许事，为君续离骚。"}