{"id":"561972","title":"礼部员外张惟中七月十二日暮归赋诗入韵知者自尚书牛公以下凡若干人夫汉谣魏体互有不同巧于状物者过丽切于言志者怕直惟中退食之顷率尔成章且不以私而忘公情与景俱至已予因续众作之后凡器不足以谐空桑也","dynasty":"明","author":"贝琼","text":"秋至星火流，病觉中岁剧。成均忝分教，才非一狐腋。日入欣暂休，野老或争席。清谈杂虚无，以永风月夕。百年会有尽，富贵非所适。鸣虫亦知候，倦鸟思假息。脱冠已童然，如何拘百役。酒醉不复言，道固存目击。"}