{"id":"1034984","title":"次韵虞永康庐居生芝","dynasty":"宋","author":"魏了翁","text":"河南富贵花，人与谱姓氏。惟兹三秀者，不谱亦名世。肖形草木均，出处哲人似。无然而致之，朝菌何异此。广陵张氏庐，厥应繄孝祀。新丰李兴茔，脩柯媲白紫。意诚物皆诚，人瑞草亦瑞。萧条羌水濒，五子服丧礼。松壑侑夕悲，竹窗湔晓泪。根基由内心，朴实无甃砌。一朝垩室左，五色芝薿薿。乃知宇宙间，何处非实理。诚神本同机，应感不失俪。充周遍范围，存养司诸己。是心一息妄，目接犹虚伪。若曰信禨祥，我亦为祝史。"}