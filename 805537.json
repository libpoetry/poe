{"id":"805537","title":"摸鱼儿 枇杷","dynasty":"清","author":"杨芳灿","text":"傍墙根、筛烟漏月，浓阴一簇如画。蜡珠密向枝头缀，压得翠梢低亚。梅雨洒。也染就、娇黄软绉宫罗帕。林莺娅奼。纵香梦惊回，金丸在手，争忍便抛打。誇珍品，只有江南亭榭。离离子熟长夏。相如错认秦中树，赋笔空劳摹写。纤露下。爱摘向雕盘、俊味甘于蔗。閒情又惹。记端正窥人，当风鄣袖，花底小门罅。"}