{"id":"766370","title":"探春慢 辛丑都门元夕二首 其二","dynasty":"清","author":"周之琦","text":"彩笔愁拈，画屏倦倚，良辰谁共游冶。小篆香消，微波帘卷，还又夕阳西下。曾说金钱买，信一刻、春宵无价。旧时月色依然，酒边心事慵写。此际乡城漏永，应扫尽碧云，庭院潇洒。暗卜油花，频挑烟蕊，遥忆长安今夜。相对团栾影，尽肠断、吴兰词帕。梦约教寻，从他灯穗红灺。"}