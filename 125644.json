{"id":"125644","title":"安乐窝中诗一编","dynasty":"宋代","author":"邵雍","text":"安乐窝中诗一编，自歌自咏自怡然。陶鎔水石闲勋业，铨择风花静事权。意去乍乘千里马，兴来初上九重天。忺时更改三两字，醉后吟哦五七篇。直恐心通云外月，又疑身是洞中仙。银河汹涌翻晴浪，玉树查牙生紫烟。万物有情皆可状，百骸无病不能蠲。命题滥被神相助，得句谬为人所传。肯让贵家常奏乐，宁惭富室賸收钱。若条此过知何限，因甚台官独未言。"}