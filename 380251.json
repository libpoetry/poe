{"id":"380251","title":"沁园春·闷","dynasty":"清代","author":"赵我佩","text":"脉脉无言，郁郁含颦，恹恹病怀。待裁笺觅句，慵拈翠管，挑灯照梦，懒拔瑶钗。客里伤春，愁边中酒，心事迷藏没处猜。凝神坐，问者般方寸，谁与安排。踏青雨阻苍苔。怕花径、香泥污凤鞋。况懊侬情绪，休歌红豆，困人天气，又到黄梅。半晌沈吟，几回叹息，百事思量总不谐。雕栏畔，愿和将鹦鹉，金锁笼开。"}