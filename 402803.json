{"id":"402803","title":"山亭宴 举杯邀菊，无可登陟，秋士多悲，聊供沉醉而已","dynasty":"近现代末当代初","author":"赵尊岳","text":"望中不著林峦好，近黄昏阑干嫞倚。绕砌淡秋阴，算黄菊知人况味。梦清随分到天涯，也梦里登临无地。一径翠微深，见说在，屏山底。雁来惯作愁人字。更云涯数声嘹唳。惜起岁寒心，问摇落余情剩几。持觞聊复茱萸，对空外断霞明水。极目四天低，作料峭新寒意。"}