{"id":"70614","title":"满江红·沙路无泥柳风如水","dynasty":"元代","author":"许有壬","text":"沙路无泥，柳风如水，嫩凉偏入吟鞍。广思楼上，雨后看西山。回首炎氛千丈，便长啸、跳出尘寰。青天外，斜阳淡淡，倦鸟正飞还。郊原秋色里，望穷霄壤，倚遍阑干。问神仙何处，独占高寒。楼下悠悠洹水，为底事、不暂休闲。吾衰矣，休将旧手，遮日上长安。"}