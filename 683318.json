{"id":"683318","title":"答助甫吏部八首","dynasty":"明","author":"王世贞","text":"选极王裴重，交仍嵇阮偏。怀人倡白雪，矫首向高天。水鉴千秋在，风流一代专。新诗大自好，虚借野夫权。屈指青云士，谁知张长公。孤吟破秋色，万木避天风。吾党殊能作，乾坤不可穷。毋论广武叹，竖子未英雄。跌宕尚书省，文章日更新。星辰仍长物，天地独私人。雾豹看从晦，云龙矫莫驯。南山有松柏，把臂问沈沦。牢落诗如故，浮沉了不关。无人自流水，余志在名山。忽辱隋珠引，能容赵璧还。相期各努力，名姓堕人间。不独宗吴辈，人今未可量。名多尔自失，身在欲谁强。斗剑悬中岳，霜雕击大荒。还闻有馀勇，䟤跋少年场。赤日浴沧海，青天横岱宗。汉家两司马，吾世一攀龙。病起千年态，徘徊绝代容。齐称君误矣，寥廓或云从。碣石诸侯馆，中原五子名。高秋白马辨，下士苍蝇声。风雨归何处，萍蓬托此生。使君仍鷩起，毋乃太纵横。莫作呼开府，衣冠一野人。几逢沧海雪，三远蓟门春。失计贫弹铗，从心老斲轮。齐风如稍稍，拂袖大江滨。"}