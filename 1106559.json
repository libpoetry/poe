{"id":"1106559","title":"秋夜读书三首","dynasty":"宋","author":"王质","text":"不须薄浣少纤尘，时复閒行更脚轻。树有凉声常摵摵，灯无热意但荧荧。土松瘦菜从头长，地净幽泓澈底清。月化日迁人不觉，却于草木见先惊。縠纹绝似瀼西生，霜沫全如漱玉清。稍定心源渟夜气，即开耳界度秋声。旁观事有千端异，返照身无一点轻。一醉等閒千日过，清江安用白鸥盟。无嫌乌帽走黄尘，尘外尘中总有人。口但轻轻吹鸟毳，肠休轧轧转车轮。漫张明月清风眼，试玩游丝落絮身。半夜妙心花忽发，十方一刹现浑银。"}