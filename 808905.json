{"id":"808905","title":"望乡吟 其二","dynasty":"清","author":"郑珍","text":"神仙爱楼居，亦复喜峭僻。辰阳山水窟，上古断人迹。仙者忘其名，于此结灵宅。下映百丈潭，上接千仞壁。朝服砂五色，暮食芧三脊。潭中白龙子，时时受馀液。不知几千载，仙眷有分析。广构嵌穴閒，几至无剩隙。此时盘瓠氏，子孙正昌炽。名山出帝赐，荒岩任游息。一朝惊见人，奔赴急欲齰。泅水不没鼻，踏崖如履席。乱厹污石花，吠声入空碧。仙者谓行乎，群犬势已逼。宝剑不及携，丹经不及匿。举室尽飞升，诸物弃狼籍。白龙起相从，猝上误触石。尺木为所伤，乾死挂崭崱。元精死不泯，一线透岩石。君看斗壁上，遗迹尚历历。曼衍作歌诗，因之寄桑郦。"}