{"id":"250734","title":"余姚四贤祠","dynasty":"现代","author":"吴金水","text":"步上龙泉山，遥见四贤祠。四贤虽已远，念之犹神驰。君不见子陵入京狂态故，足加帝腹酣达曙。庙堂巍巍不肯居，飘然归钓春江渚。漫道儒生总忘形，著书治世还知兵。君不见宁王当年叛军起，挺出最数王阳明。鄱湖樯橹风云急，谈笑之间波涛平。功成一笑酬天子，但以心学行高名。国祚衰颓世运改，虏骑纵横到东海。奋然抗身砥横流，朱舜水共黄梨洲。梨洲深思及宪政，识见早与西贤侔。可惜明夷久待无人访，至今风雨黯九州。舜水德高自有邻，东渡设帐传火薪。授道实学以致用，颇启明治发维新。遂使扶桑东鄙国，一枝先占亚洲春。扶桑昌明闻欧亚，吾华犹自仇风雅。四贤有灵应共惊，故国贤明皆在野。瓦缶黄钟何人识，寂寂姚江流日夜。"}