{"id":"810745","title":"和张心田咏史三首 汉昭烈","dynasty":"清","author":"牛焘","text":"英雄割据值时艰，鱼水欢逢应运难。一姓何尝不再启，三分究竟属偏安。公孙跃马徒窥井，汉祖兴龙旧有坛。底事创垂功未半，吞吴遗恨付长叹。虎视中原控两都，满怀韬略世应无。横江一槊才何剧，煮酒群雄骨尽枯。天启大名遗典午，人言此老避当涂。疑坟处处褫奸魄，伪亦成真枉自愚。龙盘虎踞大江东，名士英流指顾中。碧眼坐承孙氏业，青年还逊伯符风。千秋铁瓮天垂堑，万里金汤壁烧红。一自都亭通魏使，两朝王气付牢笼。"}