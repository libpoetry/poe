{"id":"489027","title":"赠袁彦通","dynasty":"明","author":"梁兰","text":"袁郎二十非凡才，广眉清目何奇哉。我来山中未相识，入门一见心眸开。把臂登楼酌我酒，六博行觞不停手。座间索客歌黄钟，马上调弓剪青柳。君家旧时不可当，舆台出入皆辉光。乃知公侯始必复，如君志气非寻常。男儿困穷须自保，袁郎毋用伤怀抱。君不见东汉吴子颜，十年返马渔阳道。"}