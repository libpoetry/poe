{"id":"177697","title":"甘菊冷淘·经年厌粱肉","dynasty":"宋代","author":"王禹偁","text":"经年厌粱肉，颇觉道气浑。孟春奉斋戒，敕厨唯素飱。淮南地甚暖，甘菊生篱根。长芽触土膏，小叶弄晴暾。采采忽盈把，洗去朝露痕。俸面新且细，搜摄如玉墩。随刀落银镂，煮投寒泉盆。杂此青青色，芳草敌兰荪。一举无孑遗，空媿越盌存。解衣露其腹，稚子为我扪。饱惭广文郑，饥谢鲁山元。况吾草泽士，藜藿供朝昏。谬因事笔砚，名通金马门。官供政事食，久直紫微垣。谁言谪滁上，吾放饱且温。既无甘旨庆，焉用品味繁。子美重槐叶，直欲献玉尊。起予有遗韵，甫也可与言。"}