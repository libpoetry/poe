{"id":"462387","title":"满庭芳　甲戌中秋夜雨孤坐寄扬儿深圳操儿金华","dynasty":"当代","author":"金鉴才","text":"微雨如尘，暮云似盖，西湖望里茫然。沁香丹桂，寂寞倚窗轩。烟水漫笼灯彩，依稀处、楼阁翩翩。休寻问，今宵月我，相约各孤眠。快风千里梦，心存北海，情系南天。须金樽酒满，玉匣龙蹯。毕竟人生聚散，堪回首、五味周全。且收拾，离愁别恨，记取一轮圆。"}