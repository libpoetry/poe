{"id":"1106518","title":"用前韵答黄一翁五首","dynasty":"宋","author":"王炎","text":"天寒鸿雁低，客子亦倦游。忆昔少年时，风埃蔽貂裘。欲办一束茅，不种千章楸。黄鹄入鸡鹜，亦为饮啄谋。岂有斗升水，能行千斛舟。吾友西家黄，笔力压馀子。金马可曳裾，胡为亦留此。整整插架书，拂蠹自料理。三年飞不翔，袖手今且尔。仪凤五色文，霄汉终接武。楚客抱玉虹，刖足只自悲。有宝不韫椟，此计亦未疏。子虚一赋成，日边问相如。老眼阅人多，君岂一布衣。箧中有琼瑶，把玩聊自娱。秣马践古辙，经术导先路。士要人品高，与俗殊好恶。忮心虿尾毒，褊心螳臂怒。唾面令自乾，吾今乃非故。青云诸贵人，鸣玉朝未央。我无封侯骨，难入鹓鹭行。生女不出门，生男志四方。十年九不就，食荠苦我肠。未能返故园，且可归醉乡。细君谕此怀，春溜鸣糟床。"}