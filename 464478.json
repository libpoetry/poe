{"id":"464478","title":"谢池春 秋雨连朝，枯黄渐落，篱菊犹著新花。余方病起，悄然兴怀","dynasty":"当代","author":"许白凤","text":"重阳过了，这天气，能晴否。落叶满庭阶，劳尔青苕帚。却怪风无赖，扫去吹还又。鹁鸪啼，山前后。柴门负手，日暮看云岫。山妻解语，秋总是，年年有。人瘦菊花肥，多病非关酒。岁齿难颠倒。吟苦眉双皱。君不见，邻舍叟。花枝插帽，白发销魂够。"}