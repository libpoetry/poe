{"id":"1110895","title":"伏读秀野刘丈閒居十五咏谨次高韵率易拜呈伏乞痛加绳削是所愿望 秀野","dynasty":"宋","author":"朱熹","text":"为怜蘅芷满芳洲，特地临江赋远游。十亩何妨自春色，万缘从此付东流。静看朝市真儿戏，须信田园是老谋。出处知公有馀裕，未应辛苦谢灵丘。乐事从兹不易涯，朱门还似野人家。行看靓艳须携酒，坐对清阴只煮茶。晓起苍凉承坠露，晚来光景乱蒸霞。平生结习今馀几，试数毗那襋上花。负米归来手自舂，岂知门外有晴峰。羡公竟日尘氛远，拄颊看山幽兴浓。心镜悬知不同调，诗坛那敢少争锋。空馀远岳寻师意，个里何妨为指踪。骥足宁同曳尾龟，青山终是费心期。陶公归去有馀乐，潘令闲居不足追。自笑十连非所慕，未应三径苦无资。明朝谩拥朱轮去，猿鹤咨嗟政尔为。幽兴年来莫与同，滋兰聊欲汎光风。真成佛国香云界，不数淮山桂树丛。花气无边曛欲醉，灵氛一点静还通。何须楚客纫秋佩，坐卧经行住此中。武夷高处是蓬莱，采得灵根手自栽。地僻芳菲镇长在，谷寒蜂蝶未全来。红裳似欲留人醉，锦障何妨为客开。饮罢醒心何处所，远山重叠翠成堆。扁舟容与小房栊，摇飏帘旌蜀锦红。两岸蒹葭秋色里，一川烟浪夕阳中。不愁滟滪双蓬鬓，未怯江湖万里风。筑室水中聊尔尔，何须极浦望朱宫。种药春畦有近功，不辞耘耔谩劳躬。渐看杞菊充庖下，即见芝英入笼中。病去自知非往日，身轻何必御泠风。出门会有儿童笑，不是当年植杖翁。方丈翛然屋数椽，槛前流水自清涟。蒲团竹几通宵坐，扫地焚香白昼眠。地窄不容挥麈客，室空那有散花天。个中有句无人荐，不是诸方五味禅。杨柳东边桂树西，小楼晴眺极霏微。山川政尔供凝目，尘土何妨略振衣。俯瞰桑田悲物化，闲披蕊笈洞玄机。却疑栏外连穹石，似厌支床去不归。潺潺流水注回塘，中作平台受晚凉。四面不通车马迹，一尊聊饮芰荷香。韩公无复吟花岛，楚客何劳赋药房。少待须臾更清绝，月华零露洗匡床。未觉闲来岁月频，荷锄方喜土膏匀。连畦已放瑶簪露，覆地行看玉本新。小摘登盘先饷客，晚炊当肉更宜人。却怜寂寞公仪子，拔尽园蔬不叹贫。门外黄尘没九逵，坊中丛桂长樛枝。三秋冷蕊从开落，终岁清阴不改移。幽径祇愁空翠滴，浓香一任晚风吹。攀援却恨王孙远，惆怅千林□□时。去年种竹长新篁，今岁穿渠过野塘。自喜轩窗无俗韵，亦知草木有真香。林间急雨生秋思，水面微风度晚凉。却厌端居苦无事，凭栏闲理钓丝长。玉立寒烟寂寞滨，仙姿潇洒净无尘。千林摇落今如许，一树横斜独可人。真与雪霜娱晚景，任从桃柳殿残春。绿阴青子明年事，众口惊嗟鼎味新。"}