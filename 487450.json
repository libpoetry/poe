{"id":"487450","title":"北游诗十八首 其一 捧檄偶然作","dynasty":"明","author":"张元凯","text":"幽居谢鞅掌，披云卧高岑。门有车马客，投以天上音。呼儿拭我弁，揽镜整我簪。薄言辞故里，于役越江浔。负米愿良违，挽粟力不禁。斥鴳安卑枝，匏瓜恋旧林。夷险昧所履，倚伏还相寻。傥来忽如寄，患得非吾心。蓄无非常宝，敢羡纵横金。养真尚寂寞，允为达士钦。"}