{"id":"745732","title":"归舟至金山阻风五日","dynasty":"清","author":"查有新","text":"闻说上流江水恶，无数行舟波中落。到眼惊看骇浪奔，恍忽鲸吞与鼍作。连朝况遇打头风，雪浪如山噤舵工。长樯铁鹿沙滩驻，后榜前艘语不通。忽来猛雨如飞砮，疑有斗蛟空际舞。不辨风声与水声，但讶前峰拔老树。有时雨止总风狂，鹢首滔滔接混茫。似忌客行贪利涉，天公作意阻归航。五夜洪涛堆裹宿，雨著箬篷纷渗漉。频移卧具不成眠，差幸停船无倾覆。石尤小缓辑能移，遥见堤边农妇悲。群说圩田秧再插，今番水涨又无涯。"}