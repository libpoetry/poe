{"id":"670116","title":"郡斋同元美赋","dynasty":"明","author":"李攀龙","text":"夙昔红颜一大夫，乘轺河朔何为乎。除书岁下不得调，鼓其刀笔宁壮图。帝恩初欲存折槛，谓尔祝网从皇都。相逢但饮邢州酒，太守况即高阳徒。庭前秋色正惨淡，囊里新诗复有无。醉歌出塞云中曲，朔气飒沓来飞狐。路傍小臣久汩没，安得座上开江湖。眼前大雅竟谁是，作者如山道各殊。更须一日论万古，挥毫振臂群雄呼。维时海内称二子，高名自喜王生俱。白雪青天动萧瑟，台郎郡吏同崎岖。楚璧照邻不敢献，蛾眉在宫还自涂。王生仰视浮云徂，矫手捋我颔下须。与君周旋在今日，还能百万来长驱。忽然神气回莽苍，孤城摇落相踟蹰。"}