{"id":"1145217","title":"化胡歌七首 其五","dynasty":"隋","author":"无名氏","text":"我昔离周时，西化向罽宾。路由函关去，会见尹喜身。尹喜通窈冥，候天见紫云。知吾当西过，沐浴齐戒身。日夜立香火，约敕守门人。执简迎谒请，延我入皇庭。叩搏亦无数，求欲从我身。道取人诚信，三日口不言。吾知喜心至，遗喜五千文。欲得求长生，读之易精神。将喜入西域，迁喜为真人。"}