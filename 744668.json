{"id":"744668","title":"张主簿为邓孝廉作南村耦耕图","dynasty":"清","author":"陆继辂","text":"邓生家贫一亩无，奢愿欲作耕田夫。可怜怀此不得遂，道逢黄犊生嗟吁。张生掀髯易易耳，我为卿作耕田图。一人驱牛肩荷锄，一人侧笠相招呼。平畴雨过绿如许，快意指点夸膏腴。山环水抱露茅屋，画所未及窥徐徐。山妻日织一疋市，儿子夜读百篇书。齑瓶纵横杂酒甓，狸奴跳跃惊疲驴。岂惟幽栖足忘世，埋骨亦胜陶家垆。君不见浮生幻境何不有，各以意造供嬉娱。华严楼阁弹指现，矧此片壤诚区区。又不见吾家靃庄风景殊，十年读书空踟蹰。圭田已断先世禄，老屋尚属他人居。邓生与我差贤愚，何修便许游华胥。诗成不觉成轩渠，送尔刺促登徵车。"}