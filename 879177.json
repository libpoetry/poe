{"id":"879177","title":"贺新郎 其二十三 三和","dynasty":"宋","author":"刘克庄","text":"谪下神清洞。更遭他、揶揄黠鬼，路旁遮送。薄命书生鸡肋尔，却笑尊拳忒重。破故纸、谁教翻弄。一枕茅檐春睡美，便周公、大圣何须梦。门前客，任题凤。卜邻羊仲并求仲。愿春来、西畴雨足，土膏犁动。白发巡官占岁稔，不问京房翼奉。槔与瓮、从今无用。醉与老农同击壤，莫随人、投献嘉禾颂。在陋巷，胜华栋。"}