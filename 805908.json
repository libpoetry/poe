{"id":"805908","title":"贺新郎五首 其四","dynasty":"清","author":"奕绘","text":"十载娴风雅。计年来、消磨壮志，一编灯下。杜甫文章千古事，叹息谁为知者。唱白雪、而今和寡。盖世奇才应有数，怅凄凉、风雨悲歌夜。醉梦语，醒堪伯。秋虫春鸟镏铢攒。问何如、师王游戏，将军叱咤。忠雅清刚前聚在，已被庸流嘲骂。算只有、寸心非假。旧稿改完仍自读，论编诗、种树吾方暇。酌斗酒，对花写。"}