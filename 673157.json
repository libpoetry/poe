{"id":"673157","title":"送中丞王阳明抚镇江右","dynasty":"明","author":"白圻","text":"龙江风静潮初落，枫叶芦花秋漠漠。船头击鼓催发船，为君起舞劝君酌。怜君独擅八斗才，夙承家学继抡魁。纳忠一疏昭日月，谪官三载留尘埃。清朝选拔采廷论，碧海神虬岂终困。省寺回翔几十年，超陟内台持帝宪。惭予仰德如斗山，敢云契谊同金兰。二子从君辱陶冶，耳提面命开蒙顽。使旌摇曳西江路，天子恩威两宣布。礼乐三年笔底翻，甲兵数万胸中富。大敷文教畅武功，帝曰汝来匡朕躬。唐虞治道在古学，朝夕岩廊沃圣衷。"}