{"id":"898683","title":"石桥歌","dynasty":"宋","author":"张伯端","text":"吾家本住石桥北，山镇水关森古木。桥下涧水彻昆崙，山下有泉香馥郁。吾居山内实堪誇，遍地均栽不谢花。山北穴中藏猛虎，出窟哮吼生风霞。山南潭底隐蛟龙，腾云降雨山濛濛。二兽相逢斗一场，玄味隐伏皆真祥。景堪美，吾暗喜，自斟自酌醺醺醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉椽，玉女金童日侍前。南辰北斗分明布，森罗万象现无边。无昼夜，要绵绵，聚散周天火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思已，休问旁门小法制。只知目下哄得人，不觉自身暗憔悴。劝后学，须猛絷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅玄旨。在生若不学修行，未必来生甚胎里。既有心，要终始，人生大事惟生死。皇天若负道心人，令我三涂为下鬼。"}