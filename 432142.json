{"id":"432142","title":"空山人意空道人在谁园即席有作","dynasty":"近现代","author":"张瑞玑","text":"入门惊看鬓毛皤，问讯山中近若何。老去酒名随量减，病来诗债比愁多。云中双鹤脱笼絷，天末孤鸿避网罗。门外是非君莫问，中原到处是风波。归来落拓剩闲身，回首江湖几故人。吾道消沉如落日，良朋衰飒似残春。禅心清冷梅花雪，旧梦风流柳絮尘。白发莫谈天宝事，有人停酒泪沾巾。"}