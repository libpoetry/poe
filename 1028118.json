{"id":"1028118","title":"送元卫弟赴长亭盐场","dynasty":"宋","author":"楼钥","text":"阿连生而秀，二亲所甚爱。仲兄勤拊养，遇事辄加诲。干蛊静而办，胸次无卑隘。今焉职牢盆，官宇临渤澥。毋谓官为小，要使所居大。毋言才可了，检身到纤介。我家门户重，衣冠绵数代。当以诚心求，子视勿自懈。亭民亦良民，孰谓俱无赖。官吏既扰之，兼并责逋债。熬波亦良苦，乐岁色犹菜。输盐不得钱，何以禁私卖。所在积蠹久，良法浸多坏。吾闻不无术，更当审利害。熟视不为谋，空餐愧难盖。不应行一切，遽使绝称贷。富者能寡取，倍息久仍在。贫者庶少宽，公私可缓带。母年登九十，家居幸康泰。其家不从政，礼经有深戒。幸子去不远，时时可归拜。小别不足惜，轻舟送前迈。"}