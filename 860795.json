{"id":"860795","title":"招隐亭","dynasty":"宋","author":"王灼","text":"层崖压西城，半空矗孤峭。何人结斯宇，想见胸次妙。丛林开蒙密，江山得枢要。拂拂幽草香，啧啧群鸟叫。我作谢公屐，来学阮生啸。披襟待凉吹，停杯延落照。永嗟区中人，嗜欲昏九窍。谁赋招隐辞，此病政难疗。我亦裹青衫，俛首入选调。平昔志万里，自省成大笑。才术幸无取，曷不返耕钓。雄飞或有时，一拜蒲车诏。"}