{"id":"1142463","title":"次韵通甫赠别","dynasty":"宋末元初","author":"方一夔","text":"借我折弦琴，弹君不调曲。此材从何来，妙斲峄阳木。一奏唱离鸾，再和弹别鹄。音响无人知，清绝过如玉。若人太古民，不肯堕尘俗。写兴希夷前，袖手澹无欲。彼哉纨裤儿，下视等毛粟。怜我来乡村，妙诗时往复。相思隔碧云，清啸振幽谷。老我空自怜，赖君时击触。知音古来稀，不数晋荀勖。纷纷筝笛耳，勿与相徵逐。"}