{"id":"1083664","title":"次韵沈泽夫逍遥歌","dynasty":"宋","author":"史浩","text":"在昔蒙庄有至言，万物逍遥天地间。大鹏斥鴳异禀赋，随性奚假人防闲。怒飞未觉宇宙隘，决起那知世界宽。洪纤有量莫相越，智巧不用常优閒。默观万化尽如许，脱悟此理行非艰。但当涵养取深造，工夫祇在澄心源。心源澄寂固能应，视彼所寓皆居安。佳哉蒙庄岂诞妄，所得实自吾孔颜。远则兼善非附势，穷而独处非左计。陋巷箪瓢依圣师，何殊禹稷游平世。脩仙欲生成大幻，佞佛欲死是乾慧。死生之说本同归，原始当求一言契。了知吾道出世间，学渚深流不思济。遂令前辈薄后人，直谓轲死真无继。此生造化曷可轻，勿为名利思营营。吹嘘呼吸勤吐纳，导引致寿先熊经。后枯正藉一溉力，且使既老身康宁。向上更须观一著，一之所起犹未形。从渠海岱自更貌，何止一阅三千龄。守一还期守真一，真一诚通能事毕。吾之所取进乎技，解牛中得养生术。"}