{"id":"806208","title":"东风第一枝二首 其二","dynasty":"清","author":"李慈铭","text":"日暖云边，春来天上，杏花开到庭院。甚时宫样添栽，便把流光轻换。琼轩并立，恰占得东风刚半。正记取、老干孤擎，不许闹红零乱。最爱是、月明宵暖，认积雪、满枝香散。衬他一抹银墙，依约烟横雾澹。红窗吹笛。都不似、梅花哀怨。待画出、绮影帘前，长傍玳梁双燕。"}