{"id":"687830","title":"题静学卷","dynasty":"明","author":"庄昶","text":"天机满眼欲谁看，到处逢人一语难。此学平生真问我，无弦琴自不须弹。妙极吾心果到时，傍花随柳也无诗。五经若谓真糟粕，只恐人间未尽知。太极乾坤自古今，许将图说到谁深。白头万古翻公案，惟有元公得我心。古今吾道本难精，每与空虚佛老争。肯识一毫千里意，人间真拜李延平。"}