{"id":"1121207","title":"和后村书窗韵四首","dynasty":"宋","author":"林希逸","text":"尊知笼愚笑火驰，人间翻覆任纷披。偷桃儿羡侏儒粟，辟谷翁怀博浪椎。座下固知师也谚，门前却叹凤兮衰。世无齐物庄夫子，那得渠侬一问之。乍可轮生角莫驰，蓑衣好在不妨披。相寻日月急如箭，休笑尘埃钝似椎。老去诗篇多感慨，古来书卷几兴衰。箪瓢乐处虽难会，却是知之亦好之。痴人如马系犹驰，我有心经喜自披。解使伏戎仇李石，何如瞠视友桃椎。老怀只付一杯足，壮气浑如再鼓衰。得失到头堪献笑，纵令有道莫求之。有馀宁要厥闻驰，架上书多已懒披。学养丹须明鼎灶，要参禅莫怕钳椎。痴心浪说诗穷达，冷眼閒看世盛衰。千古纷纷皆梦事，道难行矣却知之。"}