{"id":"815800","title":"宫词六首","dynasty":"清","author":"钱澄之","text":"内使承恩新置机，诏传大布织龙衣。六宫罗绮无人著，敕与元戎绣将旗。光禄虚闻进八珍，君王蔬食已多春。黄门小竖閒锄地，御苑时供菜甲新。宫漏沈沈迥未眠，大家秉烛在甘泉。遥瞻御笔珠帘里，夜半频闻手诏传。旌旗十万护乘舆，二圣军中共起居。长信宫人骑马出，从龙祗有五车书。外廷章奏晚犹通，侍史开封五夜同。传道君王看不及，黄罗亲裹送中宫。朝看佛院有辉光，敕使传烧内殿香。日午宫中双辇出，金莲影里拜空王。"}