{"id":"689494","title":"奉陪天使金陵王侯游山十首 皇华亭","dynasty":"明","author":"吴与弼","text":"皇华曾喜见名亭，使节重临胜倍增。愧乏长才歌盛美，漫将下里颂升平。集庆当年众所誇，四民重喜拜皇华。一壶春酒供多兴，归从如云拥鼓笳。箫鼓喧腾日正融，烝黎满路庆时雍。旌麾隐映红云表，天使重临天使峰。綵云亭子碧云岑，舜日重沾雨露深。红树溪桥春似锦，高吟细写北来心。遥传天语下青霄，使节荣瞻驻此桥。燕喜有筵供胜会，旧家文物话唐朝。穷乡谁道塔山名，惟是樵歌牧笛声。岂意远承天上使，翩然下此驻霓旌。石溪桥畔蔚松楸，叠鼓清笳导胜游。好是丹青难状处，百年心事共春秋。清明风日小春天，旌旆翩翩会石原。借问皇华辉映处，升平文采万人传。雪窗萤案饱储书，两沐旌旗奉使车。请赋新亭留胜迹，画檐高映绿萝居。赤冈斜抱小陂南，乡邑流传富美谈。红叶清霜风日媚，送迎天使此停骖。"}