{"id":"1115165","title":"张几仲侍郎挽词三首","dynasty":"宋","author":"杨万里","text":"半世金闺彦，中年碧落班。一般俱紫橐，千古忽青山。秋入篇章里，春生岳牧间。汾阳旧部曲，白发万人潸。烈考同心德，中兴异姓王。勋劳贯三极，文献在诸郎。公也山林味，天乎日月忙。一生非不达，晚达却堪伤。京口连沧观，洪都孺子亭。飞觞回落月，洒笔湿寒星。别去长离索，归来遽杳冥。知公喜侬句，五字酹英灵。"}