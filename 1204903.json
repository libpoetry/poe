{"id":"1204903","title":"摸鱼儿","dynasty":"元","author":"许有孚","text":"买陂塘旋栽杨柳，诗翁急欲知务。平生想像江湖意，几度鸡鸣风雨。凫有渚。直晚景桑榆，才得埋霞屿。先贤好语。道钟鼎山林，神仙宰相，从昔不同趣。西池路。天意而今都许。佳人协律调吕。浮沉愿入鸡豚社，其奈香山佳句。谁我醑。又菊节相催，先约修花谱。犹今视古。有洹水秋声，林卢爽气，壮观我西圃。"}