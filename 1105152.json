{"id":"1105152","title":"夏秀才江居五题 枕流亭","dynasty":"宋","author":"文同","text":"爱此烟景佳，开轩故临水。晴晖照寒浪，飞影动窗纸。倚槛见鱼游，卷帘知雁起。憔悴笑湘累，区区咏兰芷。雨馀山景鲜，风定水光好。晴阳破宿雾，秀色浓可扫。平时一樽酒，野客共倾倒。朝暮山水间，年华不知老。层崖削青瑶，谁昔此镌镂。潭潭斗孤洞，中可百人受。巑岏列岫绕，汹涌大江漱。虞卿方著书，入此几年就。尽知人钩曲，独见君钩直。年年此矶上，万掣无一得。持竿只自苦，吞饵何尝识。试效人所为，君鱼不胜食。垂茅缉为庵，有类穹庐形。之人伏其中，日醉乎群经。世俗安尔知，但谓长不醒。寄此语二豪，渠非彼刘伶。"}