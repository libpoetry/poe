{"id":"810830","title":"曹正子邀同家兄子侧及诸君丰台看芍药晚过祖氏园亭","dynasty":"清","author":"王士禛","text":"回首旗亭画壁时，重来已是十年迟。应刘逝后风流尽，只有恒河照鬓丝。宫锦千丝费剪裁，䛏他婪尾殿春杯。老颠剩欲相料理，乞取齐奴步障来。沾湿春衣更不嫌，花枝娅姹雨廉纤。鬓丝禅榻心情改，闲看儿郎插帽檐。"}