{"id":"459021","title":"送孟爹归文白","dynasty":"当代","author":"卢青山","text":"我逢我翁鬓已白，古骨松神秋兀立。横眉大帚飞霜丝，藤根突突结手臂。为言沧桑七十春，孤舟泛海蓬飘泊。于阗剑阁生峥嵘，骑驴遍觅诗人迹。莼鲈久想不得归，归来世眼严相逼。问腠之功圣者心，折肱将疗苍生疾。讵知愚毒非药药，反为医累人欲敌。文章熠熠耀光彩，翻云覆雨魑魅力。一诗作成千古祸，加身枷索命如发。典笔两焚意难平，老酒怆歌暮风急。略识姓名可以休，欲令子孙俱痴极。吁戏文白之山山清灵，岚溪朝暮生氤氲。披兰结屋巢松阴，飞泉溅案窗流云。吾闻每山每水饶传说，纷纷精异怪莫伦；明月小窗韦篇孤，夜深往往扣翁门。十年不践朝歌土，偶来峭立当埃尘。亘古长安无声名，太白飘飘曾一临。古事今事说不得，白云苍狗萦霜心。吹箫屠狗非所耻，柴门未必无侯赢。我送我翁暗伤神，秋风飒飒吹衣襟。明日梧落秋惨澹，善加餐饭整居行。人间我亦耿介者，得时常欲趋翁庭。"}