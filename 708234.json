{"id":"708234","title":"烛影摇红 其一 寿吴冰仙夫人","dynasty":"明末清初","author":"尤侗","text":"甲帐琼台，彩鸾初嫁年华妙。红窗窈窕日无愁，但见嫣然笑。笑尽珠围翠绕。谁解受、笔封墨诰。画帘乍捲，香篆微闻，湘纨淡扫。金石摩挲，青编粉印看新稿。酒阑灯灺忆当年，梦破巫山晓。应是胡麻饭饱。映桃花、风姿不老。拼试轻鞭，几时搔背，麻姑乌爪。"}