{"id":"811882","title":"舟行杂咏六首","dynasty":"清","author":"华蘅芳","text":"秋风萧瑟走荒芦，愿向烟波伴钓徒。觅得扁舟先稳睡，夜深月黑过姑苏。越女吴娃两不分，浪花溅湿翠罗裙。湖波浩淼家何处，犹唱菱歌远远闻。钱塘江上月轮孤，雇得江船胜义乌。自笑此行何太俗，匆匆曾未识西湖。翠袖红裙映画栏，蓬窗小住亦欣然。闺中如卜金钱卦，人到江头月正圆。绿水青山曲折来，荒祠绝壁共崔嵬。模糊题额殊难认，似是东西两钓台。昆阳帝业久荒芜，惟有先生旷代无。舟子也嗤行客俗，钓台已过不相呼。"}