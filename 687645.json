{"id":"687645","title":"投赠山东何方伯三首","dynasty":"明","author":"孙蕡","text":"碧落初看王气清，丹山喜见凤凰鸣。分符出镇留遗爱，赐第荣归荷圣情。李绩忠贞明日月，窦融勋烈著丹青。白头风度浑如昨，尚可登庸佐太平。皇风来播南陲日，开府兼持将相权。千里分封鸾诰下，三珠耀日虎符悬。长怜野日违清愿，且喜恩光照暮年。勋业已成头半白，蒋陵佳气丽中天。君侯昔在东藩时，英风远略人共知。帐前铁骑金锁甲，腰下宝玦珊瑚枝。将相兼权未足贵，身名两存今始奇。便可临风搔白首，对酒且赋归来词。"}