{"id":"1124174","title":"闰月二日雨三日复雨寄斯远三首","dynasty":"宋","author":"赵蕃","text":"大雨固霶霈，小雨更霢霂。萧然凉已生，隐若雷未伏。前时历月阴，迩日连朝暴。早田有愁乾，菜本亦恐缩。居闲苦无事，忧国愿时熟。老翠上松篁，馀滋到兰菊。夏雨多骤止，晚洒苦易乾。阴乎不能释，膏尔殊未阑。疏疏政檐溜，浩浩忽木端。沈疴顿如失，甘寝不自安。迟明复大集，平地如涌湍。戏作拥鼻调，以歌田父欢。无人南涧游，老我北窗卧。雨为洗炎蒸，身成起颓惰。幽花曜丛丛，新竹排个个。是中有馀诗，独唱谁其和。怀君固非远，念我当数过。蝉噪晚声清，萤飞新月破。"}