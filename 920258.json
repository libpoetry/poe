{"id":"920258","title":"病中，大雪数日，未尝起，观虢令赵荐以诗相属，戏用其韵答之","dynasty":"宋","author":"苏轼","text":"经旬卧斋阁，终日亲剂和。不知雪已深，但觉寒无那。飘萧窗纸鸣，堆压檐板堕。风飙助凝冽，帏幔困掀簸。惟思近醇醲，未敢窥璨瑳。何时反炎赫，却欲躬臼磨。谁云坐无毡，尚有裘充货。西邻歌吹发，促席寒威挫。崩腾踏成径，缭绕飞入座。人欢瓦先融，饮隽瓶屡卧。嗟予独愁寂，空室自困坷。欲为后日赏，恐被游尘涴。寒更报新霁，皎月悬半破。有客独苦吟，清夜默自课。诗人例穷蹇，秀句出寒饿。何当暴雪霜，庶以蹑郊、贺。"}