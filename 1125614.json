{"id":"1125614","title":"赠吴氏甥二首","dynasty":"宋","author":"袁燮","text":"男儿何所急，为学要立志。此志苟坚彊，天下无难事。超然贵于物，万善无不备。厥初本高明，有过则昏蔽。但能改其过，辉光照无际。厥初本笃实，有过则虚伪。但能改其过，金玉等精粹。改过贵乎勇，不勇真自弃。有过如坑阱，改过如平地。平地可安行，坑阱宜急避。事亲贵乎孝，事长贵乎弟。是为立身本，奉承无失坠。门户久衰颓，盍作兴起计。是心通神明，勿使形骸累。持之久而纯，百福如川至。农夫力耕耘，岁功必倍收。吾儒用心苦，学业亦有秋。圣贤有遗训，好古敏以求。韦编至三绝，发愤穷深幽。寝食俱相忘，此志何时休。矧今后生辈，未脱童丱俦。刻苦犹不足，讵可思悠悠。而母早孀居，其穷未易瘳。殷勤抚二子，不暇为身谋。杂然万马群，望尔为骅骝。翕如众乐奏，望尔为天球。勿云年尚幼，岁月如川流。及今不加鞭，壮大徒包羞。轻璧惜寸阴，前哲勤进修。勉尔务谨重，戒尔无轻浮。人百己千之，庶解而母忧。"}