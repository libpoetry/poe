{"id":"400627","title":"倒犯 春阴","dynasty":"民国末当代初","author":"饶宗颐","text":"烟妩，对荒灯夜寒，卧龛慵扫。穿林散缟。婆娑处、路长天窈。愔愔巷陌，残雪高低征帆悄。八极正同昏，隐魄栖林表。看停云、换清醥。堆屋乱愁，似草芊芊，和尘牵雾窎。带一水远注，蓦回首、孤城小。算十二阑干好。怕凭高、迢迢游子道。更舞燕搴帘，只黯然斜照。倦游春又老。"}