{"id":"796873","title":"金缕曲 重游城东可羡园，西风戒寒，花事渐减，怅然谱此","dynasty":"清","author":"赵我佩","text":"记得重阳后。访琼英、诗朋小集，东园载酒。一霎倦游原似梦，老了蓉卿菊友。更谁把、柴门重扣。我亦西风怊怅客，耐霜华、寄迹篱根久。人病也，比花瘦。秋容萧瑟浑非旧。剩多情、哀蛩怨蝶，芳丛寒守。粉褪香消金错落，憔悴墙阴锦绣。又兰若、晚钟时候。野圃荒凉斜月冷，近黄昏、归去销魂否。来岁约，莫轻负。"}