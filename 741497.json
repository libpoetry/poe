{"id":"741497","title":"登灵岩","dynasty":"清","author":"曹仁虎","text":"溪回停兰桡，一径破苍霭。层峰隐孤云，断涧流浅濑。行行不辞劳，空翠落衣袂。林昏夜烟微，路仄崖石碍。回看径转幽，远瞩情逾快。嵌空出招提，铃铎语天外。萧条掩石门，寂历到香界。客来息烦襟，散发对清籁。凭高俯湖光，波涛势交会。遥山七十二，罗列青如黛。烟岚入空濛，朝暮各殊态。缅惟馆娃人，事去逾千载。香径寒流清，屟廊荒草废。夕霏送残阳，峰巅变明晦。萧萧闻松篁，隐隐动梵呗。支筇随归樵，苍茫发长慨。"}