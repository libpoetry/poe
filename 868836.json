{"id":"868836","title":"题五畏斋","dynasty":"宋","author":"叶适","text":"曹滕亦据南面槿，坐衙吏贴群趋先。敢云威福自我出，下有赤子高苍天。圣人迭兴建皇极，付祝长官尤恻恻。前碑持立示铭诚，后榜七条垂训释。冰清王令来调琴，四事未畏先畏心。常将方寸勤管摄，不与外物相亏侵。情防骄粗意防满，万事须要畏为本。君不见匹夫胆大气如山，风浪只在须臾间。"}