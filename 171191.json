{"id":"171191","title":"谢说尹惠酒馔","dynasty":"宋代","author":"五迈","text":"逐客次江干，复此风雨夜。元戎念寂寥，更仆相慰藉。醽醁实珍肴，宠光生邸舍。妻孥共感慼，道路或猜讶。谓此偃蹇踪，横被弯弓射。彼哉簧正巧，或者石犹下。同志欲过从，避党辄惊怕。曾谓十连尊，理烦无顷暇。惠顾及无聊，多言莫为谢。平生仗信义，正色叱奸诈。此样不入时，致入人话靶。明时方献文，安得有谤骂。独以殿庐中，语言少假借。遂犯螳螂怒，间坐鸱号哧。先期入帘幕，坐是罗罟护。公施不报恩，高义等嵩华。一言挟纩温，所嗜非酒炙。天日方清明，罪过宜宥赦。白璧可洗瑕，烦公叩造化。"}