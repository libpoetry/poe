{"id":"1077659","title":"太平观道士植瑞香于檐庑间可爱颇恨不及其花时为赋小诗","dynasty":"宋","author":"李纲","text":"道人心境闲，种花白云乡。交柯碧珊瑚，薿薿众叶光。弱质资灌溉，孤根怯清霜。治畦檐庑间，晏温借朝阳。我来恨太晚，不见花吐房。想像正开时，淡紫兼微黄。濯濯炫秀色，霏霏㒟天香。空馀风露枝，璀璨绕回廊。地灵草木润，长与兰蕙芳。明年花更好，矫首遥相望。"}