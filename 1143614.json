{"id":"1143614","title":"书与士瞻上人十首 其二","dynasty":"宋末元初","author":"仇远","text":"野鹤清高六翮轻，孤云万里去冥冥。汉科合应茂才选，唐士曾书遗教经。好趁江南诸老在，尽看蓟北众山青。锦衣归日春风满，期醉沙堤双玉瓶。末俗由来不贵儒，愚夫愚妇恣揶揄。束书合向山林隐，绝迹莫登名利途。膝下有孙贫亦乐，门前无债醉如泥。咸平处士真堪羡，静守梅花住里湖。宦海漂流四十年，老来默默守吾玄。艰危颇得文章力，嫁娶各随儿女缘。白饭充肠聊当肉，好书到手不论钱。閒心懒作邯郸梦，乐取西窗一枕眠。笔砚生涯独善身，一区花竹四时春。无求莫问朝廷事，有耻难交市井人。帘外乌衣飞上下，窗前蜂蕊结轮囷。鉴如居士东邻住，肯借霜豪为写真。倦游懒著小乌巾，短发丝丝雪满簪。信手拈书聊慰眼，转头忘事太无心。笑他杜老频看镜，爱我昭文不鼓琴。喜有山林方外友，时携佳纸索新吟。北风雨后忽南风，顷刻开晴又转东。后土未乾偏有恨，漏天难补太无功。小楼兀坐思猿鹤，好客相期避燕鸿。壁上墨兰香可掬，令人常忆所南翁。豪气年来渐埽除，箪瓢自乐守臞儒。江头尽醉唐朝士，泽畔行吟楚大夫。万里鲲鹏何必羡，一官虮虱不如无。葛巾草履从人笑，莫问青衫似叶枯。"}