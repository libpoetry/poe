{"id":"840966","title":"偕严星樵明府坤刘允仲表弟游也园造北极阁登旷观亭遇雨","dynasty":"清末民国初","author":"金武祥","text":"欲雪不雪寒风骄，老梅耐冷初含苞。同游三人来不速，白云小顶如相招。傍山小园足幽趣，数弓隙地容株茅。山房少憩蓄全力，一气遂造前峰高。亭前旷观动遐思，近自明季溯六朝。繁华极盛历千载，可怜尽付一炬焦。我曾按图揽名胜，但见瓦砾湮蓬蒿。古来石城擅雄镇，九十五里誇兼包。幺么窃据幸扫荡，光天化日兵气销。禅堂茶话感桑海，相与凭吊空萧骚。雨声催我下山去，淅历响遍寒林稍。归途无赖一回首，烟雾迷离入望遥。"}