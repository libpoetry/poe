{"id":"731487","title":"风摧庭菊殆尽用少陵茅屋为秋风所破歌韵","dynasty":"清","author":"恒仁","text":"东窗日白林鸦号，居士偃卧三间茅。有如瘦马嘶寒郊，忽惊撼屋风萧梢。波涛万顷翻檐坳，南箕簸扬不遗力。荒园草木遭戕贼，起视槐柳余空株。竹枝摧折救不得，就中芳菊可痛惜。篱边狼籍无颜色，黄花惨淡叶深黑。直疑风伯心似铁，粗豪不惜风景裂。秋深暂知阴用事，姑缓数日亦佳绝。菊本后凋乃先萎，含情欲诉无由彻。我为移植盆盎间，手汲新泉洗冻颜。置之案侧傍砚山，呜呼菊兮托根幸在幽人屋，一任户外狂飙三日足。"}