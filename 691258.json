{"id":"691258","title":"出罗浮","dynasty":"明","author":"李孙宸","text":"上界回看缥缈间，白云深锁洞门閒。清缘自笑吾真浅，强为尘缘又出山。莫道幽栖意不深，出山未了住山心。不知山鸟关何事，处处留人送好音。物外烟霞世外踪，宿缘能复几回从。羽人莫漫怜相别，还待他时伴赤松。仙家鸡犬隔尘寰，何物将携可出山。惟有瀑流山下水，相随容易到人间。"}