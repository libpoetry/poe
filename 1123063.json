{"id":"1123063","title":"简单周二子","dynasty":"宋","author":"胡寅","text":"回首清明远矣哉，和风还挟禊辰来。丽人空忆行歌乐，曲水难追翰墨才。鬓发飘萧吾自祓，形骸放荡孰相开。早知胜集荷塘上，何不飞觞看耻罍。音尘疏阔思悠哉，有底匆匆不我来。阵合鹳鹅须敌手，诗成珠玉要奇才。新荷雨定如兰馥，曲沼风閒作镜开。况是凉蟾方半璧，清光应欲照金罍。"}