{"id":"1235289","title":"行路难二首","dynasty":"元","author":"王士熙","text":"请君莫纵珊瑚鞭，山高泥滑马不前。请君莫驾木兰船，长江大浪高触天。瞿塘之口铁锁络，石栈萦纡木排阁。朝朝日日有人行，歇棹停鞯惊险恶。饥虎坐啸哀猿啼，林深雾重风又凄。罥衣绊足竹刺短，潜形射影沙虫低。昨夜云月暗，今朝烟雾迷。青天荡荡红日远，王孙游兮草萋萋。行路难，归去来。振衣涤尘转淮海，故山之云莫相猜。行路难，古犹今。翻手覆手由人心，江空月落长短吟。辚辚之车渡黄河，汎汎之舟江上波。汉使叱驭九折坂，将军横旗下牂牁。君不见长安大道人如蚁，漏尽钟鸣行不已。又不见吴江八月人戏潮，赤脚蹴踏潮愈高。男儿有志在四方，忧思坎轲缠风霜。不及江南豪富儿，一生足不下中堂。烹龙膏，荐麟髓，千金一笑如花美。忽然对面九疑峰，送君千里复万里。生铁无光剑花紫，薄霜碎碎月在水。鸡鸣函谷云纵横，志士长歌中夜起。"}