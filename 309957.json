{"id":"309957","title":"解语花·春意满前，东君将至，作此迓之","dynasty":"现代","author":"邓嘉缜","text":"雪酥屐齿，冻缩檐牙，寒意新来浅。骚情缱绻，梅花绽、暗逗春魂一线。将春试劝。自那日送归依恋。经万千、偻指回肠，又盼东风面。闻道渡江甚便。记花明柳暗，前踪未远。萋萋芳甸。经年别，忍听王孙凄怨。芳韶密眷。似袅晴丝难剪。待云軿、迎到东君，野绣青郊遍。"}