{"id":"909525","title":"水龙吟 其六 丁未约诸叔父玩月，期而不至，时适台论","dynasty":"宋","author":"李曾伯","text":"举杯长揖常娥，高情怜我霜髯白。婆娑树底，老蟾何物，千秋一色。一镜高悬，肺肝洞烛，了无尘隔。任亿千万里，同然玉界，都不管、天南北。老子萍蓬踪迹。对西风、几番行役。平生玩事，从头细数，山川历历。明月明年，知他何处，能如今夕。惜无人共我，登楼酹古，一笑横笛。"}