{"id":"689698","title":"寿石制军","dynasty":"明","author":"岑徵","text":"锡马彤弓出尚方，褰帷衔命镇炎荒。烽烟两道销黄钺，士女三年化衮裳。开府声华瞻北斗，重臣家世本南阳。霜风不动辕门静，云汉昭回海日长。秋高边海迥无尘，声教覃敷有世臣。南国巡行同召伯，东郊为政借君陈。歌钟待锡承丹券，宵旰无劳慰紫宸。长白中嵩佳气并，累朝藩翰又生申。枌榆系籍盛朱轮，三锡殊方秉大钧。万里东南分节制，两年山海静烟尘。鸣条风歛秋雷薄，触石云生化雨新。南极近临牛女次，青天遥望紫微辰。"}