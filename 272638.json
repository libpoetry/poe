{"id":"272638","title":"金缕曲·送秋舲人都谒选","dynasty":"清代","author":"吴藻","text":"羌笛谁家奏。问天涯、劳劳亭子，几行秋柳。侬是江潭摇落树，猎猎西风吹瘦。算往事、不堪回首。阅尽沧桑多少恨，古今人、有我伤心否。歌未发，泪沾袖。浮沤幻泡都参透。万缘空、坚持半偈，悬崖撒手。小谪知君香案吏，又向软红尘走。只合绾、铜章墨绶。指日云泥分两地，看河阳、满悬花如绣。且快饮，一杯酒。"}