{"id":"466967","title":"文革四十年祭四首","dynasty":"当代","author":"陈仁德","text":"黑手遮天恶胆张，红潮卷地反旗扬。忍教世态如汤火，惊见人心似虎狼。四海都归三字狱，百家尽入一言堂。长安街上狂歌起，不是升平是国殇。一夕狂风扫士林，儒冠满地气萧森。豆箕燃后千家哭，瓜蔓抄时万马喑。血染山河春色冷，枪挑将帅战云深。避秦去国浑无计，望断桃源哪可寻。率土沉沦大厦倾，赤旌汹涌乱神京。独夫手引群魔舞，副帅魂飞举国惊。别有风光归白卷，更无雨露到苍生。狗烹兔死寻常事，血色遥连紫禁城。君王喜怒总无端，谈笑能令六月寒。早毁青山成赤土，长将白骨筑神坛。三千劫后花重放，四十年间指一弹。痛史何堪灯下读，分明满纸血斑斑。"}