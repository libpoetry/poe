{"id":"138292","title":"复次韵·老来绝意风云会","dynasty":"宋代","author":"吴芾","text":"老来绝意风云会，久欲脱身尘垢外。有时偶被世缘牵，咄咄书空常作怪。一麾何事到江城，却犯喧嚣亲琐碎。簿书丛里度光阴，倏忽已惊逾一载。所幸连年值有秋，颇足稻粱富鱼蟹。正愁客少无与娱，忽得诗流真我辈。剧谈终日坐生风，洗濯烦襟一何快。酒行到手君莫辞，有鳖可炰鱼可脍。"}