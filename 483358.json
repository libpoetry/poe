{"id":"483358","title":"拟古","dynasty":"明","author":"贝翱","text":"妾有绿绮琴，中含凤凰音。不为《黄鹄操》，试作《白头吟》。河中锦鸳鸯，比翼相因依。落花随飘风，各自东西飞。物情有不同，贞心以为保。春葩折秋霜，容华岂常好。芙蓉出绿水，见别污池中。白璧荐泥涂，乃与瓦砾同。妾有五色丝，为君制衣裳。朝朝勤拂拭，夜夜为薰香。将心置君腹，知君忘不忘。"}