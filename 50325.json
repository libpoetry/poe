{"id":"50325","title":"击壤图·陶唐天子调八风","dynasty":"明代","author":"杨慎","text":"陶唐天子调八风，凤仪兽舞明廷中。谁知鼓腹行歌者，复有山中击壤翁。短袖单衣露两肘，野状村容不自丑。掀髯笑傲肩相随，共道帝力我何有。柳谷饯日旸谷宾，老翁那记昏与晨。一作一息有出入，时耕时凿无冬春。蓂荚开残又朱草，生来未识平阳道。海隅赤日烧九州，寰中息壤汩洪流。已见天戈挥丹浦，更闻风伯殪青丘。老翁其间百不忧，直从红颜到白头。君不见许由逃尧劳步履，巢父洗耳污清泚。华封老人费言辞，康衢小儿强解事。姑射丰姿虽可珍，神仙仿佛信难真。君看击壤千年后，多少行歌带索人。"}