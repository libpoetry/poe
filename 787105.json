{"id":"787105","title":"饮集敬亭松堂同墨香叔汝猷贻谋二弟暨朱大川汪易堂即席以杜句蓬门今始为君开分韵淂蓬字","dynasty":"清","author":"敦敏","text":"人生忽旦暮，聚散如飘蓬。谁能联同气，常此杯酒通？阿弟开家宴，樽喜北海融。分盏量酒户，即席传诗筒。墨公讲丰韵，咏物格调工。大川重义侠，击筑悲歌雄。敬亭妙挥洒，肆应才不穷。汝贻排酒阵，豪饮如长虹。顾我徒老大，小技惭雕虫。最后易堂至，谐谑生春风。会者此七人，恰与竹林同。中和连上巳，花柳烟溟濛。三春百年内，几消此颜红。卜昼更卜夜，拟宿松堂中。"}