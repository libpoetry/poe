{"id":"1184554","title":"谒禹庙","dynasty":"唐","author":"徐浩","text":"亩浍敷四海，川源涤九州。既膺九命锡，乃建洪范畴。鼎革固天启，运兴匪人谋。肇开宅土业，永庇昏垫忧。山足灵庙在，门前清镜流。象筵陈玉帛，容卫俨戈矛。探穴图书朽，卑宫堂殿修。梅梁今不坏，松祏古仍留。负责故乡近，朅来申俎羞。为鱼知造化，叹凤仰徽猷。不复闻夏乐，唯馀奏楚幽。婆娑非舞羽，镗鞳异鸣球。盛德吾无间，高功谁与俦。灾淫破凶慝，祚圣拥神休。出谷莺初语，空山猿独愁。春晖生草树，柳色暖汀洲。恩贷题舆重，荣殊衣锦游。宦情同械系，生理任桴浮。地极临沧海，天遥过斗牛。精诚如可谅，他日寄冥搜。"}