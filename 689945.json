{"id":"689945","title":"赋雪次滁州孙环山进士韵","dynasty":"明","author":"张天赋","text":"飞花流出空中现，四野平铺不见垠。五出浑然同一白，眼前谁作认花人。碧天摇落琼花片，太极根荄岂有垠。柳絮也应擅才调，隔帘尤有看花人。玉粉谩收煮山茗，超□□□觉无垠。从教换我通仙骨，冷笑销金帐下人。寒拍乱花弥六合，谁□□□自青天。苦心不似羲皇眼，看破初开未有年。天雨零花谩积堆，梨花庭院亦轻猜。美人剩有山阴兴，中夜何妨带月来。照眼寒光满结堆，散盐空费谢庭猜。对炉自理烹茶火，门外应无俗客来。天风猎猎夜漫漫，独坐烧梨展易观。明月有情梅有伴，水晶帘外水花寒。煖阁高歌兴自漫，逼人风景更谁观。封姨也有姮娥巧，碎剪琼花片片寒。舞倦天风白满楼，阒然谁不为埋头。多情惟有梅花月，添得新妆不带愁。琼花飞遍满皇都，顿觉人间素练图。寒透黑貂风力峻，穷厓何以得回苏。"}