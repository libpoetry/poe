{"id":"704909","title":"岐山亲家东厅雅叙走笔","dynasty":"明","author":"霍与瑕","text":"五载天南别，鸿音复太疏。何当瞻气象，真足慰离居。细叙亲家礼，温寻报国书。宾筵何猝尔，应是日无虚。女眷集中堂，东厅宴绿郎。幽花谁共赏，时果自生香。过午酒无量，迎秋诗欲狂。况有高人在，遐心天际翔。乡里故多贤，陈良或未先。词源三峡水，心地九秋天。倾盖论初合，持觞意已传。素琴如拂拭，为奏五噫篇。俊逸来清海，因缘侍帝乡。湛家离眷里，陈榻旧辉光。铜柱游几遍，金台誉更芳。芝兰看满室，吾欲挹天香。"}