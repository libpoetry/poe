{"id":"420598","title":"金缕曲 寄瓶斋","dynasty":"近现代","author":"许宝蘅","text":"孤负明珠约。走天涯，听风听雨，断蓬飘泊。水殿云廊何处是，曾似梦魂征逐。谁赠与，江篱盈菊。角枕欹斜眠不稳，任春寒压住食绸薄。千里路，难商略。沉沉鼍鼓明红烛。料今宵，玉钗频叩、金钱暗卜。三月长安花似锦，骢马经过河曲。休问起、华亭鹤唳。怕有伤春狂刺史，醉当筵，泪湿千条竹。人间事，红蚕箔。"}