{"id":"1247194","title":"水南山房诗为任立本赋","dynasty":"元末明初","author":"蓝仁","text":"南溪白云白如练，万壑松萝对山县。幽人结屋溪上居，稚子过庭能读书。清流美竹秋潇洒，棐几明窗日閒暇。坐中往往见樵渔，门外时时驻车马。盛世弦歌比屋闻，淮南兵革又纷纷。平川战血流成海，白日妖氛涨作云。一自离家从部曲，梦绕故山烟水绿。被褐愁趋戎马群，牵萝谁补南溪屋。近随都尉入关中，远逐嫖姚树战功。匣底笑看三尺剑，尊前起舞万人雄。三年留滞关山外，环堵蓬蒿果安在。荒林猿鹤怨秋风，落日鱼龙愁远海。时清方且归去来，他乡道路多尘埃。有才未必长在野，君王已筑黄金台。"}