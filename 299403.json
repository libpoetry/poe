{"id":"299403","title":"秋夜迷怀·平生论史眉飞扬","dynasty":"清代","author":"郭柏荫","text":"平生论史眉飞扬，独喜汉吏称循良。头会箕敛谁作俑，既雨犹欲烹宏羊。尤而效之罪又甚，咄咄毋乃丧心狂。亟思投劾遂初志，畏此谴怒中徬徨。吁嗟乎！疮痍未复事供亿，三郊三遂需刍粮。暂累吾民岂得已，所惭从政非管商。闾阎膏血长官泪，慎勿攫取充贪囊。宽之一分亦元气，愿揭斯语悬堂皇。碧天浩浩明月午，独对官阁焚心香。"}