{"id":"681236","title":"成国公家槐树歌","dynasty":"明","author":"李东阳","text":"东平王家足乔木，中有老槐寒更绿。拔地能穿十丈云，盘空却荫三重屋。忆昔前王初种时，高门驷马相追随。五朝恩露簪缨重，四世威声草木知。世间植物因人瑞，培植深根乃天意。向月长留宿凤巢，排霜故作蟠虬势。舞袖飞花绕北堂，屯阴列戟森成行。碧窗雨过看秋霁，纱帽风低坐晚凉。古来匠石须廊庙，堂中丝竹应同调。冯氏空传大树名，王公岂待三槐兆。木天老朽旧通家，树犹如此我堪嗟。愿公人好树亦好，长共河山阅岁华。"}