{"id":"1247711","title":"相逢行赠徐刚中之建宁兼柬黄彦美总帅","dynasty":"元末明初","author":"蓝智","text":"去年逢君紫霞洲，今日逢君沧海头。逢君处处好颜色，叹我年年长作客。被褐昂藏七尺躯，蟠胸磊落五车书。姑苏台北曾走马，越王城南还钓鱼。看花梦想扬州远，采药归来杏林晚。堂上慈亲鹤发长，阶前幼女鹑衣短。见君虽贫不解愁，结交尽是豪雄流。侯门咫尺耻干谒，客路寻常歌远游。我亦扁舟滞江浦，握手相看总羁旅。千年龙剑蚀尘泥，三月莺花老风雨。明日洪塘又送君，离亭诗思正纷纷。黄垆有酒莫漫醉，待余同拟梅仙云。"}