{"id":"787556","title":"题贾小谷独立图","dynasty":"清","author":"许传霈","text":"瞻彼华顶石，巍巍高无极。抚此涧底松，郁郁挺千尺。卓哉贾氏子，胸次常超特。不辞近市居，清浊齐荡涤。人为此身病，身病良足惜。不知有此心，心心印无迹。绘成独立图，古道见颜色。天地情所钟，万物尽充积。辣手许转环，砥足柱家国。登高快一呼，众响闻历历。漫道群居卑，独乃群之的。悬高隐市朝，道大无反侧。长坂思骏蹄，云路奋健翮。君子识其真，无入不自得。盍观南山竹，不揉自能直。"}