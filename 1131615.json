{"id":"1131615","title":"望江南二首 送黄冕仲知福唐","dynasty":"宋","author":"廖刚","text":"无诸好，方面镇全闽。千骑泛云归洞府，三山明玉外风尘。依约是蓬瀛。贤刺史，龙虎檀香名。金花已传当日梦，锦衣聊慰故乡情。和气万家春。蓬山晓，龟鹤倚芝庭。云覆宝熏迷舞凤，玉扶琼液荐文星。棠荫署风清。人尽道，天遣瑞升平。九万鹏程才振翼，八千椿寿恰逢春。貂衮瞩公荣。"}