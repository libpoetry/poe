{"id":"832453","title":"暗香疏影 九日怀故园桂树","dynasty":"清末民国初","author":"陈洵","text":"赋情月屋。望广寒树老，山河惊目。梦里悲秋，潇洒临风几枝玉。叶下亭皋又晚，休再忆画堂春绿。向夜深蝶怨蜂愁，风景小壶宿。容易重阳待到，旧觞露更洗，芳思盈斛。却恐佳期，过了中秋，不比及花腴菊。惟教客鬓苍华冷，恨空锁钿筐金粟。想故山今夕怀人，散入楚骚成曲。"}