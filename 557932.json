{"id":"557932","title":"题三香图歌","dynasty":"明","author":"张弼","text":"重华遥遥狩苍梧，三妃落落留冀都。重华骑龙去不返，三妃凝望泪眼枯。泪眼枯肠断绝游魂飞度，大江南九疑云寒。冻斜月金支翠盖，杳无踪湘水巫猿。自呜咽三妃指天叩地盟，无复深宫怨离别。重华神圣不可孤，共化幽花播芳烈。女英乃作江上梅，玉面依然骨如铁。娥皇乃作水中仙，罗袜凌波何蹩躠。婵娟癸比作山矾，宵明烛光任啼血。不逐桃李媚春风，不逐葵榴附炎热。千秋万载金石交，谩把精神斗冰雪。憔悴湘累浪作歌，招不徕兮可奈何。何如吴下徐熙笔，写将香影共媻娑。"}