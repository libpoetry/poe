{"id":"1109109","title":"六言五首赠李相士景春","dynasty":"宋","author":"刘克庄","text":"谤东家丘如狗，誉太史儋犹龙。卿可自用卿法，吾未始出吾宗。少年勿议宿士，阿瞒自是相师。蒙叟馘黄项槁，桓郎眼小声雌。马公带些火色，孟生不合山肩。争问唐举相法，谁赠君平卦钱。被人看杀叔宝，无地逃生伯喈。试问天人眉宇，何如土木形骸。眼有紫棱安用，眉无黄色何妨。自断非封侯相，尚堪作牧牛郎。"}