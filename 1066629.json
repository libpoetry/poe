{"id":"1066629","title":"二十五日道祖沧浪亭落成召会","dynasty":"宋","author":"葛胜仲","text":"东园延袤不论亩，树梓成行俱楚楚。方池瀰漫涨涟漪，藕花清酣娇欲语。临流新筑沧浪亭，斧斤断手邀落成。苏家风月旧无价，千金买得亭和名。穹庐饮马吴江水，长洲万井红烟起。齐云楼观委寒灰，那有相家歌舞地。稽山别乘今豪英，肯将胜事颓家声。青毡旧物今在眼，彷佛北牖仍东荣。把盏聊为主人寿，乱离已往空搔首。请看前日闹巫医，岂有閒情举樽酒。朝来大火落南躔，已觉病骨苏凉天。剩捣橙齑斫鲈鲙，全家醉倒秋风前。"}