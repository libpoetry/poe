{"id":"1110899","title":"次秀野沧波馆刈麦二诗","dynasty":"宋","author":"朱熹","text":"传闻泛宅贺新成，破月冲烟取次撑。鹢首斜飞寒浪急，篷窗侧转好山横。知公兴有江湖迥，顾我诗无玉雪清。欲跨船舷还未敢，几时得伴镜中行。贻牟夙昔但声歌，今见郊园乐事多。且喜瓯窭符善祷，未须芦菔颦妖娥。霞觞政自誇真一，香钵何烦问毕罗。我欲卖刀来学稼，不知还许受廛么。"}