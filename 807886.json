{"id":"807886","title":"贺新郎","dynasty":"清","author":"陈维崧","text":"往事寻思否。记当时、伯仁一醉，诸公屯守。粉壁练裙沾洒遍，墨汁酒痕都有。曾醉请、秦王击缶。三十馀年如电抹，画风光、少个丹青手。能几日，颓然叟。风生百感三杯后。忆从君、觞倾三雅，书窥二酉。今日低吟思旧赋，呜咽山泉决溜。叹鹃血、啼完几斗。不是郡楼吾懒上，怕重经、董相帷前走。忘不得，西园偶。"}