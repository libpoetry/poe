{"id":"569001","title":"洪山人自永嘉偕肖甫司马过吴门轻舟入访云将入燕赴平津之约余时病起为蔬食以供从容久之因成一章为别","dynasty":"明","author":"王世贞","text":"白日丽中天，群星环北极。麟凤既郊游，猿鹤不遑息。策杖辞永嘉，呼舠凌震泽。欣陪元礼济，将首赣君席。余时病初起，苍苔绣行迹。一刺破衡门，胡床下东壁。暂割周颙嗜，聊充井丹食。宿酝挏乳浓，新炊菰米黑。饭罢何所为，嗒然竟日夕。空名无可借，实际嗟何得。试看眉宇间，宁无首阳色。"}