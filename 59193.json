{"id":"59193","title":"游太姥石门","dynasty":"明代","author":"傅汝舟","text":"名山多石门，太姥奇莫状。想当开辟来，必有万鬼匠。大石架不如，小石巧相放。乍看怖欲堕，谛视极牢壮。一夫过仅容，云至不能让。初从俯身入，栈级屡下上。天窗漏日微，龙井滴泉旺。□□展复光，九门递趋向。出门见石峰，秀色九天望。一削倒地平，匪特取屏障。霞古荡幽痕，真骨固无恙。老树多生芝，幽潭亦成浪。好鸟时出游，于人每相撞。如知东方生，图记语非妄。斯游满深衷，何以答神贶。"}