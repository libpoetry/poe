{"id":"979409","title":"次韵王宗正定国与苏翰林先生黄校书鲁直唱和","dynasty":"宋","author":"晁补之","text":"东国宽市征，西山休骑屯。时清诗人喜，洗濯出佳言。渊源苏夫子，河入莆菖翻。轨辙校书君，驾骖盗骊奔。后来得浚冲，它人孰窥藩。譬余学礼素，妇祭盛于盆。不应麾门墙，尚许酌衢樽。梦天九门开，灿然列星繁。群公顾我喜，颜若白璧温。赤城何足蹑，愁绝永嘉孙。"}