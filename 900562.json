{"id":"900562","title":"张子渊携二子西归求予诗为赋此以致乡党之义","dynasty":"宋","author":"张栻","text":"穷冬溯荆江，风急波涛怒。张君一叶舟，追逐任掀舞。时从古岸边，颇得班荆语。君家岷山下，须眉挟风雨。万里垂橐归，问君自何苦。两儿才过膝，秀色隐眉宇。昨者试省中，旁观正如堵。诵书声琅琅，亦复记训诂。呼前与酬答，进止良应矩。我为三咨嗟，每见必摩拊。祝君须爱惜，事业贵有序。美质在陶冶，如器无苦窳。道远方愁予，速成戒自古。可使利欲风，居然熏肺腑。良心人所同，爱敬发端绪。岷江本一勺，东流贯吴楚。但当养其源，日进自莫禦。君归闭门思，予言或可取。"}