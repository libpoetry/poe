{"id":"273510","title":"金缕曲·读元人杂剧，用罅字韵","dynasty":"现代","author":"汪东","text":"日影穿帘罅。也不须、茅柴斟酒，枯荷包鲊。检取残编饥堪疗，字字珠玑光射。笑文体、何分高下。试看才人无不可，总堂堂、笔阵千军怕。无此笔，匏空挂。谁能激壮谁潇洒。倩登场、衣冠傀儡，颊毫添画。南曲高生称独擅，杂剧终推关马。唤羯鼓、凭阑快打。合得筚琶随村唱，是当年、万口流传者。时世易，任狼藉。"}