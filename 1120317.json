{"id":"1120317","title":"立春帖子 太上皇后阁","dynasty":"宋","author":"周必大","text":"铜史供新历，壶天报早春。桃花开阆苑，柳色动瑶津。兴庆唐仪重，东朝汉会尊。帝家春更好，日月照乾坤。彤管播徽音，年年姒佐文。向来长乐注，溢美谩纷纭。旧疑庄叟大椿年，一度春回岁八千。今见东皇与西母，谁言此语是虚传。清晚鸣鞘下紫宸，玉觞椒酒寿双亲。衮衣更得袆衣助，总道新春胜旧春。两宫勤俭妇承姑，铺翠销金举世无。茧馆新蚕家法在，民间应有裤兼襦。"}