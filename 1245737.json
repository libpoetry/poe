{"id":"1245737","title":"五王毬歌","dynasty":"元末明初","author":"杨维桢","text":"天河洗玉通银浦，云气成龙或成虎。金丝剪断黄台瓜，萼绿五枝生五花。让王不在荆蛮俗，李家兄弟真骨肉。醉归何处戏毬场，黄衣天人是三郎。十幅大衾惊裂纩，西风夜入金鸡障。五马一龙龙化猪，大绷儿在黄金舆。青骡万里蚕丛路，雄狐尚复将雌去。凉州曲破可奈何，至今玉笛忆宁哥。"}