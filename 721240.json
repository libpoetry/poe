{"id":"721240","title":"自感","dynasty":"明末清初","author":"陈子升","text":"夸父深林托杖根，巫咸渺渺自天阍。空江落日双悬泪，衰草秋山九逝魂。何处归耕无妄邑，有人搔首莫愁村。孤清得学于陵子，李下寒浆足灌园。莫臂饥鹰莫钓鳌，泰山遮莫等鸿毛。日光肯照冯生铗，霜色先凋范叔袍。迥出楼台何岁月，相依篱落此蓬蒿。因风漫谢芦中父，海岛俄奔白马涛。"}