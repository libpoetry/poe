{"id":"168347","title":"王献之洛神赋帖赞","dynasty":"宋代","author":"岳珂","text":"庆云绚彩，河汉萦之。列星垂天，日月明之。先民授能，维圣成之。英英后先，畴其胜之。有晋大令，父而兄之。一门擅奇，民共称之。小楷之传，抑更精之。芝灵葩奇，杳莫名之。赐书官奴，既准绳之。洛神出蓝，而复青之。阅几何年，劫火经之。鬼神护持，莫凭凌之。煌煌炎图，帝中兴之。严除清厢，又南荣之。翰权墨衡，千古程之。神览睿藻，二难并之。一真既藏，大训形之。流秘下方，万目惊之。或轶或传，式经营之。十阅岁华，迄克膺之。竭橐以酬，尚或矜之。恍然旧观，缄且{滕去水加糸}之。有炜庙炜，天球鸣之。鄙俚混淆，敢曰声之。金签玉笺，谨毖扃之。咨尔子孙，思供承之。"}