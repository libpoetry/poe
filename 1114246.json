{"id":"1114246","title":"次韵陈君实先生","dynasty":"宋","author":"李弥逊","text":"阅世端如木偶人，不须离妄始逢真。功深夜鼎三时火，候转秋河万里银。可笑侏儒空饱粟，犹怜痀偻解凝神。他时应见鞭鸾凤，老去浮藜不夜辰。骑马长安漫踽凉，几番桃李艳晨妆。目官厌阅是非海，心地不闻知见香。九转未能超北陆，一廛终待老南塘。会令坚白消同异，世事秋棋玉石忙。"}