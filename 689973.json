{"id":"689973","title":"为杨廷献题画六首","dynasty":"明","author":"张宁","text":"山色青无际，溪流绿渐深。淡烟依远岫，疏雨过平林。不见轮蹄迹，惟闻钟磬音。何当去城市，来此极招寻。僧舍烟云表，人家木石中。乱山迷远近，流水绕西东。犬吠穿萝月，猿鸣落叶风。曾逢隐人说，庐阜路相通。度壑飞流急，缘溪狭径长。松杉围古寺，鸥鹭下回塘。旧讶周颙隐，今无贺监狂。惟馀林下叟，淳朴似虞唐。山峻容过鸟，溪深隐钓舟。平生不到处，今日偶来游。迤逦踰青障，招寻近翠楼。桃花流水暮，归路使人愁。路僻无忙步，林空有远情。幽寻行复坐，诗绪乱还清。水到荒矶绝，云依野树生。何时休世念，来与尔同盟。名郡浙东西，耶溪与霅溪。水平吴地落，潮长越山低。杨柳藏鸦密，芙蓉隐棹齐。何当寻贺监，来往日攀跻。"}