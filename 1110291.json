{"id":"1110291","title":"万景楼三首用韵","dynasty":"宋","author":"孙应时","text":"皛皛三江水，岧岧百尺楼。云山接南诏，风景冠西州。徙倚乾坤大，徘徊岁月流。明朝怅回首，湖海一归舟。德润连城璧，文工五凤楼。不愁来蜀徼，政喜识荆州。世久欺儒素，人当问品流。平生郭有道，得共李公舟。阮籍少青眼，元龙思卧楼。与君非俗士，为我望神州。明月不可问，长江空自流。悠悠复何道，行止一虚舟。"}