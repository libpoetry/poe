{"id":"796870","title":"长亭怨 舟中与笛楼从叔联句","dynasty":"清","author":"赵我佩","text":"怅扑面、黄尘飞惹。放棹中流，翠帘深挂。眉样春山，晚妆愁见泪痕泻。淡浓休画，懒对镜、霜豪把。乳燕学呢喃，似诉说、离情无那。水榭。倚蓬窗玩月，不觉烛花红灺。裁笺谢别，犹忆到、酒阑歌罢。偿吴郡、旧雨相逢，要约略、杭州新话。怕归梦难成，倦听邮亭更打。"}