{"id":"738902","title":"游中岩","dynasty":"清","author":"彭端淑","text":"上岩欲倚天，下岩欲拔地。中岩尤突兀，横插两崖际。溪泉直复纡，流韵幽以邃。苍藤仗老树，近绿将日蔽。咳唾有猿惊，拍手观鱼戏。钟磬度杳冥，断续出烟寺。山奇赤亦古，径僻罕人至。吾慕苏髯公，千载见遗字。赤壁走龙蛇，不随风雨替。探奇兴不穷，访古性所嗜。回首觅归途，谷口白云闭。"}