{"id":"815717","title":"白雁","dynasty":"清","author":"钱宝琛","text":"关山渺渺两霏霏，倦翮横拖雪氅衣。芦荻风高孤影淡，稻粱岁晚素心违。平沙空阔飘清散，远渚依微下夕晖。不见红襟双燕子，年年争傍画梁飞。江湖何处定风波，万里冲寒练影过。夜色低迷青海月，晓霜暗度玉津河。羽毛高洁边尘远，心迹分明别绪多。寄语天涯羁旅客，鸥盟鹤梦未蹉跎。"}