{"id":"1050231","title":"送许栖墨道士","dynasty":"宋","author":"郭祥正","text":"结庐守亲冢，淡食毕丧制。焚香诵宝经，倾悲拔冥滞。神明扶孝思，肌发保阳气。支离仅不死，邻里为歔欷。倏然叩予门，殷勤谢铭志。袖携一幅图，离坎备形势。明堂正丘穴，松槚列新翠。身虽离冢旁，披图即流涕。拿舟遽言别，讳曰仲春至。酌水采嘉蔬，藉草具严祭。又言广栽植，薄取岁时利。事死如事生，终焉达斯志。儒者似君稀，况复褐冠类。谁为孝子传，吾诗信无伪。"}