{"id":"687186","title":"与李半溪","dynasty":"明","author":"刘麟","text":"翀翀五湖水，水浒多遗老。官罢各来归，优游遵故道。惊尘方蔽空，无一挂怀抱。永谢车马喧，但知衣食好。社饮已再三，叹想苦不早。古今重八帙，何幸怀君年。余也湖心水，君如水上船。大风扬其波，千尺不敢先。俯仰社及社，唱酬篇复篇。凤声云日表，蝉号风露前。耕桑本一曲，杖履得相牵。多闻已谐约，直谅不违天。饮酒或取适，放怀空万缘。此谊幸不孤，瑚琏同一川。烈烈青州守，吐气成云烟。前年入我室，百斛甘我泉。自云招南村，慷慨沽十千。今晨践斯约，逸兴挥蛮笺。月斜裹足去，天地俱茫然。临别敢一博，一安还一迁。吕望及卫武，何如?与篯。东施与西施，异代知谁贤。"}