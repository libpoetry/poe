{"id":"703483","title":"悼骡三首","dynasty":"明","author":"释函可","text":"淡泊幸相守，残躯赖尔扶。忽然辞我去，愈觉一僧孤。牛骥嫌同皂，风沙怯远途。自今能解脱，含泪奠生刍。一钵同行乞，三年不厌贫。崎岖劳曲折，雨雪共酸辛。何忍抛愁骨，翻如失故人。言寻旧竹杖，彳亍更谁亲。所苦不能待，春深老渐长。殊形宁受畜，驯性最难忘。沟壑尔先俟，冰霜我独尝。伤心惟闭户，咫尺即羊肠。"}