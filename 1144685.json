{"id":"1144685","title":"吴姬曲五首","dynasty":"宋末元初","author":"戴表元","text":"吴姬来，吴船荡漾湖花开。隔堤迎笑欲飞举，不用少年多桨催。问君青春得几许，看取架上红玫瑰。吴姬歌，歌声宛宛歌情多。当尊一阕且呼酒，酒遍馀声无奈何。春风颠狂亦如我，坐见花外摇湖波。吴姬舞，朝看成云暮看雨。偶然欲笑一回眸，锦段金钱落如土。谁家学取野鸳鸯，终日痴迷弄沙浦。吴姬醉，浓花烂蕊春憔悴。当筵赌令讳空拳，忘却拈三并数四。坐中痴客尽偷看，翠亸云翘攲不坠。吴姬归，潮光烛影红辉辉。中心有语不敢吐，安得作月生汝衣。明朝花下更须醉，放取后园莺燕飞。"}