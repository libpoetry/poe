{"id":"1220747","title":"李浔阳死节歌","dynasty":"元","author":"周霆震","text":"蜀川会汉投匡庐，浔阳之厄江西枢。李侯仗节忠贯日，存没誓与城池俱。夫何郡将弛练卒，世禄忍负私其躯。寇来谈笑启关遁，坐使邑井成丘墟。侯时力疾短兵奋，臣首当血心当刳。魂归谒帝恸伏阙，涂地肝脑民何辜。臣衷愿沥付渠荅，臣首欲飞宜仆姑。誓坚红壁歼众丑，却扫淮蔡匡全吴。黄尘四低黑风淡，赤豹腾驾苍虬呼。山川几劫铸英气，上溯古昔谁其徒。平原汗马河北重，江淮安堵睢阳孤。颜张凛凛心未死，迥立千载诚相孚。况闻有子殊激烈，义在从父轻头颅。石头之袁姑孰卞，两间忠孝何时无。纷纷卖降与弃甲，仰视汗喘呀长吁。惟公盖自元气立，顾盼所取皆诗书。当年射策首多士，已分一念金无渝。勖哉谋国慎所托，古今大勇惟真儒。"}