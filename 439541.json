{"id":"439541","title":"穆陵道中二首","dynasty":"金","author":"党怀英","text":"沂山一何高，群峰郁孱颜。我行问遗老，云此小太山。望秩有常祀，其神号东安。草荒穆妃坟，雨剥汉武坛。神仙果何在，可想不可攀。千年等一昔，俯仰悲人寰。东望蓬莱宫，咫尺沧波间。重山复峻岭，溪路宛盘盘。流水滑无声，暗泻溪石间。岸草凄以碧，鲜葩耀红丹。高云映朝日，流景青林端。我行属朱夏，欲愒不得閒。山中有佳人，风生松桂寒。"}