{"id":"887458","title":"木兰花慢 其五 饯韩似斋赴江东鹾幕","dynasty":"宋","author":"吴文英","text":"润寒梅细雨，卷灯火、暗尘香。正万里胥涛，流花涨腻，春共东江。云樯。未传燕语，过罘罳、垂柳舞鹅黄。留取行人系马，软红深处闻莺。悠扬。霁月清风，凝望久、鄮山苍。又紫箫一曲，还吹别调，楚际吴旁。仙方。袖中秘宝，遣蓬莱、弱水变飞霜。寒食春城秀句，趁花飞入宫墙。"}