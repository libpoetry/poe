{"id":"1253056","title":"江南弄七首","dynasty":"元末明初","author":"刘基","text":"江南细水缃绮波，江南綵女雏凤歌，凝嚬引睇纡青蛾。纡青蛾，舒窈窕，网轩绣户锁娇春，不放杜鹃来木杪。雄龙呼雌江底鸣，山摇谷殷江波惊，馀音不断随风征。随风征，入湘竹，截玉钻星吹向天，楚江六月无炎燠。湖波澄明日色鲜，画鹢相随出采莲，娇红曼绿斗春妍。斗春妍，倚徘徊，今朝花尽且归去，明日更有新花开。河曲悬匏渭滨竹，碧鲜削出蓝田玉，轻翎参差飞羽谡。飞羽谡，幽簧含，丹樱瑶笋调清吹，月明紫凤来??。采菱女子木兰船，翠裙红袖青玉钿，摇光荡影惜婵娟。惜婵娟，愁夕晖，拔蒲歌断鲤鱼入，归去芰荷香满衣。江草萋萋春渺渺，江皋出游多窈窕，轻霞衣裳碧云袅。碧云袅，红日斜，鸳鸯飞过绿渚去，东风吹落菖蒲花。巫山岧峣巫峡长，瑶姬出舞朝云翔，翠葩婹袅金支光。金支光，丹叶赩，宝鸡为使凤为骖，去雨来风乐无极。"}