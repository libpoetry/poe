{"id":"1237412","title":"哭御史王公","dynasty":"元","author":"黄溍","text":"有人新自甬东来，别后音书第一回。欲问布帆无恙否，岂知尘世隔蓬莱。被发胡为竟渡河，由来魑魅喜人过。不须待听山阳笛，一曲箜篌哀思多。早岁栖身拟凤池，桑田为海已多时。路人方为乘骢止，流水生涯遽可悲。玉堂政要谪仙人，何意先成采石坟。人物渺然时事异，漫今平地有青云。金阜原头草未生，儿郎俄已去骑鲸。黄泉会有相逢处，转见人间母子情。孤儿思父母怜儿，忍见铭旌独返时。毕竟江鱼与蝼蚁，世间何物最堪悲。楚客犹疑刻剑痕，秋风已到孟尝门。残潮落月天涯夜，剪纸谁招万里魂。天吴罔象正纵横，谁认鳌山顶上行。海气昏昏风雨恶，梦中无路吊先生。"}