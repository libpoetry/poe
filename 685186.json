{"id":"685186","title":"长安春雪曲五首","dynasty":"明","author":"王稚登","text":"春风吹雪下桑乾，添得城中一夜寒。干鹊楼高消不尽，长安街上马头看。一半秦声半楚声，秦娥调瑟楚娥筝。凤凰城里家家雪，但是红楼冻不成。御柳黄丝未满条，宫花红蕊不胜娇。至尊看雪开温室，亲赐昭仪壁上椒。暖玉琵琶寒玉肤，一般如雪映罗襦。抱来只选《阳春》曲，弹作盘中大小珠。勒寒桃李未成蹊，啄雪流莺已自啼。进得貂裘浑不着，圣人春日赐征西。"}