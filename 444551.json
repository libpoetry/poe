{"id":"444551","title":"摸鱼儿 次梦芙韵","dynasty":"当代","author":"王蛰堪","text":"忆词场、鹿盟鸥誓，凭教双意相许。劫馀桑海曾经事，消得几番分聚。吟袂举。更谁会、廿年一卧苍江雨。雾愁烟妒。算异卉仙葩，根移上苑，回首未应苦。依前是、灯隔邻床夜语。低回千万离素。明朝尘迹匆匆别，暗茧羁怀萦缕。终不误。君试看、晓丛红吮春宵露。听鳞诉羽。又柳岸青萌，阳和气转，新调待重谱。"}