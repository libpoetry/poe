{"id":"292291","title":"烛影摇红·晚春连雨，感怀","dynasty":"现代","author":"张尔田","text":"轻煖轻寒，谢巢愁损双栖燕。东风只解绊杨花，往事和天远。半镜流红涴遍。荡愁心、伤春倦眼。数峰窥户，约略残颦，一眉新怨。寥落空尊，少年曾预西园宴。流光销尽雨声中，此恨凭谁遣。容易林禽又变。绿尘飞、蔷薇弄晚。恹恹睡起，澹日花梢，无人庭院。"}