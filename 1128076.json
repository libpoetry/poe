{"id":"1128076","title":"上后乐刘先生左史十首用襄阳诗两句行藏坚晚节进退法先民为韵","dynasty":"宋","author":"程公许","text":"永平昔全盛，旧学尊五更。惜哉趋舍缪，眩眼车服荣。恭惟自孔氏，时止亦时行。心泰无不足，外内谁重轻。峨豸凛霜简，立螭迫荷囊。从渠众醉酣，我自深林芳。岁晚发雪白，德称腰鞓黄。世无香山老，谁与论行藏。前溪文纬国，东溪学草玄。补处自天授，绝韦待谁编。渊源后溪水，脉络千载传。兹事端不朽，松石同其坚。厚德最耐看，士当论志远。沄沄物归根，混混泉有本。眼明长庚晓，心知岁华晚。后生须矩矱，所愿加餐饭。鹿门忆庞公，栗里怀靖节。我尝评斯人，用则同稷契。空谷倚逍遥，风尘俱骚屑。明发耿不寐，长歌弥激烈。事往置勿言，积厚报岂吝。毫眉两山尊，照眼双璧润。衮衮生公侯，世佩斯文印。譬之水盈科，吾方见其进。楚都初拜公，里门跪承诲。一言忽唤醒，顿首汗浃背。志远苦力短，寸进而尺退。大书揭斋颜，朝夕警不逮。月冷塞垣刁，尘暗西风箑。所思天一方，飘飘管宁帢。我欲往从之，问以安乐法。云深波浩荡，定自鸥鸟狎。千载嗣韩统，斯文谅关天。字衮失所归，何以革其先。陟屺有遗恨，琢石图方镌。百拜涕绠縻，万一彤史传。负米困风尘，腼颜白头亲。叹息执戈苦，走也犹幸民。依依孔墙梦，拍拍芹水春。安得万里风，驾予往问津。"}