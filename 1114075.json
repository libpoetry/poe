{"id":"1114075","title":"正之复次前韵作四篇见示是日适登城楼以望江山且阅捷报因赋六章以报之","dynasty":"宋","author":"李纲","text":"帝遣宗英使楚滨，漕台元自得诗人。从横锦绣花生舌，飞动龙蛇墨起鳞。心拱北宸恩露渥，笑回南浦渌波春。不须过作飞刍计，早晚追陪紫府宾。黠虏狂谋犯泗滨，胁从太半是吾人。且将戈戟歼蛇豕，会把衣裳易介鳞。河洛至今思帝德，云龙行见会王春。汉官仪物都如旧，混一车书万国宾。晋败苻秦淝水滨，谢公祗用八千人。飞腾貔虎生修翼，屠剪鲸鲵脍硬鳞。否运既倾终反泰，寒威已振却成春。吾皇盛德超千古，接士端如见大宾。艅艎摇曳大江滨，龟手从来笑越人。会使风樯如阵马，何妨鹢首著龙鳞。已欣淮北兵戈捷，且醉江南曲米春。元直德翁忘尔汝，孰为东道孰为宾。城楼缥缈俯漳滨，景物依然念昔人。云出西山天欲雪，风来南浦水生鳞。四围气象朝朝好，一点阳和处处春。日暮短篷轻桨急，双鱼应已付溪宾。伊昔端居寂寞滨，每于骚雅爱其人。长篇剩得斓斑锦，短句兼收细碎鳞。指下粗能知越操，郢中那敢和阳春。愿藏大手无轻露，寸胆于今已自宾。"}