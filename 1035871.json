{"id":"1035871","title":"次韵张甥棠美述志","dynasty":"宋","author":"苏轼","text":"仲子甘心织屦避万钟，渊明不肯折腰为五斗。一年鸿雁识来往，终日沐猴谁去取。知甥诗意慕两君，读书要在存心久。平生所谈性命奥，长弃不忧金石朽。我今已习鹙子定，犹复晨朝怖头走。刳心先拟谢声名，不作羊邹悲岘首。云梯雨矢集无方，我已中灰同墨守。恐甥自是禹门鳞，未可潜逃入吾薮。琢磨晚觉孟光贤，畏我放言时被肘。甥能锄我青门瓜，正午时来休老手。"}