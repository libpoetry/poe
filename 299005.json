{"id":"299005","title":"舟次观雪后山","dynasty":"清代","author":"袁梓贵","text":"船窗触纸瞠冻蝇，隔窗唤山山不应。天公戏罢地媪笑，雨玉虽幻殊难矜。巨灵别逞白描手，粉本万里铺素绫。皴劈湛起水晶粟，捏凸细斲玻璃层。纷如镕锡泻盘水，奇状错凿嵌水银。妙如技演目巧室，空青府筑峰碅磳。以如咸海曝盐卤，熬波出素堆丘陵。忽然化作银涛万叠涌，欲流不流，疑有白马犀甲藏威灵。魏宫户洞误屏隔，南山树尽系绢匀。玉狮嗅地背毛氄，白龙仰天鳞甲腾。玉女缟素冷逾艳，烂簪白奈鬟鬅鬙。儿孙笋列信如玉，未免丱角皤堪憎。是空是色绝拟议，但见苦日偷露光摩棱。造视更有群玉矗，又不知是山还是积雪之冻凝。便思移入广寒殿，万八千户依崚嶒。不然直作泰山倚，纵有阳炙犹堪凭空恨。可望不可即，毋乃琼宫瑶岛骨重难飞登。我时眼刮明远镜，眉峰隐隐生凉冰。扪心已信玉壶里，但恨块垒浇难平。袁安虽僵亦云乐，如此卧游得未曾。方山冠耸起摩顶，头衔直借吾知能。"}