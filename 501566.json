{"id":"501566","title":"题吴希贵为徐将军画海青图","dynasty":"明","author":"林弼","text":"黑风吹海海水立，银山万丈高巀岌。天吴簸浪天为湿，蛟龙掀舞出复入。羲和著鞭六龙急，扶桑曙色光煜熠。金乌飞上百怪蛰，一碧万顷秋可挹。海东之鸷怒翔集，片雪飘萧双翅戢。浪花滚滚石濈濈，㩳身向日思远及，锦鞲金旋不可絷。忆我挂席东海东，海云海水浮空濛。神鸷时来休雪羽，玉立苍石吹刚风。吴君此画将无同，奇气矫矫横秋空。将军屏帐宁久容，便当飞入天九重。鴐鹅奋击层云中，四野狐兔无留踪。"}