{"id":"210006","title":"有所思·忆昔美人初别时","dynasty":"宋代","author":"陈允平","text":"忆昔美人初别时，长亭两岸柳依依。今日美人天之涯，美人美人胡不归。忆昔君别妾，分破青鸾镜，破镜如破心。与妾青相忆，相忆图久深。忆昔妾别君，剪断金凤钗，断钗如断肠。赠君表相思，相思图久长。一日一日复一日，青镜鸾孤钗凤支。未必君相思，能如妾相忆。寒衣剪就欲寄君，长安门外无行人。雁声半夜西风恶，窗前一片梧桐落。"}