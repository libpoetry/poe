{"id":"1141989","title":"与照元晦月夜闻人读诸葛武侯传得南字","dynasty":"宋末元初","author":"龚璛","text":"繄惟诸葛公，谋国雅性耽。怀宝世不售，龙卧南阳庵。风雨耒耜底，忧国如焚惔。自比管与乐，关张渠得谙。平生益州牧，枉顾至于三。君臣天作合，鲲鲸钜海涵。堂堂汉丞相，大星在西南。斯文出师表，奸贼安足戡。典午何人斯，巾帼诚不男。天自不祚汉，论功可无惭。星陨尚千载，耿耿在立谈。九原不可作，有泪浊如泔。"}