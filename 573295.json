{"id":"573295","title":"寿亭舅赠我宜兴瓶茶具酒具，一时精美，喜而作歌","dynasty":"明","author":"袁宗道","text":"吾舅赠我宜兴瓶，色如羊肝坚如石。吾家复有古铜铛，莲子枯硬土花赤。茗品长兴弟虎丘，酿法蓟州兄三白。酒苦茶香足我事，从此瓶铛不虚设。虚堂寂寂门下楗，惭无一技送晨夕。读书觉眉重，临池嫌腕拙。世间百事百不能，乍可衡茆甘局蹐。云心斋前一片地，斑驳苔钱红间碧。珊瑚漆几博山炉，拂竹捎花巧排列。左置铛，右置瓶。大奴烧松根，小奴涤瓷罂。坐愁汤老手自瀹，才闻酒响涎不禁。三杯好颜色，七椀生寒栗。清冷顷觉肝肠换，磊块都从毛孔出。刘伶颂酒不颂茗，屈生爱醒不爱酲。酲醒中间安置我，日日挈铛与挈瓶。况我此间蓬嵩宅，褊衣性畏人稀见客。此物湖海清狂流，能攻吾短蠲吾癖。铛也老友瓶小友，竹也此君丈也石。日与四子相周旋，共我山房呼五一。纷纷交态何须数，谁似尔我真莫逆。"}