{"id":"1071353","title":"食十月蕈","dynasty":"宋","author":"汪藻","text":"佳蕈出何许，南山白云根。畦丁入云采，遍以脱叶翻。戢戢寸玉嫩，累累万钉繁。中涵烟霞气，外绝沙土痕。下箸极隽永，加餐亦平温。伊昔贵公子，鲜肥厌羔豚。争啖肉菌美，共品天花尊。居然此珍产，以远莫见论。生令五鼎味，但饱三家村。伊余少所嗜，头白归故园。日获甘脆享，人言老饕存。栮脯固已陋，竹枯何足言。从今大嚼处，不复思屠门。"}