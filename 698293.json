{"id":"698293","title":"和内阁李学士赏花诗","dynasty":"明","author":"倪谦","text":"青宫出阁正年芳，礼蕝先当习太常。翰学八人期会合，宫花一夜巧铺妆。珍羞旋簇筵前绮，金印初封肘后黄。独乐争如能与众，共将高咏送清觞。玉署藏春发旧芳，细推花数象纲常。八枝相应攒新朵，三色齐开逞盛妆。嫩叶翻风梳鸭绿，香须倾日撚鹅黄。菲才何幸承清赏，到手宁辞潋滟觞。三种天葩各献芳，策名容可袭凡常。锦拖宫样袍初制，玉琢琼华带始妆。放蕊竞当炎夏赤，托根终近省闱黄。颜红更爱群仙侣，沾醉瑶池阿母觞。少年曾探杏园芳，今见名花忆往常。綵襭蒸霞浓有态，玉杯擎露淡无妆。华筵欢赏倾醽醁，佳句赓吟写硬黄。气运隆昌吾道泰，静观物理谩传觞。兆协文明夏始芳，昔贤何乃视为常。凤池培得千金种，鳌禁堆成百宝妆。近侍曾闻亚姚魏，品题今喜赖苏黄。调高春雪知难和，引兴还须釂巨觞。四朵围金昔吐芳，八花簇锦胜閒常。梅询谩说薰香袖，何晏徒劳傅粉妆。地切清华依日月，气钟灵异本玄黄。不须远论韩公事，千载能无慕此觞。太史挥毫纪异方，意同麟简不书常。数符元恺知呈瑞，会集夔龙为洗妆。内省花容真富贵，词林才气总骊黄。吟安独愧偏疏拙，举白堪浮绿蚁觞。省药元超百卉芳，几年寥落喜归常。士逢圣主垂情眷，花被天工着意妆。壶谱雅歌鸣鲁薛，诗盟高会及江黄。太平宰辅仙儒辈，自合公馀醉玉觞。艺苑英华久漱芳，连篇捧诵句超常。不资诗伯风骚体，争慰花神锦绣妆。玉液满斟恩露渥，紫微高应德星黄。时和已卜丰年象，后乐何妨各尽觞。胜日追陪与宴芳，会开真率具家常。畅怀内酒频斟酌，照眼仙姿任点妆。宝篆当筵焚吐白，玉瓶堆案拆封黄。明年此际期重盛，问讯花神酹一觞。"}