{"id":"817069","title":"镫下菊影","dynasty":"清","author":"缪公恩","text":"移将篱菊避霜风，掩映萧斋烛爓红。瘦影不须秋水照，清标收入素屏中。轩窗深锁绝风尘，菊对秋镫影倍真。最是一枝斜更好，何人泼墨为传神。最怜镫下影偏幽，一榻寒香四壁秋。欲写芳标留玉版，聊将斑管学双钩。秋英争向纸屏开，水月空花惹浪猜。已悟无生庄叟意，有形都自幻中来。"}