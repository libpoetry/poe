{"id":"693234","title":"四戒示诸生 戒博奕","dynasty":"明","author":"沈鍊","text":"余作四箴言，偏攻博奕门。人财那可得，己禄已先奔。一掷能倾产，千呼会爽魂。嗔痴寻苦业，贪欲是迷根。外负乡闾诮，中伤父母恩。黄金孤注尽，白昼五时昏。礼乐妨综理，诗书废讨论。何如谢徒辈，吾道凛然尊。轲书规不孝，斗狠有明条。克让惟尧颂，温恭是舜谣。负荆登第宅，纳履在圯桥。逊弟从来有，乖离竟所招。礼仪恒不密，血气更难调。暴横闻千里，危亡起一朝。灾殃遗父母，丧乱及朋僚。自反修仁术，争心早已销。独有衣冠士，偏宜戒逸游。一朝轻失足，终岁起包羞。败德畴人贱，倾赀智者忧。狎山多饵虎，玩水必翻舟。妲己兴危乱，妺姬结衅雠。琼台今作市，金谷已成丘。色相为空戒，欢娱是水沤。劝君升孔室，无复向秦楼。卫公陈抑戒，小子作箴文。饮酒无明德，修身有令闻。酣宫犹反道，醉市更非群。曲孽偏伤性，壶觞不立勋。千钟王业丧，一旦霸图分。阮籍何须羡，刘伶不足云。清风行处散，白日坐来曛。请谢杯中物，还图阁上云。"}