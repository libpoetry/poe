{"id":"566593","title":"天目狮子岩","dynasty":"明","author":"徐渭","text":"我昔闻真人，言修不死身。选地满天下，与鬼争青城。一岫插天日，宛尔怒猊狞。老释据其口，黄冠复来争。黄冠匪他人，云是真人孙。聃昙本上圣，高道超沈冥。说教虽异轨，俱以退让名。区区百尺铁，青红抺秋荣。龙女买色线，一夕绣可成。胡为两龙象，角吻同苍蝇。赋此觉蚩蚩，鉴之慎勿听。"}