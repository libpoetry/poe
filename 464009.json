{"id":"464009","title":"壶中天 沪上客感","dynasty":"当代","author":"杨雪窗","text":"海云缥缈，拥壶天蜃景，重楼飞倚。几许凭栏供醉眼，雨袖风襟孤寄。远毂惊尘，危城堕日，路出苍烟外。鹭涛卷雪，峭帆遥度空际。江浸星斗光寒，梦魂飞去，萤火蓬窗底。夜转绛河沉万籁，愁醒海桑换世。老鬓柴扃，思牵肠直，报得平安字。鲛人悲杼，断魂应是无寐。"}