{"id":"522202","title":"生辰饮酒用吴与贤韵时有所感走笔乱书不计其无伦次也","dynasty":"明","author":"顾清","text":"青灯照案犹前夕，病眼看朱顿成碧。风尘浩荡愁如海，如此年华尚为客。今日何日心神开，喜有新诗佐欢伯。吟君瑶篇，酌我大白。陈王藻思过八斗，刘伶酒肠仅一石。长途漫漫竟何止，直恐蜗壳黏高壁。瑶台何许空怅望，黄竹白云同一拍。寻思百岁等石火，秪有尘编耐紬绎。长安春深冰雪尽，和气如云盎阡陌。楼卿饱饫五侯鲭，贾傅尚虚宣室席。人情自昔无终尽，天道由来有损益。彭铿至老无千岁，赵璧虽奇不盈尺。但得四海同仁寿，烂醉康衢歌帝泽。"}