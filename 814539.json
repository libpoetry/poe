{"id":"814539","title":"西涯诗","dynasty":"清","author":"法式善","text":"西涯我屡至，未暇考厥名。指为积水潭，客至如登瀛。今岁看荷花，写图纪幽清。赋诗皆胜流，佳话传春明。茶陵昔赐第，言在西南城。西涯乃别业，下直联群英。不知公少日，矮屋三五楹。红镫炯一楼，时闻读书声。老臣忧国深，家室心所轻。故宅竟不保，居人凡几更。慈恩寺遗址，秋梦时回萦。骑马见林木，隐隐思平生。路折李公桥，吾庐一水隔。杨柳绿依依，不见李公宅。桔槔亭已颓，清响落林隙。微风散稻田，斜月上松石。菜园全荒凉，莲花总幽僻。惨淡经檀花，照人犹深碧。李公社稷臣，杯酒非所适。挥涕白鸥前，散发秋堂夕。竹林寄余兴，禅房时著屐。偶然出诗句，幽怀感今昔。虾菜尚难具，平泉安足惜。惟有法华庵，空廊黄叶积。客来访西涯，扁舟舣湖口。指点城外山，问讯风中柳。我已沿旧说，溪桥未深剖。看花年复年，鸥鸟笑人否。譬如名士居，不曾辨谁某。一旦识姓氏，翻悔坐失久。快读西涯诗，西涯胸中有。文章惊一代，眉寿夸十友。翩然神其来，面目落吾手。纻衫与朱履，破椟僧能守。风流渐销歇，我恐西涯负。但期随老渔，烟篷卖菱藕。"}