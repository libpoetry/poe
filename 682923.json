{"id":"682923","title":"少东锦衣灯会病不及赴次孙宗伯韵二首","dynasty":"明","author":"尹台","text":"信陵公子夜开堂，宴客张灯水槛傍。自放梅风入绮户，仍邀竹月下银塘。花边锦炬参差影，树里星毬点缀光。却笑病愁难料理，卧怜箫鼓竞更长。繁灯吐艳闹仙堂，宝瑟交横绣幄傍。不夜火城通桂馆，无风香雾起兰塘。芳筵特敞金吾第，胜侣兼依玉树光。何事匡床予独倚，新诗引兴故为长。"}