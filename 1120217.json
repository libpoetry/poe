{"id":"1120217","title":"庐山诗二首","dynasty":"宋","author":"陈瓘","text":"庐山俯长江，秀色摩青天。招提选胜地，好景相属连。东林最幽旷，殿阁含飞烟。馨香满天下，无如远公莲。社客方散后，零落七百年。之人远同调，绿绮非丝弦。不可倾耳授，但许心相传。迷津苦难渡，人以师为船。法鼓忽雷震，此事非偶然。何时穿蜡屐，问法浮云边。庐山景何如，胜迹多已古。水石相回旋，天地巧排布。我本天涯人，未知有庐阜。恨不早经过，西征一何暮。香炉在何许，缥缈凌高空。却入白莲沼，令人思远公。高岩草堂在，吏隐居其中。至今三尺童，犹能话白公。可想不可见，山色空重重。水流来何远，所过生苔藓。自古垂飞帘，至今不能捲。此外犹足观，足力已困竭。僧居本静閒，群鸟争啭舌。恰欲高枕眠，魂梦恐遭聒。知是乘雨来，山路泥滑滑。阴云犹未收，明朝又西发。"}