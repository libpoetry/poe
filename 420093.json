{"id":"420093","title":"氐州第一","dynasty":"近现代","author":"邓嘉缜","text":"垂野云松，羃林烟湿，春来几日仍缓。黛掩山眉，翠迷草脚，无那东风不管。耐得清寒，待玉砌装成休刬。蜡屐逶迤，画轮轣辘，印来尘软。此际伊谁披鹤氅，映肠胃冰清镜朗。赤县栽花，青阳吹黍，分与人间暖。盼晴霄，开丽景，相逢处、蓬蓬春满。不了吟情赋尖叉，且开倦眼。"}