{"id":"503956","title":"听松楼为国学林敬伯赋","dynasty":"明","author":"管讷","text":"凉飙度中林，长松发清响。震荡出岩峦，萧骚纳天壤。初疑繁弦作，复讶惊涛上。倏尔若崩奔，悠然亦平广。大音本无声，至理奚有象。复动阳始生，姤静阴已往。达人居高明，会兹适真养。心静听转聪，虑屏神逾爽。岂彼廛市间，啾啾局尘坱。好招陶隐居，山中一清赏。"}