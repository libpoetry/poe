{"id":"780454","title":"瑶花 吾亭偶谈汴中春觉菜之美，余不尝此味亦十载矣","dynasty":"清","author":"周之琦","text":"雪残近陌，压担泥香，记腰镰亲觅。鲜芽破冷，新翠剪、几缕冰痕犹湿。厨娘好语，道一信、花风先识。伴罽袍、公子樽前，恰认稚春颜色。铜街饯腊频番，枉十度春来，芳讯长寂。愁春未醒，惟是有、海燕曾传消息。庾郎清瘦，况隽味、乡园空隔。但五辛、盘底年年，梦绕玉津萋碧。"}