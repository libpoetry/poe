{"id":"879432","title":"自述","dynasty":"宋","author":"刘奉世","text":"楚国中分后，东南世泽长。发祥曾王父，磨勘成典章。王父声益振，主客尚书郎。考庙绪丕显，直鲠在岩廊。历历一精白，敬事持人纲。顾维予小子，念释兹勿忘。晴空丽皎日，清秋凛严霜。金石磨不磷，松柏寒逾芳。旦评犹足信，清议讵虚张。梦寐滋洗涤，俯仰随否臧。所值匪所思，盈亏理有常。亨途无诡遇，偃蹇嘶骊黄。谁能饵大药，百年身平康。"}