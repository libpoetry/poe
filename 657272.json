{"id":"657272","title":"和司马提学倡和诗韵 来教谓寻梅告劳且将移梅一章昶以移梅寻梅难易何如亦以一章奉和 其七","dynasty":"明","author":"庄昶","text":"折胶万里争严凝，瘦筇拄断江南冰。寻梅约到罗浮国，瘦马疲童总难色。先生乃谓寻颇劳，岂若移梅两相得。移梅恐比寻更难，天机吹到春风鞍。风光聊遣适吾兴，肯被梅花恼春暝。有无难易何足思，乾坤礼乐先生知。"}