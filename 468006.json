{"id":"468006","title":"四时‪读书乐‬","dynasty":"当代","author":"熊东遨","text":"隔篱花见两三枝，又是河豚欲上时。手倦抛书松下卧，任他林鸟和唐诗。未觉前溪绿涨深，野窗长日对遥岑。南华诵罢心无碍，别样风光自在寻。菊花开到石栏前，小饮秋光九月天。五柳文章乘醉读，不求甚解亦陶然。陋室冬来气亦和，暮寒不似晓寒多。偶移书案南窗下，自把新词对雪哦。"}