{"id":"1250201","title":"题孙仲远经历萱寿堂","dynasty":"元末明初","author":"梁寅","text":"豪家甲第开锦绣，春来牡丹大如斗。孙卿独爱萱草花，玩之忘忧期母寿。官中无事常早归，花前跪进青玉卮。此花本号宜男草，食禄封侯男更宜。去年花开满堂后，今年堂后花似旧。绮窗朱户阆苑深，毋与此花共长久。九节菖蒲何处生，千年碧桃种不成。卿家萱草良可贵，人间自当五百岁。"}