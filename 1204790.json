{"id":"1204790","title":"沁园春 次张孟功韵","dynasty":"元","author":"许有壬","text":"击楫中流，跃马长途，今非向年。叹故人万里，江东渭北，流光几度，雁后花前。鬓影星星，人情落落，恰念苏家负郭田。空惆怅，负清泉白石，布袜行缠。壶中浩荡瑶天。问清浊何须较圣贤。想尘埃狂走，难逢一笑，扶摇直上，且任孤骞。饭有鱼羹，储无甔石，何必千金学计然。君知否，但东山丑妇，也自婵娟。"}