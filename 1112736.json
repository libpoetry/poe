{"id":"1112736","title":"和苏适春雪八首","dynasty":"宋","author":"张耒","text":"春城北斗转招摇，寒御初还阵尚嚣。一夜雪声欺布被，定知贫舍故相撩。寒阵须凭酒解围，閒官幸可典朝衣。一杯冷落凭谁劝，却有飞花舞入帷。白帝阴兵严羽卫，汉皇老傅振须眉。撒盐飞絮浑粗俗，尽拨尘言赋好诗。溪上泛舟成底事，庵前夜立意如何。争知万顷青青麦，绝胜黄河一尺波。不死松篁劳借问，未开桃李与催妆。已饶艳女纤腰舞，偏犯贫儒百结裳。偏憎游骑香蹄污，最称佳人素手团。方丈老翁容膝外，出门四顾尽漫漫。山中景物最幽奇，祇欠夫君为赋诗。长忆东风吹女几，琼瑶交贯碧琉璃。寒窗冻坐成何事，趣唤红妆遣暖寒。却把吟肠盛美酒，更令柔指拨清弹。"}