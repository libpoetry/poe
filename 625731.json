{"id":"625731","title":"贺瞻度司理晋廷评以扶萍庵先生榇还里赋此志别","dynasty":"明","author":"谢元汴","text":"古之独行人，治不尚其名。以孝为治本，慈卫发天诚。潮山凌阜耳，潮水仅盈盈。有公巨灵蹠，山耸水则泓。察公落落志，贵以先民程。守道以守官，豹饰俨葱珩。秩理最仍理，持之天下平。譬诸手与器，相习得其平。庭坚信才子，天心不可明。严冬雨雪下，鸡骨支短擎。麻衣揖昌黎，白马出孤城。遥遥京岘路，离离别绪萦。青舫沧江上，手泽摇素旌。公来潮山寺，公去潮水清。"}