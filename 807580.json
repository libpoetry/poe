{"id":"807580","title":"木兰花慢  夜坐偶感","dynasty":"清","author":"陈维崧","text":"正三更打遍，小帘外、雪花飞。有魏博监奴，天雄内宅，裤褶黄皮。僛僛。醵钱会食，爇两行、红烛雾成围。银甲崩腾碎摘，玉船狼籍争挥。依稀。啁唽更喧豗。诟谇旋嘲诙。笑贺公吴语，参军蛮语，相视然疑。吴姬。吟莺叫燕，记绿窗、细欬抵游丝。惆怅新眠难稳，凄凉旧梦都非。"}