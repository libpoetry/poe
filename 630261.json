{"id":"630261","title":"惟汉行","dynasty":"明","author":"释函是","text":"自昔鸿门会，智士咸危疑。当时已默定，事后方始知。沛公必不死，泰山终难移。项伯以身蔽，意气良为谁。临难心乃见，一诺安可欺。壮心樊参乘，死且不足辞。帝王匪偶然，龙起云相随。观世以知人，忠邪各自为。范曾数目羽，于羽焉足非。卖主曹无伤，身戮有馀灾。兴废古今常，天授多明扬。"}