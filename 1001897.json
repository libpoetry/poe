{"id":"1001897","title":"入广礼仓领米书所遇","dynasty":"宋","author":"曾丰","text":"创意入仓稽斗斛，乃逢两鹤三头鹿。意者殆天假其衷，怜我清高堕于俗。翛翛两鹤雄与雌，三鹿雄雌连一儿。本生自有山林在，安用来游城市为。出山入市已失脚，况傍官仓疑更错。口与身为没齿雠，心因腹作终日恶。我归径欲追乔松，尔鹤尔鹿来相从。一为先驱一后从，共驭元气骑清风。"}