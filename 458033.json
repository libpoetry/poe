{"id":"458033","title":"厂外卫生所侧，薄有小林，有树久为斧伐，但一根蔸，上残数枯株而已。予出此抽烟，忽见枯株生菌，轮绕而上，枯株尽为所覆，其美盖不可名状，因为赋此","dynasty":"当代","author":"卢青山","text":"太古之精光矇瞳，絪缊盘荡游鸿濛。芒兮芴兮不可睹，万物漾漾屯其萌。随心而作偶一化，乾坤磅礴开虚空。犹有馀灵势未尽，肆汝嬉戏乎万物之畦畛外，摇曳乎万物之有间中。或幻霓虹变灭明苍穹，或为飞蝶驰西东，为人之梦诗之思，为海之蜃蓬莱宫；为恢诡神奇无用物，以其莫测摇吾胸。前宵忽自天中堕，来向枯株附云朵。叠叠为群争昌姿，盘旋而上推汝我。东取扶桑之古干以立其骨，西摄王母灵芝之神爽以写其躯。反飒肃之西风而为其露泽，孕藐姑射仙人之清腴。或如丛楼拔地起，高携低倚相将扶；或如群女妆束罢，此偏彼侧相评估。得汝之灵枯木活，秋中忽出三数叶；老干嶙峋衬汝柔，新萼盈盈拂汝额。一丈之外即通衢，路人急进无停车。汝亦何惜乎此辈之毁誉，我与我周旋之不敷，自游自戏真如愚；风波之民讵能识乎此，此中自有大欢娱。我来四绕留半日，观汝百态翻历历。不抚汝身扰汝欢，不移汝根入我室。知汝瑰丽之美不能有其匹，知汝朝菌之身不能及乎日出。我固知乎此，不能为汝泣。知汝无方之游，遍寰区而为域，知汝无尽之游，即终古而不息。异日相逢当屡屡，我非我兮汝非汝；嗟我死生犹旦暮，怅不能携逝兮窅渺之宙宇。"}