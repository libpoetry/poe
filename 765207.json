{"id":"765207","title":"读《史记》四十首 其二十九 爱少子","dynasty":"清","author":"张晋","text":"郑武姜，宠叔段，将启之，俾作乱。窦太后，怜孝王，欲富贵，同武姜。酒后戏言心内喜，此时之情可知矣。入同辇，出同车，称警跸，王膏腴。袁丝关说王不愉，半途遮刺身首殊。天子虽不竟梁狱，从兹骨肉情已疏。野人献牛足生背，六月六日王忽逝。太后不肯食，涕泣摧心肝。帝欲杀吾子，哀哉今果然。女食邑，男分藩，太后说，加一餐。妇人爱少子，自古皆如此。君不见，惠文后，长安君不离左右。"}