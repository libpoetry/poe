{"id":"1129374","title":"偈六首","dynasty":"宋","author":"释净端","text":"本是潇湘一钓客，自东自西自南北。章惇章惇，请我看坟。我却吃素，汝却吃荤。章公好学仙，吕公好坐禅。徐六喻檐板，各自见一边。村里师子村里弄，眉毛与眼一齐动。开却口，肚里直笼统，不爱人取奉。直饶弄列帝王宫，也是一场乾打鬨。天上无双月，人间只一僧。一堂风冷淡，千古意分明。端师子，太慵懒，未死牙齿无坏烂。二时伴众赴堂，粥饭都赶不办。如今得死是便宜，长眠百事皆不管。第一不著看官，第二不著吃粥饭。"}