{"id":"1096351","title":"丙申六月二十六日作飘风行","dynasty":"宋","author":"释居简","text":"疏棂夜肃肃，须臾复萧萧。怒穴土囊口，倏若钱塘潮。举屋如断梗，拔木如拔苗。破山老苍髯，深林古风标。蟠错黄金园，戛摩丛玉霄。九秋娄战伯，万窍皆声销。拗折巢鹤顶，攧折潜虬腰。断裂到臃肿，更复论楚翘。阅世今几何，殒身不崇朝。遂使青童童，不及红夭夭。痛此梁栋具，充它烹饪樵。多应蜚廉慵，虐致生物妖。至今月蚀篇，首恶当嘲调。因依获附丽，傲很仍矜骄。佳树首见凌，绿发首见彫。曷若凉解愠，又令不鸣条。生春日酣酣，吹雪停瀌瀌。昌稷丰薿薿，殄莠除翘翘。四郊扫烽烟，九天清泬寥。云开郁蓝天，观阙飞岧峣。群后灵在兹，不曰舜与尧。愿辍股肱佐，下昌熙洽朝。天远云不来，借便抟扶摇。"}