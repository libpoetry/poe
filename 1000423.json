{"id":"1000423","title":"庆元戊午临江劝驾多士凡由进士科进者皆预焉且沿乡人饮酒之意叙坐以齿酒半使君又出杰句宠其行某陈人也偶睹盛事思有以记之敬嗣严韵二首极愧不工尚几镌削 其二","dynasty":"宋","author":"彭龟年","text":"党里情疏孰继周，义年仅署竹冠刘。燕毛不见三王盛，古意惊从一日收。已许陈人观易易，再赓宵雅咏呦呦。试将旅语从头记，七字应无一字浮。"}