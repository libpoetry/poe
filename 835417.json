{"id":"835417","title":"探芳信 丙辰人日葺薆园怀工部草堂","dynasty":"清末民国初","author":"张慎仪","text":"春来路。在杏萼梅梢，东风一度。有多情燕子，探春对花舞。招来旧雨与新雨，莫便分宾主。快安排，茶臼诗筒，花间久住。游卷渺难据。嘅人日草堂，五年未赴。今日嫩情，又阻浣溪步。丽春更有花无数，再去寻工部。自丁宁，未可芳期又误。"}