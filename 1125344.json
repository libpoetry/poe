{"id":"1125344","title":"端午贴子词 皇帝阁六首","dynasty":"宋","author":"真德秀","text":"庚午仍重午，离明正继明。炎图千万岁，从此愈光亨。玉帛交邻后，清阴满塞榆。苞桑存至戒，犹佩辟兵符。有意苏民瘼，无心玩物华。祗求三岁艾，休进五时花。当宁求贤轸虑长，每因佳节忆沉湘。不须五色纫成线，自有忠言补舜裳。延英昼永汗沾衣，正是君王访问时。应笑开元恣骄乐，粉团争射学儿嬉。圣心日日望丰年，清晓炉熏彻九天。二麦登场蚕著茧，平畴新绿又连阡。"}