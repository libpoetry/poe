{"id":"1076292","title":"次韵郭宰题妙香寮","dynasty":"宋","author":"周紫芝","text":"香严参鼻观，可受郢人斤。谁能论许事，且炷松炉薰。借此沈水力，侑我棐几文。小阁亦窈窕，青烟散敷纷。与人共婆娑，此意良殷勤。恨无博山赋，可写蜀锦纹。老人住江东，来作江西云。江湖渺归思，先弟无馀芬。焚香此幽事，此外何所欣。如人嗜昌歜，岂复思膻荤。令君出新语，种学窥多闻。但恐燕寝句，颇惭韦使君。更当宿残火，薄雾看氤氲。"}