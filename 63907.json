{"id":"63907","title":"东坡作戒杀诗","dynasty":"明代","author":"王衡","text":"人饥慕粱肉，肉厌思茗汁。径寸神明仓，蛲蛔争暖湿。珍味纵可穷，饥饱要自得。于我实腐余，于彼捐所急。曲曲方塘边，扰扰牧鸡鸭。时哉谨栖止，柳花作茵幂。怜汝巢卵倾，忍使羽毛赤。每来待曲宴，倒瓮浮大白。渐为腰缓带，或遣头穿帻。釜熟薪且劳，瓶饱汤已泣。少损郇公厨，鼎笾未为缺。淡然天人粮，请以羞主客。一枕茶寮清，时时共来集。"}