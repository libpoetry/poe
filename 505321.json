{"id":"505321","title":"黄崖白塔","dynasty":"明","author":"唐之淳","text":"黄崖壁立千万尺，色黄乃是中央德。地当北塞压玄冥，要使朔云敛阴慝。谁筑浮图如蚁蜂，点缀霜雪县虚空。健儿到来不敢视，叫啸山鬼诃神工。我不知名问关吏，吏言昔有金仙寺。长廊斋磬杂钟鱼，焚香膜拜多豪贵。由来南北几兴衰，关山不殊人事非。区区一寺何足惜，万里之城今属谁。"}