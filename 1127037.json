{"id":"1127037","title":"次韵感春五首","dynasty":"宋","author":"黄庭坚","text":"我与子桑友，既往雨弥旬。交情未曾改，天地忽趋新。东风无行迹，佳气满城闉。麦苗生陂陇，叹息不食陈。谁能裹饭来，定是寂寞人。一曲古流水，试拂弦上尘。古木少生意，轮囷卧河滨。惭愧桃与李，相随见阳春。张侯脱朝衣，儿褐多纯绿。闻道无米舂，煮朮学辟谷。官吏但索钱，诏书哀茕独。东方九尺长，不得侏儒禄。屋中声鹅雁，日暮搅心曲。穷巷无桃李，缊袍非春服。我吟白驹诗，知君在空谷。祁寒不可怨，天道自平分。及尔春风来，四肢有馀温。丈夫力如虎，为人行灌园。椒兰工壅蔽，未可怨芳荪。寒鱼守穷辙，蒙呴一沫恩。一朝被湔祓，吹毛见瘢痕。鸟声春渐长，烟雨春薄暮。风光不长妍，如客暂时寓。芸芸物争时，天地有常度。我行睹大河，黄流日东骛。喟然欲乘桴，莽不见洲渚。张侯但饮酒，无用恨羁旅。十年富贵子，今作一丘土。茶如鹰爪拳，汤作蟹眼煎。时邀草玄客，晴明坐南轩。笑谈非世故，独立万物先。春风引车马，隐隐何阗阗。高盖相摩戛，骑奴争道喧。吾人抚荣观，燕处自超然。城中百年木，有鹊巢其颠。鸤鸠来相宅，日暮更谋迁。"}