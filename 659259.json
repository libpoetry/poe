{"id":"659259","title":"新野宗知县二异诗","dynasty":"明","author":"罗玘","text":"二穗三穗禾，二岐三岐麦。去年与今年，新野民所穫。农初得之笑，把玩不忍释。乂牙珊瑚枝，凌竞战士戟。又如明堂舞，执籥与秉翟。又如鸾凤翔，参差垂众翮。橐籥鼓元气，澒洞浑融液。薰蒸为太和，混沌此副坼。令尹今为谁，宋公师相伯。疾恶真如仇，爱物已成癖。嘉祥岂虚生，愿献府公宅。桓桓沈中丞，宪宪唐大国。周公嘉禾篇，再见出孔壁。吁嗟薄恶吏，亦自梗天泽。"}