{"id":"677030","title":"丰干寄怀戴天卿","dynasty":"明","author":"李流芳","text":"我昨过隆阜，问子人不识。见子因吾友，执手便相得。嗟我阅世多，老眼太青白。如子自不群，肝肠映颜色。我从齐云还，留连爱落石。僧厨爨无烟，溪边学闭息。须臾千村素，犹馀半岩黑。绝叫清景中，不禁酒喉亟。飞书往报子，犯夜旋相即。岂无严城限，况复路崎仄。感子欣然来，累累载觞炙。使我获一醉，陶然共枕籍。别子几何时，又见阳月易。丰干与隆阜，相望苦相忆。东门李女郎，颇不事妆饰。迎门粲一笑，此意可怜惜。期子重来过，楼头新月直。"}