{"id":"766936","title":"西河 案《东白堂词选》题作「春闺怨」。","dynasty":"清","author":"俞士彪","text":"春色快。玉容暗里都改。庭前开尽海棠花，几时曾戴。一番风信一番愁，自家没个聊赖。冷瑶瑟，宽绣带。病儿知为谁害。黄莺紫燕自双双，不将人睬。可怜磨得镜儿明，晓窗谁画眉黛。并肩执手甚日再。叹佳期、空恁耽待。欲寄相思天外。又嗔他千里、暮云叆叇。绿水青芜，愁无奈。"}