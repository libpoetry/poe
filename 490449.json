{"id":"490449","title":"谢王雨舟灵寿杖","dynasty":"明","author":"朱朴","text":"武当山高几万丈，中有千年灵寿杖。金光玉芝秀所钟，生在青霞石嵓上。雨舟先生道者流，赠我一枝东海头。琅玕润滑铁坚瘦，昂首屈项苍精虬。老夫病足如跛鳖，藉此扶持少颠蹶。朝出横拖石壁云，暮归倒拄溪桥月。乘舟著篙马著鞭，凌高涉下无不便。为寻短句谢远意，绕径啄碎青苔钱。不愁化龙忽飞去，不愿提携朝玉陛。但愿长挑沽酒钱，日日登堂共君醉。"}