{"id":"227167","title":"仙湖歌·湖之绿兮如蓝","dynasty":"宋代","author":"赵汝鐩","text":"湖之绿兮如蓝，湖之明兮如镜。蓝染晴空晚色鲜，镜照天宇秋毫净。乾坤两间共开避，鱼鸟四时自飞泳。炎州著脚苦蒸郁，对此恍入清凉境。其东群木合抱森，观政观鱼连秀阴。濂泉沸甃珠的皪，饮瓢洗我太古心。其西冰壶爽到骨，晓波澄秋夜印月。藏春园种杂花稠，分得庾梅搀先发。其南粉雉霄汉横，旋补杨柳沿堤青。上下天光同一碧，我来拈出营新亭。其北千片石洲石，或虬或凤或剑戟。环流轩馆瘴雾收，檐影倒漾水底日。葛仙昔炼九转丹，丹成飞上罗浮山。海边亭外春万里，御风忽挹仙翁袂。翁乘飚车拥霓旌，约我十二楼五城。翁言羽化世已久，问湖风月依旧否。"}