{"id":"748849","title":"苦寒吟和周岷帆学博","dynasty":"清","author":"沈丙莹","text":"有客有客蟭螟巢，各持一笔暮复朝。朔风怒号骤凛冽，砚冰高凸硬于铁。捉笔在手指将裂，榾柮欲煨炉不然。柝声敲断人未眠。凉月窥窗镇相逼，袖手相对心悁悁。忽忆豪华朱邸擅，醉酒羔羊正开宴。又忆街头卖饼翁，萧条裋褐风霜中。世事不齐殊悲欢。书生之寒犹非寒，敝裘在身谁云单。冁然一笑共拊手，陡觉暖气融融生户牖。"}