{"id":"1083153","title":"次韵张漕茶山喜雨","dynasty":"宋","author":"朱松","text":"天公积愤何曾雪，遑恤茶工贪揽撷。无聊桃李困迟迟，暗白蔫红飞乱撷。谁疏天汉下穹窿，苦厌风霾昏嵽嵲。行台使者扫云手，酾酒丛祠拜灵蕝。归来一雨动三日，沟壑遗民起垂绝。岂唯枪旗各呈露，更喜笋蕨争芽茁。明朝击鼓万指集，云蹬携籯穿曲折。红尘一骑天容开，顾渚蒙山坐销歇。帝觞尝罢思苦口，公如子牟心魏阙。金銮谏舌夜生尘，回首山中记同啜。"}