{"id":"1246094","title":"题林以仁平反诗卷","dynasty":"元末明初","author":"刘基","text":"木伐岂再植，壁毁宁复完。议狱有缓死，圣言垂不刊。两造既偏听，无辜遘凶残。况复使其孥，流离播夷蛮。司牧尽瞠视，佐使独悲酸。抗诏动鬼神，润泽生枯乾。死者纵不生，魂魄亦获安。孤儿虽不夭，且得依故山。圣人迈种德，惠及毛与翰。云胡任民寄，视之如草管。为君歌此曲，歌竟起长叹。"}