{"id":"754858","title":"寄梅竹卿表妹","dynasty":"清","author":"袁绶","text":"涉世如虚舟，飘飘随长风。朅来聚闽海，境遇将毋同。同为出岫云，同作随阳鸟。既忝葭莩亲，复结苔岑好。昔人重交谊，高义仰雷陈。生世恨不栉，苦乐恒由人。多君薄时趋，慷慨制侵辱。岂徒愧须眉，兼可振薄俗。凶顽苟能化，田氏荣紫荆。但愁下愚质，久渐故志萌。治家不贵宽，恩多生妄想。所以先圣言，小人最难养。孤琴海上弹，谬蒙知音赏。何日结比邻，晨夕数来往。朱弦静愔愔，落叶鸣摵摵。霜警夜乌啼，鱼跳池水活。此时一尊酒，斟酌谁与同。举头望天末，烟霭相溟濛。美人期不来，寒月何皑皑。下阶倚修竹，顾影空徘徊。夜深还入阁，镫烬和烟落。月亦如慰情，流光照罗幕。"}