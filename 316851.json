{"id":"316851","title":"绛都春·声声如织","dynasty":"清代","author":"高士奇","text":"声声如织。听风片雨丝，捲回帘额。欹枕不眠，辜负花期为花惜。山亭细蕊浑无赖。那更耐、今番寒剧。添香重坐，何时始露，杏梢晴色。脉脉。回廊小院，却邻寺晚钟，敲断簪滴。坐到晓鸡，还自浓云覆窗黑。髫春嫩节都虚过。尚不见、莎青苔碧。待他暄暖溪头，杖藜累日。"}