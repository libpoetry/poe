{"id":"842949","title":"览一斗泉憩华严洞归过十方院白牡丹正盛开","dynasty":"清末民国初","author":"陈宝琛","text":"寺后微径循涧阿，石厂出林如补陀。嵌空钟乳作诸相，岩顶倒挂交松萝。斗泉淙淙逗岩腹，傅会龙尾无乃讹？华严安禅有常处，南下一洞檐嵯峨。对楼山绿泛茗椀，坐久恐放桑榆过。道逢异香出僧院，天女捧玉疑相魔。空山春归剩自赏，奈此半霎销魂何！"}