{"id":"1000598","title":"瑜上人自灵石来求鸣玉轩诗会予断作语复决堤作一首","dynasty":"宋","author":"释德洪","text":"求鸣玉轩诗，会予断作语。道人去我久，书问且不数。闻余窜南荒，惊悸日枯削。安知跨大海，往返如入郭。譬如人弄潮，覆却甚自若。旁多聚观者，缩项胆为落。僻居少过从，閒庭堕斗雀。手倦失轻纨，扣门谁剥啄。开关忽见之，但觉瘦矍铄。立谈慰良苦，兀坐叙契阔。谁持稻田衣，包此剪翎鹤。远来殊可念，此意重山岳。悃愊见无华，语论出棱角。为余三日留，颇觉解寂寞。忽然欲归去，破裓不容捉。想见历千峰，细路如遗索。相寻固自佳，乞诗亦不恶。而余病多语，方以默为药。寄声灵石山，“诗当替余作。”便觉鸣玉轩，跳波惊夜壑。"}