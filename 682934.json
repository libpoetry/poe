{"id":"682934","title":"省中春思示孙宏诩二首","dynasty":"明","author":"尹台","text":"省閒宴坐自虚超，闭阁春阴在柳条。懒以诗书酬白发，共谁事业振青霄。门稀车马心同水，家在云林梦亦樵。寄语旧山相狎侣，不教岩桂负先招。水榻经旬不扫尘，翛然隐几识天真。却观庄室虚无物，始信僚丸动有神。傍席禽鱼能悦性，映池桃李自交春。不将幻迹辞拘碍，何处堪安久病身。"}