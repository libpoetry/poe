{"id":"1023694","title":"坐圆常江天轩听谋西江示众语","dynasty":"宋","author":"释道璨","text":"三洲相接连，断处直如割。中洲二十里，平沙净如刷。云开天四垂，雨晴山一抹。绿波三万顷，乞与渔翁拨。纳之窗户间，道人巧点掇。我来不忍去，倚阑腕欲脱。草青烟冉冉，柳静浪聒聒。天风驾沧海，奔突不可遏。忻然见此翁，句险眼能活。溯流欲从之，水深春岸阔。"}