{"id":"1119938","title":"次韵仇生五首","dynasty":"宋","author":"陈著","text":"一春风雨笑谈疏，明日南风夏又初。忽枉翠裾诗在手，胜如书尺寄双鱼。学晚唐诗俗见疏，君家句法到黄初。淡交顾辱联翩赠，熊掌方尝又得鱼。交不缘诗有密疏，诗能宣写此心初。但从礼义中游戏，便是趋庭孔伯鱼。诗筒狎至补前疏，快似西风捲峡初。一片襟怀谁似友，曾从仙李跨鲸鱼。羡君诗思九河疏，混混泉源只一初。我欲驱驰无本领，激沟浍水狎蛙鱼。"}