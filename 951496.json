{"id":"951496","title":"泗州画赞","dynasty":"宋","author":"林之奇","text":"稽首泗州普照王，曩以宝塔接群品。塔今败坏成微尘，随意分身无不在。我观世间有为法，无常迁变同一空。假饶建塔如恒沙，未有不归幻灭者。岂惟淮塔有兴废，阿育王造亦非坚。菩萨应感常现世，不随宝塔俱存亡。耕雨穫晴长淮风，普为众生作饶益。我今绘此应感象，常以正念为皈依。于此员光一寻中，而兴七级浮屠想。正念皈依无间断，普愿菩萨常感通。洪钟小大随叩鸣，所求所请皆如意。"}