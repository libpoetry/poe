{"id":"687257","title":"西溪舟泛","dynasty":"明","author":"孙传庭","text":"曲水饶幽况，閒情寄小艟。杯邀杨柳月，裾引芰荷风。兰社人同载，桃源路可通。却怜尘世上，劳苦叹飘蓬。小泛西溪上，悠然自在流。吾原应纵壑，仆故解操舟。短棹随花发，轻帆共月浮。忽疑多事客，击楫欲何求。三尺平塘水，居然可放舟。新荷迎客艳，细柳拂堤柔。江海双泡落，乾坤一叶浮。烟波如有意，即此是沧洲。星汉仙槎杳，扁舟乐意关。自能专一壑，何用访三山。万事无过酒，浮名好是閒。渔鸥堪作侣，竟日每忘还。"}