{"id":"915759","title":"雪霁晓登金山","dynasty":"宋","author":"杨万里","text":"焦山东，金山西，金山排霄南斗齐。天将三江五湖水，并作一江字杨子。来从九天上，泻入九地底。遇岳岳立摧，逢石石立碎。乾坤气力聚此江，一波打来谁敢当。金山一何强，上流独立江中央。一尘不随海风舞，一砾不随海潮去。四旁无蒂下无根，浮空跃出江心住。金宫银阙起峰头，槌鼓撞钟闻九州。诗人踏雪来清游，天风吹侬上琼楼，不为浮玉饮玉舟。大江端的替人羞，金山端的替人愁。"}