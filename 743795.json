{"id":"743795","title":"戒坛古松歌","dynasty":"清","author":"洪亮吉","text":"沿山西行日光断，一松如龙黑天半。松根一龙干九龙，欲攫台殿凌虚空。虬枝北出风力驶，五里亭边落松子。苍然一顶常宿云，巢鹤不敢呼其群。枝蟠入石石不知，石窾常见生灵芝。年深力厚触山破，根断犹穿北山过。客行破晓即看松，高下楼阁清光中。南枝迎阳日气浓，北枝腊雪犹未融。倦时眠松根，醒时看松色。山僧爱松亦如客，隔岁松花饷人食。一株旁倚态亦奇，偃盖静觉春阴移。复有一株云气重，一风微吹干俱动。其余八九纵复横，倾耳总作龙吟声。初唐武德至今远，山古寺古涛声平。我留三宿非爱山，松下百匝偏忘还。君不见看松如我亦无两，黄海终南各千丈。"}