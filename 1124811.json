{"id":"1124811","title":"中秋月","dynasty":"宋","author":"徐积","text":"青女霜华夜不收，一天如扫月如流。素娥奔去已千古，狡兔隐来还几秋。冷逼蚊雷声陡息，光摧萤火色何幽。尘埃两眼洗不净，安得淩云万丈楼。珠箔珊珊挂玉钩，金梯轧轧倚红楼。桂摇团影上层汉，桐坠疏阴才半秋。万顷玉田和露白，一环瑶水带霜流。何人独向绣帏泣，烛泪淋漓香篆幽。"}