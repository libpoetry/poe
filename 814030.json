{"id":"814030","title":"雪集即事","dynasty":"清","author":"陈秀贞","text":"小鬟轻曳锦帏偏，报说平明雪满天。起掷绣鞋床下卜，远人身上合添绵。香奁移傍碧窗纱，小鼎焚香自煮茶。高卷疏帘看不足，犯寒亲手掬梨花。红炉高宴列中堂，子侄传阄共举觞。无奈阿姑教强饮，清樽微试郁金香。万花飞舞锦成团，晚上红楼作大观。直被天公迷望眼，不知何处是长安。"}