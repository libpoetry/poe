{"id":"829253","title":"忆江南 和阳春，即效其体","dynasty":"清末近现代初","author":"汪东","text":"黯澹春光三二月。正是去年，送君时节。陌头花絮乱轻云。两眉嚬蹙见情真。郎情肯学罗衣旧。去即经年，不管腰支瘦。如今杨柳又成阴。空将枝叶绾同心。泪滴红笺书待发。正是今年，落花时节。重重帘户镇长开。冶游踪迹不归来。愁肠一寸书同折。愿祝相逢，不恨轻相别。落花飞著枕边时。凄凉情绪有天知。"}