{"id":"193652","title":"和祝子寿作诗须索意韵","dynasty":"宋代","author":"徐元杰","text":"翰墨绝畦私迳，言词中律度。笔落风雨惊，诗是江山助。不食烟火语，说到精髓处。升堂必入室，由道谁不户。达者无后先，成贤特指顾。要亦认意思，初不在章句。伊欲登坛场，且阔著地步。其中有活法，此理若大路。所差只毫厘，相去已冠屦。兰室味本同，莲社约此去。把定心鸿鹄，直须盟鸥鹭。多才夙究明，一见已颖悟。貂续不胜情，用得以布露。"}