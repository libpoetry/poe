{"id":"225944","title":"水龙吟·不知玄武湖中","dynasty":"宋代","author":"黎廷瑞","text":"不知玄武湖中，一瓢春水何人借。裁冰翦雨，等闲占断，桃花春社。古阜花城，玉龙盐虎，夕阳图画。是东风吹就，明朝吹散，又还是、东风也。回首当时光景，渺秦淮、绿波东下。滔滔江水，依依山色，悠悠物化。璧玉琼花，世间消得，几多朝夜。笑乌衣、不管春寒，只管说、兴亡话。"}