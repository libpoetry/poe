{"id":"975785","title":"江陵为浏阳柳氏作云山书院歌","dynasty":"宋","author":"项安世","text":"山中何所有，云气长悠悠。院中何所有，书册满高楼。登楼看云复看书，千古万古同卷舒。子于其间乐有馀，我今为子言其粗。阴阖兮阳开，乾盖兮坤舆。白衣兮皎皎，苍狗兮须臾。崩腾兮龙见，消散兮尸居。如臂之屈伸，如足之疾徐。实理谅不昧，显微同一初。呼吸为雅颂，吁俞为典谟。支支离离兮万物散□，翕翕绎绎兮天地交孚。三百八十有四爻兮奇与耦，二百四十有二年兮褒与诛。目目自有条，叶叶自有株。子以为一兮粲然而万有，子以为万兮坦然而一途。吾是以见云之书而书之云，子又乌知书非云而云非书。以此寿子身，壮作老息神不枯。以此贻子后，博观约守世不渝。大哉此院云所储，苟无其实名不虚。谁其任之非子欤，一翁二季相携扶。"}