{"id":"816964","title":"潮春攻城解围志感","dynasty":"清","author":"赖时辉","text":"潮春倡乱肆披猖，欲夺诸罗贼燄张。三载环攻围屡解，一心防禦锐难当。成城众志金汤固，破敌群情铁石强。团练义民殊死战，不愁矢尽与无粮。郡城咫尺若天涯，兵薄援稀敌似豺。不寐何愁宵有警，断炊遑恤灶无柴。和糠核饼充枵腹，遇难军官死满街。我励义民心勿馁，果然围解庆和谐。义勇堪嘉锡县名，自前众志已成城。连攻不落惟斯邑，屡困能通赖众擎。更有褒忠乡媲美，尽多赏恤泽荣膺。重重浩劫疲奔命，谱入新诗老泪横。"}