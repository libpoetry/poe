{"id":"695737","title":"岁暮五首","dynasty":"明","author":"欧大任","text":"台筑黄金倚蓟堧，河山形胜在幽燕。入关不待求王猛，蹈海宁知有仲连。负酒行歌依草泽，呼鹰射猎出蓝田。天涯岁序逢迟暮，无数飞鸿落日边。千金召募一身轻，慷慨宁辞海上行。旗帜直能翻海市，楼船何处望山城。霏霏雨雪期更戍，滚滚波涛待洗兵。年少终军今不乏，时危谁更请长缨。杨越萧条杀气多，防倭今日更如何。江东尚想孙征虏，海上应劳马伏波。舟楫三年频水战，渔樵千里尽夷歌。谁怜岁晚思归士，奏凯南来免荷戈。八月倭奴东渡江，秣陵关吏走如羊。海风吹雪军麾动，岛日涵波戍垒长。想见三千摇组练，愁闻百万失艅艎。腐儒藿食忧何事，制胜遥知出庙堂。懒似嵇康匕不堪，诗成惟待故人谈。梦中道路三台北，醉里风烟五岭南。尊酒便应留几杖，钓竿犹自滞江潭。西来青鸟飞飞急，欲向云中寄一椷。"}