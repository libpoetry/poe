{"id":"1110631","title":"与吴昌国同游灵水院二首","dynasty":"宋","author":"朱松","text":"算舟吏散了无事，与客意行初不谋。饱看云涛舞空阔，欣逢泉石媚深幽。西汉未试补天手，上界那知鞭凤游。剪烛他年忆真赏，莫嗟身世尚沉浮。来往风流记两翁，天涯今作九秋蓬。坐惊秀色悬眉宇，便觉仙峰入手中。傲世真成漆园吏，输君不负北窗风。书生浪发新亭叹，自笑尊前气吐虹。"}