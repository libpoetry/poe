{"id":"572012","title":"虎耳岩逢不二和尚","dynasty":"明","author":"袁宏道","text":"幽岩幻出支公面，瘦壁玲珑点葱茜。百年一室锁青烟，涧石霜松几回变。师言少日住西山，南内风光眼曾见。武皇七年四月时，搭衣曾上戒坛殿。白头等死入名山，四十三年若流电。榔梅插得大十围，又见曾孙头似霰。夜深屈指数朝贤，青山阅人如邮传。元美伯玉今在无，可惜聪明死编撰。"}