{"id":"702666","title":"雨中送驾和研冈二首","dynasty":"明","author":"童承叙","text":"春祀瞻陵庙，宸游出帝城。丰隆扶翠辇，屏翳抗龙旌。柳色迎銮细，莺歌向跸清。寝园佳气合，驰道瑞烟平。沙软千官拥，泥香万骑鸣。精禋劳圣主，数傍碧山行。法驾开云幕，慈闱拥万城。社烟随采仗，谷雨落青旌。春豫流鲜泽，皇游览太清。沾衣知宠渥，润物感升平。山绕銮舆净，泉当帐殿鸣。传宣戒龙舸，还泛玉湖行。"}