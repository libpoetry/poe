{"id":"723751","title":"喜晴应诏敕自疏韵诗","dynasty":"南北朝","author":"庾信","text":"御辩诚膺录，维皇称有建。雷泽昔经渔，负夏时从贩。柏梁骖驷马，高陵驰六传。有序属宾连，无私表平宪。河堤崩故柳，秋水高新堰。心斋悯昏垫，乐彻怜胥怨。禅河秉高论，法轮开胜辩。王城水斗息，洛浦《河图》献。伏泉还习坎，归风已回巽。桐枝长旧围，蒲节抽新寸。山薮欣藏疾，幽栖得无闷。有庆兆民同，论年天子万。"}