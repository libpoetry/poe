{"id":"697458","title":"杂诗四首","dynasty":"明","author":"胡应麟","text":"明河没天宇，白露晨为霜。眷彼同心人，忽去天一方。仓皇挈尊酒，送子河之梁。登高望四野，川陆浩纵横。岂无瑶华音，道远不得将。揽衣入房户，驰念忽如伤。曜灵薄崦嵫，光景忽已夕。圆魄犹未升，明星烂然出。寒蛩号我前，蟋蟀鸣我侧。凉风起庭户，树木何萧瑟。佳人期不来，延伫空叹息。宁知三岁心，为子长恻恻。冉冉西驰日，悠悠东逝川。征夫怨长路，志士惜盛年。长路行当归，盛年不再还。寒暑互推移，阴阳浩无端。凄风起帘幕，白露中夜漙。美人坐高堂，投袂起长叹。穷阴亘晦朔，山谷多寒风。悲哉客游子，旋足如转蓬。昔行届长夏，今来值玄冬。悠悠十年内，车辙穷寰中。人生贵适意，遥役何憧憧。逝将歌考槃，岩穴安微躬。"}