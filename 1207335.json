{"id":"1207335","title":"望海潮","dynasty":"元","author":"谭处端","text":"堪嗟浮世，谁能省悟，人人俗景迷遮。颜貌日衰，残由尚苦，贪求爱恋婴娃。欲海浪途赊。被二轮催促，易鬓霜华。忽尔无常，限到着甚理逃趖。争如悟速抛家。屏尘缘外绝，内固根芽。三千密要，阴功八百，真诚炼行无差。云水步烟霞。认三光真秀，凝结丹砂。异日功成，去也牛斗泛灵槎。"}