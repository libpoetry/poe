{"id":"630278","title":"古诗十九首 其十二","dynasty":"明","author":"释函是","text":"衰草曾几何，盼盼春已绿。百草向人欣，黄莺啭深谷。会当秾李期，士女争相逐。晨朝行泥中，日夕贮金屋。恩遇亦靡常，君情多反覆。絺绤不可风，古人其何赎。音响非不谐，悽惋托丝竹。弦断伫遥夜，沉吟空踯躅。秋水照颜鬓，忧多损冰玉。回忆春燕归，感化成衰辱。不如未嫁时，素裳聊以服。"}