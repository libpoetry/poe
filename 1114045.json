{"id":"1114045","title":"次韵周元仲见寄二首","dynasty":"宋","author":"李纲","text":"凌云健笔有神锋，抵掌高谈久不同。江上过从犹宿昔，峤南游历遍西东。山川多助新诗里，花鸟愁添老眼中。万里归来好同隐，竹林今祗欠王戎。五年奔走敝征衣，海上相亲半是黎。望断故园无旅雁，心惊中夜听荒鸡。岂知南渡能还北，更笑东来又向西。多谢故人寻访意，千山万水不曾迷。"}