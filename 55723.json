{"id":"55723","title":"赋得贞松寿姑苏张继孟八十","dynasty":"明代","author":"刘溥","text":"徂徕之松何蜿蜒，根盘厚地枝摩天。气横东南动光彩，泰山风雪衡山烟。长风吹天天宇开，飒飒海涛天上来。世间草木总卑小，如就彭祖观婴孩。古来君子不改德，松亦何尝改其色。往往工师求栋梁，重如山岳谁移得。春风细洒金粉香，茯苓寒凝琥珀光。为君取此制春酒，饮之眉寿同无疆。"}