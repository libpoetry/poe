{"id":"1117587","title":"次德符韵六诗 书怀二首","dynasty":"宋","author":"邹浩","text":"秋容未觉成萧飒，脩竹疏桐阴四匝。先生归驾挟西风，堕我南堂似凋叶。对床邀月入高谈，梦想从来谢三接。是非火作正炎空，忍与纷纷竞牙颊。莫欺鸥鸟不知人，须信天机在眉睫。妙哉托处无何乡，一念能回百千劫。君诚有意涉其流，请为安行具舟楫。木杪秋风鸣飒飒，环步空亭日千匝。忽迂征辔入衡门，共看霜轮上云叶。紫烟收尽拟阶升，白露漙空欣手接。何须清酌浣枯肠，自觉爽气滋双颊。可怜末路竞牛毛，不悟劳生寄蚊睫。向非霸处务功成，争得盟时遭智劫。西山君故有风期，我亦从今理归楫。"}