{"id":"915677","title":"寄题吴仁杰架阁玩芳亭","dynasty":"宋","author":"杨万里","text":"洞庭波上木叶脱，巫山宅前野花发。子规啼杀不见人，空令千载忆灵均。春兰九畹百亩蕙，自荣自落谁能佩。泽国东山最上头，有客玩芳杜若洲。扁舟夜上人鲊瓮，手掇骚人众芳种。归来梦到阆风台，灵均花草和露栽。寄言众芳未要开，更待诚斋老子来。"}