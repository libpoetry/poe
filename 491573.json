{"id":"491573","title":"题曾氏所藏历代青微法师像图","dynasty":"明","author":"刘崧","text":"素阳真人仙者徒，示我列仙之画图。霞冠云氅玉雪肤，一一神采浮双矑。充如天府琳球腴，清如逸世山泽癯。俨如佩玉当朝趋，矫如跨鹤凌天衢。周流天地超有无，颜色不动精神俱。最后幅巾疏眉须，云是真人昔者之所摹。上穷元始下玄都，一本万派同而殊。形随粉黑穷锱铢，气与风霆行八区。我惭生晚堕儒迂，学道不解凌蓬壶。拟从真人乞灵符，高飞愿逐云中凫。前有作者邈已踰，欲往从之云何盱。青城天台西南隅，云日光射金芙蕖。三十六管吹笙竽，非君和之谁与娱。"}