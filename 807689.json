{"id":"807689","title":"西河  中秋前二日红友有爱女之戚词以慰之","dynasty":"清","author":"陈维崧","text":"西风下。几声冷雁如话。凉云叠叠晕轻罗，凄清难画。左家娇女本盈盈，红珠掌上无价。记学母，将眉画。金瓠兰支其亚。簪花虿尾字偏工，黛痕潇洒。有时莺上绿窗啼，风兰烟柳偷写。月娥小别阆苑夜。最难忘、冰馆琼榭。耿耿彩鸾思跨。趁秋宵海上，冰轮高挂。丛桂香飘人归也。"}