{"id":"1118143","title":"暮春龟堂即事四首","dynasty":"宋","author":"陆游","text":"风日初和昼漏长，萧然巾屦集茆堂。雨馀千叠暮山绿，花落一溪春水香。断简椟中尘委积，故人墓上草荒凉。尔来幸有宽怀处，病退床头减药囊。踯躅花开照眼明，缓扶藤杖绕廊行。流年又见一春过，苦雨略无三日晴。觅句未应妨熟睡，漱泉聊足解馀酲。鹿麛雉子常追逐，谁识山翁及物情。日月无根去若驰，故园又见落花时。杯中绿酒不肯饮，镜里苍颜应自知。千丈新堤湖水满，五更残漏角声悲。暮年父子难乖隔，淮浦书来苦觉迟。东皇促驾又天涯，一片难寻堕地花。瘦策穿林数新笋，素屏围枕听鸣蛙。蚕房已里清明种，茶户初收谷雨芽。欲把一杯壶已罄，谩搜诗句答年华。"}