{"id":"263497","title":"论诗·诗学源流远","dynasty":"现代","author":"王则修","text":"诗学源流远，贞淫寓美刺。谁将三百篇，以意来逆志。上窥古风谣，下逮及五季。说诗如司空，风流不著字。斯为真言诠，可作诗家秘。近世少元音，词多反害意。谁知诗律细，不徒誇腹笥。班宋擅诗名，香艳各有致。岛瘦与郊寒，亦自成一帜。古来诗歌盛，至唐称美备。不为淫靡词，惟以明大义。叠韵并双声，得此犹馀事。试观杜诗史，忠义深托寄。我台诸诗伯，岂少幽人思。愿与相切磋，风雅敦古谊。"}