{"id":"1253118","title":"小游仙四首","dynasty":"元末明初","author":"张羽","text":"洞口春泉漱碧沙，楼台仿佛蔡经家。赤鸾衔得金盘子，掷向窗前树树花。晞发扶桑露气新，三花树底坐调笙。到门解说长生理，只有茅家好弟兄。朝游碧海不骑鱼，凤引霓旌鹤引车。吟得《步虚》谁解和，归来闲倩少霞书。门外南风吹葛花，弈棋人散树阴斜。青童睡起浑无事，乞与神丹喂白鸦。"}