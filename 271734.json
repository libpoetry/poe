{"id":"271734","title":"三姝媚·汤贞悯雁门红杏图，为李问渠大令题","dynasty":"现代","author":"李岳瑞","text":"山城花信早。荡缃云濛濛，雁陉芳草。消息今年，问玉楼昨夜，雨声多少。吹笛天明，怕诗卷、光阴过了。定有春人凤咮，红鸳靓穿林窈。地近元家台沼。想豹尾明妆，绣鞯鸾靿。霸迹销沈，剩酒旗村店，艳阳留照。画笔南宗，识梦里、江南归好。怕说贞元朝士，刘郎渐老。"}