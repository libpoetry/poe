{"id":"788760","title":"解连环 秋芜","dynasty":"清","author":"杜贵墀","text":"平原凝眺，记裙腰碧色，踏青人好。待雁爪、北塞归来，早风打雨浇，一痕青老。望里魂销，更添上、者边斜照。衬枫林屐齿，蓼岸船唇，际楚天杳。飞飞冷云低绕，傍荒台废冢，虫语相吊。再著些黄叶萧萧，便描就、霜天一幅新稿。向晚牛羊，与点缀，荒村烟草。最无聊，策马西风，踏阳关道。"}