{"id":"1122811","title":"次韵黄子馀惠双井茶二首","dynasty":"宋","author":"洪适","text":"荻花枫叶醉为乡，每忆临分一鼎香。枉费光阴惊老大，略无治行愧循良。归心来往鸡豚社，清思消磨雁鹜行。且喜弦歌馀乐地，好诗句句挟风霜。峰横万仞临双井，调护旗枪春怕深。白雪有芽鹰作爪，黄粱无梦蝶何心。闻名可信非虚语，知味端如赏好音。祇欠谷廉一杯水，末能相就盍朋簪。"}