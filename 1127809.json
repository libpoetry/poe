{"id":"1127809","title":"迎仓使李监丞八绝","dynasty":"宋","author":"曾丰","text":"妙龄徒手掇科名，发轫风云九万程。捷径何妨聊决起，通途自分且徐行。一尉初收百里尘，一同寻访万家春。留中幸到争先处，请外甘为勇退人。星屏熊轼两从容，未始论功莫大功。南剑人人无剑气，宜春在在有春风。二十馀年两度来，来宾莲幕主霜台。今吾犹是故吾尔，白眼岂须青眼哉。入境诹民察吏馀，罗浮赏罢更丰湖。相迎鱼鸟如相告，车骑今回又较都。农瓶无粟可重搜，官帑钱犹地上流。望我方来观俗使，从今且作富民侯。南海江山郁所怀，今晨何喜夙容开。一千里外行人报，二十年前知己来。同游漕幕旧三宾，台府两为新主人。应念江西撙斋老，长裾犹曳幕中尘。"}