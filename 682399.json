{"id":"682399","title":"馆中杂咏","dynasty":"明","author":"区大相","text":"英游真忝窃，胜地绝攀缘。树色藏书阁，花香入讲筵。岁售中秘帙，月费大官钱。载笔惭恩遇，何能即掞天。瑶圃为藏室，蓬莱即道山。地幽尘境外，心远市朝间。客至聊烹茗，书成但闭关。何须拂衣去，身世已投闲。春水通银汉，长桥跨玉河。散衙人吏少，归院苑云多。凤阁移新柳，龙池出小荷。自惭多吉士，联步咏卷阿。槐院披丹磴，芸窗网碧纱。帘垂仙苑柳，墙压御沟花。走墨和甘露，飞文散绮霞。良时多载酒，谁过子云家。侍史趋清禁，承恩下直庐。瓶馀赊得酒，架积赐来书。刻凤才何有，雕虫习未除。由来少尘事，寂寞意何如。儒雅先朝重，风云汉苑过。琼章悬日月，银榜拂星河。竹长成龙节，桐高集凤柯。如闻访道日，重和白云歌。依隐便山性，幽栖养谷神。暂为芸阁吏，终作草堂人。种竹消长夏，听莺过暮春。林端有双鹤，潇洒类闲身。徐步登云阁，栖心傍药阑。院幽琴作伴，阶静鹤相看。藜火分宵读，柴门过午餐。儿童相顾笑，不省是何官。经旬不出户，幽事亦何能。汲水尝新茗，攀花引古藤。避人常谢病，得酒便呼朋。若问为官意，闲门寂似僧。偶从方朔侍，颇识子云奇。散帙尘来少，窥书鸟去迟。囊中寻旧草，马上续新诗。惟有江湖兴，闲窗独坐时。怅然不得意，隐几对前山。谢病攀云出，寻僧累日还。石泉留策听，竹户映花关。忆与溪翁别，相期云水间。湖西数百寺，双屐屡追寻。水绕芙蓉塔，山围薝卜林。千钟流木杪，万宇结峰阴。不为官多暇，知余空赏心。近得论文友，幽期竹下深。风前同奏雅，天上待知音。仙袂披云接，华轩带月临。不能赓妙咏，端坐思瑶琴。簿领知无分，文章自有家。忙时惟笔札，散地即烟霞。褊性淮南橘，閒情杜曲花。幽盟关物理，疲马恋休衙。"}