{"id":"1114865","title":"求志书院诗四首陈师道履常之所居也","dynasty":"宋","author":"李廌","text":"癯槁岩下士，迹隐心捷径。汗颜尘中夫，谄笑幸游骋。贤哉陈夫子，两不伤厥性。洁身风波涂，独若万钧锭。辰极不改北，沧溟日输东。圣道亦如是，昧者自异同。哇郑迷世习，舍鱼当取熊。蓍龟期吾子，此语闻先翁。君气久已浩，君志复何求。同声久绝和，一见忘百忧。藜藿鄙膏粱，絺绤傲狐裘。德辉下可览，安用翔九州。漆开辞未信，颜回恃有田。为贫仕何愧，得已非自贤。破褐坐穷阎，声华飞日边。苦节勿匏瓜，仲尼任苍天。"}