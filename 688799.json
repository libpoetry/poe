{"id":"688799","title":"谒李潭州祠作","dynasty":"明","author":"何乔新","text":"玄云惨澹压孤城，城外萧萧铁马鸣。一室甘心俱就死，三军效节忍偷生。英魂不共寒芜没，精爽犹随夜燐明。采采溪毛酌清泚，临风三酹不胜情。贾相当年秉国钧，贤臣远斥任谀臣。岂知末路摅忠士，不是平原献谄人。吕氏诸郎甘纳士，李公一族竞捐身。新祠翼翼湘江上，一读穹碑一怆神。"}