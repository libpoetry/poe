{"id":"813493","title":"丙戌四月随醇邸巡海呈教","dynasty":"清","author":"李鸿章","text":"雕弓玉节出天阊，士女如山拥绣裳。照海旌旗摇电影，切云戈槊耀荣光。佽飞禁旅严千帐，罗拜夷酋列几行。德协谦尊齐赞颂，力辞黄屋福威扬。万千气象蜃楼高，忽地齐烟涌六鳌。慈佛护持看献瑞，仙舟共济敢辞劳。自怜坚壁心偏苦，却愧屯田诏屡褒。无限临歧依恋意，漫吟潭水答云璈。"}