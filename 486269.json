{"id":"486269","title":"登泰山（有引）","dynasty":"明","author":"王蒙","text":"飞仙挟我游天门，足蹑万壑云雷奔。凌虚直上数千尺，适见混沌兮乾坤。巨鳌左折蓬莱股，鲸波东注榑桑根。地高俯瞰沧海日，天近仰叩清都阍。古帝何年辟下土，九点青烟散寰宇。翠烟孔盖此登封，盛德神功照今古。人间瞬息三万年，七十二君何茫然。秦皇汉武踵遗躅，镂玉坎瘗山之巅。金宫翠陛苦不乐，遣使碧海求神仙。羲和龙辔不稍贷，岂料海水成桑田。试向封巾一回首，六合坱莽空云烟。千秋谁识当时事，五松大夫知此意。岩前长揖大夫松，数子胡乃干秦封。高标直下鲁连节，避世不及商山翁。雪髯雪干如屈铁，涛声瑟瑟吟悲风。松本无心偶然耳，人情好恶多弥缝。欲倾箕颍一瓢水，为汝净洗羞惭容。为君解嘲君勿怒，万事转首成虚空。帝子绛节朝丹穹，神灵婀娜群仙从。嘘呵紫焰开芙蓉，光景上属超鸿濛。玉女夜降骑青龙，鸾匏凤笙声噰噰。霓裳舞袖飘长虹，琼音间作鸣丝桐。《白云》清谣曲未终，泠风命驾归崆峒。千峰万峰浸明月，恍惚身在瑶池宫。明朝稽首下山去，翠嶂突兀青霞中。"}