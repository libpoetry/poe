{"id":"517484","title":"古剑行赠周辰","dynasty":"明","author":"王称","text":"杀气贯斗牛，精光何陆离。风胡不可遇，千载令人悲。忆昔干将初铸日，五夜龙池飞霹雳。秋水芒寒鸊鹈膏，虹光锷吐莲花质。当年曾闻易水歌，荆卿不济当如何。从来相随赤帝子，飒飒秋郊泣嫠鬼。乃知神物用有时，风云变化谁能知。祗今萧条镡水上，白日往往蛟龙飞。侠客相看魂欲死，一片雄心许知己。别来夜夜匣里鸣，忆君清泪如铅水。为君摩挲君试看，剑歌有曲君莫弹。从来烈士皆如此，茫茫万古悲风寒。"}