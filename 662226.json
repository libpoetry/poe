{"id":"662226","title":"行路难","dynasty":"明","author":"石宝","text":"我歌行路难，路行人听之。羊肠鸟道未足险，眼前蚁垤何参差。去年栽花今荆棘，舞台歌榭无颜色。朝朝风雨夜未休，美人空抱瑶弦泣。湘江欲归归未得，霜华剥尽秋蝉翼。但觉年光逐逝波，不知何地留欢国。行路难，不能不行奈路何，宝刀骏马成蹉跎。道逢酒伴且痛饮，世上知心本不多。"}