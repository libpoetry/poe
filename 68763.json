{"id":"68763","title":"白云歌·我歌谪仙白云歌","dynasty":"元代","author":"王冕","text":"我歌谪仙白云歌，清风飘飘吹女萝。女萝风飞白云出，秦山楚山争嵯峨。秦楚之山青欲舞，白云不向湖山住。忘机在我读书窗，要养贞姿归太素。满山红紫光陆离，白云施施自无为。奔腾汹涌作霖雨，白云悠悠若无侣。白云在天不可呼，白云在地不可孤。卷舒变灭了无意，粲粲不受纤尘污。我与白云皆幻住，白云与我应同趣。孤飞感我庭闱情，回首青山不知处。我欲高飞洞庭船，赊月买酒邀谪仙。为君唤雪梅花天，握手一笑三千年。"}