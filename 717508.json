{"id":"717508","title":"霜橘","dynasty":"明末清初","author":"屈大均","text":"受命生蛮越，为师得楚臣。甘垂嘉实美，郁作厥苞珍。喷雾香濡手，含霜冷浸唇。皮令幽菽辣，瓤使缥醪醇。臭味炎凉一，文章杂糅新。江南逾酷烈，淮北即酸辛。雕饰当残腊，青黄踰早春。华仍分瓣瓣，脔更叠鳞鳞。核易沾红袖，渣防湿锦茵。肺寒犹复嗜，牙裂不曾颦。老圃年尝学，荒畦日几巡。幸生丹荔国，终守白华身。果税非千户，场师是一人。种先山蚁买，林与荔奴邻。四会柑兼植，增城柚亦真。橘官知已贵，花利未全贫。广设仙灵井，长滋道路津。金珰朝共摘，玉案暮同陈。连理怀多有，曾枝刺莫嗔。张盘休夺子，陆绩任遗亲。一颗嗟鞭甚，三枚笑堕频。方圆倾逐器，絺绤覆随巾。再熟还潘令，双投岂蒋神。餐馀须厌饼，方法拟瓯闽。"}