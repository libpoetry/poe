{"id":"686794","title":"送何季玉游罗浮","dynasty":"明","author":"邝思诰","text":"闻道罗浮四百峰，吾生多病少行踪。君行到处须勤访，莫遣山灵笑懒慵。为觅浮山竹叶符，青鞋布袜入仙都。朗吟足当灵符术，何事真形五岳图。翠羽梅花梦不同，令人遥忆赵师雄。君今欲去缘何事，一醉前村酒肆中。山外仙居接太微，铁桥中隔又疑非。行行拾得金光草，莫向桥西住不归。"}