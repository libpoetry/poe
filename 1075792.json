{"id":"1075792","title":"西窗见榴花分韵得花字","dynasty":"宋","author":"周紫芝","text":"青春苦难挽，白日良易斜。花飞尚满砌，柳密惊藏鸦。寒窗忽当日，山崦知谁家。红榴笑疏林，始著三两花。繁阴护朱阁，芳姿夺明霞。颇忆少年日，千金醉繁华。当时石榴裙，六幅围绛纱。美人隔秋水，相望天一涯。想像系楚腰，依稀似丹葩。对花谁与论，搔首空叹嗟。"}