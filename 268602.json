{"id":"268602","title":"贺新凉·双管看齐落","dynasty":"现代","author":"吴重憙","text":"双管看齐落。展缥缃珠联璧合，签标健药。天使明诚清照后，又见同心并萼。挥洒到横江孤鹤。磨短麝煤残鼠尾，五百年闺阁无兹乐。好爱惜，簪花格。题襟叙为楞伽作。尽徜徉笔床砚匣，芦帘纸阁。子可传经妻写韵，清福人间不薄。贤太守倡随相若。重认文通鸥画字，古今人合不烦绳削。蝇附骥，墨重著。"}