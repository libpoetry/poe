{"id":"1108213","title":"次韵明仲幽居春来十首","dynasty":"宋","author":"刘子翚","text":"醉毫叵我落乌丝，况是桃源乍入时。祇恐升平要华藻，赐笺春动万年枝。幽居十绝巧凌春，我亦刳肠强效颦。忧乐悬知不同调，山南山北寂寥人。一幅乌巾雪发盈，村深时听鵽刀声。浪将兰艾评春事，我自平生小屈平。归来十六见新元，种得黄楠绕旧村。岂是翛然便遗物，吾衰不复梦修门。蒲团宴坐若还家，罗縠如空了不遮。可是春风摇得我，兰芳轻噀淡黄芽。莫遣潇湘双鲤来，归心生怕晓禽催。咄嗟新转渠渠屋，寒士欢颜正尔开。䠞䠞鸣山筇一枝，逢春聊复咏歌之。故园风光本具足，浪蕊浮花莫作迷。蓬松衰发倦重簪，一榻惟便独寝甘。却忆少陵诗句好，依然云木晓相参。近邻分得续随栽，准拟新晴手自培。不奈馀寒侵病骨，锄耰无味却归来。岂惭辛苦把渔竿，犹有机心傍钓滩。文定书堂最深稳，何如袖手试观澜。"}