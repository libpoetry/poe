{"id":"193291","title":"贺新郎·月绽浮云里","dynasty":"宋代","author":"吴潜","text":"月绽浮云里。未须臾、长风扫荡，碧空如水。谁在冰壶玉界上，眇视征蛮战蚁。便弃掷、尘寰脱屣。絺葛清冷紧袖冷，露华浓、暗袭人肌理。和酷暑，争些气。谯楼漏转三更二。夜沈沈、经星纬宿，换垣移市。万籁渐生秋意思，时节那堪屈指。奈投老、未酬归计。矫首高天天不应，忽林梢、睡鹊惊飞起。同一梦，我与尔。"}