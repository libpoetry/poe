{"id":"663283","title":"再游石门洞","dynasty":"明","author":"边贡","text":"苍然郭东山，百丈萦青碧。石门忽中断，窈窕开仙宅。遥窥日月深，却转烟雾隔。中天屹楼居，星斗挂几席。芳岩眩绮绣，丛巘围苍壁。山鬼不避人，惊猿啸窥客。披榛上孤亭，奇观壮心魄。穷崖倚天悬，瀑水半空射。高流横杂佩，直下垂疋帛。分作四山喧，散为千顷泽。初冬天未寒，晨曦映岚赫。重来意弥眷，独往任所适。信美惬心期，胡为老行役。终然脱尘网，高举凌风翮。"}