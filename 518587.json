{"id":"518587","title":"淮阴追次逊志先生韵先生之诗似咎高帝而恕信者予略反之各言其志而已","dynasty":"明","author":"张吉","text":"咸阳宫阙烟烬黄，祖龙死后天地荒。彩云郁郁弥空长，芒砀真人升庙堂。将军国士号无双，乳臭群儿谁可当。鼓行东北无分王，举手沐猴肝胆伤。少年辱己钜惠偿，主恩如海吁敢忘。惜哉天道不自量，甘逐布越遗留良。妇人毒手亲触撞，举族含冤沈鬼乡。功成身退真奇方，呜呼岂有生长无收藏。"}