{"id":"844075","title":"水沙连纪游","dynasty":"清末民国初","author":"陈肇兴","text":"蹭蹬沙连道，十年来往频。好山重识面，旧路忽迷津。崖险驴欺客，庄深狗吠人。多情谢宗族，杯酒醉千巡。石与沙相搏，终朝殷怒雷。水穿山腹过，舟掷浪心来。两岸崖如束，四时花乱开。有诗酬不得，深愧谢生才。旧说珠潭屿，烟霞别有天。烧山开鹿社，浮筏种禾田。欲往嗟无伴，重游订后年。桃源在何处，目极万峰巅。"}