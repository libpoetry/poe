{"id":"1127392","title":"留别王嘉叟检正","dynasty":"宋","author":"喻良能","text":"初寮久已往，今谁主文盟。王公有嫡孙，见者服且惊。胸中九云梦，笔端三折肱。招致道山中，掉头不肯应。论事常山蛇，持身玉壶冰。平生谢先容，要津真自登。四海望霖雨，一人须股肱。我本田家子，蹉跎将暮龄。相逢岂在早，一见盖已倾。谓我虽秃犀，敝帚亦足称。持献先簬箘，长篇有明徵。公乎傥践言，庶为老亲荣。"}