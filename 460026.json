{"id":"460026","title":"雨霖铃　秋兴","dynasty":"当代","author":"卢青山","text":"江南寥廓。到黄昏后，只剩风弱。谁从朽草苔石，梧边拈起，今秋馀魄？只笑红枫弄饰，料春态难学。小岸外、寒荻三三，躲在谁家野篱角？扶风冷冷江湖鹤。向人间、戛翅张还落。多情朔雁都去，因何事、独承孤漠？薄夜寒潮，应怕、无人借与蓑箬。尔且去，留我携壶，一片空溪壑。"}