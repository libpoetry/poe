{"id":"489049","title":"赠姬太仆太仆旧滕令也滕陷太仆死之赠今官子琨为户部郎乞诗赠焉","dynasty":"明","author":"申佳允","text":"天荒尘日霾，谷撼沙风谡。寒戍吹悲笳，严城拂迅镞。群甝积野丛，万狸窜厓渎。妖虹繁炎飙，兵焰毒龟麓。纠桓鸟兽讧，刀戟烟云缩。三日黯琴凫，孤军惨髅髑。楼橹横危埤，韔弓悬磬婺。嚼龈喷雪寒，渍血溅霜肃。紫电气阴森，青史星光昱。强哉昔常山，岿然今太仆。"}