{"id":"763303","title":"高阳台 其一 爱山台看月","dynasty":"清","author":"吴绮","text":"坡老归欤，汪丞去矣，湖中我又重来。明月今宵，多情飞上层台。碧云万里无些翳，把乱峰、青送衙斋。看千家、积水空明，人在崔巍。画栏与客徘徊。爱竹阴树色，影落莓苔。荇藻交横，鱼龙奋甲毰毸。水晶宫殿三更后，笑庾郎、逸兴难成。问黄楼、谁是闲人，且醉金罍。"}