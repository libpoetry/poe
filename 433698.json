{"id":"433698","title":"惜花四律步湘州藏春园主人韵","dynasty":"近现代","author":"鲁迅","text":"鸟啼铃语梦常萦，闲立花阴盼嫩晴。怵目飞红随蝶舞，开心茸碧绕阶生。天于绝代偏多妒，时至将离倍有情。最是令人愁不解，四檐疏雨送秋声。剧怜常逐柳绵飘，金屋何时贮阿娇？微雨欲来勤插棘，薰风有意不鸣条。莫教夕照催长笛，且踏春阳过板桥。只恐新秋归塞雁，兰艭载酒橹轻摇。细雨轻寒二月时，不缘红豆始相思。堕裀印屐增惆怅，插竹编篱好护持。慰我素心香袭袖，撩人蓝尾酒盈卮。奈何无赖春风至，深院荼蘼已满枝。繁英绕甸竞呈妍，叶底闲看蛱蝶眠。室外独留滋卉地，年来幸得养花天。文禽共惜春将去，秀野欣逢红欲然。戏仿唐宫护佳种，金铃轻绾赤阑边。"}