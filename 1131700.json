{"id":"1131700","title":"再次武公望雪梅韵五首","dynasty":"宋","author":"廖行之","text":"每忆西湖处士吟，暗香浮处最关心。而今也有冰霜操，祇要人知韶濩音。从来陋巷祇颜回，子悦胡为羡漆开。端向岁寒观雅操，须知冰凌不为灾。梅边好与酒杯持，寂寂牙檐短短篱。但有诗人出佳句，绝胜謏墓得金碑。自有天香轧魏姚，何须裂麝与涂椒。蜡梅卑俗红梅媚，漫与增添本草条。休论青琐与黄扉，祇有西湖不受欺。每向冰霜见全操，笑渠长夏受蒸炊。"}