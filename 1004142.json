{"id":"1004142","title":"宗博宫讲何丈以诸贤所赋清赋堂诗轴示教借和元韵附轴尾","dynasty":"宋","author":"程公许","text":"避影恶木阴，忍渴贪泉水。君看象渡河，步步须彻底。士当秉特操，盛行贵知止。佳境著蔗根，苦或起瓜蒂。上尊锡方进，万事咨伯始。孰能超然观，贯之以一理。瓢饮有馀乐，我自味无味。忆登君子堂，积雪几没趾。双鹤舞前除，穟烟萦素几。叠石肖崄崿，俯槛鉴清泚。旌招还此来，归梦曷能已。红尘交辔语，新律吐琼蕊。千载友元亮，顾未忍违世。将坛建鼓旗，许我陪末至。政恐如浊泾，难以汩清渭。俗氛日轇轕，菉茨乱荪芷。为君歌停云，倦翮思决起。念归怅无家，素食心所耻。安得三间茅，托身安稳地。一编岫云吟，枯肠或能拟。"}