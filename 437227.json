{"id":"437227","title":"时雨","dynasty":"金","author":"赵秉文","text":"天降时雨，山川出云。天相休运，是生世臣。维我世臣，乃国于莘。天子命之，牧尔邦民。北风喈喈，雨雪霏霏。嗟我晋人，而疮而痍。吹之呴之，摩之拊之。于燠其寒，于饱其饥。既瘳既夷，不嚬以嘻。孰为豺虎，载栅载垒。孰为蟊贼，载芟载理。无扰我乡，我乡我里。无伐我桑，我桑我梓。远夷駾矣，我民休矣。公在在堂，如春斯温。激矢在壶，折冲于樽。民安于廛，兵安于屯。公在在堂，锦衣绣裳。敝予改为，斯民不忘。公在在堂，绣裳锦衣。我民之思，无以公归。"}