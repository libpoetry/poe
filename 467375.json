{"id":"467375","title":"回乡感赋寄行素兄","dynasty":"当代","author":"林英男","text":"连宵霜雨惹逃禅，郁郁三荆色已阑。梦里荒郊数楹屋，困眠晒腹又饥餐。与君濡呴晓星阑，神自凄惶鼻自酸。弃养摧花十年事，疏狂世外醉难安。安魂雾豹隽文章，对泣牛衣万古香。遗世听松终抱璞，岐山梦托楚山阳。云雷鹤讯雨潇潇，地动秋山枯井摇。为悔他年桑下宿，追魂已过奈何桥。沈沈鼓点破渔阳，卌载渊渊伴我狂。忍学驴鸣送谐友，料将幼妇戏阎王。君诗清丽泛流觞，悱恻醰醰九折肠。游刃砉然惊裂帛，书生破楚羡张良。邹鲁曾经到海湄，骚魂九死见诗痴。应惊幽抱嚣尘外，桑户黄花懒结篱。斑驳丹黄暗自伤，寥寥斗字索枯肠。冥鸿匿笑笼中雁，歌哭无端怨鹤长。"}