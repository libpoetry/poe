{"id":"805687","title":"沁园春七首 其七","dynasty":"清","author":"史承谦","text":"又度芳时，诗卷慵开，那堪病中。想碧虚垂钓，一湾明镜，白云招隐，几朵芙蓉。随意滋兰，还思种橘，十载青春不负公。还应悔，纵碎琴奚益，觅句徒工。休教更听歌钟，怕已作、花前鹤发翁。恁匆匆过耳，无情鹒蟀，劳劳阅世，百感鸡虫。我欲临风，横吹长笛，喷出胸头恨万重。谁能识，看菰芦光怪，有气如虹。"}