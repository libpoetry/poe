{"id":"1057931","title":"题束道辅怀疏亭二首 其一","dynasty":"宋","author":"刘跂","text":"逢时乐宦达，既达贵蚤休。东门两归客，冉冉不可留。大夫名贤后，出处亦俱优。筑室在何许，南郭林塘幽。安车摇佩鱼，步屧随杖鸠。胜日至佳客，欢颜终献酬。鄙人最樗散，世用一何缪。政以无事身，尊俎常见收。令年扫三径，近不隔虎丘。欲问杜陵老，来往几风流。"}