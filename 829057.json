{"id":"829057","title":"赠高丽音乐家吴小坡女士次南湖韵二首","dynasty":"清末近现代初","author":"吕碧城","text":"乾坤苍莽蕴奇忧，小拓诗坛寄此楼。故国可怜惟夕照，馀芳未泯有清流。衔杯已自难为笑，挟瑟何堪更诉愁。莫话沧桑旧身世，神州无恙恣芳游。梨云撩梦送轻寒，异地逢春作客难。何处乌衣寻故垒，独教红粉泣南冠。闲调宫羽传新恨，更检缥缃结古欢。一卷琳琅题咏遍，锦囊归去压雕鞍。"}