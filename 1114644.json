{"id":"1114644","title":"再次韵","dynasty":"宋","author":"李彭","text":"懒觅新诗劝春住，只愁尘爵每空斟。馀酣晚漱沙汀外，未羡明登天姥岑。陈恬老作中州客，少室晓猿声念群。通籍金闺成底事，看取九原冥漠君。古木千章夏阴合，瓮头别作醉乡春。草玄不是扬雄事，定自免为投阁人。种葵艺瓠成畦垄，奇货由来果可居。汉代封君浑未称，故侯风韵拟相如。"}