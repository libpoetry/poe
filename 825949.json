{"id":"825949","title":"王君九求题其十四世祖明王文恪公鏊自书洞庭两山赋卷","dynasty":"清末近现代初","author":"郑孝胥","text":"具区之薮吾未游，两山戏湖如双虬。震泽先生赋其状，何异浩渺拿扁舟。文心嫖姚书隽劲，蝉蜕功名独乘兴。一篇《谪解》意何深，谁识先忧理尤胜。贾生希文才可为，天下无事终难施。因时察世有轻重，蚤退斯人己见几。"}