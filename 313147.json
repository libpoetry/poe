{"id":"313147","title":"贺新凉·病中坐雨","dynasty":"现代","author":"潘榕","text":"窗外西风逗。正飕飕、已凉天气，未寒时候。绵雨连朝声点滴，断续听残檐溜。试看那、树头阴覆。难怪春莺红怨老，到秋蝉、绿也同僝僽。无端恨，向眉斗。年来骨共花争瘦。再休提、情长情短，愁新愁旧。慧剑挥除烦恼事，病榻枯禅参透。把檀屑、炉添金兽。香茗一瓯书一卷，息尘心、伴我延昏昼。消闲福，且消受。"}