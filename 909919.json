{"id":"909919","title":"与邹浩志完会于王希圣家因话毗陵事是夕辄梦还松陵因述梦呈志完","dynasty":"宋","author":"李廌","text":"客梦还松陵，寒江渺烟雨。异时醉吟地，依然记洲渚。三高平生欢，彷佛递宾主。十年扁舟兴，一夕暂容与。此乐曾未央，覆瓿俄惊鼠。隙月鉴我帷，破窗风自语。展转谁晤言，僮隶聊尔汝。吾生独何事，寤寐仍羁旅。"}