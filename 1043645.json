{"id":"1043645","title":"复次前韵","dynasty":"宋","author":"刘攽","text":"仙游欺缅邈，古事厌增加。自我新形胜，因之玩物华。不劳工子劝，无价境天赊。云构森如画，翚飞势莫遮。静看梁燕贺，閒听野蜂衙。曹事初无壅，军声信不哗。倚栏歌白雪，为客进流霞。快意凉风起，馀欢素月斜。吴趋应有始，齐难讵为誇。夏日思王粲，名流得孟嘉。优游琴八叠，悲壮鼓三挝。遍看题诗语，飘然自一家。"}