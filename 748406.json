{"id":"748406","title":"渡江作","dynasty":"清","author":"杨炳春","text":"舟中不知波涛大，耳中但觉风声快。推篷起叱咄咄怪，我头欲昂船欲拜。一波轩轩九州隘，一壶不见千金卖。蛟龙作势舞泙湃，馋口呀呀幸人败。平时风顺一帆挂，船尾舟人跂脚话。张帆今入长江界，众目睽睽口噤齘。而我无端发深喟，世途无处无机械，安得长如此时戒。"}