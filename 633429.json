{"id":"633429","title":"题赵裕子绘卫天山寿山图","dynasty":"明","author":"释今无","text":"燕然之山雄九边，盘拱玉京如环连。层冰叠雪气蒸郁，千松万柏寒参天。裕子赵君臂有神，点染纸笔描逼真。命意初不在此山，微得其气已惊人。裕子八十已过五，骨形如鹤神踽踽。双鬓不减燕然雪，才华跌宕秋江月。银筒丹井不须窥，笑持荷叶胜刀圭。天山礧砢殆其俦，村头独坐疑沧洲。万事若能随手歇，置身此幅堪夷犹。"}