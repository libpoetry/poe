{"id":"1118154","title":"致语口号二首","dynasty":"宋","author":"陆游","text":"曾立蛾眉禁省班，至今风采照金銮。纵横笔阵千人废，浩荡辞源万顷宽。落纸烟云纷态度，照人冰玉峙高寒。从容坐啸香凝寝，说与宾僚拭目观。凉月参差白露漙，请看宾主罄清欢。麟符玉节交相映，凤竹鸾丝殊未阑。百谷方登仓庚足，七州无事里闾安。樽前莫惜山颓玉，四者能兼自古难。"}