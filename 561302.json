{"id":"561302","title":"安陆阳春台在潜邸之西皇考尝登陟□赋今都院行署实枕其麓往年南坞贾公以礼侍奉册命寓止兹署有诗后六年门人嵩亦忝此官来奉册命睹壁间题敬和一章","dynasty":"明","author":"严嵩","text":"皇居帝邸接仙台，使节春曹步武来。睿藻昔曾留翠巘，尘踪不敢涴苍苔。龙文御气氤氲合，玺册天书焕烂开。画省玉堂传盛事，和家衣钵叹非才。"}