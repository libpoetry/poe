{"id":"697637","title":"衡岳感怀二首","dynasty":"明","author":"胡直","text":"弱龄慕遐举，中为世网婴。虽抱及物志，而无济时英。家本衡庐交，早负泉石盟。秉宪涉湘沅，吏道滋牵萦。灵岳奠疆域，渺若隔蓬瀛。恭承帝新命，驾言事西征。回车恣探历，寥然夙心倾。朝暾荡云巘，翊我游上清。吾衰疲尘鞅，人已焉所成。卷怀惭伯玉，远游谢尚平。学道未有闻，怅然迫心情。安得同心友，眷言事耦耕。潜龙期晚得，混耀入无名。恭闻夏后圣，秉志切元元。洪波荡中土，隐若裂肺肝。不辞排决力，宁论胼胝艰。去家七八载，三过不入门。诚精格玄昊，金书下层峦。禹拜受此书，治水识其端。鞭挞蛟与螭，疏凿江与汉。江汉故汤汤，河淮无溢湍。九州一以平，四隩罄欢颜。上启重华帝，巡狩驻瑶幡。玄冕照林阿，韶韵播江潭。爰以上公秩，望兹南维尊。秩秩虞夏文，郁郁夔龙班。缅思此盛际，千岁不可攀。测知圣哲心，匪恣一身安。顾予道未至，愿言归山樊。山樊有故侣，终焉击壤欢。"}