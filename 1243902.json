{"id":"1243902","title":"重九后菊（壬辰年小篱黄菊节后始华异香芳容不类馀者惜其开不应时如绝笔之麟又似吾性倔强好与世欲背驰岂其以予无酒酬酢故迟之抑将耻伍凡下不欲与之同出俟其衰谢然后独步西风否则赋性谦退不欲争先群品特殿于九日之后耳赋唐律一章见意云）","dynasty":"元末明初","author":"叶颙","text":"痴蝶狂蜂未用疑，从来根性懒趋时。情知不少争先辈，故遣迟开殿后枝。斜日园林方冷淡，西风天地特清奇。芳苞小蕊秋香老，不是渊明断不知。"}