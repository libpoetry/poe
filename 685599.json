{"id":"685599","title":"人日小集镜园时梨花川茶盛开同右庭洞虚伊吾古民赋二首","dynasty":"明","author":"邓云霄","text":"春郊风物自清嘉，于野同人兴转赊。蓂荚当阶开七叶，梨园布暖吐千花。青樽酒满留欢赏，白雪声高斗丽华。四面波光明玉镜，花神宜在水仙家。香风细细引蜂媒，浅白深红次第开。蜀锦远从巫峡至，春声应带杜鹃来。客星出郭逢人日，新岁开尊只旧醅。好掷千金酬一刻，银花火树更相催。"}