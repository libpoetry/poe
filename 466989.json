{"id":"466989","title":"重阳前二日合川淩泽欣兄邀登龙多山得诗四首","dynasty":"当代","author":"陈仁德","text":"登山拨去几重云，巴蜀苍茫此界分。绝顶犹存唐气象，庙堂松柏共氤氲。何人刻石在崖端，笔意纵横瘦且寒。历尽劫波文脉在，后来只合仰头看。古寺荒庭老树横，暮钟袅袅紫气生。山门半掩黄昏里，落叶随风下赤城。蒿草芭茅满路途，重阳时节气萧疏。龙多山上凭高望，万里秋光入画图。"}