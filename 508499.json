{"id":"508499","title":"芦滩水禽图","dynasty":"明","author":"倪谦","text":"清霜乍落边风高，鸿雁南征吹羽毛。长天飞尽楚江晚，冲烟几点投衡皋。山骨孤奇水痕落，晴沙一片平如削。虞机良少菰米多，任尔从容饮还啄。饮啄知谁伴寂寥，黄芦白苇声萧萧。危梢半折蘸寒碧，雪花不向波间消。收拾秋容入毫素，应使弋人何所慕。夜月西楼过数行，秪恐随群破汀雾。"}