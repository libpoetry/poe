{"id":"806439","title":"念奴娇二十六首 其十三","dynasty":"清","author":"蒋士铨","text":"难教人听，是谈天、邹衍多言而赘。昔作无心，云出岫、尝恐鹤羞猿避。投笔非难，致身须蚤，始信前言戏。五穷相守，行吟带索如是。暂把眉上愁捐，鬓边尘浣，去觅藏名地。吾爱吾庐，卿用法、不管谁门如市。母是经师，妇为佳友，月伴先生醉。举头良夜，惜君生不同里。"}