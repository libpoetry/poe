{"id":"1118610","title":"村舍七首","dynasty":"宋","author":"陆游","text":"无怀葛天古遗民，种畬归来束涧薪。亭长闻名不识面，岂知明府是何人。鸡鸣犬吠相闻地，穴处巢居上古风。饱饭不为明日虑，酣歌便过百年中。露草乾时儿牧羊，朝日出时女采桑。一床絮被千万足，不解城中有许忙。山高正对烧畬火，溪近时闻戽水声。破屋已斜犹可住，老牛虽瘠尚能耕。莫笑山家拙治生，正缘亦足得身轻。满炉葑火浑家暖，一碗松肪彻夜明。故絮五更偏觉冷，薄糜未午已先饥。谁知人不堪忧处，正是降魔奏凯时。气全自可忘忧患，心动安能敌死生。若论老人真受用，已多稗饭与藜羹。"}