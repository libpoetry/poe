{"id":"501548","title":"发安南","dynasty":"明","author":"林弼","text":"奉使岂无状，远国方被兵。贡物已上道，陪臣反留行。为言林邑人，急攻安南城。举国出被难，勍敌难争衡。此辈旧卵翼，前朝荷生成。方物奉职贡，附庸通姓名。爰自归版图，边圉恒相惊。安南古内地，儒书守章程。裒衣与博带，矛槊非所营。疆场时彼此，蛮触何输赢。圣皇先有旨，柔远务息争。峨峨汉铜柱，千载表南征。天威倘一临，海山铲可平。所愿边尘息，永被皇风清。"}