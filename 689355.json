{"id":"689355","title":"秋日酬郑给舍","dynasty":"明","author":"佘翔","text":"海上风涛把钓竿，科头懒著竹皮冠。蛾眉此日空题扇，猿臂何人为筑坛。天地百年孤愤在，关山一曲太行难。布衣掩骭秋无恙，谁罄平原十日欢。穷愁谁问楚狂生，得尔相看意气横。剑识雌雄风雨合，歌来慷慨鬼神惊。群峰翠抱空中阁，片月秋悬海上城。一自逃名栖谷口，吾徒敢负薜萝盟。"}