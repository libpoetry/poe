{"id":"694988","title":"登小金山望斗南弟不至","dynasty":"明","author":"庞嵩","text":"石径无尘古刹幽，僧开方丈傍丹邱。昙花阶下和云落，山色波间抱日流。出洞烟霞封宝殿，悬厓星斗护灵洲。宦情羁思添离恨，骢马不来独倚楼。海上仙都紫翠堆，壮游今夕复登台。金钩露拔星河转，玉麈斜挥瘴疠开。石壁藤萝留宿雨，云岩钟鼓没浮埃。凭高一望风涛息，不见官船荡月来。"}