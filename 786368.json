{"id":"786368","title":"溃兵弃地纪事","dynasty":"清","author":"洪繻","text":"芒芒赤县州，六合拱神京。蛮夷归鞭笞，殷武善徂征。维时士用命，拘原尽力争。自从宣宗季，恬嬉为敌轻。乙酉胜法兰，弃藩与行成。是以朝鲜事，倭人首败盟。今皇奋威怒，志在吞鲵鲸。谁知势决裂，到处无坚城。一退鸭绿江，遂丧凤凰营。辽东与山东，岛屿任纵横。岂无金汤隘，尚有铁甲兵。汪、黄主枢省，陵寝迫震惊。积弱已不振，一蹶何时兴！我思所由来，兵将不同诚。济危无韩、岳，上下久离情。暌隔致蛊否，未有不分崩。可恨行阵士，赴战各贪生！阃内谋不施，阃外士无能。四郊多垒日，孰为奋请缨！将相今何用，气象空峥嵘！入辕开府坐，出门除道行。临民事赫奕，遇敌屏息声。坐谈抒奇略，议和以为名。蹙地日千里，不知辱与荣。我欲哭秦师，葬汝白起坑。"}