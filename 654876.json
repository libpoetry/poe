{"id":"654876","title":"冬雨叹","dynasty":"明","author":"倪岳","text":"近山茫茫远山黑，万里乾坤同一色。窗前乱脚雨如麻，窗里孤踪泪成血。岁云暮矣三日雪，冰凝初晴地犹裂。不堪两日雨经宵，一点一声心寸折。新坟已筑高嵯峨，旧坟犹作荒坡陀。长镵欲出泥没胫，对此踟蹰将奈何。青松初长三尺过，买栽远自南山阿。一时委积不复数，廚奴失喜炊薪多。年来苦恨穷愁续，把卷茕然不能读。寒灯冷雨愁转长，忍听东邻夜深哭。晓起邻翁来致辞，丈人虽苦何足知。谁家葬母水盈坎，腊月庚申从?师。"}