{"id":"701713","title":"偶述四首","dynasty":"明","author":"黄衷","text":"战戟森森在，浓云浩浩奔。鬓星随日上，花雾□江浑。近野纡樵道，荒城惨燹痕。如闻新鬼哭，寒食尚游魂。路积分屯转，郊居避难逃。长亭无马渡，深栈且猿号。飞将旌旄壮，参军羽檄劳。肯交耕牧子，裘带谓吾曹。黄麦渐可刈，红蕖何未华。幸逢江上客，一问郭西家。饷韭聊晨馔，然松已暮笳。荒畬有春事，愁杀动军牙。濯锦清溪水，投书急舸风。溪含岷雪冷，舸向峡江东。休唱无家别，能令暗泪红。谁知闲几格，恰近旧醑翁。"}