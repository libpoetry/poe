{"id":"298955","title":"壬申春率成酬吉田","dynasty":"清代","author":"袁保龄","text":"少小读文史，卓荦轻常儒。悠悠三十载，岁月忽已徂。朝随金马仗，暮窥天禄书。簿领得余暇，诗酒追朋徒。高歌《梁父吟》，醉击处仲壶。持此耗雄心，优游聊自娱。沈侯旷世才，早弃终童繻。拂拭到燕石，投赠分琼琚。天葩耀奇采，开函惊喜俱。矫矫一西望，伫立以踟蹰。伯兄事长征，数稔治军储。与君同袍泽，骖靳时相须。遥遥贺兰山，战血方模糊。三边苦鸣镝，万里劳飞刍。何日荡逋寇，策勋青紫纡。君来一握手，共醉城南隅。"}