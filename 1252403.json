{"id":"1252403","title":"饮酒诗，示婿时伯庸四首 其一","dynasty":"元末明初","author":"张昱","text":"连日春风暖，面容为之鲜。仰看树上花，荑萼亦复然。中有和鸣鸟，羽翼相向肩。胡能不命觞，酌此花鸟前。饮之岂不醉，所贵乃其天。颓乎曲糵间，南床得佳眠。如何靖节翁，乃赋止酒篇？青阳时至矣，萱草满堂阶。柔叶刷翠羽，对之忧思裁。室中无长物，所蓄惟酒杯。客至即与饮，既醉从先回。平生旷达怀，何曾计尊罍？得钱即付酒，酒尽钱复来。百年能几何，笑口时自开。光阴剧奔电，金石难与期。仙人浮丘公，此日竟何之？看取古圣贤，丘冢亦累累。死而不朽者，六经岂余欺？酒中有妙趣，俗士不可医。及时不作乐，事过徒伤悲。年华驷马车，日夜劳驱驰。既老怜馀生，放情在曲糵。每到花开时，一饮辄累月。何曾校尊罍，酒量盈与竭。二仪蘧蒢舍，百年羁旅客。刘伶乃放达，注意颂酒德。不见昨日花，今朝谢颜色。贤愚俱有归，修短随造物。"}