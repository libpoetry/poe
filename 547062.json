{"id":"547062","title":"拟门有万里客行送胡孝廉孟韬孟韬为其先君求志远走长安云","dynasty":"明","author":"于慎行","text":"门有万里客，摄衣造我堂。风尘著眉目，车马倚道傍。问子今何为，执手涕沾裳。自隐匡山隅，承欢乐且康。三复南陔咏，旋废蓼莪章。饮棬悲鸣木，陟岵悽严霜。日月既不处，遗德亦未忘。幽兰委涧沚，无风谁为扬。愿子片石书，永我寸草肠。以兹冒炎暑，屣履涉江湘。我闻再三叹，俛仰以徬徨。亦有明发怀，感此中情伤。念君苦行役，且复尽一觞。修词谅非任，其敢沫馀芳。君怀双虹剑，耿耿明星光。一当万乘主，为宝诚难量。如何慕皋鱼，空为孺子怆。归其保玉体，天路以翱翔。"}