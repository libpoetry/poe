{"id":"1114675","title":"次韵九弟五绝句","dynasty":"宋","author":"李彭","text":"远韵会须真迈往，高怀那用太分明。病夫阅世盖多矣，说病由来非妄情。草际窗间蟋蟀鸣，愁来无路敌方城。却怜郢客悲秋赋，强使微云滓太清。谷水为帘映暮山，珂珠贝玉妥天关。传闻小陆同支遁，游戏苍崖钜壑间。沙鸥日日满蘋汀，白发忘机不复惊。何处暮帆来浦口，背人飞带唤雏声。橘花漠漠玉花深，屡起微霜落瓜心。喜有青黄著篱落，千头未羡满寒林。"}