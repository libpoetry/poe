{"id":"1118807","title":"六言六首","dynasty":"宋","author":"陆游","text":"爱马能成一癖，结髦可忘百忧。我亦时时自笑，开编万事俱休。遇合生封万户，阨穷不直一钱。此是由来事尔，正须到处欣然。豪士以妾换马，耕农卖剑买牛。我看浮名似梦，却贪山水闲游。风细飞花相逐，林深啼鸟移时。客至旋开新茗，僧归未拾残棋。觅饱如筹大事，拥书似堕重围。误喜敲门客至，出看啄木惊飞。香烟触帘不散，灯焰无风自摇。独倚蒲团寂寂，忽闻山雨萧萧。"}