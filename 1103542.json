{"id":"1103542","title":"句章见月食","dynasty":"宋","author":"谢翱","text":"縠州见月如鱼口，沬聚痕消暗窗牖。鄞城见月如破臼，弃药含垢挂南斗。龙蛇伏气诸脑空，水中睡失群阴母。其间海禽独夜啼，黑云赴海同奔犀。市人识母不识父，击柝摧扉救月死。况值蕤宾月十五，干神附甲支在子。孤子哀吟离楚尾，泪落荒江吊南纪。犹忆秦淮哭日年，不敢仰视看盆水。"}