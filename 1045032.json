{"id":"1045032","title":"送汝弼赴潭倅 其一","dynasty":"宋","author":"徐积","text":"莫说江南行路长，山苍苍兮水茫茫。莫问长沙城远近，洞庭湖口是潇湘。去时先上岳阳城，夜宿巴陵探阴晴。泛洞庭时四五更，出湖口处曈昽明。平生闻说潭与衡，今来吏隐驻箳篂。四时所见皆所经，湖青草兮庙黄陵。眼看君山别洞庭，笑谈却作江南行。巴陵渡口转船头，一帆风过岳阳楼。行尽江山到真州，画船旗鼓入扬州。"}