{"id":"225933","title":"松风·流水渡涧秋泠泠","dynasty":"宋代","author":"黎廷瑞","text":"流水渡涧秋泠泠，怒涛拍天风雨惊。鸾锵鹤唳翻青冥，龙吟虎啸愁太阴。连山遍野流空明，飘飘音乐张洞庭。弹璈鼓簧吹雪笙，拊石击磬作天钧。忽然昭文不鼓琴，幽幽又作吟风筝。问童何如睡不应，起视月落天河倾。乃知虚皇集万灵，风伯起舞苍穹伶。世间郑卫聊足听，久笑舞此蓬莱音。传伯枝癢不可禁，篝灯起诵离骚经。"}