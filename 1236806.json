{"id":"1236806","title":"奉同陈应举月夜斋宿玉堂有赋五首","dynasty":"元","author":"范梈","text":"崇馆肃玄閟，虚扉敞彤碧。词林何苍苍！国器皆奕奕。顾惟朴樕材，谬忝文字役。尝僚负简陋，祇事深踧踖。于焉严明享，况复在今夕。奉礼惭明信，敛诚资宴歇。风露洒九天，星辰逼双阙。屏听非效聪，规行殊改刖。春容启华萼，宵影动林樾。思君空中云，惠我席间月。幅员施广图，轮魄昭晬像。三后犹照临，万代极瞻仰。宝之在禁密，本以肃灵爽。岂伊呈苾芬？遂尔通肸蚃。洞洞乎其忠，洋洋如在上。塞直慕南董，良明宪夔皋。孰为非我事？相命须其曹。被褐骞寒素，奉璋参俊髦。王戡载简册，臣职放牲牢。忠敬道无二，笑谈谊弥高。烛暗曙钟远，诗成春漏沉。古苔见隐约，幽桧响萧森。白雪留寒色，青云延夙心。在阙谅当补，唯贤庶可钦。愿逐西蟾影，长栖丹凤林。"}