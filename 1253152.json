{"id":"1253152","title":"秋日用刘子彦韵","dynasty":"元末明初","author":"陈谟","text":"秋气一日即为深，雨馀山翠何崟崟。梧桐暮看不如早，稼穑昔丰那似今。汉诏赐租成乐土，尧民击壤得初心。石床数尺长松下，卧听风蝉足好音。六月秋生喜闰年，故因凉早景多妍。燕鸿物外同羁旅，清浊杯中总圣贤。南亩桑麻差足乐，西江雨露复能偏。二间茅屋清溪侧，时有诗朋送雅篇。"}