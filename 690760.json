{"id":"690760","title":"赠傅惕庵二首","dynasty":"明","author":"张煌言","text":"多君姓字动芳邮，一揖高踪岂浪投！经济东山殊未起，文章北海岂无俦！风尘把手沾衣袂，霄汉论心睨璧钩。更向樽前问乡土，几时扶醉六桥游？孤剑苍茫十载余，扁舟东过重踌躇；黄金客散韩何在？白璧人归赵自如。大泽鱼龙聊混迹，中原豺虎正端居。莫嫌介子勋名晚，麟阁而今席尚虚。"}