{"id":"700953","title":"帝耕藉田","dynasty":"明","author":"梁亭表","text":"阁道春风动地来，青郊十里泰坛开。晴分帐殿金为埒，春入桑田锦作堆。赐食歌欢瞻圣藻，调羹辛苦属盐梅。侍臣拜献争嫌拙，播岳空惭短赋才。五云缥缈扈宸游，柳色纷披翡翠楼。官阁莺花馀此地，帝城烟火傍西畴。山童种秫偏宜雨，国史书年伫报秋。桑柘从今通绝塞，边储应不费持筹。"}