{"id":"1031621","title":"中兴碑","dynasty":"宋","author":"滕岑","text":"字画端重无倾攲，文辞简古有刺讥。高堂一见为却立，知是浯水中兴碑。当时长安望浯水，相去不知几千里。斯文自合上送官，如何镵向千岩底。二公用意深复深，知我罪我俱无心。不向一时求赏音，亿代宝之如璆琳。孽臣之事置莫说，尚喜蚕头未讹缺。纷纷理乱堕空虚，千古断崖悬日月。"}