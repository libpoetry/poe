{"id":"1122924","title":"回文体二首","dynasty":"宋","author":"胡仲弓","text":"红花濯锦织前山，日暖啼莺春昼閒。空院古廊风寂寂，僻居幽谷水潺潺。宫移旧曲新翻谱，酒晕浓愁浅带颜。同调赋诗吟思苦，匆匆急递走囊悭。湾前过渡小舟虚，好景妆成天画图。山列翠屏开户牖，麦翻黄浪滚田圩。閒鸥乐处晴波细，暮鸟归边残日晡。攀柳共人人恨别，绵绵落絮有情无。"}