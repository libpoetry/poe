{"id":"1144045","title":"送赵仁则官满西归三首","dynasty":"宋末元初","author":"方回","text":"稼轩贤帅有甥氏，梅野伦魁之里人。春水江湖宽度量，秋天霜月瘦精神。三年郡政弥缝密，四海诗朋燕笑频。题浣花笺当折柳，预愁船鼓转东津。妙年意气日方中，致有前贤长者风。言未始轻常简洁，饮虽甚醉愈温恭。此邦小屈为通守，吾老相逢已秃翁。自笑全家归未得，怅然寥廓羡冥鸿。宇宙今年气数新，不愁无地著閒身。西成稼穑占鱼梦，南纪干戈息马尘。随分田园胜仕宦，及时儿女了婚姻。细思便合从君去，龙虎山中作道人。"}