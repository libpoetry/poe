{"id":"104343","title":"寄谢师直·忆同仲春月","dynasty":"宋代","author":"梅尧臣","text":"忆同仲春月，冒雨过穰亭。聊酌山酒别，独吟夜灯青。明朝上岭路，群岫张云屏。忽入川谷秀，固非平生经。绿竹间红萼，紫藤垂千扃。春塘水决决，野老发星星。田父相与至，里言尚可听。始闻丹砂岑，遂识五垅形。傍瞻禹汤迹，竞信庙貌灵。邀我陟巉巉，宿雾方冥冥。暗沾衣裘湿，时袭草木馨。栋宇敞绝顶，牲酒列幽亭。竹杯占祸福，巫锦醉一咛。日晏别云外，月出至近垧。仆夫疲不进，鞭策无暂停。我马忽颠坠，君心同鶺鴒。再驾体无伤，扣关烛已荧。自兹期莫逆，未契心所铭。匆匆操行袂，泛泛如水萍。今来各一方，安得且醉醒。"}