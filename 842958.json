{"id":"842958","title":"吴柳堂御史围炉话别图为仲昭题","dynasty":"清末民国初","author":"陈宝琛","text":"侍御席藁争失刑，一斥归卧兰山陉。当年廷议孰主者？斫伐直木新发硎。宁期再出殉龙驭，秦良卫史公所型。同时四谏接踵起，欲挽清渭澄浊泾。晓晓牖户及未雨，纲纪之正先朝廷。角弓翩反局一变，窜谪流放随春星。忌医廿稔药笼尽，疾亟永命尊豨苓。抱薪止沸国卒斩，骚魂九死谁能瞑？我交侍御恨已晚，衰涕犹为同宗零。谈诗说鬼再寒暑，廋语会踏田盘青。张侯居庐更叹逝，摊卷百感鳏鳏醒。蓟祠既成次故宅，去后还往馀风萤。横街每过辄掩袂，矧对遗墨凭精灵。黄童死孝骨早枯，肯念桑海吾伶仃？藏书掠遍独此脱，呵护无亦关冥冥？长言追记慰明发，永宝手泽扬馀馨。"}