{"id":"1207433","title":"木兰花慢 为完颜振之寿","dynasty":"元","author":"魏初","text":"笑功名谩我，都几许、竞匆匆。记玉佩红鞓，长安陌上，人指青骢。归来买田故园，尽人间社燕与秋鸿。唤奴拿鱼溪上，看儿种豆村东。算来何物是穷通。只有读书功。爱杖屦风流，崖西古石，舍北长松。宦尘千丈如海，更何心鞍马避奴童。万古醉中天地，井蛙湖海元龙。"}