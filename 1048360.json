{"id":"1048360","title":"待拒霜开一首","dynasty":"宋","author":"韦骧","text":"予怜拒霜好，独立冠彫穷。故腊新移至，今年曲爱隆。栽培曾倩圃，灌溉每呼僮。覆护障炎日，枝撑禦暴风。欲高歼隘叶，待盛拓芳丛。不取蒿莱蔽，那妨雨露濛。翠行疏密等，微径往来通。恐折频驱雀，忧衰屡灭虫。清秋方淡薄，碧蕊已玲珑。占表如争胜，藏身若养蒙。绿幢擎蓶扈，圆玉琢青葱。美操寒中辨，丹心日已充。不甘为菊后，渐见出篱东。虽本生成力，宁非养治功。从容延晚节，次第待轻红。肯学杨花雪，悠悠负主翁。"}