{"id":"550491","title":"孝友堂慈竹歌为张稚通赋","dynasty":"明","author":"徐熥","text":"主人家在苕溪曲，不种奇花种脩竹。客来看竹问何名，主人竹下吞声哭。自言此竹生质奇，不产终南非嶰谷。物性能同慈母心，龙孙爱护知寒燠。谁移此竹种庭阶，老母当年手自栽。已看翠色凌萱草，自有清阴覆绿苔。老母辞堂今几载，此竹青青犹未改。黄土年来上板舆，红尘久已生莱綵。可怜母逝竹空存，见竹还思慈母恩。主人一语一呜咽，座客闻之皆断魂。从今品竹修新谱，不独湘江有泪痕。"}