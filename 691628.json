{"id":"691628","title":"大行皇帝挽诗三首","dynasty":"明","author":"李梦阳","text":"午门朝遂罢，西殿临真哀。泪满乾坤暮，日黄风雨来。虎贲犹宿卫，龙驭几时回。莫测皇天意，中崩帝业摧。大训文华践，英谋武范遗。先朝无顾命，大渐问班师。上食金舆备，移宫素幔垂。向来激切疏，优渥小臣知。元老烱仍在，退朝无昔呼。閒阶惟玉辂，夕日已金铺。望幸霓旌远，埋灵山殿孤。君看霜露节，冠冕灞陵趋。"}