{"id":"584671","title":"诘龙辞","dynasty":"明","author":"黄衷","text":"龙乎神何违斯，胡屯云而不施，赤地千里民怨咨。十日雩祷愁百司，汝如不知奚神为。龙乎灵兮曷韬，胡偃蹇而屯其膏。旱魃之虐沸海涛，化我荣木为枯蒿，汝胡勿恤民嗷嗷。龙乎曷安而湫，浩浩重渊涵九有，一滴人间三尺㳶。胡不驱雷鞭电母，惠我滂沱斯职守。蜃蜮兮蠉蠉，蜥蜴兮诘蜷。窃阳机兮舞阴权，诅师厌胜禹步旋。延登导降鼓鼘鼘，肸蚃徐速随檀烟。村氓奔走礼且瞻，龙乎龙乎曷为其然。"}