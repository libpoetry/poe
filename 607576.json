{"id":"607576","title":"叹息行贻化父山中","dynasty":"明","author":"曾仕鉴","text":"叹息复叹息，寒至暑忽易。蜉蝣宇宙间，不如雪鸿迹。君昔朱明卧独醒，著书三万干天庭。千金不顾长楸足，万里竟塌垂天翎。十年傲吏淹闽海，广文先生汉茂宰。解颐日盛文儒趋，强项时遭官长骇。归来赋就疏乞休，千人伏阙欢遮留。出守宾州意非浅，拂衣啸卧罗浮幽。夜光按剑泥涂弃，不谓山深谤犹至。莫庵天敞确乎堂，铁桥雨蚀逃庵记。洗耳泉，白云坞，足音蓬藋人千古。网罗石室彩霞封，农谭秫饮忘秋苦。年过四十不生男，松楸泪洒黄田山。五岳将游女未嫁，岂有大药能朱颜。鼎鼎百年原易满，古稀七十吾今半。母老儿啼儋石无，路难命薄青衫绊。吁嗟乎，醯鸡入瓮兔守株，长绳不系西飞乌。为君击缶耳热呼，何当南北走越胡。海目鳄湖回首梦，侧身任尔风尘送。君不见庞鹿门，又不见叶石洞，人生有才何必用。会须采秀云亭东，坐看海日鸡鸣涌。"}