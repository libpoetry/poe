{"id":"780376","title":"齐天乐 寒灯","dynasty":"清","author":"周之琦","text":"琐窗闲絮钗虫语，盈盈倩魂无定。盏侧星孤，盘攲豆小，争忍挑来还晕。瑶街漏紧。待添了铜荷，玉膏犹凝。夜饮谁家，九莲花底唤春醒。兰房幽意自省。背人茸帐倚，金鸭都烬。半剪难胜，双心暗怯，长盼天涯芳信。欢期未准。任碧悴红迷，怨蛾相映。绣被霜浓，一枝空照影。"}