{"id":"604207","title":"张仪吉过访小园以诗见投用来韵却赠","dynasty":"明","author":"张萱","text":"商飙日云厉，灏气转江汜。如何逗微寒，犹自蕴残暑。物候乖其常，天运靡可恃。有客来何方，翩翩集于此。得无神已交，自谓肩可比。男儿重肝胆，岂复惮千里。不结堂上袜，不进圯下履。欲寻霞外踪，愿结丘中轨。相期拾白石，共煮榕溪水。对彼东篱花，坐此嘉树底。穷途交已绝，嗟我惟与尔。先圣有微言，固穷乃君子。寒暑委天运，勿复问行止。片语已千秋，相与穷底里。肯令山水音，再入世人耳。"}