{"id":"1120535","title":"阙题","dynasty":"宋","author":"周南","text":"天怜羁迹寄诸侯，付与危栏早得秋。相见便知悬榻意，阚亡时得挟书游。山容老去苍崖在，水潦痕存浅碧收。高我儒冠无用世，不应更蹑九华楼。天怜羁迹寄诸侯，差近危栏付与秋。风物捲帘都在眼，湖山如画恰当头。征鸿已作随阳计，社燕能为几日留。赖有楚天凉夜月，二年相伴上谯楼。"}