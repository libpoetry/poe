{"id":"721584","title":"望桂宫","dynasty":"明末清初","author":"屈大均","text":"秀丽湖湘地，神灵岣嵝峰。夏王刑白马，南岳降真龙。日月三年辟，风云万国从。峨峨朱邸在，还见剪桐封。缥缈灵光殿，云开紫翠重。遥瞻天子气，正绕祝融峰。南狩过炎海，中兴在亢龙。衡湘诸父老，血胤忆神宗。我后生南岳，神兵扫北畿。威灵群帝接，光耀八龙飞。紫盖留金殿，朱陵望玉旂。几时从大隗，还驾五云归。"}