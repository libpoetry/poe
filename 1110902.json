{"id":"1110902","title":"次秀野咏雪韵三首","dynasty":"宋","author":"朱熹","text":"闭门高卧客来稀，起看天花满院飞。地迥杉篁增胜概，庭虚鸟雀噪空饥。酒肠冻涩成新恨，病骨侵凌减旧肥。赖有袁生清兴在，忍寒应未泣牛衣。一夜同云匝四山，晓来千里共漫漫。不应琪树犹含冻，翻笑杨花许耐寒。乘兴正须披鹤氅，瀹甘犹喜破龙团。无端酒思催吟笔，却恐长鲸吸海乾。开门惊怪雪交加，乱落横飞讵有涯。密竹不妨呈劲节，早梅何处觅残花。山阴客子须乘兴，洛下先生想卧家。病废杯觞寒至骨，哦诗无复更豪誇。"}