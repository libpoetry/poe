{"id":"663070","title":"悼烈女刘若兰","dynasty":"明","author":"孙绪","text":"嗟吾父，怜吾母。豪侠顾家郎，饶舌里中妇。嗟吾母，怜吾父。但愿儿有归，不念儿心苦。儿有缔姻在远州，顾郎信美非儿俦。十年约誓安可弃，一发纲常谁为谋。溪谷随人天地窄，此身真与儿为雠。便拚一死永相谢，漳河万古波东流。耿耿素心皎如日，森森白刃寒生秋。愿得他生谐伉俪，乡井相看共白头。"}