{"id":"436296","title":"卫生行之少负侠气与余兄弟相遇于艰难之际自抑惴惴常若不及迨今十五年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云","dynasty":"金末元初","author":"段成己","text":"低心不肯逐时趋，坐觉瓶储岁屡无。试手耕纴新事业，传家弓冶旧规模。膝前痴騃怜文度，酒后粗狂忆阿奴。但愿年年身健在，一尊长得与君俱。"}