{"id":"113483","title":"河北都运·今代顾虎头","dynasty":"宋代","author":"黄庭坚","text":"今代顾虎头，骨相自雄伟。不令长天宫，亦合丞御史。能贫安四壁，无愠可三已。昨来立清班，国士相顾喜。何因将使节，风日按千里。汲黯不居中，似非朝廷美。太任录万事，御坐留谏纸。发政恐伤民，天步薄冰履。苍生忧其鱼，南亩多被水。公行图安集，信目勿信耳。"}