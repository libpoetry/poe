{"id":"665372","title":"北山诗二首 其一","dynasty":"明","author":"郑善夫","text":"朝发委羽阳，暮赴紫霄期。南游岁向晚，恋此溪山奇。终风豁初霁，阴谷雪已晞。振策陟曾曲，薾然见茅茨。疏凿信未伦，情景殊匪亏。新松会多翠，远江亦不迷。素月明当中，坐久生灵台。少焉寒威重，尚觉阳气微。良朋矢为好，兹生幸未衰。本性苟可遂，毁车去何疑。"}