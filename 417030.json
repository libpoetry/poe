{"id":"417030","title":"琐窗寒  和清真韵  合欢花下有怀古泽绯子东京","dynasty":"近现代","author":"罗元贞","text":"夹路高枝，繁英胜雪，异香侵户。醉人馥郁，最是无风将雨。记来时，鲸波万重，合欢小字销魂语。怕杜鹃多事，无端催别，竟成愁旅。临暮。人何处。又绿树千章，月明三五。清香染鬓，引领空怀仙侣。问蓬莱，楼阁雾深，花盟臂齧犹记否。怅如今，海阔天长，几世同樽俎。"}