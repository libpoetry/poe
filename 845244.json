{"id":"845244","title":"水调歌头","dynasty":"清末民国初","author":"樊增祥","text":"谁把玉镜台，挂向碧云天。今年今月今夜，不似鼠儿年。天上楼台玉矗，地上河山金铸，七宝合成全。光采不能掩，依旧斗牛间。且停待，雕槛坐，石床眠。凄风苦雨都过，才放十分圆。谁向楼头吹笛，知有绣襦甲帐，不怕雪霜寒。起看碧梧影，凉露正娟娟。日暮倚修竹，散步咏凉天。素娥应是无恨，玉貌似当年。月照阑干花影，花底玉笙双髻，清福几人全。云捧夜珠出，置我掌中间。绛河转，银烛灺，未成眠。人生离别何恨，菱镜有时圆。昨夜双桐吟雨，今夜两星添柳，人意判温寒。千里共明月，持此慰婵娟。酹汝一杯酒，还我有情天。大江东去谁唱，莫忆赤乌年。终古明珠一颗，一任东西南北，侧面看成全。谁写广寒照，人在桂丛间。月中坐，宁不胜，雨中眠。百年通算，何止千二百回圆。满地疏疏花影，不似小楼昨夜，吹彻玉笙寒。花与月双美，掩映竹便娟。碧海水皆立，月姊自青天。人间今是何世，不似汉唐年。唤醒蟾宫一梦，从此青青桂树，转共栎材全。玉斧尔何物，久置广寒间。且容我，闲处坐，醉时眠。药娥居处宫殿，的的蕊珠圆。世界光明如许，试唤鱼龙起舞，清极不知寒。更与乘鸾子，霜里斗婵娟。"}