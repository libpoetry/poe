{"id":"1121825","title":"虞美人 其二","dynasty":"宋","author":"范成大","text":"落梅时节冰轮满。何似中秋看。琼楼玉宇一般明。只为姮娥、添了万枝灯。锦江城下杯残后。还照鄞江酒。天东相见说天西。除却衰翁和月、更谁知。玉箫惊报同云重。仍怪金瓶冻。清明将近雪花翻。不道海棠消瘦、柳丝寒。王孙沈醉狨毡幕。谁怕罗衣薄。烛灯香雾两厌厌。仿佛有人愁损、上眉尖。"}