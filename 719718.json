{"id":"719718","title":"蹈冰操","dynasty":"明末清初","author":"屈大均","text":"翁莫蹈冰，翁莫蹈冰，黄河十月冻未成。泥上滑滑，下未生骨。狐尾重大，不敢超忽。翁与阿孙，瘒瘃无履袜，中流俱陷苦仓卒。贷粟不能，且减二口。奈此黄头儿，宁死我衰朽。家人哭，但望归，虽有翁与孙，不能易升斗。邻鸡未鸣，村未吠狗，妇子被发沿河走。堤上问无人，有人不言空摇手。问取黄小狐，小狐跳踯扬其拇。云：翁扶孙肩，孙牵翁肘。所入坎窞大如臼，冰开须臾合已久。哀哀哭，至黄昏。河伯笑，声且吞。蛟龙不忍食，留翁腊，待冰龟，明年三月来招魂。魂曰：噫嘻，孙尚存，河伯念孙小，育孙俾作鱼虾或风豚。"}