{"id":"695269","title":"秋兴次杜工部韵八首","dynasty":"明","author":"林光","text":"红枣香梨缀近林，古槐高柳漫萧森。三秋时节过重九，一画阳刚对五阴。雁影远空绘弋计，笛声寒写别离心。行人黑发今无几，怕遇荒村一夜砧。霜叶红飘几树斜，西风争欲扫繁华。持衡本是南人手，传食来乘北使槎。母子他乡元有泪，梦魂深夜更悲笳。摩挲莫放归程缓，老眼青山尚未花。输赢人世几枰棋，梦破浮生我不悲。布被温存秋睡思，鼻雷酣到日红时。凉生玉露山偏好，瘦傍东篱菊每迟。日饭两杯聊自足，了无閒事可寻思。返照千秋对落晖，秋风不动晚风微。撩人诗思那能遏，傍枕沙鸥故不飞。宇宙千年俱可鉴，尘氛十事九相违。李膺莫谓知机早，一箸鲈鱼脍本肥。罗浮失却梦中山，一笛西风落世间。丹汞未离新火候，铁桥空忆旧仙关。画图不用描凡影，沆瀣聊将洗醉颜。何事斯文远相绊，也随秋色到鹓班。谈笑谁收百战功，老怀增感寂寥中。金台未泯燕昭迹，骏骨犹传国士风。人事秋霜催短鬓，世机绿叶变新红。晦明因革堪先定，懒把前朝问塞翁。不向青铜怨白头，一凉如水却宜秋。清风明月开诗卷，紫酒黄花遣旅愁。天际翱翔须老凤，沙边自在几眠鸥。微酡小发行边兴，迤逦缄题寄广州。诗寻老步更逶迤，野菊秋含十顷陂。鸠杖冲寒扶短履，酒杯和露滴南枝。烟浮木榻香风细，影落松梢日色移。何处归来深闭閤，坐穷清昼一帘垂。"}