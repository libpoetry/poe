{"id":"133873","title":"登平陆北回瞰陕城奉寄李八太学士使君二十二","dynasty":"宋代","author":"司马光","text":"汉家二千石，体望几来尊。况复严徐客，从前益稷孙。公侯贵不绝，礼乐器常存。符竹临分陕，声光应列藩。亲闱先契重，子舍近交敦。柏垄依仁域，棠阴接故园。怀归聊露请，予告辱推恩。荷祋烦疆候，停车下郡门，帷廧纷大馆，驺骑屈朱轓。不以黎苗待，还将自味论。森罗牢礼重，灭裂俗仪烦。霜霁威严息，春生笑语温。草微侵碧甃，尘不染华轩。日影摇云栋，风痕过玉樽。落尘歌迥出，激楚袖双翻。雅戏象交扃，珍肴熊芦蹯。河梁俄首路，汾曲访吹埙。举手辞双戟，腾装改北辕。乌飞城树晓，雁泊野芜喧。耿耿清标阔，涔涔宿酒昏。百蟋萦阪道，数里豁川原。跋马风烟外，依稀鼓吹喧。"}