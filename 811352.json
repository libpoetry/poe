{"id":"811352","title":"澳门杂诗","dynasty":"清","author":"丘逢甲","text":"五百年中局屡新，两朝柔远畅皇仁。自颁一纸蠲租诏，坐看江山换主人。遮天妙手蹙舆图，误尽苍生一字租。前代名臣先铸错，莫将割地怨庸奴。不是花门也自留，中朝全盛有人忧。当时但笑书生见，非策方今信鹿洲。大西洋国竞惊奇，前代文人易受欺。一笑于今不相称，可怜穷已似波斯。冶叶倡条编茁芽，双瞳剪水髻堆鸦。春风吹化华夷界，真见葡萄属汉家。两园新旧傍山开，花下轻车走若雷。逢著人天安息日，亚当亲挟夏娃来。天主堂高十字支，筑从新教未行时。嵌空万石玲珑甚，独少流传景教碑。谁从异代纪倭氛，曾比欧西早驻军。犹有蜻蛉洲上客，残坊剔藓读和文。白鸽巢高万木苍，沙梨兜拥水云凉。炎天倾尽麻姑酒，选石来谈海种桑。四山高拱炮台尊，海气空濛晚角喧。落落老兵扶醉去，斜阳一抹望霞村。覆路榕阴接海堤，望洋东转望洋西。马蛟石上看潮立，十万军声战水犀。谁报凶酋发冢冤，宝刀饮血月黄昏。要携十斛葡萄酒，来酹秋原壮士魂。楼台金碧拥南环，灯火千门夜不关。满地烟花春似海，三更人立磨盘山。银牌高署市门东，百万居然一掷中。谁向风尘劳物色？博徒从古有英雄。仙洞云封万竹深，隔江胜地负登临。倚楼幻作蓬瀛想，一角青洲出海心。"}