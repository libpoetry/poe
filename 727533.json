{"id":"727533","title":"美女篇","dynasty":"清","author":"吴敬梓","text":"夷光与修明，艳色天下殊。一朝入吴宫，权与人主俱。不妒比螽斯，妙选聘名姝。红楼富家女，芳年春华敷。头上何所有，木难间珊瑚。身上何所有，金缕绣罗襦。佩间何所有，环珥皆瑶瑜。足下何所有，龙缟覆氍毹。歌舞君不顾，低头独长吁。遂疑入宫嫉，母乃此言诬。何若汉皋女，丽服佩两珠。独赠郑交甫，奇缘千载无。"}