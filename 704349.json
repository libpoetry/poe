{"id":"704349","title":"西行咏怀古? 平城","dynasty":"明","author":"黎民表","text":"神龙困泥淖，燕雀反见咍。如何赤帝子，遇窘白登台。谋臣虽幸中，鱼服几殆哉。不见芒砀气，阴风千里来。佳兵古所忌，奇智人不亲。武灵何倜傥，变服诧强秦。祸机起床笫，兴亡由一身。惟有邯郸道，千秋狐兔尘。传道荆轲里，町疃皆故丘。陇树无西指，易水犹东流。贤愚等共尽，尔独报君雠。叔孙何首鼠，诡对乃封侯。"}