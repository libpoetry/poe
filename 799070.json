{"id":"799070","title":"花发沁园春","dynasty":"清","author":"杨玉衔","text":"无意催诗，有尘清路，昏鸦何处投林。南山殷雷，北谷漏天，十里一色浓阴。猿饥鹤怨，正撩乱、负米归心。暝色合、加紧催人。出云残袅钟音。若问吾庐何在，指前路莫辨，雾岫烟岑。痴云壅径，怒溪没石，人疑妆点山深。侵肌袖湿，似客途、老泪沾襟。叹好景、有限斜阳，尚悭别我西沈。"}