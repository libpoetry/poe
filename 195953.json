{"id":"195953","title":"寿楼春·寻春服感念","dynasty":"宋代","author":"史达祖","text":"裁春衫寻芳。记金刀素手，同在晴窗。几度因风残絮，照花斜阳。谁念我今无肠。自少年、消磨疏狂。但听雨挑灯，敧床病酒，多梦睡时妆。飞花去，良宵长。有丝阑旧曲，金谱新腔。最恨湘云人散，楚兰魂伤。身是客，愁为乡。算玉箫、犹逢韦郎。近寒食人家，相思未忘苹藻香。"}