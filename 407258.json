{"id":"407258","title":"己未除夕感事，和萝盦、少芗","dynasty":"近现代","author":"庞俊","text":"落日愁难系，新诗忽起予。信同蠲忿草，肯顾不材樗。惘惘天长醉，悠悠岁易除。一钱吟子美，四壁向相如。呜咽哀孤雁，狰狞笑众狙。胡为思悄悄，只合梦蘧蘧。藩屏何年坏，蓬莱左股虚。駬兵城自誷，钩党酷相屠。不悟萁燃豆，惟忧鼠化鴽。守疆劳祜抗，挟策诩严徐。遂有摸金尉，非无发冢书。妖星缠井络，征路恨崎岖。空应彭亡谶，宁期鲁难纾。治军誇李广，渡水取龙且。扰扰惊传檄，纷纷辍荷锄。可怜饥似虎，岂谓技如驴。乱蜀骄边幅，逃秦走传车。隙成谋李傕，印夺代陈馀。战地收莺粟，纤儿拥隼旟。任人鼾卧榻，本自撞家居。跃马来孙述，联师壮本初。绿林招大盗，白璧致长裾。幕下婵娟舞，军中节钺舒。转粮资煮井，就谷敛烧畬。久戍生虮虱，同居类鼵鵌。忍闻鹬持蚌，但感贼如梳。锦里灰犹黑，遗黎毒遍嘘。燕巢春就树，狗吠夕惊闾。昔闰杨真厄，今来箧免胠。渝歌千帐月，野哭几家墟。割据纡筹策，漂摇叹拮据。游民犹佩犊，治国譬烹鱼。泪眼桑三变，芳辰酒屡疏。堂前歌蟋蟀，海畔避鶢鶋。何可明明掇，聊堪轧轧摅。漏声飘寤寐，烛影照踌躇。觅酒从莲社，看花或笋舆。更栽子猷竹，未乏庾郎蔬。偕隐陶将瞿，躬耕溺伴沮。胸中有佳处，莫羡武陵渔。"}