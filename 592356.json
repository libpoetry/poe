{"id":"592356","title":"送海虞韦生献雅乐入京","dynasty":"明","author":"欧大任","text":"昔人梦游上帝所，洞庭一听钧天乐。况今景业开重熙，二百年来雅音作。圣人宫中奏云门，庠序诸生皆舞勺。扬旌树羽晓充庭，伐鼓摐金昼开阁。参差九夏纷然陈，肃穆八风畅而乐。凤鸣兽舞此一时，韶濩英茎未寥落。韦生乐谱是家传，讴得中和乐职篇。管从嶰谷偏能采，磬出犍为每自编。广陵散绝白云堕，窦公铿锵半摧破。箜篌一曲世喜闻，歌翻古调文侯卧。泱泱东海大风哉，此地延陵季子来。垂衣黼扆夷夔列，待尔持函殿上开。生也际会趋蓬莱，南薰吹从天上回。小臣忆得师书在，藏寄九成千古台。"}