{"id":"761891","title":"风气","dynasty":"清","author":"郑用锡","text":"风气日趋下，滔滔递变迁。何堪今日后，不似我生前。狡诈心逾薄，骄奢俗自便。誇多因斗靡，踵事复增妍。珍错穷山海，香资费万千。人情忘俭朴，恶习更绵延。剽悍携刀剑，乖张逞棒拳。蜗争起蛮触，铃劫遍山渊。国帑虚谁补，民财困可怜。泛舟空乞籴，铸铁亦为钱。已漏千卮酒，难寻九仞泉。狂澜流不息，空盼障川年。"}