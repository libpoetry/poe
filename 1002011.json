{"id":"1002011","title":"送广西经略应寺丞被命改除归朝奏对","dynasty":"宋","author":"曾丰","text":"蔚林妖血扫已除，桂林剜肉补未苏。玉清玄帝右是顾，金华散仙南其驱。下车首问民所苦，踊跃近前争告语。醋缗苛敛重伤农，醝钞抑敷良困贾。小断于独大叫阍，一呼痛拔百蠹根。连营坐卧老将校，万里耕桑长儿孙。足醉于湿殊未醒，奏函频以中州请。十行洒渥下九天，两踵腾辉轻五岭。五更黄道烟霏霏，追随列宿朝紫微。三寸舌沃万乘渴，一丸药起四海痿。君臣道合有馀美，乞以属之门弟子。区区抚字得闲功，一一编摩为野史。"}