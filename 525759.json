{"id":"525759","title":"费少傅书楼","dynasty":"明","author":"顾璘","text":"高楼渺何许，宛在横林深。龙溪既萦带，珠峰亦前临。先公植嘉树，苍蔚敷重阴。神灵蕴从昔，天造开方今。太傅卧东山，雄构结丛森。宝书数千卷，缥囊叠璆琳。探玄阅道论，坠绪穷幽寻。管乐莽荆棘，伊傅漫为霖。害马苦捶策，朱弦间希音。旷然华胥游，独契黄虞心。杲日鉴缇幕，清风荡絺襟。烟光泽幽卉，气序喧鸣禽。倾杯稍醺洽，览物自讴吟。不复知有我，此乐当谁任。"}