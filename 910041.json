{"id":"910041","title":"故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之 其八","dynasty":"宋","author":"李廌","text":"吾观孔父鼎，知有名世哲。英英大谏公，克世嗣前烈。翱翔金銮坡，白首贯忠节。后昆有斯人，谱系愈卓绝。"}