{"id":"416161","title":"齐天乐","dynasty":"近现代","author":"金天羽","text":"江皋草绿年年事，豪游过迹如扫。傅粉郎都，红衫伎俊，值得人间倾倒。沧桑梦杳。恁玉树琼花，冷随秋烧。剩得风情，影梅剪烛话年少。荒波几逢残照，名园觞咏地，鸥鹭相吊。碧落尊空，红氍舞歇，拆绣池台都了。丹青旧稿。宛身到图中，对花千绕。画隐园芜，劫残留品藻。"}