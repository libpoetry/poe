{"id":"1221901","title":"雪翠轩观大宁","dynasty":"元","author":"刘因","text":"吾家雪翠天下白，银河无声月无色。天关不闭寒峥嵘，箕尾晶英冻将拆。帝遣六丁下取将，敕赐名轩换金碧。初如紫雾蟠青云，飞下人间作坚壁。渐如扶桑六龙出，万缕丹霞吹海立。何人办此女娲氏？补天重鍊苍苍石。阳能兼阴今可知，祝融若并玄冥国。正教芜秽洗欲空，谁为千年栋梁惜？杀机如火出至微，焰焰宁知有今夕。轩中高卧刘更生，愿借馀光照方册。方册有道出黄虞，今古煌煌天与极。火耕明日千万斛，酒瓮已闻春雨滴。不妨一饮尽群山，醉晕春生半天赤。"}