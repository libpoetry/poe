{"id":"525593","title":"赠文徵仲","dynasty":"明","author":"顾璘","text":"志士厉高节，夫君狷者流。举足唯大道，邪径焉肯由。田仁甫弱冠，却赙矜清脩。元城寡内欲，亦自既壮秋。掩面过行女，闭门拒王侯。天然冰玉操，不与思虑谋。师资快吾党，少长咸低头。五车聚腹笥，发咏崇温柔。鲜云澹华泽，美玉辞雕锼。待诏入金马，玩世存薄游。脱冠挂神武，遂返莼鲈舟。颐神击磬室，放歌埋剑丘。掉笔弄图画，尽掩松雪俦。乃惊铁石肠，遗韵仍绸缪。伯阳信龙物，变化不可求。"}