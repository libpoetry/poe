{"id":"180266","title":"次韵勾龙元应","dynasty":"宋代","author":"李流谦","text":"春归知何时，庭草一尺长。风软不起尘，薄日如秋阳。裘葛固异宜，单衣已疎凉。妍红色事人，揽镜无余妆。青山只苍然，久要自不忘。枯藤引我去，栗留啭幽篁。濯足江无波，照眼竹有光。展旗三伐鼓，骚坛起榛荒。垂髫伏窗几，抵掌谈皇王。持之欲何施，海禽眩铿锵。风摇薜荔屋，尘集芙蓉堂。升斗尚何言，正比钩饵香。投老迟问道，欲觅闲中忙。社成莲亦花，歃血记此草。"}