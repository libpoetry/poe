{"id":"1114776","title":"寿陈制垣","dynasty":"宋","author":"李曾伯","text":"十载青油驻汉关，勋名高压岘南山。雨滋万顷春犁乐，月淡三边夜柝闲。为小朝廷留宿望，升真学士重崇班。九重银信知非远，白玉阶前一武间。向来荆楚说边州，人士今誇乐国游。千里潢池自交扰，一江汉水独安流。兵无敢惰身为率，民有犹饥惠亟赒。阴德活人无量大，不须香火祝王侯。东皇妆就牡丹天，来献蓬莱不老仙。耆旧喜增羊祜传，蛮夷欣问晋公年。休怀苕水清风适，且醉檀溪绿草边。愿向衣冠图上看，银屏千岁映貂蝉。"}