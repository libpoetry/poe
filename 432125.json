{"id":"432125","title":"壬戌人日集成君澹堪寓斋即用其哈尔滨寄都吟侣韵","dynasty":"近现代","author":"张朝墉","text":"燕郊车马日西徂，尘满征袍雪满须。蝴蝶南华漆园吏，胭脂北地酒家胡。山逢木叶思边戍，人对梅花忆老逋。我自饭牛君牧马，天涯一样客星孤。青天蜀道杜鹃哀，老不还山燕雀猜。蜗角功名成粪土，鸡林名士几诗才。高斋读画鳌灯出，古寺敲棋鹤梦回。垂老无闻甘速朽，休从爨下觅琴材。"}