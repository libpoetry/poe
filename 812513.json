{"id":"812513","title":"早春杂咏","dynasty":"清","author":"严泓曾","text":"病起从容卧几旬，小窗风日渐知春。寒多迟蜡看花屐，岁俭先饥鬻画人。委化蜉蝣天地阔，忘机鸥鸟性情真。朝来思与支公话，索茗间房坐一巡。岂缘耽静得丹丘，自爱城隅竹石幽。山起晓岚衔粉堞，花迎朝日见红楼。蓝田春满生烟暖，珠树风微结实稠。不向帘前听玉笛，梦醒何处看罗浮。"}