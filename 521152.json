{"id":"521152","title":"送薛平甫","dynasty":"明","author":"顾清","text":"岁暮行旅稀，官河断舟楫。朔风吹狐裘，征旆向空揭。念我同乡彦，孤怀耿冰雪。南宫既联镳，北门亦并辙。清词与妙句，脱口人竞说。方需丽泽资，胡尔当远别。男儿四方志，岂不在京阙。顾彼西山景，幽衷日千结。一行遂素心，万里若踰闑。因君感予怀，揽辔剧中热。行尘望欲尽，归意更骚屑。"}