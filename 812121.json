{"id":"812121","title":"夏词","dynasty":"清","author":"孙原湘","text":"绿街迎夏夹衣更，玉秤称来并体轻。人笑同心是天定，一同欢喜一同惊。投我灵瓜美似饴，分明冰雪个人肌。早知郑灼然心火，此物清凉可暂医。鹦鹉当窗不敢呼，玉钩响处卷帘无。风前冉冉轻云影，一幅杨妃出浴图。小姑新制碧筒香，强捉檀奴尽一觞。亲剥莲蓬瑩似玉，背灯佯置镜台旁。"}