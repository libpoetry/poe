{"id":"491211","title":"戊子六月喜雨","dynasty":"明","author":"刘崧","text":"溪原雨既作，暝色复惨䨴。乱云无时兴，淫浸恐奔溃。居人坐当户，烦暑欣涤溉。冥冥飞鸟绝，窈窈横冈背。黄罗六七里，举首一山对。念子暂阻修，而多发幽慨。神驰碧林表，思豁澄宇外。舆盖强仆夫，逝将汨泥秽。亲情见款曲，屡起捉衿佩。侧足石径微，颇亦虑迷殆。野航终不渡，潦势方益大。且复连夜床，高谈慰忧痗。时维秋夏交，变惕蜂蚁队。湘湖荡流波，其色黯玄黛。将军久驻马，农亩应释耒。簪裾恬食息，豺虎越阛阓。明王布德泽，此理竟谁昧。秋风落刁斗，夕露沾甲铠。岂知藜藿味，优暇乃我辈。勉君迟遁思，过雨方可爱。持杯接华烛，登俎烝肴载。庭芜欣濯濯，凉叶交??。吁嗟治乱机，倚伏纷万态。众流终赴海，群巘必宗岱。欢期且莫违，天道终有在。矧兹服平素，陈谊炯肝肺。谁能伤局促，而不思奋淬。会合如可常，能来勿辞再。"}