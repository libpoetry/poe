{"id":"788805","title":"解连环 孤雁。继玉田韵，即用其体","dynasty":"清","author":"周祖同","text":"塞云正晚。奈西风一阵，霎时飞散。乍避得、缯缴天边，已南北东西，各愁辽远。断浦惊魂，只整整班行难点。正玉人犹想，书中尾语，望穿双眼。秋声漫愁苒苒。有么弦剩谱，冷砧清怨。算永夜，片月同来，恁对影迷踪，独怜飘转。故侣平沙，料准备隔宵重见。奈单寒、才宿芦汀，乱潮又卷。"}