{"id":"1072043","title":"上陈龙图生辰诗","dynasty":"宋","author":"韩驹","text":"参差鸳瓦对清霜，玉虬荐瑞初腾骧。三山一夜应图谶，晓来沙碛堪褰裳。荧煌戟户挂弧矢，瑞气氤氲结霞绮。帝令来作金鼎和，趁得寒梅雪香蕊。精神照坐如神仙，滔滔挥翰倾何源。杜诗韩笔继骚雅，凤髓鸾胶室世传。皇皇辔骆耀乡国，春逐霜蹄满南陌。禁城龙阁俨书图，班近天颜还咫尺。泥书细札九天飞，好看锦衣荣衮知。亨时得路方平坦，沙堤斝错黄金羁。年年爱日回南陆，庆寿阶庭照兰玉。南极仙翁识姓名，星宫曾见刊琼箓。"}