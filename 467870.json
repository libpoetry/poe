{"id":"467870","title":"闲居杂咏 做操","dynasty":"当代","author":"傅义","text":"柳岸熹微里，低昂做早操。柔丝青袅袅，短发白萧萧。藉舞刘琨剑，加强沈约腰。人犹誇健朗，拇指岂应翘。上网诚多益，诗人最爱诗。交流捷于鸟，评论乐相师。情溢云山外，心连屏键时。歌呼成一快，千里识钟期。静极翻思动，飘然便远行。禦风追健鹘，憩树听莺鸣。红萼胸前过，青云足下生。子规休乱叫，吾意正从横。追凉何处去，江滨有好风。穿行遮岸柳，斜倚蔽云枫。白石欣偕隐，清流悦和衷。忽然倾暴雨，祛热谢天公。少无为圃志，老有护花心。深惜霜刀逼，剧怜鸟喙侵。轻纱蒙彩帐，焦土沃甘霖。应许秋娘折，娇依云鬓簪。菜市欣然去，今朝憩老妻。池盈徐泳鲤，笼挤瞎钻鸡。宰肉刀砧众，营蔬品类齐。不知怎挑选，半晌眼犹迷。故交半零落，谁忽叩柴扃。枉顾皆青眼，肯来非白丁。谈诗心魄动，啜茗齿喉馨。兴极狂呼酒，酣歌忘醉醒。"}