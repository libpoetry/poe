{"id":"713959","title":"哭王处士","dynasty":"明末清初","author":"屈大均","text":"大江以南谁狂奴，故人未兴何所图。长身美髯气虓勇，叱咤可恨风云无。国亡甘作沐犊子，二十有六称鳏夫。亚匹管萧吾亦尔，英雄命苦成拘儒。每兄事君拜床下，疏巾单衣长与俱。托凤攀龙既已矣，拂衣且先归黄垆。姿才冠绝亦何益，天生我辈填沟渠。总揽国殇向地下，厉鬼亦可相驰驱。我今亦是鼓刀屠，老母天年哀已徂。无亲可事合从死，白头下殉同啼乌。哭君不脱衰绖往，抚棺非吊空号呼。平生慷慨共心胆，悲歌往往崩玉壶。君死狂言向谁发，只应天口长喑呜。"}