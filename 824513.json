{"id":"824513","title":"贺新郎 遣闷，和钝子韵","dynasty":"清末近现代初","author":"高旭","text":"满地花如雪。刚转瞬、枝头啼恨，杜鹃声歇。大好江山人似梦，闹遍南蛮鴂舌。偏惹得、心逾寒铁。酒后肯忘朝局改，待相逢、往事从头说。行行泪，丝丝血。临风侬自伤幽咽。细思量、玉梅憔悴，更谁堪折。休道年华今老大，尽踏破、贺兰山缺。笑挂去、长城圆月。却怪宵深犹未寐，剔残灯、看取刀头热。生斯世，同凄绝。"}