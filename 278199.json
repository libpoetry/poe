{"id":"278199","title":"一萼红·题颍若梁溪归棹图","dynasty":"清代","author":"沈昌眉","text":"数升平。不对床几载，便尔出门行。两地离怀，全家活计，中宵心绪交萦。况又是、长空雁叫，一声声、送与旅人听。春草吟哦，冬烘潦倒，秋夜飘零。最苦雨窗风幕，共药炉茗碗，独客凄清。松径犹存，蒲帆无恙，归欤百事都轻。只奈我、暮年乞食，为啼饥、弱小总牵情。那得儿时书味，重课寒镫。"}