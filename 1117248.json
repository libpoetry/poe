{"id":"1117248","title":"和洪玉甫秘监荔枝三首","dynasty":"宋","author":"苏籀","text":"林杪摘星陨，江干疑烧然。香包浣花锦，冰质藐姑仙。巨擘纷璀璨，丁香吐妙妍。唐亡倾国笑，何物免罹愆。闽中谱殊盛，唐相赋初工。万点凝霞赤，三危滴露丛。驱芦抵乌鹊，投李饫儿童。子美吟西蜀，樱桃先后红。瘴乡骈琐质，善地最蒲闽。冠绝林间品，难为坐上宾。蟠桃寿天帝，萍实荐居宸。无逸为龟策，何烦万马尘。"}