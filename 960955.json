{"id":"960955","title":"送胡季㢸入太学","dynasty":"宋","author":"姚勉","text":"春秋自有胡氏学，尽束诸家上高阁。当时小试锦江城，横翼秋风天一鹗。祇今冠带圜桥门，孤罴兀坐空狐群。近来文气颇卑苶，要使四海宗雄文。余生志愿游璧水，竟隔蓬莱三万里。虽然末第偶成名，俗骨自怜凡可鄙。君今换骨向时中，六馆名流自不同。宰相状元三舍选，斋前碑字看填红。"}