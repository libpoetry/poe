{"id":"826001","title":"茶范阁诗","dynasty":"清末近现代初","author":"郑孝胥","text":"深闺丽质少执礼，窈窕舒迟云欲起。肃然四坐散茶香，屏气微闻炉沸水。鱼眼蟹眼聊比拟，细啜无声甘似醴。竹瓢陶盂漆秘器，传观疑年容谛视。筝箫隔屏惊且喜，宛转娇憨双稚齿。鸟盘雪山摹富士，咨嗟妙才妹与姊。敬宾及介退乃已，门外秾樱压桃李。"}