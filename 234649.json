{"id":"234649","title":"渡江云·晴岚低楚甸","dynasty":"宋代","author":"周邦彦","text":"晴岚低楚甸，暖回雁翼，阵势起平沙。骤惊春在眼，借问何时，委屈到山家。涂香晕色，盛粉饰、争作妍华。千万丝、陌头杨柳，渐渐可藏鸦。堪嗟，清江东注，画舸西流，指长安日下。愁宴阑、风翻旗尾，潮溅乌纱。今宵正对初弦月，傍水驿、深舣薕葭。沉恨处，时时自剔灯花。"}