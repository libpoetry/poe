{"id":"466266","title":"绝句","dynasty":"当代","author":"卢青山","text":"敝囊何事久流飘，疲绝身心念念消。只为梦中归路近，起来弥觉故乡遥。长天远水两苍茫，偶泊犹行自可伤。一样炊烟起墟落，是人故国我他乡。片月孤星冷淡光，穷崖野宿地为床。山云绕破思乡梦，又认云山似故乡。一舟如影伴彷徨，万古风尘压鬓霜。且莫穷寻归去路，已将飘泊当家乡。"}