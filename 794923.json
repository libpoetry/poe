{"id":"794923","title":"金菊对芙蓉 即事寄修梅","dynasty":"清","author":"俞庆曾","text":"春雨分襟，秋风忆远，情如弱柳千条。掩银屏露冷，凉透丛蕉。鸿声嘹唳虫声杂，伴窗前、落叶萧萧。当时回首，曲阑双倚，慢品琼箫。钗盟镜约难抛。倚珠帘清影，红烛同烧。怅天涯何处，愁逐江潮。炉烟影里低相祝，祝明春、聚首花朝。凭高无语，水重云复，掩断归桡。"}