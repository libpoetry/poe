{"id":"721251","title":"同梁颙若归西山草堂留题二首","dynasty":"明末清初","author":"陈子升","text":"都市行歌径有苔，游人方共主人回。山连埤堄松遮断，池映阑干花倒开。数卷缃编留载笔，一庭明月照持杯。怀人欲揽重重翠，余又西樵归去来。通津深入小桥斜，城里青山即到家。善读父书藏旧草，閒携儿戏玩晴花。水松雨后全生韵，石壁亭西不厌遮。仲叔自知无累邑，劳君樽酒对桑麻。"}