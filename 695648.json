{"id":"695648","title":"过蓬辣滩志喜四首","dynasty":"明","author":"林熙春","text":"蓬辣滩头两岸峰，梅江东注欲朝宗。忽逢滩上风雷急，岂是天边起卧龙。昔年曾数游兹地，怒浪惊涛胆欲寒。此夕不须多藉力，狂澜即便是安澜。扁舟曾是泛天河，留滞前途感慨多。为幸登湍浑若驶，儿孙对酌听渔歌。龙飞天启辟蒿莱，凤诏求遗动地来。因笑祖生空击楫，汉家曾见济川才。"}