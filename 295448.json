{"id":"295448","title":"高阳台·结伴寻春，重至颐和园，追思前度，恰二十又六年矣，风景不殊，鸟声非旧","dynasty":"现代","author":"梁启勋","text":"垂柳千丝，熏风十里，韶华在眼轻抛。锦额重帘，等閒时见花梢。连天晴碧王孙怨，衬斜阳、窣地春袍。荡波心、桥卧长虹，环翠周遭。清愁不断朱颜改，只青山识我，依旧娇娆。猿臂残年，壮怀谁念骠姚。荒烟蔓草铜驼泣，悔相逢、解佩江皋。想灵均、独抱芳馨，兰蕙萧条。"}