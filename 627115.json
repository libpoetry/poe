{"id":"627115","title":"舟发韶州赠宋大都督","dynasty":"明","author":"陈邦彦","text":"乾坤板荡纲维裂，燕蓟阴霾鼓声歇。灵长不改旧河山，庙社幸悬新日月。累臣万死有馀诛，遗恨千秋留哽咽。义士依墙欲控谁，书生洒泪浑如血。长组徒惭七尺躯，击贼拟凭三寸舌。弃家北上走金陵，先度韶阳瞻节钺。共传客揖大将军，幕府闻之皆叹绝。将军风槩古人同，疆场南北多殊烈。誓提义旅见君王，旋向西秦歼逆孽。麾下元多浑侍中，竹林况有邵康节。朅来我亦慕伊人，望之不见中怀结。愿因邮致访高踪，更与盱衡商俊杰。丈夫报国各努力，何问崇高与卑孑。江上维舟五日强，三复载驰增感切。悲歌投赠写中丹，击楫扬舲向天阙。"}