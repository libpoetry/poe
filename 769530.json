{"id":"769530","title":"八犯玉交枝  寄园朱藤","dynasty":"清","author":"王鹏运","text":"门掩青槐，架攲朱珞，曲径倩痕低亚。惟有玲珑檐外月，惯见琴尊潇洒。寻芳携酒，最怜才魄销魂，花前吟事凭谁话。长记采香搴蔓，年年初夏。惆怅旧日楼台，翠阴覆处，黯然愁对鸳瓦。问谁信、东风袅娜。也分占、沧州残画。尽输与、梨云影谢。腥尘不涴红阑罅。只梦忆繁枝，天池甚日归来也。"}