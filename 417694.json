{"id":"417694","title":"薄倖 牡丹诗会漫作","dynasty":"近现代","author":"俞律","text":"牡丹开了。喜不尽、这回祥兆。满目是、胭脂千斛，春意枝头新闹。恰年年、时节芳菲，蝉前蝶后洛阳道。任丽日弦歌，东风词笔，未解浮生要眇。把醇酒、浇尘俗，都只合、雨晴难料。念前番我是，过来人耳，百年贫富凭谁造。世缘多少。想朱砂玉版，醉时欢乐醒时恼。逢花此夕，只愿人花两好。"}