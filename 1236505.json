{"id":"1236505","title":"十月廿八日己酉台臣传旨拜广东佥宪赐四品服入觐谢恩作","dynasty":"元","author":"周伯琦","text":"侍经屡得被恩纶，特命乘轺纠外臣。敢用六条明汉典，要令百粤沐尧仁。绣衣春蔼萱花茂，金带光浮荔子新。圣德如天何以报，愿持寸念答严宸。皇华遣使见成周，直指巡行汉礼优。岂意非才登此选，共知渊虑遍南州。严乡公论应多忝，乌鸟私情得少酬。万里举头天只尺，能忘珥笔侍前旒。"}