{"id":"620639","title":"桂树篇","dynasty":"明","author":"区怀瑞","text":"仙人种桂麒麟巅，下枝挂彩霓，上枝摩苍天。蟠根丹砂床，濯影玉乳泉。常鸟不敢托，但见威凤将雏，群飞而回旋。方瞳碧眼者谁子，羽衣跨凤来蹁跹。醉乡日月无改易，安知弱水为桑田。八树辨罗浮，双珠荫炎洲。阙中芬馥垂花实，孕著玉兔东西流。桂宫系籍自长生，肯与松柏论春秋。大儿张子房，小儿李邺侯。俱为帝王师，百岁人间游。竹帛勋名非渺小，寸田尺宅即昆丘。婆娑寄傲意自足，木奴何用问千头。"}