{"id":"1121603","title":"和僧长吉湖居五题 湖山","dynasty":"宋","author":"范仲淹","text":"湖山满清气，赏心甲吴越。晴岚起片云，晚水连初月。渔父得意归，歌诗等闲发。千寻月脚寒，湖影净于天。忽如嫦娥宫，俯仰见婵娟。更约中秋夕，长津无寸烟。为爱碧鲜亭，入夏叩叩至。台榭竞生烟，独有清凉意。高冈凤不来，幽人此沉醉。风引湖边笛，焉知非隐沦。一声裂云去，明月生精神。无为落梅调，留寄陇头人。武陵谁家子，波面双双渡。空积心中丝，未成机上素。似共织女期，秋宵苦霜露。"}