{"id":"413198","title":"游路南石林诧其奇诡归而作诗","dynasty":"近现代","author":"施蛰存","text":"平生不解驰驱乐，一朝捉辔心手艰。石林游兴不可降，踞鞍叱驭终自娴。杲杲东日照修影，乌帽出没岗峦间。爨人颇能作汉语，执鞭频说黎氓瘝。老夫慰藉亦无益，口惠何尝抵一锾。下坡款段走平野，桑麻不治繁荆菅。两峰突兀忽当路，嶙峋百丈如束关。侧身俯首牵马过，磋砑气象森朱颜。千岩万崿开竹田，琅玕磊砢难跻攀。虎牙桀峙荆门竦，天光隐遁日脚黫。望夫插灶罗星躔，督邮亭长趋朝班。苍鹰静发山鬼笑，丈人寂寞苔藓斑。苏柳斗诗虚想像，几曾真见剑铓山。东吴培塿亦小巫，万笏朝天徒自讪。老夫眼福得天赐，色飞魂动眸子孱。拊髀爵跃不可说，欲宠以诗辞已悭。待乞项容挥水墨，卧赏崔嵬几席间。"}