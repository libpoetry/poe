{"id":"770917","title":"西江月慢二首 其一","dynasty":"清","author":"王时翔","text":"轻丝细缕，风剪剪、翠烟低掠。拟是玉川生，依稀犹在，月团亲瀹。傍午窗、七椀浇喉，渴尘空净，未消芒角。漫搅来、清夜无眠，灵府欠扃钥。恨桂底、虾蟆凭碧落。寓讨逆、奇篇手削。天瞎终然难救护，竟惨撄锋锷。算不似、别墅闲身，枯枝活火，守茶炉脚。尽日里、长抱添丁花下著。"}