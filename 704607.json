{"id":"704607","title":"柳色二首","dynasty":"明","author":"黎遂球","text":"新水浮萍涨远天，横塘迢递更如烟。珠帘细雨重重阁，锦缆柔风澹澹船。似贯荷钱拖万选，未分榆火暗三眠。春归到处堪长在，净扫残红汉殿前。送客谁言远道难，行行犹似别时看。阳关梦冷杯间雨，朔塞声沉笛半寒。肘后印垂金篆古，营前旗整绣雕残。骅骝一路驰鞭影，霜下才惊汗血丹。"}