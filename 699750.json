{"id":"699750","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 抱玉","dynasty":"明","author":"郭之奇","text":"抱玉自南来，弭节旋捐玦。扰扰竟何成，理弱媒终拙。喔咿不可为，突梯性所劣。迟暮固堪忧，竞进仍非屑。徒兴岐路悲，急还穷途辙。执戟亦以疲，不如独关闭。哀哉楚山愚，涕尽继之血。遇巷竟何术，鸣嘤未有声。捷径非我道，户说不可行。杂糅世应久，姱好宁与争。纷纷懘葪者，细故非所惊。览初终莫悔，前修既已盟。万里日来反，游泛亦余情。还忆乘槎处，留石问君平。冉冉遂春三，悽然摽梅七。怀此霜雪情，壹志依阳日。固芳亦有年，圆果始昭质。每陋桃李颜，妖艳为世匹。得真惟有松，可师独称橘。同依南国生，受命本于一。胡甘调鼎资，置彼倾筐实。缅矣缭中情，求兹果何吉。我徂及隆冬，挺矗一孤松。今归春晼晚，百卉竞芳容。断肠桃李花，处处伤心逢。缤菲宁不艳，零落早相从。凯风催菡萏，秋水欲芙蓉。时物纷相逼，驰莽竟何终。悠悠来永叹，含情向谁封。终羡后凋质，偃蜷出寒峰。将游昆瑶圃，紫海暂周旋。泥水误污素，涤浣向虞渊。朝发方及夕，倚闾忽经年。念此心怆恻，华池未可前。长揖诸仙众，归卧白云边。时从詹尹策，龟短谢不能。中宵日耿耿，百虑几环膺。终难鸡鹜竞，欣依黄鹄腾。一举纡曲尽，再睹圜方徵。翻然忽自哂，反顾得其恒。定志惟兹履，顺常岂无朋。鞿羁亦何悔，乐此不为惩。高帆曳云霄，悠悠万里目。春情落逝川，惊湍一何速。叠嶂郁莽榛，幽兰闭窈谷。本为明王生，萎芜坐春覆。春风杳莫攀，香馨为谁馥。感此泪沾衣，沿芳一相匊。长剑倚天外，汗漫碧云屏。时逢六月息，海运徙南溟。邀我扶摇往，濯拭向清泠。仙人驱羽驾，左右夹明星。拂扬观且叹，解佩勒丹铭。回语朱颜女，素手匣金铏。下寰惊电雪，光质慎为扃。稽首传至诀，韬锋入紫冥。顿网不招龙，振网不招凤。二灵失几先，将与蚁鹜弄。神物贵卷舒，缩潜固其用。千仞既飘飘，九渊或可共。非古观化人，孰能洗心从。大隐逊滑雄，远游悲时迫。东北乃迷从，下上日蹁躄。天阍启阖阊，问予欲何适。自陈粗浊资，埃棼故营魄。轻举乍离群，御风期上策。帝遣丰隆先，云乘纷驰蓦。旷历旬始都，遍揖诸仙客。仙客齐相询，下土今焉宅。噫嘻品庶同，事事不异昔。已贵弗思贵，人役俱耻役。所忧踽凉独，行行俱诘詻。稽首祈真言，长跽请丹册。粲然宝诀传，曰道不可迹。漠漠休而魂，至清不汝格。闻命忽形忘，壹气神巳辟。驷虬征无上，总辔览靡隙。逍遥泰始中，何者能吾易。"}