{"id":"133038","title":"次韵江陵张书记送行","dynasty":"宋代","author":"项安世","text":"行行得好辞，忽忽疑昼梦。朝餐手不释，夜卧心屡诵。皎若朱丝弦，清于玉壶冻。美人家三世，有笔修五凤。诗从周汉学，不记梁与宋。深沉大招赋，汗漫长杨讽。玄机捩天关，远思弥禹贡。诗人例空言，此士有实用。经權粲衡石，事物森纪统。上官畏争执，疲俗感哀痛。情虽到真核，法必任宽纵。有才人所难，既老心不动。蕴玉讳求沽，韬弦耻争中。自言州县久，羞胜市朝閧。岁晚无万牛，江空偃孤栋。今年何因缘，诸使忽倥偬。倒海觅珊瑚，搜山出银瓮。似闻二星来，约与元师共。推君上周行，为国选汤众。荐员每如此，物论宁不衷。泛水拔红蕖，腾云上青鞚。所悲贱子远，不及诸贤送。投身伴鸮鹏，矫首瞻洛雍。天乎祸吾宗，伯也困淹讼。惟君援以手，此德不可颂。但祈张夫子，早作汉郎从。展尽黄石书，归来赤松洞。此时从之游，必与我伯仲。"}