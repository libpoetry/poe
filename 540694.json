{"id":"540694","title":"颓室叹","dynasty":"明","author":"赵完璧","text":"倥偬七月来济阳，陇西遄驾秋山长。狂风吹雨行不得，潇潇二日云茫茫。中宵乍歇天兵休，奔泉汩汩庭际流。邮亭寥落少人游，我胡偶寄令嗟愁。呼僮秉烛灭复明，一夕再起莫我由。束装三鼓为谁速，歘然颓室非人谋。飞我天涯魂，顾我仙桂子。一榻粉尘泥，二命惊且喜。始以宦走荣，讵知患且并。几为立岩人，幸免刑谷生。挥泪忽盈把，微名灰且轻。樵云钓沧水，安知此阨倾。人生脩短良自命，神禹风波终亦庆。白头老我岂摧残，青春腾踏知何竟。尼父从天亦泰然，豪雄不变山隤前。壮怀落落胡相牵，前途有酒还如泉。"}