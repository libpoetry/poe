{"id":"1049761","title":"九华山行","dynasty":"宋","author":"郭祥正","text":"群山秀色堆寒空，九华一簇青芙蓉。谁云九子化为石，聚头论道扶天公。深岩自积太古雪，烛龙缩爪羞无功。湍流万丈射碧落，此源直与银河通。尘埃一点入不得，烟雾五色朝阳烘。有时昏昏雷电怒，崩崖裂壁挥长松。龙作雨，虎啸风。白日变明晦，九子亦惨容，褐冠释氏胡为笑傲于其中。我将学彼术，卷舌切愧求童蒙。天公信玉女，号令不尔从。嗟尔九子竟何补，非泰非华非衡嵩。"}