{"id":"182696","title":"寄张赵二相·昨朝观抵戏","dynasty":"宋代","author":"胡寅","text":"昨朝观抵戏，千步广场对。甲也乌犹徒，雇步熊虎态。乙也乘势来，踯躅进复退。或有败甲心，弦矢立其背。甲初奋左臂，一箭奋者废。甲复举右股，再射举者坠。坐令乙取胜，或乃一笑快。因思中山赵，秦睨犹拾块。何为廉将军，耻与相如会。不念国之存，以吾两人在。一朝私仇破，两虎共穴内。他年蔺公薨，颇老仍见代。坑兵四十万，大福遂不再。依然卞庄子，拱手视成败。"}