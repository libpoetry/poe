{"id":"686098","title":"答钱虞伯二首有引","dynasty":"明","author":"卢龙云","text":"海内同声几慕韩，诗盟好在未应寒。怀人葭水露初白，感物枫林叶尽丹。语及千秋惭下里，来从异地对南冠。公馀野服堪萧散，玩世何须道有官。盈盈一水动相闻，入坐翩翩更不群。世路惊心谁比我，词坛执耳几如君。才情半写诗中画，意气曾悬日暮云。倾盖剧谈知莫逆，不妨握麈到斜曛。"}