{"id":"196635","title":"陈子新前后十年叶赞府寮修明学政讲堂成以诗","dynasty":"宋代","author":"家铉翁","text":"子产存郑校，僖公修泮宫。彼皆在其位，夫岂难为功。是邦学政久坠地，过者千百但吁忾。有美君子逢掖生，无位乃能行其志。手披荆榛植栋宇，春秋祠事廼有所。衮章巍巍耀城阙，黉舍煌煌列笾俎。尔来几及一星周，欲绪前功谁与主。治中别驾我辈人，惟君复能赞其成。大厦聿新来众隽，讲席备设招诸生。众人所迂君所急，胸次抱负谁能识。后先几年惟一心，兴颓举废多其力。我来是邦知君久，负荷万钧绰其有。更从兴学知君深，少觇用世经纶手。君不见新甫之柏徂徕松，可栋可楹皆在雪霜后。愿培远业待时需，令名与学千载垂不朽。"}