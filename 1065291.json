{"id":"1065291","title":"慈明禅师真赞","dynasty":"宋","author":"释德洪","text":"缘生诸法名体绝，如空字身水鱼迹。是无相门缘寂宗，一切智智差别海。公于是中如法船，汎然出没无所畏。使诸游者心泰定，种种惊怖成虚空。平生神兵双不借，玄机不动万象惊。而公宴坐不言中，诸有求心如古井。钝根阿师终听瑩，法味迷醉如惺惺。矍然奋迅为一戏，句里明人揳出揳。紫金锁骨眠空山，吁嗟音容不可觌。当知其声如雷霆，稽首慈明常出现。"}