{"id":"688874","title":"除夕李伯襄陈集生崔芝林过余守岁拈银烛朝天紫陌长用四平声","dynasty":"明","author":"何吾驺","text":"河光寒影渐生新，更傍今宵酌故人。梦去还疑居木石，望来宁复辨金银。异时踪迹吾多懒，同调知交尔任真。约略敝衣堪卒岁，十千酤酒候明春。今夕何夕漏迢迢，却忆先皇泪未消。绕殿风云开盛世，阖城花烛彻清朝。同时漫步夔龙后，促坐宁论乡国遥。容易主恩难报称，纷纷飞雪度残宵。长安门巷鼓阗阗，爆竹千家送去年。催我渐看称老大，凭君无计问神仙。凤池彩笔随朝丽，麟阁鸿名许世传。就里东风先一醉，篱烟堤柳总生怜。十年铅椠共词场，别后风烟各渺茫。南海聚星占百里，圣朝开泰首三阳。鸣珂待奏贤臣颂，刻漏先传侍史香。葱郁斗间雄气满，不妨灯下引杯长。"}