{"id":"54627","title":"行路难·北风萧萧雨雪滂","dynasty":"明代","author":"王廷陈","text":"北风萧萧雨雪滂，辞我亲友之朔方。中闺少妇走徬徨，劝君斗酒牵衣裳。道路纵横多虎狼，岁暮天寒百草黄。结发本期不下堂，君独何为慕他乡。东流之水不西归，宛转蛾眉能几时。人生富贵亦有命，辛苦驰奔空尔为。纵令鼎食有别离，贱妾但愿共驩糜。"}