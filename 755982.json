{"id":"755982","title":"村居杂兴","dynasty":"清","author":"刘文嘉","text":"万方正多难，玄黄战未已。长安不易居，鹿车返田里。廉吏子孙贫，家风旧如是。茅檐三五椽，门前一泓水。烟树拥柴扉，清旷颇可喜。良人素乐道，固穷孙叔子。儿童习礼让，诸弟事经史。夜绩与晨炊，同心有妯娌。菜根风露香，真味土膏美。布衣足温暖，适体胜纨绮。寒夜一樽酒，家酿甘且旨。长物有琴书，意境无尘滓。倦鸟暮投林，于焉知所止。穷乡人迹远，当可免倾否。晴窗释砚冰，兴来书一纸。缄札报吾儿，无劳歌陟屺。"}