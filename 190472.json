{"id":"190472","title":"为刘漫翁老人赋云月高斋诗","dynasty":"宋代","author":"李壁","text":"嵇康遇王烈，幽愤竟莫摅。我今识漫翁，转欲与世疏。况闻高斋胜，云月随卷舒。息深固以踵，道集其惟虚。一朝破生死，直到心地初。嗟我觉既晚，尚收废弃余。疑翁乃真契，百里纡柴车。谓我骨本好，误落尘寰居。已障不自解，顾遣他人除。稽首谢至言，田荒始知畲。虽微跪履敬，脱粟荐霜蔬。翁早涉文史，雅意追严徐。中睹世路恶，纷纷臭如帤。回光述鸿宾，妙解超堪舆。启钥借我读，怳梦犹华胥。匪惟见异人，乃复得异书。穷途有良遇，喜极还欷嘘。"}