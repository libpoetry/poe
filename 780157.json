{"id":"780157","title":"金缕曲 团扇 十八叠前韵","dynasty":"清","author":"叶绍本","text":"丹颊难胜酒。乍梅风、暄吹午枕，粉汗融否。拈得桃枝团月样，忽讶新凉来斗。胜汉苑、制传华九。袖底香飔摇动好，画乘鸾、应效秦楼守。珠帘亚、微回首。不须便面章台走。还记得、碧罗帏畔，轻披绵手。云母屏开冰簟滑，合与同心消受。问底事、笑遮绛口。小立兰阶人影倩，障花颜、恰恐花羞丑。蝉影薄、昭阳牖。"}