{"id":"1077736","title":"读诸葛武侯传","dynasty":"宋","author":"李纲","text":"天下兵戈正云沸，伏龙凤雏那可致。掉头自作梁甫吟，垄上躬耕方得意。将军汉裔真英雄，惠然三顾草庐中。心期吻合论世故，如鱼得水云从龙。指麾顾眄定巴蜀，抗魏连吴分鼎足。受遗乃在永安宫，叹息君臣难继躅。南征五月深渡泸，上疏北伐遵遗谟。连年动众扰关辅，数战未必非良图。大星夜坠惊营垒，壮志雄谋嗟已矣。至今鱼腹浅沙中，八阵依然照江水。"}