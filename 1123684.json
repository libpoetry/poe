{"id":"1123684","title":"二月初十日自荻浦绝湖三首","dynasty":"宋","author":"赵蕃","text":"二月风涛壮，扁舟性命轻。白头高浪接，青眼远山横。客子空怀怖，渔家自乐生。须渠一杯酒，助我五言城。远浪已摇目，疾风仍打头。翩翻仰飞鸟，矫捷羡轻鸥。湖有万顷白，舟才一叶浮。意行从泛泛，吾道本悠悠。倚赖尊中酒，枝梧卷里诗。贫嗟居不易，境对语成危。往日行犹记，冲风去不疑。舟师笑相谓，未有若人痴。"}