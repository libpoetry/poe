{"id":"1082597","title":"与香山虚头陀","dynasty":"宋","author":"释慧空","text":"庵中有主从君住，无主外来俱得路。云烟眯目山碍膺，榛莽欺人溪涧怒。看他本色住庵人，捏聚大千无一尘。自见泥牛斗入海，不记住来经几春。头陀头陀休趁鬨，一世初无一炊梦。口边白醭未暇揩，谁能更乞诸方颂。持来抛放烈焰中，归种香山芋与菘。蓦地钁头轻筑著，林间石虎吼天风。"}