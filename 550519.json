{"id":"550519","title":"题陈伯孺效漫士山水小景","dynasty":"明","author":"徐熥","text":"龙门待诏高廷礼，兴到挥毫写山水。黯淡峰峦朦?云，一生学得南宫体。三绝声名重昔时，画成题咏墨淋漓。总缘人品压流辈，以兹并重无声诗。流传岁久虫鱼蚀，半尺冰绡难论值。龙门去后墨池乾，画史谁能继其迹。陈子湾溪我辈人，应疑待诏是前身。一时词翰推双美，点染云山更有神。满目烟霞浓复淡，复岭重冈连断岸。偏于米老得风神，难与龙门辨真赝。岁月惊看忽十年，灯前隐隐生云烟。诗成戏笔题其上，留作人间宝墨传。"}