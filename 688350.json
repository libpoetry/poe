{"id":"688350","title":"丙午岁正月七日李大参德馨邀余偕宪副冯佩之佥宪庄仪甫为同年会燕于滕王阁相与联句四首","dynasty":"明","author":"江源","text":"惜别琼林十八春，江楼复喜燕芳辰。开怀不厌金尊满，取乐何妨锦瑟频。雨洗西山青历历，风生南浦绿粼粼。从今会合还公暇，同榜相看只四人。云影天光入画楼，清时冠盖幸兹游。德星今日看重聚，萍迹他乡喜再留。花外清歌频送酒，灯前促席谩藏阄。凭谁传与关门吏，不到厌厌且未休。一上高楼隘八荒，坐间星斗动寒芒。诗豪不但三千首，酒醉宁辞百十觞。直欲上天骑白鹤，何须步月舞霓裳。相欢幸际升平世，誓秉丹衷答圣王。暂得闲时且着闲，春风联辔出南关。花光草色熏人醉，酒债诗逋破客颜。浮世功名真梦幻，同年约会亦艰艰。滕王阁上登临地，再拟明年此看山。"}