{"id":"713946","title":"王太守作见日亭成诗以美之","dynasty":"明末清初","author":"屈大均","text":"泰山鸡鸣始见日，罗浮夜半踆乌出。南溟自是阳明谷，十日所浴光洋溢。三足欲栖上下枝，天鸡惊起黑如漆。珊瑚之树即扶桑，曜灵家在鲛人室。牂牁大洋咫尺间，蓬莱一股何曾失。未暾峰峰见东君，六螭先指浮山云。金光直射散飞电，火轮千里烧氤氲。玄黄鸡子连珠似，五色鸿蒙分不分。罗山势与浮山并，见日有台当绝顶。泰山日观高不如，俯视朱天最空迥。台风每苦扶摇多，吹倒铁桥堕青冥。重造飞亭今有谁，惠阳太守才天挺。郁仪日日朝朱明，君为东道有馀情。导引重轮勤夙夜，寅宾两珥竭神明。昧爽沧凉好晞发，日华吐纳变金骨。羲和为尔再中天，不使白驹过倏忽。云衣霓裳日往来，文章更与炎精发。"}