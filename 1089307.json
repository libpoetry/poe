{"id":"1089307","title":"次韵滕丞以古风为贽","dynasty":"宋","author":"许及之","text":"松柏覆高冈，根株渗七泽。雪霜有古今，柯叶无改易。上干青云霄，下庇神龙宅。哕哕朝阳鸣，杳杳逢堵迹。五色绚文章，八音谐金石。群飞竞婆娑，争附第充斥。匠石既罕遇，社栎顾何益。伶伦不雌雄，嶰竹杂蝼蝈。蓝田惊世瑞，造物等儿剧。昨曾窥斓斑，今犹眩朱碧。居然获径寸，几欲按三尺。久之置怀袖，尚尔赊踧踖。姑凭副墨子，往备庚桑役。"}