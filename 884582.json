{"id":"884582","title":"方提干有端石砚池狭不能容水予携以归令匠者广之疑其不返也书来见督以诗解嘲","dynasty":"宋","author":"朱翌","text":"端溪有石紫玉润，未遇良工失追琢。眇哉池面劣容指，水至不能容一勺。灊山道人请归治，要使墨池少开拓。每烦健步远来徵，事必不然空臆度。子如不忘一块顽，予亦敢负千金诺。会令合浦看还珠，岂忍荆山长抱璞。一毫不敢我非有，万顷难量子宜学。闻道年来好说禅，初机最忌多贪著。认为己有已大谬，久假不归非爽约。均之在此犹在彼，弟兄四海何曾各。笑倾万斛付江流，所有尽空心境廓。请对使者一斧碎，与公少解贪痴缚。"}