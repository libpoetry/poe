{"id":"643048","title":"望庐山阴雨不果","dynasty":"明","author":"胡奎","text":"平生爱写庐山图，今朝始识庐山面。山灵怪我来何迟，涌出白云千万片。千片万片云重重，咫尺隔断香炉峰。东南五老望不见，倏忽下上随飞龙。虎溪三笑今何在，惠远东邻渺烟霭。临风大叫谪仙人，九叠屏前定相待。若有人兮山之颠，手翻银河下青天。金芝瑶草傥可采，我亦跨鹤来林泉。"}