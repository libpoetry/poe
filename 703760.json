{"id":"703760","title":"题拄杖二首","dynasty":"明","author":"释函是","text":"年既迈而弗衰兮，壮力由伊。予亦因高下以相谐兮，岂旦暮之能离。著地兮荆披，撑空兮云随。直趋兮不顾，运足兮自知。追前烈兮，启后武兮，将舍是焉其谁。我凭汝力，汝得我立。汝我兮同心，不可转兮匪石。绝夷险以进止兮，遵先贤之遗轶。行终古而勿替兮，挈斯人以跻乎峻极。"}