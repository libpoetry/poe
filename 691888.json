{"id":"691888","title":"仙人好楼居三首","dynasty":"明","author":"李梦阳","text":"律律海中洲，峨峨白玉楼。上曾结浮云，下戴神鳌游。前檐荫白榆，青龙守门枢。上有无始公，餐霞炼金腴。飞琼鼓玄橐，浮丘扇其隅。情闲览八表，出入服气舆。日月跳两珠，回旋但须臾。万年永福日，寤言莫相忘。谒帝华盖侧，沐发咸池旁。岩岩云中楼，文杏袅为梁。黄金走阑干，银阙前相望。耸身若轻翼，登之穷四洋。四洋北荒沕，波澜浩杨杨。九州一何拘，敛颜归洞房。屑玉炼精魄，用神无何乡。万年永福昌，寤言莫相忘。乾鹊知来风，灵人炳先几。超世构巍峨，上与飞云齐。举手拂天河，白石寒离离。牵牛不服箱，织女弃支机。孤鸟衔若华，东来欲谁诒。海水浅以清，俯之嗟叹咨。眷兹勿轻道，翩翩众鸠驰。万年永福昌，寤言莫相忘。"}