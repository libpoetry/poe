{"id":"874403","title":"湖学别苏召叟","dynasty":"宋","author":"刘过","text":"失学老无成，宁不心自慊。子卿生吾后，逸俊眼未见。委身入垆锤，顾此金百鍊。有如顽钝质，岂可便磨刬。看君说经旨，不异瓴水建。小诗虽有技，风味亦不浅。我途未易穷，本自安眠饭。俯仰道德光，耳目自濡染。凉风忽秋思，一夜窗纸飐。平生湖海梦，高兴动淮沔。追思狂踪迹，失处不可掩。醉搥黄鹤楼，一掷赌百万。只今觉衰甚，四海游已倦。所馀习气在，未了一第欠。师友贵隆亲，古学当自反。小夫事机械，心甚山川险。半生客吴粤，生死交情见。谁知尘土中，得君初识面。何时束装来，草草衾裘办。密迩恋轩诚，功名期岁晚。"}