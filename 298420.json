{"id":"298420","title":"戚氏·归自白门","dynasty":"清代","author":"庄棫","text":"归自白门，绿阴满径，流莺睍睆，好音动人，率然赋之，不自知其言之长也。&middot;看花回。又看新绿护楼台。几处轻阴，昼长无事，去徘徊。尘埃。点苍苔。芳心撩乱碧云钗。消魂连番花信，向人蜂蝶自飞来。斗草情绪，寻花心事，个侬谁共衔杯。记筵陈夏屋，香满春殿，羯鼓频催。螺黛浅画蛾眉。朱颜渐老，宝镜又慵开。游丝绕，旧欢休忆，倦眼徐揩。遣幽怀。薄霭翠幕四垂，似水静悄空阶。脆圆荐酒，沁齿流酸，结子还有青梅。百啭流莺巧，任啼鴂老，听杜鹃哀。怊怅高楼影事，共文箫、宛转韵幽谐。一般斗酒双柑，竹林深处，招隐人何在，枉早春、游冶花如海，思往事、空令愁埋。惨绿衣、手自亲裁。奈流光、迅速信音乖。想方塘外，钿车稳卧，缓送轻雷。"}