{"id":"738271","title":"游风穴寺因宿默上人方丈","dynasty":"清","author":"马振垣","text":"出门穿云入，夹路竹松美。迢递度石桥，楼阁凌空起。中有默上人，颇悉清净理。谈经翠微中，探珠碧海底。天花如飞雪，纷坠虚空里。绳床肯相借，黄昏同栖止。萧萧佛火清，琅珰鸣不已。老僧听溪声，禅心入流水。愧余尘劳人，诗酒徒自鄙。愿借金篦灵，刮我眼中眯。夜久诸天静，镫花结孤蕊。始知卧深山，白云冷衣被。钟鸣尘梦觉，霞光东方紫。无奈逐群动，元悟何由始。"}