{"id":"1122601","title":"公实示閒字韵诗怅然有感次韵奉和三首","dynasty":"宋","author":"洪炎","text":"晴晖生燠雨生寒，朱夏阳春季孟间。断雁哀猿金马客，落花流水石门山。早知蚁穴成何事，欲棹渔舟去不还。昭氏有琴无作止，亏成都任一机关。辍哭人歌行路难，畏人无地出人间。欣逢北海孙宾石，犹是江南庾子山。野草离离随意绿，群凫泛泛倦飞还。一川烟草松萝外，何处梯云叩九关。此国非燕南赵北，我琴无濮上桑间。劳生聊作梦中梦，苦语莫酬山复山。触石白云数峰起，照人明月一钩还。德星已为荀陈聚，紫气休浮函谷关。"}