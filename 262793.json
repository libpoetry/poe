{"id":"262793","title":"劝蚕·同为浙中人","dynasty":"清代","author":"孔毓玑","text":"同为浙中人，应识浙中事。嘉湖有布更缫丝，桑叶油油遍墟里。五月新丝蚕事成，办公先自官租始。更有余赀日用饶，女嫁男婚取诸此。桐江西来习俗移，土瘠民贫人懈驰。我是父母斯民责，循行敢惮临郊鄙。既怪耕氓只待天，还嗟女手忘生理。夏挥团扇冬携炉，辜负天公付十指。东隅旧有桑园名，微行芜没空山里。我遣平头赴彼都，购得桑秧五千纪。分播民间着意栽，森森弱植倾桃李。利赖犹需三五年，经营成局今朝起。预求并剪萝繁枝，下饼担泥勤省视。籧筐曲薄制坚完，早请蚕师蓄蚕子。何须作过觅蝇头，急切归家谋娣姒。细检当年旧志书，纺绩生涯似祖妣。轧轧机声浃比闾，衣丰食足兴百礼。我虽旦晚赋归田，神游叹羡常风美。"}