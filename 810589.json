{"id":"810589","title":"龙山纪游十首","dynasty":"清","author":"孔毓玑","text":"回龙潭下溯流泉，万派分飞一线悬。漱石穿畦映空碧，寻源应向白云边。径转蹊回杳无穷，耸身直欲破鸿蒙。小桥隔断仙凡界，何必天台擅化工。双崖连底都成玉，万树凌霄不附泥。翘首岩前参大士，宝山灵鹫晚来栖。石磴凌危常过鹿，溪流成坎细生鱼。珍珠帘卷当晴昼，寒雨垂垂下碧虚。山花开谢阅春冬，馥馥天香分外浓。谁向寒宫乞仙种，根株高寄玉芙蓉。花香散入空山月，龙气蒸成下界云。最是烟岚稠叠处，天光一线漏斜曛。行行耒憩洗心亭，楹外仙人迹已冥。啼为尘心洗难尽，特留滴乳注空青。龙蟾双洞渺难攀，一任闲云独往还。松炬斜穿仙鼠穴，玲珑应笑点头顽。良田平旷荫松筠，谷口云封远俗尘。清献先生未知处，桃源无复问津人。岳然高峙窈然幽，谁数潭西一小丘。若得柳州新作记，林峦终古擅风流。"}