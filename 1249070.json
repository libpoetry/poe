{"id":"1249070","title":"题崔白百雁图","dynasty":"元末明初","author":"王逢","text":"老愚离群影久孤，客来笑示《百雁图》。揩眵试数失两个，莫喻画意翻令呼。得非长门报秋使，或是大窖传书奴。不然一举千里高鸿俱，其馀淟汨碌琐徒，且唼且息翔且呼。营营郑圃田之稷，睢睢齐海隅之菰。遑知尔更衔尔芦，瓠肥卒至充人厨。小而曰鶀亦就笯，迩闻泽梁弛禁官罢虞。麋鹿鱼鳖同少苏，羽仪好在春云衢。"}