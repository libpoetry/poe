{"id":"735587","title":"送徐次履还宣城","dynasty":"清","author":"米汉雯","text":"弱龄事章句，缟纻慕畴昔。思与贤豪人，盟心矢金石。江南今日有徐子，藉甚诗名推正始。到来为结忘年交。魏都高宴差堪拟。每逢予唱必和歌，萧寺空斋取次过。登高共草银镂管，遥夜同倾金叵罗。三时去我如过翼，世事悠悠那终极。酒酣击筑呼呜呜，搔首问天长太息。素心自问久为群，促膝披襟细论文。囊中琼玖投将遍，君言归卧姑山云。姑山崔嵬势无敌，四时苍翠常如滴。谢朓青山俯碧湍，谪仙楼阁临丹壁。知君卜筑枕通川，松竹盘纡薜荔连。长风密谷朝舒啸，皎月清溪夜扣舷。自是此乡饶足乐，留君不住怀殊恶。灞上长条惨客装，草堂梁月愁罗幕。行程况复正当秋，云白枫丹雁影稠。更持此日惊人句，为寄长安诸旧游。"}