{"id":"1121794","title":"虎丘新复古石井泉太守沈虞卿舍人劝农过之为赋三绝谨次韵","dynasty":"宋","author":"范成大","text":"劝耕堂上醉高年，和气春风共蔼然。大士亦修随喜供，夜来古井跃新泉。落纸云烟堕翠峦，一泓潭月斗清寒。凤凰池上挥毫手，却掬山泉淬笔端。传闻公作新亭好，先报侬家拄杖知。便拟挈瓶来煮茗，绕阑干角遍寻诗。"}