{"id":"701408","title":"次蒋侍御重阳后病起登丰山韵","dynasty":"明","author":"黄廷用","text":"司马著书应病暍，起来徐步上高峰。帘栊近月低相映，洞壑归云远更浓。白日不悬车下景，青年那复镜中容。当筵喜有琼瑶赠，何处山城杳暮钟。秋杪升高同谢眺，天南缥缈起云峰。若迷桂岭乡心远，莫为湘江客思浓。皂盖逢人如有问，青山何处不相容。请看陶令开三径，敢儗王公食万钟。"}