{"id":"766234","title":"凤凰台上忆吹箫 题宗婉生梦湘楼诗集","dynasty":"清","author":"左锡嘉","text":"好句如仙，新声绝妙，碧云吹断参差。把满腔幽怨，写出兰思。天与生花双管，纱幔设、韦母堪师。空赢得、灯篝一粟，霜鬓千丝。迟迟。雁书远阔，骚首问云天，握手何时。况茹冰含蘖，各有孤儿。同向并州听鼓，琴堂静、合补笙诗。笙诗外，从今又添，唱和新词。"}