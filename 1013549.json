{"id":"1013549","title":"杉下聋僧","dynasty":"宋","author":"释永颐","text":"殿阴古杉高百尺，苍弁虬髯森淀漆。林深化蝶粉光冷，威凤飘飖感仙实。旁有聋僧唤不闻，嗫嗫枯吟如有失。或时兀坐何堆豗，或时手把古书帙。帙中明星不复记，案上吟篇已亡律。居山六月不知暑，地凉艳草生幽苾。茶灶泥崩古藓黏，石盆仰地莲花出。山童昼睡靠其旁，裤如盘络不掩膝。僧今老矣无别怀，时梦响潭清汩汩。终当卜室居其偏，坐看蜿蜒舞清溢。"}