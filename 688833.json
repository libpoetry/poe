{"id":"688833","title":"十禽言","dynasty":"明","author":"何乔新","text":"行不得也哥哥山，有貙虎水有蛟鼍。铦牙利爪竞塞路，仗剑欲往谁敢过。劝君归来且高卧，苦竹冈头安乐多。不如归去，人生多被功名误。宦成名遂能知足，自昔惟推疏太傅。莱公再相老不归，可怜远谪崖州户。蕲州鬼，谠论从来多逆耳。有言逆耳奈若何，罢官远窜南荒死。当时谀佞非不多，端笏朝堂相天子。脱布裤，杼轴已空那得布。旧裤绽裂愿脱之，新裤家贫谁与做。剥肤椎髓何纷然，循吏今无廉叔度。婆饼焦，不逢乐岁逢玄枵。囷仓久空儿索饼，啼饥满屋声哓哓。马粪火中且煨面，敢望当年炼火烧。提壶芦，相携共向黄公垆。竹叶青兮秋露白，问君所嗜为君沽。一杯一曲莫辞醉，重来愁听笛声孤。泥滑滑，积雨初晴天又雪。泥深路滑雪更寒，两足凌兢尽流血。可怜马上谁家郎，醉拥貂裘却嫌热。割茆过荒，今年饥歉不可当。割得茆来何所用，卖与巨室换糇粮。只愁野烧茆又尽，儿啼妻泣泪浪浪。得过且过，知几安分终无祸。风和莫诧文羽鲜，雪冷休惭氄毛堕。故侯还卖青门瓜，相君曾向牛衣卧。婆婆缫丝，缫得五采光陆离。织成山龙与藻火，献诸紫禁供朝衣。祀汾封岱总宜服，不须山茧贡莱夷。"}