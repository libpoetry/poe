{"id":"1106021","title":"次韵和梁才甫上元诗二首","dynasty":"宋","author":"王安中","text":"雪夕张灯白昼同，坐知酒价长新丰。月来方丈三山外，春在元戎十乘中。玉塞已传台衮拜，火城先看相家风。公归端是千年鹤，回首鹓行一梦空。陈桥陪乘五人同，剑铗休弹礼过丰。骥足争先长策下，蛇脂乾尽旧山中。敢将野句酬明月，但记宸章起大风。默对短檠悲晼晚，绨袍恩重报全空。"}