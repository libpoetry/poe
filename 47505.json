{"id":"47505","title":"青罗山房歌寄宋景濂","dynasty":"明代","author":"刘基","text":"若有人兮乃在大江之南，浙河之东。连山掎拔瀛海上，上与河鼓天津通。忆昔四女下天来，遗鬟堕髢根庞鸿。仙华杰出最怪异，望之如云浮太空。嵚崟峛崺啮不可上，薈蔚杂树昏朣胧。虎龙咆号猿鹤叫，山鬼呵欻生悲风。嗟哉若人兮，胡为乎其中！梁檀柟兮柱桂枫，结青萝兮以帡幪。不剪不伐兮，不盬以攻。晨岚暮蔼滴晴雨，烟条雾叶相蒙茏。縿々兮蓬蓬。缭纠要绍兮，若苍龙垂胡降玄穹。巘丽披离兮，若翠鸾振迅飞&lt;蒙生&gt;氃。鹂黄和鸣桑扈应，仿佛牙旷之丝桐。幽泉发窦锵玲珑，六月赤日收蕴拢阳凌阴蓄春融融，岩花涧草纷白红。有时皇初平清夜，骑羊朝帝君琼蕤，羽盖冰玉珮，华月闪烁光成虹。松吹笙兮竹舞翿，影旆旆兮声沄沄。娱目悦耳兮乐不可言。世间尘土何梦梦。山有芝，隰有蘴，石凿凿兮水郤郤。猗若人兮美且充，饥食倦息兮可以保我躬。逍遥兮栖迟，又何必访广成于崆峒。"}