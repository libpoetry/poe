{"id":"1069796","title":"夜听莫抚干弹琴流水操","dynasty":"宋","author":"叶梦得","text":"故山不在眼，远想流水声。佳人南风手，起我涧谷情。十载厌鼙鼓，嚣尘乱鸣钲。萧然洗病耳，为鼓一再行。度险微断续，奔前忽琮琤。凄风拉远响，薄月当微明。乱石拱高下，回环亦峥嵘。吾归正自尔，猛士方西征。年少勇过我，犬羊膻王城。请更平戎操，尽扫洛河清。"}