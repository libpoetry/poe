{"id":"835094","title":"百字令 寿宝侍郎","dynasty":"清末民国初","author":"奭良","text":"名门甲族，爱八砖花影，英英接武。奏赋明光撄上第，意气峥嵘如虎。鹦武洲前，雁门山外，露冕经行处。秋风一霎，寄身仍近琼宇。闻道暇日临池，豪端巧妙，雅意规钟傅。一自佣书藤纸贵，多少辇金窥户。天际乌云，日中青李，点笔消残暑。古金贞石，玉堂宣入仙谱。"}