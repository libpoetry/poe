{"id":"659258","title":"送刘使君之任柳州","dynasty":"明","author":"罗玘","text":"潞江寒欲冰，柳州水如汤。万里赴百粤，十年归番阳。江头别时儿，今作长髯郎。有力哮如虎，挺身驾长航。指言百粤路，远在西南乡。衡山高峨峨，洞庭渺茫茫。借问水穷处，一源判离湘。离合牂合郁，其流遂汤汤。溯牂且溯郁，是为柳州疆。二州十县地，荣瘁孰主张。遐迩皆天氓，周室开明堂。颂声如可作，太史纪循良。"}