{"id":"823072","title":"南浦 廖芷才大令招饮镜香亭，用张春水韵","dynasty":"清末近现代初","author":"赵熙","text":"天在玉壶中，自唐年、已照旭川春晓。杨柳绿于人，青钱外，依旧浓烟梳扫。田田弄影，风裳入夏迎苏小。叶上明珠花上雨，心上美人香草。凉云一片潇湘，念夫君，曾读离骚未了。侬也梦西华，蓬莱殿、今问采芳谁到。前生路渺。一樽官阁云廊悄。此时人间乾净地，却笑主人来少。"}