{"id":"432418","title":"病中读陶诗","dynasty":"近现代","author":"汪精卫","text":"摊书枕畔送黄昏，泪湿行间旧墨痕。种豆岂宜杂荒秽，植桑曾未择高原。孤云叆叆诚何托，新月依依欲有言。山泽川涂同一例，人生何处不笼樊。病怀听尽雨飕飕，斜日柴门得小休。抱节孤松如有傲，含薰幽蕙本无求。闲居始识禽鱼乐，广土终悬霜霰忧。暂屏酒尊亲药裹，感因苦口致深尤。"}