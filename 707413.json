{"id":"707413","title":"凤凰台上忆吹箫 忆旧","dynasty":"明末清初","author":"王夫之","text":"楚塞天遥，漓江雨冷，烟云湿透征衣。指数峰残雪，候雁先归。堪叹生生死死，今生事、莫遣心违。家山里，一枝栖稳，碧草春肥。依依。旧家枝叶，梦不到岘山，风雪霏微。念镜中霜鬓，人老渔矶。指点棠梨春雨，犹应化、白蝶双飞。孤飞也，寒烟幂䍥，镫火荆扉。"}