{"id":"517027","title":"谢孔昭画山居图为存诚赋","dynasty":"明","author":"龚诩","text":"大山峨峨气凌众，小山拱揖如宾从。流泉一派入溪遥，古木千章含雨重。硕人自爱考槃乐，风光不减元公洞。盘中苜蓿长阑干，松叶酿成香满瓮。诗书万卷圣贤心，一生自足供我用。世间名利等缰锁，岂肯垂头受羁鞚。不到城中知几年，稚松尚忆移根种。怜渠世路苦奔驰，得失总成蕉鹿梦。我生虽久在樊笼，每向江湖羡鳞纵。明当拂袖赋归来，风月烟霞幸分共。"}