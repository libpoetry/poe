{"id":"677413","title":"九日游仙女山怀有训信卿是山为先祖谦谦府君旧游","dynasty":"明","author":"胡直","text":"仙女山居云，吾祖昔临赏。九日乘清飙，挈客恣如往。层嶂列重帏，前川脩以朗。残椒犹可扪，绝磴步难广。振袂猋升霄，翔身出穹壤。生负丘壑姿，矧复税归鞅。以兹释天刑，焉用祛尘想。但无王子晋，吹箫双偃仰。引睇忽忘言，孤月流归舫。"}