{"id":"1108775","title":"挽陈司直二首","dynasty":"宋","author":"刘克庄","text":"五朝际遇诸家少，四叶封崇一品荣。不似莺花贵公子，宛然萤雪老书生。交游绿野旧宾客，濡染沧洲贤父兄。吾老埋辞失之约，馀哀翻入薤歌声。隆乾事契姑休论，岁晚相看成两翁。吾女偶沾郊霈下，君儿亦脱县滩中。清伊高会耆英少，碧濑新丘伉俪同。我有蔡邕书欲付，未知何日兆非熊。"}