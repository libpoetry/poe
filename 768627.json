{"id":"768627","title":"摸鱼儿 莼","dynasty":"清","author":"沈皞日","text":"向南塘、风吹鱼浪，曲尘不染深碧。西泠短艇红桥曲。隔浦斜阳渔笛。潭影织。见罗袖、轻笼素腕全无力。倚舷欲摘。似半折瑶簪，淡黄嫩紫，入手腻无迹。疏蘋外，记得去年游剧。汀烟满目狼藉。曾教越女分千缕，归路月华初白。灯照席。费几许、春纤调送香羹出。而今慢忆。叹枫冷江乡，秋风起后，未返倦游客。"}