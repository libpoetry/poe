{"id":"532853","title":"食荔枝贻李季常兼柬欧经季欧子耕","dynasty":"明","author":"黎民表","text":"火齐出南海，累累荫房栊。虽蒙侧生诮，移植甘泉中。琼浆一入口，五内生泠风。枳橘有常性，气味将无同。君子幸见赏，饱食宁伤中。虽云悦颜色，亦能热丹宫。密脾间清汲，调燮乃见功。神农疏草木，尔雅诠鱼虫。烹芼失其宜，伐性兹无穷。作诗贻北客，细咽无匆匆。"}