{"id":"489799","title":"白头母歌次韵徐孟岳","dynasty":"明","author":"袁华","text":"白头母，少为倡家女，老作种花妇，短布单衣才掩股。犹记青年学歌舞，樱桃花发当窗树。艺成北上凤皇城，不与长川教坊伍。耶娘轻义重金珠，婚娶论财漫相许。失身为妾权豪门，背立银釭泣无语。主家三入相中书，万骑云趋当要路。马前鹰犬亦遭时，门下桃李自成蹊。共工一触天柱折，舞衫歌扇都分携。放还仍饮邻妪茶，弟妹凋零无一家。嫁得涌金门外婿，不解耕田能种花。钱唐大家罗捡刮，救死奚暇誇骄奢。秋风荆棘迷花坞，充募新军隶分府。别时血泪万行啼，信州城下出征西。前夫后婿何翕忽，贵贱同为道旁骨。闭门花落清明雨，梦寻旧谱移筝柱。觉来无地觅夫骸，悔不身先木兰去。"}