{"id":"802988","title":"春风袅娜 江楼","dynasty":"清","author":"王允持","text":"向江山佳处，结个层楼。凌碧落，俯沧州。倚危阑，弥望烟涛无际，滔滔东注。千古安流。吊罢湘灵，歌残楚些，横笛何人更上头。情到片云多入梦，悲来香草亦生愁。笑我一行作客，五湖三泖，闲风月，零落谁收。诗社长，酒泉候，时乎不再，老矣焉求。无业堪消，维摩十笏，有钱可买，陶岘三舟。寄声鸥鸟，道倦游司马，归来早晚，同泛清秋。"}