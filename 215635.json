{"id":"215635","title":"过刘贡甫·去年约子游山陂","dynasty":"宋代","author":"王安石","text":"去年约子游山陂，今者仍为大梁客。天旋日月不少留，称意人间宁易得。天明径欲相就语，云雪填城万家白。冬风吹鬣马更骄，一出何由问行迹。能言奇字世已少，终欲追攀岂辞剧。枕中鸿宝旧所传，饮我宁辞酒或索。吾愿与子同醉醒，颜状虽殊心不隔。如知今有可怜人，回首纷纷斗筲窄。"}