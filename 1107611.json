{"id":"1107611","title":"次韵静师仁叟山居","dynasty":"宋","author":"叶椿","text":"生涯卜筑翠微深，门在烟萝路几寻。窃果白猿窥诵易，栖松黄鹤听调琴。泉声漱石丁东玉，竹影摇风琐碎金。雨霁乘闲种瑶草，和云斸破古松阴。雪磴苔深人到稀，养成疏懒类顽痴。半阴寒绿雨晴日，满地落红春尽时。天籁入松疑鼓瑟，怨禽啼月认吹篪。新篁绕舍绿阴合，静对清流好赋诗。"}