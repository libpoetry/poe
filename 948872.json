{"id":"948872","title":"吉水周中显秀才相识二十馀年来求永新谭焕主簿荣寿堂诗为赋一首因以勉谭","dynasty":"宋","author":"周必大","text":"忆昨淳熙跻寿域，东朝长乐庆七十。谭家有子列冠裳，翁媪同时膺命秩。两宫今奉慈福宫，万有千岁三宫同。十年一讲庆寿礼，老人版授方重重。焕也曾试南宫里，一第终当慁子耳。从今更辟荣寿堂，他日郊封诏填委。"}