{"id":"466300","title":"伊余","dynasty":"当代","author":"卢青山","text":"伊余久旷放，屏居山右左。日循羊肠径，来往穷颠跛。偶向城中游，举止皆不可。行不知避车，立不当其所。矗楼标青霄，森森欲压我。山中窘生计，厂敝势将堕。及其巢未覆，颇思预逃躲。少年嗜观书，家贫愿不果。欲拾已废心，再向庠中锁。此事未有端，入城气先挫。抚袂自徘徊，独看人流夥。中庭有一鸟，啾啁鸣吾窗。跃跃似将出，旋复来回翔。远宇弥六合，独树何微茫。当年得此所，感激生肝肠。迨今树欲竭，日日向槁黄。且住终失荫，欲去循何方。纵得托异木，故枝安能忘。主人似有智，书卷堆匮床。叩牖应可问，解此久彷徨。自晨至夕暮，百诘心如汤。主人竟何意？兀坐如聋盲。"}