{"id":"693361","title":"端阳病足遣怀呈江景吴二首","dynasty":"明","author":"苏葵","text":"几日床帏不暂离，家人疑我学希夷。卧将本草从头检，过却端阳不自知。屯否在人常大半，忧愁于我更相持。行藏惠迪多年悟，造化真成是小儿。愠来拊髀失全肤，何物为妖不可袪。任强加餐如鹤瘦，未当衰老倩人扶。日长筠管螟蛉化，春静雕梁燕子呼。无限世间能疾走，相看那得不胡卢。"}