{"id":"233631","title":"送杨帅赴诏","dynasty":"宋代","author":"敖陶孙","text":"谓公目光谢牛背，分视赤子未脱绷。谓公足迹嗫龙尾，公守冻壁如痴蝇。看公进退无一可，公欲自判何方凭。迩来诏书下峻层，趣公入趁花底根。腰龟杖节亦已了，持橐上雍须公能。公言臣是江西狞，坐中十言九带枨。满朝贵人面雪色，可忍一一为臣頳。吉州城南水如渑，有蒌可丝鲂可罾。书生说食涎已满，寄谢龙阙双觚棱。祝融海王神最灵，胡能呵雾遮前程。堂堂大舸截江去，天吴击鼓冯夷迎。孰居其间为此争，东西欲夺公无情。众生焦灼大火聚，公但抱宝眠清冷。"}