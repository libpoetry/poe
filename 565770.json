{"id":"565770","title":"塘上行一首","dynasty":"明","author":"黄省曾","text":"朝慕阳台云，暮羡巫山雨。朝云犹得荐枕席，锦衾凤裯嗟独处。玉颜如花鉴明月，长门绿苔不可灭。梦中彷佛羊车来，寤起心肝摧断绝。瑰姿玮态耀绮窗，绣衣袿服盛文章。婉若游龙乘云翔，呜呼不得侍君傍。鲁日返舍，秦云不飞。妾肠巳断，君心未回。朱户几携鸾镜泣，春风长绕玉阶啼。玉阶翩翩逐双燕，兰时同宿昭阳殿。不似龙颜从未攀，年年岁岁能相见。"}