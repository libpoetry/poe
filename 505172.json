{"id":"505172","title":"题董北苑秋江待渡图歌为汪大椿赋","dynasty":"明","author":"张宇初","text":"山幽幽，水悠悠，乔林落落依崇丘。夕阳在地凫鹥散，二三归客呼行舟。清霜被野晚风急，白露带袂寒江流。蒹葭远渚飘叶赤，浦溆荒桥乱山碧。回汀迷岸几渔家，霁月遥天两飞翼。古来画法惟荆关，北苑犹推李郭间。不妆巧趣合天造，云烟澹漠江南山。汪子才华出群骥，文墨有成探画意。珍藏此幅动十年，肆笔鲛绡每丰势。愧我少年游越吴，壶仙泼墨倾金壶。风潮雨濑盈尺素，易画稍窥龙马图。久遗毫墨藉云卧，乔木重是青珊瑚。云中山，天际水，昔欲壮游今倦矣。锦城春色绣围空，画阁晴光香雾洗。湘水閒情兰蕙丛，剡溪逸兴林峦许。爱子芳年笑我衰，琴书满座娱清晖。青云高步矫驰翮，焕耀家声光陆离。得失几何纷代谢，遗墨萧条动无价。尘世驱驰待渡人，谷霭川霏竞高下。严滩钓艇一叶微，鲙鲈得味轻王霸。"}