{"id":"1041346","title":"送秦州通判陆学","dynasty":"宋","author":"刘敞","text":"秦地天下险，秦兵天下强。曩在景祐末，叛国正陆梁。渡河窥中原，不见飞鸟翔。汉将虽城守，覆没犹相望。时秦独高枕，毫发无所伤。岂惟形势然，固亦任使良。近者敌已弱，旄头灭无光。尚须得猛士，分命修封疆。陆子吴中贤，英英富文章。作人易感激，遇事殊轩昂。旧知军中乐，复爱边地凉。不忍京尘间，著书鬓毛苍。拜疏如终军，请缨督群羌。大笑朱买臣，衣锦怜故乡。旌旗导前车，丝竹呜后房。指呼百夫走，谈笑千里康。虽云半刺史，其实专一方。古来成功名，奇偶不可常。得时或幸会，微贱升庙堂。况君阅诗书，智策未易量。协心得元帅，展意输所长。朝廷酹勋阀，曾不矜银黄。他日重见君，非复东观郎。"}