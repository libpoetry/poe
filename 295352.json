{"id":"295352","title":"寄安珏先生","dynasty":"现代","author":"曹允文","text":"君家横塘东，我住堠山麓。相去才十里，未得通往复。夙昔耳君名，令人钦且服。相见恨迟迟，不才惭碌碌。记得蓉湖滨，月夜舟并宿。水窗相过从，纵谈倾蕴蓄。和璧重连城，隋珠酬十斛。更鼓夜将阑，天高凉意肃。君掷诗一编，手抄甚清淑。扣舷宛转吟，挑灯仔细读。寄托凌风云，胸怀殊馥郁。阳春欲和难，对之增刺蹙。鹪鹩与偃鼠，区区毛羽族。巢林唯一枝，饮河只满腹。何敢与鲲鹏，海天相角逐。慕君高谊深，久拟裁寸牍。恐为识者嗤，临毫为瑟缩。聊以致殷勤，非敢饰边幅。插架尽图书，围窗绕花木。君肯惠然来，为君扫茅屋。"}