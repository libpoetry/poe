{"id":"793995","title":"咏史三十一首 其二","dynasty":"清","author":"黄毓祺","text":"夷齐叩马后，登山歌采薇。自是非圣人，万世将瑕疵。至仁伐不仁，辨若素与缁。猥云暴易暴，毋乃成狂痴。特立独行士，不显人是非。昌黎善颂哉，通解有进斯。前此慕通达，茅靡波相随。知义可换生，繇饿为之师。饿死且不惧，焉所事委蛇。立教千万年，天地恒扶持。愚意尤有进，功早在尔时。泰誓迄武成，白旄惟一麾。大诰等八篇，民顽畴可医。取殷若兹易，安殷难若兹。苏氏不云乎，先泽沦民肌。当其在膏火，归周速如驰。人自膏火出，故主能无思。愚谓不尽然，忠孝缘秉彝。自闻首阳风，怒发身奋飞。我独非人哉，甘让夷与齐。宁为殷义士，周以雠民题。勿为周友民，受殷逋臣嗤。反覆不可常，告戒徒烦辞。并兴国五十，匪直奄淮夷。如是历三纪，世变风稍移。几几四十年，代谢如弈棋。少壮咸老死，之死盖靡携。岂非义所激，沁入人心脾。即如燕破竹，七十城有崎。王烛匹夫节，自刭安所希。人知既倒澜，犹可砥柱支。遂供安平君，反掌恢复资。又如秦祖龙，鲸吞有馀威。张良匹夫勇，尝试博浪椎。人知臂可奋，拨动逐鹿机。胜广斩木起，揭竿遂为旗。乃信绝世事，元自无他奇。人心所同然，惟我先得之。吁嗟两饿夫，光与日月垂。"}