{"id":"1114908","title":"送程公明","dynasty":"宋","author":"李新","text":"莫倚行台怯酒醺，一杯父老送慇勤。白云岭上虽无数，未敢持来玷使君。渐横碧落快秋风，回首云山几万重。明夕长亭新梦破，乱鸦残月五更钟。解颐诗训忆趋庭，四十专城发尚青。屈指世间无此乐，路行争看老人星。不羁风韵有萧郎，白傅新诗已满筐。烟薄露寒虽写瘦，自应清节也凌霜。金阖铜枢唤仗开，越班侍从荐高才。一鞭野色身何处，芸阁清风待客来。玉镫惊骦趁早朝，天香成阵暗蝉貂。平云无复偷閒到，溪阔烟深锁市桥。无限秋容入跨鳌，使君山色两相高。半生笑尽迎逢辈，俯仰随人效桔槔。自怜瘦骨饮冰寒，惆怅相逢下眼看。閒想显人应笑我，道傍初试折腰官。青草山头一万家，那分下泽有龙蛇。不知明日都门客，肯与东风缓颊牙。登山临水送将归，身荫甘棠手挽衣。不似塞垣来泣别，傍辕犹怯使君威。"}