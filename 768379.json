{"id":"768379","title":"三部乐 送声山北行","dynasty":"清","author":"龚翔麟","text":"小白蘋香，打湖上鸳鸯，橹枝声细。谁料逢君，又在他山此水。甚抛了、熟鹭驯鸥，把轻衫瘦马，换却蓑袂。官壶量盏，且缓剪江帆翅。双台算程正远，但昏沙古岸，重重亭子。晓星犹悬冷点，鸡声啼碎。挂芦藩、蜡飘秋泪。早风铎、催人提辔。鞭影背雁，怕都是、凄凉诗思。"}