{"id":"800308","title":"谒睢阳庙","dynasty":"清","author":"王摅","text":"禄山陷两京，唐室势如沸。玄元庙一哭，义声震天地。誓死守孤城，非云事必济。自覆潼关师，乘舆久奔避。贼议图江淮，凭兹一旅制。不然鼓而南，谁断其右臂？惜乎四百战，食尽终颠踬。城陷逾三日，援师镐始至。杀贼虽无成，藉以卫神器。从此朔方兵，收京功乃遂。赫赫精忠祠，允宜祀百世。黄巾遍郊坰，明季遭倾毁。吕侯还旧观，匪曰穷奇丽。偶客梁宋间，抠衣拜阶戺。冕旒坐中央，左右南雷侍。动我忠义心，一消疲苶气。剔藓读残碑，岘山同堕泪。"}