{"id":"617363","title":"清浪园访黄君常次壁间韵","dynasty":"明","author":"林枝桥","text":"韵人风味貌于园，金谷兰亭空复传。正好楼台临睥睨，依然淳朴一山川。淙淙涧道寒鸣玉，叠叠林鬟翠抹妍。柳暗花洲吞剩雨，风回竹坞嫁馀烟。中流巧叱初平石，疏脉微通玉女泉。衔果鸟王时触槛，听琴鱼阵不惊船。亭安岛角疑崩下，桥影湖心似倒悬。封径苍茫寻仲蔚，移情萧瑟有成连。非因近刹才知梵，讵为安心始习禅。深幕有宾真净友，閒亭清课得胜缘。云生草树迷鹙浦，水长菰蒲乱鸭田。问字但能长载酒，何分清圣浊为贤。"}