{"id":"508999","title":"题行台骢马行春图","dynasty":"明","author":"韩雍","text":"芳春日和煦，乘骢远巡游。品类遂生育，嘉景罗道周。青山高插天，绿水深不流。乔松与脩竹，岁寒君子俦。纷纷李桃花，竞艳俱含羞。触物感时叙，方寸恒多愁。诛锄奸宄凶，一道风霜秋。斯乃职分常，孰较劣与优。所贵布德化，先解黎庶忧。于焉起沈滞，于以伸冤幽。惠此茕独民，而且扶善柔。所行苟皆春，厥职斯无尤。况嗟国步艰，切齿期复雠。勤王无路归，空横济川舟。写图警朝夕，黾勉追前修。"}