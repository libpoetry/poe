{"id":"433317","title":"白海棠和周瘦鹃用东坡韵","dynasty":"近现代","author":"萧梦霞","text":"瘦减琼腰一搦纤，晓寒不耐露华严。生来弱质偏怜菊，淡到无言欲化盐。倩女魂归霜满院，玉娘睡去月横檐。丝丝幽怨肠空断，蹙损眉峰第几尖。玉颜原不及寒鸦，几见寻春客驻车。不向东风夸艳色，敢将后辈屈梅花。愁深枉滴生前泪，月冷难寻梦里家。粉蝶重来魂合断，隔墙错认路三叉。"}