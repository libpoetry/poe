{"id":"698866","title":"代寿黔公","dynasty":"明","author":"徐渭","text":"有道明王守四夷，公家锁钥在雕题。一天枢纽群星北，万里金汤半壁西。茅氏骑龙艰劫火，王乔奉药傥丸泥。何如翊戴勋臣府，永鐍金书铁马蹄。异姓王功阶特进，大将军客揖须长。太平象马舞何事，胜会凫鹥醉不妨。锦席珠玑群彦舌，金炉烟雾百蛮香。殷勤剩有华封祝，先遣山呼到帝乡。千花百果候青阳，二月斓斑匝点苍。样簇浓枝灵鹫锦，光添绣褓石麟床。干戈后取仪双髧，弧矢先悬志四方。我国同休恩不浅，年年此日忆高皇。"}