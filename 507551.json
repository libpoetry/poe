{"id":"507551","title":"题一干三萼芍药画","dynasty":"明","author":"李昌祺","text":"菡萏秀夏暑，芙蓉傲秋霜。炎凉各异趣，习见皆寻常。东风别有花富贵，孤干高擎三萼缀。窈窕含娇却是娇，依稀似醉元非醉。嫣然开向绣阁前，中纯雅淡傍清妍。阴晴月露总足爱，欹侧偏正皆足怜。鹊巢小星本诚敬，天遣灵苗示嘉应。岂特祥钟草木蕃，行看庆衍螽斯盛。妙哉妙笔妙通神，貌出芳容巧夺真。颜色长鲜态长好，珍图宝算共千春。"}