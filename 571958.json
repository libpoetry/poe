{"id":"571958","title":"迎春歌和江进之","dynasty":"明","author":"袁宏道","text":"东风吹暖娄江树，三衢九陌凝晓雾。白马如龙破雪飞，犊车碾水穿香度。铙吹拍拍走烟尘，炫服靓妆十万人。罗额鲜妍棼綵胜，社歌缭绕簇芒神。绯衣金带印如斗，前列长官后太守。乌纱新缕汉宫花，青奴跪进屠苏酒。采莲舟上玉作幢，歌童毛女白双双。梨园旧乐三千部，苏州新谱十三腔。假面胡头跳如虎，窄衫绣裤搥大鼓。金蟒缠胸神鬼装，白衣合掌观音舞。观者如山锦相属，杂沓谁分丝与肉。一络香风吹笑声，十里红纱遮醉玉。青莲衫子藕荷裳，透额垂髻淡淡妆。拾得春条夸姊妹，袖来瓜子掷儿郎。急管繁弦又一时，千门杨柳破青枝。独有闭门袁大令，尘拥书床生网丝。"}