{"id":"743009","title":"万松寺","dynasty":"清","author":"谢振定","text":"拾级上层嶂，苍松来攫人。盘旋惑前路，松若偕山莽。威凤互低昂，瘦虬争嶙峋。欹横挺奇势，幂地无朝曛。悬厓气阴森，巉削出画皴。遒枝罥茑萝，蒙茂云影屯。寒翠染衫袂，翛翛无点尘。斯须好风来，天籁空中闻。古调协宫徵，使我清心魂。纵横历百折，橐驼西向蹲。佛屋衔层碧，俶诡罗秋雯。万松青一色，护此龙象尊。磨砻费天匠，变幻如鬼神。路阻无剑台，西望空逡巡。"}