{"id":"419909","title":"台城路 城久闭，买米不得，昨日旰未食，感赋","dynasty":"近现代","author":"邓潜","text":"锦城真演台城剧，炊烟几家青袅。堞雉围云，笼鶧断粒，寖要苍苔生灶。斜阳下了。算辟谷仙缘，者番修到。何物撑肠，五千文字理残稿。村舂听久绝响，怕山登饭颗，依样人少。索到长安，乞如颜令，尚记承平年少。秋怀耐老。尽米汁参禅，醉还同饱。唱罢粮沙，战云天未扫。"}