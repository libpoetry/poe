{"id":"748530","title":"拟古 其十二","dynasty":"清","author":"王拯","text":"昔者朔方儿，兵戈死不厌。沈雄幽燕将，矍铄多健饭。承平百年间，风气乃轻变。期门羽林豪，酒食日酣拳。一朝闻点行，骨栗气销面。夤缘百端习，巧黠成懦愞。崱岦三山雄，残碉夕阳烂。当时组练出，佽虎何猛悍。行军两司马，伍卒自差选。古来军礼中，遗法兰陵传。荒隅群鼠辈，此意孰与澶。天意幸歼贼，形残死江淀。苍头起熊湘，卓荦群才彦。师中闻有律，所向辄锄铲。团保说经年，因循众修娈。谁能读官礼，连轧识流转。戡乱果有人，吾方不欺谩。从来霸王资，匪独利攻战。州有大夫贤，峨冠俨风岸。微言善齮龁，论事百罅间。迂谈笑老生，剿袭事书翰。劳人又多费，党恶岂有善。畸人愧谬悠，所学未稽贯。荣资不貂蝉，又不事弓弹。衰庸宜牖下，侈口徒卑贱。不闻饭牛翁，衣短裁至骭。"}