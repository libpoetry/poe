{"id":"844311","title":"游仙词送献弟、衡侄之东京","dynasty":"清末民国初","author":"林朝崧","text":"花发扶桑艵欲然，相携买棹白云边。此行不啻登仙乐，况值龙宫赛宝年。玉杯跪进帝台浆，搔背麻姑鸟爪长。小住仙都须快意，前尘休问海生桑。秘阁蓬莱有石渠，大都绝异世间书。赤文绿字君能识，便是仙才换骨初。三神山上遍题名，知有群仙抗手迎。借取青鸾兼紫凤，倦游归路好骑行。"}