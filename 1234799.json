{"id":"1234799","title":"显翁梅隐因同醉仲廉酒边索诗追宝鉴上人一酬烧笋之约","dynasty":"元","author":"刘跃","text":"昨者春雷震丘壑，满林新笋纷交错。初疑平陆起潜龙，穿破苔痕争露角。相高已羡出墙阴，多罅还能铺院落。风流公子厌膻荤，疏狂野客嫌藜藿。已分惠炬办行厨，预儗长镵兼短钁。入门不问主人谁，径造只因思大嚼。上人自是禅林英，心鉴圆明透空觉。玉版能容句里参，渭川肯付胸中著。不须煮箦欺使愚，何用为桥防盗作。文圭胜事良可并，干木高情宛如昨。暇日同为看竹游，绿垂空叹颠风恶。"}