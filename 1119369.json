{"id":"1119369","title":"次韵苏监仓二首","dynasty":"宋","author":"陈造","text":"交朋又得一相如，高掩虞郎行秘书。妙论析微惊我倒，诸生到眼可人无。一官幸此分邻烛，五字渠能揽虎须。快读清篇病如扫，北轩风竹对森疏。长日奔驰传置如，久妨著论与抄书。逢人争席有时有，疥壁留诗无处无。禦寇未辞躬楚制，论文常忆揽桓须。扁舟再有东游便，肯向朋从自作疏。"}