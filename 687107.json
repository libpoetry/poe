{"id":"687107","title":"秋兴四首","dynasty":"明","author":"刘崧","text":"中夜畏烦促，起坐爱凉风。明月在东壁，流辉当井桐。翩翩林鸟翔，喔喔邻鸡起。感时不复寐，短发聊自理。韶华不再返，春去夏亦徂。玄鸟逝安之，草木浩欲枯。风高豺狼横，日入禽鸟呼。独有一尊酒，空山谁与娱。秋至倏十日，客归定何时。伤哉摇落风，已复鸣高枝。海水不识寒，穴居乃知雨。触事苦迟徊，忧端共谁语。少小事文翰，结交尽时髦。浮云一飘散，寂寂沦江皋。存没今则殊，宠辱巧所遭。谁能返初服，永以善自韬。"}