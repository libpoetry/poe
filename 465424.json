{"id":"465424","title":"楚宫春慢 壬子热河行宫感赋","dynasty":"当代","author":"熊希龄","text":"云山万叠，似环绕宫城，争献颜色。流水小桥，无限凄凉呜咽。试上平原一望，尚想见当年游猎，败堞危楼，写尽了一代兴亡，只有杜鹃能说。行踪至此，凭吊处，惆怅荒烟残月。心在故乡，风景依稀无别。独立怆然泣下，忽送到一声羌笛。北顾关山，更悬念白草黄沙，遥听征人消息。"}