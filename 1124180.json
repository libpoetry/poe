{"id":"1124180","title":"赣县道中有怀晦庵用江东日暮云为韵作五诗寄之","dynasty":"宋","author":"赵蕃","text":"我行向何许，贡江与章江。悠悠异所见，俗变服亦庞。定迁本中州，来南已殊邦。况此接荒服，寸心那得降。此心如江水，日夜东复东。不惟爱吾庐，顾瞻几临风。今者款段马，向来御史骢。在我何得失，人自分悴丰。自往一寄书，俯仰又许日。岂无东归便，值遇多卒卒。昔如马口衔，欲去随缓疾。今者身属人，动步窘刀笔。去年过辞公，忽忽值春暮。及今复兹时，而公在何处。荆溪坡之居，濑上郊所赋。公能蹑高踪，我岂遗野趣。半出未吐日，徐行欲归云。岂惟阴晴殊，政自凉燠分。物态故应尔，天机宁亦云。安得变淑气，尽为除楚氛。"}