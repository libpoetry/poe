{"id":"814557","title":"延卿将之广东招同诸子集于其家次何氏山林十首","dynasty":"清","author":"范当世","text":"望望蒲塘路，维舟第二桥。故人期陇晦，好会接云霄。作合前时问，朋游隔日招。惟应就芳草，百里未嫌遥。竟与红尘隔，村居事事清。秋田逢旅雁，春树息流莺。一姓多羊酒，千家足豆羹。闲时问耕敛，都吏不须行。一亩中庄宅，当门老树支。放閒牛掩路，争浴鸭嬉池。阴屋寒蛛下，深堂晚犬知。主人垢衣出，奇气忽离披。覆瓦千梢竹，根墙四面花。屋庐巢翡翠，泥壁草龙蛇。荷芰风长好，藤萝月正赊。怜君好文彩，未改野人家。今上初元日，田间好事开。惟时携绿酒，及尔问红梅。觿佩忽忽换，巾车岁岁来。中庭吾倚遍，欲问向时苔。此日接欢喜，壶觞拥似泉。诸公词落落，十日雨绵绵。寒菜兼鱼味，新禾得酒钱。不宜问归路，泥泞隔前川。帘子秋风起，宵焚百和香。与人同不睡，先我独惊凉。积架书谁问，横腰剑可藏。梦中好山水，披发弄青苍。有美双双鲤，经年在一池。何人忽临水，对此更横䍦。堂上拜慈母，庭前看好儿。平时暂离别，声息故相随。每念山东友，惟看海上云。几人仍绿鬓，万里寄回文。霜木垂垂下，风花故故分。直须连夜饮，莫使百忧纷。即欲东西去，其如对榻何。百年此间乐，一夕好诗多。陈亮故豪举，马周犹放歌。要知掷时日，未算客中过。"}