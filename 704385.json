{"id":"704385","title":"送徐子与补汝南太守","dynasty":"明","author":"黎民表","text":"鸣笳伐鼓渡桑乾，不是关山叱驭难。明月共悬金虎去，春风犹射紫貂寒。中原回首分龙剑，河曲裁诗隔露盘。寄谢夷门车骑客，陆沉方朔在长安。新莺南陌酒初携，明日梁园又杖藜。芳草唤愁千里隔，杨花如雪五陵迷。渐经河岳寒星斗，忽漫乾坤入鼓鼙。三月风光人共惜，与君挥手凤楼西。"}