{"id":"51476","title":"烂溪采珠歌","dynasty":"明代","author":"王叔承","text":"吴江之东双烂溪，日南合浦不足奇。采来溪蚌大于斗，明珠历历开光辉。炯如银河堕片月，群星错落流璇玑。绿珠含笑胡僧叹，走盘五色西摩尼。遂令长溪作宝市，竞抛禾黍穿沙泥。老渔泅波似野獭，儿童出没犹鸬鹚。岂无一人二人死，藏珠剖腹心相宜。粒珠可换米百斛，朝耕夕耨良苦为。是岁山西天雨黍，陇西地震山崩移。江南大旱珠岂无，金多谷少宁充饥。愚民易愚哲人惧，笑倚斜阳坐溪树。莫得良农半化渔，明年蚬蛤皆堪虑。"}