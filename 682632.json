{"id":"682632","title":"惕斋弟沼荷再出并头移舟观赏","dynasty":"明","author":"区元晋","text":"曾向华溪系短蓬，银丝鲙鲤醉芙蓉。非因酒渴耽游数，自爱花奇引兴浓。晴日漾波摇独干，轻风送蔼动双红。三年此景频真赏，回忆西湖是梦中。共倒金尊菡萏旁，仙葩两两出群芳。艳羞晋隗香联佩，袅夺吴姬色并妆。花巧娱人真有待，灵根流庆故应长。看渠衮衮将来徵，不独槐阴数二郎。"}