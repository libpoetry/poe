{"id":"1082723","title":"送茶头并化士 其十二","dynasty":"宋","author":"释慧空","text":"佛子平居观世间，皆谓圆融无杂坏。使其应入如所观，与夺交驰还窒阂。我尝行乞今示汝，要得圆成先击碎。一毛不立等刹尘，八面俱来无向背。如探有无于怀中，如问可不于自己。有无可不非外来，是中欲谁为愠喜。佛子当持此法门，入此界中而示现。丹山红炉为汝开，岁晚归来金百鍊。"}