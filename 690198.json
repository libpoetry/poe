{"id":"690198","title":"平越院中小憩用壁间韵二首","dynasty":"明","author":"张羽（凤举","text":"院中高树出城头，石路萦回带水流。几处过山刚到晚，一从为客数逢秋。川源烧没夷酋部，旂帜风高汉戍楼。立马七盘愁望绝，青烟恍惚极齐州。陌头轻雨浥黄埃，远道春旂度岭来。杨老城边逢客去，吴公陂下忆花开。绣衣持斧怜南徼，画省焚香梦北台。溪洞频年犹报警，候人漫自送馀杯。"}