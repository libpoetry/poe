{"id":"1093198","title":"陆丈剑南诗斯远约各赋一首","dynasty":"宋","author":"韩淲","text":"镜湖湖上凉风起，枫叶芦花照窗几。笔床茶灶连酒壶，炯然目光动秋水。平生北固与西江，赢得蚍蜉事訾毁。青城山嘴散关头，岂是甘心放豪侈。归来玉阶仅方寸，两路又出将使指。几回诏节去徘徊，愠色何曾为三已。桐庐潇洒非小垒，更向南宫擅词美。轩渠肯受尘鞅羁，汉庭公卿未知己。我閒访友于溪居，三叹共读公之书。清诗句句律有馀，爱而不见今何如。"}