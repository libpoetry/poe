{"id":"482625","title":"寄王六校文兼似吴二太守","dynasty":"明","author":"林鸿","text":"京师三月春雪飞，雪后馀寒添着衣。曹官禄薄酒苦贵，一饮百钱恒不醉。忽然停杯忆乡里，美髯校文最知己。作诗断不让高岑，醉后狂吟狂欲死。有时忽得意，竟上金鸡山。弹琴酌酒送飞鸟，心比白云閒更閒。虎头岩前柳拖地，龙池溪上花满湾。醉归骑得将军马，城上乌栖门未关。白头太守别来久，别后还能相忆否。词赋终为纸上尘，功名不及杯中酒。芭蕉叶长近何如，前月人来不寄书。莫言闽海少飞雁，何事秦淮多鲤鱼。"}