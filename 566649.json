{"id":"566649","title":"星渚篇","dynasty":"明","author":"徐渭","text":"昨夕梦见张骞至，今朝忽遇娄星渚。同是天河往复还，可曾相识牛和女。牛女迢迢河汉边，乌鹊为桥半月圆。黄姑怜彼久离索，折取琼枝插作妍。龙山尽处深波白，夜夜予来弄明月。钓竿拂却珊瑚长，波声细作琵琶咽。此时予思横不禁，此际萧郎系妾心。楼中刻漏滴复滴，月里梧桐阴复阴。娄子讶予醉欲去，去买鲤鱼长尺许。既教柳叶出娥眉，更取花枝催羯鼓。鼓声高急似鸣鼍，星高月落奈如何。依稀鹊叫东方白，为作迢迢星渚歌。"}