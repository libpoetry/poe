{"id":"1110900","title":"次秀野躬耕桑陌旧园之韵二首","dynasty":"宋","author":"朱熹","text":"郊园旱久只多蹊，昨夜欣沾雨一犁。已办青鞋随老圃，便驱黄犊过深溪。农谈剩喜乡邻近，馌具仍教妇子携。指点竹寒沙碧处，不知何似锦城西。丈人高致邈难干，云梦何如胸次宽。老去未妨诗律在，人来只怕酒杯乾。故开麦陇供家酿，更有兰章付客看。下走才悭惭嘱和，愿公物色稍留残。"}