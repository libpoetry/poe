{"id":"1220088","title":"游江心寺","dynasty":"元","author":"朱晞颜","text":"孤城掎鹿天南东，佳山隐隐江溶溶。白日穿漏浪花碧，一刹崒涌青莲宫。侵门净洗尘万斛，襟带疑与银河通。帆樯潮汐聚凫雁，钟梵昏晓惊鱼龙。参差楼观眩金碧，玲珑窗户浮青红。琅珰夜语山殿迥，缥幡昼落秋坛空。飞涛怒捲高下雪，坏塔倒挂东西虹。幢幢僧宝珠出海，寥寥天乐香飘风。吟筇静探骤下石，弹射不到禽边松。我来荡底觅双雁，憩此一夕心神融。祇疑海若盗坤轴，夜半踏转金鳌峰。孤亭徙倚意恍惚，乘飙欲堕长波中。凭君为我绘禹迹，高堂虚廓烟霏重。"}