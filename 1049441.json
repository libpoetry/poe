{"id":"1049441","title":"送江衍巨源提举赴阙","dynasty":"宋","author":"冯山","text":"潼川昔迎公西来，益昌今送公北回。常平使者岂公志，远地久淹经济才。三年风绩不胜颂，欲别有赠心胸开。江阳夷蛮互雠格，边将生事惊风埃。连兵巨费久乃定，得失未可相偿陪。去秋西师出四路，欲举夏寇除根荄。精强挽运一蹉跌，十存四五良可哀。河南数州入封略，恶土弃壤如尘灰。传闻敌气渐衰弱，阃外复委将军裁。借将贺兰作都护，戍守尚恐难栽培。况今秦人极疲敝，菽粟贵重如琼瑰。诸军零落气未振，肯听号令传风雷。看唐南诏吐蕃传，往往因循成祸胎。太上神明照幽隐，广谋博访无嫌猜。近臣从容合公议，忍使汉地生蒿莱。每思一饭三四起，感慨与语何人哉。会公还朝方进用，不侍讲殿归霜台。泸南关右饱闻见，讵肯戏笑随童孩。对扬上前苟可道，愿持此语排奸回。平生磊落致君意，岂虑言出为身灾。"}