{"id":"530814","title":"怀音篇寄张惟信学士","dynasty":"明","author":"杨慎","text":"昆池望汉沼，滇徼视梁岷。音耗两迢遰，眺听一伤神。他乡非故园，浊水限清尘。悁脰徒伫想，送躯邈何因。有客来天末，开缄慰饥渴。殷勤访死生，绸缪申契阔。光仪欻若亲，穷愁暂如拨。万里向炎隅，五载困羁孤。山川梦张敏，岐路泣杨朱。烛龙屡迁舍，胎蚌几盈虚。情随瘴岚结，魂与回飙俱。忆昔承嘉会，弱植连英蒂。明轮仰重离，丽泽资双兑。取则斧晲柯，同声竿混籁。曳佩步文昌，抽毫逼华盖。凤液接鸡栖，退食竞招携。黄山上林苑，玄灞曲江堤。齐镳拾瑶草，对榻然青藜。郢客传歌妙，周郎顾曲迷。传歌还顾曲，欢移成别促。宁知嘤鸣鸾，忽作徘徊鹄。去去背荣宴，行行赴严督。三陟阻且长，百罹纷交属。考槃岂中阿，离索异西河。螭头辍彩笔，鹤膝拥雕戈。北道主人少，南方迁客多。碧鸡冠曾岭，赤虺邻荒景。阖荆坐刬迹，剪茅旋栖影。樵爨分獠烟，桔槔通?井。鼓腹畏含沙，延颈愁添瘿。枭獍笑边陬，篁竹跳蛮酋。挈家窜草莽，乘障杂兜鍪。乞粮公山氏，贷粟监河侯。蓬翘随树羽，桃梗泛苔沤。风霜瘁筋力，蒲柳凋颜色。居夷寡凤嬉，求仙拙鷮息。衰白岁不与，昏黄日下稷。新知讵相闻，久要难见君。皎皎共明月，悠悠间白云。弃置勿复道，伊谁竟此云。天山苏子卿，辽海崔亭伯。觖望洛阳城，销志长安陌。跛鳖羞骥伍，委羽非鸿翮。下噀饶薄田，东皋馀广泽。还乡尚有期，从君访黄石。"}