{"id":"1088508","title":"行视武夷精舍作","dynasty":"宋","author":"朱熹","text":"神山九折溪，沿溯此中半。水深波浪阔，浮绿春涣涣。上有苍石屏，百仞耸雄观。崭岩露垠堮，突兀倚霄汉。浅麓下萦回，深林久丛灌。胡然閟千载，逮此开一旦。我乘新村船，辍棹青草岸。榛莽喜诛锄，面势穷考按。居然一环堵，妙处岂轮奂。左右矗奇峰，踌躇极佳玩。是时芳节阑，红绿纷有烂。好鸟时一鸣，王孙远相唤。暂游意已惬，独往身犹绊。珍重舍瑟人，重来足幽伴。"}