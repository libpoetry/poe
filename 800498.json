{"id":"800498","title":"放舟至下钟山","dynasty":"清","author":"汤右曾","text":"空蒙一片云满湖，西南风起吹樯乌。渊渊且止发船鼓，秀绝下钟山色无。褰裳直上捷猿狖，乐哉一幅寒林图。绝顶飘飖目四豁，左右江湖渺空阔。烟波尽处洲渚微，仿佛扶桑见穷发。天旋地转不少留，回看星气忽已周。扁舟岁晚梦吴越，匡庐五老空船头。衔舻如山万商集，使者缨旌骑吹入。行人扰扰竞锥刀，落日悠悠下城邑。前临巨石纷盘陀，仰看绝壁青嵯峨。玲珑窈窕万窃出，安得瀄汩生流波。风声水声奈尔何，只今埋没尘沙多。无弦之琴张素壁，岁久抑郁恐不和。一歌如扣镡，再歌哀知音。洞庭木脱水深深，天高月白风入林。或鼓或考声钦钦，岭猿江雁同夜吟。潜蛟出听老龙泣，渔父沧浪知此心。"}