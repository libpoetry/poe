{"id":"1142541","title":"用子声韵谢吴友直惠蜡笺","dynasty":"宋末元初","author":"方一夔","text":"千年老谷无人知，万杵椎冰身汗热。木肤解剥白于绵，冻手龟皴腕将折。荆州鱼网兰亭茧，彼美不曾传秘诀。独留此木在人间，秃尽青山散妖血。迩来奇制蜡作纹，草木虫鱼生眼缬。只今吴越称第一，秋浦浣花派滕薛。先生好古得此物，挥手行与时流别。紫薇花前草尺一，书成气凛寒松雪。不然名山撰古史，蛟龙郁屈蟠奁箧。有时浮戏写诗章，飒飒落锥蚕食叶。比来分遣二十辈，西江远借馀波浥。聊凭和诗报琼瑶，袖手愧逢强对怯。"}