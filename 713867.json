{"id":"713867","title":"酥醪村作","dynasty":"明末清初","author":"屈大均","text":"梅花村北酥醪村，家家争酿梅花魂。梅花与酒一时熟，香吹罗浮当朝暾。山人嗜酒日沉湎，醉来跌破苍苔痕。大嚼梅花贪醒酒，消渴之藤穷株根。麻姑酒田亦不远，往来垆侧常鲸吞。麻姑要诗作酒价，一篇动挥千万言。抚掌大笑李太白，眼花落井空昏昏。酒星堕地不归去，化为酒泉长崩奔。文章亦与酒泉似，波涛汹涌倾龙门。白头潦倒每一石，螟蛉果裸淳于髡。呼吸水露作玄碧，骖驾飙车凌昆崙。"}