{"id":"707356","title":"尉迟杯 冬景","dynasty":"明末清初","author":"王夫之","text":"夕阴凝。分一半霜月空霄影。危柯风吼鼍吟，料得栖禽难定。眉云黛蹙。问何事、带浓愁不醒。也应他、倦看天涯，万里平芜烟暝。休道柳㬉花娇。便秋色、碧梧犹恋金井。早似十分，摇落也谁，待怨玉露当时。薄倖但、随风几片。丹枫还、逞飘零情性。听孤鸿、暗度三更，幽魂脉脉孤省。"}