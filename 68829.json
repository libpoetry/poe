{"id":"68829","title":"送林叔大架阁上京","dynasty":"元代","author":"王冕","text":"林君家世重诗礼，冠盖东南官济济。三年参幕小蓬莱，烂漫文章照山筮。自公退食趣有余，好古博雅耽文儒。牙签玉轴照窗几，名花翠竹罗庭除。开帘放春影物俱，湖山四面如画图。掀髯长啸尘事少，神仙官府真吾居。转首京华天尺五，暂离堂前彩衣舞。青骢马啸杨柳风，黄河水落桃花雨。天上故人相笑迎，碧蒲萄酒满盏倾。忘形尔汝恣欢谑，连床可话灯窗情。省台求贤张治具，知君快展青云步。有怀若问草堂翁，门外梅花三百树。"}