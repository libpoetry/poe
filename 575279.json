{"id":"575279","title":"石田画卷","dynasty":"明","author":"邵宝","text":"石田老人写生手，都从观物心中来。不须更作体物语，要使花开花便开。化工画笔只毫发，惧泄天机不令发。红红紫紫数十枝，已具春秋四时法。国宾神交能此翁，小亭燕坐无言中。池鱼庭草各形色，抚卷一笑披光风。二泉道人不识画，随处看花付清话。题诗漫欲为花评，秋草菲菲满江介。"}