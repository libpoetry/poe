{"id":"993211","title":"淮南遇梵才吉上人因悼谢南阳畴昔之游","dynasty":"宋","author":"梅尧臣","text":"久已厌宦旅，故兹归江南。始时遽辞邑，不及事春蚕。残腊犹在道，险阻固所谙。扁舟次淮海，喜遇释子谈。契阔十五年，尚谓卧岩庵。偶见如夙期，淹留良亦甘。叹逝独泫然，怀悲情岂堪。班班云中鸟，共看投夕岚。曷不念旧隐，山水唯素耽。我从湖上去，微爵轻子男。"}