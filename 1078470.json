{"id":"1078470","title":"瑞光岩立化雀赞","dynasty":"宋","author":"李纲","text":"菩萨游戏于神通，六道四生咸可入。为欲化导诸有情，故于异类而出现。谛观此雀甚微渺，每食一粒栖一枝。卑飞不出蓬蒿间，远举安知鸿鹄志。而能坐脱与立亡，依彼金容及香火。屹然而化不震动，如以木石镌刻成。非诸菩萨威神力，孰能现此希奇事。我观三界诸众生，惟人实具大智慧。妄想颠倒造诸业，失身沦入横生中。重为毛群轻羽族，破碎一切诸蠕动。虽云妙觉不销亡，无那沉迷益玄远。菩萨慈悲哀悯故，化身与彼为导师。缘终寂灭显示人，使知佛性无有二。佛子若有瞻礼者，愿言悉发敬信心。勇猛精进趣菩萨，皆具如是菩萨行。"}