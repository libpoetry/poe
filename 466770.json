{"id":"466770","title":"无题次韵义山四首","dynasty":"当代","author":"张文胜","text":"蝶魂想得冷瑶堂，绝少摩尼照夜长。清骨珊珊怜楚女，春风澹澹老何郎。碧螺杯握掌心暖，紫凤佩摇云外香。虚室低回伤少日，竟无一事剩能狂。最易覆蕉迷鹿踪，猛惊空际梵王钟。定无心药医心可，似有梦华觇梦浓。种石大荒期璧瑗，涉江昨夜采芙蓉。题红莫向萧萧叶，灯火高楼正万重。谁分杨露洒空来，南海潮音呴怒雷。灵鹫峰前献珠罢，幽兰馆外舣舟回。半生憔悴废琴意，一纸琳琅咏絮才。未敢清辞就灯看，焚心如篆渐成灰。他生卜得已堪怜，珍重灵芽寄福田。大梦欲擎烛龙首，多情悔拍玉人肩。传书长夜入江海，伤别中年要管弦。南国好风不吹我，诗怀三起复三眠。"}