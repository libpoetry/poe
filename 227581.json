{"id":"227581","title":"御笔免房钱一旬","dynasty":"宋代","author":"李若水","text":"风摇庭树云拍天，雪花乱抛如翦绵。举头三日不见日，屋檐已欹街已填。富儿围炉笑浮颊，坐绕笙歌飞酒船。儒生屈膝冻欲死，犹呵秃笔书长笺。诗成吟哦不知了，儿饥索饭厨无烟。太平君子万民父，身居天上心民边。重怀长安桂玉费，急飞宸翰蠲屋钱。门前卖报走如水，家家顶祝神霄仙。小人犹有负暄见，轻繇薄税今当先。楚人得弓未为人，愿将此施均八埏。"}