{"id":"1041553","title":"潘道士","dynasty":"宋","author":"刘敞","text":"上清宫中老道士，曾从先皇去封祀。山头侯夜窥火轮，汾上掊钩出金耳。云成龙虎当翠华，丰隆前导清泥沙。万灵扶驾百神护，杂沓仙侣堆云霞。黄衣羽客十有馀，多能引说轩辕初。汉廷儒士议迂阔，天子自用申公书。金绳玉策埋石壤，神光夜见连空虚。天心报贶宸意喜，白茅玉印旌其徒。帷宫赐席接虎幄，待之如宾尽诚悫。中书秘术使之观，神动精摇易飞跃。鼎湖龙去何超越，日月茫茫自奄忽。龙髯堕地秋草生，人世霜华满头发。"}