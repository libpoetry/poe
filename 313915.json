{"id":"313915","title":"凤箫吟·韵琴生朝","dynasty":"现代","author":"萧劳","text":"忆游踪、横江一舸，春风作客长干。淡妆初识面，柳黄桃艳，遘小林园。雀屏方中选，拜青庐、嘉耦良缘。正爽气朝来，拄颐幕府看山。相怜。老须勤励，赁舂无力，空守寒毡。恰忙炊事了，浣衣重试手，劳悴年年。吉辰逢设帨，喜莱衣、同舞翩翩。又桂月、香浮桂醑，言笑樽前。"}