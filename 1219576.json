{"id":"1219576","title":"送张仲贤北上","dynasty":"元","author":"郑元祐","text":"海上人家亦壮哉，远潮平处是蓬莱。道人宫阙天晴见，龙伯衣冠雾里来。东日欲升长照槛，北辰在望每登台。凤麟洲近天光密，鳷鹊楼高雪雾开。论治儒臣工献纳，当阳圣主急贤才。贡琛还见柑登俎，宴席仍闻乐奏陔。过雨绿芜连地远，翻阶红药倚云栽。故人若问沧江老，为语穷愁绝可哀。"}