{"id":"852537","title":"寄何首乌丸与友人","dynasty":"宋","author":"文同","text":"此草有奇效，尝闻于习之。陵阳亦旧产，其地尤所宜。翠蔓走岩壁，芳丛蔚参差。下有根如拳，赤白相雄雌。斸之高秋后，气味乃不亏。断以苦竹刀，蒸曝凡九为。夹罗下香屑，石密相和治。入臼杵万过，盈盘走累累。日进岂厌屡，初若无所滋。渐久觉肤革，鲜润如凝脂。既已须发换，白者无一丝。耳目固聪明，步履欲走驰。十年亲友别，忽见皆生疑。问胡得尔术，容貌曾莫衰。为之讲灵苗，不为世俗知。盖以多见贱，蓬藋同一亏。君如听予服，此语不敢欺。勿信柳子厚，但誇仙灵脾。"}