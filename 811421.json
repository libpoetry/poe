{"id":"811421","title":"惠州西湖杂诗","dynasty":"清","author":"丘逢甲","text":"十里湖光荡翠烟，近湖人总种湖田。莫教全割湖云去，留取眠鸥浴鹭天。玻璃五色照开厅，湖艇仍标紫洞名。欲向西新桥洞去，另呼杉板过桥行。有例杭州与颖州，放生池即在湖留。于今谁乞群鳞命，渔网斜阳十里秋。占断湖波滑笏春，苏堤依样接湖滨。何人为种堤边柳？摇落秋风亦可人。落日青山湖上峰，湖天秋色在芙蓉。游人欲问朝云墓，看取团团塔顶榕。分割栖禅已可哀，纪功空费勒铭才。人间更有痴儿女，乱葬朝云墓畔来。何处飞来脱劫尘，准提阁上祝能仁。谁从玉色毫光里，真见如来瑞相身。永福寺前嘉靖碑，赋诗人喜破倭归。山门重刻坡仙字，波磔全乖一例肥。山色湖光占几分，丰碑平哱此铭勋。罗浮风雨魂归处，零落松楸太保坟。门题山水小蓬瀛，前辈传经讲席横。一片湖云遮不住，藕花深处读书声。伯牙台上记留题，更写丰湖五别词。竹叶蔗渣俱妙笔，米颠书法杜陵诗。东坡留砚更留铭，湖叟能谈旧事听。欲访风流贤太守，青山何处夕阳亭？亭亭桂树影扶疏，何处投竿许老渔？留得浚湖遗疏在，花洲合祀邓鸿胪。携屐寻碑遍洞天，锦囊零落鬼才篇。排云长爪呼阿奶，留镇湖山孝子阡。卧庭双柏老成僵，坠石蓬莱事渺茫。元妙欢中寻二妙，笔花残梦吊江郎。谁携儿女泛湖归，笑语声中棹欲飞。消受湖天好秋色，蘋花香上素罗衣。黄塘寺畔几人家，种菜年年当种花。卖菜入城归欲晚，湖船携酒看残霞。红棉水榭水中央，落尽红棉榭亦荒。湖鸟叫云虫吊月，西风吹送十分凉。欲写西湖泛月图，罗浮游罢到西湖。空明一片天连水，毕竟罗浮此景无。西湖桥下水云苏，春水桃花白饭鱼。我与西湖留后约，不须重寄广州书。"}