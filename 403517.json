{"id":"403517","title":"八声甘州 维深砚弟学画于溥王孙心畲，精能之至，称高足弟子。余虽好绘事，愧不若也，阅君画卷并忆北京旧游，赋此奉寄","dynasty":"近现代末当代初","author":"刘蘅","text":"记名园翠锦晚春时，海棠半遮天。览王孙宝籍，金猊炉畔，鹦鹉笼前。弟子伊谁巨擘，人指小山贤。笔势翩然下，气压幽燕。我亦初游画苑，祇软红尘里，虚阅云烟。羡鸳针暗度，惟尔得真传。想当年、神工相马，行色冠天闲。才知道、画情诗思，总是相关。"}