{"id":"793954","title":"大雪再次东坡韵","dynasty":"清","author":"李寄","text":"丰年呈瑞看秾纤，举手寒威入袖严。不独铺云能作海，果然扫土便成盐。凤池学士冰山倚，貂帽郎官狗尾檐。乘与东坡舒望眼，惊看马耳没双尖。开口谁怜望哺鸦，出门我叹鹧鸪车。折腰已瘁陶潜柳，强项空开董令花。行客扮成琼岛客，贫家装就玉堂家。乾坤一变谁支拄，垂老看予瘦骨叉。"}