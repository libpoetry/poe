{"id":"667949","title":"初至郡斋作寄所知","dynasty":"明","author":"王廷陈","text":"刺史章初绾，交游迹已睽。质随江北化，诺与汝南齐。牒吏窥松径，舆人候药畦。藉膏期不润，戴李保无蹊。葵准公仪拔，棠如召伯栖。疏慵优记马，奋激劣啼鸡。那敢苍鹰效，频将白鹤携。宦情缘病少，乡梦被愁迷。投劾终如范，不堪诚类嵇。何年衡岳上，初服遂攀跻。"}