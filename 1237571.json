{"id":"1237571","title":"东家四时词四首","dynasty":"元","author":"虞集","text":"临流洗砚见长身，白苧宽衣短葛巾。纨扇自题新得句，水亭分送倚阑人。摩挲旧赐碾龙团，紫磨无声玉井寒。鹦鹉不知谁是客，学人言语近阑干。澄波千顷拥高鬟，手折芙蓉月下还。解忆高堂风露冷，衲衣先送碧云山。贺雪宫门上表归，貂裘犹带六花飞。海南新送收香鸟，转觉清寒入翠帷。"}