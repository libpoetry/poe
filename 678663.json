{"id":"678663","title":"寿仙曲为爱山翁","dynasty":"明","author":"陈缉","text":"仙人爱山山中居，白云为裳霞作裾。山田种石不种谷，石子千载成琼琚。梧桐高冈生凤雏，鸾停鹄峙相追趋。东风吹花映绣襦，花下拜舞为欢娱。松泉绕溪溪绕屋，琅玕青青瑶草绿。朝皮商山歌紫芝，莫过蓝田餐白玉。仙人玉立颀而长，庞眉皓首双瞳方。酣歌未终乐再张，王乔赤松皆在傍。阿母来遗蟠桃香，青鸟两两先翱翔。双成飞琼罗雁行，巢笙吹彻丹凤凰。敲金戛玉声锵锵，饮以九酝琼瑶浆。一酌精气流肝肠，神完骨蹻筋力强。再酌毛羽生微凉，仰视六合思飞扬。何当更酌富眉寿，后天不老凋三光。"}