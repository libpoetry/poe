{"id":"752160","title":"过太原作歌","dynasty":"清","author":"杨锐","text":"太原公子虬髯客，笑指并州作王迹。龙起虚传晋水清，至今犹见汾云白。此地从来王者都，百年腥秽经胡雏。三河节概向谁是，段千田子今时无。摧轮倏登太行道，黄沙屯云没青草。往者灾荒连四年，饱闻白骨高于田。古堠离离识官路，颓垣漠漠寻炊烟。朅来风尘厌辛苦，鸣铗宵深代人语。只为肝肠报信陵，肯令口舌夸齐虏。莫辞且坐燕蓟游，有梦早到金台土。固关东连人去稀，山川霸气两依微。晋阳莫问前朝事，惟有秋风数雁飞。"}