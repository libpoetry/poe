{"id":"1129240","title":"颂古十四首","dynasty":"宋","author":"释师体","text":"妙峰孤顶无知识，百十城游丧善财。楼阁若还弹指见，分明有眼不曾开。棒头落节来翻本，闪电光中立信旗。殃害丛林无说处，几人错认口头肥。坦然古路勿迂疏，霁月凉风动十虚。毗目善财当日事，好如潘阆倒骑驴。门庭推倒乱纵横，火迸星飞无路行。赤契分明基业在，依前浅种又深耕。桃花零落眼方开，自谓风流孰可陪。叵耐玄沙忒偏党，却来醉后便添杯。阳春白雪非难和，藻鉴冰壶岂足观。一把柳丝收不得，和风搭在玉栏干。眼空四海恣纵横，鼻孔辽天信脚行。拿得电光为火把，却来日午打三更。和烟钓月是生涯，古策风高未足誇。欸乃一声天地阔，祖师何必渡流沙。竹溪烟绝雨才通，无数深红间浅红。山店落英春寂寂，青旗吹动柳花风。屈节从长也大拚，雪堆断臂仰高寒。铁牛鞭起熊峰下，一吸黄河彻底乾。雨色和烟匝四维，眼皮未绽若为窥。等閒觑破金刚际，坦荡无因役路岐。添钱买得漏灯盏，洗脚长拖破草鞋。翻著襕衫歌雪曲，倒携席帽赶村斋。斫头沥血摩诃演，挂肚悬肠萨怛多。恶口小家无尽藏，更将何法度娑婆。"}