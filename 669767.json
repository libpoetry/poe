{"id":"669767","title":"相逢行","dynasty":"明","author":"李攀龙","text":"相逢狭斜间，狭斜不容车。不知何年少，夹毂问君家。君家诚易知，甲第城南隅。黄金为君堂，白玉为门枢。坐客高堂上，击钟吹笙竽。将军起行酒，何论冯子都。兄弟两三人，出入长相须。大子侍中郎，中子中大夫。小子复何官，稍迁执金吾。五日一来归，观者罗长衢。二弟为雁行，长兄上头居。东方千馀骑，兄弟一何殊。入门游后园，银床缠辘轳。梧桐十二树，一凤将九雏。梧桐自相值，凤凰自相呼。音声何啾啾，枝叶以扶疏。大妇董妖娆，中妇秦罗敷。小妇邯郸女，颜色世所无。大人且安坐，为乐良未徂。"}