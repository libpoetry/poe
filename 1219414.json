{"id":"1219414","title":"送吴平章","dynasty":"元","author":"郑元祐","text":"圣君图治思黄发，国老除书下紫宸。身喜围腰虹玉重，眼明补衮色丝匀。乞言应笑桓荣陋，济美谁如郑武频？阿阁近天鸣采凤，恩波泽物到枯鳞。锡书每启金华秘，赐馔时分玉食珍。出处岂惟关世运？旬宣何以布皇仁？门人莫惜狂论事，驭吏何妨醉吐茵。岂但勋名誇众口？太常旗上是三辰。"}