{"id":"922317","title":"谪居三适三首 其一 旦起理发","dynasty":"宋","author":"苏轼","text":"安眠海自运，浩浩朝黄宫。日出露未晞，郁郁濛霜松。老栉从我久，齿疏含清风。一洗耳目明，习习万窍通。少年苦嗜睡，朝谒常匆匆。爬搔未云足，已困冠巾重。何异服辕马，沙尘满风騣。雕鞍响珂月，实与杻械同。解放不可期，枯柳岂易逢。谁能书此乐，献与腰金翁。"}