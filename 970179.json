{"id":"970179","title":"瑞鹤仙 其一","dynasty":"宋","author":"赵闻礼","text":"客边情味恶。花漏远、春静风鸣凤铎。空梁燕泥落。映柔红微罥，海棠帘箔。愁钟恨角。怕催人、黄昏索寞。拥吟袍、凭暖阑干，醉怯冷香罗薄。阿鹊。幽芳月淡，紫曲云昏，有人说著。名缰易缚。归鞭杳，误期约。记金泥卜昼，银屏娱夜，弹指匆匆恨错。为情多、搀尽芳春，带围瘦觉。"}