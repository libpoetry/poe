{"id":"701656","title":"九日同郁大夫白子泛舟石湖登高四首","dynasty":"明","author":"黄省曾","text":"水净霞明玉镜开，方平叨驾藻舟来。脱冠太守逢高彦，爱杀清歌戏马台。重九苏台登暮秋，毗陵公子神仙流。黄英一束无人送，楚客偏多冉冉愁。芳草青青西子湖，南天鸿雁未高呼。吴人弦管喧佳节，一道花江带舳舻。转岸回溪近五湖，烟霞驱向碧流铺。綵云未化淹歌舞，争道高阳旧酒徒。"}