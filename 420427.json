{"id":"420427","title":"摸鱼儿 读吴迦陵摸鱼儿词，感赋","dynasty":"近现代","author":"沈轶刘","text":"放淞江、素波千里，东流谁看潮晕。龙华桃烂无心采，赊酒肯浇孤愤。秋霰紧。斗别浦苍茫，眼底鱼龙蠢。残花坠粉。剩浪蝶捎凉，寒蝉曳暝，闲听赵家引。芳洲近。前度渔船未准。蟾痕依旧圆稳。春桑叶大春蚕饱，拚写晚春新本。休闷损。又荠麦青青，扫尽芜城恨。微阳过楯。待料理河山，清光畅好，鞭起草间隐。"}