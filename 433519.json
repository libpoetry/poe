{"id":"433519","title":"抗战思痛诗二首","dynasty":"近现代","author":"黄假我","text":"安危无计仗专城，一片东南杀伐声。烽火月余难问讯，家园万里剧关情。危巢覆卵信耶梦，涕泗空书妹与兄。忍共寒蝉同寂寞，乱离凄楚向谁鸣。万里家山一旦隳，呼号创痛待谁医。心危赤马红羊劫，泪洒青天白日旗。秦岂无人谋未用，楚虽三户恨宁移。翻怜工部同遭遇，枯坐惟吟入蜀诗。"}