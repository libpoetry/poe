{"id":"198807","title":"里社·郊天社地君所重","dynasty":"宋代","author":"曾巩","text":"郊天社地君所重，翦秸刲匏微得供。秦皇汉帝陋古初，桀畴殊坛倾力奉。年年属车九重出，羽卫千人万人从。黄金日搜尽崖窟，飞樯走箠华夷动。马蹄路南村有社，里老邀神迎且送。荒林破屋风雨入，野鼠山狐狼藉共。何言茅箸古瓦瓯，稻饭豚蹄人得用。"}