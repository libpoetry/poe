{"id":"173935","title":"和诗守丰年行","dynasty":"宋代","author":"郭印","text":"园林摇落露寒梢，秋成穰穰弥四郊。千里播种无不毛，妻儿温饱忘啼号。馀粒施及禽与猱，有田宁复弃而逃。太守牧民如牧马，宣化承流王泽下。欲希禹稷事躬稼，垦亩劝耕谩隙罅，召杜龚黄乃其亚。黄云泱漭覆原野，乐弥丰年醉琼斝。古邛旧敝人人说，久困征诛心已折。析家荡产纷更迭，身罹罪罟无从雪。漫道当时富盐铁，汉志食货忍重阅，嗟我妇子难全活。今年谁料胜常年，入绢得盐偿本钱。里绝追呼俗自便，闭门稚耋得安眠。十日一风五日风，邻村稽首羡兹土。白头半刺才窳苦，赖此贤侯百废举。空庭吏散鸟驯除，谣闻击壤同康衢。侯於公卿地有馀，利泽行推遍海隅。呜呼利泽行推遍海隅，坐使斯民愁叹为嬉娱。"}