{"id":"1117889","title":"书寓舍壁二首","dynasty":"宋","author":"陆游","text":"天与痴顽不解愁，未埋病骨且闲游。山于拄杖横时看，路到芒鞋破处休。初拟烧丹住南岳，却因学剑客西州。秋风巾褐添萧爽，又作临邛十日留。落佩颓冠惯放慵，经旬寓馆古临邛。西偏取路横穿竹，北向开门倒看松。醉后蹇驴归薄暮，闲来支枕睡高舂。鹄鸣山谷曾游处，剩欲扶犁学老农。"}