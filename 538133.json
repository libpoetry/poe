{"id":"538133","title":"送万比部章甫兵备云南十六韵","dynasty":"明","author":"王世贞","text":"籍甚衡湘誉，曹推法吏先。冯唐难计秩，荀羡始过年。喜识皇封大，恭承阃命专。西南汉君长，靡莫禹山川。五尺疑无地，千盘忽有天。箐阴连昼合，花暖四时偏。暮雨辞归雁，春云落站鸢。魋编分蹻国，筚辂启熊阡。节制非今少，跳梁自古然。楚氛开斧钺，巴雪引戈船。计密韬钤里，炎驱羽扇前。深恩羊帅并，高谕马卿传。织毾供夷税，销兵垦笮田。俱论碧鸡祀，重奏白狼篇。援柱威终复，虔刀位必迁。所馀岐路感，挥手灞陵烟。"}