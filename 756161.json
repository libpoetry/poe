{"id":"756161","title":"仲春初十日大雪","dynasty":"清","author":"王嗣晖","text":"东风未若北风冷，春日风声势何猛。大雪纷纷天外来，乾坤散作冰壶影。天公玉戏真轻匀，人间哀乐何不均。貂裘兽炭尚呼酒，岂问街头寒馀人。东家寒毡夜苦读，西家纺织一何促。公等围炉更不闻，沈沈清夜度歌曲。曲中亦有哀乐声，昨日沈醉今日醒。项王气尽乌江上，赤帝江山今亦更。可怜世上儿，复此纷相争。吾持长剑发悲啸，斗酒十千还独倾。不唱《行路难》，不求青史留姓名。但愿世间冷热不到我，长歌来去一身轻。"}