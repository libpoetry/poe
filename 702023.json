{"id":"702023","title":"流花桥怀古","dynasty":"明","author":"彭世潮","text":"霸业繁华事已空，江山如旧画图中。仙城日月留秦照，珠海云霞忆汉风。渔艇棹歌归柳绿，野田烟景葬桃红。美人千古香魂在，粉腻随花出渚东。旧桥流遍百花香，霸业消沉惜艳妆。登眺岂怜秦地尽，游人多感汉台荒。三城雾起归渔舫，夹岸风清送夕阳。惆怅兴亡今古事，暮钟微日照横塘。"}