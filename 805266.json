{"id":"805266","title":"台城路四首 其四 同玉函饮南楼时伊将有海上之行即和其韵","dynasty":"清","author":"史承谦","text":"碧云一抹斜阳外，楼头尚余秋意。拄颊微吟，垂帘静坐，领略乾坤清气。壮怀难已。只猿鹤多情，莼鲈饶味。是处勾留，溪山总在画图里。相逢且谋一醉，笑投书北阙，久知非计。淡淡芦花，垂垂菊蕊，为问同心有几？商歌漫倚。又风紧林梢，月生眉际。城上乌啼，酒阑离绪起。"}