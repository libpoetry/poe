{"id":"639689","title":"罗盘书屋","dynasty":"明","author":"王景","text":"罗盘山色连青冥，罗盘花开春满城。迩来文轨遍南服，搆得书屋山之扃。中有牙签三万轴，隶古漆书联汗竹。琬琰新收汉石经，黉序亦开唐白鹿。要将礼乐化殊方，夜深弦诵声琅琅。已闻文翁教岷蜀，此邦更在岷之阳。岷山之水向南流，织女机丝涵素秋。岂徒风气开太朴，终看德化齐中州。罗盘书屋世无有，今度有书垂不朽。不是莲花幕下宾，安得文光贯南斗。"}