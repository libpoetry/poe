{"id":"605957","title":"机易行有序","dynasty":"明","author":"卢龙云","text":"东南海上几仙山，巨浸洪涛漭瀁间。金银宫阙三千里，止许游仙日往还。幻出群峰有机易，岩石巑岏瞰蛟室。扶桑堤岸对吞天，灵草汀洲连浴日。混沌凿处德难居，精卫填来事总虚。岂见徐生药可市，浪誇秦帝石能驱。么么何物商人子，眼轻大壑如沼沚。妄言海若在海山，拟藉天吴报天子。扬帆破浪喜长风，虎节龙旂入海中。黄金他日使如土，朱提异地愧无功。举朝相顾尽失色，却恐天心未易格。谁能周隐及穷荒，孰引批鳞为已责。王生素业慕萧曹，自矜曾佩吕虔刀。誓歼狐鼠清城社，忍使鲸鲵截海涛。草茅书就千言牍，条陈利弊剖衷曲。宛如长孺思拾遗，大类贾生能痛哭。曾闻杞客但忧天，争比恤周嫠妇贤。立仗每愁鸣辄斥，朝阳未见声俱传。吁嗟王生解张胆，绘图封事彻皇览。海波依旧今不扬，奸谀魄夺齐民感。"}