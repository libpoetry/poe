{"id":"251381","title":"乳燕飞·题杭州浙江中医学院副教授林乾良春晖寸草图卷","dynasty":"现代","author":"汪岳尊","text":"一卷伤心史。算蝉联、遗孤两叶，都无名氏。母也垂髫沦婢鬻，儿育婴堂所饲。直共命、相依生死。廿载何期萱早谢，痛蓼莪、忍听门人废。知永锡，训长记。南阳识面论交谊。为翔言、徽音仿佛，梦魂憔悴。多难神州凋瘵久，遍地疮痍乍洗。幸晚岁、能逢新世。我亦童年哀恃失，恨春晖、未报空营祭。歌此帙，悲风起。"}