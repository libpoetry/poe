{"id":"703814","title":"过梁伯遐柳庄三首","dynasty":"明","author":"韩上桂","text":"久兴拚林石，因君爱客心。江山时物色，花柳特招寻。暗水浮阶疾，寒云引户深。入门幽磬发，岩岫起清音。古树千章合，寒林一径幽。当窗欹怪石，绕槛俯清流。砌草萦书带，河鱼上钓钩。真成云外赏，随地得沧洲。水色含窗迥，山花带户垂。村舂催日落，野絮任风吹。稻熟春醪美，瓜甘谷性宜。无人信幽豁，却守北山陲。"}