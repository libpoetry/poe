{"id":"830897","title":"烛影摇红 题江城恋别图，应蔡竟夫","dynasty":"清末民国初","author":"程颂万","text":"澌雪寒江，一帆低闪天东墨。帆边大别碍人行，不挂峰头月。那夕灯痕槛侧。拗苍龙、一枝吹裂。楼中况有，玉样梅花，不分红白。空怨灵蛛，网愁无缝相思窄。阑干又起鲤鱼风，暝桨催桃叶。那更颦春怅夕。莽前尘、萍踪絮雪。倪迂幛子，抵似蓬山，贮君愁魄。"}