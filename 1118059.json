{"id":"1118059","title":"新秋二首","dynasty":"宋","author":"陆游","text":"远浦平郊弄夕霏，曲篱幽径锁秋晖。驯獐巧占苍苔卧，惊鹊斜穿密筱飞。浴罢小轩成美睡，雨馀老火敛馀威。未言风月供诗思，汗帻尘衣且解围。蝉声满院送流年，又见秋风到海边。旧友死来频入梦，新诗愁绝少成篇。步头野水双飞鹭，林外人家一点烟。顾影自惊如许瘦，囊空无药起沉绵。"}