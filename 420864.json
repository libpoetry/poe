{"id":"420864","title":"念奴娇 次韵宛春作","dynasty":"近现代","author":"王季思","text":"问斯何世，要漫天杀气，陶钧春物。犹有越王馀烈在，撑拄东南半壁。匣剑宵鸣，髦头夜陨，奇耻行当雪。风云变换，汉家多少人杰。追念羁旅江南，闲愁闲闷，岁岁随花发。诗笔纵横空自许，苦恨匈奴未灭。湖上新来，料应难见，堤柳鬖鬖发。甚时还与，举杯同庆华月。"}