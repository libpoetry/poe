{"id":"808115","title":"百字令 九日偕法梧门学士贾素斋上舍游极乐寺","dynasty":"清","author":"杨芳灿","text":"携朋出郭，正疏风迎面，满襟秋绪。衰草黏天迷望眼，一碧更无今古。老柳长堤，残荷浅沼，曲径通村墅。林梢翠湿，犹飞昨夜凉雨。最爱梵宇玲珑，僧楼缥缈，绝好登高处。只恨黄花消息晚，寂寞斜阳荒圃。香绕藤轮，茶翻石鼎，静里通禅悟。钟鱼催暝，迟回未忍归去。"}