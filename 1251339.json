{"id":"1251339","title":"讲堂前右植石榴左植脩竹是年蝗灾竹为所食石榴味苦感而有作","dynasty":"元末明初","author":"王翰","text":"芳树吐佳花，时近君子居。君子惜芬香，且爱枝叶敷。外饰内不德，细叶含辛毒。妖蝗群飞来，四野无嘉谷。此木免噬啮，为尔受性独。所喜彼偶存，所悼惟脩竹。抗节异群木，畜甘胜诸菽。坐见颜色改，无复青阴穆。向恶尚免祸，外直恒遭戮。转首霜节至，问讯南窗菊。"}