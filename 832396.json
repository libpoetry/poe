{"id":"832396","title":"木兰花慢 岁暮闻彊村翁即世，赋此寄哀","dynasty":"清末民国初","author":"陈洵","text":"水楼闲事了。忍回睇，问斜阳。但烟柳危阑，山芜故径，阅尽繁霜。沧江悄然卧晚，听中兴、琶笛换伊凉。一瞑随尘万古，白云今是何乡。相望。天海共苔苍。弦敛赏音亡。剩岁寒心素，方怜同抱，遽泣孤芳。难忘。语秋雁旅，泊哀弦危柱暂成行。泪尽江湖断眼，马塍花为谁香。"}