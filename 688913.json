{"id":"688913","title":"过许四首","dynasty":"明","author":"何吾驺","text":"贤达何心博令名，直缘身世早相轻。放勋未易酬知己，得向箕山适我情。河畔萧萧长蔚蒿，牵牛一去解尘劳。世人浑说皇家好，秋色于今许颖高。尘沙漠漠几千秋，盖代英雄泪未收。但向弃瓢寻故事，清风明月总悠悠。高踪一过洗尘羁，世事多应任醉痴。若以巢由论大节，栖栖何自慰吾师。"}