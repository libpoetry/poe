{"id":"523032","title":"丹穴行哀丘翁","dynasty":"明","author":"李梦阳","text":"北风飒飒吹丹穴，幽篁梧树寒萧屑，孤凤威垂眼流血。兰阳丘公昨谢世，使我杯乾巳数月。出门骑马向谁适，世事悠悠忍能说。薄俗跄趋始为敬，老夫平生性懒拙。后生讥讪转多口，白璧青蝇从点缺。宋门汪隆颇好事，见我握手肝肺热。近亦客死临清州，北望伤心路途绝。可怜亲友日零散，老成耆旧灰烬灭。不争汝曹灰烬灭，又值天寒地欲裂。"}