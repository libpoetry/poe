{"id":"513448","title":"挽西安王太守","dynasty":"明","author":"程敏政","text":"太守王公家太行，埋玉虽久声琅琅。我观东海笔循吏，生色澹沲如登堂。公初作官不择禄，海上二州成善俗。后来坐治海丰城，百姓至今犹聚哭。西安大郡称关中，贤守只云王海丰。当时去思耿未已，棠阴白草悲秋虫。人言仕学皆前定，阴功不似公家盛。三世相传五马符，前有金华后安庆。安庆高文如乃公，不久报政蓬莱宫。玺书锦袍还旧物，墟里一日生春风。我忆王公渺何处，遗泽不随漳水去。观风使者问先贤，认取庭前古槐树。"}