{"id":"663084","title":"二李生","dynasty":"明","author":"孙绪","text":"东村李生蜀方伯，犀带金绯光棨戟。封章三上大明宫，乞得身閒发未白。西村李生老从事，饱吃鞭捶忘啐詈。部使命休不肯休，屡叫阊阖干势位。沙溪狂士老弥狂，怕听时事生雌黄。二生同心复同姓，业同笔砚生同乡。胡为末路异轨辙，眼底谁工复谁拙。鸡虫得失安能知，蝜蝂高缘徒自灭。西飞白日东流水，劝君为君惜寸晷。年踰六十尚奔忙，不见北村杨豸史。"}