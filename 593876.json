{"id":"593876","title":"送汪进士以虚宰金华","dynasty":"明","author":"欧大任","text":"汪子少年才莫匹，奉对丹墀期第一。试令俄从通籍年，理人初遇分符日。浙西大邑瀫江涯，八咏楼前几万家。城临三洞山山雪，春过双溪树树花。子也蕲黄士，国宝荆州记。嘉鱼吴献臣，巴陵邓宗器。名世千秋表钜公，起家百里为循吏。何羡庞元蒋琬乎，召归可待锋车使。"}