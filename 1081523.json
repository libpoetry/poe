{"id":"1081523","title":"丁未冬同陆昭中渡江泊秦淮税亭之侧癸丑三月自建康移守南昌登舟顾览即昔年系缆之所也时昭中亡矣感叹存没作诗寄黄冈亲旧","dynasty":"宋","author":"赵鼎","text":"江湖南北寄飞蓬，叹息流光俛仰中。千里月明人念远，一年春事水流东。惊心存没风花转，阅世悲欢梦境空。欲寄此情那可尽，相逢唯有一樽同。"}