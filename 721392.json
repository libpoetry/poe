{"id":"721392","title":"屈翁山六十一举第五子阿需值其母八十七寿赋诗索和次韵四首","dynasty":"明末清初","author":"陈恭尹","text":"不难六十更添儿，难得开筵献寿时。白首含饴慈母乐，与吾同物阿翁知。一经可授终宜早，五岳曾游莫厌迟。生岁值庚知有以，高阳苗裔未云衰。颜家何必胜陶家，但是多男便足誇。欲可未妨求疠火，命名曾已筮需沙。四时序岁原兼土，五瓣同心共一华。能读父书他日事，不知谁解学诗葩。衰龄未觉鬓丝侵，信是贞松晚翠深。五色舞衣儿子态，百年加饭老人心。庆云嫩叶偏馀荫，慈竹抽芽便作林。况复三阳新节近，东风黄鸟有嘉音。罗浮四百总儿孙，中有麻姑独坐尊。千载丹砂馀焰暖，一村梅树著花繁。即看岐嶷娱衰白，转盼孩提便冠婚。自是北堂嘉庆在，宜男之草本名萱。"}