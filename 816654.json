{"id":"816654","title":"中秋前五日刘绳庵廷尉移寓奉柬","dynasty":"清","author":"程景伊","text":"一枝稳占凤城西，扫径诛茅位置齐。借绿短墙云作屋，攀花曲磴石为梯。管弦近接扶风帐，书卷长亲太乙藜。茶臼笔床随处好，当头明月待新题。移来家具菊初斑，篱落秋深静掩关。片石剜苔新作沼，小楼拄笏饱看山。退朝诗思争花发，近市心情似水闲。旧雨过从容剥啄，联吟暇日好追攀。"}