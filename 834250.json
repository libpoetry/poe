{"id":"834250","title":"庆清朝慢 梨花","dynasty":"清末民国初","author":"易顺鼎","text":"帐浅飞云，壶深买雨，小楼全在花中。寻常缟夜，透帘别样玲珑。院落常如有月，把香魂浸得溶溶。诗梦醒，却还似梦，坐远惺忪。谁识天然雅素，向瑶台独立，一笑春空。澹雯化绿，清气暗接仙蓬。撩乱玉人心眼，最愁他燕子无踪。三生事，只将明白，交付东风。"}