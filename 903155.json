{"id":"903155","title":"同张以道出游近郊成古诗十六韵","dynasty":"宋","author":"张镃","text":"今辰天宇佳，风光宛如春。园庐岂不乐，景熟兴未伸。与客策蹇驴，城东访幽人。幽人本非约，意往随清真。市小度啁哳，秋郊迥无尘。枫林缬居前，蔬畦翠横陈。烟浓山愈淡，徐步望更新。田翁出荆扉，笑揖似所亲。坐对俱不疑，一榻三乌巾。胸中绝城堑，眼界空越秦。纷纷痴浊世，等别生颦嗔。青旗正飘摇，小店恰与邻。相邀开缥瓮，橙梨共珍醇。悠然会陶然，此适属隐沦。我家幸匪远，要办来常频。平桥指归途，野啭依丛筠。"}