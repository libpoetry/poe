{"id":"767011","title":"双鸾怨 和毛稚黄先生韵","dynasty":"清","author":"俞士彪","text":"春漠漠。任晚风、吹乱云鬟，慵去梳掠。倚着阑干无一语，红日看看欲落。恰早有、月窥帘幕。才听杜鹃啼过，隔墙又动弦索。红酥冷了，更重温、谁同酌。虚弱浑瘦削。惜娇波血泪，丝丝都凝床角。不合当初曾咏絮，今日似伊飘泊。又何怪、柔条难托。一日千头万绪，难将旧恨忘却。待笺心事问天公，如何着。"}