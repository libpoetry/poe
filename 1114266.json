{"id":"1114266","title":"忠显刘公挽诗","dynasty":"宋","author":"李弥逊","text":"活人忧国见平生，晚节临危志益明。汉仗尘深远宫阙，胡裘风急半公卿。千人致招竟不起，万户封侯却似烹。暮晋朝梁真可忍，纷纷蝼蚁尚偷生。祸基媒孽自燕秦，抗议如公有几人。军旅未闻焉用试，豺狼不噬岂宜亲。求鱼缘木谩蠹国，曲突徙薪翻殒身。才大言深古难用，忠良千载恨常新。"}