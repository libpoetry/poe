{"id":"179130","title":"泊采石登蛾眉亭蛾眉山为云霭所蔽","dynasty":"宋代","author":"袁说友","text":"平生山水缘，所阅辄相偶。寻幽半江浙，领擥如益友。我闻姑孰下，二梁山对守。两娥颦黛远，久落诗人手。今行适未到，梦寐念殊久。今朝古亭上，四望一无有。风岚暝四合，云沙涨江口。渺渺天际间，了不辨妍丑。登临漫连日，所得竟何取。嗟予山泽姿，林泉剩奔走。岁晚忆蛾眉，欲见事还否。人间遇不遇，难以智力诱。坠楼人不见，举案情何厚。何如对此山，远拂双眉柳。风樯明日上，相期后牛首。天净楚江寒，黄昏一杯酒。"}