{"id":"769883","title":"念奴娇•三叠前韵","dynasty":"清","author":"彭孙遹","text":"壮心难抑，将乱丝斩断、连环搥碎。七贵五侯今已矣，说甚粉郎香尉。公醒而狂，臣饥欲死，待觅墦间醉。平原何在，自媒终笑毛遂。晓来网得霜螯，横行屈强，吾力犹能肆。脆白肥黄堪一饱，绝胜吴王残鲙。露气高浮，羽声慷慨，痛饮歌山鬼。元龙卧榻，肯容馀子鼾睡。"}