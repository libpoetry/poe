{"id":"1130374","title":"示禅人","dynasty":"宋","author":"释慧远","text":"铁石身心来问道，惯调金镞若为酬。棒头喝下随流入，靠倒沩山水牯牛。一句全提绝类伦，万机不到始通津。道人别有遮天眼，四海无家总是亲。顾鉴全抽彻底参，新丰三顿实难甘。到头恩怨无馀地，赢得儿孙转放憨。六尘不恶机难测，三昧无声妙莫穷。脱体顿抛忘朕迹，瞎驴何处觅行踪。悬崖捉拍舞三台，死虎惊忙眼豁开。圣地不生凡草木，果然亲见瞎堂来。风前突出醯罗眼，格外单提栗棘禅。百草头边玄路绝，到家不直半分钱。"}