{"id":"1115208","title":"春晴怀故园海棠二首","dynasty":"宋","author":"杨万里","text":"故园今日海棠开，梦入江西锦绣堆。万物皆春人独老，一年过社燕方回。似青如白天浓淡，欲堕还飞絮往来。无那风光餐不得，遣诗招入翠琼杯。竹边台榭水边亭，不要人随只独行。乍暖柳条无气力，淡晴花影不分明。一番过雨来幽径，无数新禽有喜声。只欠翠纱红映肉，两年寒食负先生。"}