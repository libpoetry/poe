{"id":"807280","title":"满江红  闻往岁帝城烟火之盛，甲于天下，今年元夜，作客都门，适逢新禁，凄然独坐，词以遣怀","dynasty":"清","author":"陈维崧","text":"夜火春宵，说此地、上元尤胜。烟焰里、烘桃炙柳，飘梅灺杏。绣羽花冠筒内放，缃苞翠蔓竿梢映。紫葡萄、十丈满池莲，丝丝凝。玛瑙寺，秋千竞。琉璃厂，筝琶盛。更钿车麝帕，嬉游不定。今夜凤城偏寂寂，一灯微耿人初病。只角残、吹到第三声，何心听。"}