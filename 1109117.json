{"id":"1109117","title":"送强甫赴惠安六言十首","dynasty":"宋","author":"刘克庄","text":"宰社如宰天下，其难举者莫胜。忍事吸醋三斗，不饮彊饭二升。予夺平心足矣，痛痒以身体之。薤本何须先拔，蒲鞭不可妄施。古云若保赤子，亦曰如烹小鲜。雉驯万物遂性，犬吠一村废眠。巽以行权亦可，方于事上未然。或迎使者负弩，或为刺史挽船。脑上笔不会插，心头肉其忍剜。乍可侬无花判，莫教渠有租瘢。警报环四面至，急符寓一分宽。吾儿行矣无怨，太守似元次山。彼民若不骇舆，乃翁可就安车。击鲜之力不足，啜菽之欢有馀。村叟昔尝为宰，溪民今未忘吾。汝父德薄勿效，前有子野易□。得百里地虽小，作三年计勿忙。但愿彼禾稼熟，莫愁汝松菊荒。或问汉庭名卿，仅数洛阳耆英。汝见诸公执贽，各为老子寄声。"}