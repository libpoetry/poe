{"id":"1122679","title":"益昌次费伯矩赠行韵","dynasty":"宋","author":"洪咨夔","text":"浯水欲磨元结颂，聊城未下鲁连书。静中好与高抬眼，恐有英豪在草庐。掎角中原二百州，熟知彼己是良筹。时贤所及都能几，清渭黄河祗自流。朝气风生暮气归，将材零落事功微。酸风斜谷祁山路，眼底何人插羽飞。幕下精神清似水，门前责望重于山。君家文伟规摹在，事业全归静定间。快须涤砚入承明，烂熳飞章拂太清。富贵功名元素定，莫随人后颂升平。"}