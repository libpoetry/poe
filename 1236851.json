{"id":"1236851","title":"温日观画葡萄二首","dynasty":"元","author":"郑元祐","text":"伊昔钱唐温日观，醉兀竹舆殊傲岸。却将书法画葡萄，张颠草圣何零乱。枝枝叶叶点画间，醉瞠白眼看青天。狂呼大盗杨总统，天不汝诛吾厚颜。杨加箠死曾不畏，故老言之泪尚潸。画成葡萄谁赏识？惟有鲜于恒啧啧。醉叩斋室支离疏，拊摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹？蔓如龙须实马乳，问师挥毫奚独取？只因汉使远持来，野老诗成泪如雨。故宋狂僧温日观，醉凭竹舆称是汉。以头濡墨写葡萄，叶叶枝枝自零乱。陇酋时有连真珈，每欲邀师饮其家。路逢其人辄大骂，欲泄愤怒宁辞挝？鲜于爱师工字画，北面从师学波磔。写出葡萄皆法书，二王楷范从师得。困学斋前支离疏，师来或哭或歌呼。醒涂醉抹不可测，其言皆足警懦夫。先生弊庐耿家步，阿师旧日经行路。月落山空唤不应，尚想秋棚漙白露。"}