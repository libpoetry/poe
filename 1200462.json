{"id":"1200462","title":"西湖酒家壁画枯木","dynasty":"元","author":"宋无","text":"衡岳乔松道途远，成都古柏山川隔。忽惊老树刺眼来，疑是颓崖压东壁。拗怒风雷龙虎气，盘摺造化乾坤力。阴连沧海一片秋，秀夺西湖两峰色。寒云苒惹霾昼影，冻藓缘沿借春碧。醉翁睥睨欲挂衣，禅伯经营思憩锡。乌鸢冥下踏枝空，猿猱夜过嗔藤仄。铁干铜柯嗅不香，苍雪玄烟润将滴。便拟攀萝解纠缠，何烦平地生荆棘。直须扫去曲碌姿，挥作昂霄数千尺。"}