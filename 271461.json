{"id":"271461","title":"赠周克群·蜀江东流直趋海","dynasty":"现代","author":"吴虞","text":"蜀江东流直趋海，元精爽烈逾干将。峨眉秀色跨天半，势与五岳争低昂。山川英灵久蟠结，忽发奇气生周郎。周郎年才二十馀，一旦见我披肝肠。为言天子圣且武，扫除秦法追虞唐。方图王会开明堂，干戈岂料生萧墙。屡抚头颅誓报国，阊阖荡荡不可望。慕容囊底智多少，便欲折箠笞戎羌。侧闻其语三叹息，人间万事初无常。我生肮脏百不当，与世颠倒空昂藏。读书破屋慕尧老，声出金石殊琅琅。眼中不识叔孙通，管仲商鞅翻觉强。神龙威凤露鳞羽，羞同末俗誇文章。姚崇自是救时相，吕尚本为周代狂。嗟君意气与我合，手弄日月参玄黄。君看往载虬髯公，残棋一劫悲沧桑。丈夫动足海内外，蹇驴去作扶馀王。南阳布衣旧贫贱，抱膝且任风雷忙。龙卧无聊偶然起，遂致鼎足分三方。君我落拓竟何有，醉中揩眼望八荒。淮阴市笑韩信怯，广武台令阮籍伤。折槛惊闻从龙比，携瑟更拟寻师襄。我歌君听应凄凉，唾手不用谈霸王。黄帝学仙王母老，齐州九点烟茫茫。"}