{"id":"182819","title":"刘器之阴山七骑图","dynasty":"宋代","author":"孔武仲","text":"北风飒飒边云黄，飞沙噎日天惨苍。驾鹅鸣哀雁不翔，七骑正出阴山旁。山傍阴尘岁无阳，鸟飞堕翼人立僵。犯寒跨鞍知悍强，以此决战谁能当。面颜虽在姓莫详，一一胡帽胡衣裳。马蹄涩缩弓不张，但见旗旆随飞扬。凤瓶倒酒进其王，俯仰意气骄雪霜。横斜道路深浅冈，想见射获多麏麞。时平不复忧犬羊，但见楼兰驰骕骦。仍嗤苦淡无辉光，人生所乐惟故乡。彭城妙本家世藏，托以轻缣盛锦囊。持来舒卷临华堂，环视叹诧几发狂。我生未省到朔方，坐令出塞意慨慷。攘归可敌千金装，长厚不疑同舍郎。"}