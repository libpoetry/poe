{"id":"553196","title":"八月中秋日宿郑文中家是夜月食随班行礼次日玩月慨然有怀作古诗一首","dynasty":"明","author":"郑真","text":"团团一轮月，飞上黄金阙。空斋兀坐悄无言，出门一笑天地白。银河耿耿蟾宫秋，金波穆穆凝不流。安得清风生两腋，奋身直上青云游。我家本在东海住，三岛神仙隔烟雾。年年八月看月明，广寒指点无多路。去年作客向钱塘，翰墨鼓勇登文场。嫦娥折赠一枝桂，霏霏满袖携天香。郡府工歌听苹鹿，春日计偕登上国。翩然捧檄濠梁来，苜蓿盘空照晴旭。凄凉逆旅逢今宵，何用沽酒倾金瓢。故乡远隔二千里，眼空碧落心飘飘。闺中夜凉珠露滴，两儿同向楼头立。云鬟玉臂思依依，舐犊恩慈怪违膝。人生离合非偶然，纷纷万事俱由天。古云千里同婵娟，莫道月圆人未圆。"}