{"id":"868775","title":"送陈寿老","dynasty":"宋","author":"叶适","text":"天台雁荡车接轸，青田又促半潮近。冠岩带壑无俗情，秋干春荑竞时尽。老穷望绝华轩过，其谁幽寻穿薜萝。更抽奇笔向云射，破的叠中千鴐鹅。古今文人不多出，元祐惟四建安七。性与天道亦得闻，伊洛寻源未为失。阆风招手游太玄，麻头制尾中兴年。黄金铸印肯轻佩，定把尧舜陈王前。我家罄悬仰见斗，簸君红旗魑魅走。密房焰短夜苦长，雪高冰深去无乡。"}