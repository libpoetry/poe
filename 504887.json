{"id":"504887","title":"送丘文湜之西凉","dynasty":"明","author":"乌斯道","text":"清华老山人，三子读书者。操笔起云烟，何曾识戎马。父昔守韶州，被谪西凉戍。十年事弓刀，风沙走边路。去年寄书归，身老无膂力。尔即代父行，甘心入军籍。朔风天正寒，一去万里馀。读书知有父，何必守故庐。未得父书时，大兄备点兵。父老不得力，母别赴南京。尔去无六亲，父子两相倚。大兄妻为炊，母仅托少弟。父子共四人，三人在行伍。天上一团月，照见三处苦。尔孝感天地，岂久行伍间。飞腾入霄汉，何能不东还。"}