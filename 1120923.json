{"id":"1120923","title":"刘蕲州见和木鱼歌再赋二首","dynasty":"宋","author":"周紫芝","text":"秋雨平欺玉川屋，向晓寒窗风撼木。道人闲作木鱼歌，使君肯和无弦曲。枯鱼剥啄渠自鸣，客梦依稀我方熟。此身安得在蕲州，去觅君家咄嗟粥。五更木鱼鸣绕屋，唤起乌衣晓登木。敲残千叠万叠声，乱尽长清短清曲。天边孤月犹复明，世上黄粱欲炊熟。老人虽起亦何营，但饮南窗一杯粥。"}