{"id":"1115073","title":"刘百十六兄送梅花大鲫新酒以诗将和其韵四首","dynasty":"宋","author":"杜范","text":"尘鬓三年绣水湄，诗怀久矣负良时。门前喜鹊来相报，知有骚人委色丝。寒冰为骨玉为精，篱落横斜数点清。不见孤山浮动处，岭头折赠若为情。暖日浮光深水湄，鱼方掉尾煦晴时。巨鳞如掌勤分饷，兴入扁舟动钓丝。新篘盎盎泻琼晶，照我襟怀彻底清。多谢白衣相问劳，举杯无语不胜情。"}