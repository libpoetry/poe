{"id":"547138","title":"甲午五月朱可大自江右来访相见喜极对酒放歌","dynasty":"明","author":"于慎行","text":"别君春花落，思君春鸟啼。春风吹远梦，夜夜到湖西。只言尺素迷江树，不道隔年即相遇。元方执御季常随。德星应卜贤人聚。揽衣出迎雨满衣，秉烛相看暑气微。炎天命驾三千里，如此交情古亦稀。笑杀山阴一夜舟，笑杀平原十日酒。把杯脱帽双眼白，放歌大叫无不有。与君譬如双吴钩，神精会合自有由。兴君譬如双飞燕，差池羽翼时相见。莫将逐客当沈沦，自是江湖合有人。试观青海营中月，试望长安陌上尘。羡君红颜发盈帻，我已如霜镜中白。回头三五少年时，半百光阴如过客。赤绳系日那得还，长鲸吸海几时乾。灯前起舞劝君酒，何处含情可尽欢。"}