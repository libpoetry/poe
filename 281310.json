{"id":"281310","title":"杂诗·犬吠出深巷","dynasty":"现代","author":"林朝崧","text":"犬吠出深巷，鸡鸣上树木。月黑四无人，胡尘眯人目。顷者五诸侯，兵败于函谷。苏君无相权，赂秦地遂蹙。遗民念旧主，千家齐夜哭。男儿重意气，大雠须报复。专诸善烹鱼，要离能击筑。嬴政非王僚，成败恐难卜。子房游下邳，白龙改鱼服。桥边受异书，人前不敢读。于留遇真龙，运筹得秦鹿。英雄灭虎狼，万姓受其福。当其未遇时，亡命亦雌伏。古来非常人，厄穷天使独。"}