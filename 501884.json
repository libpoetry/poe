{"id":"501884","title":"木兰花慢 送孔子远少府归东瓯","dynasty":"明","author":"林弼","text":"羡千年泗水，流圣泽、尚淙淙。远西引河源，东连岱岳，南下瓯江。如君一门簪绂，更风流文彩世无双。柳外藏书楼阁，竹间放鹤轩窗。弓刀暂尔拥旌幢。清誉蔼南邦。喜烟净妖狼，滩飞瑞鹅，月静惊厖。归去吴钩锦带，想高堂春酒正盈缸。菽水清欢未极，风云壮志休降。"}