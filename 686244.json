{"id":"686244","title":"云中曲八首","dynasty":"明","author":"卢楠","text":"将军羽箭射天山，闪日旌旗出汉关。夜月欲开青海嶂，秋风先到白龙湾。燕岱河山黑水分，胡沙北望接氤氲。桑乾斜映龙山月，碣石遥通鱼海云。元戎幕府倚天开，将校星躔四下回。汉垒天成标汉旆，云州日转作云台。高阙塞头杀气横，居延川内少人行。黄沙欲没李陵墓，明月长悬苏武城。夜半飞书报建章，交河新驻左贤王。即分骁骑屯榆塞，便发元戎出定襄。大将遥分西顾忧，鱼肠宝剑雪花流。阴风漫捲贤王阵，白纛看麾木叶楼。黄须羽帽破乌桓，丈八蛇矛血未乾。边马尽归元帅幕，蕃刀赠与故人看。白马青裘海上来，自言家住古秦淮。封侯未遂为人下，沙漠横行恐见猜。"}