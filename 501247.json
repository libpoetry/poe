{"id":"501247","title":"次韵郑兰玉","dynasty":"明","author":"张以宁","text":"一竿亭上客，大隐寄高轩。世德荣珂里，风期迈漆园。朝廷深简注，江汉壮藩垣。僦宅今王粲，藏书旧李繁。市声隔幽薄，野趣似遥村。宛宛山迎坐，迢迢水到门。风鸣松顶鹤，雨挂竹枝?。芳薜牵崇霤，圆荷点小盆。弄泉醒酒面，扫石健诗魂。邈矣嚣尘表，居然太古存。长鲸冬已戮，饥雁夜犹喧。柏署须纲纪，兰台待讨论。白云巢未得，鹏路伫飞鶱。"}