{"id":"1219422","title":"寄杨彦远隐君","dynasty":"元","author":"郑元祐","text":"子云家在让王村，昆弟三人行最尊。胜槩不烦多屋宇，醉乡元自有乾坤。蒙天锡福身长健，与物为春道自存。璊玉坠枝桃结子，翠幢罗盖竹生孙。按歌亲制萦云曲，教舞长开待月轩。艺足稻田青雨泼，睡浓嶶帐锦香温。不于野隐惭雌伏，政以朝趋怯骏奔。比迹梁鸿脱尘网，追踪巢父洗心源。佛香梵夹还投老，取次毗邪不二门。"}