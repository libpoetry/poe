{"id":"685734","title":"题四景山水","dynasty":"明","author":"邓林","text":"几日林霏暝不开，遥山飞翠入亭台。钩帘闲探春消息，一对寻巢燕子来。隔岸山风吹薜萝，傍溪庭院晚凉多。文禽飞去纤歌起，人在荷花荡里过。天开庐岳奠金鳌，气势凌秋分外高。闲倚云巢瞻秀色，洞庭飞雁杳秋毫。六出花开不待春，滕神工巧夺天真。野人富贵无心得，门巷璚瑶一夜新。"}