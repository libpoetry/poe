{"id":"688242","title":"山中赠别田拒山宪副","dynasty":"明","author":"朱浙","text":"玉树清芬不可扳，远书幽梦几间关。须知天上归田乐，早信人间行路难。千里不辞重命驾，一灯相对共开颜。青枫白露今摇落，惟有松枝待岁寒。露洗青天百尺台，山灵预报使君来。入门怪我头颅变，见面令人心眼开。草径谁当知仲蔚，鹅湖正自想东莱。海天佳处行须遍，且尽明年二月回。未雨欲行雨且休，客边琴剑滞深秋。重逢契阔何年是，再展从容半日留。童丱追随成白首，鼎彝勋业付沧洲。晓晴风扫攒峰出，碧海青天快壮游。昨日未晴今日晴，东暝曙色渐开明。潮回海岸苍苔滑，路没溪桥秋水平。人在他乡为逆旅，天教今雨试交情。三山驿外秋风里，白苧冲寒两弟兄。"}