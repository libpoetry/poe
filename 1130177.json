{"id":"1130177","title":"又和前韵二首","dynasty":"宋","author":"释德洪","text":"头白逢人宛似新，自嗟世态不容真。君才廓落宜无合，我语刚强屡被瞋。千里来寻非爱雪，一时行乐谩游春。邻居冷淡应相笑，数夕温然语话频。篇篇俊逸间清新，老阅群才始见真。秀却采莲溪畔态，豪吞指壁柱边瞋。肺肠旧信能缠锦，文字今知解斗春。笔力肯低容我和，诗成无惜寄来频。"}