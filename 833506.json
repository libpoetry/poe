{"id":"833506","title":"彩云归","dynasty":"清末民国初","author":"樊增祥","text":"珠帘不散小春寒。傍梅花、暂卸雕鞍。金橘香几盏和醅酒，银烛下、换了朱颜。忆城东、绮裘茸帽，拥薰垆小眠。可羡北台三老，鹤氅如仙。堪怜。江州司马，七香车、载到婵娟。胜常道罢，颓玉无力，侧倚床栏。荡湘波、明眸似剪，旧恨都聚眉山。琴床畔，卿是文君，谁是文园。"}