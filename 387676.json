{"id":"387676","title":"金缕曲·一晌檐花暝","dynasty":"清代","author":"樊增祥","text":"一晌檐花暝。界朱廊、轻虹两道，雁行严整。七宝楼台谁嵌砌，雅称红薇画省。与玉槛、瑶轩同凭。漫说梧桐长短事，视鹤高、松矮皆平等。庭草绿，鸟声静。云屏十二遥相并。倩谁传、红情曲折，玉箫吹冷。不许百花弹压汝，只恐花心未肯。便风雨、漂摇何损。合与芳梅同写照，看水边、月下横斜影。闲倚玉，玩清景。"}