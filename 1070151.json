{"id":"1070151","title":"空相僧舍书事","dynasty":"宋","author":"程俱","text":"午景入疏竹，堂阴筠粉香。疏帘扑空翠，无风自微凉。棋声破禅寂，日转幡影长。霏烟触垂瓜，泛乳搜枯肠。投局起寻胜，徘徊雨花堂。巢莲见灵龟，信有千岁祥。徐观乃跛鳖，圉圉循菰蒋。笑罢得叹息，是非可兼忘。却坐对谈麈，冰松想千章。斯须二三子，矫若惊鸿翔。府中有料理，不作功曹狂。"}