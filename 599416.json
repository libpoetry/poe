{"id":"599416","title":"后洞","dynasty":"明","author":"霍与瑕","text":"南一山，北一山，南北周遭十里间。乱石峨峨分紫闼，长松落落照澄湾。东一水，西一水，东西洄薄无涯涘。细流清浅大流长，高树檠青低散紫。此间真有最幽浔，谁向溪头问源委。我爱仙村有道翁，从来生长百山中。山水不知几行乐，渊源应自有高踪。青春结伴山前路，傍柳随花江口渡。自言身世本天台，飘飘谁共云间步。洞口寻春未是春，与君更进更清真。一湾一曲一翻景，千壑千邱千样新。行行直到源穷处，三十六天同一署。万花黄白总悠悠，一色沧浪无限趣。由来乌利紫姑诸老仙，都离鸡犬断人烟。深山久静抱贞一，体任虚无合自然。后洞后洞是诸天，人间别有一山川，我欲从君种玉田。"}