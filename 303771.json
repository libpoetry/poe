{"id":"303771","title":"水龙吟·北湖田氏水阁咏白荷","dynasty":"清代","author":"陈方恪","text":"紫骝嘶遍芳洲，旧家帘幕深深地。玉奴今夜，眠香正稳，瑶簪初试。骤雨方过，轻云暗染，顿添清致。怅扁然一舸，题红讯杳，相思意、谁堪寄。犹忆琅玕独倚。对西风、若有离思。翠腕欹凉，冰颐搁泪，素娥扶起。鱼淰波荒，梦魂不到，寒衣空委。怕明朝、碎尽芳心，分付断桥流水。"}