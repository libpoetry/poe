{"id":"220066","title":"潜心斋·古之学为己","dynasty":"宋代","author":"李处权","text":"古之学为己，今之学为人。始乎芒芴间，扩充遂无垠。克己而复礼，天下皆归仁。尼父百世师，道妙圣且神。天将为木铎，故未丧斯文。贤哉颜氏子，至乐忘其贫。语之而不惰，好学无与伦。孟子养浩然，卓尔踵后尘。万钟与千乘，不肯易其身。茫茫自圣哲，六籍经几秦。末学更多岐，学海无问津。伊川二先生，身修道愈振。当年从之游，不减洙泗滨。至今士气盛，亦复民风淳。柴子柯山秀，言厉即之温。由来思无邪，果见德有邻。潜心坐一室，淡泊遗嚣纷。收视而返听，自得于见闻。先生虽云亡，书在传日新。得味极钻仰，恍如入室亲。而我先君子，实预绛帐宾。我亦闻绪余，往往书诸绅。多言反成蔽，目击道乃存。藜杖一幅巾，骚晚来叩门。"}