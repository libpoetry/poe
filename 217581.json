{"id":"217581","title":"水龙吟·苇绡开得仙花","dynasty":"宋代","author":"赵长卿","text":"苇绡开得仙花，就中最有佳人似。香肌胜雪，千般揉缚，禁他风雨。缟夜精神，繁春标致，忍教孤负。怅潘郎去後，河阳满县，知他是、谁为主。多谢文章吏部。遇衔杯、不曾轻许。应知这底，无言情绪，难为分付。吹遍春风，耀残明月，总伤心处。待闲亭夜永，游人散後，作飞仙去。"}