{"id":"1060037","title":"题乐文仲惫轩","dynasty":"宋","author":"周行己","text":"古有大隐人，不必在林薮。屠钓得贤杰，能出汉庭右。用之即为虎，信是经济手。乐生淮海来，贫窭常露肘。乃翁病风痹，粥食不到口。下帘长安市，授经供卯酉。生涯一惫轩，貌作槁木朽。胆实大于身，豪气贯牛斗。往往或下人，恐是黄石叟。屈身以伸道，此事古来有。贫贱交分薄，益见俗态丑。丈夫岂得知，事定盖棺后。与尔同一笑，聊进杯中酒。"}