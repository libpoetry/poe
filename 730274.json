{"id":"730274","title":"朝鲜参政海崖使君游历至嘉州过访郡斋情深文明语及三韩国是并中夏大局忧愤形于词色殆豪杰之士也临行书联语见赠并祈一诗乃为长句报之","dynasty":"清","author":"雷钟德","text":"度关紫气晓初开，海外文光落上台。往日云山犹北拱，使星冠盖自东来。茗馀谈笑皆诗史，劫后沧桑付酒杯。依旧素车白马地，可怜周室亦蒿莱。"}