{"id":"816369","title":"送女弟","dynasty":"清","author":"黄遵宪","text":"阿爷有书来，言颇倾家赀。箱奁四五事，莫嫌嫁衣希。阿母开箧看，未看先长欷。吾家本富饶，频岁遭乱离。累叶积珠翠，历劫无一遗。旧时典衣库，烂漫堆人衣。今日将衣质，库主知是谁？扫叶添作薪，烹谷持作糜。尺布尚可缝，亲手自维持。行行手中线，离离五色丝。一丝一泪痕，线短力既疲。即此区区物，艰难汝所知。所重功德言，上报慈母慈。中原有旧族，迁徒名客人。过江入八闽，展转来海滨。俭啬唐魏风，盖犹三代民。就中妇女劳，尤见风俗纯。鸡鸣起汲水，日落犹负薪。盛妆始脂粉，常饰惟綦巾。汝我张黄家，颇亦家不贫。上溯及太母，劬劳无不亲。客民例操作，女子多苦辛。送汝转念汝，恨不男儿身。阿母性慈爱，爱汝如珍珠。一日三摩挲，未尝离须臾。今日送汝去，执手劳踟蹰。汝姑哀寡鹄，哀肠多郁纡。弟妹尚稚幼，呀呀求乳雏。太母持门户，人言胜丈夫。靡密计米盐，辛勤种瓜壶。一门多秀才，各自夸巾裾。粥粥扰群雌，申申詈女媭。汝须婉以顺，朝夕承欢娱。欢娱一以承，我心一以愉。待汝一月圆，归来话区区。"}