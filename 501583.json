{"id":"501583","title":"望成山","dynasty":"明","author":"林弼","text":"东南海水浮天地，千顷万顷波无际。舟行旬月不见山，忽见青山欲流涕。青衣赤发黄帽郎，吴中最能称最强。见山起舞索酒饮，众工喜忭皆若狂。云是成山东海阳，铁山一发遥相望。楼船直驾山中央，依稀可见齐鲁疆。潞河沽水已不远，愿豁喜目宽愁肠。忆我昔日观国光，东登岱岳临太行。龟蒙凫绎在眼眶，海云海水相苍茫。十年壮游三万里，观岳无山海无水。祖龙石刻空莓苔，小白堂封几荆杞。安得海水化甘霖，净洗寰宇清氛祲。相如早与论封禅，金泥玉检昭来今。"}