{"id":"659510","title":"蓉溪为御史大夫金公题次邃翁韵","dynasty":"明","author":"林俊","text":"蓉溪锦溪相并清，益绵二美元齐名。涪江东来始汇派，花月下映双溪明。溪边合有幽人住，颍水箕山不同处。大鹏飞歇寻上征，子凤文城会飞去。平分书屋真卧庐，万卷亦有李峤书。小坐芙蓉问秋水，花意人意溪与俱。千树亭亭青玉立，殷红艳紫纷然集。碧桃夭杏圣得知，就中别有阳和入。君不见露下秋高金气严，零落相对还相妍。万卉平林少颜色，皮剥叶老空自怜。雪干霜柯仅谁识，大松岁久龙蛇迹。小松直上不作难，咫强后手看亲植。"}