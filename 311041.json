{"id":"311041","title":"烛影摇红·橘灯与怡儿同作","dynasty":"现代","author":"郑元昭","text":"丹颗吹香，洞庭风味闲边领。纱窗佳夕学儿嬉，剖出新灯莹。添与兰膏炯炯，爱绛珠、玲珑摇影。玉荷吐焰，金粟含晶，一般齐整。曼衍鱼龙，邻坊箫鼓酣游兴。何如朱实结釭花，檀几春魂凝。消受年时好景。傍砚屏、晕红低映。冰盘更喜，还剩琼浆，酒余替茗。"}