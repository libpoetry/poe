{"id":"1131462","title":"送汤倅二首","dynasty":"宋","author":"虞俦","text":"青衫试吏古桐川，识面池阳别驾贤。但喜论交时一笑，不知为客度三年。新来怀抱愁分袂，此去功名好著鞭。未必九华清绝地，更能留滞玉堂仙。别乘词锋不费磨，江山得助想经过。离情柳色长亭暮，愁绪梅腮细雨多。渭北论文须细与，洛南问业念如何。有时尺素频相寄，莫负东来锦鲤波。"}