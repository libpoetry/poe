{"id":"1108666","title":"次韵赵优奏良爌投赠二首","dynasty":"宋","author":"刘克庄","text":"不留妄念著胸中，弋者何心更慕鸿。畴昔直前焚戆草，即今殿后著谈丛。放言遣兴诗瓢满，野史诛奸笔钺公。埋骨家山百无恨，圣贤厄蔡更徂东。秃翁无物可将行，在野安能致鲁生。曾伏端门攻鬼质，始知中垒是宗英。君如丹凤鸣尤伟，彼化黄熊罪尚轻。田里诵言仁圣悔，天其或者再升平。"}