{"id":"433642","title":"潼关炮声二首","dynasty":"近现代","author":"舒庆春","text":"瓦砾纵横十万家，潼关依旧障京华。荒丘雨后萌青草，恶浪风前翻血花。堪笑晴雷惊鸟雀，誓凭古渡斗龙蛇。山河浩气争存灭，自有军容灿早霞。一水惊蛇岸欲流，黄沙赤血撼天浮。奇兵无愧关河险，壮志同消今古仇。峪口新营嘶战马，山腰古道隐耕牛。连宵炮火声声急，静待军情斩贼头。"}