{"id":"482500","title":"罗浮歌寄洛阳李长史仲修","dynasty":"明","author":"孙蕡","text":"亭亭西樵峰，宛在南海湄。日华丽仙掌，影漾金银池。我昔扁舟恣长往，凌风浩荡烟霞想。寻幽更欲探神奇，复向罗浮事仙赏。仙家三十六洞天，罗浮夐与沧洲连。丹霞射影四山静，群真环佩来翩翩。蕊珠之峰数千丈，君时与我缘萝上。水帘直下飞晴虹，万壑天风度流响。山中刘郎司玉台，仙书授我琅函开。心如明月炯虚照，身与浮云同去来。此时会合那能再，尘土分飞忽三载。我行奏赋登金门，君亦乘轺渡淮海。淮海迢迢烟树深，相思岁晚结愁心。长风万里碧云远，何由一寄还山吟。山中洞房春寂寂，山中之人长叹息。松花酒熟人不归，瑶草春风几回碧。"}