{"id":"986901","title":"九怀 其二 苍梧帝","dynasty":"宋","author":"高似孙","text":"揽九州兮余忧，民将鱼兮谁瘳。水受令兮安流，菱芃芃兮方秋。老帝力兮茫茫，射神鱼兮飞舟。朝帝君兮不下，莽故疆兮生埃。踏苍龙兮倏东，栖灵游兮故宫。擢桂栋兮兰房，蕙帱兮荃床。翳残书兮罅?，杳空山兮神扬。神扬兮何极，有人来兮为之太息。湿刓石兮酒寒，隐怀君兮伤恻。荪桡兮桂楫，海若兮献月。采水碧兮紫渊，弄蠙珠兮冰穴。无一芳兮可酬，心难吐兮犹咽。砥柱兮汤汤，龙门兮阻长。事难古兮悲伤，迹苍奔兮蹇余以何往。朝欲逝兮河津，夕濯衣兮西溆。花涨兮波恶，鱼斗兮云舞。沐余冠兮嵯嵯，濯予珰兮楚楚。灵心怿兮来下，乃遗余兮芳杜。玩芳杜兮三嗅，时不来兮孰与。"}