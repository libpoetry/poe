{"id":"915206","title":"岁暮归自城中一病垂死病起遣闷四首 其四","dynasty":"宋","author":"杨万里","text":"病起行不得，坐久情不舒。倔强妻子前，欲扶羞索扶。且呼斑竹君，寸步与我俱。远行亦未决，聊复循庭除。平地谁云觉，陟降即少徐。平生四方志，八极视若无。西飞折若木，东厉骑鲸鱼。即今卧藜床，一起还九嘘。力惫志犹在，床头寻湛卢。"}