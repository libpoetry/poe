{"id":"1199523","title":"七日夜女郎歌九首","dynasty":"魏晋","author":"无名氏","text":"三春怨离泣，九秋欣期歌。驾鸾行日时，月明济长河。长河起秋云，汉渚风凉发。含欣出霄路，可笑向明月。金风起汉曲，素月明河边。七章未成匹，飞燕起长川。春离隔寒暑，明秋暂一会。两叹别日长，双情苦饥渴。婉娈不终夕，一别周年期。桑蚕不作茧，昼夜长悬丝。灵匹怨离处，索居隔长河。玄云不应雷，是侬啼叹歌。振玉下金阶，拭眼瞩星兰。惆怅登云轺，悲恨两情殚。风骖不驾缨，翼人立中庭。箫管且停吹，展我叙离情。紫霞烟翠盖，斜月照绮窗。衔悲握离袂，易尔还年容。"}