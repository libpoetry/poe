{"id":"433253","title":"天津诗词社成立感赋五首","dynasty":"近现代","author":"寇梦碧","text":"梦未成烟碧有痕，斜街心影许重温。衰年那复愁风雨，收拾莺花劫后魂。重理枯桐欲断丝，可堪诗国久无诗。荒年谷与丰年玉，谁道蛾眉不入时。多谢春工妙剪裁，温风催送百花开。千秋不歇海河水，化作心源滚滚来。诗情本自性情来，红紫纷纷漫剪裁。好向九州借生气，春风吹我笔花开。可怜无补费精神，早岁师黄晚学陈。劫火十年丹九转，风雷脱手便成真。"}