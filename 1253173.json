{"id":"1253173","title":"秋夜不寐三首","dynasty":"元末明初","author":"周棐","text":"高馆夜无寐，孤衾转萧爽。惊风振庭柯，落叶走阶响。沈忧静中起，离怀益难广。寂寞谁晤言，残灯耿虚幌。濩落颇已久，衰迟亦何甚。因念平生怀，悲悽不能寝。薄帷照明月，中宵益凄凛。展转殊未休，疏钟度高枕。昨日又今日，今朝又明朝。蹉跎竟何为，坐令颜鬓凋。代耕既非望，閒居亦无聊。孤怀共谁写，仰屋奏七谣。"}