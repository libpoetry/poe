{"id":"706555","title":"咏风戏作艳体","dynasty":"明末清初","author":"王夫之","text":"约约轻云敛，匀匀晚气凉。不教留鸟梦，何处有花香。绣幕鸳回翼，莲镫叶坠黄。窗摇三叠水，帘荡一波湘。宝鸭纤丝乱，笺鸾密宇藏。低回穿药槛，幽悄度兰房。结束舒袿带，萦纡绕紩囊。佩交情未许，芳袭妒何妨。却扇从花笑，飘裾趁草长。微温聊竹坞，无影到银塘。系臂蛛丝缠，当钗粉絮镶。蝶双愁易失，燕冷怯归忙。匀汗乾珠琲，回襟漾水光。停凝怜瀫浪，端重笑垂杨。暖阁扃金钥，鞦韆赛锦裳。暗尘禁冉冉，檐马错琅琅。藤合摇阴碧，菱开漏镜霜。迟归贪柳影，密语间松簧。绒缕穿针乱，花须斗草忘。闲情迷蕴藉，春思尽清狂。卯酒消微醉，云鬟乱夕妆。知谁千里怨，帆影望归航。"}