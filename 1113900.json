{"id":"1113900","title":"师正堂二首","dynasty":"宋","author":"李吕","text":"物我虽殊理本同，算来身教易为功。表端岂但日间影，德盛应如草上风。作字心君生笔下，照人眸子验胸中。平生得力今拈出，尤见操存合至公。颓垣荒蔓几经霜，今喜崇成背郭堂。雅欲援琴追宓子，时从退食咏羔羊。溪流碧绕如平篆，山木阴连不断行。祇恐诏公台省去，空教南国爱甘棠。"}