{"id":"1233144","title":"咏梅十二韵","dynasty":"元","author":"周巽","text":"积雪初开霁，微阳欲动时。美人倚芳树，佳讯到南枝。月冷琼瑶佩，春含冰玉姿。山中寻旧隐，雪后见丰仪。又是经年别，如何会面迟。轻清天所赋，贞白我能持。品出群英上，名甘处士卑。仙盟如可结，商梦不须期。岩野孤踪在，风霜两鬓垂。中心常自洁，真味少相知。落落烟尘外，飘飘云水涯。感怀时晚对，托兴咏周诗。"}