{"id":"524195","title":"送胡主事犒广西军便道耒阳迎母","dynasty":"明","author":"李梦阳","text":"七年重泛楚江舲，五两飘飖过洞庭。谕蜀长卿元建节，平佗陆贾亦谈经。地从湘口分吴徼，邑在衡阳对轸星。此去先过杜陵院，与谁同上合江亭。炎花瘴草供行日，徭唱夷歌引客听。鼯鼠昼啼诸峒黑，野猩晴语乱峰青。蛮荆本自勤周旅，南越终当系汉庭。荔浦技穷甘釜盎，梧川兵接诧雷霆。威馀虎豹藜难采，血蹂鲸鲵水尚腥。俄喜御书颁内帑，极知恩泽到重溟。兔临乌照谁非土，阴惨阳舒各有灵。巢屋羽毛春拍拍，洗天风雨昼冥冥。花明幕府频张宴，路出磨崖早续铭。马援还朝销薏以，冯驩傲世倚青萍。苍苍百粤悲南狩，渺渺三湘吊独醒。梦渚雁回书不滞，武陵云起思俱停。悲伤蕙草追金勒，点缀桃花惜玉瓶。若道朱弦无绝响，讵应黄发有遗刑。司徒邦计遥怜汝，粉署炉香不可扃。綵服便须随綵鹢，白头同离白蘋汀。"}