{"id":"686423","title":"祁山人游武夷追送李氏阡即席赋赠","dynasty":"明","author":"叶春及","text":"武夷多奇峰，九溪曲相连。窈窕信灵异，虚无俨群仙。昔我远游之，枕席生云烟。朝饮幔亭峰，夕泛驾壑船。忽忽六七载，冠緌为纠缠。脱屣苦不早，白发将垂肩。君今蹑其巅，使我双泪泫。碌碌复何为，妻子岂难捐。北风何其厉，游子不可羁。言指武夷山，岁暮以为期。朅来不入门，去矣亦不辞。平生抱奇气，頫首还自疑。丘壑与市朝，彼此固有时。君若过五曲，中有云谷祠。愿言搴芳杜，为我三拜之。泰山久已颓，嗟予将安师。张公湖海士，载酒官道隅。冠盖何缤纷，蔼蔼皆文儒。客行岂不遥，脱鞅还踟蹰。开尊藉芳草，门有双坟俱。借问泉下人，富贵今何如。寄语幔亭君，扰扰不可居。"}