{"id":"404896","title":"兰陵王·骤暖轻寒，客情多感。适醇士絜生相率和美成此调，遂亦继声。不觉难为怀也","dynasty":"近现代末当代初","author":"袁荣法","text":"市桥直。波影菭花更碧。桄榔外、朝雾晓烟，学尽轻阴弄天色。玄禽怨去国。还识。乌衣旧客。灯帘罅、谁念玉人，宽却罗裙费刀尺。欢娱渐无迹。剩水际荒歌，花下残席。朱樱垂子莺含食。惊落絮随步，落莎迎眼，韶光容易似过驿。况魂断南北。悽恻。意凝积。正宿酒杈枒，乡讯寥寂。云皋渺渺相思极。对一片津鼓，数声村笛。愁肠先醉，怕做与，泪万滴。"}