{"id":"577958","title":"题画山水","dynasty":"明","author":"邓林","text":"我是江南人，喜玩江南景。何人为君写此图，使我观之动游兴。青山如龙飞入云，石磴转斜双溪濆。浮岚隐映山下村，携琴难觅云中君。云中之君不出户，花落鸟啼春自去。丹崖翠壁杳难扳，惆怅何由展良晤。苍头扫云云不开，诸客且去明朝来。欲去未去吟兴动，临风一操江南弄。"}