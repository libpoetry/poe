{"id":"747595","title":"古剑歌","dynasty":"清","author":"黄曾","text":"铁花入土土花语，欲龙不龙笑蛰汝。精芒夜敛鸊鹈寒，髑髅啼煞青枫雨。锟铻一铸离宫愁，犀棱两面夸纯钩。大刑小刑作虹起，拔鞘欲舞天为秋。劫沙摄匣匣已空，黄金声价悲雌雄。自来神器久沦落，利用翻让铅刀功。杯酒英雄评得失，镫前重握千秋血。手掬西江一摩拂，红吐空山霹雳舌。"}