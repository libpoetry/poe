{"id":"1063711","title":"崇因会王敦素","dynasty":"宋","author":"释德洪","text":"眼高四海语英发，自应文章有家法。金陵地肺山川骄，要君诗句时弹压。东来藉甚名誉传，景星瑞鸟人争先。忽惊华气倾坐客，但觉人品春湖前。一杯春露容同啜，更看归舟登一叶。遥知笑语散惊鸥，万顷烟波上眉睫。念君怀中有卿相，何时摸苏一唾掌。要看儒林万口誇，文公诸郎能世家。"}