{"id":"1211154","title":"送陈渭叟还葛溪景德观","dynasty":"元","author":"吾丘衍","text":"葛溪去钱塘，一百三十里。仙人有遗迹，丹光玉泉水。昔年左仙翁，九鍊金色紫。服之上云汉，人仰空剑履。橘亭一何幽，笑尔千树李。苏耽亦仙人，临水昔种此。渭叟得真道，羞将钓璜比。摘芳咽金液，汲井漱晨齿。遥追两仙趣，抚掌白云里。居山十二载，松雪自知己。归去请勿迟，庞公厌城市。"}