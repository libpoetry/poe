{"id":"737222","title":"端砚","dynasty":"清","author":"黄任","text":"羚羊峡暗秋月高，紫云一片沈江皋。欲散不散能坚牢，风纹水纹相周遭。穷渊蕴结而甄陶，石工下缒斤斧操。诛求窟穴驱鲸鳌，羊肝鲜割微腥臊。拊不留手濡其膏，白叶芭蕉青葡萄。中有浮动千溪毛，纱帷画静松风颾。琉璃匣底鸣嘈嘈，夜郎之波牂牁涛。百川砥柱归宣毫，赓金石声宁非豪。"}