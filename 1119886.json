{"id":"1119886","title":"次韵子仓二首","dynasty":"宋","author":"陈著","text":"清溪游倦又浮家，带雪来观上国华。飞檄有声争致稿，通闺得荐已攒花。立看云雨蛟龙起，坐笑春风鸟雀哗。好向江湖忙著句，回头纶凤出南衙。君学柯山我学家，相逢悃愊两无华。有缘偶食金陵粟，连岁同听玉树花。各占路头图展布，不随人口斗諠哗。向来平实交相勉，笑杀粗心古押衙。"}