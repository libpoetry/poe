{"id":"509107","title":"寄伯颙通政司赵参议","dynasty":"明","author":"韩雍","text":"与君少同窗，仕也复同朝。朝行一日不相见，左顾右盼心无聊。有时往还坐书阁，夜雨灯前动春酌。有时联辔看西山，载酒携琴恣游乐。于今各在天一方，经年相望如参商。君虽未起得閒适，我却任重心忧惶。我忧惶，君閒适，且各相期慎眠食。莺花烂熳皇都春，迟我归来与君乐无极。"}