{"id":"304660","title":"六丑·海裳，和彊村老人","dynasty":"清代","author":"陈曾寿","text":"记嬉春酒醒，有绝代、秾华初识。怨风正狂，残妆欹翠羃。零落谁惜，越见丰姿好，晓来清露，浥袖痕都湿。强扶倭堕终无力，愁乱丝垂，红凝泪滴。凄惶几回凭立，尽芳阑叩遍，幽恨无迹。流光虚掷，又天涯远隔。往事如残梦，难再觅。东园渐入丛碧，听杜鹃啼后，断无消息。乘风愿、早输归翼。空瘦损、去住春心应自，悔逢倾国。轻阴乞、漫相云色。剩爇天、一寸寒香炷，成灰拚得。"}