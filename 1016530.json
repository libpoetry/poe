{"id":"1016530","title":"司空山歌","dynasty":"宋","author":"释择崇","text":"司空山，在云外，时人到得方自在。我今随力幸登临，四顾巍巍无向背。绝遮拦，难比况，千山万山齐恃仰。九夏炎炎雪正飞，三冬飒飒华初放。春不荣，秋不落，隐隐昭昭倚寥廓。直下人间咫尺间，欲上之人难措脚。人迹绝，野境宽，触事无能懒散便。有时向日岩前坐，有时乘困日高眠。不学禅，不修道，只么腾腾恣颠倒。百种无求个野人，随分随缘能作造。不从他，不觅己，一句灵灵万缘里。自从识得祖师关，历历明明此为始。无妙名，无忌讳，来者向渠只么是。任你千般与万般，何曾出得个些子。分明说报知音，目炙风吹不用寻。须弥南畔相逢著，积翠台边旨更深。旨更深，谁会得，东村王老眼前黑。李四张三不信伊，问尽邻家转疑惑。转疑惑，不较多，为君吟作司空歌。宫商角徵任吹唱，角徵宫商争奈何。"}