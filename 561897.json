{"id":"561897","title":"大江东去和东坡词三首 其一 忆旧游呈陆俨山学士","dynasty":"明","author":"严嵩","text":"记得当年，携客棹、曾览吴淞风物。黄浦矶边芳草径，因叩朱门素壁。宛似游仙，真同忆戴，夜泛山阴雪。挥觞觅句，不让一时才杰。秪今遥指江云，重吟海树，高兴依然发。四十年来同宦侣，不觉飙驰星灭。槐省垂鱼，凤池鸣玉，相对俱华发。君恩报了，五湖重访烟月。"}