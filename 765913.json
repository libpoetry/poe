{"id":"765913","title":"沁园春 题徐湘浦世叔临江观弈图","dynasty":"清","author":"熊琏","text":"羽扇轻衫，层台小立，兴趣悠然。爱江流滚滚，征帆一片，棋声落落，玉子盈盘。手战何人，输赢一著，便作千秋胜负看。消尘累，想招来佳客，合是神仙。数峰江上青山。正拂面、清风出树间。笑争心纸上，谁甘退后，旁观局外，我转偷闲。放眼高瞻，开怀远寄，万顷苍茫映碧天。披图画，知宦情如水，总付云烟。"}