{"id":"1219194","title":"王元章白描梅","dynasty":"元","author":"郑元祐","text":"王郎笔底无纤尘，只有万斛江南春。疏花冷蕊禁不得，珠明玉润前森陈。珊瑚交柯撑铁网，金铓铄日张龙鳞。咸平处士西湖滨，风雪满头肌肉皴。长歌短吟梅树下，声诗写得梅花真。王郎晚载剡溪雪，舣舟孤山一问津。色香声尘尽夺取，高挥大抹骇世人。旧时娟娟里湖月，清光长照无疏亲。"}