{"id":"506837","title":"送太守李公载赴任大名","dynasty":"明","author":"杨荣","text":"清时重民牧，出守需才良。每当铨授际，遴选循旧章。李君台端彦，令闻如圭璋。风采动朝著，廷臣交荐扬。大名畿内地，委寄非寻常。拜命沐天恩，旌节何耀煌。五马出都门，行行涖黄堂。疲癃待苏息，奸慝应避藏。宣此涵育仁，慰彼绥柔望。吾闻狄梁公，勋业著有唐。当年守兹郡，遗爱人不忘。怀哉瞻云念，忠孝垂耿光。君喜有双亲，咫尺隔太行。迎养良可遂，讵用增离伤。民安蒙惠化，亲寿乐时康。愿言继前哲，千载同流芳。"}