{"id":"685420","title":"耕乐吟二首","dynasty":"明","author":"贝琼","text":"南村北村喧仆姑，一雨已苏百草枯。青稻如云不见涂，木龙三伏閒在隅。检源之乐人间无，阿翁哺雏妻饷夫。生来不作章句儒，但拟百斛量明珠。东家击鲜大作社，西家酒熟携满觚。诏书昨日五门下，天子尽赐今年租。近天不必城南社，范蠡湖头一茅宇。瓜生陇上已离离，亘长南山少荒土。出门岂识卿相尊，对客何忧子孙鲁。岁祈五风十日雨，上无飞蝗下无虎。四海从今尽中国，作歌且为歌洪武。但存父子与君臣，风俗当如结绳古。"}