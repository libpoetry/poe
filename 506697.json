{"id":"506697","title":"白雉","dynasty":"明","author":"杨荣","text":"忆昔成周时，德化何昭彰。万国悉宾贡，白雉来越裳。至今千载下，简册尚流芳。我朝际昌运，至治跻虞唐。列圣启鸿业，恩泽覃八荒。我皇御宝历，继统握乾纲。于时民物丰，和气为祯祥。白雉出西陲，奇异非寻常。迢迢数千里，持以献明堂。肌肤瑩凝雪，毛羽净涵霜。皓鹤忽避彩，素鹇亦韬光。禀兹金气纯，上应圣德昌。百辟皆欣抃，拜舞簉鹓行。微臣忝朝列，咏歌遂成章。愿效封人祝，圣寿同天长。"}