{"id":"889631","title":"答客难","dynasty":"宋","author":"吴芾","text":"我治湖上园，占断山水窟。幽事日相关，颇觉无暇逸。有客来相过，云欲救我失。谓我虽爱閒，未得居閒术。众人役利名，公独役景物。固与众人殊，未免俱汩没。孰若淡无营，燕坐一虚室。百念尽消除，百事付真率。物来则应之，岂可自撄拂。客言非不忠，我意客未悉。万物仗境生，百果因花实。我闻洛阳城，名园浑比迹。至如司马公，朴素世莫及。有园号独乐，晚岁亦加葺。人心固不同，岂能尽如一。顾我病且衰，行年将七十。光景去不留，馀龄那可必。要当且逍遥，乐此桑榆日。宁如土木偶，终朝长兀兀。况有佳山水，兹焉久蟠郁。地灵尽发露，一旦为我出。若不一领略，无乃太拘执。何妨几席间，时与相顾揖。择胜把酒杯，搜奇入诗笔。犹恨景物多，未能尽收拾。他人视若忙，我心常自佚。人无所用心，先圣每忿疾。既不学群儿，诧仙仍佞佛。不有博奕乎，为之犹胜弗。客既闻斯言，语塞几若讷。因为客书之，聊以志彷佛。会须画成图，继取王摩诘。"}