{"id":"748526","title":"拟古 其八","dynasty":"清","author":"王拯","text":"旄头百丈雄，帅节青云高。戏奇本偏将，枉使牙纛豪。朝官走相谒，投笔尽班超。阘茸大藩吏，转面还相朝。帐前别将军，出入带弓刀。位尊命乃重，深拱日逍遥。计从再起踬，意气凌嵩乔。军中日佳气，楼阁出蜃蛟。陋哉诸侯壁，日饮投河醪。艰难事版筑，曾不得嫖姚。日暮落旗门，中军夜寂寥。明镫乱银烛，帐底曳红绡。赳赳王浑邪，书至愿属僚。输诚又夜郎，景附不待招。龙鳞与凤翼，翕曶尽金貂。亦有穷途士，来归薮逋逃。趋承片语合，薰沐不崇朝。果怀左车策，同建卫霍劳。大功方筑第，安论百石椒。哀哉上东门，长啸凌冲飙。纤儿生白眼，感叹过津桥。"}