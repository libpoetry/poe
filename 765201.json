{"id":"765201","title":"读《史记》四十首 其二十三 骑昌项","dynasty":"清","author":"张晋","text":"怪事咄咄笑千古，骑项问我何如主。而公慢侮自昔然，溲溺往往污儒冠。骑周昌项何足言，膝上日拥如花貌。欲易太子谁敢道，臣昌期期不奉诏。吕后侧耳听东厢，感激何以醢周昌。君不见，赵尧画策周昌往，忠臣已作戚氏党。使者三反王不行，臣口虽屹项则强。"}