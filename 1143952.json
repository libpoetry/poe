{"id":"1143952","title":"思家五首","dynasty":"宋末元初","author":"方回","text":"忆昔年垂五十时，紫阳山下结茅茨。閒花野竹三间屋，皓月清风万首诗。得罪权臣常自笑，逃名市隐复奚疑。寿登钓渭真惭愧，不学空令有四儿。湖海今非昔妙龄，未容许汜识陈登。归心七里滩头棹，客思三茅阁上灯。雪里梅香寻酒媪，雨前茶好待诗僧。近来衰老嗟何似，怕啖杭州六月冰。世道骎骎似可咍，多年吾已似衔枚。品题已定门人叛，议论方公敌国来。瓦砾敢侔珠玉价，茅茨谁办栋梁材。渊明归去庐山下，未少黄花酒一杯。弱冠吟诗六十年，自然熟处有肥仙。坡翁追和陶元亮，谷老深惭白乐天。苦李道傍人不采，蟠桃海上事空传。平心定气求中道，佳句无穷在眼前。黄山三十六峰豪，南照城楼百里高。五岭旧坑金作砚，双桥新酿玉为醪。浙乡巨舰供鱼鲞，淮郡骈肩致蟹螯。牛尾狸兼马蹄鳖，消得坡仙赋老饕。"}