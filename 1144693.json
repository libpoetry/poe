{"id":"1144693","title":"濉阳八景 洋背春烟","dynasty":"宋末元初","author":"黄元实","text":"平芜百亩敞南郭，四散人家隐篱落。翳翳桑麻晓色浓，霏霏竹树晴光薄。大厦微茫垂柳边，残烧杳蔼苍山前。侍郎故园渺何许，玉涧日煖流寒泉。苍涯倒浸太阴黑，倾动变化在倏忽。玉盘一夜出龙宫，金波万顷涵蟾窟。木犀香湿露满山，斗角光动风生澜。何人拔剑插桥柱，直通银河上广寒。碧空直耸石桥杪，一径林间几萦绕。不窥城市入境中，上梯宫殿出尘表。潮师咸道雁塔高，三分留记龟石牢。此地令人忆谢傅，何当携手同游遨。嵬嵬圣石倚霄汉，障断濉南山一半。荒郊冰柱尽消融，霁日琼崖尚璀璨。鹤仙剪木飞云端，玉女弄月坐石盘。可怜射猎人物远，瀑凌万壑弓旌寒。溪西诸峰崒且壮，一峰秀出横屏幛。晴川落日漾馀波，碧树红霞闪清涨。青山咫尺常相望，旸谷万里昭回光。谁能乘风度绝顶，空陵倒影观扶桑。宏博坊前望溪曲，沙平岸涧水深绿。孤舟妥帖若乘槎，短棹咿哑如转毂。行□憧憧风雨忙，济川滚滚流泽长。谁谓江河渺空阔，半篙一苇俱可航。沈沈绀宇据城阜，屹屹云楼挹星斗。画廊风静木鱼閒，青山日出华鲸吼。蒲山蒲谷俱闻声，随叩随应何容情。唤回迷途有归客，一滩月色浮空明。凤山胜绝三不见，竹木苍苍隔台殿。仙宫云构接丹梯，清昼璆声袅香篆。步虚讽彻瑶草凉，朝真斋罢紫芝香。侍宸白日骑鹤去，雷符绕壁馀神光。"}