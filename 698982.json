{"id":"698982","title":"内阁二瓷缸乃宪庙所赐种莲者三年不开已今年盛开因赋二首纪事","dynasty":"明","author":"徐溥","text":"谁道盆池有许宽，荷花着雨溢清寒。风前两两如相语，水面亭亭自可观。大世几同黄阁赏，化工宁费绛绡攒。烦襟五月何由涤，香露淋漓泻玉盘。太液池头一种分，香风乍起隔帘闻。清留叶上团团露，红动波间冉冉云。道眼濂溪曾入咏，仙姿姑射易成醺。年来定有如船藕，莫问当时太乙君。"}