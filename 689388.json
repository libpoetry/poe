{"id":"689388","title":"和郑给舍七夕对雨","dynasty":"明","author":"佘翔","text":"木叶萧萧送雨声，明河风浪暗中生。人间尽道天孙巧，机杼空含此夜情。飞来暮雨妒婵娟，隔岁星期一水悬。却恨云间青鸟使，衔书不向月中传。淩波空负隔年期，河汉相望双泪垂。才到新秋悲宋玉，巫山赋就雨祁祁。年年玉渚驾晴虹，今夜双星黯淡中。泪洒霓裳收不尽，随风轻著蓼花红。"}