{"id":"1031739","title":"疏斋用前韵记响山之游依韵奉答","dynasty":"宋","author":"潘从大","text":"空山在昔森万松，两贤曾此登虬龙。流风馀韵无时终，我来寒栖鬓成翁，人生出处何心同。梦破邯郸几富贵，战退蛮触相长雄，静定要与山争功。绣衣光华照岩壑，豁然纳我云梦胸。群峰飞翠匏樽中，仙源还□渔舟通。须臾烟霏散空濛，楼观隐约孤城东。感慨千古思无穷，啸歌抵掌生英风。黄金易求此乐少，野人何计箪瓢空。"}