{"id":"1045118","title":"送秦漕","dynasty":"宋","author":"徐积","text":"维古之人，厥修有道。使臣之美，于诗可考。其马维良，曰骐曰驹。六辔贲如，如沃如濡。而况其身，洁不可污。身不可污，其可辱乎。载驱载驰，载驰载驱。虽则驰驱，咨询咨诹。以来厥修，聚其所闻。使于四方，如圭如璋。烨烨煌煌，为国之光。其美无疆，后人不忘。维时不忘，而有斯人。斯人维何，维古人是思。古人是思，是思是为，如璋如圭。如圭如璋，维德之辉。如酝如藉，维德之仪。维德在躬，维日不足。是问是辩，善也弥笃。美哉是乎，诚自中出。诚隐而显，成己成物。维诚则然，亦在所勉。勉而弗已，终之不倦。所往所居，老生腐儒。穷商贱贾，野人山夫。彼所知者，出于精专。情伪利害，穷根到源。其可遗乎，可使之言。"}