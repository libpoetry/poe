{"id":"801488","title":"毕孝子宁古塔负祖父骨归里","dynasty":"清","author":"余京","text":"混同江畔沙草黄，阴云昼翳天无光。羁囚廿载老为鬼，往往夜哭思家乡。虬山孝子痛父戍，赍志穷荒愿身赴。蕙兰憔悴悲春晖，早向秋风委霜露。铁岭辽河五十秋，旅魂漠漠伤淹留。鸡竿明诏下鳌禁，忽许枯骼还山丘。孝子遗孤年已壮，帝阙奔号请归葬。西曹求檄颁故迟，踯躅京华家破丧。万里穷多事远征，饕风密雪逾长城。呵冰须发晓每冻，闻角区脱宵常惊。幽泉负骨旋乡里，马鬣齐封堂斧似。两世精诚事竟成，不愧一门双孝子。"}