{"id":"1116882","title":"尚书左丞赠开府仪同三司邓公挽辞三首","dynasty":"宋","author":"苏颂","text":"气缊江山秀，人如圭璧温。一登文石陛，遂直紫微垣。论议中司见，谋猷内制存。公孙宿儒誉，垂老上金门。未正阶槐位，先登省辖崇。帝方咨傅野，天遽夺杨公。黻冕恩褒德，箫笳礼送终。淮滨故人在，一恸向西风。贡部抡才选，高风素所钦。方闻二道策，献纳百官箴。荣滞登台晚，周爰注意深。有时无命叹，遗恨古犹今。"}