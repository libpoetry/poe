{"id":"1111306","title":"华亭百咏 顾亭林","dynasty":"宋","author":"许尚","text":"旦暮潮流急，东西径路斜。无从质疑字，共属野王家。萧萧兰若地，知是府君居。祠事今谁奉，吾来一叹吁。地胜风雷吼，人疑涌海潮。将军英爽在，何物敢兴妖。激浪闻澎湃，山神阴力多。风涛归指顾，海若敢谁何。浮钵来沧海，幡然厌世尘。补陀崖畔月，长照定中身。濆涌悬崖下，泠泠注不穷。将期挹甘冷，弱水渐难通。已出天池外，狂澜尚尔高。蛮商识吴路，岁入几千艘。瀰漫达迥野，潮汐往来频。惯识松陵路，重来不问津。浚极疑无底，丰棱定有因。沈沈中夜月，照影属何人。二陆为童日，驱驰屡忘归。至今桑柘响，禽鸟尚惊飞。展武沈沦后，波澄一鉴明。桑田复更变，触目总柴荆。狼秦崇苛政，有女亦蒙冤。欲吊兴亡事，神应耻重论。洸荡云閒路，奫沦一水深。月光涵露重，遥听九皋音。玉殓知无有，香魂计已销。频来吟楚些，岁久若为招。治盛周康世，东游岂信然。城闉亦隳废，门堞漫相传。庐落皆无有，依稀古堞存。登临认遗迹，林莽暮烟昏。岁久阡原变，平时草木深。英才没黄壤，旧事不堪寻。华亭今何在，千年谩有名。披榛问遗裔，寂寞一伤情。短棹经由处，风披藻荇香。中宵孤鹤唳，片月映沧浪。叹昔秦皇帝，何年此逸游。迢迢大冈路，千古为嗟羞。畸岖寻古隧，衰草隐寒原。欲读将军事，丰碑祗半存。览德来何代，慵归丹穴藏。甘心化为石，万岁瑞吾皇。秘宝封坚石，山灵谨护藏。欲为中帑助，时复露辉光。人与室俱化，阴森松竹寒。时时见孤鹤，疑此守神丹。冠盖游从日，欣然萃一乡。田原总如昨，谁复嗣馀芳。呼吸湖中水，山椒寄此身。洞门风雨夜，电火逐霜鳞。双鲤何年刻，悠然鬐鬣全。登临忽怀远，尺素若为传。辛勤成雁塔，俄赴积薪焚。静夜眈眈影，疑来护刻文。路涌金沙地，高人此筑庵。为询林下客，妙语与谁参。林外三椽建，常思愒息时。莫教嫌迫窄，中有五须弥。殿阁辉金碧，遐观足画图。维舟一登览，误涉小方壶。神居阴物护，臬阈捍洪波。莫虑蛟龙怒，年来畏叱诃。记得荷香里，蛾眉唱采莲。千年龟欲总，不见叶田田。壮士为儒耻，捐躯志所甘。无名豫青史，幽愤亦何堪。庙貌逾千祀，泥封古碣昏。传云素王宅，真赝与谁论。疆场功成后，归来卜一邱。当时应种德，名字播千秋。延袤三乡外，东流与海通。河神屡加惠，帆借往来风。索寞东郊远，仙禽尽此藏。梦回明月夜，林杪响圆吭。千里平沙地，联通江海湄。谩传因激浪，疑是蚌成基。疏凿人何在，流功几世馀。农氓诵名氏，不数郑公渠。泛泛松江水，迢迢笠泽通。万年知禹力，灌溉有馀功。厅左清閒处，金猊罩宝香。令君今学道，来此吸朝阳。伊昔弦歌治，能声著海隅。升堂想遗迹，励志欲齐驱。檐角衔墙固，明疏护翠罗。公馀秉谈麈，竟夕对金波。舆梁斜倚处，檐影坠清流。往往抽簪者，常为孺子羞。刻凿知何谓，弥年亦有神。宵行无足怪，一吼已惊人。瓦木明丹垩，初期镇此方。石梁今欲圮，尤益富蛮商。妆点林泉趣，销除市井心。平生跧伏计，到此意偏深。阴功周邑境，南面固宜然。毋复论民事，神今惮改迁。日日黄尘路，喧豗涨市声。神灵自安此，不欲变名称。忆昨登临日，卿云正四翔。重来穷目力，天末起祥光。矻立应千载，传因海眼成。蓬莱水清浅，曾不见敧倾。高门收画戟，即此建精蓝。施予恩虽在，缁流绝不谈。拄策徐徐上，回环佛顶游。九山俱在望，目断暮烟浮。邃宇中何有，台山五百尊。云何困人力，金像总尘昏。令威仙去后，遗迹叹成非。华表成乌有，何年见鹤归。邮亭临爽垲，杗廇架修虹。我亦轮蹄客，心期访士龙。门垣虽蠹坏，古屋尚深沈。鸟雀犹知避，斯民盍致钦。明主东封后，龟蒙望益尊。巍然此行宇，时许荐蘋蘩。蚤为儒冠误，齐心学竺乾。而今林下塔，夜夜戒光圆。神物幽潜地，沧沧水接空。不缘尝应祷，谁识有殊功。扪萝通一径，修竹蔽中篱。只有奎章在，龙神暗护持。林外初晴后，斜阳满芰荷。频来指灵鹫，此去路无多。谁得陶朱术，修池一水宽。皇恩浃鱼鳖，不复敢垂竿。猎猎风蒲外，渊渊明月秋。诗翁浮短艇，弭棹看浮鯈。潋滟湖光好，荷风六月凉。倚栏吟不倦，鱼鸟亦相忘。养鹤人何在，湖边水尚清。唤回中夜梦，滩上戛然声。吕梁观已远，沂水浴应难。却倚亭前柳，时时照影寒。夜静蒲萄皱，云舒玉鉴凉。筑堂人不见，樽酒暗相望。日暮虾须卷，亭中雅燕开。微风起蘋末，波影动樽罍。净观今何在，唯馀柏色新。栖栖抱瓮者，不是鍊丹人。蟠根知永远，曲干耸蛟虬。闽贾蒙私庇，年年此荐羞。俯拜祠堂下，遥思弼汉功。吁嗟孝宣帝，忘德太匆匆。爱此楞伽士，勤修戒行成。文龟亦知善，来听讲经声。有人明七净，蠠没缔良因。叹惜流风替，谁为无垢人。仙路多官府，真人未上升。松窗霜月白，相对诵黄庭。芳草池塘暖，东风桃杏繁。春归人亦散，寂寞锁园门。晋杰云亡久，嘉名未遽湮。严祠坐遗像，犹解福吴民。施水功成后，眈眈梵宇深。升堂瞻貌象，默会祖师心。阴曀楸梧里，鸟鸣落日中。九原人不作，明赞亦何功。鹤驾乘风去，千年竟不归。石梁凭望处，空复白云飞。勾曲山头客，遨游到市尘。星冠顶霜月，夜半正朝真。明眼知何在，山门久寂然。宗风未沦替，还喜一镫传。凫舄栖迟地，池流一径斜。先生久清苦，不肯竞纷华。定回人寂静，绕鼻碧莲香。却认循檐月，摩尼发夜光。"}