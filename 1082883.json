{"id":"1082883","title":"答普贤梦石纪梦授观音偈","dynasty":"宋","author":"释慧空","text":"补陀大土观世音，位超灌顶佛长子。不取正觉不涅槃，大慈悲等众生界。以如幻智入我梦，示身为石令我取。入手光严觉即无，无中度我观音在。俄而梦石一信通，授我大士栴檀像。空无定居懒惰久，礼敬供养心常疏。云何大士与梦石，不付他人惟付我。譬如良医视患众，各随其病授其药。空今病处正在懒，是故二彼用同时。慈力欲我如观音，一身普现一切处。辩才欲我如梦石，一法圆成一切义。懒无根蒂当处平，道有萌芽随念长。仰观仁意乃我愿，敢不再拜而钦承。惟愿菩萨大慈悲，受我少分之供养。戒品为香万行花，勇猛为幢坚固座。愿云定水功德山，慧灯智日清凉月。所陈妙乐皆法喜，所列珍羞尽禅悦。一一遍满虚空界，念念出我清净心。心无所住供亦然，是则名为无尽供。普愿我等诸佛子，见佛尽作如己想。而无彼己同异心，乃至梦中亦如是。虽恒观世间如梦，而能广作诸佛事。虽常观诸法如幻，而能力转大法轮。当知如梦如幻法，非眼境界惟智境。东山说偈梦石纪，见者悉成无上觉。"}