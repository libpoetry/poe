{"id":"496079","title":"大江东去 其四 春日喜雪，次东坡韵","dynasty":"明","author":"夏言","text":"新春前后，见三白、真是皇家瑞物。万里江山同一色，晃漾银城铁壁。田父增欢，都人咸喜，相庆今年雪。琼楼玉宇，望中掩映雄杰。长安景色堪夸，指瑶林琪树，依稀梅发。寂寂千山飞鸟静，野径人踪稀灭。素夺鸥群，皓迷鹤屿，翠失长松发。元宵节近，交光应待明月。"}