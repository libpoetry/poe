{"id":"642075","title":"处静轩为饶季明赋","dynasty":"明","author":"王绅","text":"太虚屏蒙翳，森然罗万象。澄渊能鉴物，妍媸如在掌。倏焉遘风云，对面成惝恍。灵台本熙熙，微妙复虚敞。明与日月同，量比天地广。情欲或来牵，居然蔽尘网。伊人事清修，飘飘脱羁鞅。恬淡百虑消，端居志潇爽。每怜牛山木，戕伐无时长。力探作圣功，处静以自养。怀哉太极翁，千载绝遗响。兹轩著嘉名，劳我重嗟赏。"}