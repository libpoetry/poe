{"id":"569202","title":"故令尹关中王翁修西方业而滇南王太学持即心之说胜之颇成龃龉寻太学入谒博士选将行余呼酒与息诤而别","dynasty":"明","author":"王世贞","text":"关中王翁慕乐邦，焚香礼诵朝暮忙。两儿计偕从放落，一媪牵衣任夜长。滇南王生拍手笑，翁岂欲产莲花房。野人心净佛土净，有口不复挂西方。问余谁者得衣钵，余亦左袒滇南王。忽然别我向京辇，谒选且赴中书堂。蹇驴席帽辞江乡，此时关中意气强。远公破例沽米汁，留与彭泽同一觞。天宫人世俱茫茫，它年但坐青毡破，不妨归去无津梁。"}