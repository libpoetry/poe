{"id":"613463","title":"宝剑篇赠陈子明","dynasty":"明","author":"李之世","text":"吁嗟宝剑何神异，莫是鬼国之铁、昆吾之炭铸炼而成此。请看龟文与缦理，色与青蛇差相似。灵气莽莽含天晴，混元太如合流形。阴阳媾交五行会，神工鬼哲殚经营。尘埃安得此奇物，白虹赤电降其精。世人见此三尺铁，看与铅刀差无别。即看铅刀居然别，就中神异不可说。鸊鹈模糊血花明，一种霜风寒冽冽。千年玉匣秘不开，龙虎盘拿蛟螭结。此剑一出无所藏，直之无上横无旁。左熻右㸌不可当。划然天地倏低昂，中宵北斗悬清光。含辉遁景无人见，此物由来镇非常。"}