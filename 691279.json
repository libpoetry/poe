{"id":"691279","title":"阊门竹枝词","dynasty":"明","author":"李孙宸","text":"十五吴儿学弄潮，潮去潮来惯使篙。只为秦淮人不喜，非关风浪怕山高。鸦青袷子鹅黄衫，门外买花门内簪。风光非独侬为惜，归船两两又三三。谁家游冶紫骝缰，颇似狂夫旧骕骦。何事阊门朝暮过，又教侬误上楼望。千钱一箧买吴丝，摐锦桃花竞巧奇。辛苦不辞供杼轴，近来添索解官资。生来蟢子解穿罗，生来吴童解打歌。旧曲新腔随意变，枫桥日日画船过。昨夜阊门月晕重，今朝定有石尤风。我劝征帆好归去，风波且不到房栊。"}