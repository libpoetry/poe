{"id":"811991","title":"春日农圃言","dynasty":"清","author":"孙元衡","text":"老农饮春酒，向客舞婆娑；手中执双壤，将以歌太和。我豕突阴壑，我牛砺阳坡；鹅黄鸭头绿，池平水不波。二月刈新麦，三月布新禾。一丘输五斔，所用未为多。步入西园中，三径被苔藓。瓜叶尽绵蛮，归心欣欲展。老圃为我言，此乐良不浅。瓜田初辟时，滋蔓甚繁衍。子母互钩带，陆离灿朝睍。凿破水晶寒，琢成红玉软。远产珍先时，岁输例常典。"}