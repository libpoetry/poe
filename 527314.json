{"id":"527314","title":"战城南","dynasty":"明","author":"何景明","text":"战城南，戢不息。朝战城南，暮哭城北。积尸累累，肉腐鸟不食。放马泽中，雪没马腓。沙寒草枯，不得马肥。北风夜吹，胡兵四围。我欲上马，马瘦不驰。我欲射箭兮，硬不开。但语城中亲，汝出收我骸。战城南，君莫悲。猛虎啮人，翔于山垂。欲食虎肉，不避虎威。男儿立功，横行四夷。生当公侯，死当白骨归。"}