{"id":"206988","title":"咏归堂·浣花炫春澨","dynasty":"宋代","author":"叶适","text":"浣花炫春澨，濯锦绚晴浦。成都信繁会，此水工媚妩。岂无濠上亭，蹙步难仰俯。誓言违市朝，卜宅近幽阻。沃沃葵苋畦，焰焰棠杏坞。朝曦湿浅濑，暮色生远渚。循涯咏未厌，引流络其圃。蘋荇依篱樊，凫雁宿庭户。长松百里外，物象争渺莽。时平乏隐沦，蓑笠自歌舞。岷江志东向，激射走吴楚。胡为滞淫之，飞坎圣所许。"}