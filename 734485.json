{"id":"734485","title":"徐仲光先生至或见之日者肆过访不值","dynasty":"清","author":"涂斯皇","text":"我思李邺侯，衡峰寄高躅。复羡贺季真，归老鉴湖曲。仙骨被霞裳，迈年粲紫玉。二公处中朝，不为名利束。卓荦徐先生，天衢骋骥足。茂龄脱尘网，傀儡视世局。宁谓宦情淡，良由忠怀笃。姑山何神秀，高隐终南续。夜起星参横，少微正炯烛。我欲从之游，邈然绝攀躅。"}