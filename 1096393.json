{"id":"1096393","title":"谒赵仓使二十一韵","dynasty":"宋","author":"释居简","text":"昔分淮东天，河海幸潜济。悠悠不知远，仅一衣带水。今兹一道惠，列城洞明伟。可望不可及，弱水三万里。山林日深窅，踸踔坎井底。勇闻誉盛德，半属天下士。古调振骚雅，时样列骈俪。苦语杂颂咏，恶石必先耆。在御必骁腾，在治必精美。谨于千虑失，讵忍一得弃。谽呀浩如海，就下拓涯涘。朝夕不知了，莫测方寸地。老我不足为，把茅冷云际。楼欠元龙卧，门寻子云倚。小振伽梨肩，载整蒙茸刺。高视藐豪放，细意问奇字。倚门勿麾之，我欲见君子。况夫君子乡，畴曩屡游止。盖代品题手，声光动天地。公乎皆隽髦，愿听星辰履。大雅傥可作，郑卫赖一洗。"}