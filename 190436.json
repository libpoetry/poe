{"id":"190436","title":"题月山亭·山如偃月江如玦","dynasty":"宋代","author":"李新","text":"山如偃月江如玦，我歌骊驹与公别。出门大路礲砥平，何得却言新径捷。新径无人可问迷，荆棘勾衣马蹄折。急行先到决不疑，大路知公笑人拙。巾车和銮长中节，缓绥脂毂循安辙。此身逸乐无疏虞，五里少体会十里歇。一迟一速勿复论，只将大路指儿孙。"}