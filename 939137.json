{"id":"939137","title":"自铅山归上饶途中感兴","dynasty":"宋","author":"陈文蔚","text":"来时积雪归途熟，暗中流换惊时节。所幸康宁九十亲，依然堂上垂华发。随意何当足甘旨，斑衣日戏慈颜悦。丈夫事业有用舍，穷通不必生分别。直须用力随处处，无徒潇洒送日月。嗟嗟世人泣岐路，东乡久哉吾计决。终当緤马扶桑树，车行万里谁能遏。慷慨自奋歌此章，老去不知情激烈。"}