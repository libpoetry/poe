{"id":"276182","title":"重游叠彩山风洞坐秀野亭眺望","dynasty":"清代","author":"李秉礼","text":"好山如好友，怅焉风雨隔。朝来喜新晴，还复理轻策。苍翠森到眼，一笑获良觌。攀萝蹑危磴，扪壁搜古迹。有洞忽中穿，巨灵何代擘。凛然毛发竦，天风吹不息。虚亭纳万象，旷览浩无极。日堕林莽间，村墟明历历。閒云已归岫，倦鸟亦敛翼。延伫未能去，孤吟坐成夕。"}