{"id":"53087","title":"东郊田园·散步龙山麓","dynasty":"明代","author":"顾璘","text":"散步龙山麓，石马高嶙峋。芜没野田侧，行列不复陈。不知何代墓，感叹为沾巾。慨昔六代交，紫宫架天津。虎斗尽英辟，鹰扬皆贵臣。回眸耀白日，吐气贯青旻。见者恒辟易，况敢托交亲。讵知百世下，骨肉化飞尘。樵牧无人禁，姓名亦已湮。念此返田舍，秫酒正芳醇。倾壶且一醉，兀兀忘吾身。"}