{"id":"1121030","title":"五年不治笔研奉诏起家是日始草辞免奏旋假书吏于郡题写皆生疏又堂帖趣行三日戒涂偶成二首","dynasty":"宋","author":"岳珂","text":"五年尺牍不笺天，一日除书到枕边。感欲宣心笔无语，恩惭糊口鼎馀饘。说骖尚恐传音误，书马还思习札便。烛灺烧残人未寝，却输铃下惬安眠。露封誊奏晓鸣铃，当御应关乙夜呈。京兆有装随使者，陈留无酒忆厨兵。故营将钺谈家世，老吏公车识姓名。尘事看看到书尺，更惊三日有王程。"}