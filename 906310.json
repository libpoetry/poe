{"id":"906310","title":"行路难","dynasty":"宋","author":"李弥逊","text":"江心蟠石苍虬立，山激江流浪头急。风昏月暗鱼龙愁，电掣云奔鬼神入。船头星斗天为低，夜潮生寒洲渚移。鸣舷鼓枻惊楚子，危樯远缆号吴儿。篙师咄咄自相语，明发扁舟系何许。半月行江十日风，寸步家山隔秦楚。黄衫年少金雕鞍，日高华屋春梦残。插花走马咸阳道，世上空嗟行路难。"}