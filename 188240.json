{"id":"188240","title":"贺新郎·月插青螺髻","dynasty":"宋代","author":"葛长庚","text":"月插青螺髻。柳梢头、夕阳荏苒，西风摇曳。数粒苍山粘远汉，树色烟光紫翠。飞骑气、半醒半醉。剑跨秋空磨星斗，指琼童、不得鸣金辔。恐惊动，紫清帝。浮云飞度蓬莱水。忆山中、松寒露冷，猿啼鹤唳。家在武夷岩谷里，一亩烟霞活计。叹拈指、人生百岁。兰畹芝田几今古，洞门前、小鹿衔花戏。不知有，人间世。"}