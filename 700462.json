{"id":"700462","title":"寄和三弟舜玉六十自寿","dynasty":"明","author":"顾璘","text":"壶头空老伏波公，款段乡园羡尔雄。隐者风流高物外，诞辰家庆正天中。身强阅世初称寿，诗好逢人不讳穷。俯仰乾坤俱白发，趋庭犹记两儿童。紫气青牛远度关，华阳近在秣陵间。久怀松坞同烧药，且喜丹砂已驻颜。脩竹林深春酒缘，棠花楼晚布衾斑。优游群从追欢地，应笑衰翁独未閒。閒身爱向醉乡眠，百亩唯营种秫田。尽有莺花娱胜日，不须牛酒赐高年。园开涉趣常携客，志在逃名莫问天。王衍元憎阿堵物，床前聊免积馀钱。鸿宝传来石枕函，悬壶久矣脱尘凡。紫霞自酿山中酒，青鸟时通海上缄。万事虚舟何解怒，一官腐鼠不生惭。吾今苦忆林泉好，为剪秋荷制短衫。"}