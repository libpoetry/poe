{"id":"1120668","title":"次韵伯尹见寄二首","dynasty":"宋","author":"周紫芝","text":"种种星星苦见侵，已无心作四愁吟。三秋令我频成梦，一月劳君几嗣音。臭味每嗟无草木，因缘已定只山林。此心耿耿从谁语，遗恨依然泪满襟。从古何人解识真，夜光欲到了无因。只今怀璧还归赵，它日挥毫有过秦。馀子不应沾厚禄，此郎宁合坐长贫。白衣苍狗俱成梦，富贵功名不在人。"}