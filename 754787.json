{"id":"754787","title":"翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其二","dynasty":"清","author":"汪端","text":"焚馀诗草返生香，遗集真应号《断肠》。齐国淑妃原著姓，蒋家小妹是同乡。镜湖桃叶鸥盟远，画阁梅花鹤梦凉。最忆横波摹小影，眉楼一角写斜阳。"}