{"id":"267352","title":"夜飞鹊·香港秋眺，怀公度","dynasty":"现代","author":"朱祖谋","text":"沧波放愁地，游棹轻回。风叶乱点行杯。惊秋客枕酒醒后，登临尘眼重开。蛮烟荡无霁，飐天香花木，海气楼台。冰夷漫舞，唤痴龙、直视蓬莱。多少红桑如拱，篝笔问何年，真割珠厓。不信秋江睡稳，掣鲸身手，终古徘徊。大旗落日，照千山、劫墨成灰。又西风鹤唳，惊笳夜引，百折涛来。"}