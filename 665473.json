{"id":"665473","title":"百忧行","dynasty":"明","author":"郑善夫","text":"自我结束出门时，正值世路多艰危。匪才被蒙主司录，壮图恐负平生期。刑臣干纪作厉阶，此辈乘势为狐狸。朝中衣冠死桎梏，意外括索空茅茨。君门万里不可测，虎豹九关那得窥。所以流殃遍海岱，使我积愤齐峨嵋。一时安化起作孽，敢睨神器宁无词。山东铁骑皆王臣，亦忍弄兵于潢池。高祖社稷岂易改，孝宗惠爱无孑遗。所赖天子开神聪，大加显诛不复疑。继是诸贤出补葺，至今万姓犹疮痍。朔方三边屡入境，桂林群獠长劳师。意者蛮貊本梗化，虽在平世亦若斯。荆巴乃是荒服内，五载恃险夫何为。要之三将爱生事，民瘼肯与朝廷知。遂令赤子化魑魅，乳臭小儿尽绯衣。况闻村落吏捉人，比并只为供军需。去年华林覆大众，今年桃源杀偏裨。乃者狼兵岂得已，所过惨于熊与罴。四方郡邑所召募，纪律不一皆逃归。以此公私厌金革，庙议复欲为羁縻。安得一下罪己诏，民得粒食莫为非。"}