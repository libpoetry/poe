{"id":"38723","title":"览古·至人顺通塞","dynasty":"唐代","author":"吴筠","text":"至人顺通塞，委命固无疵。吾观太史公，可谓识道规。留滞焉足愤，感怀殄生涯。吾叹龚夫子，秉义确不移。晦迹一何晚，天年夭当时。熏膏自销铄，楚老空余悲。达者贵量力，至人尚知几。京房洞幽赞，神奥咸发挥。如何嫉元恶，不悟祸所归。谋物暗谋已，谁言尔精微。玄元明知止，大雅尚保躬。茂先洽闻者，幽赜咸该通。弱年赋鹪鹩，可谓达养蒙。晚节希鸾鹄，长飞戾曾穹。知进不知退，遂令其道穷。伊昔辨福初，胡为迷祸终。方验嘉遁客，永贞天壤同。"}