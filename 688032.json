{"id":"688032","title":"雪和苏长公原韵","dynasty":"明","author":"朱之蕃","text":"瀌瀌飞霰竞秾纤，酒力难禁气转严。望入龙沙光夺月，齧来瀚海味非盐。疑施白氎铺原野，喜露黄绵射屋檐。遥忆江南春信早，草痕融冻茁新尖。珠林数点露栖鸦，伫待纤阿御玉车。迟客溪头回钓艇，探春驴背见梅花。翱翔白凤云中阙，缥缈瑶台海上家。大地河山成坦荡，漫劳临路泣三叉。"}