{"id":"613374","title":"端午舟中述怀","dynasty":"明","author":"李之世","text":"凌冬辞乡邑，盛夏滞京师。戒途理舟楫，行行赴郊圻。水宿淹宵晨，我思如渴饥。江流汩滔天，逆浪愆还期。况及陶嘉节，怅焉念旧畿。游子自有怀，明发心不怡。哀哀我二人，何由见容仪。揆辰双讳届，旬日乃于兹。沿流撷芳芷，欲荐不能持。弥恨亘终天，悠悠当告谁。怀禄既不逮，浮名空尔为。誓将理素业，馌饷耕东菑。"}