{"id":"538208","title":"吾娄江东西二潮俱会于学宫之傍邑侯徐先生居焉因自号曰会川而尤子求为之图","dynasty":"明","author":"王世贞","text":"东西两潮水，各向一川平。不作淄渑异，还疑谷洛争。双龙骄欲斗，万马怒俱鸣。落似并刀剪，来添泮璧明。波臣车毂击，越女棹讴迎。舟楫才将老，烟波计已成。穴堪丹鲤出，天借白鸥盟。清泌衡门下，栖迟寄此生。"}