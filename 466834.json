{"id":"466834","title":"樱林诗社赋得四首 春江晚景","dynasty":"当代","author":"张海鸥","text":"秦野春江何处循，扶桑把酒问风人。广陵岁岁矜月夜，长岛年年诩樱晨。日暮红颜频念远，春深游子总思亲。浮生已半知天命，且驾扁舟寄客身。樱花暮雨洗芳山，远客初来睹玉颜。秀色盈盈倾海国，香魂脉脉美人寰。无情流水年年去，有意春风岁岁还。际会湘南原有约，闲看庭月又弯弯。秦野人家暮霭中，小桥花树倚春风。清溪偶见和服女，驿馆频听季节鸿。几处炊烟萦往事，何时菊酒访陶公。笑谈魏晋沧桑事，墟里依然草木丰。越王殿里久徘徊，往事依稀一壁开。勾践卧薪长衔苦，夫差沉梦总贪杯。十年陈酿忽成血，一夜清歌骤变哀。远客临风寻旧迹，千秋恩怨俱尘埃。"}