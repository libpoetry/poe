{"id":"103321","title":"寄题张光禄荣佚堂","dynasty":"宋代","author":"梅尧臣","text":"疏氏昔二傅，张氏今两卿。相去千余载，能与同令名。亦尝便侍从，况有冰玉清。山怀山东业，力制河北兵。云烟忽起晦，日月不得明。白首无所为，脱身吴楚城。七十还印绶，不以名教轻。葺堂读旧书，时出郊郭行。水边观游鱼，树底爱啼莺。适逢野老语，复问农人耕。纷纷世上士，车马无此情。"}