{"id":"1238994","title":"芹寓为安成彭伯圻赋","dynasty":"元末明初","author":"郭钰","text":"泮水过新雨，官墙度晴云。于焉沐膏泽，素心托芳芹。悦玩永朝夕，采撷奚足云。沦漪映寒翠，光风泛微薰。野人分有限，安敢献大君。圣化之所濡，生意何欣欣。上林满春色，欢乐非所闻。始知君子心，希圣良独勤。纷华念俱绝，渊源思不群。愿言美真味，盛德在斯文。"}