{"id":"501517","title":"安庆府","dynasty":"明","author":"林弼","text":"连山亘城西，长江走城东。冈阜纷起伏，波涛争怒雄。汎览古舒国，永怀青阳公。一旅馀敝卒，千载当兵冲。狂澜日以溃，砥柱嗟独崇。弱矢继蒿剡，急檄通蜡筒。谋身贵食肉，殉国思匪躬。慷慨望西拜，烈日明丹衷。封墓昭圣德，建祠励臣忠。百年等一死，千古留清风。畴能识公心，愿起文山翁。"}