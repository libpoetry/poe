{"id":"923354","title":"次韵签判梁寺丞阻水见寄","dynasty":"宋","author":"苏颂","text":"京府偕趋幕，弥年接坐隅。驽骀攀骥足，鱼目混骊珠。风谊敦贪薄，吹嘘变朽枯。交亲齐鲁卫，政事拟阿蒲。契合宁容间，情通不鄙无。邀欢困萍蚁，较味剩莼鲈。气盛吞云梦，文雄猎具区。报投均缟纻，应和念篪竽。巢阁行观凤，为裘伫荐狐。世家传鹊瑞，职业在鸿都。耸壑方腾干，乘风好纵舻。一飞尝得志，平步即夷涂。见比亲琼树，清如隐玉壶。终当拾青紫，讵止学盘盂。少别如旬日，相望似五湖。荒郊逢辙涸，激水待云肤。窟穴增蛇鼠，腥臊恶蚋蛄。尊思孔北海，釜叹范莱芜。始见生蓂魄，俄惊绕树乌。初犹甘杞菊，久渐厌粱菰。昼咏依依柳，宵看历历榆。晨兴常过午，朝膳每通晡。閒逸输吾子，驰驱属鄙夫。无因随李郭，长日想田苏。沙涨舟犹胶，河流轨不濡。行邮才咫尺，命驾只须臾。坐俟聆金玉，来应笑珷玞。多惭昏钝枣，难慕湛精醐。安得生双翼，徒然处橛株。重吟赠我句，足以豁蒙愚。"}