{"id":"814160","title":"和少璞饮茶诗","dynasty":"清","author":"陈曾佑","text":"少小不嗜茶，茶具随例供。迩来日数酌，收茶资微俸。茗碗慰朝饥，瓶笙伴夕诵。火活烧松明，香清与梅共。饮罢北窗眠，看云目为纵。品茶先品水，水佳味乃全。晨兴汲甘井，一勺手自煎。适意岂必酒，饮中亦云仙。安得兰溪水，到此冰雪天。置符信可调，今无苏子贤。朝士竞徵逐，饮籑造细微。传餐学西式，何止肉食肥。朋侪八九聚，日晡醉忘归。低心逐时好，暂勉终有违。一杯且解渴，伯玉今知非。"}