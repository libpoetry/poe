{"id":"686234","title":"书长春观二首","dynasty":"明","author":"卢楠","text":"万里天风海水高，三山不动驾群鳌。青霄漠漠闻鸾啸，白日翩翩见鹤翱。岩下琼浆留卫叔，山中瑶草寄卢敖。怀纡金紫人不见，日日吹笙对碧桃。天门日出海云蒸，碧殿霞绡山气层。嬴女吹箫乘夜月，茅君骑鹤下秋灯。金茎玉露生华发，紫极丹书接上升。缑氏山头一挥手，几观沧海变崚嶒。"}