{"id":"1106077","title":"次韵酬龚深甫二首","dynasty":"宋","author":"王安石","text":"恩容楚老护松楸，复得一龚从我游。讲肄剧谈兼祖谢，舞雩高蹈异求由。北寻五柞故未憖，东挽三杨仍有樛。陟巘降原从此始，但无瑶玉与君舟。握手东冈雪满簪，后期惆怅老吴蚕。芳辰一笑真难值，暮齿相思岂久堪。他日杜诗传渭北，几时周宅对漳南。百年邂逅能多少，且可勤来共草庵。"}