{"id":"85789","title":"沁园春·莫信人言","dynasty":"宋代","author":"刘克庄","text":"莫信人言，虺不如熊，瓦不如璋。为孟坚补史，班昭才学，中郎传业，蔡琰词章。尽洗铅华，亦无璎珞，犹带栴檀国里香。笑贫女，尚寒机轧轧，催嫁衣忙。好逑不数潘杨。占梦者曾言大秤量。待银河浪静，金针穿了，蓝桥路近，玉杵携将。倩似凝之，媲如道韫，帘卷燕飞王谢堂。恁时节，看孙皆朱紫，翁未皤苍。"}