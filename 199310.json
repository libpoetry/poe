{"id":"199310","title":"襄阳歌·十年着脚走四方","dynasty":"宋代","author":"刘过","text":"十年着脚走四方，胡不归一兮襄阳。襄阳真是用武国，上下吴蜀天中央。铜鞮坊里弓作市，八邑田熟麦当粮。一条路入秦陇去，落日仿佛见太行。土风沉浑士奇杰，呜呜酒后歌声发。歌曰人定兮胜天，半壁久无胡日月。买剑倾家赀，市马吒生死。科举非不好，行都兮万里。人言边人尽粗材，卧龙高卧不肯来。杜甫诗成米芾写，二三子亦英雄哉。"}