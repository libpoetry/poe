{"id":"532299","title":"萧道长质夫见顾奉别一诗","dynasty":"明","author":"朱浙","text":"葵藿倾太阳，草莽共帝臣。嗟予与夫子，各为东西人。拔茅事明主，心迹两相亲。峨峨冠危冠，脩脩拖长绅。纠弹司纪宪，顶踵沐皇仁。抚衷知感激，就列敢逡巡。入台未十日，君疏耿前陈。旁观咸缩颈，梗议一时伸。效颦缄短章，排阍干紫宸。狂谬自速辜，赫劳帝怒嗔。狱户寒无春，阴阴昼旻旻。揣分甘一死，奚能植躬身。君时事营救，嗷嗷焦口唇。罪重不可贳，末减充编民。失势落九天，归耕瘴海滨。结蓑学渔钓，买斧事蒸薪。昨宵梦京国，辇路扬清尘。君门邈九重，徒然愁我神。搏风杀羽翮，欲进诚无因。君今衔使命，前茅光八闽。前日寄书来，此意良已勤。遥遥双旆旌，早晚到城闉。州民异礼数，服野方山巾。公门不可入，此意将何申。君复惠然来，舆马光四邻。平生重意气，别久意弥真。经济须贤达，迂愚甘隐沦。努力各自爱，致远无缁磷。"}