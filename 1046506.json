{"id":"1046506","title":"读书","dynasty":"宋","author":"刘挚","text":"西风入梧桐，白露下云汉。洒洒晚秋色，清凉复神观。岁月不我与，料理前日慢。念此平生心，所乐在黄卷。太羹与玄酒，梨楂及俎籑。滋味要足口，更复恨未见。灯火夜可亲，巾箱字甚惮。纷纷事是非，碌碌世治乱。千古守糟粕，未免斲轮叹。圣贤有堂奥，大道堪夷坦。是为名教乐，足以了衰晏。惜日营珠金，投身醟歌管。彼志各自言，难以一理贯。"}