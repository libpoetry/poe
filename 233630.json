{"id":"233630","title":"仆以绍熙壬子中夏二十有五日始跻篁讨龙井","dynasty":"宋代","author":"敖陶孙","text":"奇石斓横道，兹山信多姿。江湖酾两股，一泓乃孤危。相传龙所家，或恐神护持。腥风转湛对，阴岩立淋漓。惜无纬萧勇，探此抱宝痴。山僧作屋意，惨澹生幽思。胡为金缪影，颠倒眩俗儿。坐来百念失，苍官导前驰。招提果深登，屐痕恍前期。咄哉少肉山，著此高颧师。端能致遨头，绝唱相娱嬉。过溪亦何事，相送了不疑。渠能缚禅律，因来数须眉。我爱秦郎记，字压头陀碑。月林只夜夜，人物自一时。贤愚尽蚁封，来者吾得知。"}