{"id":"999306","title":"参议李郎中惠示古律诗两巨轴次韵首篇奉酬","dynasty":"宋","author":"喻良能","text":"邺中七雄迹既扫，谢楼梦断池塘草。仙李诗人麻竹多，佳句唯传杜陵老。省郎句法专后来，压尽今世诗流才。并刀剪水有佳致，月中聚雪无纤埃。穿天出月馀四纪，捉月风流今不死。从教人售一杯水，自信笔挟风霜字。次山风味唤仍回，老文犹未磨苍崖。收拾明珠百馀斛，寒光入夜阖复开。我得公诗兴叹慨，千古长留诗卷在。祇恐天官下取将，人间古货今崖卖。"}