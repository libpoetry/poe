{"id":"116920","title":"九江千岁龟歌赠无咎","dynasty":"宋代","author":"张耒","text":"灵龟千年口不食，以背负床饮其息。吾家两龟岂徒不食亦不息，寿与万古无终极。济南晁君博物天地通，夜窥牛斗颇似晋司空。指我两龟有名字，大龟为九江，小龟号千岁。老龙洞庭怒，荡覆尧九州。禹咄嗟，水平流。九江无波拍天浮，中有大灵背如丘。南风吹楚泽，莲叶清欲秀。有物中作巢，一寸立介胄。霞衣仙人鬓如霜，饮以南极之光芒。丹颅老客不相见，飞渡东海巢扶桑。迩来蟠桃枝，有子大如缶。浮游轻于鸟，江海一回首。青珊瑚柱碧瑶宫，水仙焚香吹作风。朝戏莲叶西，暮游莲花东。秋风莲子熟，归去清江国。小千岁，大九江，我久不见之，向君案前双。我谓晁君二物有似我与子，国有守龟吾子是。灿然天下之宝器，黄金之縢紫瑶匮。天王端冕史再拜，一逆二从定大事。我身百无用，颇似千岁潜深渊。不愿人间贮金藉玉享富贵，但愿寄身江上一叶之秋莲。万物才不才，用舍不任天。寄声问晁君，然不然。"}