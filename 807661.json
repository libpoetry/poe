{"id":"807661","title":"探春慢  新正四日东华门道上同徐电发并辔作","dynasty":"清","author":"陈维崧","text":"冰泮金塘，雪消碧瓦，已将春霁閒作。画鼓敲时，绣旗飏处，辇道晴丝娇惰。辽后妆楼在，记楼上、朝天梳裹。如今白玉栏杆，无数燕泥轻堕。词客吟情无那。怕路近天家，鞭影微亸。一抹斜阳，几朝禁苑，墙下橐驼閒卧。纵到花开日，问曾否、连昌上锁。多少新愁，恰被宫莺啼破。"}