{"id":"296290","title":"水调歌头·题瑞云峰图，用坡公韵","dynasty":"现代","author":"章钰","text":"辜负帝娲炼，流落在吴天。浪传昭代灵物，糺缦现尧年。一朵凝怀堂下，幻出玲珑万态，得地最高寒。冷笑佛狮吼，溷迹市廛閒。尘澒洞，花寂寞，草芊眠。此心不转，卷舒总戴绛云圆。世自仓皇反覆，我自英多磊落，大造或矜全。故老数双璧，寒碧等婵娟。"}