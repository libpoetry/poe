{"id":"813699","title":"山居","dynasty":"清","author":"杨素蕴","text":"高秋孤杖倚云间，坐看溪光卧看山。白雪风翻惊叠浪，青苔雨湿出层斑。群归倦鸟飞飞急，对浴轻鸥泛泛闲。欸乃数声天欲暮，渔舟轻带夕阳还。飞楼缥缈枕河湄，绕屋群峰列嶂随。雨脚每从晴外见，滩喧翻与静中宜。税完胥吏宁过舍，野放鸡豚偶到篱。不学武陵深避世，渔舟停棹莫相疑。"}