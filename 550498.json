{"id":"550498","title":"送俞本之山人还金昌","dynasty":"明","author":"徐熥","text":"满径黄花桑落酒，送客关门折衰柳。涉世空怀失路悲，干时自乏谭天口。片刺侯门不得通，桂薪玉粒哭途穷。半年逆旅貂裘敝，一剑飘然马首东。劝君休下杨朱泪，客里秋风易憔悴。伏枕愁为越国吟，吹箫归向吴门醉。此日诸侯厌布衣，可怜穷达世情非。君归莫叹行装薄，多少空囊人未归。"}