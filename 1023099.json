{"id":"1023099","title":"偈颂二十二首 其二十二","dynasty":"宋","author":"释道生","text":"弋阳溪上诸檀越，勇猛精进难比况。年年岁岁入山来，总是如来亲眷属。如来法身等虚空，随彼愿心而显发。譬如月轮出霄汉，照耀一切众生前。众生性水无有边，我此一月能普现。水静而清现全体，月非取水而遽来。水动而浊无定光，月非舍水而遽去。水有清浊有动静，月无取舍无去来。于无取舍去来中，不见清浊动静相。既无清浊动静相，一一含摄无有馀。我心佛心众生心，心佛众生本平等。佛子当作如是观，即获世间诸利益。"}