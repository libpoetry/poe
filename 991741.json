{"id":"991741","title":"二十一日同韩持国陈和叔骐骥院遇雪往李廷老家饮予暮又赴刘原甫招与江邻几谢公仪饮","dynasty":"宋","author":"梅尧臣","text":"雪游如梨园，风撼梨花落。骅骝骧首时，杳杳闻天乐。楼观何参差，仙居倚寥廓。群朋思饮酒，饮举北斗杓。公子邀以归，跃马度城郭。鹄毳拂轻裘，蛟珠乱疏箔。少年气若虹，屡起鄱阳谑。壮语士胆开，狂诃僮指愕。间或美笑言，又或跪酬酢。或如猿狙跳，或类虎豹攫。或廋秦客辞，或纵灌夫恶。杯盂或迁掷，履舄或搀错。稍看云容披，斜漏日光薄。驭仆整辔衔，庖人困羹臛。还家历南市，灯烛已煜爚。入门见妻孥，未暇问何若。刘侯遽相招，登堂罗绰约。往往奏清歌，时时更大噱。江翁唱渭城，嘹唳华亭鹤。半夜蜘蛛喜，微然见无著。主人倍欢欣，劝客如倾壑。我时已大醉，盏至不解却。还思一日喧，静坐无适莫。书作异时谈，竹林何愧怍。"}