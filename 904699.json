{"id":"904699","title":"虾蟆碚","dynasty":"宋","author":"李石","text":"水晶宫中玉虾蟆，多年栖息嫦娥家。忍饥不及一夜啖明月，天帝怒尔谪下三峡脚手犹爬沙。婪酣大肚饱清气，但见琼流珠液百尺垂唅呀。峡人只作泉水看，不知元和漱咽犹是月之华。从来至味不可说，陆羽只作第四誇。可怜提瓶肥羜子，强饮百斛莫救肝胆邪。我闻老蟾之酥乃仙药，能使风草化作黄金芽。何如闭口自润泽，换尔丑质生角牙。会当骑尔却上月宫去，下看桑海渺渺凌苍霞。"}