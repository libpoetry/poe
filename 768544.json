{"id":"768544","title":"青门饮 送诸骏男之大名","dynasty":"清","author":"沈岸登","text":"五鹿春沙，百花晴槛，计程犹是，帝京三辅。嫩柳鞭丝，斜阳帽影，碧草依然南浦。且莫匆匆别，试同寻上元游侣。香车宝马，暗尘明月，尽堪君住。况有盈尊清醑。便醉拥红妆，听歌金缕。良会无多，酒人能几，忍使骊驹催去。卧阁漳河畔，正绿水芙蓉深处。从今两地，相思千里，梦魂辛苦。"}