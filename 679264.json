{"id":"679264","title":"题隋宫清夜游图","dynasty":"明","author":"童瑄","text":"栏干月转垂杨影，露华如水银屏冷。君王西苑夜未眠，紫衣小队前驰引。清歌踏月立调迟，妙舞翻云翠袖低。绿鬟侍拥抹螺黛，行行按节金莲齐。十六院中多雅趣，台观萦纡叠青翠。芰荷池馆晚风凉，剪綵为花能巧制。銮舆驰逐过离宫，蓬莱路与瀛洲通。周环佳胜二百里，终宵行乐心无穷。绛纱宝烛销红雪，珠箔重重卷明月。宿鸟惊飞花底枝，铜龙冰向楼头咽。追欢只谓常如斯，兴亡岂意皆人为。一朝天下共骚动，始知乐极还生悲。向来富贵知何许，一代繁华逐流水。愁绝残垣败草深，几度疏萤照寒雨。"}