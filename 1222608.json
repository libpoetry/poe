{"id":"1222608","title":"过枯河","dynasty":"元","author":"吴澄","text":"高堂出郭二舍近，午憩东阳安乐镇。双堤对峙似城墙，中坳一道如壕圳。驱车下坂抵坳行，低平尽处还复登。半坳一门字斗大，滨盐沧盐两分界。不知此是古黄河，且行且顾心疑怪。前询父老为予言，河北山东此处分。滨隶河南沧隶北，河流已改界仍存。古河来自白马渡，东过开州城下去。遂入沧河越鲁河，入海当年犹此处。自从六七十年来，南趋梁汴会于淮。河患古来兖州极，今日兖州河道塞。忆昔初通禹贡时，道元渔仲遍参稽。万语千言俱纸上，亲见亲闻今指掌。振古黄河北道流，渐渐南移天地秋。今径与淮同入海，北行无用济河舟。世事古今大奇变，岂但蓬莱更清浅。他年欲续《山海经》，聊述此诗纪闻见。"}