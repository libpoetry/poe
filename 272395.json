{"id":"272395","title":"疏影·东风点笔","dynasty":"清代","author":"吴藻","text":"东风点笔，似描来倩影，刚晕浓碧。大叶烟疏，小朵香迟，胭脂未染颜色。红妆面面何曾见，错认作、翠钿抛掷。一两丛、移近南墙，好待捲帘人立。花事前番过也，秋千坼遍了，撩鬓无力。不借春阴，不到秋阴，闲杀绿草诗客。断肠欲寄回文锦，奈几缕、朱丝难织。最可怜、低覆凉阶，怕照半痕斜日。"}