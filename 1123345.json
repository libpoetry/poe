{"id":"1123345","title":"故吴丞相充挽诗三首","dynasty":"宋","author":"赵抃","text":"富贵三朝老，公忠百辟师。跻民复仁寿，与国系安危。圣意加优注，荣途亦屡辞。人嗟五福内，独不享期颐。论道尊三事，登庸历十年。舜尝咨尔岳，说已济斯川。太史书清德，高门继象贤。都人瞻绘像，衮服冠貂蝉。纯诚先德行，馀事著文章。所予维中寿，难谋彼上苍。旌铭笼晓月，挽铎诉秋霜。自愧居田里，无缘奠柩觞。"}