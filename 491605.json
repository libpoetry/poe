{"id":"491605","title":"题王楚皋墨梅歌","dynasty":"明","author":"刘崧","text":"江西写梅谁最豪，近年亦数王楚皋。一枝半蕊忽落纸，已觉酒兴生风涛。醉来据案急挥扫，欹树崩崖杂枯槁。乃翁白发苦吟诗，自是长沙风格老。君藏此图何清奇，昔所未逢今见之。横梢欲挂明月佩，冷蕊尽亚青琼枝。是时七月苦炎热，恍惚当窗濯飞雪。长疑素质梦中见，便拟临风向之折。吁嗟王郎今已无，江南万木愁凋枯。忽呼斗酒酬清赏，莫负当年冰玉图。"}