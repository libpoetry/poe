{"id":"700763","title":"戏题小扇诸侄各争先以讨走笔以荅之各回物状形十首","dynasty":"明","author":"曹义","text":"野树映晴川，舟横古渡烟。分携如不忍，相顾意留连。书屋临江次，波光带树流。扣门无俗客，济渡有孤舟。晴峰飞翠霭，烟树隐尘区。何处幽闲客，相逢看画图。云树凌晴汉，书亭俯碧流。问津人已远，闲却济川舟。岁晚经湘浦，堪收入画图。雪馀凝望处，一片玉模糊。行藏随所遇，用处绝欹尘。若问平生伴，清风是故人。扶策出林坰，同行畅野情。依依重回首，相似听泉声。林密鸟声柔，山深云影浮。若人爱清致，扫石对溪流。云壑森烟树，扁舟钓夕阳。平生谁是侣，鸥鹭日徜徉。林壑树苍苍，金炉霭篆香。问渠何所祝，寿域共天长。"}