{"id":"936210","title":"咸齑十韵","dynasty":"宋","author":"陆游","text":"九月十月屋瓦霜，家人共畏畦蔬黄。小罂大瓮盛涤濯，青菘绿韭谨蓄藏。天气初寒手诀妙，吴盐正白山泉香。挟书旁观稚子喜，洗刀竭作厨人忙。园丁无事卧曝日，弃叶狼籍堆空廊。泥为缄封糠作火，守护不敢非时尝。人生各自有贵贱，百花开时促高宴。刘伶病酲相如渴，长鱼大肉何由荐。冻齑此际价千金，不数狐泉槐叶面。摩挲便腹一欣然，作歌聊续冰壶传。"}