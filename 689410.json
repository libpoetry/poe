{"id":"689410","title":"黄山七景 石床","dynasty":"明","author":"佘翔","text":"綵霞为幔石为床，玉女吹箫下凤凰。不到名山深采药，桃花?复问刘郎。青山壁立斗青莲，列嶂霞标驻列仙。安得乘风之帝所，云门咫尺听钧天。龙湫万片白云寒，中有玉龙日夜蟠。长啸一声龙欲起，明珠如月镜中看。仙坛高与白云平，呼吸翛然达太清。欲借浮丘珠树鹤，月明缑岭坐吹笙。石洞云深白日寒，鼎中砂熟跨飞鸾。若教解得刀圭诀，何处烟霞不可餐。山中赤水泻蓬壶，水底元珠竟有无。濯发振衣堪谒帝，长生殿里合灵符。山下溪流曲曲斜，春风吹落武陵花。渔郎若问桃源路，鸡犬云中别有家。"}