{"id":"684351","title":"重游化城寺二首","dynasty":"明","author":"王守仁","text":"爱山日日望山晴，忽到山中眼自明。鸟道渐非前度险，龙潭更比旧时清。会心人远空遗洞，识面僧来不记名。莫谓中丞喜忘世，前途风浪苦难行。山寺从来十九秋，旧僧零落老比丘。帘松尽长青冥干，瀑水犹悬翠壁流。人住层崖嫌洞浅，鸟鸣春涧觉山幽。年来别有閒寻意，不似当时孟浪游。"}