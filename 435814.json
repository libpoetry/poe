{"id":"435814","title":"结杨柳怨","dynasty":"金末元初","author":"元好问","text":"长乐坡前一杯酒，郑重行人结杨柳。可怜杨柳千万枝，看看尽入行人手。轻烟细雨绿相和，恼乱春风态度多。路人爱是风流树，无奈朝攀暮折何？朝攀暮折何时了，不道行人暗中老。素衣今日洛阳尘，白发朝朝塞城草。柳色年年岁岁青，关人何事管离情。春风谁向丁宁道？折断长条莫再生。"}