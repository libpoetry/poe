{"id":"989678","title":"青苔篇","dynasty":"宋","author":"曹勋","text":"陵陆变沧海，复作清浅流。扶疏蕊渊桂，先惊蒲柳秋。姑苏台未乾，坐见麋鹿游。秦皇正游览，黄屋指沙丘。乃知晞朝露，不必潜蛟虬。桀蹠岂庸陋，比德惭蜉蝣。夷齐苦葵藿，垂誉贤伊周。贫贱未必污，邪辟深可羞。愚智混生死，善恶观其由。昧死尚役役，身外滋旁求。君不见当年梨园歌舞人，歌声未歇生白头。及时游衍且行乐，莫教日入辞高楼。请君试诵青苔篇，令君一诵忘百忧。"}