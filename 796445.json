{"id":"796445","title":"迈陂塘 再答沈湘涛","dynasty":"清","author":"关锳","text":"又传来、妙香笺纸，空床病为君起。始知锯了多时木，锯义元如木义。水漏矣。却不道、如今水桶才通底。一圈儿地。怕归去灵山，问伊迦叶，也只笑而已。浮生梦，镂影吹尘何异。炊沙岂许作米。关心腊月当三十，寻个散场欢喜。君悟未。君不见、青莲火里何曾死。此中关棙。便楼阁重重，也能开得，不信谁弹指。"}