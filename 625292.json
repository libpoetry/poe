{"id":"625292","title":"赠琼敷堂主人","dynasty":"明","author":"张家玉","text":"双龙剑怒吼春雷，五色笔落云霞开。共道青莲李居士，本为金粟旧如来。谁园深处垂萝幌，一室能该九州广。坐拥牙签万卷书，不羡人间百城长。有时醉卧绛纱帷，落花绕梦风前飞。大人先生自高寄，乡里小儿那得知。与余相视而莫逆，把臂入林共昕夕。花下一杯常互持，枕中鸿宝互相析。群鸡迥然分鹤立，丈夫岂合分风尘。飞腾变化会有日，愿子为龙我作云。"}