{"id":"211636","title":"昔游诗·扬舲下大江","dynasty":"宋代","author":"姜夔","text":"扬舲下大江，日日风雨雪。留滞鳌背洲，十日不得发。岸冰一尺厚，刀剑触舟楫。岩雪一丈深，屹如玉城堞。同舟二三士，颇壮不恐慑。蒙毡闭篷卧，波里任倾攧。晨兴视毡上，积雪何皎洁。欲上不得梯，欲留岸频裂。攀援始得上，垃圾人见接。荒村三两家，寒苦衣食缺。买猪祭波神，入市路已绝。如今得安坐，闲对妻儿说。"}