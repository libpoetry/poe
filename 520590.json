{"id":"520590","title":"长安秋","dynasty":"明","author":"祝允明","text":"长安昔日在关中，洛阳浙右亦相同。江东自古帝王宅，周秦已见气葱葱。长道石城如踞虎，长道钟阜似蟠龙。千年王气浮天表，一日真人建法宫。天府天开天阙起，五门三殿当中峙。五凤楼前柳似烟，奉天门外天如水。金陵金阙胜金城，玉陛连天接玉京。星散羽林霜气肃，天临华盖日华明。十二飞楼石门缭，百万貔貅屯八表。宝刹天花和月飞，郊坛神乐穿云窅。御史当街百骑骢，将军纳陛罗霜锋。五侯甲第遥迷雾，七贵前驱响斗风。凤凰台上凤凰游，玄武湖中水似油。万户莺啼花里晓，千家砧捣月中秋。会同馆外白雉多，包茅楛矢交经过。重译来宾醉卉服，轻烟澹粉列青蛾。六楼六馆斗倡妍，曰日新声沸管弦。狭市斜街迷错络，曲房洞户暗钩连。吴下书生好远游，抱书来看帝王州。那知高卧西风邸，蓬眉萧飒长安秋。"}