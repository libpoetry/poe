{"id":"224621","title":"登秦邮文游亭天壁亭长歌","dynasty":"宋代","author":"王奕","text":"湖天澹澹湖水碧，湖风冉冉湖云收。湖白几顷菰米地，湖汊几摺芦花洲。几千万劫走尽夜，三十六镜磨春秋。江南狂客归自鲁，骑驴载酒游文游。文游已落钟鼓界，斯文丧矣游人羞。蚌胎明月吸莘老，鸦背落日悲少游。东坡双井化异物，神光奕奕穿斗牛。文章不逐岁月老，精爽常与天地流。赏心倘得际美景，薄才乍许追前修。安得老米鸡距笔，生绡百疋横戈矛。守台旧卒年九十，颐隐于脐肩过头。六十年前边鄙事，且言且泣气咽喉。甚言秦欲帝万世，据此要地置急邮。海田陵谷无定在，如今非项亦非刘。王生感慨重抵掌，惊起一片湖中鸥。鸥飞没入翠烟里，乾坤纳纳归双眸。何当飞出天壁外，春风吹散眉峰愁。"}