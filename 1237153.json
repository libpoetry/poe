{"id":"1237153","title":"句曲山迎真送真词二章 迎真","dynasty":"元","author":"袁桷","text":"参差窈窕行云急，翠旌飘飘露华湿。神君夷犹疑未来，矫首精思各山立。瑶台章彻星斗冷，碧扉丹透红流影。春雷迸壑人不知，独鹤眠松已先醒。妙颜朝回宝衣解，乘龙高驼赋遄迈。山中老人年送迎，一酌寒泉过玉瀣。翠气纷霏森孔盖，挟以流铃光繂繂。帝子高歌归去来，白月追云送飞佩。"}