{"id":"281341","title":"观杨树浦筑屋，赋呈家兄荫堂，兼示诸侄，将归台湾","dynasty":"现代","author":"林朝崧","text":"哲兄卜吉地，百堵临江兴。崇制欲干云，瑰材屯如陵。梓人各献艺，圬匠亦奏能。工师颐指挥，意气何轩腾！披图觇宏规，技巧诚足称。连楼可走马，绮阁高三层。于兹宁君子，福至同川增。丁宁语后辈，堂构善钦承。念余当此去，悲来欲填膺。屏营版筑场，惆怅不能胜。花树种新活，江帆来相仍。何年重戾止，朱槛此同凭。"}