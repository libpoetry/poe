{"id":"7510","title":"惜别行送向卿进奉端午御衣之上都","dynasty":"唐代","author":"杜甫","text":"肃宗昔在灵武城，指挥猛将收咸京。向公泣血洒行殿，佐佑卿相乾坤平。逆胡冥寞随烟烬，卿家兄弟功名震。麒麟图画鸿雁行，紫极出入黄金印。尚书勋业超千古，雄镇荆州继吾祖。裁缝云雾成御衣，拜跪题封向端午。向卿将命寸心赤，青山落日江潮白。卿到朝廷说老翁，漂零已是沧浪客。"}