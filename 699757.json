{"id":"699757","title":"春闺八首","dynasty":"明","author":"郭之奇","text":"池前君栽柳，君去碧丝长。丝丝相纠结，叶叶自飞扬。不解留春住，偏能断妾肠。妾肠丝叶内，东风莫太狂。庭花多作意，红花又白花。一般春散色，相倚妾为家。晓来千片落，似欲少春华。不闻春叹息，惟见妾咨嗟。桃花红烂熳，李花白参差。向日娇同醉，临风懒独吹。已能分妾面，更欲动君思。桃李心如此，妾知君未知。花落春毋赧，花开春莫矜。花容徒竞日，妾意浑如冰。日影须臾变，冰心百岁凝。使妾同开落，于心诚不能。自君之出矣，无意上妆楼。尽日飞蓬首，朝朝叹白头。未烦杨柳色，独见深闺愁。朱颜君错过，何事觅封侯。黄莺枝上语，双双出可怜。衔花咀晓露，入树倚轻烟。尔来春欲半，人去日逾千。空将千日绪，啼向半春前。朝来云际羽，忽向绮窗飞。飞飞传锦字，开视动春晖。是郎手中迹，入袖芳菲菲。收藏兰麝箧，留芳待郎归。深闺无气力，刀尺为君持。腰带思畴昔，襟怀起怨疑。裁缝聊如此，熨贴那堪知。所愁黄里叹，不畏好人嗤。"}