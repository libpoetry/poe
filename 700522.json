{"id":"700522","title":"苦热绝句十首","dynasty":"明","author":"顾璘","text":"斋中五月暑太甚，纵到天南知不如。岂是衡山移岱岳，东蒙分与祝融居。作书海上讯龙公，耐可停舟烈日中。天外洗尘须法水，波心清暑借离宫。家住江南古帝城，江风长夏绕门生。不知头白缘何事，两月官舟触夜行。迎风观上天如水，寒露台前月似霜。好待甘泉新赋就，持归此地献君王。原尘勃勃草全稀，林木炎炎鸟不飞。纵酒须逃十日饮，乘风那挂一絺衣。赤云西拥火为峰，红日东驱烛作龙。闻道峨眉多积雪，若为飞去荫长松。周武殷汤在眼中，今王圣德古人同。禾枯即洒桑林雨，道暍仍嘘柳下风。西照人家昼掩门，船窗浑是暑风屯。清川沸作汤池热，凉樾蒸为火树繁。云中夜滴金茎露，天上冬藏玉井冰。安得九重怜肺病，一时传赐解炎蒸。葵扇桃笙湘竹床，捲帘高卧汗如浆。何如赤鲤澄波冷，不及玄蝉密树凉。"}