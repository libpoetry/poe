{"id":"553570","title":"赠医士郑德中","dynasty":"明","author":"王绂","text":"郑君襟抱如阳春，一廛卖药京华尘。家无所蓄惟善药，六陈之外馀皆新。制成丸散及㕮咀，按方如法皆精真。见人抱病不得瘥，痛苦有如同其身。老人之老幼人幼，切近不异骨肉亲。不肯屑屑趋势利，不肯蔑蔑轻贱贫。一心治疗忘劳辛，直待病已情方伸。人多感德申谢忱，郑君笑受尤欣欣。人多感德未及报，再干再渎良不嗔。吾知郑君非常伦，高谊直欲干青旻。宜乎姓名传缙绅，谁言宋清之后无其人，于戏谁言宋清之后无其人。"}