{"id":"623260","title":"读南华外篇述以四言十五章 其九 缮性","dynasty":"明","author":"郭之奇","text":"俗师俗学，空劳彼勖。蔽蒙之民，蒙性于欲。以求初明，其蔽久酷。天物芸芸，复我虚曲。以知养性，其性如玉。以恬养知，其明似烛。古人至一，今人至缛。顺而不一，天下乃数。安而不顺，天下乃局。浇淳散朴，天下乃毒。世道交丧，乾坤乃局。至人处穷，冥飞似鹄。隐德存身，永辞世梏。世人所求，轩冕相属。傥来不来，神衰气辱。丧己于物，失性于俗。倒置之民，其蒙转笃。休哉游哉，我沐我浴。高轩在门，华冕在瞩。何有何无，如断如续。"}