{"id":"1239685","title":"长安杂诗十首 其一","dynasty":"元末明初","author":"王祎","text":"自昔天子宅，雄丽称长安。右瞻控陇蜀，左顾俯河关。清渭北据水，太白南联山。其间八百里，陆海莽平川。神皋奠天府，风气固以完。周家本仁厚，国统最绵绵。汉唐能树德，亦复祚胤延。秦隋秉虐政，二世即倾颠。在德不在险，古语谅弗谖。嗟兹异代后，遗迹已茫然。宫殿皆劫灰，城市尽荒阡。迤逦陇首坂，萦纡乐游园。老树带落日，平芜被寒烟。凭高一览古，千载在目前。盛衰有天运，兴废复何言。"}