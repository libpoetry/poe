{"id":"722319","title":"同李子自扬州至泰州作","dynasty":"明末清初","author":"屈大均","text":"邗沟一水接长天，清浅偏宜暖板船。榆柳萧萧三十里，北风吹雪冻成烟。江南江北柳林中，三日舟行苦朔风。双桨如飞吹不转，秣陵东至海陵东。水落沙乾川路遥，行行未尽十三桥。黄昏且驻仪陵市，露酒车螯慰寂寥。日落平田海气凝，风飘万点艋船灯。两河水涨渔人喜，枫叶芦花处处罾。霜清水涸见渔矶，纲蟹何如簖蟹肥。三十盐场多海味，一帆相逐故人归。"}