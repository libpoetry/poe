{"id":"95283","title":"比作诗从成父索不老泉并简子进昆仲今日成父","dynasty":"宋代","author":"赵蕃","text":"闲居顾合亲杯勺，醉后无人怪疎略。所嗟故旧不可同，往往茅斋成独酌。儿曹痴疾故我问，问我嗜此有何乐。那知是乡疆场宽。南北东西无住著。自应只觅睡昏昏，不肯留计绶若若。浮生倏忽许事，今是何必还须昨。粗能适意效陶阮，底用策勋追卫霍。比年多病苦羸劣，暇日关心惟裹药。誓从欢伯重寻盟，身虽欲前心乃却。今晨风日亦佳哉，冬暖如春木阴薄。潜鱼拨剌鸟缓鸣，得处与我端相各。应门走报白衣至，麾去谓尔宁善谑。山阴应接已不暇，安得此君仍大嚼。须臾负担置我侧，趺坐方稳为惊作。问之遣向阿连家，季也不爽千金诺。竟徵西园昔人例，尚病无花来自洛。快令汲井洗觥觞，小摘畦蔬失穿屩。俱来数纸定谁氏，疑枉续帖摹秘阁。抽簪击钵一诵之，郊居赋谢东阳约。苍然暮色且欲合，檐光小占明窗拓。一时顿有未足道，真是曹刘暗中索。预愁取将下雷电，破箧深藏更牢钥。出门仰视天雨霜，良夜初沉云四幂。"}