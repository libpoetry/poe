{"id":"1113252","title":"游洞霄宫","dynasty":"宋","author":"张巽","text":"掣开九锁谒琳宫，物色真仙剑履踪。一朵云根生老涧，千寻天柱压群峰。功名秘略求黄石，呼吸微言敩赤松。我是康庐倦游客，朅来犹爱翠云重。新晴草木翠光流，麦陇清和四月秋。巽二风来山发冷，阿香雷过馨声幽。杜鹃鬨枕催归去，丁鹤攀辕欲借留。半夜忽闻岩壑响，小诗调戏鬼神愁。曜相偏羸足力强，不辞复岭与重岗。未穷仙隐千年迹，先炷宸游一瓣香。诗得好题难驻笔，酒逢佳趣便飞觞。梦回彷佛前身事，却认金庭是故乡。"}