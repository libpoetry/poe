{"id":"683991","title":"四十咏 高太史启","dynasty":"明","author":"王世贞","text":"季迪负神启，骏发自名郡。纵毫动天籁，调篇黼皇运。遘世无永晷，后身有嘉问。琏琢藉未工，楚氓悲其瑾。叔扬践华省，食贫无异操。奋为墨衰举，匪以弓旌招。借箸画勤王，湛渊报久要。形泯神自王，松柏苍然乔。逸人挫荣者，浮沈竟阛阓。折姚见玄理，访戴袭奇秘。既殊紫芝宦，复异鹿门娶。玄德诚可师，毋乃为孝累。少师遁儒迹，握筌理玄符。业由杀机发，教以神用敷。赫赫不迁庭，侑公配宏谟。胡然踏迷复，缁衣即永途。杨公岿然老，故人握璿玑。遂令武昌戍，阳春回赭衣。曳裾时豹隐，推毂乃龙飞。优游桑梓间，树惇以全归。僖敏长者度，时展经纶才。白马出秦关，虬髯何壮哉。河陇既以奠，尸祝至今开。岂知衿裾士，威誉扬九垓。退翁昔持宪，骢马何翩翩。先疏已致身，敢望天子颜。臣祚诚无状，百折宁不前。虽或谢几哲，终焉保贞坚。太保禀刚峭，面色凌壁铁。所至如子元，网络甚张设。赭衣忽被体，永谢孤卿列。道遇金齿公，后车亦齐辙。武功蕴宏略，希世遘奇表。挟日肇封祚，治水赞熙皞。大勋古难恃，令名当自保。迢迢南中云，恻恻羡飞鸟。文恭达节者，畏荣恒惄如。群谋徇天步，独行竟何濡。食报遗后人，位绌永令誉。乃知癯然叟，可以托遗孤。穆也非不佳，节之难为弟。当其射策时，英声动宸扆。斲轮见老手，藻鉴存清视。造物亦忌人，荣名沦散位。襄毅秀弱冠，扬策振天路。中踬乃益习，晚柄谐所遇。威伸七纵略，功成五月渡。壮心寄隐迹，坐惜齿龄暮。文庄琐垣彦，直志济遐瞩。边土仗雄望，岭越借宁隩。日晏坐繁省，归来奏清曲。古道终有谐，今焉叹时服。鱼侯治雄都，贪吏逆洗迹。中岁赋归欤，妻子犹菜色。虽乖清泌乐，终守西山则。人事良可悲，天心竟焉极。太中少颖脱，往往出新诣。跌宕郎署间，清芬蔼然萃。五岭穷履迹，三苍辨鼎识。乃知忌者心，翻然为名计。司空守荒郡，筚路启山林。万面若猿猱，片言剖其心。箫鼓荐丛祠，生存多飨歆。是以临没候，列宿表精祲。文定秉谦退，冥志在坟典。所树苟先众，宁辞步趋蹇。朝回对花竹，落日照开卷。此意今所难，吁嗟德音鲜。文恪辞家流，广庭振华毂。帝时绌师臣，遥迹肇枚卜。竖人窘犬步，惄焉叹一木。归卧洞庭野，世往誉恒馥。二君青云彦，摅辞复同调。釴也千仞壁，苍翠绝奔峭。泰如飧芝露，九咽动灵窍。黼黻未章施，长算屈短造。昔我先司马，敡历遍遐荒。至今讼庭树，往往比甘棠。蔼如三冬日，凛若九秋霜。千载循吏编，庶以绍龚黄。少卿善书法，强起侍中秘。诏为译经藏，卿也独奏记。吾道有九经，上其幸留意。百折终不回，荣名沦末位。陆公秉戎枢，受脤事横征。中流荡日月，殷波血鲵鲸。归来宴父老，故里高车迎。没齿甘巨僇，焉能终令名。仪部志狂者，坟丘事冥讨。三十而挂冠，握机岂不早。胡哉昧远算，一出为小草。揽其遗文辞，悼彼耄昏夭。毛公践华显，秉性乃恬易。杜门饮醇酒，口不谈世事。一遇鼎革间，铿然践坚议。天怒百不回，秋风有归计。文康自讲筵，磊落真主识。锁钥见深寄，版筑遗芬泽。坐客悚莫干，虬须紫如磔。少选出新声，彷佛安昌席。昌谷振奇士，玄览意何卓。芙蓉秀浊水，苍隼击寥廓。调古鲜同驱，名高远时作。讵为坎轲恨，短年亦予乐。魏公秉渊著，雅志慕古昔。时衍洙水流，力断曹溪脉。巷牖稍已乖，簪缨遂中辟。三绝苍颉编，往往明心画。尚书握留铨，五十遂悬车。优游更三纪，块然返其初。眉宇蔼春阳，和风被里闾。良璞犹未雕，见者称璠玙。恭肃故长者，所历多恬穆。及乎握台纲，霜天见雕鹗。藻鉴虽已晚，弹冠众相乐。车门日夜开，无金可称却。沈生逸者流，夙尚丘壑贲。缅怀徇所好，十日一山水。游戏无全目，纵横得真理。平生所馀事，耿耿乃在此。希哲寄声酒，诙谐放情素。翰墨人尽研，巧者由机悟。游龙宛霞浦，芙蕖发朝露。世上亦何有，悲此邯郸步。庶子负书淫，终岁勤述作。谢病再起官，将因传礼乐。鹤禁屣若遗，清卿秩仍削。悠悠见素心，所享不辞薄。文翁负耿介，至巧亦天性。髫年却金赙，中岁辞藩聘。既三郑氏绝，仍齿伏生境。遥裔播休华，千秋犹辉映。大理世其官，能文法无害。执宪昌言朝，如何与谴会。音容自矩律，筴算几蓍蔡。积俭乃起家，栾伯惭其汰。中丞匪躬者，仗钺事专征。瘴海肃鲸波，舟航偃不惊。涣群婴众铄，披已乃孤诚。安能对狱吏，慨焉捐此生。浚明经国才，所逊在勇沈。虽复豪文战，而乃非素心。鸣凤吐朝阳，渐鸿遁中林。幽怀故有托，宁为遘荒淫。禄之当佐铨，皛皛若冰玉。归来三十载，岁月天所属。辟书再及门，澹若云过目。何必写匡山，胸中有岩谷。外侮中不竞，疏者亦暂亲。矫矫先大夫，一身当百身。白日照披肝，噫气成星辰。痛无九京辙，为言诛佞臣。履吉藉甚年，灼乎舜华敷。非酒使人酣，况乃荐醍醐。玉树困霜风，良騊蹶脩途。其迹犹尚新，其人骨久枯。勉之富三馀，垂言亦惊众。收名良已博，负大不易用。公车一报罢，遂甘醯鸡瓮。有子能象贤，居然冢枯重。"}