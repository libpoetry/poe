{"id":"743394","title":"定兴道中遇张叔举翎检讨同年典试陕西回京","dynasty":"清","author":"李骥元","text":"父没不扶归，母老不侍旁。积此万古恨，饥驱游他乡。南风蒸六月，客子汴梁歇。西风下太行，艰险磨瘦骨。瘦骨不自恕，云飘海东去。回忆北堂萱，意马索难驭。君归步金銮，天颜为之欢。愿一见吾母，言骥身平安。家远知自爱，天寒知著裳。勿为游子念，倚闾朝暮望。"}