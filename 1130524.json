{"id":"1130524","title":"赴信幕寄子云叔■及同寺","dynasty":"宋","author":"韩元吉","text":"田园未办各身谋，兄弟今成迭去留。游宦三年方启足，寄书千字又从头。白云不定山容晚，碧水无穷树色秋。回首寺桥同社客，想因明月话离愁。谢三船上醉同归，黄四花边手屡携。巷里何曾异南北，屋头还复记东西。一杯相属情犹在，千里分飞意自迷。堂下秋来足萱草，定倾家酿饫黄鸡。"}