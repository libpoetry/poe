{"id":"816588","title":"赠黄鹿泉直刺之官滇南","dynasty":"清","author":"曾广钧","text":"黄鹤仙人击寥廓，碧鸡驿树指哀牢。莽苍三适似餐腹，阿育四轮方驾尻。醉草应添新醉草，征袍仍是旧征袍。蛮方万里皆分虎，羡尔先被楚复陶。垂鞭南牧穷天尽，洒涕东瞻蹈海乾。胡服不甘探雀鷇，连环捶碎悼龙鸾。延陵奉使衣披纻，苌叔违天碧化丹。双鲤石华镌上国，汉城冤雪夏犹寒。欲引南能学西笑，宗雷讲席起冲波。谁欤稷下折黄鹞，逝者青城骑白骡。晚共师涓悲濮水，老忧金狄卧盘陀。遥知匹马移兵地，春色长临赌咒河。郎潜自昔伤华发，今日班生艳此行。洱海舆人歌粟袖，陶亭吉语协茅璚。岸花送客愁千驿，堤柳言离抵十城。好去山衙听铜鼓，莫忘诗社洛钟声。"}