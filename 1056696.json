{"id":"1056696","title":"送傅亨父","dynasty":"宋","author":"吕南公","text":"相公坐东府，简拔无留才。贤良得帅权，志与冯赵偕。以策屈群力，勃如飞蚊来。河湟多新田，陇渭少惊埃。壮矣功利举，趣时各贤哉。谁言夫子喙，不在此日开。手把经纶书，想望黄金台。相期衢道亨，纸墨皆云雷。腊雪拍马睫，朔风穿仆怀。虽云行路难，足免壮士哀。去去合利见，少微近三台。得志亦遄归，我有贺酒杯。"}