{"id":"659274","title":"送刘屯田归任","dynasty":"明","author":"罗玘","text":"令峻簿尉宁，撑拄鲜鹜雁。巢乌啄阶除，犴狴生菼薍。焚山蛇穴古，火食久已惯。险马恃匪经，茧丝戒前宦。闲心付书云，静耳听鸣涧。荒祠试宵菱，怪鼓鬼作幻。驼蹄鳖羞羹，鱼满寸可汕。郭门接丛薄，蒸槱喜能办。三家为雄村，一二百里间。居然超逸资，强以载鼷鴳。世途方奔奔，贾物纷售赝。而当鼓旧勇，遇虎乃徒袒。丈夫贵如玉，论定在岁晏。"}