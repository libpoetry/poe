{"id":"611298","title":"扬州花月歌","dynasty":"明","author":"邓云霄","text":"君不见广陵潮接秦淮水，隋帝龙舟泛江沚。锦缆云帆天上来，丛丛绿鬓烟花里。艳曲新声度玉簧，蛾眉曼睩胜昭阳。至今士女传遗教，偷得宫中第一妆。岁岁踏青二三月，香车宝扇倾城发。柳幔花茵拥丽人，碧沙锦水摇仙袜。目眺更心招，穿堤更过桥。赠珰怜意密，掷果怨情遥。尽日春游欢未足，娟娟新月燃华烛。大道青楼几百家，家家尽唱迎郎曲。碧玉与潘安，相看两少年。排场齐蹴鞠，对舞上秋千。共道月明须纵酒，莫将花落恼啼鹃。花开花落无穷已，月圆月缺人相似。歌管常留富贵春，风光肯负繁华里。广陵自古擅风流，夜市箫声晓未收。不惜千金拚买笑，何须尺锦作缠头。花月能邀词客笔，还如何逊在扬州。"}