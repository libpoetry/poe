{"id":"697570","title":"青楼曲八首","dynasty":"明","author":"胡应麟","text":"十里秦楼近灞桥，箫声何处起岧峣。珠帘百尺东风里，双凤联翩逐翠翘。粉面三千照玉台，期门南去是蓬莱。金鞭暮过张公子，一骑潜呼万乘来。两浆频催过石城，沙棠摇曳画船明。莫愁湖上千株柳，肠断王孙作队行。一树含桃锁曲房，金笼鹦鹉唤斜阳。霍家娘子新妆罢，拥髻来迎李十郎。苏小妆楼隔画桥，涌金门外半兰桡。相携女伴巫山去，昨夜钱塘正上潮。指点平康宿暮鸦，妆台红粉簇明霞。曲江筵上诸先辈，跃马争寻阿润家。二八青衣彩袖悬，相逢如梦画堂前。无端锦瑟撩春思，历乱东风五十弦。银床梧叶堕高秋，良夜吹箫忆旧游。二十四桥天似水，画船乘月下扬州。"}