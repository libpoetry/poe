{"id":"727224","title":"禋雅","dynasty":"南北朝","author":"沈约","text":"紫宫昭焕，太乙微玄。降临下土，尊高上天。载陈圭币，式备牲牷。云箛清引，栒虡高悬。俯昭象物，仰致高烟。肃彼灵祉，咸达皇虔。盛乐斯举，协徵调宫。灵飨庆洽，祉积化融。八变有序，三献已终。坎牲瘗玉，酬德报功。振垂成吕，投壤生风。道无虚致，事由感通。于皇盛烈，比祚华嵩。"}