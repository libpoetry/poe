{"id":"118052","title":"次韵秦观秀才携李公择书相访","dynasty":"宋代","author":"苏辙","text":"济南三岁吾何求，史君后到消人忧。君言有客轻公侯，扁舟相従古扬州。致之匹马恨无力，千里相望同异域。诵诗空使四坐惊，隐居未易凡人测。史君南归无限情，鸿飞携书堕我庭。此书兼置昔年客，袖中秀句淮山青。老夫强颜依府县，堆案文书本非愿。清谈亹亹解人颐，安得坐右长相见。狂客吾非贺季真，醉吟君似谪仙人。末契长遭少年笑，白发应惭倾盖新。都城酒贵谁当换，尘埃污面非良算。归来泗上苦思君，莫待黄花秋烂漫。"}