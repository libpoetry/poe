{"id":"693341","title":"腊月二日待罪私居作二律以自遣","dynasty":"明","author":"苏葵","text":"索酒无诗直酒钱，醉乡迷路奈愁缠。寒深院落堪怀玉，日短江湖爱学仙。枥下练光怜騄駬，斗间紫气惜龙泉。东风不管苍髯改，开到梅花又一年。梅花月照远臣怀，夜上层楼望泰阶。堪笑坡翁诗案刻，未应雷焕剑光埋。遭逢圣世嗟无补，较看吾生信有涯。坐阅台前双柏树，岁寒风雪漫挤排。"}