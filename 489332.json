{"id":"489332","title":"红梅引次韵壶中老人一笑","dynasty":"明","author":"虞堪","text":"罗浮山下春风来，嫣然一笑梅花开。东君底是爱颜色，玉容重著胭脂堆。要令姑射朝天阙，丹砂炯映肌肤洁。天人自是实失惊，空谷何年见清绝。又如二十飞琼春酒醒，绛纱笼玉尤分明。夭桃繁杏便粗俗，纷纷艳冶徒相争。幽香不断流丹髓，三咽令人销鄙俚。莫言春半不耐寒，饱浥冰霜不知几。吾生痛饮自得师，对花烂醉高阳池。朱颜顾我每如此，壶公壶公如何鬓成丝。颠倒笑我为花杨酒卮。"}