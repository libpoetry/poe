{"id":"1028232","title":"彭子复临海县斋","dynasty":"宋","author":"楼钥","text":"乾道癸巳冬，此邦我经行。郁攸气未殄，千家真赤城。来访临海令，瓦砾纷纵横。翘然三尺高，问是戒石铭。徘徊重太息，更闻愁叹声。试询来者谁，共言令姓彭。我时语傍人，此邑其将兴。迨予来赘倅，客馆方暂停。夜闻箫鼓沸，听事先落成。起望轮奂美，壮观耸连甍。百堵日以作，斧斤喜丁丁。层楼庋敕书，两庑环中庭。久乃游其间，宏大使我惊。位置既深稳，斲削仍攻精。田里不知役，纤粟无输征。安得屋朗朗，突兀有宁馨。退食不苟处，扁榜皆佳名。中虚物自照，政平由心平。稚柏已可悦，况有贤弟兄。小亭真吏隐，县拥高山青。琴堂虽增旧，此意宜细评。智调天下理，夸言笑后生。大弦可以急，小弦恐弗胜。举意属俄顷，立欲如所营。手足民无措，吏奸益相乘。不如疏节目，示以信与诚。施行有次第，幽远无隐情。上下始相应，温和亮以清。子贱意不传，仅许胜戴星。彭令盖得此，所以千里称。此非以政学，渊源甚分明。行矣解印去，众心已先倾。太守荐之朝，一鹗飞青冥。傍无蚍蜉援，日夜思归耕。我无荐贤柄，直书气填膺。安得采诗官，取以彻明廷。"}