{"id":"224605","title":"沁园春·唐李太白","dynasty":"宋代","author":"王奕","text":"唐李太白，访贺知章，浩歌此楼。想斗酒百篇，眼花落井，一时豪杰，千古风流。白骨青山，美人黄土，醉魄吟魂安在否。江南客，因来游胜践，稽首前修。悠悠。往事俱休，更莫遣兴亡狂白头。也莫论高皇、莫论项羽，谁为黄帝，谁为蚩尤。拶破愁城，吸乾酒海，袖拂安梁舞暮秋。题未了，又笑骑白鹤，飞下扬州。"}