{"id":"635456","title":"仙城寒食歌四章 其四 尚公坟","dynasty":"明","author":"成鹫","text":"海珠海水流腥血，十万生灵冤莫雪。杜康有力不借人，入室操戈凭曲蘖。郎君本是拔山雄，一饮千钟双耳热。座上杀人如草菅，府中聚骨成丘垤。承恩赐射中金钱，至尊含笑称俺达。归来虎视故眈眈，神器妄窥狂力竭。黄带长悬鞅望心，赭衣遽与繁华别。烟销火灭脊原空，白骨衔冤死同穴。孤坟快与梵宫邻，疏钟敲落城头月。夜台沉醉酒初醒，猛然悟得无生诀。起来若遇绵上人，从前汗马休重说。"}