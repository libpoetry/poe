{"id":"325589","title":"解连环·剪镫遥夕","dynasty":"清代","author":"张祥河","text":"剪镫遥夕。问流黄刷罢，几番催织。为捧心、消瘦年年，夜凉怨秋河，一墙红隔。眼角情浓，更羞倚、曲屏风侧。道花时不见，扑蝶重寻，顿怯风力。西楼向谁弄笛。叹更阑月好，何事轻掷。恁醉后、褪了燕支，有双袖黏来，者般狼籍。齧臂痕深，又指与、些儿可识。只难把、此愁打叠，绣裙百褶。"}