{"id":"1007845","title":"贺新郎 其二 弹琵琶者","dynasty":"宋","author":"蒋捷","text":"妾有琵琶谱。抱金槽、慢捻轻抛，柳梢莺妒。羽调六么弹遍了，花底灵犀暗度。奈敲断、玉钗纤股。低画屏深朱户掩，卷西风、满地吹尘土。芳事往，蝶空诉。天天把妾芳心误。小楼东、隐约谁家，凤箫鼍鼓。泪点染衫双袖翠，修竹凄其又暮。背灯影、萧条情互。捐佩洲前裙步步，渺无边、一片相思苦。春去也，乱红舞。"}