{"id":"1222329","title":"醉歌行","dynasty":"元","author":"王恽","text":"苍陂水涨玻璃滑，堤柳含烟翠蒲茁。当年亭馆已陈迹，老树遗台犹秀拔。我来置酒池上头，使君不负骢马游。县曹供张散平碧，呼集妓乐罗珍羞。君侯一笑开怀抱，十日东风醉芳草。自嗟客子何所有？春色三分二分老。人生欢乐不易得，况值清明时节好。终年尘土簿书里，未碍金尊重倾倒。湖光照眼明罗绮，碧潋瑶翻歌扇底。气酣急遣张水嬉，取乐不论冠佩委。溪风吹面縠纹生，两叶兰舟铙鼓起。红衣飞坠彩绳高，没入苍烟惊跃鲤。郡人亦喜岁华新，四面纵观空巷里。佳人弄水祓不祥，公子联镳特观美。锦筵香细酒不空，既醉穷欢忘誇靡。溪神捧出柘枝娘，翠袖娉婷矜便体。绣靴画鼓随节翻，罗袜尘生步秋水。一春盛集固云乐，此会宾僚尤燕喜。山阴修褉晋诸贤，畅叙幽情差可拟。客言行春似蜀守，醉到浣花而已矣。树梢晴日向斜晖，使君皂盖先醉归。就中二公最爱敬，移次临流尽馀兴。一杯未了风翻浦，山公倒载寻归路。自怜白发非春事，多为湘妃厌歌舞。呼儿觅纸纪岁时，不以斯文乌所睹。至元乙亥三月春，元巳才过日在寅。浩歌月底还自笑，醉里诗成似有神。"}