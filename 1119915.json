{"id":"1119915","title":"次韵弟茝醉中示弟观二首 自道","dynasty":"宋","author":"陈著","text":"六十家婆八十翁，此心无事便融融。肉香韭甲磁盆内，蝶梦梅花纸帐中。自有乾坤无俯仰，谁知否泰是穷通。出门一笑春风阔，孤鹤横天忽自东。斑发朱颜楚秀翁，陶陶乐意与天融。凌虚长啸天无际，耐静高眠日过中。茅屋生涯消几许，梅花气味最相通。诗书风日何妨共，载得归来自甬东。"}