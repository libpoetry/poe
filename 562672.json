{"id":"562672","title":"题画小赤壁图","dynasty":"明","author":"董其昌","text":"吾松山有九，俱以海为沼。东海既以大，赤壁何当小。风穴秘精灵，云门削鬼巧。口鼻斗嶙峋，鳞甲成夭矫。而我游齐安，何繇凌窈窕。时平兵气销，霜落江声悄。回思平原鹤，谁是枌榆鸟。恰似黄池会，吴楚争可了。将无山岳灵，端受里俗□。归语东阳生，携筇事幽讨。石言曾莫逆，壁观共枯槁。田成琳球赋，屋用辛夷橑。太守握红云，冠彼山谷好。灵踪俨如旧，庞赘忽以澡。嘉名公等锡，一壑从余保。手写浪淘沙，峨眉雪可扫。敢应北山招，终事东坡考。"}