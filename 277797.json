{"id":"277797","title":"寄子受·白杨西郭路","dynasty":"清代","author":"李宪噩","text":"白杨西郭路，累累多邱坟。暄时来此游，登高观夏云。披拂垄头树，感念坟中人。岂不同此欢，音响谁复闻？古昔豪杰士，身死言不泯。形质随化往，文字传其神。胡不少留意，逐俗但纭纭。朝游酒肉场，暮追狎客群。但务四时乐，坐亡千载文。一旦纩息定，灭如风中尘。寄言同学友，勉为身后身。"}