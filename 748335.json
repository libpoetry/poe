{"id":"748335","title":"宋都酒务印诗用甘畸人自题原韵","dynasty":"清","author":"吴存义","text":"勃窣摩蜃时，支格蔚犁侧。闯然出冷铜，倚来各颓息。绣涩卷土花，纁霞带酒色。归庋瓮牖间，啜醨诧终夕。但苦绾利蚓，麻茶不能识。畸人中圣人，步屟来得得。见之悬肘后，如获青田核。星喜?旗投，月未妖蟆蚀。文组相骈罗，缥碧与湔拭。文篆并纽书，署年月官职。弹指天水秋，刹那过几刻。每读骤税书，亦各有畛域。铁官针不遗，纲官筴无忒。素闻茶官诏，未睹橘官敕。矾官更琐碎，如石时乱泐。酒官虽苛娆，辕南辙可北。颍滨监筠州，风谓至今忆。譬挽狂澜舟，寸心识斗极。于物傥有济，醨薄亦聊即。转眼如风镫，酤户埋荆棘。谁欤麴院来，姓氏翳阒寂。劫灰破块寻，剩水抱蠡测。咄咄青緺中，摩挲胜服匿。锦窝废未敲，缇幕光逾赩。摹拓宠以诗，印请对以臆。闻君足金薤，搜奇眼电激。行田相邂逅，剪拂等九锡。耐可助醉歌，勿将付酒直。君笑引叵罗，谓印且墨墨。佩汝侯醉乡，岁月千万亿。"}