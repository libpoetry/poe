{"id":"483809","title":"题山云居图为樊都事仲郛赋","dynasty":"明","author":"刘崧","text":"我居何所，南山之下。油油者云，窈窈其阻。衡门在阿，翳彼嘉林。上有鸣鸟，怀之好音。良晨载兴，游睇川沚。榛蹊邈绵，有客戾止。琴瑟在庭，清樽载罗。扫地布席，援弦咏歌。我歌我酬，白云在谷。聊可为娱，孰云不足。云之升矣，风或飏之。曾于是处，而忘世为。凄其渰矣，雨亦濡只。群生烝烝，泽施曷已。云敛而舒，山高以深。彼君子兮，悠悠我心。"}