{"id":"292354","title":"浪淘沙慢·和古微韵","dynasty":"现代","author":"张仲炘","text":"嫩寒沁，帘喧燕子，棹阻桃叶。浓碧黏天半活。斜阳到槛渐灭。早禁惯、凄凉秋被叠。水沈烬、心缕长结。甚载酒寻春又婪尾，芳尊竟空撇。悲切。醉眠梦也无辍。傍翠柳朝骢，鸣珂路、宛转笳吹咽。伤断袂前尘，花下轻别。凤钗易折。临镜铜、还忆西楼园月。红蚁分疆馀千垤。槐阴战鼓酣未竭。更微雨、残梨霏似雪。镇长对、绿苑沈沈，蕙讯寂、雕栊倚遍低徊绝。"}