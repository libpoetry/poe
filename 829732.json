{"id":"829732","title":"四月二十五日四首选三","dynasty":"清末近现代初","author":"柳亚子","text":"伤心今日是何日，忍死遣民泪眼枯。从此中原虚正朔，遂令骄虏擅皇都。魂依凤辇排阊阖，血洒龙髯泣鼎湖。二百年来仇未复，普天犹自奉胡雏。翠华摇落百蛮中，姬姒河山梦已空。辛苦鸮音还粤地，猖狂狼子胁秦封。蒙尘岂是徽钦主，镌石争誇弘范功。回首高皇乾净土，神州依旧混华戎。闽越金陵蔓草荒，桂林灵气拥真皇。三忠戮力身先殉，半壁偏安事可伤。西粤存亡归閤部，南云渗淡话中湘。最怜日暮途穷后，犹有挥戈李晋王。"}