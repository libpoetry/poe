{"id":"1070730","title":"和胡德晖松轩诗","dynasty":"宋","author":"李光","text":"炎天群木无葱苍，朝曦夕照绕屋梁。一榻南窗复东厢，老松效技扶披猖。微风飕飗弄笙簧，坐变热恼为清凉。簿书相仍愁肺肠，细声入梦我岂遑。但觉风日明晴窗，皎如夜月和秋霜。樛枝鳞皴龙蜃走，翠叶郁律鸾凤翔。燧明徒誇能照夜，坐想烟雾风中香。何如轩成独赋云锦章，从兹遂爱夏日长，会看壑耸仍霄昂。"}