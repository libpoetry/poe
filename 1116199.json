{"id":"1116199","title":"再用子虚韵和呈骏发次颜","dynasty":"宋","author":"沈与求","text":"灯市烧春接郡楼，岁丰人乐事遨游。繁弦急管方连夕，痛饮高谈自一流。短帽纵堪陪胜赏，长檠那解照牢愁。归来卧对西窗月，独想清光烛电眸。十里笙箫沸市楼，已占风物两优游。人从月窟开青嶂，灯挟星河映碧流。曲席深杯成径醉，长廊古寺溢清愁。暗中我亦知公在，彊对兰膏为举眸。"}