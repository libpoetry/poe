{"id":"1225411","title":"群峰秀色图仆廿八年前所作也恭甫出以见示且徵题诗因成长短句书于卷后并奉叔方府博一笑","dynasty":"元","author":"朱德润","text":"青天不补罅，山色秀可揽。红树醉秋风，碧峰开菡萏。崎岖深谷有行人，攀磴扪萝不知险。倚岩楼阁高复低，时见隔溪云冉冉。忆昔少壮日，征鞍度居庸。画笔记行稿，点滴苍翠誇全工。三十年来重看画，星星两鬓生秋蓬。今看古画我何数，因画思人今亦古。但愿升平日，鱼钓山中泉，食耕山下土，归乎归乎盘之阻。"}