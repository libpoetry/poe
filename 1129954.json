{"id":"1129954","title":"颂古四首","dynasty":"宋","author":"释景元","text":"推穷物理成家计，会合时机便识心。多谢春风无厚薄，贫家桃李也成阴。灵树面皮多葛怛，韶阳板齿上生毛。会得国清才子贵，不会家富小儿娇。阿家新妇最相怜，新妇骑驴家便牵。几度醉归明月夜，笙歌引入画堂前。不触又不背，徒劳生拟议。开口更商量，白云千万里。"}