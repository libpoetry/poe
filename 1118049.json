{"id":"1118049","title":"岁晚幽兴四首","dynasty":"宋","author":"陆游","text":"梅出疏篱柳拂池，流年已迫早春时。壮心卓荦犹欺酒，老业呻吟未废诗。眼暗观书如棘沥，齿疏嘬饭似牛呞。风炉欲试苍鹰爪，自向林间拾堕枝。残年欲遂迫期颐，追数朋俦死已迟。卜冢治棺输我快，染须种齿笑人痴。野梅堕地草生后，街柳拂鞍冰泮时。满眼云山不须买，剩倾新酿赋新诗。万里风波行路难，君恩尚许缀祠官。中庭郁郁药苗长，绝壁飕飕松吹寒。泥巷有人寻杜甫，雪庐无吏问袁安。清晨对镜增幽致，龟屋新裁二寸冠。短鬓元知不久青，况开九帙数馀龄。全家共保一忍字，累世相传三住铭。时泛孤舟过梅市，却穿双屩上兰亭。拥炉莫恨无僧在，满院松风要细听。"}