{"id":"699422","title":"和散木韵","dynasty":"明","author":"袁宏道","text":"暖风吹雨溉花畦，荣辱何劳问木鸡。窗下止容三亩月，门前亲著一丸泥。功名且自轮诸弟，家政都将付老妻。碧水丹崖身自领，黄柑斗酒伴莺啼。废垣耘得作春畦，幽客时来载黍鸡。蜀葛细裁三尺雪，吴瓶远饷一封泥。全家遏末封胡弟，半百高柔莱子妻。蔬水虽贫聊自解，幸无饥苦使儿啼。"}