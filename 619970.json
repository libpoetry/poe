{"id":"619970","title":"朱隐君漱流石","dynasty":"明","author":"区怀年","text":"束水生烟满中宿，轩辕吹断昆崙竹。猿归峡里不闻声，一片云根压飞瀑。中有幽人恣遐躅，坐破苍苔弄澄绿。掀云浣翠苦不足，梦入层峦泻金粟。乖龙抉山巨灵肃，生忧坏此混沌玉。贮得清泠千万斛，畀尔来昆畅心曲。我生见石不轻爱，今来已作南宫拜。非关磊砢标天奇，远意却在嶙峋外。"}