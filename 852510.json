{"id":"852510","title":"盐亭县永乐山叩云亭","dynasty":"宋","author":"文同","text":"长江合高峰，爽气左右绕。中流望绝巘，万丈见木杪。孤亭揭其上，隐隐一拳小。李君令兹邑，邀我升缥缈。是时天宇净，晴色洗霜晓。万象满四隅，转盼皆可了。神清压尘坌，志适喜猿鸟。人生贵轩豁，世务苦纷扰。兹焉获登览，浩思欲飞矫。令谓亭我为，胜绝此应少。愿子立佳号，光辉饰松茑。因名之叩云，大字榜霞表。"}