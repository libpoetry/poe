{"id":"708237","title":"梦扬州 客广陵用少游韵","dynasty":"明末清初","author":"尤侗","text":"晚潮收。叹隋宫、花月都休。寒雨芜城，绿杨三月如秋。市门十里黄埃满，但往来、车马星稠。红桥畔，青楼底，谁人勾当春愁。追想樊川狎游。报书记平安，廿四桥头。笑我多情，鬓丝禅榻空留。纱灯万点归何处，枉断肠、锦瑟帘钩。平白地，扬州梦醒，恼乱苏州。"}