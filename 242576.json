{"id":"242576","title":"中秋后二夜对月","dynasty":"宋代","author":"葛绍体","text":"中秋竟夕佳月色，万里光芒霜雪白。人言阴晴一瞬易，不料清辉连永夕。有情傍我书几多，书中今古旧应识。玉华婵娟彻鬓眉，冰澌的皪莹肝膈。风流似与仙娥俱，缟衣练裳新洒涤。酒酣颠倒欲结交，灯火希微疑避席。出门露气已半销，轻风西来盪虚碧。中天镜悬见本真，一点灵明透八极。"}