{"id":"160122","title":"王生山水歌","dynasty":"宋代","author":"赵希迈","text":"范宽山头李成树，百年二老皆仙去。如今尺素留人间，纵有千金无博处。后人笔底工一家，声价随可喧中华。王君二妙聚一手，参以吟思游天涯。万晨江山才数幅，东抹西涂意先足。苍梢癞石相参差，风雨烟云在羁束。近时目贱耳反真，画图重旧不重新。名家翰墨未必贵，尘清赝本翻为珍。君提健笔来海外，山若玉簪江为带。朝昏变态焉可穷，笔未铺张心已会。岭南游者多诗人，见君作画应怜君。求我新诗写君画，终使李范声名分。"}