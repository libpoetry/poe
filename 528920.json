{"id":"528920","title":"新晴病起独登台观耕","dynasty":"明","author":"陆深","text":"东曦散早凉，沃土依水曲。宿雨一以霁，微风满畴绿。农人欣及时，物情遂所欲。稼穑良独难，勤惰各有属。夙疴幸暂舒，登台恣遐瞩。馌饷偕尔邻，指挥顾我仆。新苗含露滋，把爱等苍玉。稍稍已成行，累累尚盈束。苟遂丰稔期，宁知泥涂辱。倦游拙理生，藉此一廛足。"}