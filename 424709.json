{"id":"424709","title":"米荒","dynasty":"近现代","author":"萧梦霞","text":"农人辛苦勤播殖，年年秋收望稼穑。谁道天公殃我民，赤地千里无黍稷。池沼浊水不复存，树皮草根无处觅。举家相顾泪沾襟，忍饿坐死安可得。饥来驱人无奈何，扶老携幼走异域。娇儿悲啼有谁怜，老翁倦疲难为力。骨肉流离道路间，愁云惨淡连天黑。官家娇贵不可当，犹自锦衣与玉食。仓禀空有粟千钟，囊橐讵无金万亿。沉醉歌舞恣意欢娱，那顾苍生有菜色。吁嗟乎，远道之人胡为乎来哉，不如当时饿死故乡破屋之门侧。"}