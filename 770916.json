{"id":"770916","title":"苏武慢","dynasty":"清","author":"王时翔","text":"直气批鳞，精诚驱鳄，默祷衡山云卷。崚崚大节，烈烈忠肝，威怵叛藩心转。还有雄文，任他籍湜追趋，空惊流汗。纵柳州联辔，蔷薇芳露，欲披先浣。是甚时、设座西清，众仙齐拜，香火天边不断。空闻盛事，何路羞蘋，未许野人偷展。老大羁孤，河阳行役无聊，荒祠倚遍。尽迟回、闲拭尘扉，神鸦噪晚。"}