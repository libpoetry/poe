{"id":"1062550","title":"游西塔寺分韵得处字","dynasty":"宋","author":"谢逸","text":"西风脱木叶，感时煎百虑。痴坐北窗底，哦诗不能句。同舍二三子，邀我城南去。风于湖上亭，临流坐箕踞。菡萏晚红垂，冷香袭巾屦。湖西青莲界，竹阴有微路。老僧迎我笑，洗钵供匕箸。斋厨野饭香，园蔬摘朝露。清言洗心胸，幸免杯酒污。人生会合难，驶若风中雾。明晨想兹游，凄凉在何处。"}