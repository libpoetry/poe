{"id":"181533","title":"寄题李监酒不俗阁","dynasty":"宋代","author":"郑刚中","text":"高士常徇俗，无心欲违世。野鹤在鸡群，饮啄同敛翅。昂昂望九皋，自有物外意。下士求免俗，正恐俗难避。嫫母学西子，象玉徒镇揥。低回难敛容，不改凡冗气。闻君开小阁，洁具高风致。随砚翰墨香，雨带春烟细。尽将窗几间，一洗簿书累。汉有弘羊者，榷酤善言利。流风至今兹，已作千古弊。君方聊尔耳。升斗亦云寄。顾我困埃尘，俛首甘俗吏。均是为贫人，噫嘻勿羞愧。"}