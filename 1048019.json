{"id":"1048019","title":"三高祠咏古三首 其一","dynasty":"宋","author":"刘季孙","text":"大湖际天碧，浩荡浮万象。中有洞庭山，天作蓬壶样。芦苇秋萧萧，时闻发渔唱。风顺如可寻，月明迷所向。有人在扁舟，发白意夷旷。扣舷了不顾，出没信波浪。心已类水石，何由知得丧。遗民至如今，自古惟越相。初为吴都囚，君臣忧醢酱。忍耻人谓愚，祈生世知妄。尪癯脱万死，归国奇谋创。行师舞群姓，下令跃诸将。夜半覆姑苏，夫差始悲怆。安恻宽晷刻，反掌成伯王。江山入会稽，功高谁与抗。宠利速祸败，忠臣半诛放。遁去举邦求，君王铸形状。寂寥数千年，相见霜缣上。"}