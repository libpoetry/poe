{"id":"603870","title":"赋得艳阳桃李节","dynasty":"明","author":"谢与思","text":"艳阳桃李节，桃李竞春风。芳菲各自媚，窈窕在墙东。东家女儿年二八，眼爱芳菲向人发。新妆巧抹不解羞，摘得好花插云发。美人摘花花莫嗔，好花颜色如美人。能共美人好颜色，何如枝上虚经春。君不见暮春天春风恶，昔为春风开，今为春风落。春风一夜吹参差，千红万紫踏成泥。树老尚有开花日，花落再无还树时。"}