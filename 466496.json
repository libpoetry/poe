{"id":"466496","title":"白马三首","dynasty":"当代","author":"刘斯奋","text":"白马戎装尚少年，画朱门外草芊芊。偶从游戏惊堂燕，便向鸡窗惹凤弦。细雨初匀孤馆夕，深红半锁药栏边。悠悠梦断杨花路，检点新愁在目前。踏花重到又匆匆，况有游丝系碧桐。蓦地相逢疑隔世，翩然一瞥是惊鸿。玉梭此日投难拒，青眼当时掷易穷。幽梦潜行去来夜，起看红雨扑帘栊。从此窗前梦不成，几回征铎误相惊。小炉划尽灰无字，老柳飘残絮有情。迢递鱼书悭一约，凄迷冷雨暗孤檠。殷勤欲理春华梦，忽觉鹃啼已数声。"}