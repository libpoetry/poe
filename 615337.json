{"id":"615337","title":"同卢韩李诸子泛舟作","dynasty":"明","author":"李孙宸","text":"春风荡微和，积阴亦云熙。徵徒既缤郁，驾言采江蓠。遥空望无际，四面来清辉。荡桨遵枉渚，弭棹薄修湄。沿洄虽不远，爱此清涟漪。何以佐盘餐，江鳞春正肥。命酌长松下，清音宛竹丝。菰芦得生计，鸥鸟更何机。泛泛忘归路，冥烟失鱼矶。愿子惜欢会，念此流光移。"}