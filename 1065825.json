{"id":"1065825","title":"次韵承之重九","dynasty":"宋","author":"苏过","text":"庾郎自诳誇重九，北海常类客无酒。肯教白发负黄花，不为虚名留岘首。人生能换几星霜，我非石心与木肠。乾愁漫解祇自慰，消长只系吾行藏。弃书学剑犹有得，西斩楼兰北疏勒。从军直到单于台，封侯万户何人哉。图形未许凌图上，草檄观君试豪放。山阴回时迹已陈，高阳大醉情何畅。为君悲歌和哀筝，请君更草丽人行。吴姬赵女两愁绝，一笑当时空目成。行行且作归装束，子云校书入天禄。一杯且复中圣贤，周南留滞谁我怜。买田早约鸱夷子，相与躬耕不计年。"}