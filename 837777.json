{"id":"837777","title":"东风第一枝·留别王毓仙","dynasty":"清末民国初","author":"邹韬","text":"梦驻神飞，春风蕴结，双鬓故园曾合。酒边剪烛，论心暗潆，情波几折。梅窗月静，听玉漏、敲寒清澈。奈销魂、短棹长鞭，抵死催人离别。分雁轸、白云恨绝。还剩有、水流呜咽。乱山青冷，无言对著，灞桥残雪。尘装载怨，又引起、乡愁万叠。且订约、琴剑归来，记取落花时节。"}