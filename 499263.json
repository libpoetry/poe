{"id":"499263","title":"赠光禄沈玄洲奉使省觐","dynasty":"明","author":"黄廷用","text":"秋日祥云曜紫渍，金茎玉露洒神京。报道新裁五凤诏，赦文尽出君王情。香蜡紫泥函尚湿，千官拱听彩鸾声。使臣衔恩出驰道，九关五陌欢娱生。行入江南春似海，衣绣昼游阊阖城。城中车马皆相识，故园草木亦含荣。吾闻高士双溪翁，纫兰钓璜吴之东。卜筑纡回蛟龙浦，夜夜龙吟啸天风。圣代华封当古稀，金章绮服争光辉。风送瀛洲青鸟下，雨深湖水白鱼肥。雕楹□栋列樽俎，舞影歌声杂珠玑。醉看吴王宫里月，月照几人能白发。何况中丞风烈存，大官犹是旧袍笏。以兹行乐须及时，长生本是神仙骨。金光璚蕊出昆山，探玄吸景驻红颜。我欲驾鸿凌云幄，与翁海上相往还。"}