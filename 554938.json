{"id":"554938","title":"题钟处士梅溪卷","dynasty":"明","author":"黄仲昭","text":"若人爱幽雅，结屋清溪曲。溪上种梅花，几株深绕屋。穷冬时冱寒，雪霜锢林木。惟兹保太和，繁花粲如玉。主人日无事，花底纵吟目。徙倚嗅寒香，拍拍春满腹。世人逐浮荣，奔走不停毂。谁知方寸心，中有尘万斛。曾如溪上翁，俯仰无羁束。何当谢簪缨，相从在林谷。酌兹溪上水，一洗人间俗。"}