{"id":"842810","title":"访旧七首 其三 崇效寺楸","dynasty":"清末民国初","author":"陈宝琛","text":"朴公图卷失不收，再来犹见前朝楸。著花老干未觉丑，根节磥坷阴繁稠。当时树下展图读，沘笔赓续王朱游。虞山帝傅常独至，自写伊郁酬清幽。天回地转讵所料，痛定思痛当谁尤？僧贫换米及故纸，此树能免终薪槱。巡廊坐阶默相向，急雨打叶风飕飕。"}