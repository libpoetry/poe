{"id":"433123","title":"航海八首选三","dynasty":"近现代","author":"袁嘉谷","text":"东溟俯眺势雄哉，四月天津驾舶来。水逆九河星野混，风乘万里浪花开。旌旗直达地中海，砥柱谁当天下才。高坐船头迎夕照，计程今夜泊烟台。烟台商旅夜喧哗，龙旆飘飘映紫霞。横插波心绵泰岱，曲伸山臂拱京华。海风腥恶鱼虾市，水怪纷争凫雁家。最可怜时老渔父，轻航柔橹旧生涯。天生群岛锁番船，仙窟荒凉太古年。重敛海琛愧丹马，贡输賨布杳朱鸢。灯防礁石电明灭，水泛沧溟云断连。为问田横何处死，毅魂犹在怒涛边。"}