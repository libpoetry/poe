{"id":"701240","title":"叱石八景 天然石室","dynasty":"明","author":"黄公辅","text":"曾闻魏野东郊居，凿土何如石洞虚。户牖不从斤斧设，檐阶出自混元初。室前流叇阴为槛，墙畔垂萝绿映闾。阒寂清幽无锁钥，高人于此觅真如。嵌岩空谷度云寒，玉轸琴床何处安。别有丝桐非指上，悠然戛拊在流湍。湘灵隐隐如闻鼓，绿绮泠泠不用弹。日暮风飘声更娜，知音得趣任盘桓。巍峨化石势亭亭，不费天工遣巨灵。卓立恍疑参洞府，标空直欲碍云屏。纹粘烟蕊朝霞紫，班缀苔痕夕霭青。谁陟高巅搔首问，惊人诗句答真冥。平铺底石奠于盘，承露栖云若个宽。共道羊肠行处险，那知鹿迹坐来安。棋枰可布仙人局，歌吹应同李白欢。欲为俗缘求解脱，好从台上共团栾。峻岭长松傲雪青，高悬夜月照林坰。清含沆瀣珠光缀，润滴莓苔鹤梦醒。不问金茎擎掌冷，但看玉液点芳馨。悟来籁静声沈后，太宇澄空意自冥。林霏烟幄展山腰，中有涓涓碧涧缭。色映空濛云下宿，气蒸坱北翠横漂。回风似带寒光入，反照能将暮景描。有客留连缨可濯，归林飞鸟共相招。迂回溪径入岩丫，烂漫山花映彩霞。晴罩蛛丝风袅乱，细牵香蕊树萦斜。多情缱绻如相恋，轻态微茫属望遐。蝶欲寻芳难驻足，挂红翻紫骇归鸦。横抹烟岚影缓移，山南山北与樵宜。呼群扳磴欢情惬，戴笠穿林野兴怡。歌和禽啼随意晚，响承风递出岩迟。悠悠馀韵归途近，世事纷纷那管知。"}