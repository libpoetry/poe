{"id":"564130","title":"襄阳为自古要地抚遗迹吊往事有怀七人焉因各赋诗一首 其一 诸葛武侯","dynasty":"明","author":"孙承恩","text":"堂堂诸葛公，道本伊吕匹。方其未遇时，龙卧泯渊嘿。一朝感时奋，变化乃莫测。恢复信本志，为汉誓讨贼。大义凛照揭，乾坤为开辟。指挥动风云，忠诚贯金石。士生三代后，闻见渐卑溺。公也真天人，正气泰华敌。升平礼乐具，抢攘兵革日。抱负郁未施，永为后人惜。公神在天壤，万古终不没。再歌出师表，敛衽三叹息。"}