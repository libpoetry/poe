{"id":"1113316","title":"忠显刘公挽诗","dynasty":"宋","author":"张嵲","text":"自从玉帛交殊域，一见寒盟为隐忧。乱相方虞邻国难，庙堂谁听徙薪谋。义如杞殖仍忠壮，识比申胥不怨尤。松柏萧萧九原路，高名常共建溪流。抗论中朝犹在耳，鸣弓仇敌已临城。王都竟失金汤固，朝士方贪雀鼠生。慷慨一朝先奋节，华戎终古共知名。可惜千官臣伪后，萧萧华发尽垂缨。"}