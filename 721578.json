{"id":"721578","title":"赋答莞中梁子","dynasty":"明末清初","author":"屈大均","text":"万里孤征日，三朝痛哭人。还家如紫塞，见尔即青春。犬马难酬主，鸡豚幸及亲。白头得知己，感激更沾巾。丈夫时命薄，不幸作神仙。梅福监门日，安期卖药年。道须高士得，书必后人传。岁晏多风雪，松枝好自坚。与子复何事，千秋一采薇。自惊鸾鹤贵，不必稻粱肥。海气楼台结，溪声水石飞。庞公我兄事，床下拜无违。沧浪歌自逸，渔父即三闾。哀怨复何益，芬芳难久居。月华含霜湿，泉响入风虚。吾道远游好，从君恣所如。时无衰凤在，谁与楚狂言。将子知音好，从兹古道敦。鸳鸯元共命，兰蕙亦同根。寡过相须甚，时时一讨论。"}