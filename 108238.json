{"id":"108238","title":"题渊明采菊图","dynasty":"元代","author":"方回","text":"东篱东篱所至有，南山南山古至今。东篱之西拄我杖，秋菊千丛开黄金。南山之北送我目，鸿飞山阳我山阴。今是昨非栗里宅，三径就荒犹可寻。画工可写渊明面，政恐难写渊明心。渊明面匪宣明面，谁欤障我西风扇。翁醉欲眠遣客去，渊明此心我常见。归去来兮归去来，渊明方寸焉在哉。宁入东邻白莲社，不上徐州戏马台。"}