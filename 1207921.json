{"id":"1207921","title":"奉寄翰林邓善之侍讲学士","dynasty":"元","author":"范梈","text":"曩承持节江之东，骑驴再上蓬莱宫。蓬莱仙人歌白鹤，声落五湖烟雨中。世间爵禄不易致，何独去就如飘风。朝廷礼乐须制作，六经隐义资发蒙。论思庙堂集耆硕，启沃宁让前诸公。闭门读书古都市，四辈冠盖方隆隆。我生生长在穷谷，那有文字争人雄。谬蒙引誉百僚上，负禄府署惭无功。一别十年还又五，昔者少壮今成翁。谁知复客七闽下，隔二千里来诗筒。羸躯顿醒瘴疠恶，赖以慰此心忡忡。粤王城南浪自白，粤王城西花正红。"}