{"id":"820075","title":"诗味二章示迪儿 其二","dynasty":"清末近现代初","author":"王易","text":"我读古人诗，我亦识古人。古人未知我，此意胡曲伸。昔贤骨已朽，言在今犹新。心同理无殊，服异德堪邻。达者燮阴阳，穷士困风尘。自非言足立，身没名俱湮。有言未必德，爝火比宵燐。真体既内充，光辉含八垠。上下二千载，篇什张鱼鳞。能兴后世怀，赖有不磨真。倘昧此枢机，袭貌而遗神。吾衰嗟莫及，尔俊其传薪。"}