{"id":"768361","title":"罥马索 白下逢谭左羽，即送其游吴趋","dynasty":"清","author":"龚翔麟","text":"古秦淮，一片粼粼白蘋水。水楼歌扇，可怜零落斜阳里。城南草绿，钿车人少，不是当年长干里。甚饮徒船舣松门，偏问伤心六朝事。燕子。双双早趁，初蜂瘦蝶，露杏香边闹春意。来听廊腰帘纤，雨吹堕玉梅残蕊。画帘挑烛，才话离情，又一声声琼签起。怪整装、酒城遥盼，催挂轻帆冷云底。"}