{"id":"621730","title":"宿州道中微雨望前山行云","dynasty":"明","author":"郭之奇","text":"竟日断青山，云根于何植。弥空绝飞云，雨意于何测。旷野落平荒，纵有难遽识。情炎拂夏威，遂与征途逼。怀此周道阴，翻怪山情匿。晨驱宿途中，忽动前山色。合沓萃冥苍，行岫俄先得。凉薰反其吹，霢霂旋飞北。飘闪下日晖，光尘次以克。坐使烟颜除，旦昏收爽息。百里分近遥，迷茫昏黛即。始信肤寸功，卓哉孤嶂力。奇峰何足誇，君看垂天翼。"}