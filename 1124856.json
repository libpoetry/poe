{"id":"1124856","title":"和倪敦复","dynasty":"宋","author":"徐积","text":"一别北轩君，参商与胡越。先声从西来，尘榻为君拂。吟行时引头，吟坐即摇笔。未见问行人，既见惜短日。缓颊相问劳，剧谈尽忠切。耳窍虽塞豆，口角自流沫。崔子祥而论，祝令闵且说。篱閒菊参差，樽中酒澄澈。把酒互相劝，投菊两不绝。客主莫分辨，僮仆亦娱悦。若比庞公家，妻子不罗列。悔令唱骊歌，惜不醉寒月。念子为令尹，行义高突兀。当官志不回，敛版腰可折。与俗皆背驰，而慕古遗烈。竹节生便坚，剑气久已发。其时东野外，频烦大夫谒。篇章日相寻，气势谁可遏。仍携大轴来，使我两目阅。人事有合离，岁月成恍惚。逸翮腾方高，骏马足不蹶。子实不我忘，我亦不子忽。与之气类同，见之心欲豁。金城不可破，铁槊不可夺。择交盖已定，言志亦已合。布阵诗甚详，挥洒手不歇。更约临行时，斯言可赠别。县令醉时花满睫，县令卧时云满榻。其时北面竹轩凉，雨声霎罢风飒飒。美人争唱醒酒歌，湿透红绡声未匝。玉容沃以沉香水，瑶槃冻屑珠玑杂。魂梦适从何处来，帐中犹把浮云踏。自说骑鸾向阆风，到时玉洞诸仙合。只被桃花迷杀人，行顾瑶关忽双阖。枕上犹能走笔吟，累累吐出珠千蛤。压倒唐时白与元，两翁相顾如何答。"}