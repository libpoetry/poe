{"id":"114200","title":"赠别李端叔","dynasty":"宋代","author":"黄庭坚","text":"我观江南山，如目不受垢。忆食江南薇，子独于我厚。在北思江山，如怀冰雪颜。千峰上云雨，岑绝何由攀。当时喜文章，各有儿子气。尔来颔须白，有儿能拜起。读书浩湖海，解意开春冰。成山更崇崛，顾我丑丘陵。白玉著石中，与物本落落。泾渭相将流，世不名清浊。乞言既不易，赠言良独难。古来得道人，挂舌屋壁间。牧羊金华道，载酒太玄宅。支颐听晤语，愿君喙三尺。我行风雨夜，船窗闻远鸡。故人不可见，故人心可知。"}