{"id":"704966","title":"和韵贺海屿公六旬初度","dynasty":"明","author":"霍与瑕","text":"结交重名义，多君意慷然。洛社追欢地，而今已十年。永命自君祈，冥悟欲通微。傍花随柳处，零雨浥霏霏。嘉客与贤主，好景及良晨。新月正当席，微风不动尘。蟠桃已卸花，木绵欲飘絮。东皇更闹春，细洒交梨雨。交梨大如斗，火枣围盈尺。缤纷荐寿筵，共映蟠桃赤。矫矫绿衣郎，乌纱拖赤舄。青鬓始微霜，占此元宵席。三城去三山，沧波三万里。仙子时来游，印下西山履。仙子来仙山，授君碧玉屑。更约三千年，去看桃花结。"}