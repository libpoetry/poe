{"id":"795709","title":"念奴娇 题逸仙宋夫人瑶台宴杂剧","dynasty":"清","author":"顾信芳","text":"书空咄咄，向吟窗谱就，霓裳新阕。一点雄心消不尽，化作彩云千叠。滴粉搓酥，描香绘影，长吉心头血。步虚声里，泠泠似有仙骨。应是秋颖花生，墨池香润，照彻瑶台雪。放眼乾坤供一醉，醉把唾壶敲缺。鬼也揶揄，天乎懵懂，此意凭谁说。倚歌而和，欲将长笛吹裂。"}