{"id":"1124373","title":"寿司马夫人二首","dynasty":"宋","author":"项安世","text":"起居大国太夫人，玉带金鱼两相门。岁有万千宜寿母，人生七十见重孙。古来此事犹稀有，帝所如今亦预恩。应是前宵度河汉，独乘飞驭下昆崙。秋风庭院忽生春，请说庭前祝寿人。卿月已升仙掌露，郎星初见宰官身。九霞酝就金尊满，四世孙看玉砌新。待得蓬莱更清浅，人间谁复数灵椿。"}