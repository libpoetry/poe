{"id":"804613","title":"暮登龙山游石浪庵月出始归","dynasty":"清","author":"顾敩愉","text":"古树生浓阴，四顾山色暝。清溪罗众岫，苍翠无定影。牵衣避榛林，直到无人境。置身崔巍间，远目已可逞。下俯若颓浪，上刺如脱颖。幽谷魑魅潜，古洞龙螭猛。闲行入山寺，更喜俗事屏。梵声出高寒，禅心惬闲情。胡麻满地种，散漫无畦町。陆离三株树，的皪九光杏。清露濯琼枝，明霞荫金鼎。既滋兰九畹，又树蕙百顷。惝恍灵踪远，豁达尘梦醒。独怜此中趣，尽属幽僧领。携尊时命酒，试水或啜茗。攀援尚未毕，所恃秋日永。须臾光景暮，系之愿长绠。寻幽意忘倦，来处不复省。徐看返照灭，新蟾散清景。一径入杉萝，遍地纷藻荇。泉鸣孤涧底，鹊语万松顶。阴火夜潋滟，雾淞秋晦冥。坛虚彩虬跃，霜下素鹤警。同游指前峰，观止不敢请。"}