{"id":"796518","title":"金缕曲 京江陆吾山明经索题其先慈唐太宜人《瑶花仙馆遗稿》","dynasty":"清","author":"宗婉","text":"火伞当空罩。忽传来、清凉妙剂，瑶花仙稿。读罢尽将烦敲去，心体一齐倾倒。竟妙到、莫名其妙。见说丹青尤绝艺，更宜家宜室多才调。真不愧、宜人号。萱花可惜凋中道。幸椿庭、荫成雏凤，飞鸣能早。生就一枝如椽笔，笔底千军横扫。总不外、文章忠孝。为痛春晖酬未得，录遗编、敬谨传梨枣。千载下、芳徽表。"}