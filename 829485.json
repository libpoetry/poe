{"id":"829485","title":"和莫子亭戊子生朝原韵并谢诸友助刻拙稿二首","dynasty":"清末近现代初","author":"陈融","text":"生日与君同一月，十年以长更难寻。不妨世有耆英会，更爱人谈岭雅音。诗境雨凉情自远，笔风秋劲力为禁。栖心楼畔花如雪，独客枯吭时一吟。花晨月夕兴遄飞，狂狷分投各妙机。怪事近来诗道广，恼人病后酒杯稀。积书历劫珠尘尽，旧梦传人心愿违。风叶感君重检拾，回头自笑廿年非。"}