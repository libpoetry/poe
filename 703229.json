{"id":"703229","title":"山居","dynasty":"明","author":"释大香","text":"初寒渐觉透疏棂，败箨残枝满户庭。水院还他僧宝传，山农问我佛名经。烟萋蔓草迷秋蝶，月暗荒榛聚夜萤。一种幽葩深涧底，了无人采自青青。信得居山懒出山，此生终老此山间。松眠绝壑心俱死，鹤立空潭影亦闲。缸灶过时常不暖，荆扉向晚未曾关。一从鹫岭拈花后，更有何人为破颜。"}