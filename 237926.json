{"id":"237926","title":"伍相公库存丁亥被燬","dynasty":"宋代","author":"连文凤","text":"芦中人，芦中人，渔父相逢浔水津。一言慷慨辞宝剑，江空月白波粼粼。被发佯狂乞吴市，状貌不类流离民。博浪铁椎袖入手，留侯切切志在秦。逾淮涉泗扫荆阙，死龙鞭笞无完鳞。日暮途穷快逆施，愤怒激烈忘君臣。堂堂庙食几千祀，一夕化作风中尘。吴山落照秋风老，草木黤惨无余春。天道茫茫忽今古，世事渺渺如云轮。芦中人，芦中人，生为公相死为神。何时拔刀斫脍痛饮松江醇。"}