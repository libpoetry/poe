{"id":"943814","title":"次韵张秀才题汪叔量挹秀亭 其一","dynasty":"宋","author":"陈造","text":"清江如玦山如环，主人胸次自江山。寰中秀气困豪取，著亭杳霭空濛间。碧浪明边帆影远，暖风香里林花晚。市声隐地了不闻，贪看霏烟抹层巘。青山隐吏须已霜，带宽未用怜东阳。每来亭上小箕踞，傲睨山色挹江光。一樽从君多暇日，更诵清诗绿人发。绝胜九衢尘雾中，金印累累客牢石。"}