{"id":"712345","title":"送赵秋谷之潮州","dynasty":"明末清初","author":"陈恭尹","text":"半月五羊城，紫梅开尚浅。何以乐新知，青尊共游衍。良俦唯二三，美酝无沈湎。时寻广莫野，或命岢峨艑。古寺搜碑遗，清溪候潮转。悠然发长啸，倏尔飞雄辩。归来读君诗，烛下终长卷。如有神物凭，顿使心目展。东海与泰山，真形入裁剪。人言之子傲，我独钦其善。群惊叶县龙，信有蜀州犬。性情虽各适，去取良无舛。倘君非不狂，即我狂难免。寒冬为此别，宿约诚须践。昌黎驱鳄地，风教今重阐。首路指龙川，君家旧疆畎。怀古一沈吟，新篇会非鲜。引领望归艎，芳郊及春饯。"}