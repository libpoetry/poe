{"id":"526999","title":"横州道中见日光识喜","dynasty":"明","author":"潘希曾","text":"苍梧南来一千里，扁舟牵挽穷山水。蛮烟瘴雨动浃旬，长昼冥冥无午已。仆夫泥涂蓑作衣，青蕉裹饭不疗饥。萧条行李润生醭，寂寞炊灶寒无辉。愁予兀坐篷窗下，忽睹阳光射云罅。千林生色岚雾开，须臾变幻疑昏夜。人言此方风土乖，冬雨苦久晴颇佳。乍晴不堪还乍热，郁蒸疠气生阴厓。我望青天再下拜，太阳高照元无外。蕞尔遐荒特可怜，覆盆何碍乾坤大。"}