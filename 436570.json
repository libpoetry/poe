{"id":"436570","title":"泛舟用王子告节副韵二首","dynasty":"金末元初","author":"王寂","text":"綵舟风软蹙波澜，草草杯盘略解颜。绿蚁浅斟金凿落，青娥低唱玉连环。忘机鸥鸟心情好，信美江山眼界宽。老矣相逢拚一醉，正须丝竹写馀欢。勋业时时把镜看，却嫌秋水照衰颜。肘悬斗印惭分竹，行恐泥封促赐环。酒里光阴真可惜，客中怀抱若为宽。十觞一举君须醉，念我区区亦鲜欢。"}