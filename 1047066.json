{"id":"1047066","title":"失题","dynasty":"宋","author":"蒋之奇","text":"三十六湖水所潴，其间尤大为五湖。中间可以置邮戍，隐然高阜如覆盂。大开名园治亭榭，时燕朱履为欢娱。高台雄跨一千尺，熙熙乐国游华胥。堂轩峻叠青壁滑，老蚌放开明月珠。苍龙脱角瑩且泽，鲜瓜自与风雷俱。郏家女子已仙去，尚有故井存通衢。淩波罗袜尘欲起，冉冉玉水翻红蕖。摇辉蘸影弄姿媚，粉黛醉倒无人扶。牡丹芍药开四达，品第未必扬州殊。武陵迷春无处问，杳杳仙路来盘纡。流杯插花欢客饮，霏霜溅雪来坐隅。序贤祈爵发鸣镝，传花叠语争喧呼。主人能诗有仙格，锦囊丽藻纷披敷。拟驱轻驾逐烟客，旷浪尘外天为徒。梦得池塘生春草，一句我知今古无。西归定蹑瀛峤顶，气象早已居蓬壶。甘棠留爱在他日，好事传作淮南图。"}