{"id":"684181","title":"寄题陈玉垒太史清华楼居集句四首","dynasty":"明","author":"王弘诲","text":"白帝城头春草生，凭高一望九愁轻。山光水色浑无恙，鸟啭歌声各自成。雨洗亭皋千亩绿，剑横天外八风清。閒眠尽日无人到，江汉风流万古情。澄波虚阁似仙家，占断城中好物华。帘户每宜通乳燕，碧池新涨浴□鸦。山中习静观朝槿，江上诗情为晚霞。杨柳入楼吹玉笛，更持红烛赏残花。峨眉山月半轮秋，烽火城西百尺楼。烟柳疏疏人悄悄，西风淡淡水悠悠。闹依陶士开三径，肯学张衡咏四愁。见说夜深星斗畔，群仙相望在瀛洲。白石溪边自结庐，烟霞明灭上清居。古人已用三冬足，旧友相依万里馀。叶下绮窗银烛冷，荷翻翠盖水堂虚。烦君远示青囊录，欲报琼瑶愧不如。"}