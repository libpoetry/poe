{"id":"1200516","title":"赠竺鍊师","dynasty":"元","author":"宋无","text":"姓疑乾竺古先生，霞外幽栖近四明。履斗星移冠剑影，步虚风引佩环声。蕊宫夜唤青鸾降，花洞朝骑白鹿行。长使芝童看药灶，为耽琼液过蓬瀛。鹤传仙语归华表，鱼寄丹书上赤城。怪石醉中拈笔画，险棋静里按图争。玉桃窃惯慵留种，瑶草寻多尽识名。缩地日携龙作杖，卧云时约凤吹笙。海边定与安期遇，关上当逢尹喜迎。我本翠寒山道士，相随便欲采黄精。"}