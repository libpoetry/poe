{"id":"839212","title":"金缕曲","dynasty":"清末民国初","author":"严既澄","text":"了了年时月。画秋心、雾明星淡，夜光如雪。落抱圭琼天咫尺，初信人间清绝。休便向、圆时伤缺。叱诧风云良已倦，倚清凉、须胜嘶尘热。依薄酒，酹佳节。三年积意禁磨灭。对芳辰、低徊昨梦，旧情新揭。南北去来随瘁雁，飘泊处、流光挥忽。醉梦不辞歧路远，近中年、去住悲难决。谁与共，坐寥泬。"}