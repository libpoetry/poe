{"id":"807595","title":"水龙吟  己酉元夕洛阳署寓对雪","dynasty":"清","author":"陈维崧","text":"一番宛雒元宵，红灯闪得人心碎。孤身一个，闷怀万种，故乡千里。旧恨凄然，春阴搀乱，漫天搅地。想当初此夜，风前酒后，有多少，轻狂意。记起閒游旧事。小门边、那家殊丽。星桥将敛，香车乍碾，相逢桥背。近日飘零，半生流落，料伊知未。伴铜驼扑著，街头残雪，冷清清睡。"}