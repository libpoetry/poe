{"id":"1084248","title":"饮王龟龄瑞白堂秉烛观跳珠分韵得珠字","dynasty":"宋","author":"刘仪凤","text":"别来世故朝昏殊，相与言之汗模糊。两翁得酒促坐席，感深念极气欲苏。箨龙亦解作水供，细绎寻丈如渴乌。衣巾生秋背毛竖，金石相印环佩趋。江山豪壮旁尊俎，醉中频贯累累珠。此时一事复挂口，为乐未竟成喑呜。夔州忧民困汤火，润泽有志无坦途。眼前焦熬十万户，欠伸戏笑皆沾濡。自操量鼓入官廪，不输一钱分水符。读书功名无表畔，久矣俗吏轻吾儒。"}