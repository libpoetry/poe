{"id":"1111350","title":"再次江左司韵四绝句","dynasty":"宋","author":"许景衡","text":"平生学道竟何知，不觉垂垂两鬓丝。六义赖公多比兴，一言犹足慰朝饥。春风吹面立多时，此句谁知好色丝。未许饮河同鼹鼠，只消玩味已忘饥。玉粉盛来祗小盘，仁人览物不徒然。岂惟廪赐皆民力，牛磨团团转几千。土木形骸付等閒，祇应饮啜亦皆然。蒸来十裂已堪笑，何况长持饭几千。"}