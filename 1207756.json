{"id":"1207756","title":"送张鍊师归武当山","dynasty":"元","author":"范梈","text":"张君瀛洲人，来作武当客。始来武当时，祇著谢公屐。弟子百数辈，稍稍来服役。诛茅立万柱，空中现金碧。辛苦三十年，夜卧不侧席。以之律鬼神，故亦如矩墨。元年踰冬旱，失火烧四国。野谷方焦熬，六月畿甸赤。朝廷亦不爱，牺牲与圭璧。僵巫暨惫史，歌舞无消息。君时待诏来，公卿初不识。一朝传天语，问以济旱策。君云臣鄙愚，造化非所测。阴阳有开闭，此实智者责。公卿复致辞，物生今孔棘。已敕京兆尹，取足输粟帛。此如解倒悬，祀事惟所择。君闻犹固让，心实内忧惕。飞章白玉阙，沥胆殚悃愊。臣实才浅鲜，臣实学迮塞。臣有一寸心，愿辅后皇德。后皇本爱民，民今旱为厄。或者罪有由，皇亦重开释。祈谢各有方，咒禁各有式。上堂荐明水，下堂考金石。夜分请命既，昧爽大施设。为坛东市门，经纪法灵册。庭中玄武旗，飘飘墨黍黑。君临一挥手，怒发上霄直。指麾东方龙，卷水东海侧。指麾西方龙，卷水略西极。北南暨中央，各以方率职。某日某甲子，漏下五十刻。我在坛上伺，不得忤区画。丰隆与飞廉，列缺与辟历。汝将汝风驰，汝遣汝雷击。汝云冯勿漓，汝雨必三尺。汝不从誓言，不畏上帝敕。至期果响答，动荡七日泽。常时人所难，君若不以力。公卿奏天子，是必有褒锡。可以宠号名，可以蕃服裼。君曰天子圣，卿从诚所格。臣敢贪天功，况乃归计迫。昨得山中书，至自青溪宅。向来百弟子，迟归在朝夕。暾时冬序半，霜下木叶积。明当课斩伐，结构西岩壁。山田晚报熟，芝朮及采摘。狝猿长如人，夜夜盗柿栗。堤防苟不豫，六气尽蟊贼。公家事既已，私事容弃掷。方知用世士，遗世等糠籺。所过如虚空，焉知去留迹。我持一瓢酒，欲以赠远色。岁暮不见君，怅望空中翮。"}