{"id":"722081","title":"偶得一雌白兔有赋","dynasty":"明末清初","author":"屈大均","text":"茕茕一兔自东西，欲舐雄毫不得齐。火伴谁知木兰女，故人应念窦玄妻。瑶光易得星精散，金色难从月魄栖。赤眼迷离休乱顾，深凭捣药就刀圭。雄去其如扑朔何，伤心东郭独离罗。为丹自可来神女，出月谁教别素娥。食向儿童蕉叶嫩，栖当帘幕桂华多。虾蟆共作高堂药，白玉柈香养太和。"}