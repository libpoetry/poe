{"id":"698167","title":"四十初度","dynasty":"明","author":"倪元璐","text":"一万五千日，只如推桔槔。蠹心痴脉望，鸟计妙寒号。祝髀生?肉，开胸验胆毛。知消几量屐，能不绝山涛。约略生来事，十年一转轮。深源宁作我，烛武不如人。登塔畏天逼，下坡愁路亲。何妨为弱仕，强以赠吾身。亦复何滋味，如蚊咂铁衣。战能肥卜子，舌已烂王晞。自叫一鹅出，甘随六鹢飞。岂容又十载，方誓墓知非。官閒弥玩日，仙馆恣龙痴。老信须能报，童心面不知。柘枝久已厌，竿木听相随。年寿是吾事，胡咨唐举为。"}