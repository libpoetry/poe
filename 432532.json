{"id":"432532","title":"桃花扇题词十首","dynasty":"近现代","author":"连横","text":"到此衣冠亦可怜，金陵王气委荒烟。吴宫花草隋宫月，一例春灯燕子笺。白门秋柳几寒鸦，辇道荒芜尽落花。悽绝王孙归未得，念家山破走天涯。内官选艳太匆匆，凤泊鸾飘遍教坊。夜半月斜歌舞寂，春朝流恨入宫墙。半壁江山拥石头，谈兵不上阅江楼。君王自爱风流事，湖水千秋尚莫愁。滚滚涛声铁锁开，红梅岭畔筑高台。烟花三月扬州路，谁向平山话劫灰？文酒风流顾盼雄，抡才复社几终童。过江名士多于鲫，半入佳人赏识中。青衫短剑去从征，未嫁阿香倍有情。画得桃花留此扇，天涯何处赠侯生？铁板铜琶不忍听，大江东去浪翻青。凄凉痛说宁南事，泪洒西风柳敬亭！乾坤莽莽几男儿，狎客讴生大足奇。羞杀衣冠文武辈，登场尽是假须眉。无端风月话南朝，故国沈沦恨未消。剩有才人三寸笔，谱成遗事付渔樵。"}