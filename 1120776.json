{"id":"1120776","title":"次韵韩伯嘉拟陆龟蒙坐眠行倚食学书吟八题","dynasty":"宋","author":"周紫芝","text":"口角澜翻二十年，书多却厌腹便便。年来拗折枯藤杖，参得跏趺面壁禅。黑甜有味要须尝，一枕谁同夜雨床。世路风波难著脚，老来当以梦为乡。年来孛窣与谁□，林下婆娑万事休。草浅沙平溪路稳，漫郎空棹小回舟。梦中棐几得常凭，更有南窗可寄情。便是人间好消息，别无胜解可讥评。平生不识大官馀，小摘时寻雪后蔬。一岁不斋能几日，北山松韭未宜疏。伎痒撩人不易禁，读残书叶喜重临。牙签玉轴知多少，浪与儿童较寸阴。妙画心传岂学能，是中真乐不容声。讥评尽入雌黄口，写得吾心不要名。老来无意作悲秋，不奈庾郎知处愁。笔底波澜何日了，人间风雨几时休。"}