{"id":"846331","title":"金缕衣/贺新郎 贺云溪建楼","dynasty":"宋","author":"无名氏","text":"帝遣司花女。炯琼琚瑶佩，新来满空飞舞。飞到水晶宫阙处，还被六丁迎住。唤月娣、天孙说与。道是云溪新洞府，粲玉虹、拥出神仙宇。齐星汉，切云雾。朝来细把虹梁举。命日兄、催上金鸦，高高腾翥。云母卷帘三万数，不碍风斤月斧。真个是、去天尺五。恰则紫皇香案近，那砖花、院柳宜年少。双鬓绿，朝天去。"}