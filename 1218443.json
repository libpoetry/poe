{"id":"1218443","title":"二月二日大雪偶赋时寓州郭","dynasty":"元","author":"岑安卿","text":"东风吹寒春漠漠，海气作暝天昏昏。空阶夜落雪一尺，起看万树梨花云。诗翁撚须僵不死，开窗强作饥猿蹲。欲呵冻笔写清思，瓮中馀沥催频温。山僧积财富畎亩，驱驰役事何纷纷。木鱼停挝磬声绝，但听衙鼓趋公门。何如孤舟钓鱼叟，一蓑独钓寒江濆。"}