{"id":"794325","title":"消息 李紫酺先生惠寄《香梦春寒馆诗选》，吟谢","dynasty":"清","author":"吴小姑","text":"燕掠风帘，桃红藓砌，先生知否。漫说春寒鸳梦暖，却讶莺啼柳。新诗一卷，芸窗细读，合把浓香熏透。笑檀郎、耽清坐，难掩侬、短长吟口。花魂月魄，钏痕钗影，怎教多情消受。才子佳人，天长地久，总入词人手。消闲却忆，小园梅绽，曾酿半壶冬酒。好沉醉、研磨私评，那人领首。"}