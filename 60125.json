{"id":"60125","title":"冬日扈从还南京随驾出丽正门马上作","dynasty":"明代","author":"曾棨","text":"朝随六龙驾，远别黄金台。万乘出都门，旭日净浮埃。翠华正飞扬，玉辇从天回。羽林罗猛士，夹道驰云雷。回首望玉京，城阙何壮哉。海水向东流，西山郁崔嵬。上有五色云，垂辉映蓬莱。壮游惬周览，欲去仍迟回。策马天仗间，夙昔长追陪。古来词翰臣，岂但邹与枚？至今百世下，声誉扬九垓。"}