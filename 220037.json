{"id":"220037","title":"翁士特李似表相过小酌分题得踯躅","dynasty":"宋代","author":"李处权","text":"我无锦绣肠，而居锦绣谷。春风二三月，山花名踯躅。芳鲜照寒涧，窈窕映修竹。化工亦耐事，造物能委曲。不知几猩唇，贷此色可足。看久直欲燃，况乃手未触。杖藜两幅巾，人物俱惊俗。方观笔端妙，更对杯中醁。念昔嵩少步，千层上云麓。政似徐熙图，写生开百幅。怀归阻兵火，梦想如在目。会当返升平，柴车驾黄犊。"}