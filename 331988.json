{"id":"331988","title":"贺新凉·送洪昉思归吴兴","dynasty":"清代","author":"曹贞吉","text":"年少愁如许。叹羁栖、京华倦客，雄文难遇。广漠寒风吹觱篥，弹铗歌声太苦。且白眼、看他词赋。单绞岑牟直入座，拼酒酣、挝碎渔阳鼓。欹帽影，棹头去。湖山罨画迎人住。溯空江、白云红叶，一枝柔橹。归矣家园烧笋熟，五岳胸中平否。学闭户、读书怀古。舟过吴门频问讯，是伯鸾、德耀佣舂处。魂若在，定相语。"}