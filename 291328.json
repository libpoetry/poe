{"id":"291328","title":"木兰花慢·花朝","dynasty":"现代","author":"高旭","text":"黄鹂枝上闹，花事晚，骂东风。尽天涯今日，懒阴如水，踏遍青骢。春信柳梢来未，怅红楼、消息渺难通。说道春光犹浅，已教蝶怨重重。小桃含露泪痕浓。争似去年红。祝好花长寿，芳情脉脉，私语喁喁。救得今生薄命，怕他生、犹作负情侬。一笑花魂无奈，廿番花信匆匆。"}