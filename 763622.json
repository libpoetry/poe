{"id":"763622","title":"应天长  春怀用周美成元韵","dynasty":"清","author":"曹尔堪","text":"池塘皱绿，带柳萦花，绯桃方露酣色。万户禁烟萧索，冷淘和寒食。江南远，愁作客。谁见慰、旅怀孤寂。甚无绪、尊前自许，诞康狂籍。系马问当垆，醉墨淋漓，题湿酒家壁。尤爱裁云镂月，清幽莫愁宅。深深处，过绮陌。浓扫后、落红无迹。莫推阻，歌扇相偎，旧时曾识。"}