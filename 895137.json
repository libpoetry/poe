{"id":"895137","title":"读东坡谪居三适辄次其韵 旦起理发","dynasty":"宋","author":"张九成","text":"忆昔叨从班，入朝大明宫。五更催上马，梦里过万松。想见天竺山，九重吟清风。头垢不暇梳，爬搔常靡通。今来幸閒放，栉比肯匆匆。清晨解绦辫，千梳复重重。不羡列禦寇，散发摇风鬉。气舒两目明，顿与离朱同。此乐岂易得，快意适相逢。再拜复再拜，深恩荷天公。"}