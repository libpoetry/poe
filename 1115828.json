{"id":"1115828","title":"岁暮归自城中一病垂死病起遣闷四首","dynasty":"宋","author":"杨万里","text":"索居独寡欢，巾车入城闉。亲旧久不见，一见交相欣。挽衣招我饮，惟恐我出门。不招我亦往，不留我亦存。殷勤复如许，不住我岂真。是时梅始花，吹香落金尊。酒冽肴果富，咀啜俱芳珍。丞相我知己，太守吾故人。言非汰尘杂，尘杂不入言。初谈圣贤髓，终谈天地根。而况衔杯酒，不乐复何云。出郭云尚明，及郊日忽暮。不思日晷短，却信云色误。骏奔六七里，逢店破亦住。浇愁幸残尊，照睡聊短炬。荒鸡唤野梦，晨起念速步。升车乃复下，故疾动中腑。昏眩懔欲绝，低徊不能去。僮仆强我归，偶不陨中路。老至犹倚强，疾在自不悟。及慈一委顿，去死仅寸许。人生信浮脆，可笑何足惧。所惧弃官晚，行乐今已遽。食罢游东园，慨然伤我怀。昨日卧病时，自谓不复来。入门大风起，万松声顿哀。病骨念不堪，欲行重徘徊。裴徊南斋前，小倦坐苔阶。斋前花不多，亦有两古梅。似知我至此，顷刻忽尽开。多情梅间竹，偃风特奇哉。不知喜风舞，为复怯风回。万象皆迎春，我独老病催。明日能来否，且归拨炉灰。病起行不得，坐久情不舒。倔强妻子前，欲扶羞索扶。且呼斑竹君，寸步与我俱。远行亦未决，聊复循庭除。平地谁云觉，陟降即少徐。平生四方志，八极视若无。西飞折若木，东厉骑鲸鱼。即今卧藜床，一起还九嘘。力惫志犹在，床头寻湛卢。"}