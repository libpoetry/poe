{"id":"672357","title":"题芙蓉和杨循吉礼部作","dynasty":"明","author":"吕㦂","text":"亭亭缀高红，气毓金天朗。无言妙容华，对者意弘敞。凉飔久矣至，固绝趋炎想。色倾南国姝，石带西山爽。轻云动素波，疑渡银河响。及含沆瀣馀，宛若仙人掌。我行忽见之，褰裳欲孤往。恨无华堂奉，宠以金瓶养。过时而霰零，委顿均草莽。才难岁易徂，忧来倚书幌。"}