{"id":"737252","title":"酬别郑寒村","dynasty":"清","author":"查慎行","text":"阑风伏雨兼旬卧，晴路一钩新月破。帘前暑退得新凉，门外泥深成坎坷。此时有客过言别，躄躠毛驴压归驮。囊空邻酒赊不来，醒眼相看但愁坐。一篇削稿辱佳序，七字留诗惭属和。余才弇陋非尔敌，强以珠玑承咳唾。甬东同学屈指论，往往传经接师座。故人再与瀛洲选，一郑荥阳尚摧挫。失群行李独淹泊，有价文章久传播。燕山此度六往来，未免征衫被尘涴。干时少术非尔病，当路无援是谁过。向来人尽弃所长，远到君能见其大。古人可作乃殊代，同调相求凡几个。勿将时命较穷通，只许才名出寒饿。羡君有志成果决，笑我无端逐游惰。偶逢知己私自叹，每送归人辄相贺。荆榛满地羊触藩，日月周天蚁旋磨。故乡乐事殊可忆，欲往从之正无那。秋风一骑不可留，八月江田熟香糯。"}