{"id":"231420","title":"夜合花·月地无尘","dynasty":"宋代","author":"周密","text":"月地无尘，珠宫不夜，翠笼谁炼铅霜。南州路杳，仙子误入唐昌。零露滴，湿微妆。逗清芬、蝶梦空忙。梨花云暖，梅花雪冷，应妒秋芳。虚庭夜气偏凉。曾记幽丛采玉，素手相将。青蕤嫩萼，指痕犹映瑶房。风透幕，月侵床。记梦回、粉艳争香。枕屏金络，钗梁绛缕，都是思量。"}