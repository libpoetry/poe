{"id":"689245","title":"立春日作二首","dynasty":"明","author":"何景明","text":"蔼蔼春候至，天气和且清。端居抚流化，久惬静者情。浮阳起丛壑，流烟散孤城。岸条发潜颖，园奔含初荣。写襟旷明霁，览物纡游行。目悦双飞雉，耳感孤鸣莺。形运自相代，神理谁为名。往规与时逝，来虑随年并。心存汉阴灌，躬敩南阳耕。疏还念知止，庄论持达生。自非秉昭旷，能不婴世营。鸟鸣知天曙，冰泮知天和。寒崖变吹律，阳渚发鸣葭。温风戒旦至，淑气应时加。申瞩暨昏旦，驰情赴幽遐。连峰睇初景，木杪眺孤霞。阴雪被高岑，暄波泻平沙。辨候气有异，触物理无涯。抚已寡朋与，怀侣独长嗟。徒攀春岸条，未采中林华。情惬赏不遗，心旷迹自赊。久矣敦夙游，不愧在涧歌。"}