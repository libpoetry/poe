{"id":"1042963","title":"和章都官洞庭诗","dynasty":"宋","author":"刘攽","text":"阅水须阅秋水时，洞庭八月为最宜。百川涌溢注平旷，倒卷溟海翻天池。潇湘沅澧绀碧色，千里一片清琉璃。蜀江亦浊远不杂，正若黄组萦鉴匜。长风簸轩一何壮，雪浪成山相蹙移。奔霆击电恣轰磕，素车白马交横驰。朱垠骋望更无地，翼轸落影光参差。南极老人坐盘石，赤足皤鬓濯项颐。修鳞巨鬣出万族，窟穴鳣鲔泥蛟螭。身躯长大竟无益，机械利器潜相随。但令渔师贾馀勇，冒突死地常安之。巴蛇断骨不自免，此曹幺么何能辞。秦皇属车八十一，赭衣伐山豪不羁。九疑不到二妃泣，圣贤失势令人悲。忆登洛阳值摇落，暮霞新月含风漪。古今光景共一瞬，独绕四壁观题诗。神官威岩鬓似戟，楼船持节森画旗。湘灵奔走伺颜色，鼓瑟献巧招冯夷。新篇秀句远为寄，清风白芷丛余思。呼儿叠纸作报语，衰老抚事情孳孳。"}