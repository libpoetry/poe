{"id":"704217","title":"金陵寓楼有怀三首","dynasty":"明","author":"蔡羽","text":"今夜天正寒，机杼声不绝。辛勤锦中字，犹诉当年别。哀鸿附冥汉，潜颖泣玄穴。抚物情不平，履霜心屡折。杪岁客不还，空然衣百结。如何箕斗间，三星转明灭。皓魄盈中天，松桂俱含凄。江神弄水碧，海岸啼天鸡。弦促黄金屋，妾怨白玉闺。虞卿已失赵，宁戚犹恋齐。朝驱畏太行，夕鞚忧盘溪。岂为一囊粟，与世聊滑稽。赋命难努力，贫贱非空疏。朝为梓人栎，夕作周庙玙。朱颜朗高步，黄发日曳裾。出处虽由天，工拙取自予。菊松老荒径，鸡犬守旧墟。莫信关门人，临去犹著书。"}