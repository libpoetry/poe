{"id":"696742","title":"白下春游曲七首","dynasty":"明","author":"金大舆","text":"江南春暖杏花多，拾翠寻芳逐队过。满地绿阴铺径转，隔枝黄鸟近人歌。凤凰台上草如烟，两两红妆娇可怜。笑折桃花翻彩袖，醉攀杨柳落金钿。白马金鞍游冶郎，醉携红袖上梅冈。银钿金雁春风里，指点江山坐夕阳。双飞蛱蝶恋青莎，逐队流鱼泛碧波。共买杏花村里酒，来听桃叶渡头歌。长干寺前花不稀，浅红深白映山扉。楼头载酒看花坐，堤上行吟踏月归。何处佳人婀娜妆，青山初日炤流黄。轻罗半掩金跳脱，春寺烧香绕画廊。台城东望树苍苍，玄武湖春碧水长。晴雪乱翻飘蛱蝶，锦云如砌宿鸳鸯。"}