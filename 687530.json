{"id":"687530","title":"秋日杂咏二十三首 咏山居","dynasty":"明","author":"孙承恩","text":"山深秋意早，地僻人迹阒。落叶满庭户，凉气袭巾舄。泉流雨涧深，径转风磴逼。野鹿时或过，山鸟鸣更寂。岩壑浮晴岚，几席映佳色。拄颊哦霜晨，持杯吟月夕。卜筑枕流溪，秋水清渠渠。可濯亦可漱，可烹兼可渔。菰蒲日与邻，凫鸥日与居。惊风吹薜萝，疏雨洒庭除。滩声入座凉，野色纳窗虚。长歌考槃吟，頫仰心自舒。幽居自村落，僻远无市喧。禾黍依夕照，桑麻宿轻烟。深巷荷锄归，儿女迎门前。鸡豚入栖栅，牛羊下郊原。邻父有好怀，时来话田园。食力寡心累，浊酒供年年。甍连复井络，犬吠杂鸡鸣。西风帘幕静，返照楼台明。授衣及新凉，家家动清砧。垂帘酒肆列，入市鱼舟腥。田翁售新谷，野老贩溪菱。人归阛阓空，昏鸦噪埤城。都城列万雉，宫殿切五云。清霜鸣晓角，祥光拥朝暾。周罗民庶居，窈窕王侯门。重译万方贡，垂衣一人尊。亨衢连广陌，驰骤复惊轮。稽首奠治功，万载歌洪勋。月临仙人掌，风生承露盘。曙色尚熹微，秋色凛高寒。千门俱洞开，六龙驾舆鸾。陛戟用虎旅，钩陈列鹓班。箫韶奏雍雍，剑佩鸣珊珊。惟应多瑞气，日绕蓬莱山。落日下平芜，远水涵晴空。西风正摇落，澹霭何冥濛。千山生夕阴，一望远近同。草色迎霜白，枫林借春红。平坡散归羊，云外号征鸿。依依野人村，处处闻高舂。白露被西畴，䆉稏行可穑。秋来喜多晴，场圃除殖殖。镰铚各为操，任负翁媪怿。儿童拾稚穗，鸡母啄狼粒。共言岁事丰，租税期早毕。不有三时劳，何能一时逸。生涯惟网罟，结庐云水乡。舟横断岸浅，门对清溪凉。潮引沧波远，风吹白蘋香。中流朝鼓楫，芳洲晚鸣榔。烟凝林樾暝，鸟没青天长。倦来卧篷底，一曲歌沧浪。柳桥横翠槛，竹篱出青旗。清樽浮绿蚁，香羹荐银丝。经霜橘初熟，输芒蟹新肥。欢迎涤器佣，妩媚当垆姬。骚翁解遗囊，豪客驻金羁。高阳有馀兴，风月剩堪题。青楼映朱箔，深院连曲房。清飔涤残暑，白苧生微凉。银筝御瑶席，宝鼎煨沉香。芙蓉红隐褥，芭蕉绿上窗。五陵屡经过，千金赋高唐。冉冉粉香丛，长年乐未央。荣华擅京洛，甲第连朱甍。院宇生微凉，为乐方称情。新裁朱履洁，乍试罗衣轻。华堂日张宴，飞盖相追迎。吴儿与越女，弹丝复吹笙。酒酣归洞房，含笑拥倾城。陋巷少人迹，依依长蓬蒿。秋气月凄凛，四壁何萧萧。絺绤不掩胫，饔飧但箪瓢。御寒既鲜具，卒岁亦无聊。荆妻厌藜藿，稚子惯山樵。无端昨夕风，捲我屋檐茅。飘萧坠寒叶，寂寞虚堂秋。游子久行役，索居寡良俦。明灯照空壁，啼螀动羁愁。情悰念悄悄，川原邈悠悠。中夜起彷徨，仰视河汉流。萍蓬偶栖泊，太息未能休。幽斋极萧爽，清秋无垢氛。捲幔落游丝，辟蠹罗香芸。瑟清调流水，砚冷生微云。拳石结新绿，古鼎留馀薰。缥囊既零乱，牙签亦缤纷。及时宜进修，兀兀穷朝曛。清飔吹蕙帐，明月照兰房。中宵念行役，掩抑独凄凉。微寒生薄衾，思奉君子裳。天涯渺阻修，何由越川梁。昔如鸾与凤，今如参与商。默默向谁诉，悄悄徒自伤。西风吹黍离，疏雨湿残础。空梁长见日，颓垣间馀堵。石马萦青萝，铜驼没黄土。花容犹宫妆，柳眼尚媚妩。繁华等风烟，形胜消龙虎。惟有旧时月，照人自今古。人事已非昔，遗居犹至今。萧条白昼静，寂寞黄昏阴。老树集昏鸦，败砌寒蛩吟。阶空蚯蚓出，壁古苔藓侵。乾坤多变易，頫仰易销沉。更无故主居，独有闲人临。秋气日已佳，况此绀宇寂。古松荫佛殿，幽花照禅席。谷虚哭山鬼，林暝啼木客。风来语梵铃，雨至洒石壁。长廊独徘徊，萝径自扪历。时闻孤磬声，云深杳难即。新秋入琳馆，物意何萧森。露滴丹灶冷，云护芝房深。棋声间竹院，箫韶出风林。千门锁虚寂，石坛昼阴阴。苔花绣古篆，鹤唳流孤音。清虚绝尘俗，悠然生道心。古庙知何代，萧萧秋日荒。丹青既剥落，香火亦凄凉。怪鸟号深林，饥鼠窜空梁。残碑土花蚀，蔓草过人长。蛛丝网破牖，蜗牛上颓墙。神理有消歇，人事焉足伤。狐兔窜古穴，荆榛长荒丘。西风吹白杨，疏雨洒松楸。樵夫朝出歌，牧儿暮来游。宰木给斧斤，刍荛饱羊牛。寂寞掩泉台，千古魂幽幽。更无祭扫人，空馀断碑留。穷边秋气早，六月飞霜华。胡儿弓力强，马蹄蹴风沙。黄云连白草，极目天无涯。孤城控险阨，令严寂不哗。凄风传画角，落日悲鸣笳。征人于此际，谁不动思家。"}