{"id":"1126696","title":"鹧鸪天","dynasty":"宋","author":"黄人杰","text":"挺挺君家有祖风。□任馀庆尚无穷。钓鳌莫问当年事，汗马须收第一功。何日是，梦维熊。麦光摇翠浪花红。一尊敬为祈难老，要作人间矍铄翁。落落南班间世英。风流人物汉更生。当时良月垂孤处，天女惊香下广庭。鲸作量，兕为觥。尽倾家酿祝脩龄。校雠天禄须君辈，藜杖看陪太乙星。瑞霭朝迷紫极宫。梅香轻度琐窗风。关西都护生时节，来吐芳心献寿钟。头来白，频先红。臂强方解挽雕功。银符玉帐轻毡在，稳著功名继乃翁。"}