{"id":"684915","title":"浮丘郑公国子助教余病不能饯寄诗以别","dynasty":"明","author":"王恭","text":"成均典教遂忘机，圣主恩深许暂归。疋马又从江上别，孤舟还向雁边微。初霜落叶惊吴苑，夜火寒砧入帝畿。自笑不才逢盛世，故山空老薜萝衣。荒居病起对空林，邻笛谁堪折柳音。白首襟期惊是梦，沧波离别惜同心。梨关月出鸿声小，笠泽天寒骑影深。遥想圣朝多雨露，未应官冷解朝簪。"}