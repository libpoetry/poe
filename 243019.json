{"id":"243019","title":"折杨柳·手拗杨柳赠行人","dynasty":"宋代","author":"王铚","text":"手拗杨柳赠行人，情条恨叶江南春。朦胧疏烟湿芳草，摇落微风生白苹。长亭短亭锁离魂，古情不尽今情新。一声骊歌几声哭，行人去后春江绿。歌哭相杂江水头，相看不发情何属。江河到海有穷日，轮蹄行路无已时。路傍杨柳折已尽，东风再换明年枝。"}