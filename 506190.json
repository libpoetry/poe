{"id":"506190","title":"花蝶词","dynasty":"明","author":"周是修","text":"蝴蝶飞飞桃李蹊，有生都只被花迷。生为花忙死则已，花蝶两情无可比。一朝花谢蝶何之，别恋新红嫩白枝。向来生死迷心处，颠倒莓苔总不知。眼前世事皆如此，亲疏离合为时使。相如得志弃文君，比翼愁成中路分。茂陵一聘心已改，短叹长嗟耳不闻。翟公富贵多宾客，济济贤材论忠节。盛时忽变散如云，门外还堪雀罗设。我歌花蝶情难了，穷达相依古来少。辽哉鲍叔与宋弘，万载千秋名皎皎。"}