{"id":"1124860","title":"渔父乐","dynasty":"宋","author":"徐积","text":"水曲山隈四五家，夕阳烟火隔芦花。渔唱歇，醉眠斜，纶竿蓑笠是生涯。见说红尘罩九衢，贪名逐利各区区。论得失，问荣枯，争似侬家占五湖。讨得渔竿买得船，归休何必待高年。深浪里，乱云边，只有逍遥是水仙。饱则高歌醉即眠，只知头白不知年。江绕屋，水随船，买得风光不著钱。管得江湖占得山，白云同散学云閒。清旦出，夕阳还，不知身在画屏閒。一酌村醪一曲歌，回看尘世足风波。忧患大，是非多，纵得荣华有几何。"}