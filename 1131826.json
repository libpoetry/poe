{"id":"1131826","title":"用前韵简赵薛二丈","dynasty":"宋","author":"蔡戡","text":"谁遣閒愁百种生，消除惟有酒尊盈。自知老去风流尽，暂得官閒气味清。香阁寂寥谩邻女，罗帏调护想宗英。二君此举宜先罚，大白先浮伯雅兄。满目凄凉秋思生，寒香万本绿畴盈。风回兰蕙由来远，露浥蔷薇分外清。取次梳妆呈素面，等閒流落惜芳英。凤楼大手须公等，好把蛮笺寄老兄。瓜时正值一阳生，已见眉间喜气盈。诏下鳌头恩数宠，香含鸡舌省曹清。西湖好去穷清赏，南国无从恋蕣英。自此达尊兼德爵，不唯年事合推兄。"}