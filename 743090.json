{"id":"743090","title":"桔槔叹","dynasty":"清","author":"张象津","text":"城中祷雨城外晴，城外祷雨赭云生。赭云散尽暮天碧，城外遍起桔槔声。桔槔彻夜声不停，判将身手与天争。天公仁闵覆苍生，百神司命周八纮。雨师唤云云不应，雷公鞭鼓鼓不鸣。付与桔槔自作程，桔槔非人水不行。鹤俯鹳啄尻首并，汗流渍与井干平。畦中依然水不盈，苗稀散作鱼尾赪。夜阑气尽声不尽，隐隐倦力相支撑。此时肃肃晓风清，城中达官梦初醒。美人素绠汲银瓶，辘轳却向雕阑听。"}