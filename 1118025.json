{"id":"1118025","title":"初夏野兴三首","dynasty":"宋","author":"陆游","text":"得意烟霞不讳穷，一庵聊寄寂寥中。山从树杪参差见，水过花阴曲折通。闲倚胡床溯新月，时停团扇受微风。元知梦境无真实，不待邯郸觉后空。披衣清晓倚阑干，龟屋裁成二寸冠。盆桧雨馀抽嫩绿，研池风过起微澜。爱书自笑心常在，去死悬知日尚宽。回视前修似无愧，不教一字入长安。扇堕巾攲午梦回，鸣鸠又唤雨丝来。数行褚帖临窗学，一卷陶诗傍枕开。糠火就林煨苦笋，密罂沉井渍青梅。艾人行复巍然出，老大难堪节物催。"}