{"id":"645077","title":"桂林歌赠友","dynasty":"明","author":"解缙","text":"永乐第八年庚寅，春王正月廿有四。一阳真人驾诗槎，爱煞江流学文字。游游漾漾清湖边，清湖万顷涵青天。桑野模糊藏暮雨，柳州锦亘锁朝烟。诗槎泊在沧洲背，忽见高林挺高桂。桂家住得最清高，不比寻常岩穴巢。借问春桂何事独无花，不与群卉争繁华。姚黄魏紫矜富贵，桃红李白纷豪奢。桂不能言答以意，芬芳要在风霜际。千林万木摇落时，白蕊丹心方表异。翡翠堆里金粟黄，千朵万朵联秋芳。金风满天散露气，明月万斛悬天香。昔年曾到广寒宫，芳菲绝似金林中。玉兔捣药不顾盼，彩鸾起舞犹雍容。嫦娥双双劝我酒，蟾蜍蹲踞来称寿。自言捣得不死丹，昂头捧献前稽首。金丹入手光陆离，呼吸元气餐紫芝。遂令卖药遍天下，至今卖药仍卖诗。卖诗卖到桂家去，桂家留我久停住。婆娑老树凝冰霜，延蔓新枝庭下聚。皎如玉树森成林，湛如明镜磨精金。君家兄弟不易得，一门同气还同心。戒审屏改警非意，瑶环瑜珥敦信谊。读书不负功名期，好比燕山之窦氏。昨朝林下华筵开，花香飞入黄金罍。门前长有车马至，座间尽是鸿儒来。相逢不饮真负人，明香一炷时自熏。兴来一扫千百纸，龙蛇腾跃随风云。随风云，度银汉。瑶池宴罢天上回，斫桂烧丹金不换。"}