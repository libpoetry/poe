{"id":"780276","title":"满庭芳 春试后小病数日始起，至小园行散，红雨霏夕，绿阴酿寒，怨别伤春，益增无俚","dynasty":"清","author":"周星誉","text":"春逐莺归，人如蝶瘦，匆匆负了流年。药炉香静，扶病到花前。门掩东风人去，这残红、还有谁怜。剩垂柳、恹恹似我，和雪压秋千。深闺当此夕，红帘押月，紫佩横烟。想灯屏、扶枕愁听啼鹃。千万今宵早睡，好相寻、梦里凭肩。可能倩、胭脂将泪，飞向那人边。"}