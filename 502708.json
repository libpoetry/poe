{"id":"502708","title":"送王借之永嘉训迪","dynasty":"明","author":"王恭","text":"谷口离歌动行箧，马首西风卷残叶。芹水今看释菜严，棘闱旧睹穿杨捷。东嘉形胜古名州，雁荡峰回浙水秋。驿馆莫投菰米饭，山城寒过木绵裘。广文官舍江天里，官暇弹弦聊隐几。抱膝休歌梁父吟，传经且授毛苌义。权门要路四时春，念尔官卑禄更贫。闻道此乡多大布，不须遥寄到樵人。"}