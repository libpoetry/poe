{"id":"685082","title":"观泉亭四时吟 春","dynasty":"明","author":"王渐逵","text":"烟扉霞馆散晴春，淡日融风岸葛巾。柳外黄鹂如唤友，溪边红翠欲窥人。绿藻芳深玉鲫肥，荔枝红压钓鱼玑。采莲人去歌声慢，凉月香风满载归。爽籁萧深逸兴豪，菊花对酒未能醄。曲肱小阁孤亭上，倒看两厓秋气高。桃花开映小阳月，荔萼丛生大雪天。橘绿橙黄应不数，将诗评品入新年。"}