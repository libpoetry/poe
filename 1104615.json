{"id":"1104615","title":"高宗郊祀前朝享太庙三十首 皇帝入门用《乾安》。后还前殿并同。","dynasty":"宋","author":"郊庙朝会歌辞","text":"于皇我后，祗戒专精。假于有庙，祖考是承。趋进惟肃，僾思惟诚。神之听之，来燕来宁。皇皇大宫，丕显于穆。休德昭清，元气回复。芝叶蔓茂，桂华冯翼。孝孙假斯，受兹介福。维皇齐精，鬷假于庙。观盥之初，惟以洁告。衎承祖宗，恤祀昭孝。诚心有孚，介福斯报。秬鬯既将，黄钟具奏。肃我祖考，祗栗以俟。于皇列圣，在帝左右。监观于兹，云车来下。有硕其牲，登于大房。肃展以享，庶几迪尝。匪腯是告，我民其康。保艾尔后，垂休无疆。盥至于再，洁诚愈孚。帝用祗荐，灵咸嘉虞。腾歌胪欢，会于轩朱。观厥颙若，受福之符。思文僖祖，基德之元。皇武大之，受命于天。积厚流光，不已其传。曾孙笃之，于万斯年。天命有开，维仁是依。乃眷冀邦，于以顾之。其顾伊何，发祥肇基。施于孙子，虔奉孝思。昭哉皇祖，源深流长。雕戈圭瓒，休有烈光。天祐潜德，继世其昌。永怀积累，嘉荐令芳。为民请命，皇祖赫临。天地并贶，亿万同心。造邦以德，介福宜深。挹彼惟旨，真游居歆。皇矣太宗，嗣服平成。益奋神旅，再征不庭。文武秉德，仁孝克明。以圣传圣，对越紫清。思文真宗，体道之崇。憺威赫灵，遵制扬功。真符鼎来，告成登封。盛德百世，于昭无穷。仁德如天，遍覆无偏。功济九有，恩涵八埏。齐民受康，朝野晏然。击壤歌谣，四十二年。穆穆英宗，持盈守成。世德作求，是缵是承。齐家睦族，偃武恢文。于荐清酤，酌之欣欣。烝哉维后，继明体神。稽古行道，文物一新。润色鸿业，垂裕后人。灵斿沛然，来燕来宁。明哲煌煌，照临无疆。绍述先志，寔宣重光。诒谋燕翼，率由旧章。苾芬孝祀，降福穰穰。于皇烈考，道化圣神。尧聪舜孝，文恬武忻。命子出震，遗骏上宾。罔极之哀，有古莫伦。明德惟馨，进止回复。裼袭安恭，严若惟谷。诚意昭融，群工袂属。成此祲容，生乎齐肃。于皇我后，祗戒专精。躬制声诗，文思聪明。雍容戾止，玉立端诚。神听如在，福禄来宁。八音谐律，缀兆充庭。进旅退旅，肃恭和平。盛荐祖宗，灵监昭升。象功崇德，遹观厥成。威神在天，享于克诚。申以贰觞，式昭德馨。笾豆孔嘉，乐舞具陈。庶几是听，福禄来成。疏幂三举，诚意一纯。孰陪予祀，公族振振。神具醉止，燕娭窈冥。于万斯年，绥我思成。夙戒告备，礼节俯成。妥侑惟乾，氛氲夜澄。有严有翼，列圣灵承。于穆清閟，肃肃无声。维皇亲享，至再至三。礼备乐奏，层陛森严。粢盛芳洁，酒醴旨甘。云车风马，从卫观瞻。赫赫明明，维祖维宗。鉴于文孙，维德之同。日靖四方，亦同其功。亿万斯年，以承家邦。帝既临享，步武鸣鸾。陟降规矩，颙昂周旋。登歌一再，典礼莫愆。神之听之，祉福绵绵。熙事既成，嘉笾告彻。洋洋来临，蔼蔼布列。配帝其功，在天对越。允集丛釐，万邦和悦。神之来游，风马云车。淹留彷佛，顾瞻欷歔。神之还归，钧天帝居。监观于下，何福不除。于皇上天，钦哉成命。集于冲人，丕承列圣。爰熙紫坛，于庙告庆。肸蚃潜通，休祥荐应。盛德丰功，一祖六宗。钦翼燕诒，禋享是崇。厉意齐精，假庙惟恭。率礼周旋，福禄来同。"}