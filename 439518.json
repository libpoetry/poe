{"id":"439518","title":"送李按察十首","dynasty":"金","author":"赵秉文","text":"豫章蔽牛马，郢匠斧以斯。太阿断犀象，补鞋不如锥。君子识其大，不为流俗移。青云自兹始，功业当及时。全齐十万户，绣衣付儒臣。往时佩犊者，今日扶犁人。潜鱼游清波，脱兔思荒榛。贤哉渤海守，盗贼皆吾民。汉儒事章句，去道利乃倍。桓谭谓子云，此事今独乃。岱岳小天下，齐鲁复何在。会当登日观，一目了沧海。好酒无深巷，急足无善迹。一伪丧百诚，中和为士则。泽中一寸镜，解引万里色。往时王广道，山东化遗德。堂堂竹溪翁，如天有五星。篆籀深汉魏，文章仿六经。后生玩华藻，骫骳媲白青。善哉刘与李，斯文见典刑。西方有佳人，贻我白玉琯。吹之和八风，元气生虚窾。翩翩两青鸟，云是王母遣。天长道路阔，音信何由展。皎皎霜雪练，寒女机中出。织成天吴凤，被之臧获质。如何穷乡士，九月犹絺绤。不见王逸宾，抱穷守空室。君侯下车日，百城风凛如。公馀一炷香，溪山奉晏居。治要无多言，所贵一字虚。所以曹相国，不读城旦书。本心如水镜，功名时翳之。少焉尘累尽，万象复在兹。水冷知天寒，弦高觉柱危。世无斋心友，谁知此襟期。二豪角谈锋，气涌胸中山。达士兀无言，双手缩袖间。理胜是非遣，道在禽鱼闲。回也真不愚，高风藐难扳。"}