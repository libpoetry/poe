{"id":"685023","title":"除夕二首","dynasty":"明","author":"王渐逵","text":"几年犹住樾森楼，红叶潇潇旅馆幽。坏辙已灰康世念，蠹鱼长带老生愁。不将诗句题孤屿，欲为仙人赋十洲。隐几焚香惊换岁，慇勤深夜一灯留。孤城为客未从容，几度思春春正逢。缑岭自应归子晋，河汾今已老文中。呼童早辨看山屐，载橐遥携刻石工。便向青萝依大隐，即从中洞访双峰。"}