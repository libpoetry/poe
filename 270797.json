{"id":"270797","title":"家园杂忆四十韵","dynasty":"清代","author":"宋湘","text":"作客何其久，回头昨少年。羁情空复尔，乡思故依然。籍隶梅州古，村名白渡前。衡门当水曲，老屋负崖巅。鳞次比邻接，瓜绵一脉延。世吾过二十，族众约三千。鸡犬家家有，桑麻处处连。先畴耕共牧，旧泽诵兼弦。伏腊童翁集，堂阶子姓联。豚蹄祈岁社，柏酒介眉筵。乐事丘园旧，良辰景物妍。冬初梅已笑，秋尽菊犹钿。是岸排篁竹，逢桥有木棉。楼浓红杏雨，溪淡绿杨烟。树树飞蝴蝶，山山答杜鹃。鹧鸪多草际，翡翠只沙边。候过清明节，人忙谷雨天。茶时偏麦熟，馌日又蚕眠。叱犊声喧野，湔裙影倒渊。蓑衣携锸出，箬笠采山还。有市才通里，凭栏即在川。两三江上阁，七八渡头船。风雨归渔筏，朝昏响涧泉。桐蹊开酒店，榕径歇柴肩。笋蕨纷投筥，鱼盐各守廛。檐堆柑子大，盘货荔枝鲜。生小贪游戏，情闲那弃捐？趁墟呼辈行，绕膝索馋钱。遇钓敲针学，逢花卷袖搴。长歌爱樵答，短笛羡牛牵。九日登高屐，中秋斗饮拳。踏青衫楚楚，访友带翩翩。课旷愁师责，来迟得母怜。江湖宁此志，漂泪竟成缘。始尚依南粤，今仍滞北燕。亭从五里别，月渐百回圆。积面尘难扫，骑驴蹇岂鞭。化缁原是素，入梦必于田。便好留盟誓，终当问陌阡。归来他日事，先倩画图传。"}