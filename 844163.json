{"id":"844163","title":"太常引 秦淮遇雨，泊舟幽绝处，以此调写之","dynasty":"清末民国初","author":"易顺鼎","text":"斜阳忽失树间明。红堕听无声。遮断蒋山青。看云气、来从孝陵。溪光似镜，无人到也，沙鸟自梳翎。蟾界洗成冰。更洗出、鸥天水晶。尊前爱听打荷声。鸳梦不须惊。天替我怜卿。赠万斛、凉珠定情。单衫唤酒，疏帘听笛，忽忆五湖盟。枕畔堕钗横。卧冰簟、银床看星。"}