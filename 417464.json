{"id":"417464","title":"台城路　樊榭生日恬静斋雅集","dynasty":"近现代","author":"寇梦碧","text":"玉津替写回肠谱，西庄寂寥谁问。雁外山河，鸥边岁月，赚取支秋吟鬓。清寒自忍。但赢得南湖，冷衔花隐。月上鱼天，二分犹似旧眉晕。流风沽上未歇，喜蒲觞荐寿，能继高韵。草怨王孙，兰思公子，等是空中传恨。惊笳夜引。剩劫后风怀，强支豪俊。梦绕承平，碧湖留画本。"}