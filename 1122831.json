{"id":"1122831","title":"次韵蔡瞻明秋园五绝句 鸡冠","dynasty":"宋","author":"洪适","text":"芥毛金爪勇难干，肯作霜花对乍寒。若说乘轩有痴鹤，司晨如此合峨冠。翔仞当年览德辉，传芳花品未思归。晚来雾鬓凭轩处，直恐金翘相对飞。泽兰萱草比多言，谓汝分阴久夺鲜。政恐淇园修竹劲，不如秦岭老松坚。高标幽艳自宜霜，弱草繁葩莫中伤。肯与红莲媚三夏，要同黄菊向重阳。临风裛露早秋天，范出南金色更鲜。若向东篱比标格，定知花市不言钱。"}