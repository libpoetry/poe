{"id":"613392","title":"木下庙","dynasty":"明","author":"李之世","text":"觌面相欺瞒，山灵藏眉目。石骨标遒隽，地偏景亦缩。詹桥铿怅策，过尽巉山麓。水石争喧豗，能豁耳根俗。沿冈踏陂衍，步步殢心足。万石忽奔骞，共赊天一曲。溪回石亦驻，似攫还似伏。腻叶交湿光，脩藤缘老木。渐远城市嚣，亦敌炎州燠。神据胜而灵，阴风助肃肃。伏腊走儿女，登荐刑鸡鹜。草木贬幽奇，溪山亦折福。踞石我沈冥，披扪任童仆。阳曦薄崦轨，注光射山腹。迟景不可延，订我重来躅。"}