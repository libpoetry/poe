{"id":"1121190","title":"三和鞯字二首寄后村","dynasty":"宋","author":"林希逸","text":"谁道林花不是鞯，山如奔马下平田。哦诗不记身投老，对酒犹狂兴欲仙。勾漏丹砂寻旧令，云安曲米问长年。如翁一事尤痴绝，醉却逃禅绣佛前。胜败如棋阅世深，夏商犹尔况戈斟。痴人倚柱思全璧，达士挥锄不顾金。颖自忉㦬宜愈传，酒何殃咎要皮箴。过从怕听閒言说，闻早移家避入林。"}