{"id":"721096","title":"游仙词","dynasty":"明末清初","author":"王邦畿","text":"步虚离地不沾尘，云送风行露半身。呼吸九州游已遍，到来招手戏时人。曈曈云影海潮中，花发扶桑满树红。莫是太阳金弹子，琼楼人面尽朝东。池藕生花月满圆，遥闻天乐宴诸仙。彤墀玉女皆朝立，王母新开第九筵。绮阁文窗夜辟时，梧桐月照凤皇仪。座中最上称仙伯，广额高悬双耳垂。绛缕蓬莱戴巨鳌，天风吹动碧云涛。海东偷觑无人处，出水珊瑚百丈高。瑶池池水水涟漪，明月波心绝世姿。借问何如贵如许，洛川公主第三姨。黄竹心虚户可开，小仙人爱住楼台。高高层数明窗里，亲见周王八骏来。金砂鼎里火红烧，咒铭天书岁月遥。阆苑秘方谁得见，玉瓶甘露手亲调。千褶帷裳八角巾，高情慈相不知春。红桃子熟红如火，掷向人间与世人。帝子曾游伊洛间，紫云如盖护高山。殷勤寄向时人语，有日仙人驾鹤还。鸡犬閒閒绿树烟，世间名此是神仙。玉皇雨露宽如海，瑶圃人耕不税田。金宝如泥用不灵，银台玉殿水晶屏。仙家所贵惟仙品，一坐莲花气便馨。听得前山伐木声，偶来樵者不知名。仙翁一局千年事，那识人间有姓嬴。何如世界沉云夜，犹是仙人朗月中。天上到云云到地，两层风景不相同。琉璃宫殿久逾新，仙籍同编一代人。瑶草不曾生感慨，绝无金气有芳辰。白玉精神赤玉颜，早云出去暮云还。神仙不绝人间世，多在名山大泽间。不服丹砂骨节轻，霎时仙术浑然成。如何三十三天上，只手推开百二城。"}