{"id":"267778","title":"水调歌头·壬戌七月十六日甘翰臣招同王息存","dynasty":"现代","author":"朱祖谋","text":"今岁不闰夏，昨夕已中秋。但期风月佳耳，何地不清游。尽有婵娟花竹，难得肝肠冰雪，尔汝狎盟鸥。胸次几丘壑，老子已菟裘。我知君，君傲我，醉乡侯。掀髯一笑，纵非吾土且登楼。有弟相非食肉，有妇相呼谋酒，客至亦浮休。扬觯论齐物，何必问黄州。"}