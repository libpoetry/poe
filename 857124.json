{"id":"857124","title":"再寄满子权二首 其一","dynasty":"宋","author":"王令","text":"秋尽啼衰虫，君思云奈何。我愚得君思合少，君贤劳我心则多。非独辞源长，泻海为江河。平生未始有点缺，玉日拂拭金烧磨。寻常貙与狸，见一足已蹉。又况一地卧三虎，狗彘虽勇何敢过。扬州我何思，青山无一螺。午市不畜宝，米盐财如他。而吾三夫子，一身各丘轲。琼林自生寒，结露成冰柯。文章日组纬，玉机飞金梭。谁有真珠绳，结作张麟罗。拔为当世祥，声为太庙歌。我愿参众民，手足摇婆娑。"}