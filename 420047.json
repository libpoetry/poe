{"id":"420047","title":"南浦","dynasty":"近现代","author":"邓嘉缜","text":"梅雨暗廉纤，渐苔痕缘上，阑干几曲。昼静罨炉烟，镇无聊抛却，泠泠青玉。新愁莫诉，切须休近弹棋局。金缕衣单逢酒醒，帘外轻寒妨触。几番望远登楼，甚青山无语，黛蛾低蹙。不惜赋。闲情胸中事，深夜共谁剪烛。方塘如镜，乱红蘸尽春波绿。说与东风浑不信，烟际鸳鸯睡熟。"}