{"id":"732202","title":"同龙友石门洞观瀑布歌","dynasty":"清","author":"邢昉","text":"谢公昔为永嘉守，永嘉山水世无有。朝登绿嶂兴未已，暮踏孤屿徘徊久。惠连始入西池梦，斤斧还搜石门洞。阗寂初从兕虎游，幽闲忽听鸣琴哢。乱山夹岸清溪奔，双峰对起开一门。入门曲屈尽奇奥，谽谺古洞摇心魂。岩上瀑流白云舞，乍飞疑雪更疑雾。一道飘摇落千尺，银河疋练何足数。飞流直下声淅沥，登潭孤石相戛击。随风散漫入林壑，并作寒烟润苍壁。摩崖字画纷朦胧，赋咏无如天宝工。漫游已镌晁美叔，避暑复勒苏才翁。我亦清夏来绝境，瀑雪潭光两相映。挂席仍悬碧海心，扪罗已得青田令。古人没后空流水，仙吏爱奇数过此。绝顶相看一惘然，裹粮策杖从兹始。"}