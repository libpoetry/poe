{"id":"1129517","title":"酬盘隐别驾","dynasty":"宋","author":"释居简","text":"早悟玄元一曰慈，持身有本是无私。戒将重帚伤蝼蚁，弗买生鱼喂鹭鸶。桂实松高宜寿此，竹清梅瘦亦如斯。吟成换得神仙骨，不枉凭阑撚断髭。随官曾读颂中兴，符竹将分第二灯。一气所钟清似镜，十成相肖澹于僧。红栽水玉不多日，碧数雾鬟无数层。台上只教猿自啸，秦箫虽美弗同登。"}