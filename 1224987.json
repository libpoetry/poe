{"id":"1224987","title":"为郭宗道祭酒题韩滉移居图","dynasty":"元","author":"贡师泰","text":"田夫生长田间住，辛苦移家向何处？老牛带犊驴引驹，妇姑骑过前村去。牵衣裹儿囊在肩，瓠壶瓦缶悬蒲鞯。一童鬅鬙随左右，两髯伛偻相后先。新来茅屋徒四壁，东邻西邻不相识。种田未了主家租，又恐官司著差役。唐朝宰相韩晋公，念尔流离多困穷。当时落笔岂无意，正欲廊庙知民风。愿得转徙安居室，周公亦曾作无逸。"}