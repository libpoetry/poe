{"id":"1057942","title":"见苏黄邦字韵诗戏示王倅安国二首 其二","dynasty":"宋","author":"刘跂","text":"天下本无事，此语仅兴邦。得志不与物，誓心有如江。腐儒若腐萤，槁死读书窗。谁能守笔研，心大云何降。终然气相许，霜钟不须撞。道虽千钧重，努力期自扛。他时侨与札，日月声名双。秖应南海赵，便是襄阳庞。慎毋彊拣择，贵纯不贵厖。请见胸中物，止水琉璃缸。"}