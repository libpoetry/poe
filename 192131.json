{"id":"192131","title":"醉蓬莱·望长江东去","dynasty":"宋代","author":"李石","text":"望长江东去，逐客西来，几逢秋杪。江草江花，约鬓丝俱老。朝士红萸，佳人雪藕，别後忍孤欢笑。楚水楼台，巫山宫殿，五湖烟渺。又是征帆，万里行去，旧恨鲈鱼，昔日鸥鸟。九日江南，上蓬莱仙岛。三度刘郎，黄花醉里，问我几时来到。寄语西风，饶他老子，莫欺乌帽。"}