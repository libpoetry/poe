{"id":"811211","title":"拜大忠祠回咏木棉花","dynasty":"清","author":"丘逢甲","text":"枯木寒鸦吊大忠，力回阳九气熊熊。化身待挽芙蓉劫，洒血疑开杜宇宫。铜鼓哀歌春庙古，铁椎奸魄满庵红。扫除冰雪持炎运，合率群花拜祝融。阳枢星化木森森，撑拄南天夜不阴。赤制待除花九锡，紫琼分琢玉千林。五云拥护朝天面，万烛光明坠地心。锦绣江山春一统，西台朱鸟莫哀吟。"}