{"id":"786656","title":"瑞安李茂才叔諴相遇孤山寺，酷爱余诗文集；邀游雁宕，愿为东道主。余以远游历半载，方自会稽还，未得如愿；赋此为后游之券","dynasty":"清","author":"洪繻","text":"浙江夙称山水窟，异境乃在温州湾。温州有客邀我游雁宕，我魂已挂三十六峰间。身虽未到神先往，敢笑康乐山缘悭！或云灵峰七十七，中有天阙青云关。我今足迹半天下，名山亦半识其颜。其实胜处多未至，虽上会稽、未上天台山。即今偃蹇西湖里，湖上山灵仍未一一相往还。况乃龙湫从天下，岂易龙鼻披云观！霞客一再寻雁湖，峰头芜草亦波澜。灵运游踪所未发，永嘉閟奥诚难攀。我闽尚有武夷九曲胜，安得曲曲都向眉梢攒。放翁才到六曲止，晦庵地主空盘桓！君为雁宕作主人，主宾应尽名山欢。再把余诗展向雁宕看！"}