{"id":"94225","title":"小憩二龙争珠盖两长岭夹一圜峰故名","dynasty":"宋代","author":"杨万里","text":"田路直复萦，肩舆斜还正。如何晴三日，犹自滑一径。缺岸有危践，方轸无稳兴。不跌先独惊，稍坦深自庆。肯信坐者安，不及行者病。昨来九轨涂，可思不可更。忽逢两苍虯，争此一照乘。颇欲问故老，双争谁孤胜。水声乱人语，一辞无真听。轻风泛秧畴，众绿久未定。崎岖从此始，辛苦何时竟。"}