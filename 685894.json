{"id":"685894","title":"土酋四首有引","dynasty":"明","author":"卢龙云","text":"族类元非我，徒云附大邦。摧锋看有几，授钺诧无双。止可追骄虏，谁令戮已降。哀哀闻巷哭，泪血染西江。俯仰追前事，令人恨里隆。青衿还丧气，赤燧有何功。单骑颜偏壮，群谋见略同。至今安土著，鸟尽合藏弓。比屋还耕凿，田园半已荒。云何邀上赏，遽尔启侵疆。浪说方归马，真成复进狼。苍生元不造，谋者自为臧。白面诚非拙，丹衷却未投。恩遗曲突客，皮尽负刍裘。狡虏心难测，蒸黎恨未休。无辜将受戮，多难总堪忧。"}