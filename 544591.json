{"id":"544591","title":"送吴允兆归霅川十韵","dynasty":"明","author":"胡应麟","text":"十年京邸客，龙剑并悬腰。鲊餍诸侯馈，羹分上相调。红颜轻汉绶，白首曳秦貂。剧孟声华壮，朱家意气饶。片言笼宇宙，孤诺动云霄。击筑闻三殿，回船就六桥。离亭残月坠，祖席断虹飘。扬子行春树，钱塘落暮潮。川长归梦怯，道迥客魂消。珍重浮家约，无嫌霅上遥。"}