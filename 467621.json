{"id":"467621","title":"庚午春感用旧韵","dynasty":"当代","author":"秦鸿","text":"新来懒上楼，意态且休休。把酒还如水，临春亦觉秋。野云垂地湿，烟雨入天收。徙倚吴陵暮，王孙慎莫留。酒债才初月，悲歌已夕阳。吴陵城外道，一曲一回肠。乱草无情绿，疏梅寂寞香。倍怜生意满，蜂蝶下寻芳。台城挥别处，漫漫夜行车。春去冰霜近，电过天地斜。青山馀几树，白日是谁家。离恨长江水，归来煮旧茶。匈奴多健者，南下而牧马。漠漠风尘生，滔滔江水泻。幸哉天昭然，甚矣吾衰也。明日又纷纷，乡人结春社。"}