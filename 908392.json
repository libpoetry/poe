{"id":"908392","title":"苦热","dynasty":"宋","author":"李流谦","text":"祝融职司南，凭宠不遗力。呀呀三足禽，败羽悬枯腊。釜鬵糜碎鳞，无地此身著。楚炬方烘秦，汤征未自亳。梦想千丈冰，快踏赤两脚。少憩修竹林，泉水鸣㶁㶁。岸巾对飒爽，污垢亦小濯。蒯通据鼎耳，反唇乃幸脱。叩头祝西风，驾言马可秣。危喘已强支，旦夕恐不续。俗情傲寒灰，赴热犬争骨。灼肌岂暇顾，甘作蛾殒烛。君看孟尝客，乃笑翟公雀。呼儿进胡床，佳月可人白。一醉无渭泾，举盏新酒滑。"}