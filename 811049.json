{"id":"811049","title":"马伏波聚米为山谷二首","dynasty":"清","author":"王家枚","text":"英雄慷慨出从戎，万里分明指掌中。一握早将形势定，六军从此路途通。是翁兵甲胸罗富，大地山河眼界空。专阃何人娴将略，高平凭眺溯流风。河山争战阅兴亡，策敌谁如马援长。擘画兵机娴借箸，指陈虏势易探囊。秦关渺小如沧粟，蜀道崎岖转峙粮。斗大西城危釜底，潜师早已度陈仓。"}