{"id":"541326","title":"登太和山南嵓雾雨连日披而出游赋十四韵","dynasty":"明","author":"叶春及","text":"北极森群帝，南嵓擅一宫。路从鹏翼过，门撼鹤巢通。金阙斜临壑，瑶台迥架空。摩天依翠壁，拔地逼苍穹。驰道缘崖转，雕栏跨磴雄。披图留汉畤，鞭石笑秦功。玄圃昆崙外，神仙渤澥东。无心来楚望，有意访崆峒。雾隐千嵓紫，岚遮万树红。栱云连藻井，檐雨湿帘栊。柳絮平铺雪，杨花不受风。槎疑银海上，人似玉壶中。彷佛清都近，飘飖倒影穷。始知游混沌，何必问鸿濛。"}