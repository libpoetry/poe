{"id":"745045","title":"渡彭蠡湖口望大孤山","dynasty":"清","author":"周仪炜","text":"春风出江城，千里送行迹。朝辞浔阳郭，晡击湓口楫。回首眺大孤，危屿立空阔。中峦静容与，澄晖览日夕。亭亭何处仙，缥缈迥殊绝。平湖丽清镜，修容俯深碧。气与江势趋，神俱旅心积。断云掩苍莽，残照薄欹仄。征车重回迈，延伫但今昔。缅彼百尺峰，嗟此远行客。"}