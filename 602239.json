{"id":"602239","title":"秋夜吟","dynasty":"明","author":"周光镐","text":"萧萧暮角起城头，耿耿银河拂槛流。络纬声啼断复续，竹梧淅沥风飕飕。幽人夜半揽衣起，露堕帘栊白于水。空庭何处捣衣声，举头见月思千里。思千里兮夜迢迢，星汉西流桂子飘。哀鸿夜度鸣嘐嘐，客子对此朱颜凋。芳时易过蕙草歇，玄霜岁岁染华发。欲归不归胡踌躇，十年长负故山蕨。"}