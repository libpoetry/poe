{"id":"611346","title":"墨妙歌为冯无文赋","dynasty":"明","author":"邓云霄","text":"龙宾道士一十二，佐以陶泓管城子。更邀白晰楮先生，四君总属冯君使。自从羲画创人文，鸟迹传来到八分。垂露偃波争体势，钟王妙雇近谁闻？冯君豪强好气岸，蛟螭盘拿入手腕。为我挥毫酒镜园，楷行篆隶纷凌乱。满园鱼鸟尽腾逃，古色祥光贯斗高。已写新诗戛金石，旋驱笔阵涌波涛。元气淋漓收不得，风涛怒战天昏黑。楼台似挟阳侯飞，拔宅凌风生八翼。咄咄怪事谁为之，疑是龙宾幻作奇。返风息浪实藉霞仙力，龙鳞倒挂银钓丝。君不见苍颉鬼夜哭，张颠濡墨头颅秃。君归好作铁门限，相赠浮提汁万斛。"}