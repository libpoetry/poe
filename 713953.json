{"id":"713953","title":"七夕后二日送王君还渠阳","dynasty":"明末清初","author":"屈大均","text":"双江合流何汤汤，左江右湖城中央。浮桥冲断望风雨，迟君一日开帆樯。炎云欲散苦未散，秋过七夕方微凉。平头交扇尚挥汗，解襟且复依林塘。君今拜亲留不可，八千馀里归称觞。阿兄晨羞弟夕膳，笑加匕箸因芬芳。紫芝老父两眉秀，白鹿仙人双耳长。明岁能来觐叔父，宝坻美酒多携将。惠阳郡楼一再酌，更看灵鹊填河梁。"}