{"id":"73801","title":"沁园春·鸡舌浓香","dynasty":"元代","author":"魏初","text":"鸡舌浓香，朝马晨钟，十载禁廷。恰行春绿野，从容冠盖，人家烟火，相望升平。一夕霜台，又颁新宠，白璧青钱到姓名。人争道，看春风袖里，霹雳抨轰。谁怜汉水孤征。得旗旆、相从有此行。爱风流凝远，长歌细饮，青灯夜语，款曲交情。恨杀文书，官程未了，又到殷勤渭城。百年里，算悲欢离合，几度长亭。"}