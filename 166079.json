{"id":"166079","title":"送李端叔从定州先生辟","dynasty":"宋代","author":"晁补之","text":"中山老帅岩廊姿，不用犹作诸侯师。毛锥变化有风雨，余事亦足疲群儿。龙门争骛货趋肆，求货安知于此市。百年用舍我何有，一语重轻人取是。李君怀璞世又嗤，世人不宝公收之，乃知士固伸所知。黄金铸作锺子期，不如宴子共一时。时平关键一臂持，于何用此宾主为。鞭长未可施马腹，要以高名詟殊俗。应戴接罹携葛强，笑谈过市人隘坊。勿忆平山如岘首，它日我名同不朽。有年公昔但吟诗，无事君今姑饮酒。只忧我似蠹书鱼，无复骧首鸣盐车。一麾傥许从方伯，要着韎韦亲丈席。登临相与看刘公，长啸犬羊空漠北。"}