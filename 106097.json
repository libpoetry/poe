{"id":"106097","title":"送方复大宣城学录","dynasty":"元代","author":"方回","text":"莆田鄣郡本同宗，更著深衣臭味同。秃笔有天犹易补，孤灯无地可能容。不趋宰相翘材馆，宁纠诸侯泮水宫。十载凤池科尚在，已应一举首登龙。方氏来南汉闰时，烝尝所在富孙枝。歙溪真应仙翁墓，严濑玄英处士祠。邂逅弟兄元共祖，殷勤子我总能诗。因风不要花瓜颗，梅老遗篇幸寄之。"}