{"id":"766752","title":"贺新郎 其二 席上被酒示程村同赋","dynasty":"清","author":"王士禛","text":"把酒歌金缕。正迟日、和风小院，金衣梳羽。缓拍红牙青尊畔，蝉鬓美人相语。更掩映、花前白苧。钗挂臣冠交翠舄，细腰身、几欲凌风去。似燕燕，掌中舞。花奴妙合梨园部。便阿奴、岑牟犊鼻，为卿挝鼓。数弄渔阳平生气，不禁飞扬跋扈。自古道、英雄无主。胡粉搔头聊作剧，料思王、而在应相许。君但醉，酒如乳。"}