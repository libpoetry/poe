{"id":"531595","title":"流萤篇","dynasty":"明","author":"杨慎","text":"沉沉雁沼郁栖连，隐隐龙宫熠耀然。濛晴零雨东山下，䬃转薰风南陆边。可怜合晕晖玄夜，可惜分华族绛天。绛天玄夜景微茫，水簟银床漏未央。谁家院落非天烛，何处园林不夜光。夜光瀼露下，天烛凉氛泻。阴火遥穿翡翠帘，流星近度鸳鸯瓦。此时蟋蟀罢宵征，此际蜩螗停沸声。长门团扇斑姬闼，阿房卷衣秦后屏。苏妇下机妆不理，卓女当垆酒半醒。为见流萤思远道，为感流年惜芳草。暝看双星烱不眠，晓望长河白如扫。荡子从军向月支，闺人对影滞秋期。蚕书宛转连环字，雁帛殷勤织锦诗。愿得逢君拾光彩，不教贱妾敛愁眉。"}