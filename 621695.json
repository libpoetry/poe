{"id":"621695","title":"泊南康观放水灯","dynasty":"明","author":"郭之奇","text":"湖天同疋练，澄色远相串。孤城倚山巅，倒影于斯见。扁舟晚泊之，夜眺生孤羡。雨馀暮微烟，风恬波无溅。须臾荡浮辉，隐映分流转。艳拟百花红，妆为玉镜传。又如晚日霞，馀彩云中变。远望复纷纷，忽疑星片片。飞芒碧空际，来往天河穿。久坐起沉吟，身未浮槎践。依尔一叶中，胡乃眼前眩。因念春光至，抑亦湖得先。万点簇新华，交与水天绚。喜杀诸童奚，聚喧俱忘倦。齐言进香人，水灯施湖面。掀髯一推窗，索然无复恋。"}