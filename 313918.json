{"id":"313918","title":"玉漏迟·生朝前夕用元遗山咏怀韵","dynasty":"现代","author":"萧劳","text":"欲归乡县杳。彩云自去，羡他飞鸟。尘网重重，断肠尚遭愁绕。琴独无弦挂壁，念人世、谁为同调。从谑笑。青山约我，且舒长啸。非复衣马轻肥，剩古鉴犹存，曾窥年少。怨煞西风，吹得鬓边皤了。老伴蟫编静夜，认一点、孤灯残照。窗易晓。岁月问馀多少。"}