{"id":"1111035","title":"题谢少卿药园二首","dynasty":"宋","author":"朱熹","text":"谢公种药地，窈窕青山阿。青山固不群，花药亦婆娑。一掇召冲气，三掇散沈疴。先生澹无事，端居味天和。老木百年姿，对立方嵯峨。持此供日夕，不乐复如何。小儒忝师训，迷谬失其方。一为狂瘖病，望道空茫茫。颇闻东山园，芝朮缘高冈。瘖聋百不治，效在一探囊。再拜药园翁，何以起膏肓。"}