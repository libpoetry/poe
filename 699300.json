{"id":"699300","title":"昆山五咏 娄侯庙","dynasty":"明","author":"袁华","text":"娄氓尚淫祀，祠庙遍村墟。疾病罔医药，奔走讯群巫。椎牛酾酒醴，婆娑乐神虞。神不歆非类，传记言岂诬。圣人制祭法，有功则祀诸。昆山汉娄县，旧邑禾与与。娄县名尚存，今在城东隅。张昭洎陆逊，封娄肇自吴。桓桓孙将军，仗钺东南驱。升堂拜昭母，情好昆弟如。策薨受顾命，拥立运谋谟。谏猎止酣饮，礼下魏使车。忠言不见听，托疾居里闾。举邦惮威严，卒年八旬馀。伯言虽后出，智略雄万夫。权配以侄女，数数询良图。一从吕蒙举，乃修荆州书。潜军克公安，径进守宜都。走蜀夷陵城，蹙休夹石区。相吴柄国命，上疏陈立储。赫矣两侯功，弥久而弗渝。太守念娄氓，报本昧厥初。淫祠既撤毁，左道咸剪除。改祠祀娄侯，像设崇屋庐。复睹汉威仪，清风肃贪污。遂令此邦人，车盖相填于。雨旸及疾疫，走祷来于于。穹碑纪颠末，大刻龙腾拿。于以告来者，并解娄氓愚。丽牲歌送迎，万世奠厥居。有宋建王极，汴京郁嵯峨。仁化浃迩遐，林林英杰多。昆山虽僻左，士风粹而和。明经擢高第，踵接肩相摩。御史乡先生，学术正不颇。五传究终始，备论订舛讹。粤在宣和间，袖然中巍科。初主丽水簿，言事何委蛇。说书辅春坊，执法居谏坡。从容荅时相，直气凌太阿。范公在馆下，诘责加切磋。卒为廊庙器，词源浩江河。高弟沙随程，入室非操戈。宋史书列传，耿耿名弗磨。世变陵谷迁，百年无几何。城南新漕里，荆榛埋铜驼。景行世仰止，高风激颓波。门墙既有限，樵牧安敢过。再拜重兴感，临风动悲歌。荒苔封断碣，太息为摩娑。散步城南门，始得圆明里。宰上木己拱，泉下者谁氏。披榛踏宿草，羡门半狐豸。勋阀表阡石，云是侍御史。力行敦古学，名衡其姓李。世家本江都，娶妇居娄涘。射策明光殿，看花长安市。出宰施善教，矧肯猛政理。至今松陵月，清光照江水。拜命登霜台，白简冠獬廌。上言论奸佞，手将逆鳞批。势障狂澜回，屹立中流?。五贤不一肖，赋咏光传纪。挂冠归落庵，著述惜寸晷。硕学邃易经，集传发微旨。岂唯淑后进，千古垂范轨。九原不可作，清泪何漇漇。乡里众富儿，厚葬从奢侈。黄肠题凑密，劵台文绣被。可怜土未乾，荒烟横断阯。后世仰高躅，庶激俗靡靡。复墓限樵牧，何异子朱子。刘君庐陵秀，胸次隘九州。倜傥负奇气，辛陈同侠游。西登岘山首，北望多景楼。长歌过恸哭，志在复国雠。异材世间出，高揖轻王侯。奈何攀桂手，不能占鳌头。肆情诗酒间，文焰射斗牛。昆山非故里，遂为潘宰留。五十死无嗣，埋骨东斋陬。世代倏变易，夷墓为平畴。有司重封表，立阙树松楸。何人奠麦饭，凄凉土一抔。建祠立神主，买田供庶羞。仁哉太守心，祭奠亘千秋。节妇茅氏女，嫁为朱虎妻。主馈事尊嫜，婉娩年方笄。夫官水衡守，舅长大农司。饟馈转渤澥，功与酂侯齐。厮养纡青紫，第宅切云霓。天道恶盈满，谗言致勃溪。舅既瘦囹圄，夫亦为孤累。节妇没入官，诏赐提点师。衣袂结两儿，昼夜呱呱啼。义不负所天，矢死心弗移。抗志厉节操，师亦兴嗟咨。漕侯卯金刀，拙庵比丘尼。仗义出金帛，以赎节妇归。幸脱虎狼口，寄食居招提。仰望浮云驰，目送孤鸿飞。俯视龆龄子，良人渺何之。百感集衷肠，形与神俱疲。为妇当死节，为将当死绥。一病竟不起，孤魂遂无依。槥椟自京邑，归葬娄江涯。孝哉犹子谦，具词陈有司。移文上台省，进奏对丹墀。譬比曹令女，夫死家诛夷。勇烈虽少异，操行岂相违。请录付史馆，敦俗淑民彝。制可出鸿恩，甄表发潜辉。荏苒三十年，荒坟草离离。落日下牛羊，芜没少人知。契侯古循吏，为善日孳孳。大书刻坚石，华表双巍巍。朽骨怀深恩，岂独邦人思。感嘅成五咏，纪实匪干私。"}