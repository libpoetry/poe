{"id":"602428","title":"和答潘伯登","dynasty":"明","author":"陈履","text":"忆昔交欢日，风云际北征。樗材惭独陋，琼树借馀清。近说扬雄宅，遥迁陆贾城。川原频入望，岁月转堪惊。未睹河东赋，先传邺下名。长篇浑古调，短律谢新声。忧世心逾壮，逢人意尽倾。襟怀罗大块，梦寐谒承明。儒雅真时彦，才猷信国英。况当侧席日，不用请缨行。多病嗟迟暮，何心羡宠荣。祇应披敝褐，聊尔逐华旌。万里随羁路，三春上帝京。看君承燕对，为悉海滨情。"}