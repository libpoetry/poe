{"id":"1004317","title":"与孙自修祝和甫读宛陵山谷诗","dynasty":"宋","author":"程永奇","text":"孙君出宛陵，梅诗独不喜。祝黄世通家，于此更訾毁。暇日扣我门，相与求正始。敢述过庭闻，用告二三子。节拍贵详缓，言语戒浮靡。无因内金盘，遂厌古罍洗。无惑变徵声，雅乐成逆耳。譬如学书人，牵率宗二米。一观繇羲帖，弃走却千里。九方相神骏，肯与骊黄齿。纷纷稗官说，而昧洙泗理。世事难具陈，岂必在文士。不鼓无成亏，吾欲师昭氏。"}