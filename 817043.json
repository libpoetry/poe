{"id":"817043","title":"自遣","dynasty":"清","author":"缪公恩","text":"静中日月似年长，世事閒观淡欲忘。天地有情容我拙，春秋多暇为诗忙。聊将薄俸谋甘旨，敢以疏材企栋梁。案上好书樽内酒，山园时荐野蔬香。曰归卅载卧烟霞，斗室栖迟兴转赊。细雨恰生帘外草，好风不落案头花。浮云来去成今古，往事兴衰自岁华。未得忘情如太上，夜深有梦到天涯。"}