{"id":"1211396","title":"鹦鹉曲","dynasty":"元","author":"萨都剌","text":"水晶帘垂宫昼长，猩色屏风围绣床。美人春睡苦不足，梦随飞燕游昭阳。觉来粉汗湿香脸，一线柔红枕痕浅。三十六宫在眼前，五色香云随指转。牙床端坐杨太真，云冠霞佩绛色裙。双成小玉各宫样，绣衣乌帽高将军。雕笼七宝挂高树，玉案金盘看鹦鹉。可怜鹦鹉解人言，不说渔阳动鼙鼓。乃知禽语能戏人，不知人语能杀身。亡家败国污天地，天生尤物天亦嗔。一朝艳质化尘土，可恨可怜千万古。香魂不逐马尘飞，犹托深闺绣房女。想当盘礴欲绣时，停针想像心如丝。绣成特自比容貌，伏枕自喜还自悲。郎君有此从何得，怪底梅花心铁石。偶然持赠百拙人，眉眶眼精生丑色。少年阅此恼断肠，锦屏绣褥兰麝香。夜深酒醒换银烛，时见杨妃在耳傍。君不闻张丽华堕宫井，铜雀章台烟烬冷。繁华一梦人不知，万事邯郸吕公枕。"}