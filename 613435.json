{"id":"613435","title":"羽甫兄采松花和茯苓作饼饵见贻诗以酬答","dynasty":"明","author":"李之世","text":"并刀剪龙髯，长镵斲木瘿。蝶粉糁玄霜，撚作松苓饼。石臼碾轻尘，冰纨筛枯梗。和以蜜脾脂，清沁灌肺冷。微黄似鸦雏，丹的点妆靓。又如累滇棋，数十不盈皿。萧斋苦宿霜，午睡方才醒。竹扉犹未启，墙外闻人警。贻来金盒儿，颗颗周完净。初观委难辨，小咀亦深省。问渠来何方，松花撷山顶。间渠和何味，茯苓收药箵。道人戴竹冠，羽扇临丹鼎。少妇纤手调，玉童汲阶井。念彼百艰成，供我一馋领。顿嚼三十九，似砾投深井。石火试陶铛，沃以松萝茗。轻松乍迸牙，香韵才灌顶。冷然两腋风，谡谡吹松影。枵腹藉一充，饕涎欲再逞。呼童走药肆，为买茯苓莛。百钱刚一斤，铢两犹未整。二月松树花，开遍閒冈岭。长竿打一遭，粉腻沾衣领。谁云解疗饥，如虎得蚱蜢。闻君山厨内，采摘盈筐秉。愿作拷栳团，一餍淘河颈。"}