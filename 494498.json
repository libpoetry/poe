{"id":"494498","title":"过东义庄感旧而作","dynasty":"明","author":"湛若水","text":"遵河过义庄，忆昔史子贤，三以义让业，附郭二顷田。养贤为国桢，有功人不然。又闻溧阳谣，赈饥破什千。焚券公煤山，允殖王所天。有功蒙不韪，养贤以殖氓。贪夫多灭义，反为世人怜。三代直道行，天运亦何愆？嗟亦已焉哉，问天天不言。矢时告来裔，感义同勉旃。"}