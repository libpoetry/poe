{"id":"703114","title":"閒居初夏七首次王校理韵","dynasty":"明","author":"谢晋","text":"溪馆阴森夏木齐，雨晴新绿覆檐低。清风不为尘来扫，黄鸟多因客去啼。竹树清清水一溪，板桥南去草堂西。兴来自爱寻诗到，不意兼听好鸟啼。琴为荒凉久断弦，简因零落不成编。醉来惟爱矶边草，留得茸茸待我眠。杨柳青青水满塘，荷衣初试晚风凉。偶来亭下微吟罢，试数新篁几个长。云木苍苍夏雨过，望中樵径入烟萝。山中惟欠流莺语，花比春深也较多。遥遥刳木引泉过，霭霭茶霏散碧萝。芝涧忽闻山雨到，竹窗分得夜凉多。寂寂荆扉竹里扃，种瓜人去雨冥冥。一尊长恨无来客，閒住花间自醉醒。"}