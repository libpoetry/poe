{"id":"1113720","title":"寄张子安","dynasty":"宋","author":"李正民","text":"縠水分襟十五秋，此身萍梗任飘浮。久栖孤馆为真隐，未访名山作胜游。醉里周郎曾度曲，闲中庾信祗添愁。西风起我江湖兴，拟把兰桡上钓舟。来往三吴二十年，星星华发已盈颠。未开松菊陶潜径，且泛江湖范蠡船。黄石不逢宁论富，丹砂可就试求仙。乘闲欲访张公子，共说升平一慨然。"}