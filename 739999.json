{"id":"739999","title":"自广元县至朝天关道中作","dynasty":"清","author":"李化楠","text":"始发自龙门，绝壁痕如削。悬崖多佛像，不知何年凿。江水傍崖趋，激越鸣蹊壑。杈丫天半石，向人头上落。金鳌亦有背，飞仙尚留阁。怪石浮江湍，孤根潜水窟。行当绝险处，顾盼生骇愕。似人立舟中，虚荡难稳著。行行登山椒，始觉天宇廓。雄关扼形胜，烟光浩漠漠。性僻爱奇险，幽居苦萧索。兹来得壮观，耳目因寄托。"}