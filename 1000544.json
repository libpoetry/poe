{"id":"1000544","title":"胡广文以直养名堂余举伊川之说问之往反数十言终未判也再以是讯焉","dynasty":"宋","author":"彭龟年","text":"以物养物，如水沃木。推彼有馀，益此不足。惟直与气，如木有根。本既充盛，枝叶自繁。气言其形，直言其理。与生俱生，无彼无此。云何谓直，养此气耶。直果外来，气内出耶。孟氏此言，我知其自。则以告子，以义外计。谓直养气，其差则同。疑其不然，愿启我蒙。"}