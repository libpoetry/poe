{"id":"225140","title":"余杜门兀坐三年壬申六月九日出吊平望归途阻","dynasty":"宋代","author":"周南","text":"地借沮龙宅，隄横海蜃楼。马蹄翻震雹，沙觜更生洲。云壑悬绳渡，天风激箭抽。湿霖平衍沃，暗井灭夫沟。蹴起争桥齿，撺来似海鰌。浪花将岸颭，塔影听桴浮。却忆衔枚地，曾驱缟练舟。谩云天设险，岂是水为柔。无事人千古，逃荣茗一瓯。川灵工阅世，翻覆几时休。"}