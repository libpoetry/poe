{"id":"702502","title":"小诗六绝寄黟县汪令君 奉赠","dynasty":"明","author":"程敏政","text":"县组遥持入万山，棠阴俄觉颂声间。直应小试牛刀手，鹓鹭终归玉笋班。售文宁足买山钱，多幸邻封受许田。何日解簪归栗里，相随遗老颂丰年。分惠霜罂手自开，便惊春色逼人来。笺题重有麻姑字，添作高堂献寿杯。萧萧门巷驻官轺，几日春泥雪半消。壶马酒筹劳款坐，欲将风致写生绡。华扁烦君远寄将，溪藤犹带墨花香。行人拭目知多少，蓬荜从今倍有光。秋水遥添一丈强，朝天相趁理行装。春霖如此难为别，咫尺黟川万里长。"}