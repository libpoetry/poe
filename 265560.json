{"id":"265560","title":"村北·野旷朝霭清","dynasty":"清代","author":"方登峄","text":"野旷朝霭清，峰高日半规。远风吹水气，澹林结幽姿。策蹇访故人，村北路逶迤。碧阴漾千亩，凉露沁心脾。刈麦走田父，妇子相追随。老翁欣得食，回头顾其儿。大儿束麦把，小儿抱豆枝。歌笑偕邻叟，饮濯清湍湄。留连缓去路，寓目心情怡。田间有真乐，朝市知者谁？"}