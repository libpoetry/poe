{"id":"173549","title":"舟宿南尉岸下夜夕不寐思丁老小山戏成长韵","dynasty":"宋代","author":"王洋","text":"积少自成多，一元陶万类。破大可作小，壶中有天地。果谓真无穷，百虑同一致。若曰一毫芒，万里鹏垂翅。变化无定形，古今俱幻事。老丁习真观，幻事亦不弃。输财买幻人，放意穷幻智。发屋仰偷天，鉴泉下汲繸。慌惚幻峰峦，共疑无足至。妻儿固俱贤，未免虑憔悴。拒谏设科条，纵语终莫遂。相顾色惨怛，但未垂怨泪。老丁恐败事，往往阳怒恚。共知无奈何，奇计亦多秘。吒言有鬼神，疾病果作崇。要盟质诸天，庶得捐惊悸。老丁如不闻，嬉笑无畏忌。起语家人言，常数不可避。吾老嗜奔湍，且可幻吾戏。战败岂吾过，时有利不利，子无徒面从，背我乃窃议。我意终不移，毕命乃殊嗜。吾闻利有幅，盈舒如在器。老丁自治产，费金亦其意。得侯既自我，失侯亦何愧。万事怀中宽，目前同一醉。更须稍进功，有为俱有累。一静胜百为，壮士屈伸臂。"}