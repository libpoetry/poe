{"id":"1120573","title":"宫词八首","dynasty":"宋","author":"周密","text":"十仞雕墙千步廊，宫槐簇簇柳行行。落花已被春分付，紫禁门深又夕阳。寂寂长门白日长，容华销尽不成妆。深深下却鲛绡帐，怕引杨花入绣床。舜殿薰风拂五弦，午阴斜转御廊前。几多长养生成意，尽入吾皇解愠篇。剪剪轻寒入夹衣，夜深不语倚金扉。珠帘半下疏疏雨，听得笙歌小殿归。沈沈禁漏蜡花残，侍宴归时午夜阑。新燕乍来人独睡，夜深风雨作新寒。宫梅千树照瑶池，香玉浮春泛宝卮。喜听梨园新口号，后宫今日命昭仪。排当初开喜雪筵，近臣表贺玉墀前。君王最念三边冷，赏赐全支内库钱。雁霜寒透水晶帘，烛短香残不喜添。忍负玉楼今夜月，宝筝闲理十三弦。"}