{"id":"1237422","title":"夜兴三首 其二","dynasty":"元","author":"黄溍","text":"寒星挂疏林，夜色翳馀暝。鸡声驱行客，出门路方永。亦有山中人，熟睡初未醒。而我立于独，婆娑玩光景。一笑天宇青，此意君自领。举头见残月，叶脱知深秋。今我曷不乐，岁月如惊鸥。常怜古志士，辛苦歌饭牛。空山夜曼曼，政合秉烛游。临风振吾衣，萧瑟不得留。小立殊复佳，涧水鸣幽幽。"}