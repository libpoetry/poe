{"id":"1112092","title":"初到郡斋三首","dynasty":"宋","author":"宋祁","text":"暂解枢机任，来从海上閒。浮云富贵外，一马是非间。月衮生潮浦，风香堕桂山。苍生虽系望，要作冶城还。我里诚云乐，公今况释劳。秋莼不下豉，霜蟹恣持螯。林静来晨燎，江喧入夜涛。功成奋嘉藻，宁欲傍离骚。温省绸缪罢，乡州偃息时。鹤情归不怨，凤德老无衰。月树供园莳，仙囊续宴卮。自惭淮守薄，千里与言诗。"}