{"id":"815235","title":"珠江杂咏四首","dynasty":"清","author":"胡会恩","text":"我爱珠江好，风光入岭偏。帆飞蝌斗水，杖倚鹧鸪天。穗石仙踪古，花田粉泽妍。扶胥望不极，身在海云边。我爱珠江好，天南接大洋。山家蚝壁峙，海市鲎帆扬。酒杂槟榔醉，茶匀茉莉香。最宜新雨后，炎暑变清凉。我爱珠江好，骈罗杂卉多。丛篁迷涩勒，异果熟波罗。火米生黎贡，蕉纨细马驮。木兰新艇子，溪女唱蛮歌。我爱珠江好，清娱事事幽。名香散东莞，佳砚采端州。水驿梅花晚，山村荔子秋。新来解蛮语，倚树听钩辀。"}