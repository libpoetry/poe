{"id":"1036123","title":"醉蓬莱 余谪居黄州。三见重九。每岁与太守徐君猷会于栖霞楼。今年公将去。乞郡湖南。念此惘然。故作是词","dynasty":"宋","author":"苏轼","text":"笑劳生一梦，羁旅三年，又还重九。华发萧萧，对荒园搔首。赖有多情，好饮无事，似古人贤守。岁岁登高，年年落帽，物华依旧。此会应须烂醉，仍把紫菊茱萸，细看重嗅。摇落霜风，有手栽双柳。来岁今朝，为我西顾，酹羽觞江口。会与州人，饮公遗爱，一江醇酎。"}