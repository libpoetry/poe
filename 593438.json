{"id":"593438","title":"初夏同黎惟敬李于美张元易及舍弟经季集顾叔潜宅得桐字十二韵","dynasty":"明","author":"欧大任","text":"宫罗犹未解，下直日华东。偶尔寻王掾，相携就阮公。白云团野竹，清露引新桐。藓上书帷碧，榴然药籞红。形骸忘世外，啸傲似山中。馔出齐眉妇，衣牵着膝童。谈诗羞刻鹄，操技薄雕虫。酿得初蒸黍，酣宜旋折菘。南薰凉枕簟，西爽动帘栊。林冰开濠濮，丹青扫岱嵩。斋前松楚楚，几下石濛濛。割肉期三伏，披襟尚可同。"}