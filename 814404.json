{"id":"814404","title":"呈台澎道徐树人廉访四首","dynasty":"清","author":"林占梅","text":"价留鸾掖有文章，此日旌旄镇海疆。众望巍巍崇鲁殿，舆情历历数甘棠。培才不惜金针度，选士频操玉尺量。喜看公门桃李树，秋来并作桂花香。黄初七子仰前基，廿载廉勤受特知。讲学堂高施绛帐，宣威部肃拥朱旗。人瞻北斗钦风度，我向龙门愧品题。最羡联辉花萼贵，阿连并侍凤皇池。辞章、经术两超然，海内闻风亦有年。文信豚鱼韩子檄，恩赒粟麦范公船。东南任重屏藩寄，教化功深礼乐宣。愧我驽骀无报处，惟将椿树祝青天。听讼堂闲可设罗，遂教僻壤遍弦歌。良筹既殛螳当毂，善政曾闻虎渡河。弼教以刑持己重，无心之德感人多。滔滔世泽如沧海，会见庭槐百尺过。"}