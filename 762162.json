{"id":"762162","title":"醉吟","dynasty":"清","author":"王松","text":"狂夫有心病，非酒莫能医。恰喜酒肯赊，时时一中之；醉中言喃喃，往事杂新词。亲旧笑避席，妻子苦相规。谓此是狂药，乐此欲何为？且非摄生道，兼讪富贵迟！我方入醉乡，适此大兵追；奋舌与之战，贤于用偏师。富贵不识字，岂如贫有诗；长寿无气节，不若夭为宜！醉吟有深意，此外听天施。"}