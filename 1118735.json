{"id":"1118735","title":"读吕舍人诗追次其韵五首","dynasty":"宋","author":"陆游","text":"士生始从学，取友实先务。吾闻诸古人，倾盖有如故。汉宫长生药，至取云表露。治身当何如，而受一尘污。有过当相规，有善当相告。岂惟定新交，亦以笃旧好。势利古所羞，置之勿复道。霜霣万木凋，孰秉岁寒操。少壮如昨日，忽已及耄期。旧友散莫收，亦复少新知。言归镜湖上，日日醉东篱。自笑如寒蝶，裴回残菊枝。道士成金丹，青云可接翼。小夫岂知此，危坐学数息。如持一畚土，自谓河可塞。生不遇硕师，几何不自贼。三沐复三熏，佩玉怀明珠。何至不自珍，欲效豕负涂。传呼虽甚宠，正可誇群奴。君看魏徵孙，世世为农夫。"}