{"id":"682761","title":"寄宗伯李伯襄先生","dynasty":"明","author":"区怀瑞","text":"南溟汇碧虚，丹极标嶙峋。皇风超近古，世脉还清醇。簉羽列海隅，圭璧光儒绅。砥澜回地轴，织汉贲天文。雕虫岂足慕，刍狗宁重陈。旷览碣石间，吹律皆阳春。化工归启沃，倾否以亨屯。帝简待黄虞，五六偕哲臣。簴钟镂雅颂，竹帛栖玄勋。谁能定德业，富有而日新。直庐俨北扉，绯烟朝霮䨴。籞秀搴夕阊，金膏流沆瀣。顾问切皇居，领袖趋飙队。乔林嘤鸟歌，素节羔羊在。清晖石室中，逸响神霄外。想见日月光，作睹风云会。谟谋汉帝师，梦寐殷王赉。封留感往遇，命说新昭代。国芬十四叶，佐命仍滋大。藉此仙李阴，千秋知未艾。"}