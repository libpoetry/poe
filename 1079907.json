{"id":"1079907","title":"黄池西阻风","dynasty":"宋","author":"吕本中","text":"乌云衔日日不出，骤雨飘风吼三日。扁舟寸步不得行，坐叹轻鸥如箭疾。我行去家秋复冬，故园回思春梦中。客愁茫茫若江水，生计渺渺随征鸿。三年京城共憔悴，一杯此地难从容。长溪卷浪雪花碎，远山横空眉黛浓。故人别我上江去，亦有书来唤同住。破屋数间君有馀，太仓五升吾已具。严霜未放鹰隼击，盘涡恐致蛟龙怒。片帆欲挂任篙师，君但徐行莫深惧。"}