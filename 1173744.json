{"id":"1173744","title":"杜鹃行","dynasty":"唐","author":"杜甫","text":"古时杜宇称望帝，魂作杜鹃何微细。跳枝窜叶树木中，抢佯瞥捩雌随雄。毛衣惨黑貌憔悴，众鸟安肯相尊崇。隳形不敢栖华屋，短翮唯愿巢深丛。穿皮啄朽觜欲秃，苦饥始得食一虫。谁言养雏不自哺，此语亦足为愚蒙。声音咽咽如有谓，号啼略与婴儿同。口乾垂血转迫促，似欲上诉于苍穹。蜀人闻之皆起立，至今敩学传遗风。乃知变化不可穷，岂知昔日居深宫，嫔嫱左右如花红。"}