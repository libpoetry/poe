{"id":"741819","title":"秋夜同人小集水月亭用昌黎曲江荷花行韵","dynasty":"清","author":"王汝璧","text":"连天白露秋山净，山光在水天如镜。方亭团坐三五人，案户天河正当正。波心倒映台符六，三朵红云烂盈目。星冠翠盖来娑娑，世间尤物原无多。吴郎拍遍普庵咒，张生唱出《西州》歌。我舞巴歈惭下里，碎玉喷珠落池里。金波杳杳月未来，呼之不出聊举杯。红镫翕赩夜珠泣，莲花欲落镫花开。好待银蟾推驾玉轮出，青天碧海昔昔相趋陪。"}