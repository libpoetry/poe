{"id":"823153","title":"芰荷香 荷花雀，用介庵韵","dynasty":"清末近现代初","author":"赵熙","text":"钓船归。正红情露重，绿意花迷。一群纤翅化身，浑食胭脂。莲娃斗影，为采香，新换罗衣。人外忽地纷披。鸳鸯结伴，翡翠齐飞。百样都成劫运，叹网罗空误，刀俎群挥。水乡诗味，晚凉空饷深闺。小名先好，胜陶庄黄雀堪思。良夜酌向琼杯。桐花凤子，来世仙期。"}