{"id":"1117200","title":"次韵子瞻记岁莫乡俗三首 馈岁","dynasty":"宋","author":"苏辙","text":"周公制乡礼，无有相通佐。鼎肉送子思，烝豚出阳货。交亲随高低，岂问小与大。自从此礼衰，伏腊有饥卧。乡人慕古俗，酬酢等四坐。东邻遗西舍，迭出如蚁磨。宁我不饮食，无尔相咎过。相从庆新春，颜色买愉和。富贵日月速，贫贱觉岁迟。迟速不须问，俱作不可追。亲旧且酣饮，送尔天北涯。岁岁虽无情，从我历四时。酌尔一杯酒，留我壮且肥。长作今岁欢，勿起异日悲。掉头不肯顾，曾莫与我辞。酒阑气方横，岂信从尔衰。于菟绝绳去，顾兔追龙蛇。奔走十二虫，罗网不及遮。嗟我地上人，岂复奈尔何。未去不自闲，将去乃喧哗。天上驱兽官，为君肯停檛。鲁阳挥长戈，日车果再斜。酾酒劝尔醉，期尔暂蹉跎。偕醉遣尔去，寿考自足誇。"}