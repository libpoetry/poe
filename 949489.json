{"id":"949489","title":"木兰花慢 其六 南屏晚钟","dynasty":"宋","author":"周密","text":"疏钟敲暝色，正远树、绿愔愔。看渡水僧归，投林鸟聚，烟冷秋屏。孤云。渐沈雁影，尚残箫、倦鼓别游人。宫柳栖鸦未稳，露梢已挂疏星。重城。禁鼓催更。罗袖怯、暮寒轻。想绮疏空掩，鸾绡翳锦，鱼钥收银。兰灯。伴人夜语，怕香消、漏永著温存。犹忆回廊待月，画阑倚遍桐阴。"}