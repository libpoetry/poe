{"id":"1235178","title":"柳塘春口占四首","dynasty":"元","author":"于立","text":"江浦雪消杨柳春，槛下新水碧粼粼。嫁得东风最轻薄，吹荡柔条拂著人。正月已尽寒未收，柳塘曲曲带平流。青丝银瓶送美酒，赤栏画桥横钓舟。日落大堤杨柳明，栖乌也复可怜生。若待清明花似雪，风光多属上林莺。嫩绿新生杨柳枝，轻风故故向人吹。春波不尽东流意，折得柔条欲遗谁。"}