{"id":"1110469","title":"何嘉会寺丞遣嫁侍儿袭明有诗次韵","dynasty":"宋","author":"孙觌","text":"鲁阳之戈倚半空，谁能一却日再中。惊回十二巫山雨，永隔三千弱水风。廋语尚传黄绢妇，多情好在紫髯翁。谪仙尚有杯中月，独舞婆娑醉影同。哀蝉已逐梦云空，锦字参差在眼中。应似桃花贪结子，任教柳絮舞随风。留春不住无樊子，隔水遥看有杜翁。无那丁宁花鸟使，丁香偷结两心同。"}