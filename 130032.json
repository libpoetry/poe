{"id":"130032","title":"听琴·宁食三斗尘","dynasty":"宋代","author":"方岳","text":"宁食三斗尘，不受缓歌双黛颦。宁食三斗葱，不受急管融春风。吾二三子相知心，平时比之双南金。扣门剥啄倒屐出，喜我谓我山水淫。墙头呼酒意颇急，何以侑之霹雳琴。太虚为室月为烛，悠然此意无古今。山空江静夜如水，但见四岸花木深。大声久不入人听，谁复好古同风襟。自非我辈但痴坐，哙等之俗难砭针。"}