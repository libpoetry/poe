{"id":"102553","title":"送孙著作赴考城兼寄钱醇老李邦直二君于孙处","dynasty":"宋代","author":"苏轼","text":"使君闲如云，欲出谁肯伴。清风独无事，一啸亦可唤。来従白苹洲，吹我明月观。门前远行客，青衫流白汗。问子何匆匆，王事不可缓。故人钱与李，清庙两圭瓚。蔚为万乘器，尚记沟中断。子亦东南珍，价重不可算。别情何以慰，酒尽对空案。惟持一榻凉，劝子巾少岸。此风那复有，尘土飞灰炭。欲寄二大夫，发发不可绊。"}