{"id":"1067792","title":"闻官军已破贼巢","dynasty":"宋","author":"李彭","text":"海内政不苛，民望罢危苦。剧贼藏祸心，全吴俄啸聚。僣号着赭黄，窃发遽如许。喧然大点兵，移檄插毛羽。推毂遣军容，壮士皆貔虎。府县调急夫，骚动烦里旅。富室赍金璧，细民携妇女。岩谷远遁逃，股慄畏刀锯。寒儒守松楸，效死安忍去。南风吹捷音，破竹闻吉语。圣朝乾坤大，鼠辈敢予侮。妖氛已荡尽，和气满南土。但愿勤民瘼，治安每危惧。昨抱心腹疴，砭剂得良愈。要于匕箸间，毋忘伏枕虑。诸公颇皋夔，临轩跨尧禹。鄙夫刍荛言，庶或资小补。倚松一长吟，停云洒朝雨。"}