{"id":"721044","title":"竹枝词十首","dynasty":"明末清初","author":"王夫之","text":"嫩鹌鹑斗不相降，野鸳鸯飞不作双。昔年挑冰上雪岭，今年贩水下长江。暮雨朝云神女峰，三朝三暮黄牛踪。入峡来回看不厌，出峡对面不相逢。巫山不高瞿塘高，铁错不牢火杖牢。妾意似水水滴冻，郎心如月月生毛。洞庭湖北汉水横，青草湖南湘水清。两道湖光争潋滟，两般艇子各分明。黄陵庙前班竹丛，巴邱湖上水连空。生受鹧鸪啼夜雨，生成江兔拜秋风。鸬鹚衔鱼只道饥，鵁鶄运目也孤飞。江花笑水郎不去，白浪掀天郎不归。荷花有日绽金须，荷叶无心系水珠。浪打萍开从恼妾，萍留浪去恰怜渠。江边寒梅自着花，江上女儿自斗茶。浪向花前爇片脑，浪疑茶里点脂麻。杨柳湾头?舸开，杨花飞雪逐船来。郎爱杨花随舵转，侬怜杨柳倒根栽。巫山欲出三峡中，狼山还隔海门东。何人不打开船鼓，何人解使斗帆风。"}