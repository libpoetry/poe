{"id":"688495","title":"答吴献臣大尹","dynasty":"明","author":"祁顺","text":"王事贤劳不暇居，风流才调更谁如。公馀赖有斯文念，分得阳春到草庐。学与孔颜为后进，官疑卓鲁是前身。共知今日循良宰，定作他年社稷臣。读礼三年守故庐，形容衰槁鬓毛疏。聪明不及前时远，虚负牙签架上书。云霄未竟忠勤志，江海空怜濩落身。便欲乘风问真宰，赐环何日起孤臣。"}