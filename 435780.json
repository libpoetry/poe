{"id":"435780","title":"密公宝章小集","dynasty":"金末元初","author":"元好问","text":"天东长白大宝幢，天河发源导三江。有木蔽映山朝阳，云谁巢者雏凤凰？云间吐气日五色，百鸟不敢言文章。名都盘盘魏大梁，黄金甲第罗康庄。王家书绝画亦绝，欲与中秘论低昂。密公书院无丝簧，窗明几洁凝幽香。元光以后门钥废，文士稍得连壶觞。客来喜色浮清扬，典衣置酒馀空箱。生平俊气不易降，眼中俗物都茫茫。渊明素琴嵇阮酒，妙意所寄谁能量。在昔武元握乾纲，扶桑为弓射八荒。猎取大国如驱羊，民风朴鲁资鸷彊，文洽未及武尅刚。兴陵之孙越王子，天以人瑞归明昌。十三执经侍帝傍，十八健笔凌阿房。撑肠文字五千卷，灵台架构森铺张。高阳苗裔袭众芳，胡不置之贡玉堂。袖中正有活国手，地下才得修文郎。悲风萧萧吹白杨，丘山零落可怜伤。承平故态耿犹在，拂拭宝墨生辉光。恰似如庵连榻坐，一瓯春露澹相忘。"}