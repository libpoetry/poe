{"id":"307607","title":"贺新凉·题亚子分湖旧隐图","dynasty":"现代","author":"杨杏佛","text":"一勺分湖水。问年年、扁舟选胜，俊游能几。乱世不容刘琨隐，满眼湖山杀气。更谁辨、渔樵滋味。莫便声声亡国恨，运金戈、返日男儿事。风与月，日丢起。征尘黯黯中原里。四千年、文明古国，兴亡如此。燕子东飞江潮哑，儿女新亭堕泪。何处是、扶危奇士。不畏侏儒能席卷，怕匹夫、不解为奴耻。肩此责，吾与子。"}