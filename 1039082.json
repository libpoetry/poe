{"id":"1039082","title":"善养堂","dynasty":"宋","author":"韩琦","text":"金铜饰巨扉，其上覆高屋。青石凿双辙，其下走彫毂。东西翼危墉，阴以捍攻触。自昔藩镇强，尚此存遗躅。后守营厥居，郓拟苦迫促。余来亦患之，重改敢轻速。会兹岁月深，朽败鲜完木。一旦忽倾摧，僣迹讵可复。余得矫前为，命徒堕旧筑。堂皇遂延袤，兴寝适凉燠。廊庑悉舒明，瞻望快耳目。移楼成广厦，面势压平陆。既忘登陟劳，又远颠踬辱。外将延宾僚，内足燕亲族。乘闲娱诗书，遇节振丝竹。颐真与放怀，动静获所欲。于气贵能养，在礼思无渎。侯邦谨法度，是克绥遐福。踰制苟幸免，更久犹追戮。吾居已绝嫌，道义斯同育。"}