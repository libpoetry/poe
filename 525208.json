{"id":"525208","title":"施子仁湖山画障歌","dynasty":"明","author":"顾璘","text":"吴趋祇誇金阊丽，何如震泽东山美。夏后旧导三江流，范蠡初逃五湖水。波心罗列七十峰，蓬壶散插碧海中。尘寰断绝烟岛远，灵桥上与银河通。栖岩架壑多隐居，楼悬阁转傍青虚。侯封共指千秋橘，饱饭仍兼万顷鱼。此中遗逸盛才杰，乐志披心任交结。春申宾客广文词，庆忌后人能射猎。人生有缘生福地，有酒长对包山醉。但持绿鬓傲林泉，何用青衫走城市。不到山中三十年，忽开图画兴翻然。春来裹茗摇烟艇，与尔先尝悟道泉。"}