{"id":"405130","title":"答喻蘅兄赐和","dynasty":"近现代末当代初","author":"田遨","text":"辞章取舍亦何常，为探骊珠入海忙。立意欲高求白纻，与时俱进验红桑。未穷诗道中西理，更苦骚坛上下床。厚古薄今吾岂敢，不知时辈几登堂。谁道诗人思路宽，几曾应制笔生澜。已怜蹀躞泥中窘，又觉扶摇高处寒。潜蛰无闻愁散佚，虫鱼欲注惜丛残。听琴渐觉移情少，幸有成连为一弹。"}