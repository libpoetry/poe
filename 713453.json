{"id":"713453","title":"寿李慧庵","dynasty":"明末清初","author":"陈恭尹","text":"李公甲子今重遘，顶上霜毛未多有。自言于世只无心，到老看经不离口。五羊城下古通津，每袖金钱赠路人。堂中会食万里客，户外日驻双珠轮。我观于古皆如此，长者多应有贤子。即今雏凤虽未飞，已觉骊珠光烛水。新正元日气佳哉，玉斗东巡万物回。一年三百六十日，此日人人笑口开。□生此日乐无涯，愿比广成千二岁，岁岁逢君柏叶杯。"}