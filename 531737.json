{"id":"531737","title":"登衡岳值风雾至绝顶忽霁感灵贶赋二十韵","dynasty":"明","author":"黄佐","text":"炎德殿南戒，玄功协北祇。大哉祝融祀，邈矣陶唐时。锡民溥鸿泽，翊国隆骏基。明明翼轸列，滔滔江汉驰。屹柱立乾栋，连络亘地维。衣带萦三湘，婴孺抚九疑。攒峰锁苍雾，标岚横彩霓。青玉固葱茜，朱陵亦葳蕤。兹山擅雄峻，伊予嗜灵奇。停舻谐夙愿，彯节随所之。仰探丹凤穴，俯见玄豹崖。冥濛苦氛祲，窈窕多路岐。皎镜雪方积，虚壑风何悲。岂知淩绝巘，及此娱晴曦。歘吸朅灵景，混茫开太仪。烟霭散林薄，云光溢川坻。平崖少延伫，穷发皆可窥。振衣望郢甸，披云辨京圻。如彼朝阳鸟，跂尔梧桐枝。整翮自兹去，翱翔本无期。"}