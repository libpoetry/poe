{"id":"700421","title":"九月八日饮振衣亭归有怀三首","dynasty":"明","author":"顾璘","text":"胜地湖山槩，浮生啸咏情。崖倾松径仄，亭远石门横。暇日衣堪振，秋天酒共清。城昏合归去，林月向谁明。落日山亭饮，含情迟月华。高秋何负我，远客正思家。桓老开萸酒，陶公把菊花。匏尊空野兴，菽水自天涯。主客临高赏，江湖近座流。长筵欺短日，浊酒傲清秋。亭榭开新迹，风烟惬壮游。不知千载上，谁醉此山头。"}