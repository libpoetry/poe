{"id":"683586","title":"承明卿大参以诗见贺司寇之迁且订修真之约而所托似非其人聊以奉酬且示微风","dynasty":"明","author":"王世贞","text":"秋风忽下楚天翰，似为浮荣动古欢。任使白门宽吏傲，却妨丹灶背人寒。新春实买鸱夷楫，异日虚留司寇冠。莫笑鲰生城旦对，由来黄老近申韩。才名飨尽复谈玄，天下英雄让尔先。老子也知离世网，前身错解悟真篇。马肝时见文成死，鸿宝难容子政传。曾读汉时方技传，北邙高冢葬神仙。"}