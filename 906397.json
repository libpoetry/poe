{"id":"906397","title":"黄檗归途以碧潭清皎洁为韵分得碧字真歇泛舟先归","dynasty":"宋","author":"李弥逊","text":"苦为扪萝行，正坐爱山癖。振衣云中树，洗耳泉上石。稍寻优钵林，偶旁瞿昙宅。溪横走羊肠，山转回龙脊。两难伴榰筇，二老共飞锡。望迷落叶秋，坐断蒲团夕。云归绕窗明，香尽出檐碧。希声发岩窦，妙观生墙壁。尘缘苦椎板，胜事成今昔。离家月垂钩，归路月挂壁。师今一帆轻，我向百里役。船子罢持桡，赵州行蓦直。"}