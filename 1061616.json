{"id":"1061616","title":"观画","dynasty":"宋","author":"李昭玘","text":"梦泽正天寒，南峰带秋色。诗人句不尽，馀意传粉墨。年来两眼昏，吏牍苦侵迫。明窗展横素，刮膜谢砭石。往时蓬莱宫，图画灿东壁。拾遗老阴峭，思训丽春碧。经年一过眼，行绕不暇食。太行逢李生，笔势妙思索。未成真营丘，不俗已高格。安得十万钱，尽致鹅溪白。不须念衣裘，䃜灰日滋殖。写我江湖心，浩荡满千尺。"}