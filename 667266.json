{"id":"667266","title":"惠山泉用坡公韵","dynasty":"明","author":"邵名世","text":"名泉天所钟，能浣诗人腹。大哉乾坤内，支派凡几族。剑池与龙池，渟泓石潭蓄。中泠逼建业，大江波相续。谷帘音清壮，如击渐离筑。盘纡虾蟆口，郁若蛟螭蹙。第二名兹泉，特以谤语渎。试步漪澜堂，箬裹圻新绿。数椀通仙灵，至味胜飧玉。众泉胥朝宗，俯首甘臣仆。圆池郭若盆，玩之才一掬。岂知千古人，齿颊余芳馥。天随玉川徒，游屐山中熟。诗肠瀹灵源，泱漭流万斛。"}