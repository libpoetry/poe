{"id":"685108","title":"赠方西樵","dynasty":"明","author":"王渐逵","text":"春工播寰宇，万物枯以荣。贞和既保合，枝叶乃自生。繁蕊散纷郁，累寔亦垂成。可以济时康，元根永不倾。培植得其良，笺毒靡所经。乃知古哲士，端居全性灵。中和致住育，此意谁能膺。西周圮王迹，吾道嗟沦幽。管晏自成书，桓文复攘脩。至今功利波，浸润不可收。达士耀以夸，愚者窃其流。寥寥二千载，世儒事搜求。未探东鲁津，已陟齐晋丘。迷锢既已深，和扁无良谋。燕石自珍媚，但见识者羞。含灵配高厚，万物长以治。感应谅斯存，此身讵能离。迂生罔所测，玄言泪其机。龌龊纡杖履，蹇傲栖岩扉。擎拳守木偶，浮诞如狂痴。岂知大化下，阴阳无停期。寂感理固然，空幻靡所依。吾观千载下，此道多阇梨。游心寓太初，大道溥以正。一原故玄化，万物托基命。浊世迷其源，眩私巧相并。畦町既以立，藩篱自森映。所以古圣贤，穷居乃殷病。遑遑鲁中叟，列国环以聘。历险讵不辞，小试足为庆。君子慎所之，疾固未云佞。我思古训言，穷理以尽性。曲江启开元，清献在嘉熙。贤风散今古，淑问昭华夷。公今际嘉靖，名位遥相驰。眷顾意弥勤，蒲轮应山扉。道沛古所歆，时失讵能来。二礼起芜废，学庸饮英奇。精义期致用，绝学未云疑。景光迈奄忽，岁月不我依。愿言崇素心，令德以为期。"}