{"id":"953290","title":"宝积寺僧舍古梅一树皆荣而顶独枯即席为赋","dynasty":"宋","author":"林景熙","text":"铁虬偃蹇八尺强，云屋深深吹玉香。开遍枝南与枝北，顶顽不受春风德。悄如枯禅坐瞿昙，霓旌羽葆来毵毵。世情冷暖异荣朽，道眼看来两何有。炎州岭上识袒衣，参横月落皆玄机。老僧与客一笑顷，醉藉莓苔弄疏影。醒来忽忆孤山前，系舟老树飞雪天。翠羽无声江色冻，夜阑秉烛浑疑梦。贪嗔到此一一除，独有爱花痴自如。"}