{"id":"684545","title":"风竹二首","dynasty":"明","author":"王汝玉","text":"此君曾向琐闱看，金茎露洗青琅玕。故山近日重相对，凉雨新收香粉坠。一枝潇洒画图中，写得江南叶叶风。明朝何处重相遇，紫阁深沈翠雾笼。宣和内家称画竹，文苏响断谁能续。后有房山与蓟邱，笔端写尽潇湘玉。君家此本属何人，一竿独立淇川麓。凛然节操凌冰霜，岁晚佳人在空谷。天寒彩凤不来栖，日暮烦谁伴贞独。"}