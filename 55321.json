{"id":"55321","title":"次刘经历韵","dynasty":"明代","author":"宋濂","text":"先生劲气类松柏，压倒柔脆千蒹葭。发为人文疾于电，砚墨衮衮翻群鸦。便合催归玉堂署，天子左右宣黄麻。如何摈绝东海上，使采夕术餐晨霞。一朝闽寇掠乡部，蜂营蚁队来无涯。先生仗剑募饶壮，带甲十万人无哗。旗帜精明刀戟锐，欲歼封豕连长蛇。灼山烙泽绝橧窟，奔迸不翅逃罝麚。火光照耀天地赤，支骸撑柱随燅煆。鸿勋垂成事或变，志士扼腕徒咨嗟。迩来漂寄在道路，东西不定如栖苴。营乖卫逆结疮痏，攻啮胫踝将侵胯。注浆流沈泄愤懑，未许裤褶来笼遮。御湿虽治曲巘剂，踞洗恨欠云鬟娃。况逢炎溽酿急雨，大风挟势飞黄沙。山漫疑欲接霄汉，河涨定可浮星查。空堂悲坐发孤咏，风刺欲斗《离骚》家。岂惟草堂诗止疟，妙句亦可苏痿淋。悬灯疾读但吐舌，不觉唇腭相掀呀。文场自合推第一，俯视诸子百倍赊。黄钟大吕正醇鬯，桑间濮上谁淫哇。群仙谪下暂狡狯，莫忘旧种瑶池花。鉥肝刿肾竟无益，不如养性袪阴邪。他时紫府或有召，会驾五色麒麟车。"}