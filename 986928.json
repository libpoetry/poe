{"id":"986928","title":"纪梦","dynasty":"宋","author":"高似孙","text":"翠峰嵯峨三十六，寒泉落空响哀玉。岩花石路势萦纡，玉阑干护脩筠绿。雪髯老人负紫瓢，金丝麈尾遥相招。红螺酌酒湛湛碧，坐倚苍石吹洞箫。孤鹤来传天上诏，老人挽予偕一到。飘飘高举淩青冥，直过罡风履黄道。祥光楼阁倚峥嵘，神虎守阙森卫兵。双阖朱扉忽微启，中有灵官来远迎。绛衣持斧立丹陛，玉皇手中玉如意。云璈风瑟自宫商，天声清越非人世。帝旁青童传帝宣，文华宫中呼谪仙。谪仙顾余笑且言，子宜亟返来他年。探怀赠我五色笔，子当宝之慎勿失。浓香氤氲迷帝所，长揖老人下西庑。身从日月上头行，俯视斗杓分子午。云气相随步武生，过耳但觉松风鸣。觉来握笔纪佳梦，月明楼鼓挝三更。"}