{"id":"1116936","title":"昨日纳还公择诗卷相次复示三篇不独说茶曲尽其妙加以敏捷不易追攀辄罄鄙言聊答嘉贶","dynasty":"宋","author":"苏颂","text":"近闻朝客建溪回，说得茶园次第来。何事社前先厥篚，只缘春晚向无雷。昔年叨预通闺籍，曾得红囊贡茗来。今日中台重受赐，回头已度十春雷。吟君三绝重徘徊，不复言诗为鼎来。咏到茶中精绝处，犹如笔下役风雷。"}