{"id":"501596","title":"赠温县尹 其二","dynasty":"明","author":"林弼","text":"南邑如斗事如毛，况有连岁兵旅劳。温侯胸有文武韬，抚民练兵无绎骚。三年去思民愿借，共分得请薇垣下。政纲综治无紊烦，民瘼补苴罔漏罅。棠梨满路花重开，喜见竹马儿童来。三尺神光射星斗，一扇仁风清瘴霾。骥足岂能淹百里，暂布阳春到桑梓。明当五邑苏巅崖，恩波浩荡双溪水。"}