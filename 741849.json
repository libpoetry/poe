{"id":"741849","title":"观大兴师所藏宋椠施注苏诗本敬题其后","dynasty":"清","author":"姚颐","text":"漫堂昔镂苏诗集，标名注者吴兴施。天吴紫凤剧颠倒，初白庵主为诟訾。庐山真面在何许，嘉泰遗椠空嗟咨。欻然满堂色皆动，谁其藏者今吾师。司谏绝识名当时，该洽助以吴顾禧。都梁太守广年谱，如善注《选》家学贻。序笔亲邀渭南伯，楷法特倩安抚司。不辞独反乌台案，要令家习眉山诗。我观宋人所注集，颇多神明相护持。临川功臣雁湖李，元代镌梓今犹垂。黄笺陈疏重天社，帙飘版落惟宋祁。山谷更传二史笔，外集别集全豹窥。苏之注者尤号夥，唐赵沈黄俱劫灰。梅溪卅卷特完好，誵讹或恐赝鼎为。自非施家作述力，景星凤皇争睹谁。惜哉十二仙人佩，风烟缥缈何年飞。正如槜李李太仆，五百家注韩退之。留余仅此吉光羽，彫残又饱蟫鱼饥。简蟠科斗文字缺，行乱蚯蚓形模欹。虽然断圭总至宝，如九石鼓余庆归。吾师论诗脱臼蹊，妙抉骨髓遗毛皮。浣花旧编已断手，笠屐新图行洗眉。他时双璧照艺苑，明星千古开云逵。会当从师校且读，不数上空由仪词。"}