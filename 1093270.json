{"id":"1093270","title":"送吴判官","dynasty":"宋","author":"韩淲","text":"儒家辰告当吁谟，纷纷莫厌形势涂。甲兵调度应敌尔，君行鄱水聊载驱。有文与诗锦机织，夹道云山正堆积。痴儿固有了官事，归日奚囊观笔力。别酒无用鲸吸川，芝山杖藜湖接天。使君自是江海客，有来矍铄当欢然。如今百事皆撑柱，宽得一分犹复古。萧条野老为赓吟，此话不同知底数。"}