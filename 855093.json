{"id":"855093","title":"生日","dynasty":"宋","author":"毛滂","text":"夜光昭清泠，璇源载圆折。朝阳未羽仪，五色先丹穴。松柏出涧壑，众木皆秃屑。方其一寸青，意已傲冰雪。东家嬉戏时，俎豆辄罗列。未应须儿啼，英标固惊绝。公为三朝老，气压万人杰。经纶本帝赉，遇合非力结。舟成无长川，云族有旱霓。东风吹扶桑，晓色开寥泬。平生回天手，独伫昆吾辙。停鞭急节缓，挥臂层阴决。图回掌中春，摩拂厚土热。一身等大地，万物小蜻蛚。华岳载不重，河海振不泄。黔黎托回命，草木恃以茁。造物相始终，流年难老耋。侧闻宋鼎就，未可羽力挈。是乃为公象，何但纪相烈。坐观满不溢，玉铉无变灭。"}