{"id":"1131368","title":"蚊二首","dynasty":"宋","author":"蒲寿宬","text":"白日沿沟渠，中宵隐堂奥。触处招燎烟，几人有良帱。眶睫知若何，口觜有计暴。昼伏夜已动，血人谋其生。不作林中虎，而为帐下虫。饥虎有时逢，林密少人行。微物不可忽，群聚成雷轰。众觜锥刀铓，矮屋甑釜烹。肤爪良自忤，扇扑劳迭更。下车抟猛虎，一死政自轻。纤纤无所诘，长夜不肯明。为我驱蜚廉，么么一扫清。"}