{"id":"695164","title":"秋暮书怀四首","dynasty":"明","author":"林大钦","text":"秋风吹古道，行旅渐疏稀。天地故人少，江山独鸟归。清同沧海客，静傍竹林微。吾爱茹芝老，时清犹息机。清溪修竹里，隐者自盘还。须发明云日，衣裳照薜山。地幽人眺静，天杳鹭飞閒。早晚相将意，乾坤一寄间。白露滴秋月，壮心悲暮年。思深云没地，醉舞菊花天。短鬓吹霜入，寒轩索雾眠。蹉跎聊自哂，容易岁时迁。摇落残秋地，乾坤一散人。蓬门稀过客，胜日谩垂纶。尊酒琴书并，弦歌卜筑真。浩思齐云月，啸谑羲皇春。"}