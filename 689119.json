{"id":"689119","title":"沅水驿四首","dynasty":"明","author":"何景明","text":"小驿孤城外，阴森草树幽。晚凉凭水榭，秋雨坐江楼。绝域鸿难到，空山客独愁。夜深归渡少，渔火照汀舟。去国日以远，登楼思故乡。雨来江气白，日出市烟黄。岛屿秋逾静，轩窗晚更凉。凭高凝伫久，槐影下微阳。长剑向灯看，休歌行路难。岩窗悬石溜，江槛杀风湍。城古蒹葭夕，堂空蟋蟀寒。几回青琐闼，朝罢想鸣鸾。江上西风起，萧条暮雨频。山楼连堞垒，郡路入荆榛。怀古过沅水，悲秋吊楚臣。芷香堪采掇，思寄日边人。"}