{"id":"942212","title":"寿楼监丞","dynasty":"宋","author":"陈起","text":"十洲三岛日月长，殷红软紫秋更香。银河倒浸珊瑚冷，十二楼高玉露瀼。九老仙都在何许，缥缈五云鸾对舞。璇台宝榭居者谁，乃是仙翁宣献府。芙蓉为城桂为房，商盘周鼎东西厢。牙签漆玉纷宝墨，未数人间集古堂。中有一仙炯双目，清于秋月温如玉。尽得仙翁肘后传，千古韦经播馀馥。环佩锵锵侍玉墀，补天妙手帝所知。三十六宫焕王度，涉笔五工劳设施。八极遨游思汗漫，山川先向峨眉玩。江风千里月一轮，亟上崚嶒快分半。风烟入兴知几诗，凤鸣鹍化今其时。是谁纪德道旁石，重见邦人歌海沂。登龙元是当年客，再遇江城头尽白。怀思每与阿戎谈，清赏敢忘今阮籍。双星佳会又兼旬，崧高此日曾生申。东楼瑞彩接南极，长生箓镂黄金文。和仲吹商酌璇斗，白苧西风小垂手。幅巾醉倚漆园椿，人比灵椿更长久。我公自是天上人，商之霖雨虞卿云。姑溪父老不余听，谓是圣宋之景星。"}