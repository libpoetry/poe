{"id":"706011","title":"晨发昭平县飞雨过驴脊峡上泊甑滩会月上有作","dynasty":"明末清初","author":"王夫之","text":"孤游息魂营，凉泛叶形美。清晨理桂楫，薄言遵远水。遂欣斯望协，遗彼群象诡。微雨前峰来，清光错表里。胥飒歆飞雪，婉约弄明绮。下倚惊濑鸣，俄开新翠起。云倦偶失群，雷殷歘何止。金光界波流，大火循西指。飞鸟归有期，劳枻聊文舣。历忆众峰外，延秀纷可纪。人籁偶旁托，真赏归大始。"}