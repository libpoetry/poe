{"id":"1124355","title":"送海陵孙县丞三首","dynasty":"宋","author":"项安世","text":"壮年往赞海陵公，切莫哦诗叹负侬。妻子父兄皆上禄，民人社稷尽天工。税存产去须勤割，陂坏田荒与细通。日暮归来念此哲，尚应无面著惭红。向来一尉万人知，此段风流已大奇。资考渐将京秩近，新年能使道心移。但惭我乃吏民上，勿谓官今选调卑。持此尊前供笑乐，胜如天上拜恩私。新安老子放穷山，星婺仙人古柏间。今日吾侪随利禄，高风千里断跻攀。天寒日短双轮去，海阔波深万艇还。上彻浮图须自力，有为何地不曾颜。"}