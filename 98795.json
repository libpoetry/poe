{"id":"98795","title":"雪中过在伯","dynasty":"宋代","author":"赵蕃","text":"北风一夜吹成雪，城东城西人断绝。冒寒各有晨独起，不畏风吹骨欲折。刍薪价高瓶粟竭，妻子亦作异县隔。微官本为饥寒计，到底却如生事拙。奈何曾不此为忧，政尔发声歌应节。岂惟入地绝遗蝗，便想连天摇宿麦。寒厅逼仄碍眼界，古岸宽平可车辙。宁能不见戴安道，我无逸兴须渠发。"}