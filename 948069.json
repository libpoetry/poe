{"id":"948069","title":"题曹武帝削瓜图","dynasty":"宋","author":"周文璞","text":"阿瞒瓜分姿，见之垂髫中。此心既弗乂，此道安可洪。汉祚既坠地，馀子方困穷。仁义傥自唱，历数岂不同。挟令及宫阃，杀士延奴童。至今吊古徒，哀痛殊未终。实以己偪仄，遂令彼长雄。画图出后世，略见经营工。想其鼎峙势，亦天诱其衷。此章弗徒歌，聊以裨国风。"}