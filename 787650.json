{"id":"787650","title":"三月二十六日与共甫偕吴门吴憩堂游云栖，翌晨步江干转至虎跑寺，由湖上棹归 其三","dynasty":"清","author":"许传霈","text":"山泉说虎跑，游兴晨更豪。舍舟登彼岸，行行不辞劳。数里越云岭，泉声何滔滔。两山夹集树，高际拂凉飙。三椽铺老屋，山僧先诛茅。寻胜倚古井，汲泉野火烧。传闻泉流出，并自李唐朝。寺僧苦潦渴，神遣二虎淘。往事莫须问，饮我热已浇。碑摩东坡字，读之意亦消。"}