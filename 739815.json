{"id":"739815","title":"自米堆山过钱家磡取道至渔洋湾入昙花庵作","dynasty":"清","author":"沈德潜","text":"米堆下林麓，举眼纳莽苍。渔洋卧湖波，远望平于掌。言经上阳村，微径穿榛莽。篱落午鸡鸣，烟丛人语响。居民傍芦洲，家家业渔网。逶迤之渔洋，山坳路纡枉。具区览全胜，背面俱漭泱。昙花隐苍翠，行客断还往。枯禅礼佛余，清磬出方丈。晤彼静者乐，顿作遗世想。他年拟诛茅，聊此息尘坱。"}