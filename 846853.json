{"id":"846853","title":"鼓笛慢/水龙吟 其二","dynasty":"宋","author":"无名氏","text":"去年今日关山路，疏雨断魂天气。据鞍惊见，梅花的皪，篱边水际。一枝折得，雪妍冰丽，风梳雨洗。正水村山馆，倚阑愁寄，有多少、春情意。好是孤芳莫比。自不分、歌梁舞地。砌香砌影，高禅文友，清谈相对。琴韵初调，茗瓯催瀹，炉薰欲试。向此时，一段风流，付与晋人标致。"}