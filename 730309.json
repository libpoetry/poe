{"id":"730309","title":"铜鼓歌","dynasty":"清","author":"张之洞","text":"咸丰四年黔始乱，播州首祸连群苗。列郡扰攘自战守，盘江尺水生波涛。府兵远出连城陷，合围呼啸姎徒骄。纯皇天章久愈炳，义民岂惑狐鸱妖。我先大夫陈既仗忠信，青衿白屋皆同袍。吴公祠下水清沘，百口并命甘一朝。冲焚罂听贼计尽，凿门而出穷追钞。民兵五千凭感激，疾如振萚覆其巢。奢香系颈降道左，济火革面居前茅。不见援师助空誊，那有馒饷分箪醪。三城百寨并扫荡，箐谷黯甚湔腥臊。收其积聚供馆谷，放其牛马还林皋。俘其子女赦不杀，授之畲田使耕薅。清酒一钟亦不饮，独取一物深于丁宁短于鼛。降夷稽首述故事，传自汉相安壮瑶。呜呼汉相信神武，拜表讨贼先不毛。岂不知秦川宛洛皆争地，未清堂奥难及郊。堤官隗搆四郡戴，攻心一语参军教。范铜为鼓赐酋长，坎地宝护埋山坳。岁时祀鬼乃敢击，芦笙巫唱纷嗷嘈。不然战斗合徒众，花鬘赤脚奔相招。一面足可直百柠，擅一为富擅十为酋豪。鼓亡苗灭古记语，以威报虐将焉逃。鬼方冀方远遥遥，致之重烦氇席包。连弩铜牙虽罕觏，此物犹见天威万古悬云霄。围径四尺修八寸，四耳无当约其腰。文螭蟠孥朱鹭翥，细乳三百有二相周遭。髣髴篆文不可辨，屡烦画肚终牙聱。土花绀碧沁肌理，雷纹宛转环皋陶。中心瑩滑不留手，恰受二尺槽椎敲。良辰会客风日美，水面考击呜蒲牢。如观溪岗跳明月，宰牛呷酒欢相邀。忽然蛮风捲瘴雨，中有铁马声萧萧。一击再击转激楚，战场万鬼皆啼嗥。不用趣战用行酒，铜龙悲愤发长号。国初诸老始赏咏，黄湄秋谷俱清超。查氏书堂复继起，徒为玩物争抽毫。我闻燕然既振旅，仲山宝鼎来归朝。此诗述德因爱物，子孙永宝当不佻。藏之宗柘无忘在莒事，亦知乃祖乃父于国宣勤劳。剖符领郡三十载，不蓄长物甘萧条。罗施石丑不足载此鼓，祇如薏苡来南交。圣人有道四夷服，何用大食日本歌金刀。"}