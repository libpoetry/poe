{"id":"1252153","title":"奉寄九灵先生四首","dynasty":"元末明初","author":"丁鹤年","text":"挟海怀山谒紫宸，拟将忠孝报君亲。忽从华表闻辽鹤，却抱遗经泣鲁麟。丧乱行藏心似铁，蹉跎勋业鬓如银。万言椽笔今无用，閒向林泉纪逸民。花柳村村接海滨，携家随处避风尘。衣冠栗里犹存晋，鸡犬桃源久绝秦。坐对青山浑不厌，忘机白鸟自相亲。也知出处关时运，岂但逃名效隐沦。早将长策靖三边，晚抱孤忠守一廛。出处久推张翰达，登临重觉谢安贤。烟霞丘壑龙山屐，风月汀洲凤浦船。东望三神才咫尺，不妨来往挟飞仙。清泉白石两翛然，仙隐何妨日似年。颇厌文章妨大道，却从奇耦玩先天。云间犬舐烧丹鼎，雨里龙耕种玉田。终岁不闻城府事，闭门閒著养生篇。"}