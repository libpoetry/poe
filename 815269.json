{"id":"815269","title":"淮上怀古","dynasty":"清","author":"胡璧城","text":"带刀入市久成风，裤褶儿曹气不同。左顾声援通海上，北来形势壮山东。骄兵淠水鏖行密，惰将符离败魏公。南宋晚唐多少事，离离都在暮烟中。一自飞龙出凤阳，山川丰沛故人乡。九门燕市都重奠，十庙鸡鸣草渐荒。漆室凄凉高帝冢，朱门摇落大功坊。到来四镇成何事，落日疏林满建康。"}