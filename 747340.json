{"id":"747340","title":"自春徂秋偶有所触拉杂书之漫不诠次得十五首 其十二","dynasty":"清","author":"龚自珍","text":"中年何寡欢，心绪不缥缈。人事日龌龊，独笑时颇少。忽忆姚归安，锡我箴铭早。雅俗同一源，盍向源头讨。汝自界限之，心光眼光小。万事之波澜，文章天然好。不见六经语，三代俗语多。孔一以贯之，不一待如何。实悟实证后，无道亦无魔。"}