{"id":"1106020","title":"进和御制喜雪诗","dynasty":"宋","author":"王安中","text":"呼龙种玉夜相先，亲祷那凭太史占。天借春容装苑木，晓催风片舞宫檐。胜游独许梁宾友，高卧谁寻汉孝廉。垄麦青青无近远，三农知自帝恩沾。云车初近紫坛阴，报享星光照羽林。万乘欲祠琳馆邃，九衢先雨玉花深。海山出日迎天步，花木催春悦圣心。帝与来牟兴嗣岁，三农呼舞仰君临。"}