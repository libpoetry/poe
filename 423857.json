{"id":"423857","title":"满江红·誓死收回山西矿权，悼念李培仁君","dynasty":"近现代","author":"王用宾","text":"碧睛紫髯，叹底事、强权至此。最可痛、开门揖盗，罪不容死。案件未销荆轲恨，捐身誓蹈鲁连志。顾河山、黯黯暮阳红，无生气。争不得，赂秦计。忍不住，和戎耻。想背城一战，身殉而已。遗珠完璧归何日，血雨腥风葬无地。好头颅、掷向蛟龙窟，等閒事。"}