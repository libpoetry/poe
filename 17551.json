{"id":"17551","title":"吾雏·吾雏字阿罗","dynasty":"唐代","author":"白居易","text":"吾雏字阿罗，阿罗才七龄。嗟吾不才子，怜尔无弟兄。抚养虽骄呆，性识颇聪明。学母画眉样，效吾咏诗声。我齿今欲堕，汝齿昨始生。我头发尽落，汝顶髻初成。老幼不相待，父衰汝孩婴。缅想古人心，慈爱亦不轻。蔡邕念文姬，于公叹缇萦。敢求得汝力，但未忘父情。"}