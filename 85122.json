{"id":"85122","title":"述灾·炎天久不雨","dynasty":"现代","author":"丘逢甲","text":"炎天久不雨，一雨遂汎滥。三江势俱涨，有地皆水占。平乡水过屋，高市水入店。桑田尽成海，余者山未陷。无堤能自坚，有稻不得敛。灾民露天宿，屡徙常倚担。生者鹄面立，死者鱼腹殓。天心夙仁爱，忍使民昏垫。无家百万人，仰视宁无憾。虽有泛舟粟，救死亦云暂。来日良大难，安能久遍赡？平生愧禹稷，饥溺常在念。徬徨起中夕，侧目江云暗。"}