{"id":"1063921","title":"游白马寺逢安心上人","dynasty":"宋","author":"释德洪","text":"伞盖山前曾卓锡，晋安王初造禅室。水火定成人未知，部曲不前马辟易。床边卧虎如睡犬，王虽及门不敢入。冰雪亲瞻道德容，再拜平生愿心息。两泉俱出雌雄龙，玉壳灵龟蛇五色。聪禅笑傲贤王喜，鱼龟乃能就掌食。高风乾没五百年，依旧云山如夙昔。雨中来游春已老，忽见江南少年客。坐中偶生乡井心，想见禅山倚天碧。清境幽閒欣可名，偶然得句因题壁。"}