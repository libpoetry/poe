{"id":"828020","title":"李筠庵以钱南园曹剑亭二公遗迹合装一幅属题","dynasty":"清末近现代初","author":"陈曾寿","text":"国朝名臣妙书画，绝笔最数南园钱。家藏脱衔有二马，势欲万古争腾先。曹公翰墨世罕睹，曾见僧寺驯鸡篇。张公表幽目如炬，独宝遗札逾瑚瑄。百年声名异煊晦，一朝合并当何缘。岂非大节贯不朽，艺无多少皆天全。二公忠直二杨匹，珅视严魏加能奸。天鉴照临恶未逞，虽有隐忮无显患。岂如明代祸惨烈，庙堂幽暗非人寰。及今纲绝那知此，座右独凛秋阳悬。嗜书还搜古遗直，嗟君好尚殊亦贤。"}