{"id":"838056","title":"哭亡妻高氏绸","dynasty":"清末民国初","author":"傅锡祺","text":"比翼双栖廿七年，逐春归去杳如烟。未完儿女成人愿，竟了夫妻夙世缘。怜我孱躯馀只影，凭谁深恨诉重泉。连宵知否鳏鱼目，开到天明炯不眠。归我盈盈十五时，平生妇道未曾亏。蒸梨不拂曾参意，举案常齐德曜眉。满望鹿车长共挽，那知鸡骨卒难支。回春至竟无灵药，枉遣诸儿急学医。妇人有德岂须才，笑口时因内顾开。茹苦一生无怨语，持家廿载薄私财。忙劳井臼常身任，力疾衣裳尚手裁。往事如今回首处，从头历历总堪哀。与君聚少别离多，奔走风尘可奈何。万事放心凭内助，九年无计起沉痾。凄凉遗挂空留壁，叹息浮生等逝波。此去梦中相见外，岁时唯有墓门过。"}