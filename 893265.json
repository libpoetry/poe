{"id":"893265","title":"送平陆知县尹象先","dynasty":"宋","author":"宋祁","text":"之子被尉荐，走马赴关西。西人待贤相，抚育庶有宜。羌膻污右鄙，秦陇含创痍。健将贪屯聚，砦栅犹鳞差。四年结不解，粮饷先自疲。兵分势已弱，贼入纵横驰。营阵讫不立，安得张吾师。比来守禦计，尚复纷相訾。子今位苦下，何由能奋奇。悉力字羸瘼，姑守簿书期。"}