{"id":"820247","title":"酹江月  用渔隐调","dynasty":"清末近现代初","author":"朱青长","text":"怒涛东卷，问其中，能有多少英雄。画鼓楼船，终不保，石头歌管昊宫。断壁呵风，孤舟荡月，佳景古今同。江山如画，一盘交与衰翁。凭我片席淩空。买鱼商酒，摇桨入空濛。钓笠生涯波浪阔，放歌人在云中。醉共鸥眠，醒随潮去，无意问蛟龙。太阿如雪，去腰闲插船蓬。"}