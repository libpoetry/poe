{"id":"585994","title":"失题","dynasty":"明","author":"湛若水","text":"神女前身谢自然，及笄将相二十前。无藏不见是女身，女身不见见一天。父母许聘欧郎贤，指挥甫袭身即捐。贞心分定合卺先，号泣于归守柩筵。誓死相从永不迁，呼天扣地怜为怜。有司闻之表其门，风动四省人人传。吾尝缔观节烈编，未成妇斯罕闻焉。龙江宋时吴贞女，李子亲迎溺渡船。吴誓不嫁心日悬，化为姮娥月娟娟。又为牛女天河边，引虹为桥济江魂。至今桥跨龙江川，兹可媲美无赧然。差可媲美无赧然，煌煌女德父母全。过而不过谁云偏，啸也歌者老甘泉。"}