{"id":"1135738","title":"喜寓轩张梦符侍郎下访","dynasty":"宋末元初","author":"方回","text":"事业更篇章，从来例姓张。茂先同晋轨，子寿振唐纲。已树旂常绩，仍专翰墨场。云仍今接踵，月旦早名扬。神剑干将出，高冠獬豸昂。褰帷初鄂渚，杖斧复钱塘。士类星杓仰，文声电泽滂。四愁肩慷慨，七命敌铿锵。暖酹梅边冢，春遨柳下航。留题存感慨，属和笑奔忙。羸劣惭形秽，含弘赖疾藏。一离湖曲路，五换岁干阳。诵句思诗伯，除官说侍郎。班联参冢宰，铨部佐文昌。北壤蠙蛛割，南邦翠荡翔。雪寻浮玉渡，月认涌金墙。不鄙侨栖陋，来同雅话长。有书兼笔砚，无酒但茶汤。衰谢时维迈，羁穷气尚刚。斯人一青顾，怀古视穹苍。"}