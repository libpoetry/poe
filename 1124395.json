{"id":"1124395","title":"任安道生日","dynasty":"宋","author":"项安世","text":"桐川酒正夏王孙，四百遐龄旧德存。解与狄仪传酿法，不妨吾祖自昌言。三分历草初除一，百万春花欲化浑。夺得年头作生日，尽收芳气入芳樽。豪风横雨洗新春，掣电惊雷起蛰鳞。七百里开云土润，八千年庆大椿辰。太牢醇酎春台上，金马公车要路亲。凛凛河图门户在，稳将才业嗣前人。九分才是一分春，从此看春更七旬。行世功名初发脚，出门富贵即随身。棋逢要路方高著，马得亨衢定轶尘。伏枥自怜吾久矣，傍观甘作烂柯人。"}