{"id":"422540","title":"水龙吟 菽庄既成，来徵题咏，用元人张野夫湖山胜概亭韵","dynasty":"近现代","author":"连横","text":"一杭海外归来，鲛人清泪珠千顷。不堪回首，钓游旧地，板桥佳胜。赖有此间，蛤田可种，燕楼可并。好惊魂收拾佯狂舒啸，对一井海如镜。閒时自开三径，且高歌秋风莼艇。南天易醉，愁生满座，不知谁醒。画烛千行、酒船万里，主人遥领。更回看帘外故乡凉月，度纤纤影。"}