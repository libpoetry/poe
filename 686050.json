{"id":"686050","title":"答郭茂才二首","dynasty":"明","author":"卢龙云","text":"几年奔逐愧飞黄，去矣怜君酒一觞。但使高台收骏骨，何言末路有羊肠。徘徊别意看新柳，淡荡春风入野棠。后会不知何处是，每依北斗望龙光。杯酒临岐别友生，一时去住却关情。恩仍凤阙随新牒，义似鸡坛恋旧盟。芳草王孙游渐远，绿波南浦雨初晴。上林托猎君应赋，得意还能荐马卿。"}