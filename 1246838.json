{"id":"1246838","title":"东南山水瑰奇甲天下莫若天台匡庐三茅武彝予尝游焉其以温泉名者如三山之天汤句曲之汤水又尝游焉私怪句曲人颇以牲杀污辱之三山置士卒锔鐍虽不同句曲污辱为王公贵人禁不得一澡浴者黄山予乡闬之名山也距郡城百有馀里未尝一即焉以游癸夘九月某日狂风怒号滕六大作予游焉浴于池甑蒸汤沸其气如饙馏然内池限以石甃外池濒于溪流当水涨龙必潜泳易致湮塞盖地产丹砂故也与句曲三山特异虽知群仙饷以琼琳玉树珍禽缟鹤但恨诸峰巘崿千态万状不能悉睹","dynasty":"元末明初","author":"唐桂芳","text":"乾坤阖辟何邈绵，阴阳二气相熬煎。閟灵毓秀朱砂泉，香柔清滑珠且圆。我来欲浣尘俗缘，垢腻净尽疡痱痊。是中疑有蛟龙眠，九夏不竭流涓涓。浮丘论道玄又玄，丹成一笑山花妍。御风飞度天都颠，俯视下界皆云烟。或为铃铎车盖悬，为鸾为鹄时翾翾。伍伍什什军队然，兜鍪出没旗旄前。或如豆兮或如笾，侍者立者屹不偏。星罗棋布分市廛，重重金阙浮金钿。?珑刻画如刀镌，奋迅欲举独回旋。崩摧不落谁挽牵，良工难写形蜿蜒。解衣盘礴郁未宣，几回阁笔愁笺天。神閒意足功始全，轩辕去矣数千年。岂闻天上葬其仙，空抱乌号涕泗涟。道旁荒冢枯藤缠，新安大好舆籍传。往往异人多大贤，紫阳绝学光后先。城阳问政差比肩，孰若三十六峰联。月明秋水开金莲，玄冥何事擅化权。遽尔急雪当华筵，审知慰藉心拳拳。白鹤屡舞交蹁跹，伊予短景箭括弦。休官勇撤广文毡，五百童儿采药船，吁嗟沧海成桑田。"}