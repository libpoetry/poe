{"id":"543676","title":"折槛行送沈纯父北上","dynasty":"明","author":"胡应麟","text":"北风动地捲霜雪，沈子严装候明发。白马银鞍走燕市，天子召见黄金阙。忆昔丁丑年中事，呜呼已往难陈说。纲常万古忽如线，沈子旁观眦双裂。三年忍蔑父母爱，七尺自与妻儿诀。飞书一夜上明主，百辟苍皇胆俱慑。宫闱动色问忠悃，乞得残躯傍南粤。茫茫大海天欲尽，野魅山魈共生活。铜柱频更伏波戍，铁衣乱洒羁臣血。桄榔叶底托馀荫，豆蔻枝前赋鶗鴂。鬓毛五载凋欲尽，意气千钧莽难折。离骚熟读引斗酒，怒击青萍唾壶缺。云雾朝披博罗顶，星斗夜摸空同峡。归来笑拥绿衣女，卢橘杨梅照红颊。朝云已去学士还，瘴雨蛮烟护荒碣。精忠大节岂重睹，文藻风流颇颃颉。乾纲一振壬午岁，地辟天开走狐孽。徵书九道发燕邸，尽起龙干布朝列。是时沈郎奉明诏，长啸扁舟返西浙。逡巡故国拜丘垄，问寝高堂痛离阔。县官日夜戒行李，驿使交驰讯车辙。男儿肯作里中老，直臣更树台端节。同时吴赵艾与邹，騄駬飞黄并腾踏，沈郎讵得终岩穴。天上仙查溯河汉，腰下刀环耀明月。扬鞭再过五陵豪，击筑重招蓟门侠。蓟门楼殿花三千，尚记公车抱长铗。对策明光亦草草，敝履短衣行䠥?。中原邂逅吾共尔，白眼红颜寸衷合。诵余连璧心已醉，示我郊居思横发。苍茫大雪华阳街，拂袖徐生馆中别。风尘倾盖古则有，宇宙论心近谁洽。即今汝燕余复越，抗手胡能不悲咽。沈伯子，酌汝蒲萄之美酒，系汝珊瑚之宝玦。一言赠汝中自知，此去中外望掀揭。儿童走卒尽道汝，凛凛刚肠石与铁。腰金拖玉宁汝事，义胆忠肝岂虚设。三公九列贵易保，万姓千秋口难辍。重华尚纳大禹戒，仲甫亦补周王阙。朝多善政禄可飧，事有当言槛仍折。风云况遇大行日，努力群龙树勋业。竹帛旂常两光绝，一旦抽身蚤林樾。丈夫出处须伟烈，呜呼丈夫出处须伟烈，异日儒生秉鈇钺。"}