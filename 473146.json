{"id":"473146","title":"张公洞","dynasty":"明","author":"陆师道","text":"女娲补天馀碨垒，积之厚地藏精灵。五色久甗真宰怒，地莫敢爱开雷霆。光通覆盂彻深杳，窦启宝椟窥晶荧。入门下视气莫测，但见岛屿浮沧溟。既登香台景始合，恍若象纬罗天庭。仰看悬乳诡万状，金膏水碧琅玕青。云垂霞起各璀璨，珊瑚玉树何亭亭。四垂峭壁下空洞，曲房便室盘珑玲。中间万石俨离立，高下向背殊其形。有如灵山散花会，五百大众来传经。又如天吴斗海若，四目九首纷狰狞。嵯峨上矗涌宝刹，迤靡旁转舒连屏。巍冠正弁侍天阙，芙蓉菡萏排寒汀。远看绀绿似涂垩，细视刻镂疑模型。固应造化幻狡狯，自是元气初泓渟。更闻石状在深黑，仙田丹灶居沈冥。乃知仙客炼五石，故遣神功开六丁。采时灵液尚流地，至今馀乳能延龄。褰衣即欲进危磴，弱足犹阻探幽扃。划然长啸且归去，他年来草新宫铭。"}