{"id":"915188","title":"华镗秀才著六经解以长句书其后","dynasty":"宋","author":"杨万里","text":"河图三画已剩却，尧典万言犹欠著。向来潜圣天何言，六经非渠一手作。杏花坛下拨不开，天公更遣麒麟催。乾坤造化登青竹，洙泗光芒付绿苔。堂上书生真苦相，蠹简嚼穿浑不放。屋上架屋更屋上，后千万年作何样。华元夜登子反床，华镗晨趋孔子堂。当时浪说析骸骨，今日覃思彫肺肠。华君将身博冻馁，毛颖可怜彼何罪。君不见老农驱牛耕垄头，稻云割尽牛亦休。毛颖为君秃尽发，问君何时放渠歇。短檠青灯明复灭。"}