{"id":"1127653","title":"送李似举尚书帅桂州二首","dynasty":"宋","author":"曾几","text":"桂林佳事我能言，四座停杯且勿喧。人物豪华真乐国，江山清绝胜中原。亲尝荔子薰风浦，静对梅花小雪村。边锁无虞庭少讼，不妨仙释问真源。整整三朝玉笋班，几年流落奉祠官。不令归曳尚书履，亦合先登大将坛。从昔南荒除帅重，只今西顾倚公宽。长途不惜身为御，欲上龙门自作难。"}