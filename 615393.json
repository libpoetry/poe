{"id":"615393","title":"龙潭瀑布","dynasty":"明","author":"李孙宸","text":"黄蘖山高高压云，香炉矗天天氤氲。上接银河三千尺，澎湃奔流万壑分。潜通地轴昆崙底，惊醒龙湫龙卧起。洪涛一喷万灵从，散为浓雾遍囊中。春耕千里怜赤土，雨雾处处足三农。阴旸辘轳任舒卷，忽尔澄空天宇见。随云出岫木无心，乘风归山意更远。山灵开凿自天奇，雪窦泠泠镇日垂。青崖似激疏星落，阴洞疑连细雨飞。真人高卧山之麓，勋名撒手还初服。漱流枕石有馀閒，万里龙潭供濯足。洗耳何须傲颖箕，乘槎还欲访支机。仙源未遣跨龙去，圣代犹思载渭罴。"}