{"id":"691885","title":"升天行二首","dynasty":"明","author":"李梦阳","text":"九州非我居，我思游冥荒。饰舆骖玉虬，乘气切天翔。朝餐发匡庐，夕暮嵩华阳。上谒帝座侧，回旗拂天昌。牵牛击河鼓，织女方七襄。扶桑跃阳彩，海气腾瑶光。六龙抗斗枢，九帝开云阊。振衣蹑仙踪，飞辔骖鸾翔。仰身操天瓢，手勺沆瀣浆。朝嬉太乙馆，夕憩玉女堂。驰情览八极，纵目穷遐荒。环运无恒存，逝代多隐伤。回旌拂九曜，捷步登文昌。进谋芝盖侧，待问紫玉房。群灵赠大药，诸御传神方。无惜一粒分，遂令民寿康。"}