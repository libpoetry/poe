{"id":"622636","title":"看花饮宋尔孚清斋得脉字","dynasty":"明","author":"郭之奇","text":"日愁春尽向花索，不谓耽花情已癖。意中每作俟时思，多方滋树培春脉。悲秋有友晓相过，似于春事都有责。徙倚花间聊徘徊，指点春光倍怜惜。人来乃说载花舟，溯流宛在浮春壁。携我披衣一观之，君翻为主我为客。几株芳艳出李桃，数本青青留竹柏。与君次第共平章，平分春色使君择。为爱深红爱浅红，可怜瘦白怜肥白。红白阶前何纷纷，午光欲炽炎光赫。花容懒惰如吾疲，贤哉主人急张席。谁能对此不花留，更许同人为春炙。传杯颇令花欲酡，移樽每见春难却。北海床头不易空，孟遵门内多藏轭。花前莫问醉与醒，取醉为君君莫逆。君赋梅花令客酬，我馀竹马从儿策。壶奕分曹费黄昏，东墙日影正西掷。有友狂奔意若何，临桥脱履似飞舄。举手终当恕醉人，连裾仍向子京宅。一丘曲折劳跻攀，十武仍须上山屐。含思转袂觅初筵，天镜溶溶窥岸帻。忽闻窦外大声呼，把臂登堂相肘掖。屡舞傞傞向余歌，自誇一饮川吸百。白眼观天卮未倾，惊座雄谈顿冰释。独馀子云双鬓皤，主人歌骚扬拟易。庭花相对寂无言，舍花欲去念花只。出门不辞主不知，一天明月印归迹。看花得酒步月归，花月与酒称三益。閒步幽墀问我花，悠然不觉沁心魄。叮咛此意寄来春，好留烟景记今夕。"}