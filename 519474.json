{"id":"519474","title":"和杨应宁佥宪咏雪韵","dynasty":"明","author":"朱诚泳","text":"尘世茫茫昏又晓，眼底何人能了了。闻君玉节驻分司，试卷委填知几抱。是时天女剪冰花，妆点人间何太巧。对此犹疑万玉妃，缀凤裁鸾竞相效。丰年有兆笑声多，无那贫儿却成恼。萧条门巷断人行，风沙扰地凭谁扫。江山觱栗如摧枯，一夜长梢都压倒。乾坤幻作水晶宫，玉峰万仞成纤眇。侵凌亦有堂前萱，不及梅花颜色好。海云滚浪还促空，倒撒珠玑落天表。驿途来往亦良苦，驱驰不异蓝关道。推敲马上有新诗，象外神游劳腹稿。形容变态步今古，大笔端能补天造。周诗曾咏屡丰年，谁识丰年为国宝。百谷于人皆有功，岂若来牟最收早。我愿东西南北人，鼓腹熙熙各温饱。老翁击壤不知寒，倚醉欢呼臂先掉。行台题咏极清新，眼底如君应最少。长歌和竟起清风，坐拥冰壶天杳杳。"}