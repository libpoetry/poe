{"id":"1229009","title":"推镰","dynasty":"元","author":"王祯","text":"北方寒早多晚禾，赤茎乌粒连山阿。霜馀日薄熟且过，脆落不耐挥刈何。因物制器用靡他，田夫已见伐长柯。一钩偃月镰新磨，置之叉头行两砣。仍加修杖双眉蛾，推拥捷胜轮走坡。左捩忽若持横戈，原头积穗云长拖。秋成助敛知时和，欲充粝食无饥魔。北风捲地翻长河，此时镰也收加多，试向田翁云此歌。"}