{"id":"504643","title":"题叶叔亨南溪耕隐","dynasty":"明","author":"李辕","text":"隐居求志随所乐，不在渔樵即耕凿。耕凿能忘帝力深，渔樵不计生意薄。古人隐名还隐身，纷华盛丽如浮尘。尊居万乘不可屈，子陵当年耕富春。今人名隐身不隐，与世驱驰日矛盾。遂令馀子皆沾名，莘野畴能继伊尹。华溪忽见耕隐翁，豁我磊落之吟胸。韬光屏迹能谢俗，但与渔父心相同。日长耕罢田头坐，正值香花吹雨过。远村绿树班鸠鸣，近岸青莎黄犊卧。大耕小耨工不亏，冰青烧土呼群儿。儿来不惰翁乃喜，坐见禾黍秋离离。耕隐翁非徒稼穑，由来种田兼种德。种田必期仓廪丰，种德须当子孙获。伟哉公之上世叶水心，文章道德光于今。耳孙奕叶继前美，屣脱富贵归山林。我今趣装趋上国，回首田园有愧色。安得同耕陇亩间，驷马高车复何益。"}