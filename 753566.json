{"id":"753566","title":"钱塘观潮","dynasty":"清","author":"林以宁","text":"气以三秋肃，江因九折名。海门环凤阙，半曜拱神京。舟楫三都会，鱼盐百货盈。凉飙随舵发，新月傍船行。共指潮生候，争看雾气横。篙师屏息待，渔子放舟迎。海外千山合，江边万谷鸣。蜃楼惊变幻，鲛室忽晶莹。鱼沫翻珠佩，腥涎喷水精。玉山高作垒，雪浪俨如城。似有冯夷鼓，长驱掉尾鲸。前茅从赤鲤，后队亦青旌。自可吞溟渤，何烦洗甲兵。蛟宫图广袤，蚁垤敢争衡。久欲寻天汉，频思访玉清。乘槎常不达，浮海竟无成。近睹三江险，方知六宇平。奇观书短韵，尺幅海涛生。"}