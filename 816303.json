{"id":"816303","title":"武昌怀古","dynasty":"清","author":"黄瑞莲","text":"大别山头望九嶷，武昌城下柳垂丝。因风玉笛来何处，跨鹤仙人去几时。狂到祢衡偏爱死，才如崔颢例称诗。偶来凭眺添惆怅，独立沧江总系思。上游形胜控蛮荆，一线河流接岳衡。水上不闻湘女泣，月中犹有夜乌声。千秋名士皆尘土，一代兴亡枉战争。借问滔滔江汉水，可能淘尽古今情。"}