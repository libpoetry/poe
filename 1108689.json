{"id":"1108689","title":"五和","dynasty":"宋","author":"刘克庄","text":"雾扫山如泼黛浓，一开口笑古难逢。斩新种柳辋川水，火急移莲玉井峰。甚爱名花当辇致，远求佳果莫函封。人生惟有田园乐，未可轻将仕易农。江湖浩渺常存阙，云汉昭回妙阐坤。妓或携来安石墅，客谁畔去翟公门。戴花老岂非同姓，拾穗翁犹有远孙。杀马毁车吾耄矣，尚堪扶杖过邻村。"}