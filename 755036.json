{"id":"755036","title":"游孔水用吴郡卢襄石刻诗韵","dynasty":"清","author":"顾太清","text":"溪去山楼凡七里，平坦不烦折屐齿。下有泉源上石堂，万佛妙相参差倚。青苔互古不见日，森森浓绿疑无始。龙泉古壁何年失，虎尾春冰岂可履。夕阴水鸟上渔梁，倒映山容碧滩陊。人生行乐须及时，花外光阴去如矢。开元残碑嵌绝壁，幸得庐襄刻诗纪。出山一路又看山，二水合流成漫水。马耳东风拂面香，鸳鸯属玉惊人起。归涂借问今何时，梨花桃花才结子。渺渺春波万古閒，悠悠天地长如此。偕隐何辞挽鹿车，云水遨游胜朝市。"}