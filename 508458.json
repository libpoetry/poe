{"id":"508458","title":"王母储氏贞节咏","dynasty":"明","author":"倪谦","text":"盛年结缡时，择配良偶谐。将期共白首，遽云中道乖。大义往从之，岂复惜馀骸。仰思亲在堂，俯痛子在怀。茹蔬保贞洁，蓬首仍无钗。从一志靡移，宁如枳逾淮。竭力奉姑章，孝养谁能侪。青灯课儿学，贤希参与柴。寿今过古稀，德光讵终埋。赫赫颁旌书，昭昭下天阶。绰楔表高门，荣宠垂无涯。千古共姜节，清风与之偕。"}