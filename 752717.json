{"id":"752717","title":"庐山篇","dynasty":"清","author":"罗运崃","text":"庐山之高高入天，灵胚欲向鸿濛先。丹崖几换神仙骨，银瀑长流日月涎。荆扬分野转飞藿，莓苔屐响飘长烟。尊边初识大千界，芥内今知第几年。五洲云壑中原小，况尔孤山一稊杪。气酝杯流压海涛，神行拳石排苍岛。风雨清吟鸾凤音，松楸怒吐蛟龙爪。虚无天外渺三山，巀嵲人间尊五老。万峰高下何庄严，涧奔为濑渟为泉。乾坤无形含尺寸，鱼鸟有止交飞潜。野猿自怯层岩峭，驯虎常蹲大石安。竹林泊迹沈辽鹤，石室幽光凝夜蟾。山形睥睨异离合，云霓况复低重帘。沧海有底水可覆，将穷碧落吾心钳。"}