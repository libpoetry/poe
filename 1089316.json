{"id":"1089316","title":"沈丈察院次游凤山韵见示再次韵奉酬","dynasty":"宋","author":"许及之","text":"短思如枯蘖，不忘雨露滋。一朝得甘霔，牙檗纷差差。向来圯上编，敢孤老人期。至今巾箧中，常觉律吕随。风骨自难蜕，寸心恐终违。苦语迫应酬，如醉多倾攲。拟求风斤斲，庶使胶柱移。遗以五色篇，服之欲生翚。东隅纵已失，南车足占迷。堂堂豸冠老，伟论堪扶危。不妨似妩媚，正尔烦逶迤。馀事出长技，传玩争矜持。高吟有催和，好雨诚知时。疲驽惧难驾，渴骥思脱羁。行当遂远放，雁伴聊同栖。"}