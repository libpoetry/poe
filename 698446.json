{"id":"698446","title":"用钟伴读清明节灯下书怀韵","dynasty":"明","author":"唐文凤","text":"客里愁无柰，生前乐有涯。头风愈檄草，眼月眩灯花。泛泛清江艇，悠悠紫塞笳。不须怀故土，随分酌流霞。乡书来日下，老客在天涯。冀北千家酒，江南二月花。旅愁弹短铗，归思动清笳。怅望松楸处，黄山隐暮霞。乡心归有日，愁思浩无涯。寒食家家雨，清明处处花。细书裁短劄，老泪滴悲笳。望远孤飞鹜，天边伴落霞。云锁佳城处，岩溪碧水涯。翠珉悲没草，彩笔梦生花。牧子风前笛，羌人塞上笳。伤心留异土，归思绕烟霞。生长南山麓，羁栖北海涯。人情轻柳絮，客梦瘦梅花。遣兴乾春瓮，吹愁咽暮笳。何当问丹诀，修炼欲餐霞。"}