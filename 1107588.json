{"id":"1107588","title":"再任后遣模归按视石林四首","dynasty":"宋","author":"叶梦得","text":"岩石三年别，君恩未许归。从谁寻草径，为我款荆扉。旧绕山千叠，新添竹一围。故人如见问，端欲挂朝衣。白发萱堂上，孩儿更共怀。弄孙那得见，将母竟难谐。已绝功名望，犹疑出处乖。此心终未稳，何处复安排。插架环千轴，传家有旧书。展舒惭几案，凉曝阙庭除。破屋防悬溜，残编足蠹鱼。好须重检校，扃锁莫令疏。细路穿南岭，新松几许长。毋庸驰马足，祇拟转羊肠。便作高亭好，初非乱石妨。两溪浑在眼，似欲见帆樯。"}