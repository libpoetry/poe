{"id":"765846","title":"百字令 题江西吴退庵先生诗草","dynasty":"清","author":"熊琏","text":"愁中展卷，讶伤心字字，穷途滋味。时俗争高薪米价，纸上珠玑不贵。孤棹空江，荒山斜日，木叶纷纷坠。艰辛客况，白头未了尘累。说甚吊古评今，吟风叹月，都是才人泪。恸哭文章才绝世，清澈一泓秋水。笑口难开，赏音有几，只合沉沉醉。苍茫独咏，瑶笙原吹鹤背。"}