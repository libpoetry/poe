{"id":"1252755","title":"和陶渊明拟古九首","dynasty":"元末明初","author":"戴良","text":"皎皎云间月，濯濯风中柳。一时固云好，相看不坚久。我昔途路中，谈笑得石友。殷勤无与比，常若接杯酒。当其定交心，生死肯余负。一朝临小利，何者为薄厚。平居且尚然，缓急复何有。抚剑从羁役，岁月已一终。借问所经行，非夷亦非戎。中遭世运否，言依盖世雄。尘埃纵满目，肯污西来风。举世嘲我拙，我自安长穷。孤客难为辞，寄意一言中。白日忽已晚，流光薄西隅。老人闭关坐，惨惨意不舒。日月我户牖，天地吾室庐。自非夺元化，此中宁久居。今夕复何夕，凉月满平芜。悠悠望去途，叹息将焉如。我昔年少时，高视隘八荒。惟思涉险道，谁能戒垂堂。南辕与北轨，所历何杳茫。一旦十年后，尽化争战场。岂无英雄士，几人归北邙。抚此重长叹，壮志失轩昂。敛退就衡宇，蹙蹙守一方。往事且弃置，身在亦奚伤。圭玷犹足磨，甑堕不可完。素行有一失，诚负头上冠。孔门诸弟子，贤者是曾颜。超然季孟中，穷达了不关。我尝慕其人，相从叩两端。形影忽不及，咄咄指空弹。取琴置膝上，以之操孤鸾。寸心固云苦，中有千岁寒。天运相寻绎，世道亦如兹。王孙泣路旁，宁似开元时。所以古达人，是心无磷缁。弁髦视轩冕，草泽去不疑。西方有一士，与世亦久辞。介然守穷独，富贵非所思。岂不瘁且艰，道胜心靡欺。恨无史氏笔，为君振耀之。谁是知音者，请试弦吾诗。劝君勿沉忧，沉忧损天和。尊中有美酒，胡不饮且歌。我观此身世，变幻一何多。无相亦无坏，信若空中花。戚戚以终老，君今其奈何。故国日已久，朝暮但神游。谁谓相去远，夙昔隘九州。此计一云失，坐见岁月流。岁月未足惜，恐遂忘首丘。在昔七人者，抱节去衰周。不遇鲁中叟，履迹将安求。墙头有丛菊，粲粲谁复采。蹉跎岁年晚，香色日以改。我欲一往问，渺渺阻烟海。遥知霜霰繁，茎叶不余待。亦既轻去国，已矣今何悔。"}