{"id":"665374","title":"燕集玉辉堂","dynasty":"明","author":"郑善夫","text":"窈窈岩壑姿，迢迢契幽赜。缅怀天台胜，遂寄山水癖。赤城淹岁晏，所恋有三益。壮阴屈微阳，关山雪盈尺。虽嗟轨路阻，稍喜缁尘息。巾峰入草堂，天葩进瘆?。美人罗公车，求友意何极。文筵丽奇态，流觥乐无斁。鹿鸣纷谐和，造适非丝革。退念蒹与葭，兹幸附圭璧。睹空悟气机，体有见真色。吾道未榛芜，辴然露胸臆。"}