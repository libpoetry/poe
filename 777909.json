{"id":"777909","title":"念奴娇·天都峰观云","dynasty":"清","author":"陈家庆","text":"插天翠嶂，问何年飞出，神峰灵阙。眼底诸峦齐俯首，绝似佳人独立。峭壁猿惊，危崖鸟叹，拔地七千尺。碧空寥廓，海光云影遥接。谁信仙侣相携，飘然来玉府，清辉同挹。极目更穷千里外，惟见四山如雪。涤尽闲愁，浑忘尘虑，便与诸天说。华鬘他日，乘风重叩阊阖。"}