{"id":"410443","title":"送黄晓麓裳吉赘闽兼渡台习幕","dynasty":"近现代","author":"金天羽","text":"江干柳丝拂锦帆，远行客子披征衫。勃哥声里杏花发，问君何事忙图南。图南乃入无诸国，千里鼍更水程阔。金布令甲是家风，半刺投入觅生活。蛮云瘴雨君所遭，鲲身鹿耳尝波涛。蛟龙死劫澹台璧，鱼鳄生腥大食刀。游子辍吟慈母喜，母竟弃养非儿意。深悲绝业更无亲，重踏先人壮游地。天下文章幕府工，美如孺子岂常穷。丈人峰畔营新筑，娘子军前拜下风。帷房弄笔调丹粉，青果离支归画本。图成题句远邮将，慎勿遮防费栏楯。淞波绿涨天水宽，虎邱塘下泊花船。南风三日红鳞至，迟我矶头理钓竿。离情不若千丝柳，深情不若一杯酒。赠君以诗酌君斗，沧江日暮须回首。"}