{"id":"90364","title":"杂兴·田赋不可增","dynasty":"宋代","author":"刘克庄","text":"田赋不可增，商贾不可笼。虽有百孔桑，安能救国空。钱钞谁创智，造楮以权铜。南渡初未有，隆乾始流通。百千十万亿，愈多愈无穷。议者勿咎楮，楮有活国功。设楮贱如土，百物皆价穹。有司欲平之，其术未易工。□□化□外，市不为日中。譬如治危病，下计用火攻。公卿与文学，枘凿常不同。未论政然否，先观民咈从。当局久已昏，谢事归明农。莫献蒭荛言，徒怀芹曝忠。"}