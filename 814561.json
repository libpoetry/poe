{"id":"814561","title":"庚辰辛巳之间里中朋友之乐最胜百里之人恒聚于一而余与马勿庵实为之倡勿庵与余相爱既深乃至相求相怨延卿之去广东余具舟送之过辞勿庵无一言而别既行二十馀里苦不能释复回舟就焉欢出意外连宵达旦成诗甚多今存四首","dynasty":"清","author":"范当世","text":"风叶萧萧万马声，河梁送客倍心惊。连宵倦眼花俱暗，镇日空肠酒自鸣。别恨乍如云乱起，人才故与月同清。谁能便晓当前意，但有回舟缓缓行。当代欢然仗数公，不应谑笑更兴戎。无多佳日春秋在，可愧江流日夜东。难字相争聊复尔，奇文虽赏不为雄。正当搜索临歧语，那有前宵梦更同。马公昔反自王畿，忽动山中草木辉。才喜交亲连日长，君看故旧每年稀。千遭酒散谁非别，万里书来尽说归。念此深知天意惨，宵阑时有泪沾衣。便欲关门赋隐居，残年风雪定何如。吾师弟子宜谋道，今日穷愁始读书。日夕探杯聊感此，诸君但醉莫愁余。人生知已无哀怨，百事纵横皆此馀。"}