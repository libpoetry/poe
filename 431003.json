{"id":"431003","title":"金缕曲 乙亥立秋日，有事巴陵，与方宪武、朱汉爵、陈秋珉游岳阳楼、小乔墓、九华山诸胜","dynasty":"近现代","author":"刘鹏年","text":"崇馆征骖驻。喜金飙、送将秋到，乍消残暑。三五新知成小集，客里欢踪无数。更撩动、登临情绪。城上高楼几兴废，只烟霞、依旧湖心伫。天水接，片云度。道人指点埋香处。倚斜阳、冬青一树，玉颜黄土。萧寺钟声催梵呗，飞堕九天花雨。待商略、此间长住。却恐万方多难日，便岩栖、谷饮天终误。归有咏，月初吐。"}