{"id":"844942","title":"题梅花美人四首","dynasty":"清末民国初","author":"曹家达","text":"月明林下几相猜，䍡?微阴照水隈。曾是山家春酒熟，啭歌翠鸟夜飞来。东风罗幔捲斜曛，消瘦零香几度闻。一赋楼东朝市改，江妃清泪化春云。烟霏淡白最高枝，脉脉停停寄远思。别有风怀难下笔，寿阳宫禁晚妆时。仙人娟秀绝人寰，野水无心照影閒。却为词人苦相忆，冻云扶下九疑山。"}