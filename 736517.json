{"id":"736517","title":"长句赠云生即送其北归","dynasty":"清","author":"成文昭","text":"刘子富才何啬遇，性甘淡薄心平恕。兴勃勃然从我游，一载拘挛江上住。二月三月春正好，行歌被酒寻野趣。高峰寺里澹公园，桃花李花开几树。子规多事忽弄声，叫得刘郎要归去。断纨碎墨束巾箱，败毫剩稿缠无数。蚕丝麦穗酒旗风，如油滑滑江村路。秃尾驴子踏落英，模糊山雨垂杨渡。重来之约在秋暮，记得叮咛握手处。"}