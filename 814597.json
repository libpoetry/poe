{"id":"814597","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。","dynasty":"清","author":"郑文焯","text":"低唱暗香人，旧识淩波路。行尽江南梦里春，老兴天悭与。桥上弄珠来，烟水空寒处。万顷颇黎烂玉盘，月好无人赋。瑶步起仙尘，钿额添宫样。一闭松风水月中，寂寞空山赏。诗版旧题香，盛迹成追想。花下曾闻玉辇过，夜夜青禽唱。数点岁寒心，百尺苍云覆。落尽高花有好枝，玉骨如诗瘦。卧影近池看，露坐移尊就。竹外何人倚暮寒，香支和衣透。枝亚野桥斜，香暗岩扉迥。瘦出花南几尺山，一坞苍苔静。梦老石生芝，开眼皆奇景。大好青山玉树埋，明月前身影。一棹过湖西，曾载双崦雪。蹋叶寻花到几峰，古寺诗声彻。林卧共僧吟，树老无花折。何必桃源别有春，心境成孤绝。刻翠竹声寒，埽绿苔文细。四壁花藏一寺山，香国閒中味。对镜两蛾颦，想像西施醉。欲唤鸱夷载拍浮，可解伤春意。云叠玉棱棱，琴筑流澌咽。漫把南枝赠北人，陇上伤今别。秀麓梦重寻，泉石空高洁。台上看谁卧雪来，独共寒香说。初月散林烟，近水明篱落。昨夜东风犯雪来，梦地春抛却。最负五湖心，不为风波恶。笑看青山也白头，一醉花应觉。"}