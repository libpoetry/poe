{"id":"807674","title":"月中桂  咏丹桂","dynasty":"清","author":"陈维崧","text":"月姊妆成，向银河浅湾，自泻脂盝。红芳潋滟，早西风筛上，几堆金粟。绯衣梳裹好，乍卸却、厌禳妆束。偏罩秋篱外，望来绝似，雁背夕阳幅。累累绛绡微蹙。爱珑璁细缬，相间黄玉。枝头桂父，想夜来微醉，脸霞初足。仙翁颜渥赭，带笑睨、孀娥幽独。缥缈天香满，银蜍捣来丹臼熟。"}