{"id":"460246","title":"贺新郎　十月十四夜李正君兄枉存赋赠","dynasty":"当代","author":"卢青山","text":"我屋居蜗角。有幽窗、魈狐时叩，白云能捉。一坐浑如枯木也，听取深宵蟋索。但未怕、霜风颊削。去梦来尘皆无数，只堪堪认月为相托。便有泪，为笑夺。我兄衣衲千层葛。问青山、客真半夜，鸡真大恶？一把沧桑森两臂，看尔苔眉锈胳。捲一地、秋声凉薄。万感苍茫如朽叶，被斜风一语惊飞落。酒不必，眠不著。"}