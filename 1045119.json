{"id":"1045119","title":"寄太康知县周宣德","dynasty":"宋","author":"徐积","text":"冬之季月，月及上弦。太康书来，慰此皤然。并其成法，别为一书。敏而有术，使我嗟吁。考其大指，官之楷模。官守其约，事总其要。何弊不除，何隐弗照。如陛高台，俯视四旁。不持度量，是物可量。挈裘之领，提纲之纲。维简维能，维能维精。维精维思，维思维诚。既诚既明，既信既行。日有馀力，民亦閒暇。不肯顽恶，孰为欺诈。不出一符，不遗一力。或将尔车，或负尔穑。四境之内，如云坌集。一岁之事，先期以办。私无所扰，公无所患。至于盗贼，无处伏藏。情既暴露，脱身奔亡。吏案可空，刑书可阁。俾尔室家，既安且乐。岂唯太康，世蒙其业。凡百有司，皆来取法。勿毁其成，在彼后人。勿有所嫉，勿摇勿倾。如川斯流，勿窒其行。美哉太康，不负厥官。到官之日，坐席未安。所成者大，所及者远。何以加之，加于所勉。又何加焉，不倦于终。遗之无穷，智者之功。"}