{"id":"741598","title":"游摄山 其一","dynasty":"清","author":"姚鼐","text":"学道苦不深，尘扰辄有损。所赖行游趣，养真复吾本。况兹绝静丽，深谷抱重巘。始寻寺钟来，回视村径远。怪石倚涧兴，奇柯冒岩偃。幽日暖疏照，流籁逝忽返。偶接道人谈，世外情亦悃。久处山气寒，眺尽夕阳晚。鸟宿人语绝，暗响无一遁。圆月见松上，长影散偃蹇。邈当遗视听，于法求奥梱。达彼无生寂，见兹有物掍。岂必闭石窟，没齿食芝菌。"}