{"id":"689512","title":"秋怀","dynasty":"明","author":"吴允禄","text":"朝看花未稀，暮落已如许。四时有代谢，一雨变炎暑。山亭月皎皎，蟋蟀终夜语。凉飙集素襟，感彼机中妇。南山有乔木，采伐常丁丁。念此岁云暮，蹉跎竟无成。把镜昔黟然，忽已为星星。感叹不能已，晨曦照东荣。愿因归飞鸟，寄言勖友生。踌蹰复踌蹰，感此秋节至。群芳犹未歇，寂寂已如是。岂薄邵平瓜，东门苦无地。安得乔松子，遗我金丹秘。举翮乘风游，飘然入无际。古道诚寥寥，相思一何深。相思夫奚为，将以慰吾心。白日没西岭，须臾出东林。朱颜不复回，变幻徒相寻。缅彼意中人，一别竟沉吟。岂无安期子，聊尔奏徽音。银河耿夜光，竟夕临西牖。秋蝇虽复多，蹙蹙讵能久。不见绵蛮鸟，忽已辞衰柳。凉飕一已至，宿瘴复何有。殷勤命僮仆，策杖出林薮。致语头上巾，东篱迫重九。"}