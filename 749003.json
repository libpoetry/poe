{"id":"749003","title":"送从弟莼斋从军","dynasty":"清","author":"黎兆勋","text":"山川何处息戎马，儒冠不必谈风雅。驼天台下表难成，念我头颅非壮者。天末劳人怜汝才，慷慨挺出风尘下。十年浪走我真痴，季也能贤心自写。皖公山色清黄埃，李侯莫叟当世才。与我交游招不去，片帆看汝西南来。吾弟行踪不寂寞，我且为之歌徘徊。不见云中两鸣雁，分飞千里流音哀。男儿当为济世用，胆气不雄何异众。中兴诸将岂从容，所嗟悲愤缠云梦。相公襟抱真王佐，不日秣陵贼当破。汝今名隶相公军，举酒堪为行子贺。拨乱扶危须古豪，况今言路收刍荛。孔璋行矣莫自失，爱吾剑气凌斗杓。行逢故人问吟客，为道堪赋《平蛮谣》。"}