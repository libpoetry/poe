{"id":"921876","title":"独酌试药玉滑盏，有怀诸君子。明日望夜，月庭佳景不可失，作诗招之","dynasty":"宋","author":"苏轼","text":"镕铅煮白石，作玉真自欺。琢削为酒杯，规摹定州瓷。荷心虽浅狭，镜面良渺弥。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧、陈，问疾来何迟。呼儿扫月榭，扶病及良时。"}