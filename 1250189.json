{"id":"1250189","title":"简伯英伯筠见访雨留信宿","dynasty":"元末明初","author":"梁寅","text":"溪谷云昼合，东林微雨来。二友歘俱至，一见纾中怀。扫我茅茨室，为君缃帙开。上言风雅醇，下言艳歌谐。何以相淹留，清醑不盈杯。何以为远赠，愧无琼与瑰。煦风失坚冰，溪水流湝湝。归鸿正翱翔，浮鹥散参差。告我遽言旋，定省恒惧乖。懿此孝友心，令德善自培。愿为王国士，无愧北山莱。"}