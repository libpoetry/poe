{"id":"800809","title":"高斯亿为余画竹以诗报之","dynasty":"清","author":"查慎行","text":"画竹原从草书出，眼中孰是张芝笔？高生善书久绝伦，馀技兼为竹写真。自言亦用狂草法，颇觉游戏能通神。无诸城中少修竹，客舍连旬苦炎毒。赖君妙手补化工，为我一挥终十幅。幅终掷笔风雨来，野人疏爽心颜开。须臾雨止墨光湿，润入纸背生苍苔。老龙蜕骨瘦崛强，翠凤掉尾纷毰毸。魄雄气大腕力壮，尽扫筱簜皆凡材。忽然幻作铁钩锁，世有诚悬应识我。谓川千亩胸郁蟠，放纵精微无不可。文湖州脉继者难，后来独推王孟端。人间多画风中柳，珍重萧郎十五竿。"}