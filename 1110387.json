{"id":"1110387","title":"自崇仁趋新淦凡四夕乃至一寓道观三止僧舍皆留一夕而去赋小诗记之 三山寺二首","dynasty":"宋","author":"孙觌","text":"斜日半窗明，无人独掩扃。风铃时自语，雪柏老终青。立鹊参差见，微泉断续听。老僧浑不语，危坐卷残灯。异县久为客，穷途饱所更。对床云伴宿，曳杖月同行。到处身如寄，看山眼暂明。平生饮中趣，酒贱且频倾。"}