{"id":"159021","title":"郡斋对雪·节晚云虽暗","dynasty":"宋代","author":"宋庠","text":"节晚云虽暗，年丰气自嘉。乘寒初集霰，向夕遂韬霞。缓舞先萦洛，妍歌不待巴。无声来物表，一色共天涯。露失仙人掌，春惊驿使花。拂帘珠淅沥，装树玉查牙。护石云惭素，开楼月让华。海边鸥误客，辽左鹤迷家。粉液塘冰厚，琼苗陇麦斜。中邦盈尺喜，何必问龙沙。"}