{"id":"800378","title":"解仲长画十八学士图歌","dynasty":"清","author":"邵长蘅","text":"秦王虬髯一尺铁，提槊亲掴中原血。昼开天策群龙趋，诸公衮衮皆英杰。当时立本传画图，千载想像犹能识。我家此障解翁笔，宣和院体工设色。台榭渲染辉丹青，宫殿玲珑丽金碧。颇工人物良苦思，旧本摹拓开须眉。宫袍绯紫杂青绿，腰带挞尾纷悦垂。仿佛铜龙散讲后，昼迟行乐分曹偶。房公微笑杜公坐，投壶散帙无不有。就中一人落笔酣，细看恐是虞世南。其馀学士貌各异，峨峨列坐彯华襜。即论画马亦殊绝，奚驹十八森成列。银鞍金□高缠鍐，三匹翘足五匹啮。太液淡淡春风波，黄须奚官白罽靴。牵来十匹池上浴，丹鬃剪刷喷桃花。可怜人马争辉宠，凭轩坐久神逾竦。忆昔风尘际会初，君臣契合水与鱼。功成开府迨清暇，舂容翰墨非荒娱。只今朝野仍艰虞，时危整顿英雄需。抚图怀古心郁纡，书生岂有封侯颅。慷慨击碎玉唾壶，高吟《梁父》浮云徂。"}