{"id":"626114","title":"行路难","dynasty":"明","author":"黎景义","text":"君不闻阿娇女，有金买赋悟明主。又不闻王明妃，无金买画嫁胡儿。世人重利多反覆，纵有忠信将安施。囊中但得钱千万，天下何人不可欺。西归沧海波，东没黄云日。枯木有红英，色丝无白质。盈盈邯郸女，一夕嫁籧篨。凿凿江头石，题为合浦珠。离光栗烈坎流燠，鬼升紫微帝入狱。眼见鸱鸮啄竹实，空令鹑雀嗟枵腹。卯为儿父，酉为雠虏。翼覆鸳鸯，爪藏豺虎。青天自广，白眼谁亲。桃杏虽芳，不如嵩筠。行路难，难为传。踰淮橘枳北南变，三月鼠鴽蜚走悬。出门咫尺伤两足，我欲凌空行上天。"}