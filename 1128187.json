{"id":"1128187","title":"和白乐天二首写怀仍效其体","dynasty":"宋","author":"程俱","text":"莫把蓍龟更问天，向来心事已萧然。尘中惝恍常如失，梦里呻吟半不眠。三径松筠终问舍，五湖烟水不须钱。艾耆相去能多少，早拟悬车十五年。中台退食每逡巡，不向重华即浮因。岂但语言多少味，亦知才术不如人。五云华阙通闺籍，万顷烟波掷幽寻。旧游回首成春梦，太息凭谁写寸心。"}