{"id":"1237168","title":"静安八咏录三 陈桧","dynasty":"元","author":"钱岳","text":"上方双桧郁岧峣，不逐祯明玉树凋。云拥鹤巢溟海暗，火枯龙骨艮宫摇。深根入地应千尺，老干擎天已十朝。夜半木精听说法，昔年亡国恨都消。潮打弯埼半欲摧，老禅称土筑高台。旃檀林下谈经坐，舍卫城中乞食回。江月夜摇金篆冷，天风时散宝花来。惟馀石塔残阳里，长使登临过客哀。袁公筑垒吴淞口，废址犹存沪渎名。先驻孤军防险地，已胜痴将假阴兵。涛舂海岸喧鼙鼓，云合江天拥旆旌。豪杰不将成败论，千年青史见忠贞。"}