{"id":"290011","title":"惜馀春慢·饯春","dynasty":"现代","author":"郭则沄","text":"几日朱楼，东风如梦，数到销魂时候。香尘旧苑，粉本残山，谁省倚阑人瘦。犹是春前画廊，觅遍斜阳，翠僝红僽。问王孙归路，津亭篴罢，暮寒知否。还念我、弹墨鸾襟，沾香鸳帕，渐渐风情非旧。伤高有泪，怨别何心，坐数落花偏久。听到千山杜鹃，芳梦醒初，清钟催后。纵空帘重卷，绿阴如许，怎禁回首。"}