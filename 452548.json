{"id":"452548","title":"疏影 春痕","dynasty":"当代","author":"吴金水","text":"天台旧迹，祗乱红几点，愁损归屐。几度空回，篱下梢头，残香误惹蜂翼。当时轻与妖娆别，叹此际、芳踪难觅。但晚来，昔日汀州，鹈鴃远啼空碧。曾伴鞦韆笑语，那时细雨过，绳索犹湿。淇水兰桡，芍药诗笺，入眼都成追忆。可叹缤纷随逝水，剩袅袅、江城长笛。且向他，枝上黄鹂，问取异方消息。"}