{"id":"813029","title":"忆家园四首","dynasty":"清","author":"张问陶","text":"不安旅食响枯肠，忽忆郫筒酒正香。爨妇调羹频下豉，厨人烧笋佐持粱。味堪适口新巢菜，滑可流匙好蔗霜。却笑季鹰归较晚，天涯无事早还乡。纷纷桐乳正当门，簌簌梭鱼入馔黁。老绿一篱瓜易蔓，嫩黄半亩竹生孙。蕉舒大页翻墙角，菊散微芳护石根。饭罢倚林呼阿段，青红影里课鸡豚。桑巅日午有鸣鸡，春韭秋茄绿满畦。倚树偶然倾白堕，买花不用费朱提。得天尽爱閒桃李，落实难抛旧枣梨。逆料乡书无别语，寄声惟道子规啼。赁庑终须有数椽，何劳辛苦叹无田。猪肝累尹身难避，雀舌留宾手自煎。舍北条桑能取利，市南沽酒不论钱。旧巢宛在空回首，飞鸟依人亦可怜。"}