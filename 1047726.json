{"id":"1047726","title":"初创二山","dynasty":"宋","author":"沈辽","text":"左山丛古木，萦带多美竹。右山少平地，硱磳断苍玉。于此岂无竹，萧疏倚岩谷。上参九顶道，俯浸青溪澳。于彼岂无石，嵌崖大如屋。景业读书处，基构有遗躅。始吾购二山，何为不相属。中间古兰若，台观当山腹。岩洞九十七，龙蛇所潜伏。昔人作轩榭，高深寄林麓。我乃巢西崦，手自亲锄斸。青溪漫无际，岛屿相重复。雨馀山更佳，春流涨平峪。下瞰池阳市，修烟弄芬馥。大江天上来，淮山点眉绿。老夫岂无意，落日傲鸿鹄。东岭亦诛茆，小庵粗容足。六峰引南睇，九华势相续。白云与谁期，千载媚平陆。清旷无俗韵，修明资远目。去秋已种麦，今春复栽粟。野老岂余欺，东坡幸膏沐。二山谁与适，最与枯藤熟。相见讵无人，顾我真麋鹿。百年一瞬事，何暇知委曲。得此化馀年，不问君平卜。"}