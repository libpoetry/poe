{"id":"966321","title":"赠朱推","dynasty":"宋","author":"胡寅","text":"净绿环城亦何有，跳锦潜银不容取。尚馀翠盖拥红妆，两两三三早秋后。秋官公廨临池傍，结筠为筏开轩窗。落日轻风泛船好，欢呼取笑徒相望。忽闻报予酒初熟，亟往从之倾白玉。疏蝉有思曳长缲，寒露无声洗残燠。君才岂合州县劳，前云后晖家世高。一经不但有遗训，千古记注谈滔滔。新州州土烝岚瘴，从来只是居流放。于今多住四方人，况复为官气条畅。山肴野蔌应时须，真率相期久已渝。君今满秩稍淹此，牛刀又欲将鸡屠。嗟予衰谢人所去，晚交幸作年家遇。浮生聚首安得常，一笑倾怀亦难屡。莫辞瓶罄烛再然，异日重逢歌此篇。岁时岂忍无记述，明朝仲朔青龙年。"}