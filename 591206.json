{"id":"591206","title":"赋得蓬岛长春寄中丞林公","dynasty":"明","author":"欧大任","text":"蓬山冠三岛，瀛海渺八荒。清虚敞神居，鸾凤相翱翔。黄金为宫阙，白玉为室堂。琼蕤披藻搆，珠树列绮窗。扣阈彩烟飞，榜题丹曜光。灵葩丽曲戺，异药纷翠房。五芝浥露色，六草迎风香。中有神仙人，逍遥绿发长。服之丹霞衣，系以紫云裳。骖虬谒上帝，羽盖腾龙骧。徘徊阊阖间，嗽吸沆瀣浆。拜受三真术，永保四明方。从此游泰清，延年寿无疆。"}