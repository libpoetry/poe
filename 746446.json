{"id":"746446","title":"八月十四夜与刘兰心玩月贞元阁","dynasty":"清","author":"蒋蘅","text":"胜友争秋爽，明河让月辉。况当凉夜永，复此清兴滋。随事命杯酌，移坐面澄漪。掬手弄珠璧，俯身鉴幽姿。理感意如获，晤深语亦希。竹露兼萤炫，草虫答涧澌。微风林际来，萧萧吹鬓丝。曰归匪兴尽，怯此单罗衣。清光转恋予，欲去尚依依。殷勤苔上石，应惜良会稀。"}