{"id":"279311","title":"八声甘州·净社拈题，雨声，限韵","dynasty":"现代","author":"周岸登","text":"怪今宵到耳倍凄凉，春声变秋声。是劳人羁绪，啼妆远别，寻梦难成。响逗檐花落处，晕冷逼愁镫。隔雨红楼迥，欹枕江城。十载关河尘土，几素心剪烛，潇晦鸡鸣。带金笳铃索，相和似鏖兵。酒尊空、吴娘歌罢，定有人、和泪卜归程。昏连晓，向无眠里，两地同听。"}