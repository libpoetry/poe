{"id":"739682","title":"药王庙蟠松","dynasty":"清","author":"祝维诰","text":"入门忽怪天色暮，白日黯黮沈僧寮。仰头乃见松屈曲，落阴积翠森萧萧。石穴斜穿走孤干，檐牙低拂蟠深条。千年蛟螭斗窟宅，拿攫云雨长空摇。小者支撑大腾起，倔强不让相争超。之而鳞甲挟飞动，夜静惊避独足魈。春来霹雳疑变化，波涛漰湱吹旋飙。世间崖壑多大木，往往百丈凌丹霄。此松奇绝不上竦，元气回复屯山椒。偃蹇别具造物意，束缚岂由人力剽。托根得地荷神圣，轩农酿化阴阳调。斧斤摧折幸可免，霜雪饱经常不凋。引鸾巢鹤导仙驾，碧幢华盖来钧韶。应有芝苓结精液，安得采斸餐灵苗。"}