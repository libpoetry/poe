{"id":"686910","title":"哭殉难十公用前韵 太常磊斋吴公","dynasty":"明","author":"刘宗周","text":"何人后死骨先寒，二十年来梦里酸。错绣山河空一掷，注金身世打通盘。终嫌世事稽文信，不见东山起谢安。寄语悠悠沈醉客，男儿事业尽多般。台阁文章星斗寒，风期与俗异咸酸。回澜紫海皆通汉，照乘明珠只走盘。拟绝韦编年待假，争先殉节死逾安。读书所学知何事，蒙难坚贞尔许般。淮南一别竹斋寒，再拜班荆话屡酸。国难敢忘嫠妇纬，时危转忆菜根盘。身担风纪纲常重，节自平生学问安。白马岩前怀旧处，临风嗟叹有千般。肃肃丰裁亚相寒，匡扶九鼎和盐酸。欲存赵氏孤何处，枉泣公孙泪满盘。燕市赓歌留正气，鹿岩风景绍新安。可怜一木难支处，遗句犹惭沟渎般。阴雨萧萧道路寒，一回把袂一回酸。周情孔思联声气，忧国伤时共郁盘。十族止怜朋友在，九原谁问此心安。异时伊洛推人物，诚敬渊源似尔般。白日无光止水寒，臣心逾苦骨逾酸。时当阴雨忧方切，勉济云雷屯且盘。致主有心归一德，招魂无厉逐偏安。南都应是神游处，羊祜碑前泪万般。饱历风霜心骨寒，馀生返国事辛酸。六师不借郎官箸，一剑应加司马盘。哭拜鼎湖攀莫逮，魂依泉路体方安。时人早识杨忠悯，百鍊成钢仿佛般。燕市论交指岁寒，青青松柏望中酸。蚤腾汗血驹千里，骤折羊肠路几盘。国难伤心甘誓死，亲闱无计问宵安。王陵有母同归死，留与傍人话两般。铁干冰心古色寒，清癯犹自带儒酸。云中鸣凤先归汉，榜下惊鸿起渐磐。仕以教忠先教孝，生非求饱复求安。卞壶父子英风在，今古同情只一般。韦布家风姓氏寒，里中世守一经酸。中朝遇变惊涂炭，幽谷何心赋考槃。若个衣冠犹乞活，几时簪笏上长安。葵忱自昔倾阳处，廊庙山林岂二般。"}