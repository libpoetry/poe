{"id":"1219236","title":"沈孝孙孝感行，为谢医沈日新","dynasty":"元","author":"郑元祐","text":"吴东门，葑泥千顷曾无根。舟行滉漾渺无际，天水日夜相吐吞。太平日久、人烟聚落散布洲渚上，绳擉网罟往往成人村。沈仲说父、奉其高年之祖母，避喧却扫于此安晨昏。说也不惟、文行一如李令伯，零丁孤苦、形影相依惟此祖与孙。祖母今年九十岁，十年三蒙赐帛恩。孙扶母出拜君命，能无芳鲜列酒樽？阿奶喜欢、一一为孙加啖歠，便出泄泻腑脏如雷奔。耄龄久衰元气薄，数日不复欣盘飧。说忧形于色，苦形于言。东吴世医沈君日新父，与沈世契、如水有委则有源。新至切母脉，察母虚实寒与温。谓非药可疗，精凿曾经腊水浸，中有谷气可以回脾元。作麋饮母病良愈，说也乐甚，再拜谢新难具论。嗟哉说与新，时之人，孝如说、艺如新，皆可敦薄俗、厚彝伦。只今圣王敷五教、举逸民，一朝徵车轰动龙伯国，陈情有表应更语谆谆。新也上医国固有道，说也孝感、可以假上帝通神。明是谓同姓，不减骨肉亲。二子孝与艺，流布千秋春。"}