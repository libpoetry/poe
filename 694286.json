{"id":"694286","title":"杜阮看山","dynasty":"明","author":"陈献章","text":"曾于海上看罗浮，魂爽高飞未得收。一片好山还入眼，两巡瘦马更回头。青浮竹杪冈连峙，红浸花枝水曲流。君若卜居须卜此，涧边黄发是巢由。数家种竹已成林，共有平生下筑心。草木总偷春色早，云霞偏傍晚山深。莺声早赴山灵约，松盖先分地主阴。欲置一庵三级土，结趺高榻对南岑。"}