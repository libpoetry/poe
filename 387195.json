{"id":"387195","title":"念奴娇·戏咏红袜，调淇泉学使","dynasty":"清代","author":"樊增祥","text":"绣罗襟底，衬绯霞一抹、烟般月样。珠纽银镮金压缝，雪色柔肌轻障。背姆偷裁，嫌郎暗解，软煞桃花浪。那回初洗，合欢枝上曾晾。比似钿盒香囊，绣缠弓履，都付檀奴掌。想见瑶姬临欲睡，反搭红檀衣桁。入月光阴，浣纱年纪，最忆兜兜巷。明珰不寄，倚灯空自惆怅。"}