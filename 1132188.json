{"id":"1132188","title":"次韵谷口郑东子见寄","dynasty":"宋","author":"戴复古","text":"闭门觅句饭牛翁，囊有新诗不怕穷。十里梅花生眼底，九峰山色满胸中。不管家居四壁空，琢成佳句有神工。谪仙会有金銮召，莫道诗人命不通。相看俱作白头翁，出处规模自不同。我走江湖作狂梦，君能面壁课成功。一生飘泊客途中，扶技从人类百工。白首归来入诗社，犹思渭北与江东。吾乡自昔诗人少，委羽先生后有翁。坐客无毡君莫笑，云台有集继家风。自笑诗人多好酒，君能不饮任樽空。劝君莫倚醒醒眼，却笑傍人醉面红。"}