{"id":"1124384","title":"次韵田将仕年八十八岁作诗自喜三首","dynasty":"宋","author":"项安世","text":"东坡来饭辩才师，元祐真人宥密时。生长太平经战伐，浮沈薄宦寄喧卑。五朝遗老今谁在，万事当时恨独知。此世阅人如传舍，吾人安更用名为。铜驼陌上少年时，走马驱车远四畿。又见伏符明汉道，曾伤小雅咏周微。一生世路高和下，何恨人情瘠与肥。老矣胸怀百无著，自梳朝夕鬓毛稀。茅檐桑户落穷居，两眼犹能读细书。自说此生聊尔耳，亦知馀事竟何如。春云入眼元无迹，秋竹刳心久更虚。天与精神自难老，会看千岁跨龙鱼。"}