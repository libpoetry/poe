{"id":"741952","title":"题哥舒翰纪功碑","dynasty":"清","author":"吴镇","text":"李唐重防秋，哥舒节陇右。浩气扶西倾，英名壮北斗。带刀夜夜行，牧马潜遁走。至今西陲人，歌咏偏童叟。渔阳烽火来，关门竟不守。惜哉百战雄，奸相坐掣肘。平生视禄山，不值一鸡狗。伏地呼圣人，兹颜一何厚。毋乃贼妄传，借以威其丑。不然效李陵，屈身为图后。英雄值老悖，天道遘阳九。终焉死偃师，曾作司空否。轰轰大道碑，湛湛边城酒。长剑倚崆峒，永与乾坤久。"}