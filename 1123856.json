{"id":"1123856","title":"呈晦庵二首","dynasty":"宋","author":"赵蕃","text":"一纸书来遂隔年，江湖远地水连天。纷纷横路又逢此，凛凛岁寒嗟独然。学道终期世勋业，抄经暂了佛因缘。白头下士重来拜，依旧鸥汀鹭渚边。不上龙门五过秋，袖诗还是觅扁舟。胡然贫病祇如昔，听尔行藏随所由。未厌室人能我谪，故防知己作公羞。孟郊五十酸寒尉，想见溧阳神尚游。"}