{"id":"244693","title":"石州慢·京浙尘埃","dynasty":"宋代","author":"赵文","text":"京浙尘埃，闽峤风霜，不觉催老。封侯事付儿曹，懒把菱花频照。明光赋笔，那知白首山中，年年管领闲花草。叩角夜漫漫，问何时能晓。堪笑。空有传世千篇，正似病呻饥啸。欲傲王侯，早被王侯相傲。盖棺事定，即今老子犹龙，荣枯得丧浑难料。无酒不须愁，问黄花知道。"}