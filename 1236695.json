{"id":"1236695","title":"过天山周敬之席上和人韵二首","dynasty":"元","author":"耶律楚材","text":"沦落天涯数十秋，区区班笔早年投。采薇山下慵拈草，洗耳溪边懒饮牛。振武扬威难射虎，忘机绝虑不惊鸥。当年射策承明殿，未必轻轻输吕筹。憩马居延酒半醺，寂寥寒馆变春温。未能鹏翼腾溟海，不得鸿音过雁门。千里云烟青冢暗，一天风雪黑山昏。天涯幸遇知音士，子细论文共一樽。"}