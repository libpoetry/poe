{"id":"722636","title":"挽张宫傅","dynasty":"明末清初","author":"徐孚远","text":"高秋风雨落荒城，伏枕遥传天柱倾。报汉未能邀匹雁，系胡空自有长缨。七年大节凌霄上，千载英灵俟海平。闻道阖门皆殉难，恰如归去赴蓬瀛。一棹苍烟北海滩，年来何意更弹冠。名从黄阁真无事，心在青云岂自安。帝子再开新霸府，诸侯皆擅旧登坛。不须更向君平卜，欲去应嗟道路难。昔日投竿避地来，缘公数启到金台。郊居成赋先相示，赌墅行游屡许陪。每挹新型知雅量，常徵古事见清裁。一从门馆飘零后，欲放招辞愧不材。"}