{"id":"1127994","title":"和前送吴季永工侍韵二首寄宣城使君吴尚书叔永时季永尚留宣城郡斋","dynasty":"宋","author":"程公许","text":"对床有约二苏公，湖海何曾出处同。得似公家情缱绻，相看岁晚乐冲融。宛陵信是佳山水，公馆翛然若翠蓬。吏散不妨谈陆续，是非马耳射东风。词林巨擘久心降，万斛龙文只手扛。革履似因求见数，朱衣暂隔引前双。明当归辟翘材馆，想未能忘濯锦江。剩向云间笼白鹤，他年携伴读书窗。"}