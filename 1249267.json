{"id":"1249267","title":"剑池送人","dynasty":"元末明初","author":"戴良","text":"祖龙南狩年，拔剑当风立。慷慨逞雄心，斫石石为入。耿耿秋水光，棱棱铁花涩。杀气缠蛟螭，腥痕凛原隰。参差世祀移，寂寞威风戢。要离去不顾，湛卢见之泣。英图怅若兹，馀波眇谁挹？茂宰歘骞腾，军容何翕习。仗剑戍三边，斩首当几级。惟国养甲兵，有忾须讨袭。相期献馘归，此地共栖集。"}