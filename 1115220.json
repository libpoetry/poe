{"id":"1115220","title":"食鸡头子二首","dynasty":"宋","author":"杨万里","text":"江妃有诀煮真珠，菰饭牛酥软不如。手擘鸡腮金五色，盘倾骊颔琲千馀。夜光明月供朝嚼，水府龙宫恐夕虚。好与蓝田餐玉法，编归辟谷赤松书。三危瑞露冻成珠，九转丹砂鍊久如。鼻观温芳炊桂歇，齿根熟软剥胎馀。半瓯鹰爪中秋近，一炷龙涎丈室虚。却忆吾庐野塘味，满山柿叶正堪书。"}