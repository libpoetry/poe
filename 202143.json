{"id":"202143","title":"孔北海堂·卯金自中叶","dynasty":"宋代","author":"李廌","text":"卯金自中叶，已若子南周。阿瞒制威福，九鼎若缀旒。余子不复忌，多士例为仇。崭然见芒角，已坐锢与钩。谁知英雄彀，翻令作罝罘。假手陷正平，谑玩戮杨修。小慧尚必除，伟人那得留。凛凛孔北海，胸次包九州。倘令坐庙堂，大盗当寝谋。专诛及斯人，遂负壑与舟。当时同朝士，苟生盍包羞。身死名亦灭，白骨委山丘。先生虽千载，生气尚横秋。当时眼中意，付与一醉休。文人具文行，来作东诸侯。尚友天下士，复于古人求。作亭俯层城，持杯想风流。壁间妙著述，腾光昏斗牛。文存人亦亡，应从文举游。我生真碌碌，与世甘沉浮。思为坐上客，扬觯和南讴。无成老岩谷，哀哉空白头。"}