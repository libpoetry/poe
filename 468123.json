{"id":"468123","title":"浪淘沙 潜园初夏杂兴","dynasty":"当代","author":"魏元旷","text":"阶下草初薰。好鸟时闻。一窗春梦去无痕。昼日渐长风渐暖，篱落閒门。田野绿秧分。桑暗停云。十年重与卧江村。夏浅胜春谁解得，儿女纷纷。菘芥已成齑。韭剪仍齐。东篱瓜架豆棚西。新竹寒花初种菜，各自分畦。鸦觜试芹泥。生事锄犁。绿杨阴里白沙堤。惆怅旧游浑莫忆，忆着都迷。连日雨风多。气损清和。青钱叠叠篆苔涡。满架残书慵不理，沈睡槐柯。依约硕人薖。永矢如何。阴阴乔木远山阿。望里寒烟千片湿，几片横拖。云破晚星疏。花暗庭除。天垂旷野月来初。昏黑中多交午影，四面棂虚。寂寞子云居。半亩刚余。旧时作赋比相如。深夜梦回茶灶棱，剩箸丹书。"}