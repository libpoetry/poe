{"id":"687671","title":"昭君五首","dynasty":"明","author":"孙蕡","text":"莫怨婵娟堕虏尘，汉宫胡地一般春。皇家若起凌烟阁，功是安边第一人。晓来毡帐理铅华，对镜偷怜复自誇。如此玉颜君不顾，更从何处选良家。阊阖龙鳞开玉陛，嫖姚马影度旌旗。谁怜汉道升平日，是妾漂流薄命时。回使殷勤莫寄辞，君王此去苦相思。容华自昔能倾国，只为风沙远别离。玉颜啼泪湿胡沙，东望长安不见家。月满穹庐愁似海，强将心事付琵琶。"}