{"id":"487329","title":"蜃楼歌","dynasty":"明","author":"成鹫","text":"天空海阔波不兴，浴日浴月百宝生。海滨老人双眼明，昨宵仰见营室星。帝命海若修乾城，六丁六甲胥效灵。骑箕传说版筑鸣，吴刚伐柯声丁丁。扶桑若木为栋楹，龙宫珊瑚装画屏。天孙云锦交疏棂，空中楼阁随目成。千尺百尺通杳冥，瑶台璇室差可京。玉堂金马意所轻，便欲埃风予上征。排闼直入掉臂行，云霞接足飞腾腾。俛视下界如苍蝇，终朝仆仆昏不停。随人啄腐还吞腥，焉知大鱼化为鹏。六月一息九万程，何时与尔徙南溟。伫立久视中屏营，天门乍阖鸟西倾。繁华寂寞如转睛，重楼复道归太清。中星熠熠云英英，谛观乃是大蛤精。鼓吻吐气成幻形，老人自歌还自听。鼋鼍睡熟唤不醒，醒来但见桑田变沧海，高岸为谷深为陵。迷楼绮阁今何在，铜驼荆棘分纵横。乾城终古长如此，何须东海访蓬瀛。"}