{"id":"139871","title":"西郊访梅约李提刑李参政八客分韵得尔字","dynasty":"宋代","author":"魏了翁","text":"荒烟散牛羊，落日下城市。天寒万木脱，岁晏群动弭。西郊有孤芳，独唤春事起。幽光耿参月，清艳明野水。欲开未开时，似语不语意。或疑春较迟，的皪尚霜蕊。谁知春风心，浑在阿堵里。洞霄逍遥公，九陇花月使。领客居上头，蹇予亦婪尾。颇怀去年游，岁月如许驶。悠悠竟何成，总被物化使。索酒浮大觥，歌商曳穷履。真意浩无穷，作诗聊复尔。"}