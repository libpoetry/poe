{"id":"1120189","title":"和子瞻沿牒京口忆西湖寒食出游见寄二首","dynasty":"宋","author":"陈襄","text":"乞得湖山养病身，花时曾共忆行春。嘤鸣幽鸟还迁木，觱沸清泉复采芹。皂盖寻芳丘有李，綵楼观戏巷无人。锦袍公子归何晚，独念沟中菜色民。春阴漠漠燕飞飞，可惜春光与子违。半岭烟霞红旆入，满湖风月画船归。缑笙一阕人何在，辽鹤重来事已非。犹忆去年题别处，鸟啼花落客沾衣。"}