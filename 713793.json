{"id":"713793","title":"龙门健儿行","dynasty":"明末清初","author":"屈大均","text":"龙门健儿身手强，绵木为鎗三丈长。三人持一绵木鎗，风旋电转谁能当。进四尺兮退四尺，挑起人马半空掷。朔骑干群丧精魄，前锋夹以竹篙锥。三丈不足二丈馀，藤牌絮被滚如珠。三眼鸟鎗洞铁甲，绕指郁刀随捲舒。憔铜锋镝涂毒药，猛虎中之仅三跃。用短尤能精用长，纵横击刺千军却。往日勤王义气作，文烈张公恣挥霍。大小百战似雷霆，长驱几欲空沙漠。"}