{"id":"504331","title":"鸿门舞剑歌","dynasty":"明","author":"李昱","text":"鸿门大将辉重瞳，虎视六合无英雄。当时灞上隆准公，摧眉俛首趋下风。青蛇光寒射尊俎，酒酣拔剑为谁舞。一舞范增身若云，再舞张良面如土。神锋慄魄可奈何，唤取楚人歌汉歌。当筵对舞张羽翼，红烟紫电相荡摩。须臾舞罢沐猴悦，亚父翻成背流血。玉玦不灵玉斗裂，楚汉雌雄从此决。"}