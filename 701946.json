{"id":"701946","title":"移家小虞浦上二首","dynasty":"明","author":"龚诩","text":"清风明月小虞滨，鹤发萧萧一老身。自信胸中无一事，得居林下作閒人。无钱无粟未妨乐，有酒有书谁道贫。满野閒花并野草，无非都是自家春。岁晚移家寂寞滨，茅庵一个仅容身。昔为风月旧交友，今作溪山新主人。白发被肩浑忘老，清霜到骨不知贫。年来学得邵康节，拍拍满怀都是春。"}