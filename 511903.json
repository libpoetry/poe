{"id":"511903","title":"过歌风台","dynasty":"明","author":"童轩","text":"望夷宫中箭如雨，芒砀山前五云起。沛公提剑走咸阳，百二河山属真主。乌骓已逝走狗烹，威加四海来故乡。台前父老奉觞寿，酒酣激烈歌声长。高皇龙去台应朽，猛士何人四方守。落日悲风动地来，萧萧但见台前柳。岂不闻姑苏草长游糜鹿，铜爵年深野狐哭。唯有陶唐三尺阶，千载人思太平福。"}