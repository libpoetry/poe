{"id":"695184","title":"田园词四首","dynasty":"明","author":"林大钦","text":"物外田园堪寂寞，云中鸡犬称人閒。蓬莱深浅何须问，笑指乾坤阖辟间。谁信人寰别有天，青萝白石思绵绵。细扫落花吟白日，更邀长老话桑田。休向菩提学问禅，林泉风月自娟娟。但吃笋根清五蕴，不知何处是真玄。卉巾薜服遂初衣，饥食倦眠冥是非。身到羲唐浑不改，时凭真宰度稀微。"}