{"id":"669052","title":"送海滨公八十诗","dynasty":"明","author":"沈鍊","text":"佳日湛清俎，北堂弦管多。侍子奉鸠杖，国老意皤皤。冠盖溢街衢，尊俎四座罗。列帛等丘山，倾酒若江河。齐童三五行，挟瑟振安歌。流云转长袂，陈舞屡婆娑。俯仰凌七盘，飘摇切阳阿。歌舞讵云毕，高宴方嵯峨。凉秋白露垂，芳飙动池荷。瞩此帝城隅，甲第驰鸣珂。皇路穆清尘，庶僚愿如何。玉树齐万年，千秋沐恩波。"}