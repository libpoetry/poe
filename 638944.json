{"id":"638944","title":"斋居感兴二十首 其七","dynasty":"明","author":"林光","text":"春秋议不辩，秘旨如缄封。大雅久沦寂，蔓草委王风。羲爻落俗占，孰与原吉凶。硕果不复实，但见枝叶崇。岂无匣中剑，神光射苍穹。伊谁力剪削，徐收精一功。青史揭纲维，未尽与夺公。帝秦帝隋晋，篡恶或未容。操戈频入室，侃侃临晦翁。青天白日下，岂受寸云蒙。"}