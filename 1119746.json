{"id":"1119746","title":"鹧鸪天","dynasty":"宋","author":"陈造","text":"闲去街头赏大花。翠帷珠幰护豪华。西真宴罢群仙醉，千尺黄云错紫霞。团粉黛，闹箫笳。使星躔处驻灵槎。定知今夜游仙梦，不落西京姚魏家。遍赏扬州百种花。因循忘却鬓苍华。客闲惯刻分题烛，坐久还生醉眼霞。催掺鼓，趁鸣笳。未应回首问归槎。清明寒食风烟地，判到今春不著家。醉阅东风百种花。醒来长悔误随车。须知绿幕黄帘底，别有春藏姚魏家。空想像，剩惊嗟。梦云从此漫天涯。二年得趁花前约，潘鬓缘愁恐更华。"}