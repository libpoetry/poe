{"id":"886304","title":"寿程彦彪签判乃翁","dynasty":"宋","author":"阳枋","text":"黄钟宫动夏秋分，夜来一雨如倾盆。炎云洗尽金天浑，老人星见程家门。老人降生叙南村，昔日闻名今共论。耆英侍坐聆嘉言，八窗玲珑笑语温。千载一朝逢漆园，夹拶小涧开窗轩。云鸡月犬闻朝昏，衰情晚态常相存。翠竹紫凤高腾骞，梧枝袅娜栖雏鹓。琴弹碧玉箜篌蕃，炉养白砂贤弟昆。胎仙三叠舞翩翻，玉液九转朝昆崙。沆瀣为饮霞为餐，菊酒酌客香盈樽。欲随枕石漱潺湲，只恐鼎养归天阍。九老图中姓字尊，月倦指点诗轻扪。莫学刘阮穷溪源，尽教亲见眼前七世森仍孙。"}