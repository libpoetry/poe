{"id":"1082095","title":"赠刘升卿","dynasty":"宋","author":"刘才邵","text":"五季词格卑，一往遂不转。势如屋将摧，难用一木牵。国家复古初，出力赖诸彦。探元测天心，撷秀空芳甸。气质既雄浑，采章复葱茜。炳焉同三代，风雅追未变。旁收稗官说，笑䐑时一荐。岂将虾蚬盘，尽易鼎俎膳。后来失其源，多以怪相眩。观涛遗巨浸，爱此一沤漩。芝兰向芜没，萧艾方蔓延。顾岂无可观，致远恐非便。方今从雅道，英俊争就选。当有紫鸾音，一洗时禽啭。吾宗富清制，金璞饱镕鍊。高轩肯见临，大轴获初见。盈前森欲动，贪读不知倦。吴歈斗妍媚，楚些发哀怨。暗芳啼晓露，白月垂秋练。肃肃天庙仪，迟迟洞宫宴。建标凌倒景，胜气来酣战。古人用意处，窥闯应已遍。不然新诗中，安得众体见。从来绝妙处，经眼不容眴。歘起追其踪，险若挽飞电。岂容随俗好，展转就萦缠。公当英少年，笔力十分健。更期策高足，勿受尘泥溅。一朝奋馀勇，名埸谁敢擅。扬光云霓上，声价弥海县。方知掣鲸手，不足临渊羡。"}