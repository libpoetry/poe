{"id":"1214163","title":"羸骥行","dynasty":"元","author":"周权","text":"高秋吹霜沙草衰，駉駉牧野无龙媒。伶俜羸骥空伏枥，长秸短豆随驽骀。筋耸脽高眼如井，月冷沙空徒顾影。飒辣长嘶万里心，雄姿困顿无由骋。乃知天闲十二屯如云，龙膺豹股八尺身。蹴翻青云振绿发，金羁照耀皇都春。朝辞天山暮碣石，飞电流云迈无迹。风吹欲轧拳毛騧，意气能倾照夜白。短衣奚官霜虬须，圉养刍粟多遗馀。绝怜羸骥不满腹，剪刷犹可同驰驱。我欲进之嗟远道，神全形枯难自好。按图举世识骊黄，怀哉骏骨秋风老。"}