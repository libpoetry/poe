{"id":"751343","title":"铜鼓钗歌","dynasty":"清","author":"王诒寿","text":"银蘤一尺绀龙角，翠漫镂金?钿萼。海南女儿颜如霞，不向东风曳珠索。玉螺花鼓青盘雷，碧璎鹅锦连臂来。钗光摇摇彭声起，手撒春星颤鸾尾。洞堂一曲蛮花香，犀床不动双鸳鸯。毡裘都老红酪浆，堕霞簇簇珊瑚囊。何年飞来逐龙子，古井沈沙土斑紫。芙蓉怯玉兰云垂，金虫欲缀愁蝉丝。且铺舞锦呼吴儿，娇鼍促叠催《柘枝》。"}