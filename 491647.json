{"id":"491647","title":"莫逐燕","dynasty":"明","author":"刘崧","text":"莫逐燕，莫逐燕，燕子清高不寒贱。一生自在食飞虫，不啄稻粱看人面。常年托巢城市中，文杏梁深杨柳风。乱来华屋已尘土，还访茆檐新主翁。主翁村居事耕作，种树绕庐延鸟雀。朝朝驱燕出门去，怕见衔泥座中落。燕子驱去还复来，喽喽告诉声低回。巢成不碍主门户，年年去来解相顾。不如林间雀与鸟，养成众雏剧如鼠，食汝场上禾与黍。"}