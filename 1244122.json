{"id":"1244122","title":"题萧质所藏终南雪霁图","dynasty":"元末明初","author":"郭钰","text":"玉龙衔烛晴光吐，怪底空檐响残雨。南山一夜服还丹，沧浪之水总如故。公子昨朝愁出户，锦袍围春醉歌舞。赤脚老樵拾断薪，画史何由得深趣。早梅回煖动精神，冻雀翻丛动毛羽。笔端生意开纨素，恍然不计寒宵苦。泥滑迢迢江上路，行客茅檐不少住。世间捷径渺何许，已有扁舟候江浒。隔浦长桥似灞陵，何如著我骑驴去。黑貂拥醉诗思多，明日归来为君赋。"}