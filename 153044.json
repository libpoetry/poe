{"id":"153044","title":"诅蚊·公舍踞阴溝","dynasty":"宋代","author":"贺铸","text":"公舍踞阴溝，维蚊得所在。朝昕减志迹，曛暮相期会。挟是党与繁，岂资躯力大。饥心过狼贪，毒喙甚蜂蛰。侜张巧中人，勇悍将何奈。贫无绡葛裯，拙计燃萧艾。徒自取熏蒸，举家更嚏咳。烟销尚鼓箑，夜久禦益懈。坦腹恣交攻，烦养如搔疥。神疲复萝悸，少不容清快。如何造物工，种此生民害。安得长风驱，投诸四荒外。断之严霜诛，併命不可贷。丑类偿一遗，馀孽行当再。"}