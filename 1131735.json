{"id":"1131735","title":"漫成","dynasty":"宋","author":"綦崇礼","text":"生平雅志在林溪，故里尘昏未定栖。晚向琼台谐问舍，喜当淮塞罢鸣鞞。出郊剩喜园亭胜，策杖应须酒榼携。随意一觞兼一咏，醉言无次亦无题。书迷今古懒不读，樽列圣贤时一中。顾我本无当世志，爱君真有古人风。赐环忽恐归期促，放盏常嗟乐事空。山鹿野麋便茂草，凤凰终合止梧桐。"}