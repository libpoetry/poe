{"id":"113588","title":"送焦浚明","dynasty":"宋代","author":"黄庭坚","text":"西瞻岷山兮东望峨眉，锦江清且涟漪。地灵山秀诞豪杰，来入中州振羽仪。相如傲万物，子云穷一经。黄金卖赋聘私室，白头大夫不公卿。穷阎卜肆闲，十步一豪英。竟无人识李仲元，不可屈致严君平。四君德音闭黄壤，只今垄头松柏声。我住叶公城，常如井底坐。不谓焦夫子，闻风肯来过。焦子初见我，如兰生幽林。春风为披拂，始得香满襟。中怀坦夷眉宇静，外慕淡薄天机深。花开鸟啼昼寂寂，酒阑烛明夜沈沈。人皆扶牵烂漫醉，子更把书求本心。二年与灯火，琢子之玉链我金。焦夫子，我以陋邦无人把书策，邂逅逢君得三益。胡为弃我忽远行，手捧嘉阳从事檄。焦夫子，君起为我舞，我其为君歌。君方跨马涉远道，湖外地少山川多。霜秋摇落天日远，西风翻翻水惊波。一筵谈笑遂相失，两地离愁各奈何。焦夫子，酒行君定起。此杯须百分，少别遂万里。归寻所种树，应已数千尺。试照嘉阳水，君发犹未白。古人不朽事，所愿更勉力。别後相逢岂在言，拭目看君进明德。"}