{"id":"1071374","title":"阻风雨辟邪渡寄王仲成","dynasty":"宋","author":"汪藻","text":"渡头急雨鸣森木，木杪颠风飞大屋。没腰寒水稻生芽，满眼青泥车折轴。山行值雨舟值风，穷愁日日烦天公。不如归卧涧壑底，世事一扫春花空。别君两年重此别，喜君胸次浑冰雪。拟将身作贾胡留，无奈事如空鸟灭。挽我不回君怒嗔，交情把玩转清新。相随百里还相见，只有西山似故人。"}