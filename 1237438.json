{"id":"1237438","title":"南田耕舍","dynasty":"元","author":"黄镇成","text":"跨鹤来寻处士家，迢迢空翠隔烟霞。山童揖客松边坐，却背春风扫落花。山下云收宿雨凉，一溪流玉自宫商。松阴满地苔花湿，坐对炉烟白日长。行到长松野水间，吹箫石上不知还。岚光已重衣裳冷，自扣岩扉月满山。松下携镵采茯苓，一山红叶正纵横。因留石上云生处，又听冰崖泻瀑声。"}