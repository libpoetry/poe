{"id":"775382","title":"春初种藕池中久不出叶后稍稍出而不繁以为花已无望矣五月间忽发两枝皆红色一枝中含双朵如并头然一则中分三萼形类品字瓣皆表大而里细色则外浅而内深苞裹重叠跗鄂分明曩所罕见诗以纪之","dynasty":"清","author":"胡承珙","text":"江上多芙蓉，胡为汎瀛海。迂哉任公子，坐钓知几载。六鳌骨已霜，蓬莱竟安在。小池深尺馀，枯萍黏礧磈。汲井疏清泉，种藕将有待。经月无田田，颇疑圃师绐。徘徊重裴?，得叶吾不悔。讵知晓镜中，两枝茁蓓蕾。绛裙足连跗，缃苞玉三采。翡翠巢双栖，鸳鸯翼交綵。伟哉造物者，殷勤意无怠。默识种花心，事半偿且倍。我无锦十重，又乏珠百琲。惟应遂初衣，芰制纫兰茝。旁观见未曾，异种得毋乃。花样竞翻新，一笑付真宰。回看修竹林，四序色不改。"}