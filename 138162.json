{"id":"138162","title":"南獠·洪宋区夏广","dynasty":"宋代","author":"欧阳修","text":"洪宋区夏广，恢张际四维。狂孽久不耸，民物含春熙。耆稚适所尚，游泳光华时。遽然摄提岁，南獠掠边陲。予因叩村叟，此事曷如斯。初似却人问，未语先涕垂。收涕谢客问，为客陈始基。抚水有上源，水浅山嶮巇。生民三千室，聚此天一涯。狼勇复轻脱，性若鹿与麋。男夫不耕凿，刀兵动相随。宜融两境上，杀人取其赀。因斯久久来，此寇易为羁。鼠窃及蚁聚，近里焉敢窥。势亦不久住，官军来即驰。景德祥符後，时移事亦移。四辅哲且善，天子仁又慈。将军称招安，兵非羽林儿。龙江一牧拙，逻骑材亦非。威惠不兼济，徒以官力欺。智略仍复短，从此难羁縻。引兵御甲岭，部阵自参差。锋镝殊未接，士卒心先离。奔走六吏死，明知国挫威。自兹贱声震，直寇融州湄。县宇及民庐，毁荡无孑遗。利镞淬诸毒，中肤无药医。长刀断人股，横尸满通逵。妇人及孳产，驱负足始归。堂堂过城戍，何人敢正窥。外计削奏疏，一一闻宸闱。赫尔天斯怒，选将兴王师。精甲二万余，猛毅如虎貔。剑戟凛秋霜，旌棨闪朝曦。八营与七萃，岂得多于兹。外统三路进，小敌胡能为。前驱已压境，後军犹未知。逶迤至蛮域，但见空稻畦。搜罗一月余，不战师自罢。荷戈莫言苦，负粮深可悲。哀哉都督邮，无辜遭屠糜。哓咋计不出，还出招安辞。半降半来拒，蛮意犹狐疑。厚以缯锦赠，狙心诈为卑。戎帐草草起，贼戈蹑背挥。我聆老叟言，不觉颦双眉。吮毫兼叠简，占作南獠诗。愿值采诗官，一敷于彤墀。"}