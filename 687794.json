{"id":"687794","title":"次韵余秀才","dynasty":"明","author":"庄昶","text":"门墙不外千桃李，涧谷谁甘一蕨薇。足底烟霞宜我未，竹间香采是梅非。云开万里天无意，海放孤槎我有归。阁寄紫虚年五百，铁筇扶路此通微。到我连篇都月露，疑人有策颂岩廊。齿牙不薄红绫饼，风月宜归紫锦囊。黄鹤高登知后念，朱陵今话记前忘。儒家莫悔生涯薄，舍下诗书墙下桑。"}