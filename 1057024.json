{"id":"1057024","title":"希鲁奉议四兄生日","dynasty":"宋","author":"毕仲游","text":"画工画青松，惨淡千年姿。辽鹤俛不啄，又有龟如綦。丈人坐中间，白发衣帔?。云是东方宿，来为寿者师。再拜致此图，惟兄能似之。骨强老于松，心静灵于龟。形健瘦于鹤，自与长年期。从来事丹灶，得道今已迟。定应图上人，适照生之时。富贵虽常情，在兄奚足为。王侯金满堂，不义乃滓泥。岂如食旧德，朝冠与朝衣。况复源流远，后昆未可知。好看学行者，恐是麒麟儿。"}