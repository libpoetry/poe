{"id":"205294","title":"宣妙坟院古柏","dynasty":"宋代","author":"卫宗武","text":"古来乔木产墓宅，新甫之俦匪凡质。风梳雨沐三百年，耸壑昂霄过千尺。孤标屹立独擎天，繁柯偏重常倾日。苍皮剥落节理坚，挺挺长虬初蜕骨。我来屡见此崛奇，摩挲老眼增双碧。吁嗟松槚几迁易，拱者芟夷新者茁。青青惟此贯四时，物换人非饱更历。栽培意有天地根，不然守护资神物。须知硕果不徒存，天佑吾宗当默识。公侯复始此其符，衮衮人英须辈出。伟才未许万牛挽，香叶拟留孤凤集。千秋要与此山存，世世宗盟共封植。"}