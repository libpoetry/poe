{"id":"1120220","title":"满庭芳","dynasty":"宋","author":"陈瓘","text":"扰扰匆匆，红尘满袖，自然心在溪山。寻思百计，真个不如闲。浮世纷华梦影，嚣尘路、来往循环。江湖手，长安障日，何似把鱼竿。盘旋。那忍去，他邦纵好，终异乡关。向七峰回首，清泪班班。西望烟波万里，扁舟去、何日东还。分携处，相期痛饮，莫放酒杯悭。淮叶缤纷，江烟浓淡，别尊同倒寒晖。未逢春信，霜露惹征衣。往事元无是处，无须待、回首知非。春鹃语，从来劝我，常道不如归。家山，何处近，江楼帘栋，夕卷朝飞。问西江笋蕨，何似鲈肥。且置华胥旧梦，忘言处、千古同时。君知我，平生心事，相契古来稀。"}