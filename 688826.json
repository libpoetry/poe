{"id":"688826","title":"晋阳怀古 怀卜子夏","dynasty":"明","author":"何乔新","text":"龙门崇且秀，间气钟名贤。卓哉卜氏子，允为群彦先。讲道师元圣，颜冉同周旋。序诗发微旨，传易探幽玄。岂惟富文学，垂训多格言。悠悠千载下，斧屋尚岿然。我欲薙荒秽，采蘋荐寒泉。九原如可作，愿言为执鞭。炎光日以曀，群阉弄王纲。忠贤弃野泽，憸狡登岩廊。李范秉清论，侃侃扶天常。岂知稽天浸，一苇讵能航。夫子明且哲，允为万夫望。匪夷亦匪惠，相时慎行藏。终然脱奇祸，冥鸿恣高翔。瞻乌止谁屋，感此怀悲伤。中郎发潜德，千载扬休光。黄星烂长空，汉社倏已屋。高皇有贤孙，慷慨志恢复。桓桓寿亭侯，佐佑共驰逐。紫髯劲如铁，面色类赪玉。破操遂收荆，虏璋载开蜀。襄樊陈鱼丽，黠寇势日蹙。天意不可回，临沮竟颠覆。生为万夫雄，死义不为辱。英爽原不亡，鞭霆驾云毂。至今海宇中，馈奠竞尸祝。嘉殽荐羔豚，桂醑清且馥。吕蒙今何如，馁鬼啾啾哭。洙泗启道统，绵延及孟轲。轲殁圣绪绝，兹道寝以讹。河汾有名儒，志道心靡它。礼乐事探讨，诗书重研磨。董薛与王魏，从游共切磋。上希绍绝绪，下欲障颓波。续经虽云僣，格言亦已多。云何未学士，持论纷诋诃。欲知经世心，东征有遗歌。华清春昼长，羯鼓声方竞。铁骑来渔阳，翠华遽西幸。郭公真雄才，仗钺事戡定。北征扫欃枪，东讨戮枭獍。回鹘请受盟，吐蕃夜奔迸。从容进退间，顺人且安命。奸阉亦革面，洒涕起深敬。汾阳启茅土，宠眷一何盛。安危系一身，夷夏知名姓。中兴多英贤，福履谁能并。茂绩纪汗青，千秋尚辉映。晴壑凝黛色，寒溪漾澄流。眷昔阳谏议，韬光此夷犹。贤声彻黼座，徵诏来林丘。遂辞鹿豕群，去与鹓鹭游。谓公当謇謇，而公但悠悠。青蝇忽止藩，贤相投荒陬。公乃叩阁争，累疏不自休。精忠贯皎日，劲气凌清秋。白麻不果降，憸佞恚且羞。公殁数百载，士风日以偷。旖旎荃与蕙，兹焉化为茅。朝阳无鸣凤，立仗多骅骝。思公不可见，怅然抱孤忧。淮西有猘犬，狂吠何狺狺。庙谟方致讨，噬齧及四邻。晋公秉旄钺，出顿激水滨。铁骑既萧萧，檀车亦辚辚。颜愬争效捷，古通敢逡巡。元凶卒就戮，宠锡何来频。归朝赞大猷，谠论常訚訚。青蝇纷来集，皇甫亦何人。奉身归绿野，诗酒陶吾真。列阃仰旧德，四朝推宗臣。高步姚宋后，谁能继芳尘。我歌平淮雅，清泪欲沾巾。亭亭潞公轩，膴膴翼城县。公昔宰县时，琴觞此游衍。泉石清且幽，芳林亦葱茜。一朝秉钺轴，德望膺殊眷。建储耻言功，被劾不自辨。管钥司北门，旌麾靖东甸。庙堂殊雍容，士庶自欢抃。伟哉社稷臣，百世能几见。平生仰高风，览物增遐眷。典刑邈难觌，俯仰泪如霰。瑶台何巍巍，涑水亦瀰瀰。我公独何之，空堂遗剑履。念昔熙宁初，事事稽周礼。新法纷如毛，旧基寖以圮。公时居洛师，容与花竹里。朝披嵩阜云，夕钓伊川水。宣仁始临朝，翻然为时起。惓惓抚疮痍，汲汲除莠秕。坐令憔悴民，复见雍熙理。胡为厌氛浊，溘然骑箕尾。忠清与粹德，令闻传不已。嗟予生已晚，高山夙仰止。稽首遗像前，酌泉荐芳芷。淮甸狼烟昏，銮舆欲南避。群公奉头窜，肯为宗社计。英英忠简公，谈笑却边骑。六飞一临江，将士争奋励。蕲王既北首，魏公亦南至。敌帅失色归，逆豫亦潜逝。王室再造功，当时谁与二。孽秦忽登庸，力主和戎议。遂令社稷臣，白首投荒裔。妖鳄鼓腥涛，海酋扬赤帜。遗表何琅琅，初心犹不替。公殁才百年，吴宫已芜秽。董泽有遗祠，岁时荐椒荔。骑箕倘来归，怊怅仍增欷。"}