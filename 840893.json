{"id":"840893","title":"临江道中杂咏","dynasty":"清末民国初","author":"金武祥","text":"入春雨不止，日日苦阴冱。万山吼瀑泉，并作一江注。洪溜争暄豗，滔滔驶奔赴。况逢两崖间，束缚激其怒。巨浪涌如山，乱石矗如锯。嗟余趱客程，扁舟独上溯。非藉牵挽劳，讵得移寸步。猎猎北风寒，快哉一帆助。风水两相争，而我竞飞渡。浪花溅征衣，啸傲亦成趣。笑指下水船，停桡君且住。茆茨四五间，何年在山麓。溪流环其前，四围尽松竹。浓绿渍不分，野桃红一簇。淙淙田水声，依稀奏琴筑。斜阳忽穿林，归云时拥屋。孤彴颓还支，淩竞过黄犊。新涨偶侵门，鹅鸭争向浴。老渔得纤鳞，换酒往来熟。禽鸟亦忘机，飞鸣安饮啄。此中有佳趣，萧然远尘俗。自叹世网撄，频年苦拘束。停舟适相值，乡心顿枨触。何日返江村，幽居遂耕读。名利等浮沤，一笑万事足。"}