{"id":"569089","title":"同内外守备参赞诸公大阅有述","dynasty":"明","author":"王世贞","text":"高皇荡八荒，金陵为帝畿。带甲五十万，寓宇摄神威。军实虽徙燕，师名故不移。留守握中权，今晨大合围。矛刃相戛札，四牡何騑騑。炮火击迅霆，旭日煜旌旗。壮夫前献伎，丸钩纵横飞。射士不虚发，一镝贯两豨。酒酣方陈赏，缯彩溢陵坻。念当承平世，胆勇不获施。俯仰金汤固，焉用封侯为。"}