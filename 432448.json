{"id":"432448","title":"蝶恋花四首","dynasty":"近现代","author":"沈祖棻","text":"塞迥洲荒何处住，南雁相逢，解道飘零苦。目断平芜来日路，碧云四合山无数。欲仗江鱼传尺素。愁水愁风，还恐无凭据。已向天涯伤日暮，黄昏更送潇潇雨。断续乡心随晚汐。江底愁鱼，吹起波千尺。戍角一声人语寂，四山无月天如漆。午夜寒风欺败壁。腊泪纵横，试问今何夕。敲缺唾壶秋雨急，新词欲谱冰弦涩。转毂轻雷肠九折。月逐征程，夜夜清辉缺。落尽繁香春早歇，西风苦自吹黄叶。几曲屏山山万叠。翠幕金炉，此后应虚设。不惜流年烘久别，归时可有馀香爇。苦恨重帘消息阻。十二阑干，曲曲迷尘雾。几日青禽频寄语，镜中颜色浑非故。别后关河秋又暮。枕障熏炉，都是相思处。归梦欲随明月去，高楼夜夜风兼雨。"}