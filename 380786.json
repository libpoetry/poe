{"id":"380786","title":"拜星月慢·秋夜闻笛和清真","dynasty":"现代","author":"郑文焯","text":"润逼烟纱，凉添山枕，待月帘阴竹暗。笛语飘来，隔灯痕邻院。怅流景，渐觉、银床玉簟疏冷，露叶霜花明烂。照水秋魂，绕空廊谁见。镜屏中、尚识吴娘面。无人唱、暮雨清尊畔。莫问翠冶红骄，总行云催散。燕重来、寂寞西风馆。年华泪、锦瑟闻长叹。但梦地、百转飙轮，触回肠欲断。"}