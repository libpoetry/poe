{"id":"1130620","title":"次韵王给事观殿试唱名","dynasty":"宋","author":"韩驹","text":"已对丹墀眼尚生，金茎晓露逼人清。非关董相三篇切，自是重华四目明。勇似风摧山岳势，罢如雷卷海波声。曾叨应奉宫门外，老去空惊岁籥更。马革包尸誓此生，岂知今日塞尘清。强随举子论兵要，直为君王下诏明。老将犹能贾馀勇，少年未分怯先声。元戎十乘他时事，莫厌边亭夜报更。漠漠春云晚自生，广寒宫里未为清。花深曲水潺湲出，柳暗长廊胧?明。月近频移鳷鹊影，庭空自乐鸟乌声。此时欲寄王摩诘，字字烦君子细更。集英春殿唱诸生，日转觚棱晓色清。近侍皆分金带赤，内人争看雪衣明。罢朝诏赐群公坐，合殿欢传万岁声。我老倦随宫漏永，江南归去听鼍更。"}