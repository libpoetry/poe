{"id":"904162","title":"双松堂","dynasty":"宋","author":"李处权","text":"对植是何年，岩岩挺寥廓。风雷已屡起，霜雪终不著。先生立其中，偃蹇相参错。高标与秀气，鼎足冠伊洛。想此堂成初，来贺纷燕雀。醉哦渊明句，众鸟欣有托。伟哉拔俗姿，闻见穷浩博。钟鼎列珍玩，图史谐至乐。小人辱忘年，高义见啸诺。讵敢窥藩篱，庶遂饫糟粕。南池俯空旷，倒影如衡霍。乘月抱琴过，坐石幽弄作。"}