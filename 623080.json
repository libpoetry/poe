{"id":"623080","title":"北宋九帝","dynasty":"明","author":"郭之奇","text":"陈桥时比澶州时，香孩儿已易孤儿。取国虽同晋梁术，垂谟远出汉唐规。榻无他睡东南定，杯可同销上下疑。五星奎聚今初睹，太平天子好为之。金匮还教臣普记，太原徒叹德昭痴。烛影难刊湘野录，苑花空乐侍臣诗。拥道储君方众属，澶渊虏退曷天欺。砌台不假完钗嗣，辽盟夏款复何期。四十一年流濊泽，濮安懿子守鸿基。岂意南人专倚任，败坏天下岂非而。女中尧舜除新法，官家此事宜深知。绍圣更元群正落，道君作主万民离。四凶六贼相终始，两河三镇恣胡骑。北辕举族畴阶厉，昏德重昏尔为谁。"}