{"id":"481463","title":"至正妓人行","dynasty":"明","author":"李昌祺","text":"桃花含露伤春老，莲叶欺霜悴秋早。红飘翠殒谁可方？大都伎人白头媪。言辞婉媚虽足爱，颜色萎摧宁再好？姿同蒲柳先凋零，景近桑榆渐枯槁。我役房山滞客边，客边意气迥非前。螺杯谩想红楼饮，雁柱徒怀锦瑟弦。晏岁荒村因解后，芳尊小酌且留连。阳台楚雨情磨灭，舞袖弓鞋事弃捐。于今沦落依草木，天寒幽居在空谷。爷娘底处认坟墓，姊妹何乡寻骨肉。初谓终身永欢笑，那知末路翻捞摝。莫惜缥囊紫玉箫，暂吹绛阙瑶台曲。停觞起立态是痴，敛衽踌躇半饷时。凝情徘徊倾听久，微茫杳渺度腔迟。娇痴睍睆莺求友，嫩讶呢喃燕哺儿。巨壑潜蛟惊起蛰，危巢别鹄苦分离。分离或变成凄切，凄切愈加音愈咽。荡子江湖信息稀，疲兵关塞肌肤裂。似啼似诉复似泣，若慕若怨兼若诀。孤舟嫠妇旅魂消，异域累臣鬓毛折。参差角羽杂宫商，微韵纡馀巧抑扬。坠絮游丝争绕乱，哀蛩怨蚓互低昂。呦呦瑞鹿剔灵囿，哕哕和鸾集建章。楚弄数声谐洗簇，氐州一曲换伊凉。伊凉溜亮益闲暇，埙篪笛笙皆在下。琚瑀铿锵韵碧霄，机梭淅沥鸣玄夜。须臾众调多周遍，返席重论盛年话。一自干戈据扰攘，几多行辈遄沦谢。记得先朝至正初，奴家才学上头颅。银环约臂联条脱，彩线采绒缀罛罟。博局倦馀邀伴赌，秋千蹴罢倩人扶。纤腰数被邻姬妒，鬓发常烦阿姐梳。羽林英俊驰轻縠，惯向奴家通夕宿。凤枕鸾衾肯暂辜，蜂媒蝶使交相属。冰客反惧胭粉涴，香体匪藉沉檀浴。退居始替兴圣斑，内使传宣又催促。宇宙雍熙百姓安，仁覃四裔覆三韩。畏吾选作必阇赤，钦察恩深答刺罕。已见拂郎呈崿袅，还闻缅甸贡琅玕。丹楹陡峻栖蘖鹊，华表玲珑镂角端。神州形胜真佳丽，郁郁葱葱蟠王气。五谷丰登免税粮，九重娱乐耽声妓。广寒宵得侍乞巧，太液晨许陪修禊。避暑巡游欲届程，沿途宿顿争除地。随銮供奉拣娉婷，特敕奴家扈跸行。卤簿晓排仙仗发，抹伦晴鞠绣鞍乘。营间鼓镯轰雷动，碛外氛埃扫电清。纨扇试时违大内，花园过去是开平。宗王贵戚咸来会，崧呼万岁齐齐跪。绯缨帽妥钵焦圆，黑瓣髻纫卜郎锐。后先雉扇怯薛执，左右麟符火赤佩。茜罽缝袍竺国师，霞绡蹙帔天魔队。齐姜宋女总寻常，惟诧奴家压教坊。乐府竞歌新北令，构栏慵做旧《西厢》。煞寅院本编蒙赏，喝采箜篌每擅场。浑脱囊盛阿剌酒，达拿珠络只徐裳。胡元运祚俄然歇，远遁龙荒弃城阙。官里遥冲朔漠尘，哈敦暗哭穹庐月。坏宫昼静著封锁，虚室苔生罢朝谒。绝徼阴森部落衰，中原澒洞烽烟热。填沟塞堑总婵娟，蚁虱微躯幸瓦全。窈窕蛾眉浑懒画，蹒跚茧足亦羞缠。祇园披剃思依佛，梵榻跏趺儗学禅。练衲正宜参般若，赤绳无奈堕痴缘。兰心慧性非坚固，宛转绸缪媒妁误。嫁与凡庸里巷儿，流为鄙贱糟糠妇。文禽失类偶鸡鹜，孔雀迷群随鹘鹭。手具盘飧奉舅姑，亲操井硙应门户。物换星移十载强，尊嫜殂没藁砧亡。屡遭疾疫男捐馆，苦迫饥寒媳去房。瓦缶泥垆长是伴，瑶簪翠钿已相忘。忍谈富贵徒增感，怕说酸辛只断肠。筋骸疲惫龙钟久，里舍么娘嗤老丑。涂抹伊谁识阿婆，弹搊竞自矜纤手。偷生又幸逢明代，垂死宁当正丘首。轗轲颓龄谅弗多，槎牙瘦骨行将朽。欷歔叹古更嗟今，少日荣华晚陆沉。亹亹愿毋嫌䀨耳，寥寥罕遇是知音。织乌荏苒忙过隙，司马汍澜已湿衿。往运推移端莫挽，穷途汨没最难禁。妓人听我相宽慰，美貌多为姿质累。仓惶明镜乐昌分，缥缈层楼绿珠坠。虽云茕独困贫乏，嬴得娇娆到憔悴。世上浮名不直钱，杯中醇酎休辞醉。屏营抆泪起逶迤，载拜殷勤乞赋诗。土炕蓬窗愁寂夜，挑灯快读解愁颐。那知皓首逢元稹，弗用黄金铸牧之。洒翰酬渠增慷慨，风流千载系遐思。"}