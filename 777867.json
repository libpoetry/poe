{"id":"777867","title":"一萼红·休沐日与云间诸生郊游","dynasty":"清","author":"陈家庆","text":"共春游。正天开画本，新绿满汀洲。乳燕衔泥，新莺织柳，尽芳意温柔。更两三、桃花竹外，对一溪、春水鸭沉浮。绮陌斜分，芳塍绣错，小憩田畴。行到柴门犬吠，似武陵渔父，仙境寻幽。掩映岚光，参差黛色，烟景豁我吟眸。看携手、风前笑语，最难忘、隽侣发轻讴。却恨斜阳一抹，易惹人愁。"}