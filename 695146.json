{"id":"695146","title":"哭梁公实三首","dynasty":"明","author":"林大春","text":"北风吹南海，海日黯不开。因风缅伊人，悽然伤我怀。长途骋芳辙，胡为中道乖。偃蹇青云上，而独沉冥栖。岂无双干将，切玉犹比泥。愧与铅刀竞，龙气本难谐。纷予树兰蕙，畦径幸不迷。所嗟各异路，古意谁共回。鲁连爱高节，长揖千金赀。鲍焦愤世士，立抱枯木枝。中行久不作，如子亦已奇。嗟哉乘轩客，录录空何为。麒麟苟不殊，郊薮聊可羁。众鸟趋林鸣，一鸟拂林飞。林飞向空没，众鸟声正悲。悲鸣思转长，羽翰故依依。九关难可留，鸟兮盍来归。饮啄各有时，时久悲已衰。常恐失群侣，俯仰愿多违。"}