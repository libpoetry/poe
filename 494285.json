{"id":"494285","title":"送周克道吕汝德入九华兼寄先在山诸君","dynasty":"明","author":"湛若水","text":"祝尹开山主，江施擅樾成。李子尚清修，亦来同经营。尹生周藩史，长住心期亭。周吕同声应，翕然迅遐征。四野云龙集，五星奎壁明。九华九仙人，举手来相迎。八君称八逸，归心共惟精。为山不厌高，山高必有灵。为水不厌深，水深蛟龙生。神物贵变化，九仞安可停。"}