{"id":"807247","title":"满江红  过京口复用前韵二首 其二","dynasty":"清","author":"陈维崧","text":"瓜步船来，亟为问、淮南米价。念欲索、陶胡奴米，何如诣谢。肝胆尽从邻媪露，毫毛拚向沙场洒。叹臣精、今日已销亡，谁容者。栗半熟，经霜罅。豚对舞，浮波下。听寺钟隐隐，隔江莲社。快意且骑隋苑鹤，失时休使瞿塘马。怪一军、银铠海门来，潮头也。"}