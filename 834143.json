{"id":"834143","title":"金缕曲 题桃花扇乐府","dynasty":"清末民国初","author":"易顺鼎","text":"亡国谈风雅。莽乾坤、风云破碎，飞龙战野。天子无愁行乐耳，如此江山都舍。谁救尔儿孤妇寡。莺燕飘零烟月死，剩孤臣、骨冷梅花下。谱一曲，泪如泻。小朝廷事堪悲咤。算平分一行歌舞，两行戎马。生死江南同醉梦，苦被桃花误也。红泪向扇头偷洒。中有美人才子恨，付乌丝、并作沧桑写。侬是唤，奈何者。"}