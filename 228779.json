{"id":"228779","title":"对月与念六弟谈化作","dynasty":"宋代","author":"汪莘","text":"新月长眉清，娟娟照茅舍。坐有我弟俱，因得穷造化。初叹此个月，涵浙复涵灞。终忆此个月，古夜复今夜。日月天中行，地下亦双明。天地在太虚，一点如流萍。水轮载以浮，风轮吹不停。地譬鸡子黄，天乃鸡子清。天半绕地下，天半出地上。星辰附天旋，昼夜成俯仰。吾尝挥雷鞭，骑龙日宫前。整顿朝东皇，拜手金鸟傍。日宫月宫留不住，翻身透过天顶去。双手拨转赤精球，山河万象在裹头。此时见天不见地，忆尝阅尽世间事。几度穿入月之内，几度穿出天之外。几度天地劫火来，只有太虚元不坏。我自太虚观世间，释迦老子皆等闲。"}