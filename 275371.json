{"id":"275371","title":"为杨筼谷比部题其大父永青先生蓉峰采药图","dynasty":"清代","author":"李希圣","text":"天宝诗人衣见胫，老向长镵思托命。江东处士顾圭年，饥啖蒺藜忘肉茗。诸公自羡大官羊，物外仍寻辟谷方。坐对兹图三叹息，强起题诗惭笔力。骑牛老人呼不还，写入郭熙春雨山。比部风流竹林阮，祖德留遗今未远。我衰多病非苦吟，山雪堆门三尺深。长安车尘梦濠濮，径欲从公采黄独。山中或逢泌与良，调停骨肉神惨伤。世事如今更枯朽，君纵多才难著手。"}