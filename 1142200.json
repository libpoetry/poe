{"id":"1142200","title":"范文正公书伯夷颂并扎卷","dynasty":"宋末元初","author":"汤炳龙","text":"退之尝作《伯夷颂》，纲常更为文章重。小范老子翰墨香，吹醒首阳千古梦。尔来宇宙三百年，劫灰不坏宁非天。姑苏李侯贤太守，为将手泽归云玄。因忆右军修禊叙，智永藏之固其所。今比萧翼谁贤愚，豪夺何如能乐与。君子于物不留意，好德终然胜好古。剑许徐君自有心，书还孔氏非无故。粟可不食国可辞，较之一纸真毫釐。闻风廉立遽如许，信哉圣人百世师。西山之薇何独美，向微二子一草耳。东海鲁连死犹生，中书冯道生犹死。承平文献传至今，品题先后如盍簪。就中何人合愧死，九锡不是夷齐心。"}