{"id":"1113191","title":"送张深道二首","dynasty":"宋","author":"张栻","text":"秋风木叶落，送客丽谯东。岂怀儿女恋，爱此趣味同。至理无辙迹，妙在日用中。闻言有不信，渠自马牛风。吾子实所畏，立志高冥鸿。卓然游圣门，不受异说讧。切磋岂不乐，愧非斲鼻工。于皇太极蕴，精微浩无穷。愿言终玩绎，默参元化功。人言底柱险，袖手不敢迩。孰知人心危，毫釐千万里。有来事物繁，酬酢无披靡。虽云应不难，要且辨真伪。良知本易直，天机验所起。涵濡自日新，日新乃无蔽。圣学非空言，要领故在此。吾子端发源，所进渺涯涘。我虽念不敏，讵敢忘所止。后会傥有时，深功同举似。"}