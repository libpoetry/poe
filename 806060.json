{"id":"806060","title":"贺新郎二十首 其二","dynasty":"清","author":"李慈铭","text":"谁唤天公醉。叹人间、遍遭白眼，鬼犹如此。骇绝玉棺还未下，争说巫阳行矣。欲铲尽、穷途名字。便是王嘉偿债异，问去来、何与痴儿事。此间乐，恐非是。年来我亦工逃死。正通天、赤章奏醮，绯衣休至。君本灵芝宫里客，隔水犹呼时未。算暂让、仙家十赍。忽地秋风回服鸟，再从头料理千秋计。书到日，为予起。"}