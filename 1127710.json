{"id":"1127710","title":"寄衡阳尉徐智伯","dynasty":"宋","author":"曾丰","text":"千古南昌尉，神仙人姓梅。久归天上去，重谪世间来。照乘无人市，倾城不自媒。稳乘高士毂，自有郑庄推。刺眼县门柳，萦心家圃梅。懒为彭泽住，羞见督邮来。藉有汤行聘，要无石作媒。吾非痴谢令，自去不须推。衡阳容有雁，岭表得无梅。半岁人南北，中宵梦往来。灯为输喜使，酒作嫁愁媒。莫决敲门句，几经改作推。"}