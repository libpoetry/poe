{"id":"224898","title":"并蒂芙蓉·太液波澄","dynasty":"宋代","author":"晁端礼","text":"太液波澄，向鉴中照影，芙蓉同蒂。千柄绿荷深，并丹脸争媚。天心眷临圣日，殿宇分明敞嘉瑞。弄香嗅蕊。愿君王，寿与南山齐比。池边屡回翠辇，拥群仙醉赏，凭栏凝思。萼绿揽飞琼，共波上游戏。西风又看露下，更结双双新莲子。斗状竞美。问鸳鸯、向谁留意。"}