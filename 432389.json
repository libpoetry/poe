{"id":"432389","title":"次一樵兄见赠韵","dynasty":"近现代","author":"汪石青","text":"一生养气浩如云，磅礴惟堪掬与君。但有骨图燕市售，何能身作越人文。鸡鸣饭熟春如梦，海阔天空鹤不群。连日引杯看剑处，剧怜青眼太殷勤。一天风雨鞠尘中，百二河山眼底空。劫里休惊诗意恶，年来除只酒杯雄。旗亭杨柳馀新泽，江馆梅花似旧红。世事沧桑吾事拙，枉将热泪吊哀鸿。"}