{"id":"153007","title":"病暑·早夏景延永","dynasty":"宋代","author":"贺铸","text":"早夏景延永，烈日天中央。欻欻燎原野，中人如探汤。病肺苦焦渴，吐舌生喉疮。蔗浆与茗饮，未易苏膏盲。稍惊气象变，云物来冥茫。仰枕视簷际，浩浩浮沧江。忽得灌顶偈，酒然心地凉。雷公未鼓怒，风伯何猖狂。扫荡太宇空，万影纔斜阳。俯辞楚台上，拱立齐鼎旁。一介命蝼蚁，敢干私雨晹。田夫信无罪，触热正驱蝗。"}