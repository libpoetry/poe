{"id":"771796","title":"双溪观石窍泉，晚归灯下作示同游诸友 其二","dynasty":"清","author":"林占梅","text":"寻声共觅登山路，断续横斜途错互。荒蹊翠葛拂罗衣，曲磴苍苔印芒履。两道灵源山中溢，瀑布喷从石窍出。美味沁脾酌醁醽，清音漱石鸣琴瑟。彻底照人清且鲜，千枝万派落畬田。有人搆屋临幽澳，镇日高眠无剥啄。泉流绕砌茗堪烹，松影当窗书可读。隐逸能方郑子居，应接不暇山阴目。雨过月朗空山静，榻上焦桐慰幽独。我思就隐水云乡，结契烟霞意味长。祗因未了显扬愿，尚有黄粱梦一场。一场尘梦浑如寄，岂甘久作风尘吏。他年琴鹤谷中来，耕读为家初心遂。男婚女嫁向平年，桐帽棕鞋任游戏。日暮高歌乘兴还，者番淤乐信难攀。路人问我何乐此，我笑未答意自閒。君不见桃花流水杳然去，别有天地非人间。"}