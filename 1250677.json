{"id":"1250677","title":"赠别彭仲愈分得水字","dynasty":"元末明初","author":"王祎","text":"平生喜求友，结托尽名士。英游非不多，落落鲜知己。夫君文章伯，问学富经史。大器须晚成，至宝不轻市。相逢吴会间，论议发蒙鄙。未会神先交，遽别情曷已。萧条岁云徂，飞雪遍千里。江寒蛰鱼龙，路远积烟水。离异未足嗟，合并宁可拟。独怀同门朋，为我谢屠子。"}