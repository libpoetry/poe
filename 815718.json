{"id":"815718","title":"送徐咏亭舅氏之官吴中","dynasty":"清","author":"钱宝廉","text":"人生百寒暑，能经几离别。一别动十年，四十去如瞥。甥舅若昆季，稚齿相蛩蟨。镫唇复砚尾，情境入梦咽。去年京洛来，素衣泪痕湿。今年向苕霅，荆树骇摧折。母氏鲜兄弟，门祚惧衰苶。努力加餐饭，无为百忧结。平生壮怀抱，少小黔南游。三年滞章门，两载依并州。饥来强驱人，欲见嗟无由。挥手一何暂，去去燕山秋。挟瑟歌吴趋，仰视南云浮。江湖盛兵革，枳棘愁锄耰。浮名苦相绊，蹙若驹负鞧。安得买青山，归卧沧江舟。紫荆共环堵，相与俱白头。"}