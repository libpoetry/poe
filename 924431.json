{"id":"924431","title":"同王适曹焕游清居院步还所居","dynasty":"宋","author":"苏辙","text":"身为江城吏，心似野田叟。寻僧忽忘归，饱食莫携手。畏人久成性，路绕古城后。茅茨远相望，鸡犬亦时有。人还市井罢，日落狐兔走。回风吹横烟，烧火卷林薮。草深径渐恶，荆棘时挂肘。褰裳涉沮洳，斜绝污池口。投荒分岑寂，攲侧吾自取。二君独何为，经岁坐相守。游从乏车骑，饮食厌菘韭。周旋未忍弃，辛苦亦何负。归来倚南窗，试挹樽中酒。笑问黄泥行，此味还同否。"}