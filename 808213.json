{"id":"808213","title":"解语花  春日见闺人挝鼓","dynasty":"清","author":"厉鹗","text":"帘遮昼影，钗剪春痕，香度深深院。玉嬉莺婉。无愁处、小坐钉花床畔。飞空碎远。看一朵、翠翘难颤。惊梦回、声落高唐，白雨随酥腕。长记柑筵饮散。遇红兰潮靥，青柳垂眼。唾霏休溅。飘鸾袖、应是细敲肠断。微音弄钏。料无此、渔阳娇怨。生晚寒、灯晕妆楼，攲被池人倦。"}