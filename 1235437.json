{"id":"1235437","title":"古诗三首赠张汉臣游金陵","dynasty":"元","author":"刘诜","text":"古诗出情性，声在闾巷间。采之被弦歌，听者醇风还。大音既寥阔，群喙何间关。燕䃉混良璞，楚菉藏崇简。妙理忽有合，正在不可删。秋高星河空，天风吹佩环。古桐蕴至理，出阳或施阴。和为祥凤鸣，悲作离鹄吟。高寄周孔思，清写夷齐心。子期不可铸，空有千黄金。天高九州旷，百世无知音。梦骑白麒麟，振衣蓬莱岑。金陵南之镇，兴废满目中。青山澹无言，万里江流东。高楼朱雀桥，野笛交秋风。子行览其馀，弹琴送飞鸿。柏台云霄间，貂荐峨群公。为言经济理，所贵贤俊崇。"}