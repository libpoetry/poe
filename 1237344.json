{"id":"1237344","title":"灯蛾来","dynasty":"元","author":"萨都剌","text":"灯蛾劳，灯蛾劳，粉其面，锦其袍。绕灯不去千百遭，忽然性命轻鸿毛。一鸟死，百鸟号，一兽死，百兽嘷。尔为微物不自觉，往来就死何滔滔。灯虽灭，灯复多，蛾兮蛾兮奈尔何。灯蛾来，灯蛾来，绕灯不去飞徘徊。清光红燄午夜开，忽然性命随飞灰。平生不傍太阳里，何故趋炎来就死。人生有情皆爱身，何故将身为戏尔。"}