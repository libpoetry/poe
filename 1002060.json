{"id":"1002060","title":"谢叶英州惠石山更托寻置绝品者","dynasty":"宋","author":"曾丰","text":"梅雨酣夜眠，槐风豁朝起。应门绝传声，外有夸娥氏。背负小峥嵘，云自西北至。浣栉出问谁，乃拜公所馈。太行王屋山，转徙到窗几。冥茎根倒盘，混沌窍中启。归墟孔道谺，神瀵留痕泚。两生大丈夫，二老古君子。识面喟无从，岂料不我彼。一见三扣之，琤若相诺唯。燕閒与之俱，庸洗吝与鄙。相爱至忘形，相期至没齿。山容若巽词，犹有胜于己。潇洒旧主人，雅惟无所嗜。陨星拾宋都，浮磬收泗水。尺寸靡不珍，要作补天计。适分上帝符，来守真阳垒。山使听指挥，石侯具供拟。三间敞铃斋，四壁罗玉峙。况才下车初，贡者来未已。新传渤海东，五山失其二。神牛驱六丁，挟送函丈里。风骨天下奇，非直我辈比。闻之喜欲狂，怅莫立自致。千金岂容悭，再渎那得忌。岱舆第一峰，割爱良不易。员峤盖次之，何当便分似。"}