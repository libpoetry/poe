{"id":"1238425","title":"送罗与敬归西昌","dynasty":"元末明初","author":"刘永之","text":"石龙矶畔多芳草，游子忆家春已老。水北杨花扑地飞，旁人漫道飞花好。爱子不忍别，送子到水濆。青天孤影飞黄鹄，落日长风吹断云。朝发铜塘津，暮宿青泥渡。帆过孝通祠，渐是西昌路。金鱼洲远树青青，三顾浮烟生杳冥。石扶坏道通高阁，水齧危沙见古城。君家正在何方住，独有园庐俯江渚。昨夜深闺梦远人，相思定倚樱桃树。"}