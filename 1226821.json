{"id":"1226821","title":"寄王宪使立夫","dynasty":"元","author":"姚燧","text":"庭树生秋风，炎炽夺如失。小虫鸣喓喓，高隼飞鴥鴥。缅怀素心人，若发未忘栉。百年能几见，过眼徂电疾。而君有官事，出言千里律。何暇喜蛩音，情与逃空一。昨因赵卿至，戒遣书新述。篇轴不害多，无惮费纸笔。且约来北州，樽酒留十日。晴天逼佳夕，共看华月出。非不思馀论，门无一亲即。吾私如汲车，已脱复萦繘。晚菘生待种，早稻行可铚。少须黄花发，秋风亦萧瑟。倒冠独山巅，兹游或能必。"}