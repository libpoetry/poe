{"id":"727270","title":"八关斋夜赋四城门更作四首 第一赋韵东城门病","dynasty":"南北朝","author":"庾肩吾","text":"伏枕爱危光，痾缠生易折。无因雪岸草，虑反?山穴。消渴腠肠府，疼蹇婴肢节。如何促龄内，忧苦无暂缺。虚蕉诚易犯，危藤复将啮。一随柯已微，当年信长诀。已同白驹去，复类红花热。妍容一旦罢，孤灯行自设。绥心虽殊用，灭景宁优劣。一随业风尽，终归虚妄设。五阴诚为假，六趣宁有截。零落竟同归，忧思空相结。俗幻生影空，忧绕心尘曀。于兹排四缠，去矣求三涅。下学辈留心，方从窈冥别。已悲境相空，复作泡云灭。"}