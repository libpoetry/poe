{"id":"610965","title":"妖雹歌","dynasty":"明","author":"邓云霄","text":"君不见女娲补天今更裂，纷纷白石飞成屑。共工触倒西域山，纷纷积雪落燕关。人传涿鹿尤死，岁久游魂招复起。气结荆轲贯日虹，银甲白袍临易水。初闻诸怪屯雷风，更闻翻却鲛人宫。跳珠挟弹奔万马，水天一日消炎夏。马头鸡子古有之，阳愆阴伏谁所为。去年坛槐已偃仆，龙神无声老蛟怒。中原怨气连虎豺，休疑蜴蜥成阴霾。宋君片语能移灾，但愿皇天斩妖孽，香云甘露开日月。"}