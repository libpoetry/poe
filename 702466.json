{"id":"702466","title":"涵碧亭八咏 文峰贡翠","dynasty":"明","author":"程敏政","text":"池上一峰孤，下瞰池亭小。书空兆人文，卓笔青未了。小山本幽绝，晴岚湿衣裾。谁能琢崖藓，正作岐阳书。隐隐青莲居，鲸音断复续。幽人惊起迟，林光动朝旭。何人弄长笛，散此柯亭秋。令我发奇思，风吹月波浮。池亭踏露入，冉冉闻幽香。方塘水如镜，照见芙蓉妆。四山黄落时，夹路松涛起。中含太古声，能清管弦耳。斜阳过亭西，纵目随所适。何处一鸢来，飞飞破晴碧。白日下深沼，游鳞动腥风。宛有川上趣，不羡濠梁翁。"}