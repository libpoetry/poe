{"id":"1194089","title":"平蔡州三首","dynasty":"唐","author":"刘禹锡","text":"蔡州城中众心死，妖星夜落照壕水。汉家飞将下天来，马箠一挥门洞开。贼徒崩腾望旗拜，有若群蛰惊春雷。狂童面缚登槛车，太白夭矫垂捷书。相公从容来镇抚，常侍郊迎负文弩。四人归业闾里闲，小儿跳浪健儿舞。汝南晨鸡喔喔鸣，城头鼓角音和平。路傍老人忆旧事，相与感激皆涕零。老人收泣前致辞，官军入城人不知。忽惊元和十二载，重见天宝承平时。九衢车马浑浑流，使臣来献淮西囚。四夷闻风失匕箸，天子受贺登高楼。妖童擢发不足数，血污城西一抔土。南峰无火楚泽闲，夜行不锁穆陵关。策勋礼毕天下泰，猛士按剑看恒山。"}