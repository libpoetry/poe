{"id":"684270","title":"送郑翁还广","dynasty":"明","author":"王立道","text":"燕山雨雪一冬足，越峤烟花三月多。綵鹢忽随春岸远，东风斜日水增波。凤诰新沾天北阙，骊驹遥驾海南邦。浓花细草催行色，一夜春帆过曲江。玉窖溪连海色新，罗浮山下别开春。南还更尽登临兴，莫遣清江空白蘋。城头云向南飞远，城下车从北发迟。日暮红尘千里隔，晓星寒雨不胜思。"}