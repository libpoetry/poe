{"id":"804344","title":"就食苦水驿","dynasty":"清","author":"张荫桓","text":"戍程经月饭沙砾，岂有菜把供园官。苦苣马齿等星凤，小人伤害姑勿论。苦水驿舍置□顿，青青有色充朝餐。此中何用较名实，到眼尽作嘉蔬观。杜陵赋诗寓意耳，客居讵识累臣艰。眉山海外饱烟瘴，元修美植劳追叹。戈壁风光万物槁，得见林木皆琅玕。蔓青遗种杂苜蓿，紫芝枯构商南山。秋莼春韭漫复道，食鲑今日良独难。"}