{"id":"904281","title":"翠微堂","dynasty":"宋","author":"李处权","text":"我读醉翁文，想当笔如椽。东坡独知翁，谓今为飞仙。伟明后来秀，文亦星斗悬。一旦辞世纷，归巢月轮边。大雅久不作，刘子艺且贤。笔墨所横溃，折冲遂无前。向来坐位书，一日万口传。不惭颜鲁公，易地则皆然。身閒无事日，日涉五亩园。图书破百金，花石费万钱。子真隐谷口，摩诘居辋川。渊明道上醉，知章井底眠。风味有数子，较量谁后先。君乃于其间，并得四子全。高堂纳日月，竹树森以联。览彼不尽景，乐此无穷年。前山若飞来，倚断西南天。灏气濯苍玉，晴阳生紫烟。固疑融结异，真恐造化偏。想像山中人，因之招隐篇。我家居洛阳，门巷伊水连。吾庐荫清竹，不受车马喧。一来升君堂，抚事情悁悁。交浅言已深，胜处相磨镌。却来从杖履，已办几屐穿。折简王夫子，载醪携向泉。"}