{"id":"906338","title":"承天寺","dynasty":"宋","author":"李弥逊","text":"宿雨洗苍骨，峰峦发新秀。寻幽蹑奇踪，腾踏众山囿。层林锁岩隈，突兀见危构。空高望浮黎，静圣逼灵鹫。我来风雨秋，白雾欲昏昼。但闻百川赴，鸣玉泻寒窦。岳示閟嶪峨，路绝不得簉。扳缘仰胁息，坐右俯长溜。带露摘山芎，披榛觅仙酎。山光晚逾清，云壑若相授。终期烂漫游，阳乌欲回咮。更约十日留，曾子缓蹄辏。"}