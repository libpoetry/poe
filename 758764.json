{"id":"758764","title":"二郎神","dynasty":"清","author":"谈印梅","text":"断云褪月，早写出、半墙松影。记自捲珠帘，闲听玉笛，金鸭宵长篆冷。翠袖凭栏西风薄，有人似、嫦娥多病。爱桂蕊点波，荷香团露，小池如镜。休省。画堂近日，尘踪应凝。问念否天涯，秋灯倦客，归梦才成又醒。紫竹编屏，黄橙对酒，谁话异乡风景。最怕是，蝙蝠空庭暮绕，角声初静。"}