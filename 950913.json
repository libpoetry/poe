{"id":"950913","title":"山居感旧百韵","dynasty":"宋","author":"岳珂","text":"昔在淳熙日，中兴最盛年。身逢千载运，眼见五朝天。楚甸当澄按，岷江极溯沿。经途俱极险，问字始能言。卫国呼珠帽，阎公着玳筵。进思红满幄，便室白连椽。诏趁回衡雁，重听下峡猿。讲书闻岳麓，论道识湘川。至治承三纪，康谣沸九㙻。亲逢尧寿并，继见禹功传。阶玉骈床笏，籯金课椠铅。程书仍把学，句读始精研。白发沈詹事，青云张集仙。遗经说东鲁，大义指南轩。古郢十连地，脩门万里船。欢呼瞻玉轪，恭请拥珠鞯。全盛开京邑，升平沸市廛。民无买刀佩，士有诵声弦。去国波浮鹢，炎陬瘴跕鸢。稍知遗枉白，仅齿与龄玄。附首丁宁切，垂膺涕泗连。止樊谗暧昧，皖箦恨缠绵。奏牒怀留语，慈亲返故泉。名坊观正献，萧寺饯忠宣。鼓笈来承学，抠衣接钜贤。伊濂一宗匠，郑邓两魁躔。持论闻忠厚，逢时正党偏。伪名开建上，威燄张平原。国论几沈痼，初心本怙权。朱彭承既倒，沈季助方燃。东阁陪公议，南州返客还。奋身从百战，垂翅谒三铨。累载需将冠，中宵叹著鞭。穷边周障塞，访古涉淮堧。归抱遗书痛，亲裁逸事编。紬藏金匮底，吁直玉阶前。日射九关豹，风清列辟鹓。丁时旒十二，乙奏牍三千。鼙鼓宸心感，丝纶诏墨鲜。铸佗光裂地，绘像焕凌烟。狐史无留憾，麟台录奏篇。贤书虽偃蹇，仓氏尚拘挛。大幕开丘邓，从军下宿涟。人谋自矛盾，民命困戈鋋。已矣椎铜虎，归欤访石田。哦松期埽径，荐草又誊笺。掌庋斯文在，鸣琚大老先。扈祥才列属，鹤吊复题阡。甫毕三期制，重登九寺联。曾因陈战守，尚忆奏蝉蜎。冯翊菟符佩，华亭鹤羽翩。弱翁惭美报，季子幸求遄。兰省频分帐，枢庭恰缀员。干时繇阃议，问俗许帷褰。平籴千仓富，防江万鼓鼘。田畴免捐瘠，闾里仅安眠。戎监还文石，粮车抗使旃。龙荒潴庙玺，鸿笔研山园。为访平山柳，来寻九曲莲。降胡启胶轕，走檄更喧阗。位棘圭颁瑞，持荷袷在肩。登坛委寄重，仗钺便宜专。间使诛妖福，坚城馘逆全。万艘争转粟，九府亦流钱。诗祸兴同列，天游□上元。閒僧偶传诵，匪石遂铭镌。学羿招弯射，沤阳厌老拳。了无虚券證，仅有巧言谝。幕府门生旧，勋家宿契坚。反身徒浩叹，齰舌谩思愆。皇上颁明制，公朝雪滞冤。复令修甬道，适遇奋空弮。忧职霜侵鬓，忘餐颊露颧。粗能供尺伍，何以报尘涓。忽奉枢机召，难胜束帛戋。迄孤朝仄席，敢望政齐璿。误沐便蕃渥，重寻香火缘。九霄三境近，十阁五云边。倍惜筋骸老，空惊手足胼。支离赋囊粟，温饱及华颠。喘月牛歌戚，嘶风马忆燕。枕戈悲壮志，揭橐愧空饘。触事常多感，怀安祇自怜。深山游鹿豕，交友半貂蝉。北海亡郗渐，南荣偃偓佺。馀生知有幸，世虑盍无牵。多幸偕癃老，清时释绊缠。采芝从涧底，策杖又山巅。止足须关念，沈迷盍久悛。便须便漱石，勿使诿乘轩。垤蚁还惊梦，冥鸿愿比骞。屋閒云可宿，檐曝日常暄。适性频移竹，忘忧更树萱。衔杯趁安健，卒岁乐周旋。往岁当流马，归心听杜鹃。方眠不忘起，已病始知痊。鼯技羞穷木，羊肠易折辕。但令思愦愦，岂厌腹便便。逆旅还推枕，知音谩续弦。谁谈少年事，为我写蹄筌。"}