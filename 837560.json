{"id":"837560","title":"水龙吟","dynasty":"清末民国初","author":"夏孙桐","text":"名山事业无穷，高人成就天缘造。斯文未坠，留存硕果，岿然一老。早入承明，郁为耆献，士林师表。喜精神龙马，稀年健胜，得天厚，尘寰少。老圃秋容入画，侑瑶觞、霜腴正饱。晚香堂启，魏公高致，允称同调。鸿文寿世，古欢尤羡，嫏嬛身到。纪添筹、屈指期颐，岁寒长保。"}