{"id":"308946","title":"绕佛阁·乡游得京中书，知彊村近问","dynasty":"现代","author":"赵熙","text":"上洄下噀，双鬓已白，烟翠无主。沙燕新乳。对门店里，邻翁葬何处。破篱未补。穷到世外，生计蔬圃。秦汉如许。甚时送老，桃源数株树。片玉报京国，梦引吴娘携酒去。遥念梦窗，江南芳草渡。惯药味宵浓，香似仙露。几家人住。问剑水星纹，花下蛮素。杳枫桥、旧年秋雨。"}