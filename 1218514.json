{"id":"1218514","title":"送陈元刚巡检葬亲毕还乌江治所","dynasty":"元","author":"岑安卿","text":"凤历新颁朔，椒盘尚献春。故人来远道，旧事忆比邻。童子常游钓，先君辱诲谆。妙年期奋迅，中道适邅迍。处困宁东海，观光向北辰。策勋精国语，捧檄佐王臣。案牍需翻译，蛮荒赖警巡。一官心未慊，再世气方振。有弟嗟沦落，无家共苦辛。南游绝交广，东望极瓯闽。天路飞扬阔，家山感慨频。浔阳新阀阅，槜李旧宗姻。浅土双亲念，浮生百岁身。亟归冲雨雪，努力剪荆榛。马鬣封犹古，鹏程路转新。行看袍换绿，莫叹鬓如银。折柳歌金缕，看梅想玉人。停杯心眷眷，分袂礼彬彬。我已辜新渥，君毋忘昔贫。愿持清白操，随地福斯民。"}