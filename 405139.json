{"id":"405139","title":"仍有馀意，三步前韵","dynasty":"近现代末当代初","author":"田遨","text":"诗无达诂是耶非，风马云车芰作衣。写到神光离合处，群龙跃水破天扉。诗家也自有阴符，触动心兵意自殊。老杜雪莱能预见，洞穿多少锦漫糊。诗佛诗仙路不斜，玉溪绮丽似堆纱。三唐各有新风格，不似明贤忘自家。掇拾方言与土音，混淆韵律乱升沈。创新贵质非形式，大巧能传现代心。挦扯前人自缀衣，西昆纵好失凭依。不如径作嬉春体，铁笛一声孤鹤飞。端阳雅集早相商，蒲酒联吟乐未央。隔海相逢成一笑，当年尔我共山乡。"}