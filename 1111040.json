{"id":"1111040","title":"读道书作六首","dynasty":"宋","author":"朱熹","text":"岩居秉贞操，所慕在玄虚。清夜眠斋宇，终朝观道书。形忘气自冲，性达理不馀。于道虽未庶，已超名迹拘。至乐在襟怀，山水非所娱。寄语狂驰子，营营竟焉如。失志堕尘网，浩思属沧洲。灵芝不可得，岁月逐江流。碧草晚未凋，悲风飒已秋。仰首鸾鹤期，白云但悠悠。白露坠秋节，碧阴生夕凉。起步广庭内，仰见天苍苍。东华绿发翁，授我不死方。愿言勤脩学，接景三玄乡。四山起秋云，白日照长道。西风何萧索，极目但烟草。不学飞仙术，日日成丑老。空瞻王子乔，吹笙碧天杪。郁罗耸空上，青冥风露凄。聊乘白玉鸾，上与九霄期。激烈玉箫声，夭矫餐霞姿。一回流星盻，千载空相思。王乔吹笙去，列子御风还。至人绝华念，出入有无间。千载但闻名，不见冰玉颜。长啸空宇碧，何许蓬莱山。"}