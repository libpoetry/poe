{"id":"992771","title":"送王安之太博归西京","dynasty":"宋","author":"梅尧臣","text":"闻君梦慈亲，手把青玉佩。循环念归期，月已九弦晦。既寤心悁悁，面垢不暇颒。屈指必春还，忽焉朱火代。梦兆且差池，决去河可能。昨来理恩典，佐州令近塞。雁门适有乏，求往苦言碍。曰惟都督雄，岂付小邦倅。乃知仕宦难，分寸肯少贷。遂乞回洛阳，拜省慰忧爱。除补不应欺，圣时公道在。幸存旧郭园，重种满畦菜。上为北堂欢，间与良士对。此实贤者为，赠行因以载。"}