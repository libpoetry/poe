{"id":"812080","title":"幽踪","dynasty":"清","author":"孙原湘","text":"湘帘窣地护幽房，更借屏山一曲傏。为道狂心须自敛，漫云私语尽无妨。潜踪尚恐衣翻角，侧耳频猜屧过廊。重揭镜奁看鬓影，黄花手整绿云傍。漫把秋花较若何，祇应人月比姮娥。日华映面空脂粉，云叶裁衣厌绮罗。骨秀未容粗领略，情高常苦费猜摩。今生幸不谐鸳牒，暂遇犹愁折福多。"}