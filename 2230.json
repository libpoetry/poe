{"id":"2230","title":"过汉故城·大汉昔未定","dynasty":"唐代","author":"吴少微","text":"大汉昔未定，强秦犹擅场。中原逐鹿罢，高祖郁龙骧。经始谋帝座，兹焉壮未央。规模窥栋宇，表里浚城隍。群后崇长乐，中朝增建章。句陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓宝灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豹虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。昔在高门内，于今岐路傍。馀基不可识，古墓列成行。狐兔惊魍魉，鸱鸟吓獝狂。空城寒日晚，平野暮云黄。烈烈樊青棘，萧萧吹白杨。千秋并万岁，空使咏歌伤。"}