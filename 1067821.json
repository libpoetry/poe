{"id":"1067821","title":"次闲叟见寄之韵","dynasty":"宋","author":"李彭","text":"王侯气迈往，青春颇干禄。任侠似朱家，窜身脱冤狱。甘随支遁游，不作子公牍。着鞭投前地，嗜山性尤酷。遗民卧江汉，无心谋半菽。数面遂成亲，开怀注醽醁。新闻倒青箱，谠论尊黄屋。禅参灵运前，庭列山阴竹。好乖当语离，作恶徒满腹。西风挂席归，清谈渴心足。汉庭今侧席，公道追黄鹄。莫作稻梁谋，营营辈鸡鹜。我自宴山川，坐啸临长谷。"}