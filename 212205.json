{"id":"212205","title":"浯溪中兴颂诗和张文潜","dynasty":"宋代","author":"李清照","text":"五十年功如电扫，华清花柳咸阳草。五坊供奉斗鸡儿，酒肉堆中不知老。胡兵忽自天上来，逆胡亦是奸雄才。勤政楼前走胡马，珠翠踏尽香尘埃。何为出战辄披靡？传置荔枝马多死。尧功舜德本如天，安用区区纪文字!著碑铭德真陋哉，乃令鬼神磨山崖。子仪光弼不自猜，天心悔祸人心开。夏为殷鉴当深戒，简策汗青今具在。君不见张说当时最多机，虽生已被姚崇卖。"}