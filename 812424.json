{"id":"812424","title":"催妆曲","dynasty":"清","author":"许传霈","text":"诵到周南第一篇，离乱仍得假良缘。本来牛女是相识，小别人间十二年。寻常嫁娶了初衷，地下应知笑语同。新妇未谙慈母意，姑烧红烛话公公。初试烹调入灶厨，荆钗裙布雅相须。同侪操作同生母，妯娌还将姊妹呼。牛衣终夜说王章，佐我机声刻漏长。惭愧画眉一支笔，寒窗祗合写催妆。"}