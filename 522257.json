{"id":"522257","title":"病齿欲脱儿辈忧之书三十韵以广其意","dynasty":"明","author":"顾清","text":"我齿落已惯，人闻亦寻常。今年一齿杌，儿曹忽惊皇。云此口之户，位称文学堂。禄算系崇替，言音资品量。不似颐颔间，亏残有遮藏。咀嚼纵少利，形颜固无伤。一笑谓儿子，汝言吾岂忘。我本田舍子，传家只耕桑。偶然诵书史，遂登文翰场。懒散二十载，纡朱佩金章。槁虚生蠹蟫，负乘来寇攘。扁舟四千里，隆赫当秋阳。亲交喜我还，我亦念旧乡。炎焦夹醇酎，合沓钟胃肠。致困诚有以，扶颠亦多方。根柢既以拨，枝条孰能当。翻思赤舌初，雷风挟冰霜。傍观为缩颈，亲知走如狂。生还自不意，敢复希太康。齿缺患语讹，老韩方亦良。复云妨贵仕，我已归农庄。此外惟年寿，岂不在彼苍。乳饮且百岁，我犹能糗粻。所念齿发衰，壮志或少荒。百里行未半，前途凛瞿塘。青编有圣贤，绿野有稻粱。持满自我力，干誉期尔行。兹事苟不忒，吾生从短长。存乎彼诚善，去也谁能防。无为重戚戚，此物本太刚。"}