{"id":"1130384","title":"颂古七首","dynasty":"宋","author":"释慧性","text":"南枝向暖北枝寒，一种春风有两般。寄语高楼莫吹笛，大家留取倚栏干。外道怀藏宝镜时，世尊良久为高提。浑如良马窥鞭影，不觉全身陷铁围。明修栈道，暗度陈仓。刻舟犹觅剑，夜雨过潇湘。只许老胡知，不许老胡会。白云尽处是青山，行人更在青山外。放两抛三，瞒神謼鬼。换盆换盆，谁不识你。沩山养子没来由，叉手人前不识羞。更把琵琶半遮面，不令人见转风流。当阳利剑斩狸奴，刃下翻身会也无。脱下草鞋头戴出，石人吞却洞庭湖。"}