{"id":"996899","title":"奉和王世弼寄上七兄先生用其韵","dynasty":"宋","author":"黄庭坚","text":"宫槐弄黄黄，莲叶绿婉婉。时同二三友，竹轩凉夏晚。驾言都城南，以望征车返。何知苦淹回，及此秋景短。愁思令人瘦，举目道路远。西风脱一叶，荐士闻乡选。简书催渡河，宾客不得展。亲忧对萱丛，妇病废巾盥。言趋厌次城，鞭马倦长阪。枣林蔽天日，交阴不容伞。仰看实离离，忆见花纂纂。异乡怀节物，不共斟酒盏。举场下马入，深锁严籥管。诸生所程书，捃束若秸秆。蜜灯坐回环，丹砚精料柬。披榛拔芝兰，断石收琰琬。纷争一日事，声实溷端窾。天球或弃遗，斗筲尚何算。西归到官舍，尘土昏案版。寒窗穿碧疏，润础闹苍藓。诗书鹊巢翻，帷幔蛛丝罥。果知兄未来，光阴坐晼晚。昨蒙叔父报，亦叹音书简。薄言使事重，激切被天遣。逋流一方病，责任媲和扁。咨询怀靡及，不遑暇息偃。嚼冰进糜餐，冲雪踏层巘。严霜八月飞，貂狐无馀暖。念嗟叔母刘，穷年寄甥馆。尚怜公初黠，诱掖到昭宛。庭坚薄才资，行又出町疃。浮云与世疏，短绠及道浅。匠伯首暂回，大樗终偃蹇。学宫尸廪入，奉养阙丰腆。学徒日新闻，孤陋犹旧典。小材渠困我，持斲问轮扁。大材我屈渠，越鸡当鹄卵。未能引分去，恋禄幸苟免。平生报一饱，从事极黾勉。岂如不见收，放身就閒散。思伯卧江南，无心趣轩冕。庞翁迹颇亲，黄檗门屡款。斋馀佛饭香，茶沸甘露满。逢人问进退，馀事寄一莞。仲父挟高才，甘为沟中断。青黄可牺樽，荐庙配瑚琏。季父有逸兴，未尝入都辇。临流呼钓船，拂石弄琴阮。雍容从朋交，林下追游衍。田园虽足乐，及时思还返。阴寒木鸣条，望损倚门眼。南枝喜鸣鹊，尺素托黄犬。又以窀穸留，归期指姑洗。寄声问僧护，儿发可以绾。妙言对宾客，称渠万金产。尔来弄笔砚，墨水恶翻建。大字如栖鸦，已不作肥软。鲁论未彻章，正苦诸叔懒。新诗开累纸，欲罢不能卷。远怀托孤高，别思盈缱绻。秋月明夜潮，柘浆冻金碗。疏杵韵寒砧，幽泉流翠笕。吟哦口垂涎，嚼味有馀隽。传示同好人，我家东床坦。风烟意气生，挥毫写藤茧。猎山穷鹑鴽，罩海极虾蚬。银钩乱眼膜，嘉句濯肺脘。且言伯在野，朋友必推挽。五泰列清庙，圣绪今皇缵。真儒运斗枢，道化迪天显。朝论惜才难，逸民大蒐狝。岂闻任方物，包贡遗羽簳。招车必翘翘，前席思謇謇。王甥欲好怀，高意恐难转。长篇题远筒，封寄泪空潸。遥知云际开，灰飞黄钟管。"}