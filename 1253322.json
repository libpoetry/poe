{"id":"1253322","title":"寄张云松","dynasty":"元末明初","author":"蓝仁","text":"谷口生涯已白头，量才揣分早知休。春风茆屋初巢燕，晓日桃林未放牛。儿拟力田承素志，客来扶杖共清游。南山芝草年年长，更与相寻绮里俦。杜甫平生草堂兴，老我正尔经营间。溪流浅似浣花水，秋色高并成都山。爱客自须开竹径，故人谁肯访柴关。吟边却忆张君子，危坐皋比也未閒。"}