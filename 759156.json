{"id":"759156","title":"秋晚忆子求弟长安无信","dynasty":"清","author":"曹玘","text":"万家砧杵动孤城，物候堪悲梦也惊。蟋蟀半墙秋有韵，芭蕉一榻雨无情。风生易水歌难继，雪下梁园赋可成。汀柳渚芦云漠漠，不知游子滞何程。西亭别酒醉斜曛，何日临觞不忆君。晓对好山难远寄，夜拈险韵与谁分。故园芳草更衰草，客路秋云又冻云。落月半帘寒未梦，一声悲雁怆离群。"}