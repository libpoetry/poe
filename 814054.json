{"id":"814054","title":"恭读理斋常太翁殉节录","dynasty":"清","author":"陈荀会","text":"仗义挥刀诛逆蛮，此身原不计生还。应知数点精忠血，草木千秋尚染斑。学问纯时理道纯，成仁取义志须伸。后人读史知馀恨，小试烹鲜即殒身。浣花溪畔慰忠祠，瞻谒人称卜地宜。谓是臣心清似水，一腔忠义炯无私。充邑新祠肖像成，时闻鸟语和愁声。如何偏向祠前语，为报金川寇己平。谩说人生土一邱，昭忠祀典重千秋。更称荫子辉堂构，不尽英名照巨流。耿耿忠魂何日归，遥瞻昔岭泪空挥。丹心映日人如在，不羡当年丁令威。"}