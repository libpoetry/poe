{"id":"1104818","title":"偶成杂意四首","dynasty":"宋","author":"卫博","text":"清风被草木，岁岁蕃中园。佳荫欲翳空，擢秀何争妍。黄杨独咫尺，更说厄闰年。惜哉坚正姿，何独悭于天。长松栽万年，必在千仞巅。卑哉蓬蒿间，斥鴳无高鶱。如何一杯水，活此横海鳣。谁能激沧溟，为子抟青天。方朔出世士，挥斥隘八极。乃与优侏儒，饥饱同一食。调笑刘天子，绐之聊一剧。此意竟不传，无人子思侧。朝草百幅笺，暮草千函书。贵人肯首耳，一言蹑云衢。但见人因子，不见子亦如。梁间啸者谁，知是鬼揶揄。"}