{"id":"1104513","title":"寿右丞相","dynasty":"宋","author":"冰壶","text":"东方正气毓元身，夙禀春阳泽物心。应昴酂侯依汉日，骑箕傅说作商霖。地隆鼎铉关三极，风动笙镛叶八音。稽首君亲同介寿，郧山鄞水等高深。淳祐更弦第二春，顺开黄道对昌辰。貔貅不动红尘骑，鸿雁于归青野人。千载龙云符气运，一堂鱼水会精神。地寒燕谷须钧播，挥手东风造化仁。"}