{"id":"770092","title":"八节长欢•折花送邻女","dynasty":"清","author":"董以宁","text":"镇日花间。爱他新萼，饮露欺烟。低攀防压鬓，远折怕移莲。还愁惊起春禽梦，颤春风、纤手堪怜。曾送邻家姊妹，楷字题笺。更凭小婢传言。将泉洒、莫教半晌花蔫。插向胆瓶中，须顾盼，念他短命红颜。新妆罢，聊摘他、衬贴香钿。但留得、一枝并蒂，折来自供屏前。"}