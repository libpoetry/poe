{"id":"537046","title":"三饮子念放歌一章","dynasty":"明","author":"王世贞","text":"生不愿作平津客，但愿一岁一醉曹郎席。昨者饮醇兼击鲜，自言多收十斛麦。今年麦田半欲赭，门前车马浑无色。主人唤客客且休，男儿有身千不忧。盘龙少小掷百万，君卿焉肯鲭五侯。豫章食单阙黄颔，襄阳垆畔饶槎头。争枭夺雉欢未足，床底牢槽滴寒玉。狂呼大白不肯辞，倏忽银灯看成绿。明朝有兴仍能来，鹔鹴一脱宁复回。邯郸市金高北斗，平原小儿安在哉。"}