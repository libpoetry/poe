{"id":"1140267","title":"太极诗上范天碧侍郎","dynasty":"宋末元初","author":"陈普","text":"涵涵六合八纮里，类聚化生何可纪。固然两人阴与阳，大要一个不得已。所从无声亦无臭，所出如彼复如此。成象效法森目前，大自三才小一蚁。形样度数各有极，体段一一无偏倚。颣疵痕迹毫发空，可惊可怪复可喜。参如交错天然文，不断去来川上水。尧舜得之御黄屋，不动脚手万物理。孔颜得之洗其心，四时昼夜同行止。盖缘道理元如斯，无非礼义当然耳。就中发出太极来，万化一丸而已矣。眼看手搏漠无有，一日无之天地毁。片时俄顷不可离，万古千秋长不死。静为体而动为用，来为神兮去为鬼。不离于物仍犹尊，并行不僭光同体。但从化上识中庸，立见源流彻精髓。自从夫子系周易，千古百年没荆杞。一朝道在九疑下，红轮扶出咸池洗。不私其有以示人，意与朋类同甘美。隋珠夜光翻不幸，操刀按剑如蜂起。唇焦口燥朱晦翁，至今无柰龙无耳。终然性在天地间，臭味不患无兰芷。文正有孙已佳绝，混沌相识尤奇伟。震泽天台合清秀，洞见无终与无始。一笑相逢武夷足，菊花未老梅含蕊。共在在生不息中，思入遥天碧万里。金城铁壁私家学，一言半句俘其垒。断槎枯蘖晚未生，睡魔辟易面沃水。世间无限扫复生，无事生事杂且猥。一天一地珠为丸，注疏陋儒足加箠。愿公多与说无外，庶使苍生安六礼。"}