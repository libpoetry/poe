{"id":"1109893","title":"海陵杂兴八首","dynasty":"宋","author":"吕本中","text":"四海今谁托，飘然未有归。先生作诗瘦，稚子食言肥。未忍萤枯死，甘随鹢退飞。故人取坚坐，不为赋无衣。相见各已老，壮怀如昔然。蛟龙夜改穴，风雨暗移船。把酒犹堪醉，逢人懒问禅。还家有馀地，留我买山钱。诸老今无恙，秋来数寄声。尚能无事饮，犹胜不平鸣。行李虚长铗，生涯共短檠。江湖日在眼，恐负白鸥盟。荒城足风雨，今日更新冬。草木山岚暗，人家水影重。漫看文字过，时有簿书逢。目极横塘路，西楼闻暮钟。曾子不复见，斯人绝可怜。梦回千嶂里，气夺万夫前。异日文章社，平生香火缘。高楼更南望，霜露倚江天。万事不如意，自然添白须。极知少馀韵，何敢厌穷途。土俗尊鱼婢，生涯欠木奴。东行见李白，谁为致区区。空山鹤夜鸣，海风令人惊。对月且愁思，看书终眼明。斗酒不为薄，客帆那计程。犹怜他夜雨，曾作打窗声。轻帆载晓月，和梦到扬州。木落山光寺，江横北固楼。漫抛王倕隐，虚有十年游。尚胜刘师命，才因越女留。"}