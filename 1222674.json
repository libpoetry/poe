{"id":"1222674","title":"赋张秋泉真人所藏研山","dynasty":"元","author":"赵孟頫","text":"泰山亦一拳石多，势雄齐鲁青巍峨。此石却是小岱岳，峰峦无数生陂陀。千岩万壑来几上，中有绝涧横天河。粤从混沌元气判，自然凝结非镌磨。人间奇物不易得，一见大叫争摩挲。米公平生好奇者，大书深刻无差讹。傍有小研天所造，仰受笔墨如圆荷。我欲为君书道德，但愿此石不用鹅。巧偷豪夺古来有，问君此意当如何。"}