{"id":"402360","title":"戚氏 己卯上巳北海镜清斋修禊分韵得师字","dynasty":"近现代末当代初","author":"张伯驹","text":"燕双飞，余芳争舞去年枝。献赋华林，引觞琼苑，忆当时。依稀，梦都迷。恩波空自涨龙池。回廊暗藉尘土，夕阳垂手步行迟。劫换红桑，云迷丹阙，一枰看惯残棋。纵花飞不语，春晚犹在，休负佳期。芳草绿遍天涯，烽火匝地，去去更何之。官莺啭、不关兴废，但诉离思。望依依，槛外殿阙参差，晚树处处鹃啼。感时涕泪，恨别心情，肠断应少人知。怕照临流影，当年俊侣，却减丰姿。已自薰桃染柳，怪东风、又上鬓边丝。及时好引朋欢，落花尊酒，相对前朝士。驻翠华、曾是宸游地，伤往事、愁咏将离。更莫辞、消尽残卮。看江山、问又属伊谁。镇销魂处，当筵解唱，只有师师。"}