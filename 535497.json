{"id":"535497","title":"良木篇","dynasty":"明","author":"王立道","text":"君不见南山有杞梓，北山有松柏。仰看十仞浑无枝，直上参天数千尺。横柯偃蹇走蛇龙，盘根诘屈层崖拆。昼昏波涛虎豹惊，夜撼星辰罔两泣。长风吹林百草萎，岂与榆柳同萧索。忆昔初成拱把时，已抱郁郁干云姿。藜蒿莽然蹊径绝，深山大壑多嵚崎。天生异材久沦弃，一朝冥感君王知。阊阖凌空九重起，歘下明诏四出求工师。公输持斤匠石走，山神始献中梁资。乃知良木能用大，折樗散树空离披。"}