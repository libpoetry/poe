{"id":"402357","title":"多丽 余所居为李莲英旧墅同人于此作词社第二集即席赋","dynasty":"近现代末当代初","author":"张伯驹","text":"禁城偏，园林旧属中官。彷宫家、飞廊架宇，翠华传驻云軿。走黄尘、门喧车马，拥绛雪、花压阑干。娇宠谁伦，恩荣无比，当时炙手焰熏天。自弈局、长安换劫，人世几桑田。空留得、堂前旧燕，解话开元。又今日，异时新主，吟俦重续词坛。绿天深、风摇蕉扇，红日晚、雨打荷钱。梦影难留，芳尘易逝，祓愁长应近尊前。更休再、歌骚谱怨，且共惜余欢。人归后、斜阳在树，酒醒鸣蝉。"}