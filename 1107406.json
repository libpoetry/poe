{"id":"1107406","title":"张府君挽诗","dynasty":"宋","author":"史尧弼","text":"频年来往郑公乡，邂逅论文膝上郎。已讶树风增感叹，忽闻薤露送凄凉。见说亲颜昼日嬉，夜窗膏火对书诗。功名底事身终误，孝友平生政已施。诚孝从来此物根，只今谁与践斯言。夫君泉下傥无憾，大字壁间犹有痕。惊起龙蛇忽梦归，一朝脱屣万缘非。遥知月露寒松滴，不是波涛木叶飞。气象重归金马地，更看埋玉乱松楠。他年父老还能说，道上书生为指南。"}