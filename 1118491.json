{"id":"1118491","title":"对食戏作六首","dynasty":"宋","author":"陆游","text":"霜馀蔬甲淡中甜，春近灵苗嫩不蔹。采掇归来便堪煮，半铢盐酪不须添。白盐赤米了朝餔，拗项何妨煮瓠壶。一种是贫吾尚可，邻家稗饭亦常无。春前腊后物华催，时伴儿曹把酒杯。蒸饼犹能十字裂，馄饨那得五般来。栟榈子嫩供香饭，皂荚芽新簇冷淘。常使先生饱扪腹，其馀万事一秋毫。冰壶欲著先生传，髯簿卑凡岂得书。常恨当年定交晚，枉教渴死老相如。黄昏来扣野人扉，笑语欣欣意不迟。葑火正红煨芋美，不妨秉炬雪中归。"}