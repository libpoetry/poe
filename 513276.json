{"id":"513276","title":"感燕","dynasty":"明","author":"沈周","text":"尔燕何巧黠，作巢违故常。悬赘两桷间，凭虚绝依傍。何啻幕上危，不托枅与杗。他垒皆有据，负固恃安藏。尔尚务速成，致败无忖量。衔泥互雌雄，一日千回翔。涂涂苦相附，疏渍易剥瓤。顷暂二堕落，力劳业荒唐。觜吻苦啄唼，累日不成亡。众垒既举雏，飞鸣能颉颃。见善不悛改，愚营故伥伥。大拙类蝜，小智逞蜣螂。愐尔殆有为，示险在堂皇。凡是肯构者，鉴求道则昌。拓之平易基，卫之仁义墙。顺之勿改作，缓之勿率忙。允作坚久计，子孙有馀庆。物异理则协，情激申芜章。"}