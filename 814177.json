{"id":"814177","title":"李客山见过投诗次来韵","dynasty":"清","author":"陈鹏年","text":"蟋蟀吟前除，鹍鸡鸣夕阳。闻君采芙蓉，辛苦涉秋江。秋江不可际，沐浴休此堂。俯视白日速，仰见浮云苍。清机理瑶咏，尊酒聊慨慷。感兹千古情，前期渺茫茫。伊余旅琳宫，客岁寒方冱。及此届金商，月琯已十度。兹岂无故然，天地有成数。忧患苟不历，谁能辨甘苦。顾惭驽钝姿，厉此松柏固。片言勖余心，馨香拟兰杜。"}