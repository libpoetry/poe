{"id":"556026","title":"皇陵行","dynasty":"明","author":"唐顺之","text":"皇陵郁郁标淮甸，泗上诸峰尽相面。衣冠月出鬼前驱，剑玺昼扃人不见。铜井沉沉碧砌寒，彩霞隐映红阑千。碧砌红阑松柏里，迢遥复道中天起。石马阴嘶万岁云，灵风暗卷长淮水。深山大泽两缠绵，白虎朱雀纷后先。日精月华相回旋，元气氤氲几百年。忆昔元朝赤县裂，争雄逐鹿俱豪杰。一朝此地黄龙飞，蝘蜓鲸鲵徒溅血。已闻帝王自有真，更说南阳多贵人。戈矛貔虎三千士，砺带河山十八臣。江左金陵扶地轴，汉家丰沛还汤沐。复户蠲租父丈欢，重门列戟园陵肃。羽骑千屯护玉鱼，鬣封数仞堆金粟。御碑突兀表劬劳，百里无人敢樵牧。流传八叶到神孙，孝敬先知重本根。伏臈烝尝寺不后，清明寒食更浇酒。貂褕中使日焚香，豸黼词官夜朝斗。君不见骊山北邙尽蓁芜，五陵佳气空模糊。壮哉兹陵从古无，天长地久垂鸿图。"}