{"id":"155816","title":"王丞相生辰·皇宋十一叶","dynasty":"宋代","author":"喻良能","text":"皇宋十一叶，时清风俗淳。实维元首明，亦繄股肱纯。煌煌冀国公，自昔抱经纶。初掌黄麻诰，黼黻同卿云。继处有密地，五兵驱精神。一品坐黄扉，十载转洪钧。雍容陪都俞，黾勉承华勋。镜净沧海波，烟销紫塞尘。伊傅堪并驱，萧曹真下陈。柔兆岁若午，协洽寅在辰。入梦一玉燕，持炉两天人。二十四书考，八千岁为春。西湖为酒醴，南屏为膳珍。万口均一词，共祝柱石臣。一祝锡难老，再祝长同寅。百祝配辽鹤，千祝如大椿。国寿箕翼齐，洎公永无垠。贵名与鸿烈，日新日日新。"}