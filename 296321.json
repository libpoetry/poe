{"id":"296321","title":"百字令·柳墅感旧","dynasty":"现代","author":"章钰","text":"蜃台鲛市，埽翠华驻处，荒荒无迹。一角平林兼浅渚，并少宫人閒说。云寺颁香，海楼阅武，坏劫今何日。白头吟望，旧时杨柳颜色。休溯玉辇宸游，銮迎酺赐，盛典光千叶。刚痛铜驼荆棘里，又痛龙年蛇月。那觅新亭，权呼汐社，来踏啼鹃血。沽潮起落，料知终古呜咽。"}