{"id":"683147","title":"再用陈白沙碧玉楼韵","dynasty":"明","author":"方献夫","text":"春来老眼不胜开，几幅青山入画裁。何必元龙真百尺，已堪太白放千杯。常邀明月为朋侣，不碍浮云任去来。珍重御函留宝帙，楼头夜夜瑞光回。群峰擘翠此楼开，指点虚无是体裁。碧玉无人谁作赋，白云终日共衔杯。林坳露隐莺声远，屋角春深燕子来。睡起开窗更何有，澄江对雨几萦回。混沌何年凿此开，天公留与后人裁。那须画栋连俳桷，不愧山樽自瓦杯。日上阶前玄鹤舞，潮平门外白鸥来。有时忽听渔歌发，野老前湾罢钓回。春满前川景色开，单衣聊可试新裁。观鱼坐石闲垂钓，煮茗临溪自引杯。月荡波心龙睡起，烟消松杪鹤飞来。归时不厌登临兴，夜半歌声四壁回。"}