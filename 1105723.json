{"id":"1105723","title":"郡斋夜坐闻水车声","dynasty":"宋","author":"王十朋","text":"风伯吹云不成雨，稼穑如焚谁守土。铃斋夜闻水车声，遥想田间老农苦。汗流气喘饥眼花，厌闻窟中鼍打衙。妻儿相劳勿愁叹，多少高田无水车。天二欲警老刺史，车声夜入凝香耳。四郊苗槁农民悲，万壑水乾鱼鳖死。守臣失职政事荒，谁遣连年坐黄堂。自惭不及段文昌，圣世岂有桑弘羊。"}