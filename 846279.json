{"id":"846279","title":"高宗祀大礼鼓吹歌曲五首 其四 奉禋歌","dynasty":"宋","author":"无名氏","text":"苍苍天色是还非。视下应疑。亦若斯。统元气，覆无私。四时寒暑推移。物蕃滋。造化有谁知。严大报，反本始，礼重祀神祇。律管灰吹。黄宫动，阳来复，景长时。车陈法驾，仗列黄麾。帝心祗。紫霄霁，霜华薄，星烂明垂。祥烟起，纷敷浮衮冕，六变笙镛迭奏，一诚币玉交持。宫漏声迟。千官显相多仪。百神嬉。风马云车，来止来绥。诞降纯禧。受神策、万年无极，歌颂昊天，成命周诗。"}