{"id":"190946","title":"送菜徐安叟","dynasty":"宋代","author":"李新","text":"清非太常而有三百六十斋，分似庚郎而无二十七种菜。日食万竟虚语，不糁藜羹时可再。一杯潋滟翻绿波，作客不妨穷鼎鼐。大儿咀嚼等太牢，小儿饮啜甘沆瀣。青青染肠形於色，阿鹜浑无食鱼态。闻君亦有釜轑声，大本须烦一车载。何苦厉声责妻孥，乘兴可能来访戴。"}