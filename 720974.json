{"id":"720974","title":"冬山即事","dynasty":"明末清初","author":"王夫之","text":"萝阴曲曲謢迥塘，亭午初消子夜霜。小藻分波还浸碧，閒花似菊未凋黄。游鱼带影双遮水，孤蝶迎晴倍惜香。天物殷勤相假借，凋零不遣恼疏狂。元绡垂幕黛烟流，略挂西峰玉一钩。萧散云还沈碧海，清空人欲访琼楼。匀匀广野疏星度，恻恻寒心片影浮。取次閒愁栖泊尽，更谁笙鹤梦丹邱。小雪无云宿暧赊，东窗日转半棂斜。清泉砚滴含馀绿，活火汤瓶涌细花。歌哭古今归午枕，江湖图画泛星槎。堂堂日月容相问，书卷留人几岁华。墙阴小步试欹危，未厌晴风袅鬓丝。槠实乍惊飞鸟过，苔阴渐放素光移。绀珠千颗垂藤子，丹叶孤飘绕故枝。寂历经过聊缓颊，重来千载更伊谁。"}