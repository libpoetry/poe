{"id":"890947","title":"解连环","dynasty":"宋","author":"吴潜","text":"彩桡芳苑。嗟东风梦断，燕残莺懒。谩记得、标格精神，正云涨暮天，雨荒闲馆。嫩绿殷红，但回首、一川波暖。想娇情慧态，倚褪淡妆，画楼帘卷。吴歌数声冉冉。料移商变羽，人共天远。须信道、飞絮游丝，尽春去春来，景色偷换。扫罢蛮笺，难寄我、浓愁深怨。且如今，问龟问卜，望伊意转。"}