{"id":"911108","title":"送燕明仲归常熟","dynasty":"宋","author":"李鼐","text":"东南江海郡，瘴雾腥蛟螭。土俗异乡县，客子怀归思。归思何从返，远道伤百危。干戈久未定，一水分华夷。壮士争挽强，觅爵唾手期。而我痴绝甚，尚复事毛锥。三年行在所，短褐风霜欺。生理寄茅栋，不饱藿与藜。苦辛攻积忧，欲语听者谁。赖有燕公子，好事颇见奇。邻墙肯相过，情话肝胆披。君才駃騠骏，不受尘埃羁。骧首志千里，蹲踏风云垂。乃翁名世将，先朝补邦基。殊勋鼎彝在，劲节不少亏。后昆德泽盛，衮衮固未衰。"}