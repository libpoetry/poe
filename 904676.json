{"id":"904676","title":"芝草","dynasty":"宋","author":"李石","text":"边上秋风生，众芳感萧瑟。何由九地底，一气回暖脉。官居类僧坊，忽有芝草坼。骈跗间红紫，合盖晕黄白。秋菌苦争气，渠自凡眼窄。此理岂人为，信我匪天厄。年馀窃边廪，菜饱固不择。谬政鬼所笑，敢望神意格。山中合欢桃，陇上六歧麦。一年获三瑞，助我动行色。归来及受釐，藉口缓诛责。从今归商山，举手谢樵客。"}