{"id":"772633","title":"题韦载玉授经图","dynasty":"清","author":"朱景英","text":"一经授受家法古，坐使籯金贱于土。后来朴学盛接武，门阀城南天尺五。皤然一老湖湘南，压肩藤笈身蕉衫。拄杖直度关门杉，又来鳀国便风帆。示我一卷行看子，卷中之人宛然似。梧阴覆地荷贴水，偶却绳床横石几。玉雪无匹曰衮师，为剖经义袪经疑。只此亦足忘其衰，投脚万里将何为。有唐一代重世族，裴杜崔卢递烜煜。不见欧九操简牍，宰相韦家数更仆。及身瓠落惟嗟吁，故家池馆何有无。传经心事亦已孤，雪泥鸿爪留斯图。我题此图不容赞，菀枯俯仰增长叹。慰藉无端同一粲，当窗亭午赪桐烂。"}