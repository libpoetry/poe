{"id":"945675","title":"送邑宰丁溉之任满","dynasty":"宋","author":"陈著","text":"君不见南山峰晴倚空，有时烟岚失青葱。又不见碑潭水清贯市，有时波涛涨黄滓。铜章一临山水閒，变态有甚水与山。自从有邑知几尹，仁闻始终无二三。况直焦氛半封内，转为乐国非容易。飞凫忽载福星来，力量精神有馀地。吾乡由来文献多，道脉无如世故何。蔬园每每今栋宇，芹波瀰瀰新弦歌。小民艰食业山海，弱肉难供虎狼噬。寒忽煖衣饥忽食，昼无打门夜无吠。百里乳哺父母怀，恶稔时劳匣剑开。同寮议论兄弟视，理到肯放山笔回。苦檗隽永世味外，甘棠种在人心里。图志虽书不尽书，颂碑歌记如何记。及瓜而代芒芒行，花城如画琴在堂。手挥帐饯前路阔，唾去金馈西风香。来不携家影相逐，去不挑包心自足。眉閒迎笑动瑶琴，膝下候归翻綵服。南溪景擅孟城奇，酒丹米白鱼蟹肥。家林燕喜莫惜醉，仕宦得閒能几时。平实工夫根本大，舒徐步武官职耐。向上规模看宰邑，谁能如公三出宰。谁能如公彻底清，谁能如公不眩名。卓乎高哉日月證，足以行矣云霄程。出门为民还小驻，肯借心香勤旱雨。一雨三日岂偶然，异日作霖天已许。老夫生身八十年，何幸亲见真前缘。既无筋力送之远，又乏词藻扬其贤。漫将里咏涂歌者，掇拾万一溪藤写。长揖奉为行李累，为我一读清天下。"}