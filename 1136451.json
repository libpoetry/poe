{"id":"1136451","title":"题禊帖图","dynasty":"宋末元初","author":"方回","text":"永和九年晋癸丑，禊帖至今家家有。遗墨一纸出昭陵，摹本宇宙同不朽。甲子循环十六周，甫近千岁未为久。之字二十我谛观，谁绘此图誇妙手。晋人之学吾能□，□以庄子为六经。大同小异立议论，漆园遗意入兰亭。七情静动应万事，一气聚散钟千形。乐极必悲生必死，倏开忽阖风天萤。岂不痛哉逸少语，畏怖生老病死苦。掇拾释氏之绪馀，惴惴其慄有如许。颜瓢致乐悲安在，曾箦临死生焉□。短中求长断斯文，翰墨高名万万古。"}