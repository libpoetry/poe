{"id":"731892","title":"玉川门","dynasty":"清","author":"彭士望","text":"五老好奇不肯住，奔溢余波向东去。下为千尺龙盘涡，上施百障铁围柱。巨兽撑岈溪谷间，如战昆阳风雨遇。浸玉寒澄万古秋，朗月碧潭风静处。其他大石散林莽，似掌如茵眠坐具。藓绣云痕锦不如，高下宜人谁所置。随步苍岩翠壁幽，一曲一转皆新异。可惜豪家盛作园，无因把臂过兹地。我宿僧堂月上初，夜寂千雷声震厉。屋瓦俱摇地若浮，海水能飞梦犹悸。起行月石影峥嵘，傀儡峰头暗相觑。人生此际复何为，笑哭有声走形势。玉门铁壁入者谁，桃源犹带田村气。"}