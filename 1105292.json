{"id":"1105292","title":"次韵郑省仓见寄","dynasty":"宋","author":"方岳","text":"倦客京华鬓已疏，诗颠草圣了无馀。别离菊酒才秋晚，流落椒盘忽岁除。东阁士应羞哙伍，北山人有绝秦书。草芦十具牛如办，却是求田胜本初。老年梦不到歌姝，一笑离尊孰与娱。岁事沈沈江上月，时情汎汎水中凫。路贫如此谁来往，山意于人定有无。牢落不堪持说似，诗成时一寄奚奴。"}