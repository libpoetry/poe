{"id":"727465","title":"杨柳曲送别沈五遂初","dynasty":"清","author":"吴敬梓","text":"江南二月春风吹，江边杨柳千万枝。行人欲折不忍折，笼烟蘸雨垂绿丝。王恭张绪不可见，困酣娇眼如欲啼。攀条流涕桓宣武，何不移栽玄武陂。昔日幽燕轻薄儿，斫取柔条系斑骓。越溪春半如花女，祓褉牵裳怜爱谁。羌管声中伤别离，声声寄我长相思。"}