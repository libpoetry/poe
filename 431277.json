{"id":"431277","title":"浣溪沙三首·鱼占见示先德子韶世丈遗墨残字剪装本，因属题尾","dynasty":"近现代","author":"马叙伦","text":"墨妙于今未足夸。新传鸟篆自流沙。尚书笔札废簪花。点画未明卑小道，书成也自笑多差。横流今日正无涯。书学纷纷重北朝。钟王规矩转成祧。更无人处议横骄。记取唐贤三昧在，北碑南帖未偏标。临流那得废兰桡。居士风流已莫追。尚存余韵写唐碑。残文编缀待他时。壮岁煮涛谈墨妙，悼亡赋罢废临池。遗编珍重好将持。"}