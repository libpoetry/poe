{"id":"1237605","title":"王大令保母帖四首","dynasty":"元","author":"鲜于枢","text":"撞破烟楼固未然，唐摹晋刻绝相悬。莫将定武城中石，轻比黄閍墓下塼。姜侯才气亦人豪，办折区区漫尔劳。不向骊黄求驵骏，书家自有九方皋。临摹旧说范新妇，古刻今看李意如。却笑南宫米夫子，一生辛苦学何书。千年郁郁閟重泉，暂出还随劫火烟。靳惜乾坤如有意，流传君我岂无缘。"}