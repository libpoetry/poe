{"id":"916989","title":"假山","dynasty":"宋","author":"杨时","text":"衡湘侧南二千里，清淑之气常蜿蜒。丹沙玉石气所感，融结万状非磨镌。穷源荒蹊异岱畎，不逢禹绩轻弃捐。苔封土蚀谁复问，嶙峋僵卧当市廛。龟山老叟见之喜，鸠徒辇置罗前轩。岧峣孤峰露仙掌，屹若太华青摩天。倾崖断壑坐中见，葱茜似玉生云烟。初疑祖龙未死日，浮梁拟跨咸池渊。神号鬼怒驱不前，捶系刓磷成枅圈。又疑巨人出龙伯，揭竿来自昆崙巅。连鳌合负云涛翻，蓬壶簸荡留平川。繄予竟日倚栏槛，矫首便欲追灵仙。尻轮神马自足驾，已觉两腋风泠然。琼台浮游与世隔，醉傲笑拊洪崖肩。山间草木即灵饵，含英茹实资长年。悠悠广息变今古，坐看溟渤成桑田。"}