{"id":"640846","title":"题梦桂卷","dynasty":"明","author":"童冀","text":"钧天有宫名广寒，上有桂树青团团。刚风迥隔九万里，何人飞梦游其间。乃是萤窗读书客，清夜神游生羽翼。手搴天上最高枝，来向人间占桂籍。我闻昔贤曾梦松，他日徵应十八公。世间万事有先兆，精神交感潜相通。人生出处有定分，身外悠悠不须问。致身富贵须流芳，青史千年有公论。"}