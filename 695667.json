{"id":"695667","title":"伏日同许殿卿姚元白黎惟敬游郑氏园四首","dynasty":"明","author":"欧大任","text":"并马南溪路，何如杜曲边。园因看竹入，裳每采荷搴。池鹭频窥酒，潭鱼不避船。酣歌还洗耳，箕颖兴悠然。冥濛朝霭散，晴色满燕关。策杖城南寺，看松雨后山。蝉声流水外，人语白云间。眷此幽栖地，犹能一醉还。鸣珂寻郑谷，十里到池亭。鱼鸟惊长啸，乾坤厌独醒。烟消雍畤碧，云傍泰坛青。欲作郊居赋，频来倒玉瓶。尔辈俱词客，伊予本钓徒。相将河朔饮，不问步兵厨。宦岂黄金拙，歌应白雪孤。君看三伏里，谁省在江湖。"}