{"id":"115203","title":"黄龙南禅师真赞","dynasty":"宋代","author":"黄庭坚","text":"我手何似佛手，日中见斗。我脚何似驴脚，锁却狗口。生缘在甚麽处，黄茆里走。乃有北溟之鲲，揭海生尘。以长觜鸟啄其心肝肺，乃退藏於密。待其化而为鹘，与之羽翼，九万里则风斯在下矣。自为炉而熔凡圣之铜，乃将图南也。道不虚行，是谓无功之功。偏得其道者，一子一孙而已矣。得其者，皆为万物之宗。工以丹墨，得皮得骨。我以无舌，赞水中月。"}