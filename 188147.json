{"id":"188147","title":"题玉泉·千章老木冷涵秋","dynasty":"宋代","author":"释道济","text":"千章老木冷涵秋，今日重来话旧游。一池寒水浸虚碧，清光莹澈凝不流。中有神龙隐头角，为雨为霖滋旱涸。圣主垂衣风雨调，龙亦安眠在丘壑。人来初不睹真龙，但见金鲫浮沈中。昂头摆尾得其所，我疑便是池中龙。殷勤一语龙听取，汝以何缘堕龙伍。良田一念嗔所生，毕竟难逃鳞甲苦。蓦然直下便回光，愿力资深福寰宇。"}