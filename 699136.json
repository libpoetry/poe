{"id":"699136","title":"五君咏 陈汝大","dynasty":"明","author":"徐熥","text":"汝大长者流，涉世嗟不偶。玄牝有精诣，黄庭能自守。混迹居泥途，飘然出尘垢。作赋馀万言，读书穷二酉。振响主词盟，伊余忝其后。非博生前名，所志在不朽。汝翔好奇古，遁迹在柯屿。词藻何离离，才情尤楚楚。能追正始音，不作齐梁语。臭味既已同，素心自相许。睽乖劳我思，山中正延伫。平夫貌不扬，意气何卓荦。耻抱齐门竽，甘作荆山璞。诗解匡生颐，谈折充宗角。一饮动百巡，贤圣分清浊。古道信寡谐，正音久辽邈。努力崇令名，典籍有先觉。伯孺秉异姿，弱冠富经籍。拓落守太玄，异同辨坚白。作赋已驰名，耽奇自成癖。丹青发妙赏，磊磊生泉石。把臂结词盟，微悰永无斁。荐夫意气豪，逢人作白眼。冥心契道诠，矢志稽坟典。伯仲既齐名，君才良不忝。大雅久沉沦，俯仰知音鲜。凌厉向词坛，片语人矜善。结志在千秋，令名尔当勉。"}