{"id":"584737","title":"赠查穹窿方伯还吴","dynasty":"明","author":"黄衷","text":"穹窿先生湖海姿，作屏暂假天南陲。十州猬牍一麾尽，多暇或见开枰时。兴深林壑倦经略，清梦但绕吴江湄。手中乞疏再三上，笑抛藩印如吹洟。束书出郭日当晓，佳色粲粲浮明眉。枫桥虎阜递新赏，青莼素鲙咸恩私。震泽瀰天九有通，至今鲁望茶烟红。古来高蹈必名德，黄花自悦柴桑翁。炎凉且置差池燕，碧落惯纵冥飞鸿。试酣宝带晴华后，肯记黄湾淡荡中。东山消却几两屐，洛波传道潜双龙。斯人兀傲云雷际，世间那识乌雌雄。平生我亦扁舟客，孤枕苍葭浩浩风。"}