{"id":"168919","title":"次韵苏公涉颍","dynasty":"宋代","author":"陈师道","text":"冲风不成寒，脱木还自奇。坐看白日晚，起行清颍湄。三穴未为得，一舟不作痴。路暗鸟遗音，江清鱼弄姿。宇定怪物变，意行觉舟迟。公与两公子，妙语含风漪。但怪笑谈剧，莫知宾主谁。得句未肯吐，郁郁见睫眉。相从能几何，行乐当及兹。生忍自作难，百忧间一嬉。时寻赤眼老，不探黄口儿。解公头上巾，一洗七年缁。至洁而纳污，此水真吾师。须公晓二子，人自穷非诗。"}