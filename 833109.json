{"id":"833109","title":"满庭芳 京邸上巳用兰当旧韵成解","dynasty":"清末民国初","author":"樊增祥","text":"灯院云娇，药房烟细，昨宵帘幕微寒。晓来陌上，蝶子趁花钿。记得将离赠后，相思梦、难到尊前。消魂处、玉河照影，衫鬓又今年。应怜。春事好，桃边画扇，柳外秋千。且莫问他乡，莫听啼鹃。点点红心似我，天涯路、芳草芊绵。青门外，湔裙嫩约，依旧丽人天。"}