{"id":"1095449","title":"易水行赠修和谢德之高士","dynasty":"宋","author":"释居简","text":"悠哉招隐琅琅然，画然勇变易水寒。槁梧语急声欲乾，哀丝欲绝回风酸。激昂馀地涵清圜，弗落断崖清夜湍。想当悲歌蓄真怒，发立如棘冲其冠。慨慷一死不复惜，从容按辔无求还。投机之间不容发，一失万古成永叹。尘侵匕首壮士死，谁写遗恨归清弹。谓言此曲无再弹，浑刚不敌智士肝。脑脂盖眼日高卧，幽愤欲平良独难。油然易感不易触，徒使壮泪双汍澜。琴工推琴向我言，我指何自生忧端。物能移人不移物，安得心广仍体胖。欲令心广仍体胖，不妨试作如此观。"}