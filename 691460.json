{"id":"691460","title":"中秋后二日承李少思苏仲辂欧仲岳苏四郎林觉苍李少似李少修苏虚白梁小鸾李伯玉李季玉十一君携壶榼泛舟见过酒馆遂登海西台得杯字文字","dynasty":"明","author":"李英","text":"沧水堪乘兴，移舟问下才。幽期秋霁爽，散步竹林来。慷慨看双鬓，慇勤饮百杯。垆头怜此会，赓咏思悠哉。南海称多士，骚怀竟不群。登台同览胜，挥麈一论文。绝巘生秋色，沧江下夕曛。陶然河朔饮，綵笔赋如云。"}