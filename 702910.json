{"id":"702910","title":"浮邱八景 紫烟楼","dynasty":"明","author":"谢元光","text":"背廓危楼起，楼头生紫烟。夕阳频眺望，知有葛洪仙。公馀聊出郭，冠盖狎群鸥。觞咏移清昼，何如物外游。再辟丹邱府，珊瑚井自如。灵源同沆瀣，不见紫霞裾。大雅何寥廓，宗工庆有归。虞廷赓喜起，仙苑借清辉。宫锦仙人选胜游，招邀词客集仙邱。熙朝大雅斯文在，不数西京翰墨流。金鼎方成九转丹，便骖鸾鹤谒瑶坛。红尘笑脱一双舄，留作人间胜事看。境入罗浮仙子都，朱明聊尔认前途。问津若遇浮邱伯，遥指红云碧海隅。仙客鸾骖海峤翔，翩翩双袖带天香。朱明笑挹餐霞侣，九转灵砂氐验方。"}