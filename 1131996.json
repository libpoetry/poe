{"id":"1131996","title":"送毛得一秀才归淮上","dynasty":"宋","author":"穆脩","text":"江天梅雨昼萧萧，送别愁吟白纻谣。处士才高融未荐，骚人魂断玉方招。自伤枥骥心千里，空羡冥鹏志九霄。酒罢征鞍迢递去，不堪回首木兰桡。君归迢递淮西路，我客萧条秋浦城。恻恻相看复恻恻，行行送别重行行。途中猿鸟哀声断，马上云山远碧横。富贵穷通俱未决，直倾樽酒沃离情。"}