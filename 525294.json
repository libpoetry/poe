{"id":"525294","title":"木兰花慢 答介溪礼书二首 其二","dynasty":"明","author":"顾璘","text":"慨山人老矣，逃涧谷、息朋游。尽细竹成园，寒松夹坞，自占岩幽。天与清风皓月，从受用不费一钱酬。管领匡床石枕，安排野调村讴。馀生莫更赋行休。眼前头。清閒滋味，无何境界，尽已悠悠。莫笑先生太赸，些个物相伴度春秋。浊酒新烹郭索，閒窗静听钩辀。"}