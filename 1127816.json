{"id":"1127816","title":"寿周枢密四首","dynasty":"宋","author":"曾丰","text":"元气自子始，入申为至清。况在申中央，其气尤粹精。金风冷飕飕，玉寒露泠泠。人间物莫当，夜堕文昌星。一气清绝处，坤元直西方。公生受西气，戏笔俱文章。北门逼西清，金仙侍玉皇。凡遗不朽踪，便是难老方。四时秋为阴，凛凛兵气冲。公始禀此生，今坐制百戎。虽握生杀柄，以不杀为功。长尔塞草青，自然脸霞红。一元发于春，万物收以秋。公转播物钧，元气在笔头。颐指役汉将，愿言似留侯。功成早辟谷，寿与乔松侔。"}