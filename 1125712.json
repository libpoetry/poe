{"id":"1125712","title":"次韵曾端伯早春即事五首","dynasty":"宋","author":"郭印","text":"春风著物便超摇，已觉三阴次第消。明日江梅吹尽雪，却看芳草似裙腰。士女梅花插满头，一川人日恣嬉游。贤侯可是知民意，特地江干驻碧油。一声幽鸟解呼春，物逐新年气象新。坐阅群生空扰扰，身如槁木是何人。九畹春回未放兰，先饶堤柳变衰残。阴阳代谢寻常尔，正好随流著眼看。使君千骑出重城，对镜心闲似水清。岂但邦人安善政，波间鸥鸟亦无惊。"}