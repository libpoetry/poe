{"id":"1119618","title":"东庄小留四首","dynasty":"宋","author":"陈造","text":"南陂荒茀已成围，北墅田租颇应期。两地径规般薄地，小为庵屋大为池。夹沟欲插柳千株，绕舍先营五亩蔬。供爨禦冬须次第，西归新得务农书。亲朋樽俎日周旋，无限欢情到酒边。底许挤排作尊客，祇令抚己叹衰年。接屋连墙翠密中，炊香羹玉饱过从。人将逋客为同社，地与斜川作附庸。"}