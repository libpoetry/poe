{"id":"708466","title":"百字令  和纬绛云除夕","dynasty":"明末清初","author":"龚鼎孳","text":"天涯蓬鬓，叹如流岁月、今年往矣。雪竹霜筠生事簿，小立穷交赤帜。尽典朝衫，难偿酒债。愁拨寒灰里。残书插架，炊烟一任迟起。联袂韦曲花新，长杨莺到，乐事翻从此。老去风光原有数，生受玉河春水。马埒铜街，珠盘金谷，过眼人如寐。五湖烟月，潮回虾菜成市。"}