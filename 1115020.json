{"id":"1115020","title":"河满子","dynasty":"宋","author":"杜安世","text":"细雨裛开红杏，新妆粉面鲜明。东君何事交来早，更无绿叶同荣。独倚青楼吟赏，目前无限轻盈。命薄不依栏槛，或占郊坰。清香繁艳真堪爱，枉教寂寞凋零。相次牡丹芍药，王孙谁道多情。柳嫩不禁摇动，梅残尽任飘零。雨馀天气来深院，向阳纤草重青。寂寞小桃初绽，两三枝上红英。又见云中归雁，嗈嗈断续和鸣。年年依旧无情绪，镇长冷落银屏。不语闲寻往事，微风频动帘旌。"}