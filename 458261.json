{"id":"458261","title":"贺新郎　舟游西陵峡","dynasty":"当代","author":"卢青山","text":"盘古持其斧。劈群峰、一痕一划，风神峭古。更著娲皇双素手，绣出青林无数。嗟二圣、其心何苦。风雨千年肆荡薄，看摧残剥蚀成褴褛。嶒崚骨，时复露。仙人桥上仙人渡。渡斯桥、便生仙翮，飏然高翥。遗下苍崖森万仞，黝黝寒光蓄怒。我头欲、飞空撞住。似此奇行真合死，诧仙人惜我奇难遇。半空里，度我去。"}