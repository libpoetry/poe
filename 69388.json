{"id":"69388","title":"玄妙观重建玉皇殿诗","dynasty":"元代","author":"杨维桢","text":"神鳌载弁青浮红，水晶宫阙神人宫。金铺雕础固且崇，参差珠阁当天中。仰瞻倍扆天人容，天威只赤下地通。白云之乡帝乘龙，翩然大荒灵下降。彩烟绮雾陛九重，灵鹤万舞来从东。五方之人叩吉凶，帝愍下土叩辄从。物不疵疠岁屡丰，十日一雨五日风。圣人体天上帝同，好生之德天同功。祝圣人寿生聪聪，倥侗至德还古蒙。弥天万年天无终。"}