{"id":"1041612","title":"寒林石屏风","dynasty":"宋","author":"刘敞","text":"屏风画山皆任假，寒林石屏自然者。苍纹绀脉乱交加，短树高枝自潇洒。观者宁分画与非，但怪奇妙非人为。又疑古苔著石瘦，何得本末无纤遗。桑田变海松柏死，寒暑不及荣枯期。佳哉大钧育群类，埏镕精巧无巨细。天真通貌皆生成，俗师笔墨那形似。居人幽独最相宜，朴厚远谢雕镂姿。城中云母屏更好，慎勿浪示豪家儿。"}