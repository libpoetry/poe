{"id":"424508","title":"念奴娇·柳如是归钱牧斋后，其故交汪然明刊所藏尺牍及诗为一册，寄视牧斋，牧斋购其版燬之。流传绝少，高野侯同年得之琴江旧山楼，殆孤本矣，可宝也。出观索题","dynasty":"近现代","author":"袁思亮","text":"汪郎无命，恨当时、不与蘼芜为主。箧里音书湖上草，检点欢悰非故。刻骨镌恩，销金铸泪，字字情天絮。一封遥寄，断肠知有人妒。谁信叶落签幐，薪催梨枣，烧却闲言语。翻胜绛云他日火，留得苕华片羽。拂水岩前，玉岑山畔，凭吊空黄土。未灰心事，替伊添画眉妩。"}