{"id":"682996","title":"春日斋居漫兴二首","dynasty":"明","author":"文徵明","text":"西斋酒醒篆烟残，手汲新泉破月团。芳草池塘春入梦，绿阴帘幕昼生寒。由来中散裁书懒，老去渊明束带难。却笑闲缘除未得，每从人觅异书看。深巷无人昼掩扉，新晴庭院绿阴肥。柳风吹絮河豚上，花雨沾泥海燕飞。残睡未能消卯酒，乍暄聊得试罗衣。春光绿遍江南草，多少王孙怨不归。"}