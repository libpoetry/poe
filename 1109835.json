{"id":"1109835","title":"赠温幕张子常有诗见怀用韵因成五篇","dynasty":"宋","author":"华镇","text":"鸣玉琅琅振小舟，银钩婉婉照清流。如何汉殿凌云笔，肯赋寒山水石幽。寂寥不见李膺舟，时倚西风叹逝流。小吏忽来传秀句，春容顿觉满山幽。一来海角舣扁舟，两见天南大火流。钟鼓不闻昏自晓，柴荆常闭冷还幽。怀才自是济川舟，术业曾非西北流。禁掖言归应不晚，海山未去且寻幽。曾乘碧海驭风舟，几挹苍崖喷雪流。想得更当和鼎重，也应须记赏心幽。"}