{"id":"525686","title":"羽林郎","dynasty":"明","author":"顾璘","text":"胡姬酒家女，年纪十五强。白日自当垆，肌肤雪色光。两鬟垂过耳，美目汎清扬。窈窕衣纨素，珍珠缀香囊。盈盈曳丝履，红罗双鸳鸯。自持耿介性，不解闺中藏。使君且莫近，况复羽林郎。自有蒲菀席，何用黄金床。自有清樽酒，何必玉壶浆。富贵徒旦夕，礼义古所防。作女苟无体，不如犬与羊。寄谢道上露，慎勿沾我裳。"}