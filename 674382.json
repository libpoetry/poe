{"id":"674382","title":"李在山水行","dynasty":"明","author":"鲁铎","text":"高秋爽气生林末，山色朝来如黛泼。西风洗天无閒云，万里天心正开豁。群峰尽处见平原，漠漠宽闲水上村。村西返照界斜影，千寻石壁当溪翻。隔溪谁子爱林麓，直旁阴崖结茅屋。墙支乱石就回岩，门向清流只横木。水禽获水飞仍低，小舟度晚苍波迷。行人趁渡半不及，夜来应借山家栖。何物李在善模写，欲与造化混真假。安得此境置吾人，一时突兀千万厦。沃壤连溪山复深，安居粒食生林林。眼前寒士皆大庇，杜陵千载同吾心。"}