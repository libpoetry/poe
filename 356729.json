{"id":"356729","title":"梅子黄时雨·送滋泉、良甫之淮南，兼寄拂青，同漱泉赋","dynasty":"清代","author":"冯煦","text":"倦柳摇晴，正疏雨半阑，人在南浦。怕一片凉云，带愁流去。草长波平天远，断肠不是春归处。空延伫。几点峭帆，飞下孤屿。凄楚。冥冥芳树。望荒城不见，来梦先阻。问前度刘郎，销凝何许。输与离亭今夜笛，倚寒吹得蘋花聚。沤边路。甚时共寻烟语。"}