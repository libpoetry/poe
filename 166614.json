{"id":"166614","title":"念奴娇·瑶池倒影","dynasty":"宋代","author":"李弥逊","text":"瑶池倒影，露华浓、群玉峰峦如洗。明镜平铺秋水净，寒锁一天空翠。荷芰风摇，苹蘩波动，惊起鱼龙戏。扶疏桂影，十分光照人世。谁似。老子痴顽，胡床危坐，自引壶觞醉。斗转参横歌未彻，屋角乌飞星坠。对影三人，停杯一问，谁会骑鲸意。金牛何处，玉楼高耸十二。"}