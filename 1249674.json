{"id":"1249674","title":"踏车妇","dynasty":"元末明初","author":"谢应芳","text":"吴田水深三尺许，总是去年秋暮雨。劝农使者催春耕，田甲频挝水车鼓。江村破屋能几家，几家妇姑俱踏车。蓬飞两鬓赤双脚，亦有儿女双髻丫。淞江太湖愁满眼，白汗沾衣足生趼。车轮辘辘羊角转，水波翻翻龙舌卷。春来十日九不晴，怕闻鹁鸠呼雨声。滂沱才俾片时久，辛苦又加三日程。当家岂无夫与子，打鱼日籴去城市。城中禁米难出关，田上忍饥还戽水。四郊未种围田谷，三边已运官仓粟。安得木牛为木龙，运水疾于牛走陆。西林日落田妇归，隤岸白烟鱼虎飞。诗翁独立长太息，何处青山有蕨薇。"}