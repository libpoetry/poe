{"id":"683033","title":"初春书事三首","dynasty":"明","author":"文徵明","text":"疏帘掩映物华鲜，睡起西窗思黯然。落日断云收宿雨，暖风纤草涨新烟。寂寥乐事烧灯后，懒慢情怀拄杖前。幽兴不缘愁病减，时时觅纸写新篇。流云冉冉度湘帘，绿映轻衫草色鲜。淑气薰人淹宿酒，花香入梦恼春眠。影摇锁影霏霏日，篆袅垆薰细细烟。门掩红尘无过客，自临南牖了残编。晴雀飞飞恋草檐，午风漠漠泛茶烟。雪残东圃梅花后，春在南墙细草边。窗下蠹编消永日，镜中华发感流年。诗逋画债难推脱，应负平生笔砚缘。"}