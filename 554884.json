{"id":"554884","title":"沈东轩竹石","dynasty":"明","author":"郑文康","text":"闻说君家景趣幽，东轩竹石映清流。万竿苍玉松煤润，一块玄精墨沈浮。舜世移根从嶰谷，禹时充贡自青州。虚心尽日当窗立，重质何年此地留。十载子孙多似箦，三春苔藓滑如油。月中风舞颠鸾尾，岁晚霜凝睡虎头。借看屡招坡老辈，拜呼频见米公俦。声敲环佩星芒夜，骨露琼瑶鹤梦秋。席地醉眠怜翡翠，引瓶磨洗厌蜗牛。谩期别墅开三径，誓向平泉占一丘。挑笋旋烧供茗椀，束薪烂煮对吟瓯。明当直造林深处，镌刻新诗记胜游。"}