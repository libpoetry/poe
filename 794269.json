{"id":"794269","title":"湘春夜月 晴天养片云","dynasty":"清","author":"沈鹊应","text":"正新晴，闲闲一片低垂。莫道出处无心，此便恰宜时。欲问迟回何待，待青天护养，渺尔神怡。怪前宵风雨，深藏远岫，此意谁知。高横天际，静依日下，不解迷离。淡影轻身，氤氲气、任人遥指，难与幽栖。多情美荫，怕日光、晒上酴醾。凭似汝，化无知误信、司天台，说佳气能奇。"}