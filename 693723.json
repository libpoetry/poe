{"id":"693723","title":"舟中集杜句寄顾九和谕德二首","dynasty":"明","author":"陆深","text":"爱汝玉山草堂静，更有澄江消客愁。竹叶于人既无分，微躯此外复何求。穿花蛱蝶深深见，长夏江村事事幽。安得仙人九节杖，独立缥缈之飞楼。尔家最近魁三象，童稚情亲四十年。避地何时免愁苦，断肠分手各风烟。谢安不倦登临费，苏晋长斋绣佛前。李杜齐名真忝窃，封书寄与泪潺湲。"}