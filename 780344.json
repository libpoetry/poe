{"id":"780344","title":"解连环 雪意","dynasty":"清","author":"周之琦","text":"画檐岑寂。送寥空倦眼，乱鸦飞急。护冻云、戏玉犹悭，任剪取凤翎，不成抛掷。睡起痴龙，但小试、残年风色。照银灯点点，絮粉泪痕，何处相识。幽寻灞桥路隔。对薰炉篆缕，清梦难觅。做几番、酒醒天寒，唤山寺夜钟，水楼长笛。万里苍茫，倩谁问、飞琼消息。折梅花、故人故里，寄愁未得。"}