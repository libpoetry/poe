{"id":"939102","title":"丁丑老人生旦","dynasty":"宋","author":"陈文蔚","text":"箕畴五福孰居一，惟有年高无等匹。皆缘作善天降康，视履知当获元吉。贫居衣食虽屡乏，墙下有桑园芋栗。乘肥衣轻岂不快，往往久长难可必。矍铄吾翁八十五，骨劲双瞳如点漆。安贫每甘菽水养，虽是形癯心则逸。菊花开晚似有意，不为重阳为今日。成行儿女罗酒浆，拜祝愿天从所乞。不愿分外乐事多，只愿亲安体无疾。不愿官书汾阳考，只愿亲年增秩秩。儿孙倘或有生意，此去买田多种秫。直须酿酒如春红，岁岁称觞无了毕。况当风物一年好，盘荐黄橙并绿橘。"}