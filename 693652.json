{"id":"693652","title":"飞来寺","dynasty":"明","author":"邹可张","text":"岁寒绝壁一跻攀，锦石琪花指顾间。法界可能生羽翰，慈云元自识名山。静观侍者调三业，未悟阿难授八环。欲面贞珉稽往事，篆文积雨掩苔斑。老来非佛亦非仙，祇学东坡也问禅。忘杖直凭千仞刹，逢人休道古稀年。注岩不涸澄心水，归鹤犹嫌煮石烟。莫向蓬壶更飞去，此中奇胜接诸天。"}