{"id":"114617","title":"送陈季常归洛","dynasty":"宋代","author":"黄庭坚","text":"人生俱行役，何能如聚鹿。浮楂在江湖，邂逅一相触。天边数年别，故人有陈叔。谁云区区叶，车马肯来辱。清樽听夜语，常灺三四烛。剧谈连古今，天汉泻崖谷。高材叹加壮，所向动乖俗。我官尘土闲，强折腰不曲。饱饭逐人行，君来方拭目。汝颖无奇士，仆夫催结束。嗟如秋窗晖，来少去苦速。蚤吾接雍容，爱德心不足。岁晚托懿亲，清义乃愈笃。落日送河梁，鸣蝉度乔木。岁寒赠君何，唯有南溪竹。"}