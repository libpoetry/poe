{"id":"1111659","title":"和范迁善见寄三首","dynasty":"宋","author":"吴芾","text":"苍生未苏息，谁与任安危。腾蹋思千里，栖迟尚一枝。谩劳男子志，空忆太平时。读罢君诗句，愁端愈上眉。平生誇志气，妄意语功名。自顾心无歉，谁知道不行。霜蹄从暂蹶，嘉木会重荣。愿守焚舟志，他年学孟明。新诗劳远寄，深识子怜余。句法追元白，交情笑耳馀。飘零疏酒盏，离乱足兵车。何日相从去，白云深处居。"}