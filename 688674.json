{"id":"688674","title":"金陵岁夜","dynasty":"明","author":"严嵩","text":"旧都遗俗是升平，又听盈门鼓吹声。柏酒竞传知腊味，土牛初献识春耕。万家梅柳开烟市，双阙星河隐凤城。萍海客游今老大，自惭癯质玷华缨。朮炉松火照春城，夜雪寒灯对旧京。霜鬓暗催人易老，天涯独宿梦难成。因怀泉石违初志，愧乏涓埃答圣明。烧竹引杯聊饯岁，望乡瞻阙总关情。"}