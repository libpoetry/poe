{"id":"704724","title":"神州八景 琼岛春云","dynasty":"明","author":"薛瑄","text":"昨夜东风海上过，玉京瑶岛得春多。数峰秀色分金碧，满谷祥云绚绮罗。映日已增千古瑞，随风频绕万年柯。祗看出岫为霖处，长济苍生乐泰和。仙家岛屿绕瀛洲，一镜波澄淡霭收。影浸玉楼先得月，光铺翠簟早生秋。九霄气接银河迥，万顷风行雪浪浮。自是此中涵帝泽，年年长向世间流。山泽从来一气通，山头飞瀑泻玲珑。随云已作千秋雨，映日还为五色虹。瑶涧金银腾宝气，碧霄珠玉溅高风。若为剪取冰千尺，一洗尘怀万斛空。玉峰相向复相连，一雨初收霁景鲜。横界晓空青未了，平浮春野翠无边。凤城佳气通朝霭，鳌海晴辉接曙烟。自是古今天设险，皇图永奠亿千年。一曲清流绕帝畿，宿云收尽曙光微。疏星尚照离离影，残月犹涵淡淡晖。霜滑石桥征铎响，风清沙渚塞鸿飞。经行并觉尘埃尽，多少清光上客衣。石门相对一川平，嘉树依依接凤城。密绕溪村云未敛，半遮山寺雨初晴。归鸦向夕穿新绿，娇鸟啼春护落英。试向高原凝望处，祗疑韦偃画初成。千年玄社已消沉，尚有荒台仅数寻。坏埒只今生翠藓，颓垣不复贮黄金。山衔落日留残照，树拥孤云带夕阴。骏马无声衰草合，冷风凉月暮虫吟。皇都一夜散瑶华，晓见西山霁景嘉。照日冻泉封素练，蹴天潮海涨银沙。晴晖近接仙人掌，爽气平浮上帝家。多少玉堂挥翰手，此时清兴正无涯。"}