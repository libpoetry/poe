{"id":"251633","title":"卖瓜农·农家住城郊","dynasty":"现代","author":"汪梦川","text":"农家住城郊，谷贱将农杀。思举数亩田，种瓜以为活。苍天不绝人，今岁颇多结。晨起驱牛车，上市趁时节。彼亦父母生，岂不畏天热。只忧瓜价贱，惟愿日更烈。彼亦父母养，瓜前岂不渴。道上人苦稀，叫卖声已竭。忽有猛士来，钱包劈手夺。彼秤坚且粗，砉然应手折。百战好身手，踏瓜犹踏雪。事了拂衣去，是何雄且杰。观者无奈何，巧言轻以蔑：瓜皮不识相，大人慎莫跌！瓜籽如彼牙，瓜汁如彼血。狼藉复淋漓，吞声敢呜咽。多谢好心人，论堆买瓜屑。何如卖炭翁，心酸不忍说。"}