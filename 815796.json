{"id":"815796","title":"哭峡江曾二云老师","dynasty":"清","author":"钱澄之","text":"凶问初传暗里惊，闽关趼足为谁行？踏穿岭表三山近，望到天隅一柱倾！沧海未能容信国，白头毕竟丧真卿！同时义士吞声泣，不为门墙独惨情！冰蘖清风海内望，至今遗爱泣闽乡。身栖绝岛思存宋，梦入先朝只辅唐。闾里自来臣节著，家门都为国恩亡。相随犹有雏孙在，此日巢倾若与藏！有客乘风自厦门，灵光孤殿岿然存。阃权海上尊元老，封事天南动至尊。蜡诏未叨明主赐，麻纶犹出上皇恩。新衔鹊印随颁给，曾慰孤臣万里心。昔岁谬叨漳浦荐，主恩特诏试天官。书生不以先容进，国士偏承破格看。一命滥参延郡幕，三年窃戴侍臣冠。同时知己捐躯尽，每念师恩泪未乾！"}