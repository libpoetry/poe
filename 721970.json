{"id":"721970","title":"江间","dynasty":"明末清初","author":"屈大均","text":"江间愁积雨，水浊少黄鱼。潮味一春淡，海鲜三月疏。白头甜野笋，黄口苦园蔬。食力于陵子，桔槔閒有馀。万里成南渎，西江比北长。浊辞交阯国，清入祝融乡。子母禾田沃，仙灵药市香。无穷洲岛影，烟雨共微茫。不断离支树，村村黑叶同。鸟餐馀火齐，人住满珠丛。北酒南来美，春花夏至红。小舟携鲙具，去逐上鱼风。"}