{"id":"495770","title":"二郎神 燕","dynasty":"明","author":"陈霆","text":"东风帘影，依然是、去年庭院。门外正春寒，试凭旧主，暂寄脩梁尘满。借问杨花是何处，有华屋、朱门堪荐。怅绿岸晓迷，红楼暮暝，潇湘云暗。遥念。天涯冷落，琐窗无伴。软语苦匆匆，梦惊清午，一枕江南思远。恨别云轩，相思绛缕，知惹几多恩怨。望楼香，路杳断肠，无奈落花春晚。"}