{"id":"127112","title":"送子威兄钤兵池阳","dynasty":"宋代","author":"曹勋","text":"伊昔侍伯父，一官尉池阳。时年方九龄，读书未知方。於今涉五纪，皤然须须霜。兹喜伯兄官，钤兵总戎行。素风出韬略，貔貅禀闳纲。小试部勒勤，著鞭扬荣光。青林脱幽箨，浓绿栖残芳。起予水云心，尚拘朝市忙。齐山上穹碧，九华俨珪璋。紫岩楮敲冰，云叶供展张。清江霁远目，帆樯下沧浪。林泉作佳游，为公发天藏。伯父昔所临，云汉披天章。琳琅戛鸣球，往往题僧坊。何当切访问，便与磨珉苍。蔗於门户间，能事岁月长。仙舟涉初夏，浮家及清凉。毫举尘土境，海运图南翔。兄弟各垂白，语离热中肠。原言养浩然，时举黄金觞。因风托素鳍，访我菰蒲乡。"}