{"id":"684760","title":"访孝先韬仲龙山精合即事","dynasty":"明","author":"王彦泓","text":"萧寂空山与性宜，那知闺阁有调饥。过从老衲花深处，递进羁孤月好时。笑甚不妨杯没帻，谈余赢得饭成糜。经书只办三余了，未碍春园乍一窥。剪取春山入草堂，窗棂疏洁闭浓香。画来丘壑才相称，到咏襟情所独长。五夜烟煤疑佛卧，六时螺鼓笑僧忙。下帏不踏空庭月，辜负瑶阶似截肪。"}