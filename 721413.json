{"id":"721413","title":"九月晦日同王惠州王础尘连双河诸公集石公精舍送秋同限蕉字松字二首","dynasty":"明末清初","author":"陈恭尹","text":"黄花开尽转无聊，处处园林战绿蕉。顿觉朔风凝玉露，不知明月变凉宵。郊西满目登新稼，物外何人识后凋。想到北庭冰可折，最分寒燠是今朝。鸿来燕去各从容，白帝将归驾白龙。且让羲和旋北陆，尚馀朝爽在西峰。千卮醳醳忘忧酒，百尺青青偃盖松。暮别山门尚回首，数声犹是此秋钟。"}