{"id":"406635","title":"伤张荫麟","dynasty":"近现代","author":"钱钟书","text":"清晨起读报，失声惊子死。天翻大地覆，波云正谲诡。绝知无佳讯，未忍置不视。赫然阿堵中，子占一角纸。大事记馀墨，为子书名字。厥生固未荣，死哀斯亦止。犹蒙稽古力，匪然胡及此。吴先斋头饭，识子当时始。南荒复再面，阔别遂万里。赋诗久已删，悲子亦不起。夙昔矜气隆，齐名心勿喜。舜钦负诗字，未屑梅周比。时人那得知，语借颇中理。忽焉今闻耗，增我哀时涕。气类惜惺惺，量才抑末矣。子学综以博，出入玄与史。生前言考證，斤斤务求是。乍死名乃讹，荫蔓订鱼豕。翻成校雠资，待人辨疑似。子道治子身，好还不少俟。造化固好弄，非徒夺命尔。吾徒甘殉学，吁嗟视此士。龙场丞有言，吾与汝犹彼。"}