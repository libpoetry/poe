{"id":"491625","title":"有虎行","dynasty":"明","author":"刘崧","text":"有虎有虎白额张，穴巢养子南山阳。十年饥啸望城市，不食近山牛与羊。乡民不知攫噬苦，叩首相呼拜神虎。通衢白昼虎出入，从此乡民少防护。一朝南行挟虎群，摇尾梢梢高入云。长驱百里入城郭，神虎经过人不闻。忽然凭怒风惨悽，赤手搏人如搏麑。饮血血成河，啖肉肉作泥。饫酣三日虎乃去，犹负犬豕归其栖。可怜李将军，有弓不敢射。却驱残卒守空城，更筑新围高百尺。"}