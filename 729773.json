{"id":"729773","title":"翠楼吟  岁暮江湖，百忧如捣，感时抚己，写之以声","dynasty":"清","author":"文廷式","text":"石马沈烟，银凫蔽海，击残哀筑谁和。旗亭沽酒处，看大艑、风樯轲峨。元龙高卧。便冷眼丹霄，难忘青琐。真无那。冷灰寒柝，笑谈江左。一笴。能下聊城，算不如呵手，试拈梅朵。苕鸠栖未稳，更休说、山居清课。沈吟今我。祇拂剑星寒，欹瓶花妥。清辉堕。望穷烟浦，数星渔火。"}