{"id":"421371","title":"水龙吟 新春夜倦酒，归后感赋","dynasty":"近现代","author":"芍印","text":"暖帘香澈梅花，炉温语软春无限。杯空柏叶，声盈爆竹，风檐月转。烛影摇红，觥筹交错，酒阑人散。怕归来夜悄，满庭清雾，酲未醒，心情懒。省识华年多幻。尽东风暗庚葭琯。柳梢怨月，花茵嗔露，春魂易断。怅雨愁风，感时怀旧，怎禁撩乱。更从头细数，朝朝暮暮，倩流莺唤。"}