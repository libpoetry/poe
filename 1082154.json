{"id":"1082154","title":"和彭伯庄韵奉酬彭公达","dynasty":"宋","author":"刘才邵","text":"龙媒昔是渥洼生，培塿无松陆无萍。古人此语岂欺我，华胄非遥须细听。奉常词源隘三峡，倒流岂复论千瓶。句枝到手诗已就，四坐俯首甘罚觥。苍苔虎迹虽善戏，讽戒曲尽诗人情。喜遇从事复超诣，重名不减平如衡。汝南人物亦云几，高者难随月旦更。到今公议牢不破，心虽不贪敌无勍。才高位下众所惜，善庆源长流更清。风流文采终不泯，还复钟此千人英。清言自可屈奉倩，赋力真能凌正平。干时直欲石投水，得位公不当惭卿。扫除群碎宅平坦，摆落浮伪存精诚。兼全众美信如使，未许爰丝堪作兄。天遣名驹谙险隘，夫岂久困终能鸣。行当策足恣高步，径取万石宁躬耕。嗟予素怀丘壑趣，高情远致谁服膺。随流窃食聊复尔，取誉懒能工赋营。新诗有意相推激，第恐无实难叩荣。观公岂是长贫者，便欲从此看超腾。"}