{"id":"698381","title":"秋夜","dynasty":"明","author":"凌义渠","text":"一般虫韵搅谁酸，灰死垆欹共懒残。饶尽人间惆怅事，小萤冲月掠丛寒。绊云偷影玉儿神，楚楚宫钗月到门。祗恨抱香同一死，几多风焰喝娇魂。擘将心事恳来生，首尾伤心凑不成。点点明河寒似水，教人著眼怕分明。织病缲愁未解欢，秋肌不检五更寒。是谁消得无明泪，堕粉零脂湿牡丹。"}