{"id":"1107016","title":"送冯卿归无锡","dynasty":"宋","author":"王遂","text":"天欲吾民起困穷，就教自择孰如公。欢颜疾痛呻吟后，乐意耕桑陇亩中。尽有深长开幕画，若无华藻到边功。只今未觉诗书力，去久犹当说大冯。浮云出处泊无情，来辄成违去辄明。解后一时如失计，峥嵘千古却收名。静修香火宁非愿，归对渔樵更觉荣。旋汲惠泉烹顾渚，春风杖屦及山行。"}