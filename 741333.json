{"id":"741333","title":"常熟顾氏芙蓉庄红豆树歌","dynasty":"清","author":"王文治","text":"芙蓉庄前红豆树，风枝雨叶数百年。素花冉冉露垂地，朱实离离霞照天。清阴阅世浑如乍，何人垂老开亭榭？宋玉家教庾信居，谢安墩许荆公借。当时小劫换沧桑，满目兴衰吊夕阳。宰相名园荒绿野，将军大树撼青霜。可怜才望倾山斗，璧月歌残人白首。婆娑屡顾东阳槐，凄怆还攀汉南柳。见说高秋张管弦，相思子缀画栏前。我闻室里拈花女，亲与维摩荐寿筵。二十年来苦兵马，那得红芳迎玉斝。诸天应是厌萎花，香雨重飘新好者。称瑞题诗引贝多，供云不数曼陀罗。还将剩水残山恨，谱入乌丝红袖歌。秣陵飞散春江燕，烟条凋尽灵和殿。谁知南国女儿花，堪补东吴耆旧传。物换星移几番春，繁华回首又前尘。岂唯宫阙余离黍，废苑都应愁路人。绛云一炬遗书了，此树亭亭亦难保。菊径曾经纪义熙，草堂空自谈天宝。东风吹暖入山城，闻道孙枝昨更生。何日繁葩满春昼，金尊檀板听莺声。"}