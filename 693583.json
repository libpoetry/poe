{"id":"693583","title":"和浦文玉观水","dynasty":"明","author":"邵宝","text":"新晴出郭门，四野惟一水。忆自庚午年，雨恒尝见此。坐我天上身，江南画船里。陶谢空遐思，今有桂岩子。仁人解忧时，智者爱观水。具区接三江，云涛故如此。浩荡千古怀，长啸江湖里。载酌山下泉，从吾者谁子。篝灯照伏灵，明月淡如水。风从松顶来，古乐安置此。山空夜气清，僧龛白云里。稍伺秋雨馀，还期采松子。万壑正横流，我方浚泉水。山灵如有知，应笑我为此。我泉亦何心，一道苍茫里。沧浪复沧浪，野歌听孺子。"}