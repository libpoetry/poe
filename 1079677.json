{"id":"1079677","title":"同狼山印老早饭建隆遂登平山堂","dynasty":"宋","author":"吕本中","text":"尘埃障西风，草木被朝日。篮舆郭北门，未厌来往疾。僮奴懒不进，颇复费呵叱。道人先我行，宴坐已一室。殷勤劝客住，午饭当促膝。炉烟窗纸明，鸟语树叶密。却上平山堂，晚景更萧瑟。澄江渺天际，妙句不容乞。平生泉石念，固自有遗失。何能从儿曹，十事九不实。兹游岂不快，此老固坦率。尚从文殊师，一往问摩诘。"}