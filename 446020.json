{"id":"446020","title":"小客京华俚句答谢诸君子","dynasty":"当代","author":"熊东遨","text":"不记年来客是家，又扶残醉过京华。天成数夕生香酒，浇出心头树树花。春前已有莲池约，节近新秋花始着。半梦庐边淑气清，迟开不碍偕游乐。一接清风便爽然，论交应到古人前。为真为幻都休说，瘦骨能支劫后天。林溪淡似张夫子，日夕潺湲流不止。绿雪红芽带露烹，信知缘份从今始。王谢堂前旧有名，更飞双角到纹枰。十年重把降旗竖，一着输君是酒兵。谪仙见子难专美，斗酒百篇常事耳。月下生成气象新，金蛇万道长江水。犹忆当年识力夫，初生牛犊气吞吴。今朝座设居庸首，少辈英雄信不虚。聪明莫问谁开掘，毕竟英才天不没。小勺分寒喜大苏，一瓢端出三江月。偏爱从来有夙因，敬亭云物略传神。还将太白看山意，细赏江南雨后新。久客江湖身似寄，逢君便欲寻归计。霜叶凝秋自入时，相思不用春风递。好借秋前一盏风，快传佳讯到江东。君诗未可闲题纸，应属西山木叶红。珍惜自由来也晚，倾河注得冰壶满。明朝归去卧松云，依旧醉醒天不管。"}