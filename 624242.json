{"id":"624242","title":"郎州行","dynasty":"明","author":"许国佐","text":"郎州郎，郎州何事不飞觞。桃花洞里会仙脱脚走，明月潭中神蛟亘夜吼，横眼戏之拍双手。又孰直插鼠须峰，草草不平固天封，夷罗携去龙山钟。更有翰林杨梅李，野鹿骑芳呼名氏。官家帝王肯唯唯，帽带秀才横戈起。越石折轮永安里，五百赐金浮烟视，五侯七贵今已矣。君不见木天之署老先生，孰是夜来郎州城。愿把笛声付诗声，如侬亦是一步兵。喊啸敌台气英英，骨头自秤轻复轻。为何亦欲惹世情，既无翰林二字来使村落惊。自嘲自笑郎州行正事，弗象司户夫子不歌亦不赓。依之寸田又怦怦，郎州郎，何时杯酒歌太康，指屈人世何者不茫茫。荒寺老僧禅坐郁休而攘攘，侬眠危楼无所痒。"}