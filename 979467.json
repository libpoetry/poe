{"id":"979467","title":"李成季得阎子常古琴作","dynasty":"宋","author":"晁补之","text":"昔人流水高山手，此意宁从弦上有。阎侯卷舌卧闾里，意向是中留不朽。似闻绿绮置床头，暑雨东城无麦秋。赵传和氏斋五日，吴得湛卢当两州。李侯得意誇题柱，成诗欲使邀诸路。自有桓山石室弹，深屋时闻茧抽绪。无琴尚可何独弦，要识精微非度数。人生有累无非失，我欲心灰木为质。懒从徽的自凝尘，老向诗书逾爱日。自言结习久难除，犹理断编寻止息。焦城卜筑近连轸，归约阎侯亦萧瑟。旧闻君祖课木奴，试买瑕丘百株栗。"}