{"id":"1108620","title":"又二首","dynasty":"宋","author":"刘克庄","text":"莱菔可齑粳可炊，绝胜远访碧溪祠。渠能去伴舒为诰，时有来听鼎说诗。江夏奇童今属子，金华仙伯更传谁。锦囊倒赠贫家了，不管旁观笑橐垂。诗家事业可怜生，骨朽人间有集行。锻鍊鬼犹惊险语，折磨天亦妒虚名。长骑驴背嫌肩耸，欲拔鲸牙恨力轻。吟得擅场成底事，不如黄策挹浮荣。"}