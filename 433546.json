{"id":"433546","title":"杂诗八首选三","dynasty":"近现代","author":"黄锡朋","text":"海外更九州，谈天谁所知。张骞穷河源，千古犹传疑。汉世勤远略，威声踰月支。万里若户庭，兹局会有时。句吴化短发，荆蛮艳文辞。搔首问苍穹，苍穹何好奇。魏绛劝和戎，向戍筹弭兵。甘言饵猛虎，翻覆徒寒盟。觥觥乐生雄，振槁下齐城。男儿贵奇气，神绩风雨惊。登高望燕山，日落黄沙平。壮图今已矣，哀哉伤我情。万物同熙熙，帝城何郁郁。危阙切云汉，峨冠集勋阅。森沈夹青槐，高门互轩豁。前庭罗钟磬，后堂理琴瑟。文宴盛朱轮，华烛舞绛雪。哀弦曲未终，鼙鼓促明月。宫观烟尘飞，繁华倏已歇。揽泣怀昭王，金台路殊绝。"}