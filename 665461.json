{"id":"665461","title":"林员外东瓯斗城图引","dynasty":"明","author":"郑善夫","text":"连山苍苍若星宿，大江孤屿象云搆。我行东南未见此，云是东瓯斗城子。巽吉仁王柄东指，松坛华盖魁堪拟。西山岧峣作领袖，就中陈迹无不有。前有王将军，后有谢太守。白云春草芜没久，墨池岁岁生芳茆。自有王谢经行处，至今景物无尘垢。绍兴以来产俊英，周刘郑薛次第兴。咸淳之上二百载，醇正无过王龟龄。要皆山川所毓秀，亦自守者善造就。林侯风流士，直驾王谢后。宾御尽才藻，形胜布篆籀。功成北首谁与娱，但写江山入画图。行边似防百怪出，耳畔长闻海波入。驻鹤亭，吹笙台。更有雁荡四百峰崔巍，千年陵谷辞劫灰。我生胡为处溷浊，明日黄冠归去来。"}