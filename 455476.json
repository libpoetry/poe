{"id":"455476","title":"一萼红癸未立秋，关东震宇雨中来访，清谈于城南窑台茶院廊下。昔于京西君曾得句：凭栏不向燕台望，骏骨千斤价亦轻。重来已近十载，感有此赋","dynasty":"当代","author":"张力夫","text":"坐南轩。望江亭垂柳，鹤隐碧波烟。兰苑瑶台，紫壶香茗，细味都是陶然。渐记省、村头初遇，共剪烛，黄叶洒窗前。鼓瑟君歌，闻鸡我舞，月尽西山。书剑那回归去，纵千斤骏骨，不骋幽燕。前度刘郎，三生杜牧，回首惟怅流年。约他时、昆山北海，续鸥盟，同放五湖船。再忆空廊听雨，相对忘言。"}