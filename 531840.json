{"id":"531840","title":"观柯学士手植双柏有感追次西涯韵","dynasty":"明","author":"黄佐","text":"双柏亭亭翠成匝，鹓池六月秋萧飒。柯仙仙去馀芳声，手泽犹存敢轻狎。霜皮露叶几经年，崔嵬欲与云霄肩。维持本自荷真宰，典刑尚想司文权。蓊葱色竞西山爽，奰屃势凭鳌极长。夜寒杓斗入掩映，昼永珍禽鸣下上。孤高迥与尘滓隔，劲直不为寻尺枉。封植勤渠信有人，振屟岩廓接清响。三槐当日期三公，至今名与旭日东。燕诒只为孙子计，何以为国收群龙。六桧有堂昭斧钺，妨贤无乃羞儿童。广储榱桷作时用，此事自足馨无穷。援琴一奏高山调，柏也为我呼天风。"}