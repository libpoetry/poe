{"id":"1144061","title":"戏咏昌化县土风二首","dynasty":"宋末元初","author":"方回","text":"阔衣男子荷薪樵，瘿颈妇人昂髻髫。巨石塞途饶荦确，荒村扃户故萧条。水风骚屑雨非雨，溪涧复重桥复桥。授粲割鲜何敢望，尚无漓酒与侬浇。富有大山无广川，积多冢树少炊烟。绝奇车盘岭上石，稍阔马走平东田。竹筐晒谷争晴日，瓦瓮淹齑及冻天。未信苏湖万顷室，数家荞穄树头悬。"}