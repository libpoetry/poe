{"id":"356943","title":"贺新凉·《凤洞山》传奇题词","dynasty":"清代","author":"黄人","text":"红冷桃花血，拨檀槽、重歌轶事，是何雄杰？凤泊鸾飘侯门女，甘学枯禅面壁。还惨过、孤臣辞国。烽火烧残鸳鸯牒，剩千山杜宇三更泣。巾帼操，愧麾节。莫邪独跃龙文铁，尽输他、倡随师弟，鱼肠同穴。宗社已墟家安在，儿女情缘悟彻。算共转、光音初劫。剩水残山重黄梁，问他年谁拾降王骨？叹天道，总难说。"}