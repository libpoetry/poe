{"id":"1055475","title":"送储子椿参假太学时泊舟金陵风亭","dynasty":"宋","author":"李之仪","text":"金陵二月春，江上连日雨。暖风初报一番晴，绿浅红深纷无数。与君已是隔年别，相逢又作临分语。感君情重故可歌，送君心折不成舞。五年相从如一日，物物讲评穷发缕。爱君正如韝上鹰，畏君何翅文中虎。未饭已知必下赵，凭轼会观终报楚。逡巡照眼绿袍新，更约十分同一举。"}