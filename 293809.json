{"id":"293809","title":"玉烛新·卧雪图和君坦韵","dynasty":"现代","author":"张伯驹","text":"随流山影驶，看幻态云容，照来清泚。雪明断岸，琼瑶碎、直到园池阶次。远林霁景，只粉碧、营邱能似。教载酒、乘兴剡溪，扁舟戴家谁至？深埋车辙无踪，但独守梅花，不知何世。武陵犬吠，问门外，那有渔人来此？江山尺咫，送梦里、光阴过翅。还领悟、数点天心，春回冻蕊。"}