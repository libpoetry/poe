{"id":"1205306","title":"百字令 四月四日为王国辅生日作","dynasty":"元","author":"张雨","text":"红莲一舸，向游仙梦里，步虚金阙。朝罢香烟携满袖，初度玳筵重设。玉轴琵琶，金瓶芍药，都在春风列。天然清贵，樵林自爱晴雪。笑说奉母闲居，吾非巧宦，未信潘郎拙。戏引鸳雏香径底，好在双珠明月。锦绣楼台，燕莺帘幕，垂柳青丝结。金笼放鸽，年年飞絮时节。"}