{"id":"721171","title":"赠辽左故人三首","dynasty":"明末清初","author":"吴伟业","text":"诏书切责罢三公，千里驱车向大东。曾募流移耕塞下，岂迁豪杰实关中？桑麻亭障行人断，松杏山河战骨空。此去累臣闻鬼哭，可无杯酒酹西风！短辕一哭暮云低，雪窖冰天路惨凄。青史几年朝玉马，白头何日放金鸡？燕支塞远春难到，木叶山高鸟乱啼。百口总行君莫叹，免教少妇忆辽西。路出西河望八城，保宫老母泪纵横。重围屡困孤身在，垂死翻悲绝塞行。尽室可怜逢将吏，生儿真悔作公卿。萧萧夜半玄菟月，鹤唳归来梦不成。"}