{"id":"433406","title":"春日杂诗","dynasty":"近现代","author":"黄浚","text":"日逐尘沙负薜萝，丁香时节奈花何。城南十丈游丝路，偏是暮春纨绮多。烟视花光尽浅红，今年春暖更多风。生涯买醉长安酒，十里春花总梦中。朝携薄醉上旗亭，赴眼西山兀兀青。惆怅寥天馀一鹤，九霄风重自梳翎。榆阴冉冉酿春晴，栏罅繁花不识名。独有白桃偏侧艳，缘阶亭午压蜂声。小叶稠枝楚楚狂，嗾人春色是骄阳。旧宫莫唱贞元曲，士女倾城看贾郎。南人行乐北人悲，绝句新翻梦得诗。不道王孙腰宝玦，曼声犹学叫天儿。嚼蜡深知入世观，残更回梦恨如山。旁人不解忧时泪，却问嬉春一段閒。"}