{"id":"774686","title":"苏武牧羊图","dynasty":"清","author":"章甫","text":"沙漠茫茫北海隅，坚持汉节困匈奴。旃亦可吞雪可齧，羝乳依然守故吾。任教卫律工辞说，誓死唯知望帝都。天怜苦辱还乡赐，十九星霜白发须。一自属国归拜典，至今群仰汉牧夫。虎头不没荩臣志，终古留画牧羊图。古今不少奉使者，几人名节立羌胡。读史放开观世眼，可能媲美此图无。"}