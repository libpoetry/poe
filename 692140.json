{"id":"692140","title":"长歌行","dynasty":"明","author":"李攀龙","text":"嗟我谷中兰，猗猗复英英。秋气日夜至，鶗鴂乃先鸣。百草不重芳，霜露浩纵横。栖栖就一役，慷慨非其情。少壮复何为，老大无成名。仙人揽紫芝，芳灿如芙蓉。两耳委其肩，短发以蒙茸。侍从几玉女，导我入云中。奉我一丸药，期我于空同。服之生羽翼，婥约变形容。顾见云中鹿，婉蜿成白龙。累累城上星，河汉流清光。耿耿不能寐，寤言起彷徨。彷徨立中庭，辽辽夜未央。白云涂我衣，北风吹我裳。还坐顾四壁，兰灯一何明。缄书寄远道，涕泣下纵横。倦鸟无故林，游子无故乡。驱车出门去，徒侣相扶将。"}