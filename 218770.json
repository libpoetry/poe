{"id":"218770","title":"得佛·老艾先生殁","dynasty":"宋代","author":"陈藻","text":"老艾先生殁，骎骎四纪年。衣冠常叹惜，文字合刊传。东峦乃犹子，遗藁掇拾全。网山虽上足，无刀堪雕镌。从游今殆尽，录藏多散扣。裔孙韪君应，发愤起收编。甲集且流布，俸微艰得钱。晚春题壁去，名姓辉蓝田。制锦增廪给，乙丙寻踵前。搜罗必盈十，但祝君高迁。我老不可待，权舆已欣然。"}