{"id":"1127245","title":"赠致政李大夫","dynasty":"宋","author":"黄裳","text":"父子辞荣海上还，二车皆是汉郎官。夜来列宿尤光彩，为向溪南隐处看。银鱼慵佩入樊笼，万累相捐万虑空。逼岁归来何事晚，荔枝牵率过薰风。演仙山足退来荣，更继高风适此生。一叶轻舟篷上雨，三江攲枕与谁行。世情相失道情浓，语默行藏信意中。清退楼前溪一曲，剡川明月剡川风。"}