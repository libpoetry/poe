{"id":"693073","title":"赠吴符远并谢其借书末章及之","dynasty":"明","author":"沈守正","text":"之子天都秀，蜚声及盛年。曈曈初上日，浩浩出山泉。爱客客逾重，逃名名转膻。延陵有奇节，多属少君传。虽逢季子晚，久熟太丘贤。黄海宁无托，醴泉讵偶然。风骚光世业，簪绂侍龙旃。圣主迟华选，何年向日边。摇笔将吞楚，抡才巳大吴。朱霞半天绮，白鹤一□孤。秋老溯浙水，花明又圣湖。三年劳顾盻，惭愧未新吾。不辞淫与癖，拥得百城居。落日穷丹笔，明窗走白鱼。阅来三豕正，帙返一鸱虚。此意今人少，宁能不尔于。"}