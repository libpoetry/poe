{"id":"566488","title":"双仙为王侍郎题","dynasty":"明","author":"谢一夔","text":"我昔梦骑碧玉虬，腾云驾雾八极游。蓬莱方丈暂憩息，神仙境界真清幽。玉为楼喜插天起，金碧煌煌间青紫。玻璃玛瑙烂凝眸，铁笛铜箫沸盈耳。珠帘高挂珊瑚钩，紫芝瑶草纷绸缪。条风不惊亦不雨，四时混沌无春秋。中有二仙形体异，赤脚蓬头坐相对。蟾蜍抛戏顶门中，铁拐横拖蓑草内。口中吐气成虹霓，遨游三界捷如飞。乘风直上九天去，瞬息已到白玉之丹墀。玉皇一见重抚手，传宣天上未曾有。赠以九返九转之金丹，饮以长生不老之玄酒。二仙朝罢却归来，邀予同看碧桃开。予言世岂有此物，武帝信之真痴呆。二仙顾我呵呵笑，笑我迂疏兼执拗。我亦笑渠太猖狂，觉来明月当窗照。若人貌出二仙容，挥洒笔法殊精工。冬官亚卿三槐裔，宝之真与璠玙同。?持索我为题品，细观恍若梦中景。为作长歌歌渺茫，昔人荒唐之说宜深省。"}