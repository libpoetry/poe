{"id":"704011","title":"次韵酬倪学士","dynasty":"明","author":"韩雍","text":"穷鳞点额下龙门，归怨河神恨欲吞。群党忍心平嫁祸，斯文挥泪惜衔冤。长沙才子谩题赋，东坡道人休照盆。四海苍生正翘首，还朝端儗拜王恩。曾挥綵笔历金门，蓬岛云霞恣吐吞。自负直诚无愧怍，谁知奸恶致雠冤。漫嗟鸣凤空巢阁，未许降龙久在盆。天意怜才故劳困，儗成大器晚承恩。叨陪介胄坐辕门，壮气思将瀚海吞。已喜三军皆乐业，忍看孤客独含冤。未承京国徵贤诏，且饮田家老瓦盆。自古名流遭横逆，几多垂老复沾恩。"}