{"id":"620890","title":"访徐巨源","dynasty":"明","author":"黎遂球","text":"五岳不相见，四海水力同。日月望相望，相抱光如弓。十年读君书，一字复一重。恨是古之人，钟鼓徒钟钟。何意当吾世，远道能相逢。叩门若还家，入座如登峰。易为挂壁历，剑为豢人龙。数米度琴徽，坐枕看诗筒。佳儿立左手，友生侦下风。当食箸频画，酾酒临天公。嗟我胡守雌，徐君为真雄。"}