{"id":"644589","title":"读书斋","dynasty":"明","author":"方孝孺","text":"翼翼高斋，秩秩群经。推辞绎义，必敬必诚。持心惟虚，是受是承。立志惟笃，是毅是弘。恢廓其量，可吞沧溟。奋作其勇，若捍都城。求之勿易，思之勿更。取之欲博，约之欲精。圣言何疑，不疑不明。圣道何正，不正不平。融会其殊，操植其恒。朝斯夕斯，期乎有成。外怯不足，小德微能。内有若无，盎溢缶盈。惟仁之居，惟义之贞。霁月之明，止水之澄。天君明泰，我纵我横。道无不得，理无不形。富贵敝屣，子女酷刑。难玷污辱，宁过㓗清。大之天下，小之家庭。是经是纬，是章是程。圣读庸行，马牛冠缨。博览孔殷，书匮是铭。允矣君子，夜寐夙兴。惟诚惟勇，有权有衡。圣训赫临，于几于楹。圣经是读，圣德是行。"}