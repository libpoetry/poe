{"id":"1120700","title":"再赋伤春二首","dynasty":"宋","author":"周紫芝","text":"岂料馀生两鬓皤，庐峰犹得共婆娑。昔年自作南柯梦，此去心如古井波。官冷故人书不到，日长斋阁睡还多。文园曾病犹堪酒，传语风光奈我何。浔阳江上听琵琶，买得江天且寄家。带雨冲泥看燕子，随风著地数飞花。人来裹饭何妨病，客去张罗亦自嘉。还了世间无限债，却修香火足生涯。"}