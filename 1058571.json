{"id":"1058571","title":"次韵酬桂阳石知监怀乡见寄","dynasty":"宋","author":"华镇","text":"南北周旋事屡更，剖符才喜慰苍生。米盐无滞纲条密，雀鼠难欺狱讼平。樽俎有馀今北海，篇章多暇古宣城。桃源善庆时难拟，金谷风流世有名。荣拥双旌忘自得，永怀三径念同情。乡闾分义千钧重，笔墨才华一座倾。官异微之惭未称，报殊平子愧非精。折腰寂寞将何遣，稔听龚黄布政声。"}