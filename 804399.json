{"id":"804399","title":"阿克苏城被水驰往勾当记事","dynasty":"清","author":"铁保","text":"我昔建节吴江边，日与阳侯为比肩。经年襆被驻袁浦，黄水未退湖水连。今兹远谪疏勒地，万三千里驰风烟。黄沙白草半戈壁，幸无水患遭迍邅。不图五月雪水涨，极天骇浪奔巨川。阿克苏城被淹浸，哀哉回户家无椽。城垣仓库尽圮倒，游商戍卒愁颠连。我闻邮报束装去，铜钲火伞相熬煎。兼程十日到尚早，灾黎如望云霓悬。先散金钱作抚恤，后蠲租税拯市廛。官衙兵舍工毕举，更筑堤岸筹防宣。以工代赈良法在，稍喜编户得安全。飞章驰骑报天子，如伤怀抱慰乾乾。嗟余每与谁作难，捍御无术成播迁。一城鸿雁得安堵，聊藉此役弥前愆。长歌再拜阳侯去，莫更与我同周旋。"}