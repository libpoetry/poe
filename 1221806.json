{"id":"1221806","title":"采石图","dynasty":"元","author":"刘因","text":"何年凿江倚青壁，乞与中原作南北。天公老眼如看画，万里才堪论咫尺。蛾眉亭中愁欲滴，曾见江南几亡国。百年回首又戈船，可怜辛苦矶头石。江头老父说当年，夜卷长风晓无迹。古人衮衮去不返，江水悠悠来无极。只今莫道昔人非，未必山川似旧时。龙蟠虎踞有时歇，月白风清无尽期。古人看画论兵机，我今看画诗自奇。平生曾有金陵梦，似记扁舟月下归。"}