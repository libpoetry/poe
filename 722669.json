{"id":"722669","title":"戊寅九月初三日奉谒少师高阳公于里第感旧述怀三首","dynasty":"明末清初","author":"钱谦益","text":"忽漫抠衣拜此堂，心期如梦泪千行。更阑尚说三条烛，坐久真惭数仞墙。孔思周情新著作，禹粮尧韭旧耕桑。明灯促席亲函丈，秋柝沈沈夜未央。再镇危关锁钥长，一归寇盗总猖狂。心因忧国浑如醉，鬓为论兵半有霜。椽笔携将分子姓，靴刀留取压文章。入郊先问躬耕地，简较秋原几树桑。仓皇出镇便门东，单骑横穿万虏中。拊手关河归旧服，侧身天地荷成功。朝家议论三遗矢，社稷安危一亩宫。闻道边廷饶魏绛，早悬金石赏和戎。"}