{"id":"1081424","title":"戊申正月行在参吏部示诸幼","dynasty":"宋","author":"赵鼎","text":"秋风鼓棹长芦渡，吾与若曹俱豁然。脱迹干戈玩清绝，收身沟壑厌肥鲜。折腰为米岂所愿，卖剑买牛端可贤。韩公雅欲却穷鬼，赵壹其如无一钱。罢官清坐乃吾分，号寒啼饥谁汝怜。政缘兹事藉升斗，使我不得休林泉。日下扬州行在所，寸长片善希陶甄。汗衣尘帽门户底，包羞忍耻王公前。此行宁复作此态，畴昔相知吏部铨。谨严资格可驯致，虽甚不才无弃捐。我已投诚永结好，相从绿发至华颠。矧复鸳鹭满台阁，功名合在中兴年。缩头袖手正应尔，敢问祖生先著鞭。"}