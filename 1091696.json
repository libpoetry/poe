{"id":"1091696","title":"复和前韵","dynasty":"宋","author":"王质","text":"小窗厌读牛毛书，径思一苇航江湖。英英山色著眉宇，炯炯波光明发肤。清风蓑笠明月棹，为我洗濯尘埃裾。功名暂寄痴儿手，烟云且与閒人娱。浴凫飞鹭总相识，近水远山俱可庐。东游会稽略沧海，西跨震泽窥姑苏。小官趋事苦奔走，大官忧国多嗟吁。幸今未挂衣冠籍，浮家泛宅谁能拘。天朝多士森列宿，氐房奎壁牛女虚。如公第一等人物，故应策辔飞云衢。得印安用如斗大，握笔会使如椽粗。玉堂静夜掣铃索，卧听宫点鸣铜壶。日閒剖茗碎鸾凤，霜清把酒倾醍醐。记取江南子王子，溪边共立春风蒲。及今未趋紫宸列，尚容时挽张公须。奚奴剩背古锦囊，与公痛咀溪山腴。"}