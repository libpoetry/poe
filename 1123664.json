{"id":"1123664","title":"赠张次律司理三首","dynasty":"宋","author":"赵蕃","text":"长沙有贤掾，京兆出名门。笔力追前辈，阴功及后昆。龙门首加荐，枢府旧弥敦。看即飞腾去，宁当寻尺论。及是凡几见，于今乃白头。殷勤蒙饭设，缓急与医谋。夫子自为德，畸人何足忧。诸家何所历，更有若人不。长沙今十日，曾未及湘山。旧疾痁频作，方炉火自跧。风高知木脱，雨细念梅斑。飘泊方兹始，林园未遽还。"}