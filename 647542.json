{"id":"647542","title":"题岳阳楼图","dynasty":"明","author":"王汝玉","text":"君山一带横黛蛾，洞庭万顷生白波。西风落木楚天迥，楼倚紫汉高嵯峨。西瞻雪岭云中起，东俯长江数千里。飞檐曲栏倚西风，落鹜孤霞带流水。昔闻蓬莱有真仙，几度楼头曾醉眠。玉管一声山月白，朗吟飞去已千年。子生素有遨游志，白发东南欲留滞。登楼拟欲觅仙踪，试问三神山外事。便当鍊液镕金丹，后天不老常红颜。晴窗对画发遐想，岳阳之楼何日来跻攀。"}