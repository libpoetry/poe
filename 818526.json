{"id":"818526","title":"题陈叔通百梅书屋图","dynasty":"清末近现代初","author":"陈三立","text":"超山有梅十万株，大庾邓尉显恢殊。春浓结客恣探取，村村花烛天模糊。寒香醉骨荡魂气，蜂蝶不到晴鸠呼。编户贱花涎摘实，渍以盐酱输江湖。独号宋梅历千古，盘踞殿脚神祇扶。好事筑亭收怪丑，暂与摩抚终难摹。陈侯裹足未预赏，自蓄百本誇吾徒。搜拣众史追六如，巧夺造化遗其粗。错出笔势幻奇景，岁时照眼无荣枯。安用补山拓场圃，墙壁几榻花所都。转愧曩游费腰脚，盛开但博娱斯须。君家老人风光主，绵绵神理谁谓诬。先兆题名况落手，天眷微尚彰勤劬。旦暮谈画拂书屋，从哂何逊骄林逋。"}