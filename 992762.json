{"id":"992762","title":"送方进士游庐山","dynasty":"宋","author":"梅尧臣","text":"长风沙浪屋许大，罗刹石齿水下排。历此二险过湓浦，始见瀑布悬苍崖。系舟上岸入松径，三日踏穿新蜡鞋。路盘深谷出岭望，后山日照前山霾。偶逢风雨恐衣湿，侧倚石胁人相乖。雨收不觉在高处，却见童仆提携偕。水声不绝鸟声好，药草香气侵人怀。老僧避俗去足跣，野客就涧开门䦱。树岩隐映见寺刹，层层杳杳跻云阶。坞田将穫乌雀横，秋果正熟猴猿?。东林淡齑应似旧，唯此足以待尔侪。子心洒落撇然往，我方尘垢难磨揩。"}