{"id":"502682","title":"屿南林公谷寿自号云外道人上清方壶为写茂林云外图索余题其上","dynasty":"明","author":"王恭","text":"屿南山水新宁少，况是君家茂林妙。林间潇洒薜萝衣，双舄飘然淩翠微。连岚过雨看城黛，片片云来度沧海。谁识孤云是此心，此心更在孤云外。萧散无心任去来，因风几度到瑶台。暝随西顶龙飞去，晴带空江鹤共回。自言放浪云林久，大道由来贱刍狗。曲几冥看老氏书，衡门静对先生柳。乐山楼上兴悠悠，遥惟却卷横湖秋。一声长笛飞霜里，云影离离半寒水。壶公醉墨天下闻，况是仙都鸾鹤群。而余大梦独未觉，不知云为君兮君为云。"}