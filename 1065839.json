{"id":"1065839","title":"送粹公保德通守还朝","dynasty":"宋","author":"苏过","text":"与君相见古并门，眉目炯炯清而温。天涯流落十年事，但指白发俱忘言。当时射策探月窟，想骑八骏超昆崙。我时蹇步谩追逐，一蹶不复骖车轮。岂期末路肯相顾，漂母颇亦哀王孙。青衫尘土百僚底，忍饥不解安田园。壮心消尽忧患在，乞怜何异从丘墦。君才雅为清庙器，未肯碌碌争乘轩。聊从州县事下考，要为慈母时平反。吾庸多矣愿自爱，舍鱼不取从熊蹯。"}