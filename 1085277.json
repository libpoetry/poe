{"id":"1085277","title":"九日寄表叔贾司理","dynasty":"宋","author":"王十朋","text":"忆昔从师学弦诵，年与贾生相伯仲。九日登高鹿岩脊，感物题诗笔初弄。旧游回首半零落，三十六年真一梦。当时唱和三四老，尚有残篇可吟讽。今年节物身在家，行乐山间谩随众。弟兄劝我登高山，身似驽骀不容鞚。河东先生今靖节，有酒宁须白衣送。朋尊聊献菲蒙泉，赐茗仍分小团凤。愿公一饮寿千龄，三物年年敢驰贡。"}