{"id":"1108257","title":"立春内中帖子词","dynasty":"宋","author":"刘才邵","text":"风转万年枝，冰开百子池。多男应禖祀，瑞气恰来时。琼斝深浮柏，金笺巧颂椒。宫嫔随凤辇，万寿本东朝。紫庭烟淡祥光满，清禁风微淑气新。绮阁靓深无一事，观书临帖过芳春。飞霙顷报丰年庆，天瑞由来应克诚。喜见农祥已晨正，将持嘉种奉亲耕。绛阙清都境异常，况当圣世物皆昌。风催柘馆桑枝秀，冰满龙池荇带长。"}