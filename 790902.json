{"id":"790902","title":"乙巳八月既望偕子随同年如舫亭玩月联句","dynasty":"清","author":"张洵佳","text":"携酒联吟对月明，凭栏四望水盈盈。蟾蜍穿柳争先漏，蘋藻搴荷自在行。夹岸桥低花露覆，沿堤人静桂香生。鱼游泼刺惊幽梦，蛩语凄清动客情。云捲天空心亦旷，秋高气爽斗初横。林栖小鸟眠才稳，风闪流萤影忽倾。不夜园亭凭烛灭，已凉时节怯罗轻。知音本少怜垂老，佳会难逢况畅晴。往事追思劳互诉，新诗分韵又催成。今宵欢会君须记，预订来年续旧盟。"}