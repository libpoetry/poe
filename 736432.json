{"id":"736432","title":"赠粟","dynasty":"清","author":"阎锡爵","text":"麦黄雨洗白，晴乾面黑苦。斗不满十钱，价轻贱如土。里长下乡来，狰狞过猛虎。茅屋居中坐，探怀出催簿。指簿呼姓名，不啻奴与虏。小心奉殷勤，酒食犹带怒。谓自入公门，多年识规矩。非由上官差，谁敢问花户。昨日蒙钧帖，上插飞毛羽。严行提经承，郡县难作主。急索春夏粮，期限不过五。东南西北乡，奔波酸两股。片刻何有停，四处相讨取。离家连今朝，明归恰当午。闻言耽时光，迟挨亦何补。耕地须输租，向谁诉贫窭。圈有子母牛，大小听客估。月上深醉行，咆哮动村坞。去去莫重来，家家欲悬釜。闻君旋井闬，只恐遭其侮。情知不可留，聊赠粟一庾。"}