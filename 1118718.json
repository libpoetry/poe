{"id":"1118718","title":"春社日效宛陵先生体四首 社雨","dynasty":"宋","author":"陆游","text":"开岁才几时，春社忽已及。茫茫草色深，萧萧雨声急。扶犁行白水，不惜芒屦湿。村童更可怜，赤脚牛背立。酒旗三家市，烟草十里陂。林间鼓鼕鼕，迨此春社时。饮福父老醉，嵬峨相扶持。君勿轻此声，可配丰年诗。农家耕作苦，雨旸每关念。种黍蹋曲糵，终岁勤收敛。社瓮虽草草，酒味亦醇酽。长歌南陌头，百年应不厌。社日取社猪，燔炙香满村。饥鸦集街树，老巫立庙门。虽无牲牢盛，古礼亦略存。醉归怀馀肉，沾遗遍诸孙。"}