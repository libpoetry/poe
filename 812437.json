{"id":"812437","title":"拟禽言","dynasty":"清","author":"许传霈","text":"麦熟麦熟麦未熟，老农已无隔年谷。何堪赤日如火烧，十日不雨环而哭。哭如雨点雨不飞，官赋来朝复催促。刈麦输赋犹未足，谁能取得心头肉。割麦插禾，间日无多。乃旱魃之为虐，雨未见其滂沱。一旬不雨老农哭，兼旬不雨泪如波。昨夜月离毕，明朝雨不过。明日复明日，日对枯田奈若何。"}