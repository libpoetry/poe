{"id":"578932","title":"建阳道中步黄内翰仲昭韵","dynasty":"明","author":"王佐（汝学","text":"山路何萦纡，有如羊肠蟠。遮以千折峰，转我深山间。啼鸟在高树，猿声隔层峦。何当共幽寂，石眼泉潺潺。落日色惨澹，仆夫足蹒跚。猛虎远林号，飒飒风生寒。十年苦行役，几当生死关。俯首发深省，暮途良独难。驾言且自慰，坦途在人寰。倏忽失所虞，平地千仞山。顾兹乘除理，而我心自闲。努力在明发，今晨莫长叹。"}