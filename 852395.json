{"id":"852395","title":"李道士惠琴轩集 其二","dynasty":"宋","author":"文同","text":"寿宁孙老画壁下，当日偶同君此行。是时众里略一揖，自尔乃得君诗名。风驰雨绝十五载，此地忽尔相逢迎。见投琴轩两大集，宝匣金钥缄瑶琼。未开试使道所有，毛发寒竖肝胆惊。归来烧灯读至晓，句险字硬才力狞。君身长不满三尺，万象何术独手擎。嗟我气俗音韵浅，不敢与君相和鸣。聊书短歌报佳惠，它日愿将朝七璎。"}