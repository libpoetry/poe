{"id":"997922","title":"次韵和象之夏夜作","dynasty":"宋","author":"黄庶","text":"大暑暴虐如恶酒，意思颓困不可醒。日官我疑借炎热，昊轮出火星荧荧。霈然一雨翳晚景，庭树洗出蜩螗声。微云扫洒供夜坐，造化似解通人情。清风明月作三友，趣君可买轻连城。恍然身在冲泊域，目空万状遗骸形。此特象之入诗国，句句锻鍊炉锤精。穷微心到混沌侧，高处意气扪日星。诘朝携诗示我读，饥肠馋口逢珍烹。义幽语险索究解，如手捕虎不敢停。归来牵勉拾馀思，鱼目愧傍蟾蜍明。"}