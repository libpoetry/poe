{"id":"1115910","title":"荆州书事二首","dynasty":"宋","author":"杨时","text":"江湖泛泛一虚舟，去作人间浪漫游。岁晚光阴云冉冉，畏途风雨日浮浮。万钟信是樊中雉，一棹聊同水上鸥。投老齑盐成底事，凭谁为种橘千头。千里濒江地可毛，结庐何必故山椒。载醪不过斜川路，饮水谁同陋巷瓢。勿问鸡虫閒得失，但知鹏鴳各逍遥。黄尘满眼僧窗静，坐对风花意已消。"}