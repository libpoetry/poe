{"id":"766416","title":"念奴娇 题诸子良嘉杲枣花帘学拍图","dynasty":"清","author":"黄燮清","text":"仙乎萧史，在湘纹影里，呼之欲出。一树花阴清盖户，筛碎半窗凉月。紫粉徐飘，红牙细按，风过檐铃叶。隔墙声度，画楼残梦难觅。我欲远跨蟾蜍，琼箫飞弄，吹破秋云碧。去问广寒新乐府，洗尽人间筝笛。玉宇天高，银河水迥，未许星槎入。冰弦独语，古音空自怜惜。"}