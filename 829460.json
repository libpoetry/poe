{"id":"829460","title":"何梅生以荔枝三百颗寄饷报诗四章","dynasty":"清末近现代初","author":"陈曾寿","text":"寒儒气蔬笋，亦饱风露鲜。藏神昨相报，玉肪盈菜园。清晨一书至，说荔甘我涎。如披米颠帖，如许载一船。密语缄密意，馨密在我边。启筐裹新叶，一一赪珠圆。天然冰雪肤，绝代姑射仙。生心色香味，破我金刚禅。百年相见迟，一笑同臭味。空持岁寒心，莫报佳实馈。去年贻素琴，壁悬写空意。但味老苏诗，知音弹可废。林珍虽细物，发兴见深致。及时谢芸芸，孤往极所恣。聊破重深阻，芳香表同嗜。区区缩地心，中有违天泪。东坡昔迁谪，海角挂孤光。林家赏红紫，翟舍叩昏黄。义井独后汲，至味逡巡长。偶过荔枝港，累累照沧浪。父老欣见留，及食邀过尝。海南一卷诗，字字含幽芳。无入不自得，火宅生微凉。披猖今何世，敦俗忽已亡。湿沫相呴濡，良厚诚可伤。襄阳有耆旧，采桑逢佳客。坐之桑树底，曾不废采掇。不知何所言，酬答朝至夕。古人足风味，难为不知说。何当造君庐，晨露正可摘。饱啖三百颗，树下同列席。清坐尽日影，两忘语与默。那能知许事，聊用自怡悦。"}