{"id":"935439","title":"石门","dynasty":"宋","author":"陆游","text":"昔读康乐诗，梦到石门山。中有醉道士，倒佩落其冠。来游一一是，嵌岩如屋宽。喷薄三百尺，万珠落珊珊。峭壁天削成，磐石容投竿。摩挲苍藓字，喟发千载叹。老洪梦中旧，两脸依然丹。语我君小留，山瓢勿嫌酸。涧果四时有，收拾苦不难。旋炊胡麻饭，荐以枸杞槃。手摘石上茶，风炉煮甘寒。扰扰尘土中，未易得此欢。濯足山下潭，戏惊蛟龙蟠。醉面索吹醒，坐待风雷翻。"}