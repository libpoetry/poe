{"id":"696208","title":"次韵吴克温先生雪假山","dynasty":"明","author":"罗钦顺","text":"对酒山成大笑号，千金须赏片时劳。解因积雪宁非智，恐碍飞云不用高。势压檐楹张凤翼，光侵樽俎析牛毛。眼前真假无烦辨，不见桑田变海涛。梦里山灵向我号，良工无乃用心劳。三峰削出瀛洲近，千里移来太白高。见晛恍疑流石髓，出云空拟润田毛。知君自有悠然处，几度长歌酌翠涛。"}