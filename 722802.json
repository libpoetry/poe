{"id":"722802","title":"东风第一枝 途中送春","dynasty":"明末清初","author":"梁清标","text":"柳絮铺匀，梨花落尽，客愁踏遍阶戺。輶轩尚滞归途，画阑共谁同倚。江南春色，都分付、野田流水。问几家、暖炙笙簧，何处竞薰罗绮。门悄悄、戍楼晚吹，风闪闪、驿灯落翠。枝头懒听莺奴，帘间怕飞燕子。流苏宛转，想小阁、短檠针指。盼此宵、有梦先回，可到鸳鸯帏里。梁苑词人，秦川贵介，翩翩早下双阙。琴台曾否犹存，商馀有无堪蹑。春风凫舄，到时正、芳原花发。试听取、闾井弦歌，抛却故山烟月。红烛灺、离尊未歇。骊唱罢、角声又咽。人冲嵩少寒云，马嘶驿亭霁雪。唐贤旧地，谁更把、风流重接。好谱成、于荐新声，莫让当年前哲。"}