{"id":"114379","title":"再和答张仲谋陈纯益兄弟","dynasty":"宋代","author":"黄庭坚","text":"渡江羁宦襄江北，红尘染尽春衫色。春畲辍耕草苒苒，瘦妻病余废组织。官仓得粟何常饱，清夜饥肠吟唧唧。西风吹梦到故乡，千里关山云水白。可怜夺却田园乐，何异万金输一掷。乱辙曾无长者车，经年不造先生席。张侯少年二陈俊，倾盖能如旧相识。凉秋夏日数来过，要与六经生羽翼。贫家虽无樽酒懽，小径曾鉏待三益。剧谈莫问井阑干，坐须山月吐半璧。"}