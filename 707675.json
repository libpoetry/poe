{"id":"707675","title":"哀渔父","dynasty":"明末清初","author":"卢若腾","text":"哀哉渔父性命轻，扁舟似叶泛沧瀛。钓丝垂下收未尽，飓风乍起浪纵横。月落天昏迷南北，冲涛触石饱鲵鲸；是时正值岁除夜，家家聚首酣酒炙。惟有渔父去不归，妻子终宵忧且讶；元旦江头问归舟，方知覆溺葬东流。二十馀舟百馀命，妻靠谁养子谁收！人言岛上希杀掠，隔断胡马赖海若。那料海若渐不仁，一年几度风波恶。风波之恶可奈何，岛上渔父已无多。"}