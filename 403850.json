{"id":"403850","title":"满庭芳 太平花","dynasty":"近现代末当代初","author":"张伯驹","text":"宝绘堂空，金炉烟冷，帘帷暗藉尘沙。不知亡国，犹放太平花。烽火年年五月，传风鹤、时动哀笳。平生自，干戈见惯，飘泊在天涯。嫔妃都散尽，昭阳影带，只剩宫鸦。望青城蜀道，水远山斜。内苑分来异种，如今是、开遍家家。看兵气，光销日月，长与门繁华。"}