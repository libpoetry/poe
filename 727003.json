{"id":"727003","title":"赋得庭中有奇树诗","dynasty":"南北朝","author":"贺循","text":"三春节物始芳菲，游丝细草动春晖。香风飘舞花间度，好鸟和鸣枝上飞。临池间竹偏增绿，依阶映雪纷如玉。温室庭前竟不言，鼓吹楼中能作曲。曾闻远别旧难思，攀折会取赠佳期。长条本自堪为带，密叶由来好作帷。星稀汉转月轮明，徘徊夜鹊屡相惊。欲识幽人兰杜径，山窗芳桂复丛生。"}