{"id":"689528","title":"北京偶成","dynasty":"明","author":"吴伯宗","text":"帝业鸿基重北京，居庸厚拱壮金城。山河平挹乾坤大，宫殿高居日月明。万岁嵩呼山岳动，九天韶奏凤鸾鸣。今皇化育敷中外，四海朝元诵太平。蓬莱佳气郁匆匆，鳌戴三山奠九重。香动衮龙金沆瀣，露承仙掌玉芙蓉。旌旂晓出严千骑，车驾时巡幸六龙。若问唐尧今主是，黎民于变乐时雍。"}