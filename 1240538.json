{"id":"1240538","title":"是日秦淮海泛舟过绰湖向夕未归余与桂天香坐芝云堂以伫之堂阴枇杷始华烂炯如雪乃移桃笙树底据磐石相与奕棋遂胜其紫丝囊而罢于是小蟠桃执文犀?起贺金缕衣轧凤头琴余亦擘古阮嗺酒甚欢而天香郁郁有潸然之态俄而淮海归且示以舟中所咏余用韵并纪其事云","dynasty":"元末明初","author":"顾瑛","text":"玉子冈头秋杳冥，石床摘阮素琴停。枇杷花开如雪白，杨柳叶落带烟青。每闻投壶笑玉女，不堪鼓瑟怨湘灵。酒阑秉烛坐深夜，细雨小寒生翠屏。"}