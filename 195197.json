{"id":"195197","title":"大名元复初郎中携示感遇五言八章次韵并陈东","dynasty":"宋代","author":"戴表元","text":"我登海山巅，群丘眇如芥。客来谈九州，更诘谁小大。神疲穆满驭，足茧神始载。终然方寸心，扰扰躯壳外。流光如急水，一去难得再。归来坐虚室，始觉身安泰。老马宁为驹，即且或甘带。名迹吾不嫌，全生聊远害。明有不见睫，智有不卫足。学静三十年，晚始悟无欲。履卑惧名高，居群忌行独。不见歌钟家，白日卧金谷，不见带索生，行吟扣哀竹。为君慎燕息，顾兔方在腹。"}