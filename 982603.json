{"id":"982603","title":"次韵蒋颖叔南郊祭告上清储祥宫","dynasty":"宋","author":"秦观","text":"特起朝阳内，祠宫极邃清。高窗窥玉女，巨闑守昌明。盛掩秦诸畤，雄逾汉两京。垣横天上紫，洲露海中瀛。黄帝初龙跃，中原罢虎争。樵夫亦谈道，行旅不持兵。此地脩禳禬，于时保利亨。柏梁灾未几，陈宝诏重营。御帑金缯出，慈闱服玩并。标题动宸翰，撰次属鸿生。玉刻黄冠印，金书秘殿名。妙经藏洞观，真箓佩威盟。仙溜花间静，琼枝物外荣。肇禋承帝祉，肆眚顺民情。天施宁论报，风行不计程。近传闻磬管，时或见旄旌。海岳朝双阙，星辰集上楹。礼如尊太一，事异宠文成。大以圆丘报，长于至日迎。侍臣来祭告，法驾欲时行。釐事通元气，高真达孝诚。庆增黄帝系，寿续太阴精。西北夷门峻，东南辇路倾。云行博山气，风卷步虚声。符贶方期应，英髦各汇征。讴歌兴法从，可见泰阶平。"}