{"id":"1123617","title":"乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字","dynasty":"宋","author":"赵鼎臣","text":"东风日夜狂，草木困掀簸。墙角数枝红，春事亦到我。平生喜追游，虽老意尚颇。况逢两飞黄，共欲参蹇跛。喟余麋鹿姿，章服强包裹。出门天宇宽，自视觉磊砢。士峻则少通，务达乃多可。悠悠何必然，所得盖么么。不如全其天，旷荡出缰锁。东皋幸可耕，太息愿未果。高阁切浮云，仰观势嵂崒。兴来偶攀跻，意若凌超忽。壮哉洛阳都，宫殿耸突兀。城中十万家，古来豪侠窟。楼观何轩昂，花竹争炳蔚。澹澹烟霭间，俯见孤鸟没。缅怀中令君，节钺耀衮韨。镇守极膏腴，割剥到肌骨。黄金不却老，晚节顾佞佛。陂陀何为者，岁久尚奇崛。空令吾党士，登践许仓卒。踌躇不忍归，待得星斗出。"}