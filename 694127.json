{"id":"694127","title":"东园四首（嘉靖庚寅夏秋作）","dynasty":"明","author":"陈淳","text":"懒拙无能事，独栖聊自存。竹扉低近水，花径曲通园。老婢强供爨，愚儿日应门。今古多尔尔，何处向人言。举世争趋进，谁能事息机。穷来犹不悟，老去渐知非。骨肉贫招弃，交游懒致稀。衰年须却步，自识此心微。运命生多蹇，羁穷老自胜。行藏如逐客，况味一枯僧。久病医难治，长贫盗亦憎。旁人讶长啸，错比是孙登。独酌林皋下，厌厌不计筹。似能添野兴，还可慰羁愁。月色十分好，虫声一片秋。壁间何物在，寒气隐吴钩。"}