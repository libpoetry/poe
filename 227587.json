{"id":"227587","title":"谢刘德谦惠叠翠峰诗","dynasty":"宋代","author":"李若水","text":"我闻刘纲古仙子，此郎无乃渠耳孙。平生丘壑有真趣，脱口误与儿辈论。杖藜乘兴绕山腹，拨碎松影寻云根。一拳疏翠万峦足，见之惊喜双颊温。挈来珍护等完璧，浸以清泚供金盆。窗前细看坐忘食，冷碧尚带烟岚痕。斗量明珠问君买，刮我十年尘眼昏。莫学卫公作痴计，苛戒直欲传后昆。高怀脱落万事细，一笑付余无吝言。手扪心玩挽归兴，夜来清梦惊哀猿。"}