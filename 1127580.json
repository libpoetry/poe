{"id":"1127580","title":"游真州东园惜其将废运使兵部子正近止因寄小诗","dynasty":"宋","author":"彭汝砺","text":"欢声忽自满江淮，知是公车匪日来。霖雨会当苏岁旱，薰风正欲长民财。公才酬酢有馀闲，六路从容指顾间。仁泽但令民共乐，不妨清赏遍江山。不见当年花木春，丹青台榭欲荆榛。簿书到日应无事，会与江山作主人。渌水荷花一片开，池塘终日少尘埃。鸬鹚鸂鶒无穷喜，总拟将迎画舫来。"}