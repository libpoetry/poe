{"id":"1057514","title":"伤段谦叔失意二十八韵","dynasty":"宋","author":"刘弇","text":"场屋遗才日，英雄失意秋。荐贤无北海，削迹有东丘。未遂图南志，先贻败北忧。旷弦多误奏，卞玉却轻投。西逐惭秦客，南冠愧楚囚。天亡非战罪，道丧是吾羞。命薄闻歌凤，时穷见叩牛。丹山摧鸑鷟，虞阪困骅骝。落日千行泪，西风万古愁。壮图沉草莽，归思动沧洲。是理皆前定，非人可豫谋。闷来宜自遣，势去不须尤。消日棋千局，忘怀酒一瓯。更宜思破釜，莫便欲乘桴。豹匪终藏雾，鲸非可在沟。此生如富贵，未死合公侯。子况才华妙，身兼学业优。文章思顿进，志意素加修。禹穴书曾探，嵩山涧亦搜。纱萤频见聚，邻烛屡闻偷。默记迹三箧，疏通贯九流。赋才肩贾马，诗格驾曹刘。肯向清时废，须膺紫诏求。不当三径隐，未可五湖游。齧臂盟须复，题桥志必酬。宁终葬鱼腹，诚合跨龙头。早弄书生笔，当焚败将舟。也知男子志，未肯死前休。"}