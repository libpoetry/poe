{"id":"419397","title":"齐天乐 悼壮翁自沉","dynasty":"近现代","author":"唐圭璋","text":"伤心天外吴波绿，风前大招初赋。醉墨豪情，金荃彩笔，一梦匆匆轻羽。沙坪共语。念剪烛西窗，白头羁旅。半死桐枯，一吟一咏泪如雨。千万沉恨未吐。一心人去后，是事尘土。浊世茫茫，征途落落，自纫幽兰芳杜。难寻旧侣。问酒会文期，凭谁为主。夜寂无眠，败垣蛩乱诉。"}