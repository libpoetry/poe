{"id":"521437","title":"孚若出示乃兄九三先生瑶草篇敬题其后","dynasty":"明","author":"顾清","text":"达人遗世网，心与元化冥。高居养灵和，土石被华精。英英庭下草，罗骈不知名。明冰比皓质，文玉擢修茎。群芳不敢伍，煜煜扬翘英。我愿采掇之，恐是玉山粳。持以莳千亩，媲彼尧阶蓂。路远伤后时，怅望吴峰青。载歌小阮词，感我金兰生。青云果善颂，白雪宛遗声。馀芳倘许拾，相携泛蓬瀛。"}