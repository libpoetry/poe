{"id":"115423","title":"啄木词·红锦长绦当背垂","dynasty":"宋代","author":"张耒","text":"红锦长绦当背垂，紫檀槽稳横朱丝。美人亭亭面如雪，纤手当弦金杆拨。弹成丁丁啄木声，春林蔽日春昼晴。徘徊深枝穿翠叶，玉喙劳时还暂歇。深园断岭人不知，中有槎枒风雨枝。蠹多虫老饱可乐，山静花深终日啄。雄雌相求飞且鸣，高枝砺嘴枝有声。无功忍使饥肠饱，有意却教枯树青。疾弹如歌细如语，曲欲终时情更驻。一声穿树忽惊飞，叶动枝摇不知处。"}