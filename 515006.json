{"id":"515006","title":"留别杨应宁佥宪","dynasty":"明","author":"程敏政","text":"杨君我良友，一别经几秋。不图今日来，相见古润州。颜色甚憔悴，知子非穷愁。无奈寸草心，更抱苍生忧。蔀斋共蔬食，为子一日留。子才非词藻，立志希前脩。有如霜涧松，不作春花羞。向来稍自见，足应明堂求。我生本迂戆，未老惊白头。负恩合窜殛，徼倖归林丘。子幸不弃我，晤言如有投。感此意不极，翩然愧难酬。萧萧白日雨，黯黯沧江楼。行装已戒晓，鸣榔发孤舟。后会杳难期，岁月如奔流。迟子崇令德，盟言慰朋游。"}