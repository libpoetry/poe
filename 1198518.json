{"id":"1198518","title":"赠荀彦将诗","dynasty":"魏晋","author":"棘嵩","text":"光光国宝，曰瑜曰瑾。济济清朝，曰髦曰俊。瑜瑾既琢，有温其润。髦俊既集，芳风其振。显允荀生，天挺厥真。沈识胁敏，温粹淑仁。初应宰命，徽音惟新。遂假蒲密，简在至神。时惟惠后，黎人攸绥。乃授明德，赋政近畿。戢翼太清，翻然凤飞。寻此遐跃，曜彼远晖。昔在豹产，显名当时。及尔祖公，播声于兹。赫赫显名，在尔扬之。穆穆播声，在尔光之。孰谓玉宝，匪我所珍。孰谓言轻，乃重千钧。勉树惠化，敬乃厥身。引领南望，望子清尘。"}