{"id":"583781","title":"锡山张元之初为闽运长缘簿书诖误近一到闽予方有剑川之役元之晨命僮奴手缄云以四果饷发之乃荔枝杨梅枇杷樱桃歌也戏和答之荔枝","dynasty":"明","author":"黄衷","text":"灵根只种神仙国，误落飞邮溷灵液。南山紫雾澹方晴，百匝高阴觑新色。铁桥道人一亩宫，珊瑚十丈鸡冠红。鹾台小树味亦浅，可惜不比南山中。"}