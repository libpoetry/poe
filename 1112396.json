{"id":"1112396","title":"挽李仲辅三首","dynasty":"宋","author":"张元干","text":"画省何心入，轺车随分行。急难频太息，交友旧驰声。素月堕江影，白鸡悲夜鸣。绣衣无复出，部曲把铭旌。貌古期惊世，心夷合享年。交游称长者，风味配先贤。雁序飘零地，龙门寂寞边。不知谁作诔，著意翠珉镌。人生真寄尔，天问竟悠哉。三载重凶衅，一门皆异材。尚疑书未报，遽有讣先来。泪尽馀青血，秋风万壑哀。"}