{"id":"36363","title":"听莺歌·新莺傍檐晓更悲","dynasty":"唐代","author":"灵澈","text":"新莺傍檐晓更悲，孤音清泠啭素枝。口边血出语未尽，岂是怨恨人不知。不食枯桑葚，不衔苦李花。偶然弄枢机，婉转凌烟霞。众雏飞鸣何局促，自觇游蜂啄枯木。玄猿何事朝夜啼，白鹭长在汀洲宿。黑雕黄鹤岂不高，金笼玉钩伤羽毛。三江七泽去不得，风烟日暮生波涛。飞去来，莫上高城头，莫下空园里。城头鸱乌拾膻腥，空园燕雀争泥滓。愿当结舌含白云，五月六月一声不可闻。"}