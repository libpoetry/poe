{"id":"810865","title":"乙酉使黔与杨雪渔学使同年游甲秀楼扶风寺瞻阳明先生像赋诗志别","dynasty":"清","author":"王仁堪","text":"万里事行役，健仆犹骨肉。况我金石交，三年手重握。握手各一笑，感物翻万触。秋气互泬寥，天宇晶于玉。如何太清表，时有微云属。霜高鹰隼尽，木脱川原肃。薄寒阴始凝，秋士欢易促。契阔能几时，须眉见老宿。仰瞩北斗光，空庭夜踯躅。马首骎骎来，随山西入黔。山气上眉宇，地杰云崎嵚。君来振宗风，辛苦储楩楠。芳晖灼幽谷，偃曝无寒林。我来述祖德，横舍称犹今。遗研泽未艾，冰鉴怀难谌。《风》《雅》别伪体，慄慄维初心。细甚愧篎管，大哉君离琴。协律苟不忤，谁日非同音。山阴七里泷，幔亭九曲溪。乡帮盛文藻，楼观金碧辉。人巧天乃夺，无此形模奇。罗施山水窟，造化浑厜㕒。将毋太古璞，遗置西南陲。想见山阿人，美质昭无亏。家丞落秋实，季女愁輖饥。菑畬秉经训，诲育畴兼施。高山仰文成，吾道人天师。清晨撤舆盖，对雨登山楼。危阑阛阓外，森爽凌高秋。便坐画图出，回漪风叶流。带郭千万家，茨屋犹牵舟。为忆全盛时，生烟城树稠。万方感一慨，蹀㩻黔中尤。振民首士气，何以纾烦忧。苍苍远色至，离思飞光遒。将子翘秀心，归慰云霞俦。"}