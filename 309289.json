{"id":"309289","title":"绮罗香·水仙","dynasty":"现代","author":"赵尊岳","text":"水佩烟疏，冰簪梦阔，望极湘皋仙路。绰约凌波，玉映国香新谱。熏翠被遥夜知寒，窥黄额夕阳无数。凭娉婷月下风前，素娥临镜莫相妒。倾城标韵绝世，矾弟梅兄，记省涪皤诗句。对影瑶姬，珍重茜窗风雨。伫明珰几挹清尘，剪深镫共论幽愫，向芳时培养灵根，愿为文石否。"}