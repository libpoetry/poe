{"id":"181161","title":"听徐雪江琴","dynasty":"宋代","author":"汪元量","text":"徐卿寒夜弹玉琴，冻云妒月波澄阴。海上神峰削幽翠，十二楼前玉妃坠。湘娥素女相对泣，翠竹苍梧泪痕湿。幽兰不香蕙花死，千愁万怨青枫里。风敲叶脱雨如啸，百鸟喧啾孤凤叫。老龙吐珠亦洒洒，山鬼摇闩走堂下。徐卿徐卿且停手，呼儿割鸡酌春酒。曲高调古人不识，侧耳西楼咽筝笛。"}