{"id":"277563","title":"高阳台·秋日登越秀山红棉寺感赋","dynasty":"现代","author":"沈泽棠","text":"阁耸扶岚，窗低就树，禅关暮掩斜阳。导客僧雏，到门石瘦苔荒。红棉寂寞云房静，剩栖鸦黯黯秋光。更翛然，一局閒棋，四径啼螀。红羊昔换三千劫，任云霾佛火，雨溅花幢。道认呼鸾，名山曾几沧桑。钟声解诉兴亡恨，况蛮烟莽莽江乡。倦登临，愁对僧龛，青鬓添霜。"}