{"id":"1106927","title":"长洲遣兴","dynasty":"宋","author":"王禹称","text":"七十浮生已半生，徒劳何日见功名。折腰米贱堪羞死，负郭田荒好力耕。庭鹤惯侵孤坐影，邻鸡应信夜吟声。年来更待贤良诏，咫尺松江未濯缨。妻儿莫笑甑中尘，只患功名不患贫。自觉有文行古道，可能无位泰生民。烟村旧业劳归梦，雪屋孤灯照病身。投老绿袍未休去，九重天子用平人。"}