{"id":"949219","title":"满庭芳 夏日溧水无想山作 中吕","dynasty":"宋","author":"周邦彦","text":"风老莺雏，雨肥梅子，午阴佳树清园。地卑山近，衣润费炉烟。人静乌鸢自乐，小桥外、新渌溅溅。凭阑久，黄芦苦竹，拟泛九江船。年年，如社燕，漂流瀚海，来寄修椽。且莫思身外，长近尊前。憔悴江南倦客，不堪听、急管繁弦。歌筵畔，先安簟枕，容我醉时眠。"}