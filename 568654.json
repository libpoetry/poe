{"id":"568654","title":"轵深井里门行有叙","dynasty":"明","author":"王世贞","text":"韩国嬖大夫，轵深里中客。车马委巷过，贵贱不相敌。长跪觞母前，别致金百镒。为母隐狗屠，未敢轻七尺。惟有径寸丹，耿耿桂其臆。母死服已除，慨焉欲有伸。大夫不共天，侠累相且亲。偻行至韩国，仗剑入其闉。长戟五百队，戢戢若鱼鳞。傍睨陛楯间，眇若无一人。挺刃不三挥，立斮其君臣。所当悉糜碎，愤血射青旻。皮面屠出肠，顷刻捐其身。法当购主名，千金尸诸市。亲友皆避匿，乃独惊其姊。抚尸独呼天，是轵深井里。聂姓以政名，心借严仲子。捐躯为其友，毁形为其姊。弟昔从母生，姊今从弟死。仲子愿已酬，株累亦可矣。安能顾区区，千秋掩贤弟。我欲竟此曲，一曲酒百卮。宁如豫与荆，身殁有余悲。"}