{"id":"632102","title":"老僧","dynasty":"明","author":"释函可","text":"八十已有馀，九十颇不足。曰生隆庆间，少小薄鱼肉。其时边境宁，其时边谷熟。饥馑未曾知，况复知杀戮。何期过盛年，迁徒无停轴。奔投海岛中，举眼少亲属。薙发倚空王，依然被桎梏。上荷皇天慈，纵之返山谷。言从故里过，残败几间屋。不闻旧人声，但闻山鬼哭。虽复身首遗，凄凄恨孤独。屈指廿载馀，不识何世俗。我闻未及终，贮泪已满腹。止止莫复言，岁序有往复。今时正太平，努力事饘粥。"}