{"id":"986931","title":"夜宿金庭洞","dynasty":"宋","author":"高似孙","text":"夙闻桐柏山，下入金庭洞。五云所出没，千翠相迎送。川明芝自烨，夏冷雪犹冻。沙泉注阳穴，水碧孕阴峒。天光抱琼室，神力扶兰栋。其左斗苍虬，其西翔紫凤。中穿穴窈复，傍见石阙空。青烟溜松髓，白水鸣醴瓮。怪草不知名，珍禽时曳弄。石蜜吐岩房，琪芳突苔缝。星君时一游，仙翁亦参从。或乘玄鹤来，或并青鸾控。香趋玉女跪，丹走山灵恸。谷神元不死，玄根在深种。谁其握性命，于此破昏梦。世人少知几，何能测天用。"}