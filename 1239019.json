{"id":"1239019","title":"八声甘州 赠易自然祷雨有感","dynasty":"元末明初","author":"梁寅","text":"喜神龙飞雨遍秋郊，黄河自天来。是蟠溪逸士，胸中造化，掌上云雷。坛峙吟峰东畔，稽首望仙台。绛节霓衣，拥阊阖朝开。凭仗小心风送，绿章上奏，咫尺瑶阶。念鱼头赤子，濈濈困炎埃。赖皇穹、恩波滂沛，便千村万落总春回。人都道先生功行，山岳崔嵬。"}