{"id":"489774","title":"昆山五咏 其四 刘龙洲祠","dynasty":"明","author":"袁华","text":"刘君庐陵秀，胸次隘九州。倜傥负奇气，辛陈同侠游。西登岘山首，北望多景楼。长歌过恸哭，志在复国雠。异材世间出，高揖轻王侯。奈何攀桂手，不能占鳌头。肆情诗酒间，文焰射斗牛。昆山非故里，遂为潘宰留。五十死无嗣，埋骨东斋陬。世代倏变易，夷墓为平畴。有司重封表，立阙树松楸。何人奠麦饭，凄凉土一抔。建祠立神主，买田供庶羞。仁哉太守心，祭奠亘千秋。"}