{"id":"1045763","title":"西风起高原一首奉送应之太博东归","dynasty":"宋","author":"吕陶","text":"西风起高原，万象动秋色。渺瀰洁寒流，惨淡升杲日。嗈嗈云端雁，所响知自择。岂独顺寒暑，行将避矰弋。萧萧林间叶，早暮见疏密。危梢怯摇撼，懔若遇彊敌。骚人与志士，趋向在幽寂。悲歌节物变，浩叹岁月失。远忧积不解，难以斗酒涤。中夜抚鸣琴，馀声写沈郁。窃尝穷天运，舒惨固其职。胡为世网中，情熊异休戚。达观殊不尔，旷怀居自适。伟欤当世贤，明爽照今昔。孤高松柏操，肯与霜雪易。磊落鹰隼拳，何惮狐兔击。天涯共一笑，肝胆露纤悉。相从恨不早，此别重嗟惜。夷途快览望，还驭忘涉历。悲哉宋玉赋，安可赠行客。"}