{"id":"1119443","title":"赠四子二首","dynasty":"宋","author":"陈造","text":"峨峨冰港仅通舟，策策霜风透重裘。良为予来真好事，小留君住得销忧。可无谭笑传觞处，剩有烟云洒笔头。保社相娱倚公等，暮年干禄判悠悠。交游过眼亦班班，四子声猷岂易攀。百里来羞长翁赆，片言仍解相公颜。事乖雅意畴忘叹，我已南驱子北还。继此开樽讲德处，定知矫首向云山。"}