{"id":"1067824","title":"三益斋","dynasty":"宋","author":"李彭","text":"知人实未易，定交良独难。胜已谢容悦，有来期必端。明公迈往姿，劲气摩谏垣。确讱金石贯，博极溟渤宽。遗经起凡例，射策凌孔鸾。睥睨汉庭右，言激壮士肝。耻作子公书，肯弹贡禹冠。小试不尽妙，银章楚江干。抱牍雁鹜行，欲作故时看。弹治非柱后，缩手心胆寒。何尝扰狱事，民自以不冤。如卿未惭老，此语垂不刊。虚怀望三益，阅此贤士关。要须得伟人，阔步未登坛。拜公丈人行，摄衣许跻攀。反蒙补我劓，况复亲芝兰。会心在简要，我言真觉烦。章成谢不敏，猥并劳一删。"}