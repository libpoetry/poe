{"id":"1115692","title":"听蝉八绝句","dynasty":"宋","author":"杨万里","text":"披襟散发晚风清，细细孤斟缓缓行。道是江东官事冗，绿杨阴里听蝉声。一只初来报早秋，又添一只说新愁。两蝉对语双垂柳，知斗先休斗后休。渠与斜阳有底雠，千冤万恨诉清秋。更从谁子做头抵，只放斜阳不落休。一壳空空纸样轻，风前却有许多声。叫来叫去浑无事，叫到诗人白发生。说露谈风有典章，咏秋吟夏入宫商。蝉声无一些烦恼，自是愁人枉断肠。乍来忽去为谁忙，短气抽教强作长。道是渠侬声不歇，一吟一续万低昂。望帝啼春夜更多，不知蝉意却如何。还来入夜便无语，明日将诗理会它。罪过渠侬商略秋，从朝至暮不曾休。莫嫌入夜还休去，自有寒蛩替说愁。"}