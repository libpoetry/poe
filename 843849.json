{"id":"843849","title":"台湾竹枝词","dynasty":"清末民国初","author":"许南英","text":"年年春色到瀛东，爆竹如雷贯耳中。镇日消寒惟有赌，一声「恭喜」万人同。大南门外路三叉，二月游春笑语哗。桂子山头无数冢，纸钱飞上棠梨花。春晚罗衫适体轻，买舟廿日渡安平。旌旗簇拥天妃过，茶果香花夹道迎。佛头港里斗龙舟，挤拥行人到岸头。曾记昔年逢骤雨，仓皇红粉跌中流。鲲鯓王入小西门，一月香烟不断温。回驾遍游城内外，下船时节已黄昏。盂兰大会最闻名，鸡鸭豚鱼饭菜羹。一棒锣声初入耳，有人奋勇上孤棚。佳期屈指到秋中，月饼团圆百印红。儿女鸠钱买瓜果，七层塔子火玲珑。秋风策马出南郊，带得新诗马上敲。小住竹溪萧寺好，淋漓佳句壁中钞。冬至家家作粉弹，儿童不睡到更阑。巧将糯米为龙凤，明日邻家共借看。本来国宝自流通，每到年终妙手空；海外无台堪避债，大家看剧水仙宫。"}