{"id":"748164","title":"南湖草衣歌赠汪子","dynasty":"清","author":"许赓皞","text":"男儿腰悬印如斗，何如当前一杯酒。屋堆黄金斗量珠，何如醉读两汉周秦书。周秦之书不易睹，存者岐阳与诅楚。偃师殷盘十四字，其余赝本难仆数。汪子奇气不可羁，典衣南北收残碑。从大小篆溯蝌蚪，能变古法生新奇。古人刀笔每并用，后世但解持毛锥。遗弃刀法不复讲，遂令字体形神离。图章近古得古意，冥坐似悟造字义。咿嚘夜听鬼神哭，变化琐及虫鸟细。汉唐以来银与铜，或金或玉夸精工。有元王冕易以石，穿凿坑谷争磨砻。明时工此文寿承，后来继者程穆倩。中间顾子与徐生，绝技尤怜矢死郑。子也嗜好同酸咸，系属前后如斿縿。六合直欲凿混沌，万象何以供镌镵。灵芝润聚金碧气，神剑夜发蛟龙函。古如明堂列彝鼎，快若沧海驰风帆。方今妖氛幻蛟蜃，万室逃亡吁可悯。杀声惨淡日欲昏，客路飘零穷且忍。会须待子刊磨崖，南湖虽好莫归隐。呜呼！南湖虽好归何日，且复醉歌出金石。"}