{"id":"1124447","title":"寿母生朝四首","dynasty":"宋","author":"项安世","text":"堂成初见画檐新，碧瓦翚飞上綵云。三尺宝台蒙锦帕，白狻猊顶翠氤氲。荪襦兰佩拥萱阶，绿发朱颜照酒杯。九十九洲春色里，老人星动寿筵开。良辰好景占年年，画烛浓香醉玉船。天上月圆三夜后，人间春到万花边。儿孙遥指菊花辰，自讼庵中庆诞人。也向此旬同此日，八千秋对八千春。"}