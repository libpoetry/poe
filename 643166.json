{"id":"643166","title":"题清致轩","dynasty":"明","author":"胡奎","text":"玉湖清冰清彻底，铜盘甘露甘如醴。一洗胸中万斛尘，挥毫濯以蔷薇水。坐中宾客且勿喧，听我长歌清致之高轩。闻道幽居最清绝，人物似是瀛洲仙。五峰佳气郁不散，仰见华盖当中天。朝朝拄笏延爽气，空翠飞落轩楹前。自从负笈登太学，借问不归今几年。山猿野鹤岂无梦，绿萝夜月秋娟娟。万先生，何磊落，在山泉清出山浊。手把芙蓉朝紫皇，下上青云骑一鹤。会当四海澄其源，白日洗天风雨作。"}