{"id":"1206573","title":"木兰花慢  赋白莲　和宇舜臣韵","dynasty":"元","author":"凌云翰","text":"怅波翻太液，谁留住、蕊珠仙。向水殿云廊，玉容花貌，几度争鲜。人间延秋无计，掩霓裳、犹忆舞便娟。画里倾城倾国，望中非雾非烟。雁飞不到九重天。水调谩流传。柰花老房空，菂存心苦，藕断丝连。西风环佩轻解，有冰弦、谁复记华年。留得锦囊遗墨，魂消古汴宫前。"}