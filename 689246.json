{"id":"689246","title":"田园杂诗二首","dynasty":"明","author":"何景明","text":"习宦非我长，官久计转拙。遭斥还田庐，获与初念协。树艺良有期，农事固堪悦。飘飘绿原风，皛皛明川月。披襟恣吾适，既夏不知热。回思行役日，寒暑靡得辍。疏懒古虽鄙，任性亦可率。膏畴矧丰蔚，积潦复凄冽。白日皎在兹，停云静如结。为谢二三子，努力慰衰劣。去官今七暑，渐与农务亲。随宜谙土性，言话群野人。时或溯微风，行歌响空榛。先民邈何扳，慨焉伤我神。慨伤遹谁知，所有三二宾。文论日往来，烱烱高义申。炎雨回众壑，凉飙起脩畛。兀然林木下，日人忘归轮。玄蝉夕益聒，去鸟一何频。野行畏多露，无使侵衣巾。"}