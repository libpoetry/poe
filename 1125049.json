{"id":"1125049","title":"临江仙","dynasty":"宋","author":"晁冲之","text":"双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。试问无情堤上柳，也应厌听离歌。人生无奈别离何。夜长嫌梦短，泪少怕愁多。忆昔西池池上饮，年年多少欢娱。别来不寄一行书，寻常相见了，犹道不如初。安稳锦衾今夜梦，月明好渡江湖。相思休问定何如？情知春去后，管得落花无。谩道追欢惟九日，年年此恨偏浓。今朝吹帽与谁同。黄花都未拆，和泪泣西风。应恐登临肠更断，故交烟雨迷空。为君一曲送飞鸿。谁能推毂我，深入醉乡中。"}