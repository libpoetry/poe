{"id":"1144593","title":"绝句十首","dynasty":"宋末元初","author":"郑思肖","text":"羊裘独钓浙江湄，百姓哀哀苦乱离。但得汉家鸿业在，莫愁光武奋身迟。目断秋江欲暮时，天边落叶弄愁飞。翠华幸北平安信，只愿新鸿带得归。玉辇愁经草地腥，酸风频捲马头尘。我朝三百年忠厚，不信山河属别人。阊门城外水涵空，雁影凄凉落照中。一望秋风数千里，不知何处是行宫。草木恩深雨露馀，公卿环列汉庭居。一朝投阁千年笑，却是杨雄不读书。一叶飞秋万树寒，行吟憔悴倚栏干。渊明只忆晋朝事，满眼黄花泪不乾。银汉斜倾玉漏残，钗虫熠熠照清寒。最怜今夜下弦月，一半娑婆树不完。騣笠毡靴搭护衣，金牌骏马走如飞。十三门里秋光冷，谁梦朝天喝道归。西风满路奈愁何，昏鼓声中厌北歌。菱藕市空灯火断，一城秋怨月明多。子夜神游碧落间，群仙飞语下人寰。上天深念苍生苦，特敕三宫圣驾还。"}