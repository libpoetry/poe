{"id":"814869","title":"念奴娇 感怀","dynasty":"清","author":"俞士彪","text":"登高极望，正凄凉、满眼悲风冷雨。多少春华摇落后，回首但伤迟暮。怪字空书，奈何频唤，此意堪谁诉。疏狂自笑，青衫无限尘土。那更拾翠情慵，凌云笔老，病卧苍江渚。旧恨新愁千万种，怎得朱颜长驻。红锦缠头，金貂贳酒，事事都轻负。唾壶频击，此生不信如许。塞鸿啼过，又昏黄、阵阵朔风吹急。败竹荒芦声不断，天半同云羃羃。酒暖还寒，灯挑不亮，帘外琼瑶掷。倚阑凝睇，东湖一片寒色。遥忆高卧匡床，围炉拥被，谁在门前立。青瘦玉梅频弄影，疑似近时风格。黑发空惊，苍髯欲化，对此增愁寂。层城不掩，载舟应在今夕。繁华无定，问西湖、今日阿谁为主。閒约酒徒寻胜迹，直上南峰高处。城郭依稀，江山冷落，系马閒凝伫。振衣长啸，划然声动林树。回忆南宋遗宫，寒鸦飞尽，筚篥鸣荒戍。黄菊紫萸长似旧，笑杀英雄尘土。落日当杯，西风吹帽，醉把青萍舞。天生我辈，烟霞未许归去。问天何意，竟珠沉玉碎，未消弥月。料是琼宫重谪下，做弄这番悲切。绣褓萦尘，金钱委地，庭下芝兰折。夜台迢递，可怜谁与提挈。犹忆病卧床头，娇啼宛转，似未甘长别。死死生生儿女债，青鬓渐生华发。玉树长埋，灵香不验，寸寸肠如割。高台欲上，寒猿又复啼血。浪游归也，喜今朝正值，南皮高会。看着如云冠盖集，偏我形容憔悴。曳屦升阶，科头入座，拍案频频起。主人情重，不妨狂态如此。因念公子风流，接谈终日，已被醇醪醉。况复满堂丝与竹，那不玉山斜倚。屈指而今，让谁千古，争夺词坛帜。有怀未已，漫云歌以言志。"}