{"id":"1129243","title":"颂古十首","dynasty":"宋","author":"释师体","text":"三清道士无仙骨，八教阇梨毁梵书。黑添昆崙舞华鼓，天亲无著暗嗟吁。不见人斑见虎斑，算来莫愿见人斑。虎斑见后通回避，唯有人斑近最难。浑身无处著，驿路倒骑驴。览尽潇湘景，和船入画图。越鸟巢南枝，胡马嘶北风。狸奴并白牯，寸步不曾通。千山都坐断，万派尽朝东。天王才合掌，那吒扑帝钟。假使百千劫，所作业不忘。因缘会遇时，果报还自受。白石居山人，不住那伽定。拄杖秃却枝，钵盂倒安柄。人草觅冤雠，虚空悬业镜。喝下剑光寒，放行摩竭令。剔起遮天眼，空王旧话圆。气毬刚似铁，石臼软如绵。苦海无惊浪，红炉断火烟。庄周蝴蝶梦，举世若为原。著脚孤危草不生，没栖泊处等闲行。临风阔却噇空口，断送浑家入火坑。生狞别是一般村，品藻先贤薄后昆。掉放孤峰争合杀，棒头有眼盖乾坤。男儿脚底透长安，得坐披衣肯自谩。三尺冷光辉夜月，一条秋水迸人寒。"}