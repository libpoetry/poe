{"id":"1091637","title":"梦与辛幼安遇于一精舍予赋诗一篇觉而记其卒章云它年寄书处当记卢仝穷因赋此诗寄之","dynasty":"宋","author":"周孚","text":"秋霜草花落，梦君浮屠宫。羁魂得清游，短章见深衷。破屋仰见天，何人记卢仝。相逢大槐国，一笑仍匆匆。与君十年交，九年悲转蓬。君行牛斗南，我在淮汉东。修途缭山岳，此会何缘同。伏枕自叹息，衰怀托西风。啾啾篱间雀，冉冉天际鸿。担簦亦何憾，吾生自当穷。扁舟具蓑笠，久已藏胸中。它年君来时，苇间寻此翁。"}