{"id":"220314","title":"右司公致书显上人并遗楮衾诗以赞之併简都公","dynasty":"宋代","author":"李处权","text":"缁徒中有人，籍甚初与显。是非不挂口，好恶不入眼。终日但怡怡，言行无可拣。外相示枯槁，风味殊不浅。初公如鹤长，昂藏谁得管。今秋忽坐脱，山立不少偃。显公方晏如，随缘自舒卷。平生三事衲，夏燠冬不暖。大雅右司公，国器乃瑚琏。颇敦方外契，渊明亦亲远。道术久相忘，书来叙缱绻。一被直千金，溪帘净冰茧。邀我置香茗，抚玩不忍展。而我在家僧，业习尽鉏剗。琴书不疗饥，拙生良可莞。未识韩荆州，不敏怀愧赧。向来袖漫刺，到门不及款。音问复后时，当蒙贷疏懒。公如骥腾骧，我类鳖跛蹇。出处固不同，投合怅已晚。明年壑源春，驱车望云巘。载醪问奇字，从公定忘返。"}