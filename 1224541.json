{"id":"1224541","title":"雪霁得风径过高邮","dynasty":"元","author":"柳贯","text":"乘舟得顺风，如鸟新插羽。甓湖五十里，浪破雪花舞。不知岸势回，欻觉帆力举。却望烟中竿，参差数家聚。高沙旧游处，酒贱鱼可煮。伸眉一笑粲，对面九疑阻。得非龙爱珠，逞俊挟双橹。意令明月胎，光燄閟不吐。我诗初未工，聊用相媚妩。后朝妙高台，呼云作吴语。"}