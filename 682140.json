{"id":"682140","title":"挽赵少虚先生四首","dynasty":"明","author":"于慎行","text":"去矣云林客，伤哉艺苑豪。百年双白鬓，万事一青袍。道自平生拙，名堪此日高。所悲逢圣世，汩没掩蓬蒿。文雅从兹尽，荣华亦有休。吾徒还一涕，尔辈自千秋。旧馆青山暮，重泉白日幽。惟馀清汶水，长绕墓田流。十里春风苑，年年出汉关。调空高渌水，俗自薄朱颜。星彩归天上，玄经播世间。乞铭遗札在，一读泪潺湲。浮沉千古事，无力念鸿钧。陵替存吾道，穷愁竟尔身。冯唐空自老，原宪不知贫。他日山阳路，谁为笛里人。"}