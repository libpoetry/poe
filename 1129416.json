{"id":"1129416","title":"钱德远判县与母同生日","dynasty":"宋","author":"释宝昙","text":"西风一奏近闻韶，丹凤将雏下九霄。忽忆山川缠锦绣，又传歌吹杂刍荛。扶携共醉瑶池日，鼓舞同升玉帝朝。一等壶中人不老，下方鹏鴳亦逍遥。綵衣何似舞衣轻，鸾镜还如水镜明。百里弦歌归有道，一轩风月不胜情。口香知吮莲华墨，山近闻拖蜡屐声。百拜一樽须竟醉，看飞凫舄上蓬瀛。"}