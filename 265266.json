{"id":"265266","title":"采桑·春色映空来","dynasty":"南北朝","author":"萧纲","text":"春色映空来，先发院边梅。细萍重叠长，新花历乱开。连珂往淇上，接幰至丛台。丛台可怜妾，当窗望飞蝶。忌趺行衫领，熨斗成褫摄。下床着珠佩，捉镜安花镊。薄晚畏蚕饥，竞采春桑叶。寄语采桑伴，讶今春日短。枝高攀不及，叶细笼难满。年年将使君，历乱遣相闻。欲知琴里意，还赠锦中文。何当照梁日，还作入山云。重门皆已闭，方知留客袂。可怜黄金络，复以青丝系。必也为人时，谁令畏夫婿。"}