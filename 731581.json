{"id":"731581","title":"相逢行","dynasty":"清","author":"塞尔赫","text":"三年骑款段，不知牝与牡。出门遇所欢，欣欣共携手。问君尔何为，仆仆牛马走。艳艳迎秋花，濯濯当春柳。昨日美少年，今日成老丑。自无羡门术，安能金石久。举头仰华嵩，低头望原薮。一日薄三公，千金重敝帚。芙蓉霜作锷，骅骝龙作友。戍坼黄河阴，臂断匈奴右。陇阪长九折，葡萄绿于酒。脱叶眷故枝，柔丝牵断藕。慷慨老莱子，畚锸随其妇。北山怨鹤鸣，畴能终畎亩。"}