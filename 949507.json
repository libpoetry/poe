{"id":"949507","title":"玉京秋 长安独客，又见西风，素月丹枫，凄然其为秋也，因调夹钟羽一解","dynasty":"宋","author":"周密","text":"烟水阔。高林弄残照，晚蜩凄切。碧砧度韵，银床飘叶。衣湿桐阴露冷，采凉花、时赋秋雪。叹轻别。一襟幽事，砌蛩能说。客思吟商还怯。怨歌长、琼壶暗缺。翠扇恩疏，红衣香褪，翻成消歇。玉骨西风，恨最恨、闲却新凉时节。楚箫咽。谁倚西楼淡月。"}