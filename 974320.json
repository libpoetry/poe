{"id":"974320","title":"寄孙子进昆仲","dynasty":"宋","author":"赵蕃","text":"霜风入枯苇，客枕那能安。起寻短灯檠，捐书复慵看。缅思平生游，平陆多奔湍。怀哉岂无人，荆吴路漫漫。大孙行秘书，今古靡不观。天文号隐奥，坐使十载殚。溢而为文章，卷舒见波澜。丞哉亦奇士，老不卑小官。诗成太白豪，笑杀东野寒。酒酣或看剑，肯为无鱼弹。仪也节更苦，凛若谁能干。譬之于草木，青松蔽春兰。不愿太官赐，自爱苜蓿盘。相携住荆溪，冥鸿渺云端。酿泉饮佳客，采溪荐朝餐。不负风月佳，始知天地宽。我欲往从之，买船斩钓竿。富春访严陵，吴淞觅张翰。人生鲜如意，高趣况易阑。君毋轻此乐，此乐非游般。"}