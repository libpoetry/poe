{"id":"1191049","title":"远游联句","dynasty":"唐","author":"韩愈","text":"别肠车轮转，一日一万周。离思春冰泮，澜漫不可收。驰光忽以迫，飞辔谁能留。取之讵灼灼，此去信悠悠。楚客宿江上，夜魂栖浪头。晓日生远岸，水芳缀孤舟。村饮泊好木，野蔬拾新柔。独含悽悽别，中结郁郁愁。人忆旧行乐，鸟吟新得俦。灵瑟时窅窅，阴猿夜啾啾。愤涛气尚盛，恨竹泪空幽。长怀绝无已，多感良自尤。即路涉献岁，归期眇凉秋。两欢日牢落，孤悲坐绸缪。观怪忽荡漾，叩奇独冥搜。海鲸吞明月，浪岛没大沤。我有一寸钩，欲钓千丈流。良知忽然远，壮志郁无抽。魍魅暂出没，蛟螭互蟠蟉。昌言拜舜禹，举帆凌斗牛。怀糈馈贤屈，乘桴追圣丘。飘然天外步，岂肯区中囚。楚些待谁吊，贾辞缄恨投。翳明弗可晓，秘魂安所求。气毒放逐域，蓼杂芳菲畴。当春忽凄凉，不枯亦飕飗。貉谣众猥款，巴语相咿嚘。默誓去外俗，嘉愿还中州。江生行既乐，躬辇自相勠。饮醇趣明代，味腥谢荒陬。驰深鼓利楫，趋险惊蜚輶。系石沈靳尚，开弓射鴅吺。路暗执屏翳，波惊戮阳侯。广泛信缥缈，高行恣浮游。外患萧萧去，中悒稍稍瘳。振衣造云阙，跪坐陈清猷。德风变谗巧，仁气销戈矛。名声照西海，淑问无时休。归哉孟夫子，归去无夷犹。"}