{"id":"432828","title":"六月十日许丈静山珏、钱史才麟书、凌伯升学攽，华紫垂衮、许颂纬同蔺、家星若炳为漆湖之游，登万顷堂、鼋头渚，即事成句，索诸同人和二首","dynasty":"近现代","author":"侯学愈","text":"相约具区作胜游，无边景物足销愁。远山近水都宜画，细雨斜风又酿秋。空羡高踪浮一舸，尚余壮志击中流。不须惆怅兴亡事，且尽清欢互唱酬。名山马迹气如虹，渚号鼋头水拍空。百叶风帆飞鸟外，一门锁钥浪花中。摩崖政绩犹堪记，刻烛诗情漫许同。归去大渲湖口泊，披襟快领大王雄。"}