{"id":"698610","title":"花月吟效连珠体十一首","dynasty":"明","author":"唐寅","text":"花正开时月正明，花如罗绮月如银。溶溶月里花千朵，灿灿花前月一轮。月下几般花意思？花间多少月精神？待看月落花残夜，愁杀花间问月人！春宵花月值千金，爱此花香与月阴。月下花开春寂寂，花羞月色夜沉沉。杯邀月影临花醉，手弄花枝对月吟。明月易亏花易老，月中莫负赏花心。高台明月照花枝，对月看花有所思。今夜月圆花好处，去年花病月昏时。饮杯酬月浇花酒，做首评花咏月诗。沉醉欲眠花月下，只愁花月笑人痴。月临花径影交加，花自芳菲月自华。爱月迟眠花尚吐，看花起早月方斜。长空影动花迎月，深院人归月伴花。羡却人间花月意，捻花玩月醉留霞。月转东墙花影重，花迎月魄若为容。多情月照花间露，解语花摇月下风。云破月窥花好处，夜深花睡月明中。人生几度花和月？月色花香处处同。花发千枝月一轮，天将花月付闲身；或为月主为花主，才作花宾又月宾。月下花会我留酌，花前月不厌人贫；好花好月知多少？弄月吟花有几人？花香月色两相宜，惜月怜花卧转迟；月落漫凭花送酒，花残还有月催诗。隔花窥月无多影，带月看花别样姿；多少花前月下客，年年和月醉花枝。有花无月恨茫茫，有月无花恨转长；花美似人临月镜，月明如水照花香。扶筇月下寻花步，携酒花前带月尝；如此好花如此月，莫将花月作寻常。花开烂漫月光华，月思花情共一家；月为照花来院落，花因随月上窗纱。十分皓色花输月，一径幽香月让花；花月世间成二美，傍花赏月酒须赊。一庭花月正春宵，花气芬芳月正饶；风动花枝探月影，天开月镜照花妖。月中漫击催花鼓，花下轻传弄月箫；只恐月沉花落后，月台香榭两萧条。春花秋月两相宜，月竞光华花竞姿；花发月中香满树，月笼花外影交枝。梅花月落江南梦，桂月花传郢北词；花却何情月何意？我随花月泛金卮。"}