{"id":"513015","title":"送吴惟谦守叙州","dynasty":"明","author":"沈周","text":"云司转阶例不卑，藩参臬副皆所宜。君今出守古僰国，过峡万里天之涯。众为君忧君独喜，负利要自盘根施。我知作郡得专政，岂是唯唯因人为。叙封况闻广九邑，其民既远杂以夷。凿牙穿耳固顽犷，抚之恩信当怀来。诗书更欲变咮离，文翁之任非君谁。荔支初红五马到，江山亦为人增奇。山谷老人有笋赋，读赋食笋君还知。苦而有味可喻大，历难作事惟其时。"}