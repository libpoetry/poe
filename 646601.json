{"id":"646601","title":"山居诗","dynasty":"明","author":"法杲","text":"四窗鸣涧声，一座春云影。千载寂无人，六月犹嫌冷。昨接左溪书，已成岩穴志。著笠举锄头，学干山中事。众壑窅无人，水碓舂空山。米熟碓不知，青溪响潺潺。岂无深山色，难教世人冷。春梦果然深，松风吹不醒。云去又云来，天地还常在。后客复前客，草店终不改。碧天寒已深，晚露树沾濡。鸣蝉诉夕阳，不道秋风急。山田有鸟春种，水碓无人夜舂。隔浦玉幢金刹，过桥白石青松。无心学圃学稼，有事不陶不渔。倚枕过于倚杖，看云胜似看书。青天月出几上，白日云生杖头。矫迹不因人避，过桥每著花留。半夜草鸣枯壁，六时云拥绳床。形影自为支许，土风别是羲黄。四时松叶落纷纷，石面阶头尽藓纹。直是此中难得到，白云迷路且迷人。今朝托钵过前溪，山烟水烟人欲迷。行尽松声十馀里，人家总在断桥西。未必树皆侵汉者，低枝亦可挂吾瓢。年来饭后无馀事，且立松门看晚潮。深山别是一乾坤，春谷烟浓树树昏。正好看花立溪口，雨来催我进松门。天中明月照芦扉，溪上凉风生葛衣。倚树呼猿向溪立，纷纷松叶杖头飞。茅庵总是白云封，犹想当门树几重。除却床前三尺地，凿开春雾尽栽松。背负斜阳出西堰，春云狼藉藏春阪。过一溪桥见一村，人声渐近松声远。欲到深山到处寻，鹤林不足又鸡林。今朝毕竟我能去，总谓云深未必深。片石孤峦便著踪，青山敢谓不相容。时人倘辨诛茅意，虚却一峰还一峰。青山叠叠绕珠林，磬响时兼流水音。虎不避人人避虎，虎能先我息机心。谈禅何待折松枝，飞电机关不及思。刚及饭先来举箸，献珠龙女复多时。桑枢瓮牖我何嫌，三尺绳床近草檐。今日梦回秋色里，白云红树满疏帘。鸡林几日是西风，处处萧萧树树红。山色最宜秋日里，溪声况在月明中。偶然人迹到溪南，蓬壁周遭尽紫岚。山为不深嫌我住，一朝风雨拆茅庵。"}