{"id":"531876","title":"橘乐亭歌为萧内翰","dynasty":"明","author":"黄佐","text":"亭于何所名橘乐，闻在潮阳山麓临水国。上有古木千章宿猿鹤，下有寒涛万顷走蛟鳄。主人谁欤乃是铁峰子，平生意气与我同洒落。银鱼金马弃如土，世间何物能羁缚。君家兄弟总能文，阶前兰玉香纷纷。闲来寻此橘中乐，疏帘清簟忘朝曛。竹晖入户翠如电，霞石映水赪为云。长安回望正如奕，文武衣冠安可闻。有时兰桡下烟渚，玄鹤飞来听人语。铿然黑白开两奁，荷叶芦花不知处。觥筹淩乱混笙箫，雕盘绮错堆江瑶。酒醒棋罢浩歌发，月堕空江生暮潮。可怜紫陌尘凝面，何事朱门候相见。冲泥冒雨走碌碌，那似尊前且枯战。我闻橘中乐，不减于商山。我怀商山皓，枉用凋朱颜。紫芝一曲振岩谷，汉廷车马来追攀。笑指云与鸟，出岫仍知还。丈夫舒卷要如此，所乐岂必长在山水间。"}