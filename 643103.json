{"id":"643103","title":"题山水次韵","dynasty":"明","author":"胡奎","text":"我昨梦入丹霞城，山中猿鹤夜不惊。仙翁楼观在咫尺，白玉作台云作屏。中有一人眉宇好，翳凤骖鸾碧云杪。临风赠我琼瑶辞，朗若华星照秋昊。平明起向画图边，梦耶非耶心惘然。安期先生渡瀛海，一笑邂逅东南天。别来未觉红颜老，世间万事邯郸道。安得同登四万八千丈之天台，历览西华超东莱。玉桃千岁傥可食，好寄麻姑书信回。"}