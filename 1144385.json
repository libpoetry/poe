{"id":"1144385","title":"丁亥寿药房先生四首","dynasty":"宋末元初","author":"陆文圭","text":"贺客门关刺莫传，日高厨传尚萧然。遥知独鹤苍苔舞，自点丹砂注内篇。蜀苑梅花号两龙，千年矫立受霜风。若为健步能移取，远供寒香寿乃翁。出处穷通若命何，月居南斗类东坡。底须内翰还公做，勘破已输春梦婆。曲度珠帘怀吕相，庑排红榜媚韩王。先生清隐心如水，消得编诗一瓣香。"}