{"id":"325563","title":"水调歌头·题王海村湖楼秋思图追和刘芙初太史","dynasty":"清代","author":"张祥河","text":"湖水渺天际，遥忆响泠泠。此中宜著诗句，写上碧云屏。一自红桥掺袂，再向白鸥回首，华发感星星。休道宦游好，乡思逐潮生。酒人疏，酒炉杳，酒杯停。有谁澹妆，浓抹绝艳也秋零。不记韬光竹径，颇念飞来峰色，小憩冷泉亭。凉笛几声噭，有鹤下空冥。"}