{"id":"829245","title":"菩萨蛮","dynasty":"清末近现代初","author":"汪东","text":"鸡鸣巷接台城曲。茫茫城下春波绿。高阁耸青云。其间多丽人。千觞宾客醉。不许懵腾睡。亲手擘黄柑。余香霏枕函。斜风细雨侵衣急。惠民桥畔伥伥立。灯火远笼街。待来仍不来。同车携素手。顿忘寒生久。沽酒绿杨村。那时先断魂。一湾流水双鸳浴。临流照见人如玉。微卸薄罗衣。双鸳休并窥。岷峨通一柱。解佩留江渚。腻粉滴花笺。薛涛书可怜。爱憎欢怨情难极。而今处处堪追忆。风急雁行斜。霜林凋晚花。不愁关塞阻。但恨人非故。深谷变高陵。愿君知此心。"}