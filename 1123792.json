{"id":"1123792","title":"挽南涧先生三首","dynasty":"宋","author":"赵蕃","text":"唐室文公裔，国朝桐树家。学探和静蕴，文嗣一门华。尚拟咨黄发，居成后白麻。公身宁有憾，物论自兴嗟。曾吕兼晁郑，吾州夙所尊。流风嗟日远，耆旧赖公存。见必询诗卷，闻仍置酒樽。从今入州府，寂寞向谁门。寂寞溪南路，于今忍重经。东来待樽俎，南去哭丹青。四裔传碑版，谁人作志铭。屏山空矗矗，涧水暗泠泠。"}