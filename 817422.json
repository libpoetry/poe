{"id":"817422","title":"旅夜书怀","dynasty":"清","author":"戴逊","text":"我家远在白云乡，每动莼思路渺茫。旅夜帘疏筛月色，孤村树密冷秋光。愁多强半萦离恨，句险全因过激昂。蛩韵凄清风谡谡，听来几度断人肠。萍寄他乡忆故居，关山迢递少双鱼。凄凉且酌消愁酒，困倦聊看却睡书。几度寒飙过榻冷，半轮秋月入窗虚。银灯独对谁知己，愤读离骚借起予。"}