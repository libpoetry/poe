{"id":"1127198","title":"次邦彦节推见寄","dynasty":"宋","author":"黄裳","text":"十年讥笑为谁妨，洒落思君酒瓮旁。晓殿虽争多士捷，夜窗还对短檠光。静怜春草开三径，冷怪朝齑引五浆。且喜相逢头尚黑，江湖休更起怀乡。淮上相逢得胜游，水边乡落水边洲。每怜酒旆能留客，长恐秋风便解舟。十载穷通重把手，两朝今古一回头。金明且看春波绿，共我忘机子与鸥。"}