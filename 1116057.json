{"id":"1116057","title":"曹主簿泾自卜寿藏追范石湖韵谨依虚谷使君例各一再和","dynasty":"宋","author":"汪炎昶","text":"一抔早已瞰陬隅，君子从渠自犬乌。谁泄天机似文展，争持地券与尧夫。新阡竞夺前人陇，高冢多踰旧日模。随分安排吾事了，咄哉俗子谩狂图。醉吟且傍钓矶楸，坟上何曾酒到刘。从古英雄皆地下，几家扫拜尚原头。光阴且靳私颜子，蝼蚁那知圣孔丘。名在丹台公勿虑，会嗤蓬颗露漙秋。百年孰不寄荒隅，蝼蚁欢欣怅野乌。畏死固知非达士，轻生断亦是狂夫。乐天陶令词堪续，荷锸刘伶迹易模。石椁同知罪司马，茶毗乃至羡浮图。何遽卜茔兼树楸，寿如黄绮阅炎刘。九州骨岂皆黄壤，百岁人谁尽白头。贵贱一时膏野草，贤愚后代指荒丘。因公重慨浮生事，落叶寒云渺渺秋。"}