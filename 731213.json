{"id":"731213","title":"癸未仲秋七日幸万寿山玉澜堂锡宴十五老臣赓歌图绘以彰盛事","dynasty":"清","author":"旻宁","text":"天高气爽届白藏，西风飒飒八月凉。湖光山色秋正好，玉澜堂上芳筵张。跄跄济济欣际会，咸逾古稀咸康强。亲亲谊笃予之伯，为国屏藩辉天潢。屡膺庙略成伟绩，宣威重镇知鹰扬。昔赞纶扉承考泽，立朝正色端岩廊。丝纶佐朕弥恭谨，抒忠献替资劻勷。河防宣力内襄政，年开八秩寿而臧。封疆重寄廉兼干，平成奏绩庆河黄。岂独文章禁省冠，一德密勿惟几康。朝端大寿今居首，靖共匪懈承余庆。宣猷昔日知耿介，善善恶恶刻无遑。勤劳三省心益壮，不彫松柏岁方长。中外宣勤历年所，不偏不倚柔兼刚。伟哉藩王抒忱悃，三朝宿卫恩荣光。奋戈疆场知勇冠，精勤调习天闲骧。山右滇南昔受命，今日悬车优礼彰。久历戎行志敌忾，裹创血战歼欃枪。予今图绘有深意，意在才俊标朝纲。矧逢大耋欣罕觏，皤然在列钦先皇。先皇荩臣遗小子，弼成政治恩德洋。御园锡予歌纪盛，天寿平格福穰穰。"}