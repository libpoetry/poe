{"id":"610110","title":"题孙处士卷处士毕秘书孟侯舅也","dynasty":"明","author":"韩上桂","text":"毕侯授我一卷轴，展玩凉风生肃肃。有人高踞怪石旁，俯挹涧流漱寒玉。云是思邈之子孙，即今云卧耽丘园。踏苔有伴鹿为友，应客无童鹤在门。百尺松枝瓢可挂，一榻清风不用买。江南八月蟹肥时，手酌螺杯浮渤澥。画师袒裼得其真，丹青净扫绝纤尘。丰标世俗宁多见，须是羲皇以上人。潇散毕侯同此意，大隐金门原共致。问渠如何似兹叟，毕侯为甥孙为舅。"}