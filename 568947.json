{"id":"568947","title":"从弟瞻美保氏五十以诗代觞得古体四百二十字","dynasty":"明","author":"王世贞","text":"睢陵肇京洛，始兴振江介。宏誉笼一时，休风润遥裔。至今青箱学，犹擅乌衣最。王父雅树滋，敡历遍中外。肯构得若翁，工冶差有赖。惜哉君子泽，往往食之既。丹穴终自深，苞彩未云坠。跌宕纨裤间，潇洒见吾弟。颀然一野鹤，忽凌鸡群至。十五二十时，三日两日醉。百万盘龙掷，二八桃花伎。歌翻阿鹊盐，舞按回鹘队。胡笳作人语，羯鼓解琴秽。时时沈冥中，往往露狡狯。中岁稍折节，读书猎大意。晋谈自风格，吴妆出姿制。姓名借客重，裘马从友敝。虽靡公业田，而耽文举会。手折冯驩券，身避周赧债。任侠鲜倦时，问产无完岁。偶沾一命荣，肯作五斗计。温凊幸无缺，甘旨巧自致。何必欣捧檄，然后成毛义。伯仲不待年，遗孤我衣食。余泽沾闾左，英声啧朋辈。余解山南节，颇谐道州契。花发不孤赏，玉颓或先睡。醒让白眉良，醉思火攻利。汝帙俄开五，发宣面犹晬。相与追曩者，彼此如梦寐。悬弧嘉平末，荏冉见春事。璚树十万枝，枝枝吐新媚。北堂胜事饶，南荣赏心萃。芳压珊瑚滴，寒凝水晶脍。燕寝瑞龙涎，中宵凤凰泪。是时月过午，长庚蚌珠配。老余慕独醒，对汝谢尊觯。却听万年酬，问解罗衿未。毋论尔知非，亦不解我是。醉者与醒者，各各葆真气。竞挥鲁阳戈，顿挽羲和辔。从此无累身，相将共天地。"}