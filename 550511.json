{"id":"550511","title":"分得九疑山送屠田叔守辰州","dynasty":"明","author":"徐熥","text":"楚都山水称奇险，突出高峰青九点。天外巫黔路渺漫，峰阴溪涧流深浅。峰峰相间色参差，无数青螺镜里窥。变幻烟霞看莫辨，满天云雨望堪疑。重华当日巡南服，驻跸苍梧穷地轴。一夕龙髯上鼎湖，数声鸾吹传空谷。鸾吹龙髯去不还，湘江帝子惨朱颜。愁眉久锁锋前黛，血泪长留竹上斑。山色含颦望巡狩，时时似听箫韶奏。飞瀑寒流到处奇，丹崖朱洞天然秀。潇湘烟月洞庭云，远岫联绵一带分。鹧鸪夜叫黄陵庙，狐兔秋悲虞帝坟。古迹荒凉不堪语，果有啼烟兼啸雨。使君剖竹向荆门，正近潇湘洞庭浦。有时行部拥双旌，定吊娥皇与女英。风前好荐琼芳把，月下如闻环佩声。九疑峰影何重叠，峰下褰帷劳应接。怀古宁辞驻一麾，搜奇不惜停双屐。摇摇桂棹楚江濆，袅袅秋风木叶闻。遗我不须搴杜若，骚成只待寄湘君。"}