{"id":"1143816","title":"七十翁五言十首","dynasty":"宋末元初","author":"方回","text":"岂谓真成老，元来总堕虚。它乡身似雁，永夜眼如鱼。未觉知几早，惟嫌料事疏。纵无三阁馔，犹有五车书。愁与忧全异，欢于乐尚遥。百年元易度，一日却难消。玉叵圭中必，桐犹爨下焦。襟怀殊郁郁，纵目却飘飘。五月炎歊早，冰盘未荐瓜。客中如许热，林下岂无家。体炙巾缯火，肤斑点铁砂。一杯庆七十，汗滴暮楼霞。瘴疠金蚕毒，干戈铁马群。一生逃万死，百岁仅三分。遑恤恒饥子，姑留自祭文。醺醺人笑我，方寸不醺醺。七堠长亭路，前程已不多。最欺吾老者，绝奈后生何。去晚陶弘景，迷凶马伏波。幸逢黄菌耦，且赋紫芝歌。只影兼孤喙，攒眉更结喉。一生无大喜，万种有閒愁。冠豸羞言路，凭熊齿郡侯。休官十六载，不报破家雠。故人书见问，近况复如何。酒病沉绵剧，诗愁感慨多。胫枯全似鹤，髻小仅如螺。更许十年活，渔矶破几蓑。父母嗟难报，乾坤荷曲成。居然生寿相，颇亦窃诗名。箕子九畴范，太公三略兵。老身宁坎止，时彦或流行。诗家自有律，高处在平中。能使生为熟，何愁拙不工。严祠七里濑，汉鼎一丝风。敢谓方虚叟，还如陆放翁。紫阳山下住，问字足儒生。鲜果枝头熟，新醅瓮面清。学师朱仲晦，诗友许宣平。焉得孟能静，沧浪共濯缨。"}