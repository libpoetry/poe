{"id":"521143","title":"玉堂对月","dynasty":"明","author":"顾清","text":"万古此明月，流看属吾人。人生见月时，欢寡愁日频。眷兹玉堂署，清切近帝宸。金铺启澄霁，光景何鲜新。古人去日多，后来浩无垠。而我于其间，渺然凝心神。不有通夕玩，奈彼风雪辰。茫茫太无中，置此冰玉轮。荧光载灵魄，终古如环循。闻有丹桂树，婆娑映天津。复有乘鸾女，炼药司大钧。愿从乞刀圭，驻此尘土身。青冥无终极，怅望徒逡巡。人生会有役，玩物丧乃真。掩扉送馀辉，朝车已辚辚。"}