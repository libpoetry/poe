{"id":"1193774","title":"王评事驸马花烛诗","dynasty":"唐","author":"卢纶","text":"万条银烛引天人，十月长安半夜春。步障三千隘将断，几多珠翠落香尘。一人女婿万人怜，一夜调疏抵百年。为报司徒好将息，明珠解转又能圆。人主人臣是亲家，千秋万岁保荣华。几时曾向高天上，得见今宵月里花。比翼和鸣双凤皇，欲栖金帐满城香。平明却入天泉里，日气曈昽五色光。"}