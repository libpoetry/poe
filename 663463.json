{"id":"663463","title":"画松歌寿白岩太宰","dynasty":"明","author":"边贡","text":"今辰何辰到岩谷，太宰堂中见乔木。飒飒重檐风雨来，冥冥四座烟云逐。初筵宾客俱改容，细辨始知为画松。霜柯雪干槎牙起，碧茑青萝宛转封。星除夜静飞霹雳，彷佛蛟龙在东壁。培植深疑造化偏，推移颇讶神功疾。天生钜材非偶然，上摩霄云下重渊。已阅南山到平陆，更看东海变桑田。桑田平陆真俄顷，古貌苍髯岁华永。天上休誇种白榆，日边谩说栽红杏。中兴天子建明堂，宰也执圭登庙廊。松乎松乎合与宰为伍，万载千秋充栋梁。"}