{"id":"989969","title":"宴清都 其二 贵妃生日","dynasty":"宋","author":"曹勋","text":"凤苑东风软。春容早，岁端新律初转。宫云丽晓，人日应钟，庆符闺范。元妃懿德尊显。位四圣、晋芳避辇。佐圣主、美化重宣，光被海宇弥远。香满。帝渥恩隆，歌珠舞雪，俱陈丝管。彤闱共悦，天颜有喜，看寿觞亲劝。今年外家华焕。拥使节、新班侍宴。愿万载、永冠椒房，常奉舜殿。"}