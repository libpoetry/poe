{"id":"687900","title":"十二声诗 涧声","dynasty":"明","author":"成鹫","text":"浩然长独往，万古无知音。纵与烟霞别，终存水石心。幽人通语默，相得在高深。寂寞笙歌外，闻声不可寻。隔溪微送响，一一入徘徊。声向静中得，客从何处来。谷兼山屐应，路带楚吟回。渐觉过桥疾，多应落日催。古亭抱秋树，秋意失婆娑。畟畟下凉吹，萧萧鸣远柯。渐知声应少，止觉别离多。未敢随流默，知音谓我何。安步吾将老，驰驱世共频。枕边倾只耳，门外过双轮。一往忘喧寂，同声互主宾。文轩齐荜辂，俱是未閒人。几欲清烦虑，闻薰便爽然。圆音知活火，微响辨新泉。想到希声处，消归七椀边。邻翁听总彻，宁待隙风传。竹楼新雨过，馀响杂楸枰。静到无言处，悠然感物情。子疏机转密，手重敌还轻。历历虚窗入，须臾几战争。此声满天下，止有一人能。万籁寂还寂，孤峰层又层。无情堪说法，离句即传灯。流布人间遍，浮生听未曾。风便扬帆去，潮生荡桨回。此时欹枕听，何处榜歌来。击楫情偏远，叩舷声转催。归心似流水，三老莫徘徊。戍楼频击柝，中夜旅魂惊。梦鹤回千里，晨鸡破五更。明明围伏枕，一一绕愁城。回首孤峰宿，何曾得此声。饥来心计诎，静极耳尘空。何处频相杵，邻家事宿舂。腰间留片石，庑下寄高踪。寂寂千秋后，闻声怀此公。促织吟东壁，清音入耳微。家家喧杼轴，札札出蓬扉。积缕知成疋，停梭想授衣。闻声还报语，风雪正霏霏。鼓吹近清晨，招呼洽比邻。殷雷初发蛰，眢井亦知春。世网难容物，心声疑动人。泥涂堪溷迹，缄结莫逡巡。"}