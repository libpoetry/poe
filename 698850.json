{"id":"698850","title":"闻人赏给事园白牡丹","dynasty":"明","author":"徐渭","text":"白牡丹殊雅，曾于旧谱闻。扫眉娇虢国，新寡缟文君。黑牯眠云饱，黄蜂夺雪芬。爱憎谁与定，赊酒借花醺。梁园月下白，青琐第中逢。定是千金买，来陪一捻红。珍奴学龟息，越女斗猿公。作意驱脂粉，天然输与侬。休量姑射子，不语息夫人。香暗闻龙脑，须黄见蝶身。雪腮宜买笑，霜鬓可饶嗔。莫学卢郎妇，题诗谑老人。"}