{"id":"694816","title":"东皋隐居为子与尊人赋","dynasty":"明","author":"宗臣","text":"一径斜临水，长汀曲抱沙。古来鸿鹄侣，霅上白云家。种橘开新溜，寻芝数落霞。武陵溪不远，石壁有桃花。天目三千尺，高楼第一峰。瀑来飞万马，石削起双龙。白日江华细，朱霞海色封。行歌秋更好，散发弄芙蓉。亦抱杞人念，其如苕水幽。手携青玉杖，坐老白蘋洲。万象秋如滴，群峰日乱流。太湖三百顷，处处不惊鸥。"}