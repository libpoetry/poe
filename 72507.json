{"id":"72507","title":"上明州太守茶子俊","dynasty":"元代","author":"丁鹤年","text":"汉江东抱楚山流，先垄犹余土一抔。庙冷桐乡耆旧逝，田荒栗里子孙愁。兵戈隔梦三千里，霜露伤心二十秋。荒隧天寒乌鸟下，空林日落白狐游。碑焚断石经时变，碗出遗金有夜偷。过客尚知来下马，仙翁谁复指眠牛。拟从樊口迁京口，遥别沙头下石头。高士束刍思致奠，故人惠麦久维舟。已知多病垂垂老，敢为长贫故故留。为政幸逢宗正恕，申情当念子平忧。劬劳罔报生何益，存殁沾恩死必酬。愿及清明三月节，一盂麦饭洒松楸。"}