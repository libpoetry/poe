{"id":"386886","title":"金缕曲·一树梨花暝","dynasty":"清代","author":"樊增祥","text":"一树梨花暝。碧玲珑、闰春聚雪，比排齐整。屈曲亦如人心意，九转柔肠暗省。天付与、玉人闲凭。嘶骑不来飞絮乱，袖罗单、久在花阴等。纤屧响，玉阶静。香肩可似鹣鹣并。记相逢、瑶台月下，北亭凉冷。卿解吹笙侬拍曲，难得双鬟意肯。防卐字、被月压损。花蕊当时纳凉地，到如今、池水摇红影。心上事，画中景。"}