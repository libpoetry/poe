{"id":"996554","title":"戏答公益春思二首 其一","dynasty":"宋","author":"黄庭坚","text":"能狂直须狂，会意自不恶。蚤知筋力衰，此事属先觉。公诗应钟律，岂异赵人铎。我为折腰吏，王役政敦薄。文移乱似麻，期会急如雹。赋敛及逋逃，十九被木索。公思当此时，清兴何由作。前日东山归，花如萎莎落。径欲共公狂，知命知此乐。公家胡蜀葵，虽晚尚隐约。晴明好天气，暂对亦惬适。妆恨朱粉轻，舞怜衫袖窄。衣襦相补纫，天吴乱鸂鶒。草茅多奇士，蓬荜有秀色。西施逐人眼，称心最为得。食鱼诚可口，何苦必鲂鲫。清狂力能否，人生天地客。不者尚能来，南窗理尘迹。草玄续周书，揲策定汉历。有意许见临，为公酤一石。"}