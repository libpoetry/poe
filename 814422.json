{"id":"814422","title":"书叹","dynasty":"清","author":"林占梅","text":"半世支离愧此生，咨嗟尽日困愁城。交情碌碌少知己，歧路迢迢几失声。拨乱有心遭嫉谤，敛财无术懒逢迎。小园能否容肥遁，愿藉村歌颂太平。非武非文疣累同，经年跃马愧从戎。毁家不作宏微计，策杖难追邓禹踪。戚戚襟怀伤永日，堂堂旗鼓想英风。丈夫快意昆崙夜，未歇笙歌已立功。连朝咄咄自书空，蠖屈胡能气若虹。望重筹谋方有济，权轻韬略总无功。云山何处堪栖隐，海甸于今尚扰戎。回忆去年当此日，堕鸢跕跕炎蒸中。成败由天岂易知，悠悠浩劫孰能移。枕戈待旦眠难稳，运饷量沙势不支。制胜何曾胸有竹，担忧徒见鬓成丝。相如已去廉颇老，将帅中原少白眉。"}