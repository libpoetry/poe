{"id":"992502","title":"和范景仁王景彝殿中杂题三十八首并次韵 其二十 赐烛","dynasty":"宋","author":"梅尧臣","text":"天子赐烛昏夜时，嫦娥闭月栽桂枝。称量高下唯妍辞，相与尽心无附离。求安去病如上池，照耀不容毫发私。品藻一定何可移，光焰夺昼资尔为。宣王徒美庭燎诗，魏帝自彻月殿披。我朝好士万古垂，搜索贤俊登蒿藜。孰不力吐肝胆脾，枉用宴饮生胫脂。云龙将见升骙骙，燃此必欲无所遗。收残喜气如蒸炊，蜜蜂惭愧空多知。"}