{"id":"807767","title":"沁园春  题史蘧庵先生灯咏一卷后","dynasty":"清","author":"陈维崧","text":"字字喧豗，烈泽焚林，为蛟为螭。有火蛾结阵，晶瑩闪烁，烛龙对仗，照耀髬髵。汉隧千年，秦京三月，做白毫光大总持。薪薪续，任盲儿扪籥，牧竖敲碑。从来祸首庖牺。笑匣剑何妨灯在帷。既桂轮易蚀，底须捣兔，桑田善涸，焉用燃犀。膏以明煎，吾闻其语，绵上龙蛇哭子推。真休矣，向灯王稽首，埋照奚疑。"}