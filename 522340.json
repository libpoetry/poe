{"id":"522340","title":"次姚絅庵韵","dynasty":"明","author":"顾清","text":"少年学步希攀龙，后生先辈殊而同。文场接轸借光价，海月下照沧江虹。当时庠序总豪俊，公于其间尤长雄。岁行壬子我忝窃，公意夙与神灵通。黄旗捷足走夜半，隐若平地行丰隆。升沉不作时世态，江头别酒双壶崇。刘蕡何必下李邰，云龙竟尔乖相从。虚名我亦自知我，厚抱世岂能忘公。南安一世仅小试，梁栋已奏苏湖功。至今诸生诵遗训，有若汉士希林宗。閒居诗笔老益进，人意所澹公偏浓。犬马之龄亦奚有，大篇投赠何舂容。祓除牛舌鸡口秽，涤荡柳眼梅花风。寒林索莫幽谷閟，顷刻万景回春融。尘区奔走三十载，微命岂不悬青穹。樯掀舟舞几阽殆，梦中每想垂纶翁。致君有意苦才薄，击壤且逐康衢童。养鱼池南鹤泾北，归来两见春花红。去时众雏皆长大，丹玉冠顶黄金瞳。长鸣一声起烟际，哀怨似吊吴臣忠。洛阳羁客竟不返，草堂空锁青山松。小奴获稻试春酿，一瓮晓熟天门冬。弧南光烛斗牛分，诸老百福神皆充。相携一笑醉花底，便可写入丹青中。不作云台卧华顶，亦合桓荣陪李躬。寻思却恨公不饮，未怕北海尊罍空。"}