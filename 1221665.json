{"id":"1221665","title":"葛孝子诗五十韵","dynasty":"元","author":"凌云翰","text":"古云孝悌至，可与神明通。其深入厚地，其高亘苍穹。上广圣之治，下变时之雍。流观孝子传，乃见古人风。保定地清远，形胜当要冲。天民有苗裔，良知自孩童。氏续并明彊，道继勾漏洪。温其玉出璞，烂兮金在镕。岂惟竭其力，亦复殚其恭。堂前荆树紫，阶下萱花红。身无千钟禄，心有一寸彤。板舆快秋爽，菜服明春浓。常存怀橘念，每感断机功。覆杯戒前日，温席当严冬。但知子力尽，孰计时运终。王纲一解纽，四海皆兴戎。无城不兵甲，无地不燧烽。南方乱豺虎，中泽飞雁鸿。堪舆岂不大，仓卒难为容。他山号明府，拔地多奇峰。避难屡跻险，充饥晅致供。俄然大风作，出自空谷中。其行若有隧，其孽为召凶。亟思逃匿地，庶保圣善躬。朅来众黔首，过半摧霜锋。生还访故里，旧业无遗踪。所恃靡毫发，惟孝持心胸。神忽凭妪体，言犹在人聪。汝能笃以孝，吾斯启其衷。匪为一时幸，永俾后裔隆。易水流汤汤，金台屹崇崇。岂无慷慨士，亦有文章公。皆言葛孝子，不愧江次翁。官将立华表，人岂弃黄钟。绣衣行荐鹗，彩笔竞雕虫。为亲捧儒檄，讲道居黉宫。遂令燕赵俗，直与邹鲁同。忽罹陟屺戚，已从若堂封。哀伤动桑梓，悲惨连楸松。诵诗后蓼莪，读礼先檀弓。深戚养之薄，殊胜祭者丰。端因事迹美，益见传语工。圣世惇孝悌，淳风迈义农。车书涀文轨，声教渐西东。孝子复有子，承宗亦兴宗。梧冈孤凤鸣，柏府一马骢。移悌为长顺，移孝为君忠。垂名照青史，应瑞踰黄琮。我歌孝子诗，锡类期无穷。"}