{"id":"1214114","title":"读陶渊明传","dynasty":"元","author":"周权","text":"渊明任疏散，出处皆逍遥。悠然解县组，不折五斗腰。晴川风日佳，归舟喜摇摇。及门对妻子，不觉衣囊枵。居贫道则腴，念澹迹已超。时复会田家，兴至不待邀。种豆在南山，种苗在东皋。投閒偶成趣，心逸身匪劳。孤怀托素琴，万事付浊醪。乐天以乘化，内适何陶陶。若人渺何许，世远不可招。千载东篱花，寒香翳丛蒿。采采不盈掬，伫立秋风高。"}