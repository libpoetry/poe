{"id":"182526","title":"赋向宣卿有裕堂堂在伊山桓伊旧隐也","dynasty":"宋代","author":"胡寅","text":"仕进行所志，退居适吾情。本无颠瞑患，那有得失惊。想彼贪者狼，跋疐不少宁。又哀觞藩羝，两角挂紫荆。君子但居易。肯与世辙争。彼以戚戚终，我以坦坦生。斯堂谁所筑，向公勇且英。百炼见刚质，千寻抵孤清。艺兰畹畹滋，栽竹个个成。无复笛三弄，只闻弦诵声。客来引壶觞，客去山峥嵘。咄哉狙诈儿，夸眩机巧呈。揶揄复揶揄，镜空难遁形。天命有通塞，况公负时名。唐济嗣先业，选抡待扬庭。一朝看游刃，光芒发新硎。十步即千里，紫气无留行。青蝇失榛棘，周道如砥平。"}