{"id":"501181","title":"次韵同年李孟豳编修见贻","dynasty":"明","author":"张以宁","text":"玉京仙家十二楼，真珠垂箔珊瑚钩。锦袍仙人醉吟处，蟠桃开遍金鳌头。笑予卜居问詹尹，江枫摇落霜鸿影。淮水东边昔遇君，琼花泻露金盘冷。美人云髻歌堂堂，白日缓辔回清光。五年相别复相见，桂树萧飒飞秋霜。君今青云致身早，笑语从容陪阁老。垂鞭晓拂琼林枝，抽毫夜视明光草。雪风吹酒生绿鳞，我起洗濯新丰尘。会当鸟爪擘麟脯，海上一笑三千春。"}