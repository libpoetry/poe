{"id":"802620","title":"摸鱼儿六首 其四","dynasty":"清","author":"项鸿祚","text":"幸先生移居未遂，孤山终属和靖。玉簪也抱冬青恨，名士几人心冷。还试省，记冻雨、荒词遗象今谁认？重来系艇，怪梅坞栖云，鹤栏占水，倒浸一楼影。巢居阁，结屋编篱觕定，小窗邀我同凭。他年野志搜嘉话，剩有君词为证。都莫问，且倚醉、临高酒薄风唤醒。暗香半岭，正清磬初圆，画船催散，月到万花顶。"}