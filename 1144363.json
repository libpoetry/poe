{"id":"1144363","title":"挽孙石山二首","dynasty":"宋末元初","author":"陆文圭","text":"今年星度岁为龙，掩袂竟嗟吾道穷。正始遗音从此绝，贞元旧曲为谁工。饰棺不待百年尽，隐几元知万事空。里有水心铭笔古，宜书潜德贲幽宫。荣华露槿落纷纷，苍狗依然是白云。荆渚止称前进士，灞亭不识故将军。人间无乐徒劳子，天上求文即召君。楚些西风将泪去，只鸡他日酹秋坟。"}