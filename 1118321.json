{"id":"1118321","title":"杂感五首","dynasty":"宋","author":"陆游","text":"自古文章与命仇，功名身外更悠悠。一从识得元无事，穷死逢人不说愁。小轩幽槛雨丝丝，种竹移花及此时。客去解衣投卧榻，半醒半醉又成诗。少年意气与春争，朱弹金鞭处处行。谁信即今空谷里，旋租黄犊学躬耕。自洗铜壶试玉醅，小轩风月为徘徊。此心未与年俱老，犹解逢花眼暂开。侧帽垂鞭小陌东，名花迎笑一枝红。啼莺惊断寻春梦，惆怅新霜点鬓蓬。"}