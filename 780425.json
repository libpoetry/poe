{"id":"780425","title":"绮罗香 香篝","dynasty":"清","author":"周之琦","text":"蕙炷藏春，湘筠借暖，曾说秦宫遗制。金屋携来，有约镜边帘底。描一幅、象篾疏花，护几片、鹊炉沈水。向烟丝、认取檀痕，断魂谁与篆心字。茧釭红穗未减，想见都梁乍爇，银屏无睡。犀蝶双双，解了又还重倚。好商量、坐久添衣，自消领、夜阑偎被。尽从他、画鸭烧残，绣帏慵更启。"}