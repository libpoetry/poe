{"id":"805899","title":"齐天乐三首 其一","dynasty":"清","author":"奕绘","text":"变宫清角层云际，参差雁行飞处。舜庙花开，桥山柏老，此韵独无今古。朝辞南楚，畲流响呼群，冲烟结伍。暝过燕京，来时重见去时路。秋声如怨如慕。春声翻别调，玉笙低度。漠草初青，东风稍暖，商略将雏避暑。翩翩北去。听欢喜音中，半含凄苦。加意提防，关弓思射汝。"}