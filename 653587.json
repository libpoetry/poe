{"id":"653587","title":"题画八韵","dynasty":"明","author":"张宁","text":"霄汉谁能问布衣，招寻偶复此相依。溪山待老嗟行迈，名禄关心悟昨非。树密林猿当径下，春閒江鸟向人飞。舟经浩荡行将没，家入苍茫晚未归。满地荒烟迷蔓岭，乱峰寒日照柴扉。望穷尽处情兼远，坐到忘言思转微。幽事独怜西涧草，清狂不种北山薇。只应李愿归盘谷，人物于今一笑稀。"}