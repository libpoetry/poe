{"id":"699135","title":"南屿田家","dynasty":"明","author":"徐熥","text":"绿水荫柴门，苍山绕茅屋。老树鸣春鸠，颓垣眠小犊。鹅鸭自成群，儿童戏相逐。游从里社归，税藉农桑出。荣辱非所知，饱煖愿已足。羲皇世代遐，此地传遗俗。空山布谷鸣，春风散墟落。夫妻同荷锄，南亩事东作。衡门隐者居，斗酒田家乐。閒惟念子孙，老不知城郭。安能受一廛，鼓腹同耕凿。"}