{"id":"813800","title":"后咏史二首","dynasty":"清","author":"沈钦圻","text":"江山何止割鸿沟，白马青丝尚未休。貂到续馀惟狗尾，侯当封处总羊头。不容党锢逃张俭，只许烟花选莫愁。况是龙蛇互相斗，元戎若个赋同仇？东周东汉竟如何，消息传来岂尽讹？嬉戏无如李天下，诙谐合有镜新磨。摸金使者征求遍，指鹿无臣炀蔽多。江较野人空怅望，恐教荆棘卧铜驼。"}