{"id":"621708","title":"因读谢李过湖之作不觉怃然","dynasty":"明","author":"郭之奇","text":"李生思羽化，谢公秘精魂。哀哉复今昔，此意竟难存。眷彼空波照，宛转自天门。临流诸青嶂，含情各无言。无言或至理，其中不可论。溟滓方包括，此亦一微痕。而况蜉蝣者，闻见恣嚣烦。游览增永慨，风雅亦帨繁。奈何七尺躯，欲以下上扪。置置勿复道，宴坐随夜昏。湖宽月堪贮，山閒云自根。一楫破空濛，已觉此位尊。湖山随去去，云月终我奔。"}