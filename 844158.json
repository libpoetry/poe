{"id":"844158","title":"忆江南 舟行淮阳高宝间，即事","dynasty":"清末民国初","author":"易顺鼎","text":"江北好，牧笛杂渔讴。平底橛头船放鸭，高前丸髻笛呼牛。画出野塘幽。江北好，少妇也能勤。市远预储新岁酒，家贫不典旧宫裙。髻挽六朝云。江北好，万柳照明漪。黄月有鸦啼坏叶，绿云如马系残枝。想见冶春时。江北好，堤上晚晴初。无数行人无数雁，一重斜照一重湖。中有客帆孤。"}