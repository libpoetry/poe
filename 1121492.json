{"id":"1121492","title":"玉楼春","dynasty":"宋","author":"欧阳澈","text":"个人风韵天然俏。入鬓秋波常似笑。一弯月样黛眉低，四寸鞋儿莲步小。绝缨尝宴琼楼杪。软语清歌无限妙。归时桂影射帘旌，沈水烟消深院悄。年时醉倚温温玉。妒月精神疑可掬。香丝篆袅一帘秋，潋滟十分浮蚁绿。兴来笑把朱弦促。切切含情声断续。曲中依约断人肠，除却梨园无此曲。"}