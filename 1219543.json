{"id":"1219543","title":"神光楼，与张伯雨联句","dynasty":"元","author":"郑元祐","text":"藏书地肺穴，归巢湖领山。秋清蒹葭露，水落芙容湾。虫飞烛见跋，鹤唳棚上擐。桂丛岂充隐？草间斯投闲。脱帻鬓俱秃，哦诗意殊悭。惊飙搅坠叶，疏棂袅丛蕳。炉温夕熏罢，汀寒夜舟还。瀛屿倚突兀，海图挂斓斑。熊经谅方煦，豹隐知难攀？遥闻城门柝，却换刀头环。濡毫沥蟾滴，拄颊挥鱼颁。倚墙童齁熟，覆杯酒肠孱。神光出葭菼，澄怀斩茅菅。气存验当宁，道充甘抱关。腥腐孰不死？伐洗我独顽。仙从琴心舞，圣视鼎胙攽。出处匪异致，躁静难同班。渊宅鉴鼌气，天游涤神奸。缅昔郿坞筑，馀此巾柙殷。并乏麦饭飨，益重黎氓瘝。两弹闻鹃血，重洒化鹤潸。穷阖劫灰聚？故国亡诗删。于焉遁葛井，岂徒慕商颜？茹芝腹能实，饮菊姿逾娴。披云陟砢硪，临池漱潺湲。神鲤破网出，乳狸据裀跧。烟际挐画鹢，掌中喂白鹇。去乡吴音鲠，支颐越吟艰。一世更聚散，多岐重忧患。睽违隔风雨，空闻佩珊瑚。"}