{"id":"684788","title":"奏记装阁六首","dynasty":"明","author":"王彦泓","text":"剪冰裁雪藐姑仙，绰约还同未嫁年。谁信探珠须赤水，只知生玉是蓝田。明明可爱人如月，漠漠难寻路隔烟。惟有细吟还暗想，日将心眼待嫣然。随意梳头与著衣，横看侧视总相宜。瑶钗巧赛三年叶，黛笔重翻十样眉。通国针神俱受谱，闲窗绣佛自挑丝。姗姗弱骨惊鸿影，最想回身答拜时。忆昔骑羊弄玉年，曳娘衣袂绕娘肩。当时语笑浑闲事，向后思量尽可怜。石竹怯寒秋已瘦，琼花依月晚尤妍。忍教怅望重帘外，不报监门不敢前。此生幽愿可能酬，不敢将情诉蹇修。半刻沉吟曾露齿，一年消受几回眸。微茫意绪心相印，细腻风光梦借游。妄想自知端罪过，泥犁甘堕未甘休。回首香风泪一泓，断肠消息命堪轻。烧灯院落更衣影，听曲帘栊向屧声。闻课侍儿抄乐府，定知名十悦倾城。求分半摺罗襟带，欲嗅余香度一生。闺房林下誉难兼，色韵如娘两占先。间气不钟男子去，才情偏与内家传。曾陪曲宴吟风絮，忍便长斋读妙莲。龙女自然成佛早，未妨权领散花天。"}