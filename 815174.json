{"id":"815174","title":"七言今体台湾哀词四首","dynasty":"清","author":"洪繻","text":"风雨吹颓镇海台，江南又阅庾生哀！乾坤欲老沈王气，山水无灵失霸才。旸谷煽炎焚若木，尾闾沦没长蒿莱。东望何处堪回首，万里浮云扫不开。几将晋土等分瓜，人事参差散晚霞。何限蛟螭兼蝄蜽，无多猿鹤与虫沙。风尘已变寰中色，河汉难乘世外槎！我欲寄怀渔父路，往来撩乱武陵花。鲁仲千金耻帝秦，竟看时事化埃尘！有怀蹈海鳌梁折，无泪填河蜃气皴。岛屿于今成粪壤，江山从此署「遗民」！棼棼玉石昆冈火，换尽红羊劫外人。远海遥天缺一环，舟胶水涸到蓬山。果然雨碎长平瓦，信是风吹大散关。骇浪惊涛号泣痛，残霞斜照血痕殷。扶馀不见虬髯客，故国云容有赭颜。"}