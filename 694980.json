{"id":"694980","title":"赠曾元山赐还临川二首","dynasty":"明","author":"庞嵩","text":"间关世事知何日，一十三年鬓渐霜。祇为东宫留疏草，岂论南海窜炎荒。投戈已荷完环赐，侧席仍需补衮裳。再拜天关从此别，石门烟树怅苍苍。捲尽浮云见太空，肯将湖海叹飘蓬。水从东向千回折，金到南兼百炼功。鹿洞有规遗旧迹，象山无语赘尘聪。天关共探从前路，万里天衢咫尺通。"}