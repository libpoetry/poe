{"id":"1224985","title":"送国字张教授","dynasty":"元","author":"贡师泰","text":"九鸟弹羽鳌断足，六龙飞光昼相逐。何人造书泄机巧，夜夜天阴闻鬼哭。岐山凤远科斗空，弋鸟殳虫渐湮伏。太史方垂鼎足金，丞相已变钗头玉。下邽拘囚死复生，三千晚奏云阳狱。自从毛锥擅楷法，今古纷纷踵遗躅。天生真人起北方，更遣浮图出身毒。六书垂世尽谐声，八体弥文贵句曲。黄钟大吕徒协和，铁画银钩谩摹录。大音直与造化同，阴翕阳舒验疏数。先生典教元非轻，直使昌言被殊俗。归来系马在堂阶，莫厌微官就羁束。人生得志亦有时，万里晴天伫黄鹄。"}