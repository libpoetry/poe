{"id":"694961","title":"有所慕四首","dynasty":"明","author":"庞尚鹏","text":"吾爱严子陵，高风悬绝代。天子布衣交，不改狂奴态。此身能几何，似觉乾坤隘。谏议安足荣，坚辞终不拜。千古共销沉，万事浮云外。桐江望钓台，汉室今何在。弹冠竞奴颜，吁嗟狐鼠辈。吾爱卫武公，年高志弥笃。勉循抑抑篇，岁月如双毂。及闻荣启期，行歌万事足。伏生九十馀，授书曾累牍。后世如有闻，谁道浮生促。皓首日营营，多寿还多辱。藜羹任吾年，蔡泽何须卜。夷齐百世师，中天立人纪。王室叹陵夷，此身甘鼎沸。侃侃叩马词，英风动天地。伏节饿首阳，嵩华今并峙。商周已寥寥，往事光青史。谁为卖国雄，掀颜从风靡。历朝有董狐，荣华安足倚。曾参本廉士，仲由非侠客。仁义有馀荣，何必大夫箦。临难当捐躯，裹尸任马革。死生得丧间，蜉蝣视朝夕。千金任去来，挥掷何须惜。蒙袂苟生全，万死何足责。反身竟谁从，床头有周易。"}