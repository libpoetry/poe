{"id":"813009","title":"次牧《翁六月七日迎河东君于云间喜而有述》诗","dynasty":"清","author":"张纪","text":"溅裳一水自悠悠，绣幰先期乌鹊愁。诗里妆催时逗靥，灯前扇却半回头。桃源客到因闻犬，星渚槎间欲饮牛。最是尘间难值候，荷风桂露木兰舟。咫尺蓝桥阿母家，崎岖何必玉京赊。银屏待月听琼瑟，金犊迎风起钿车。纤手拥深通德髻，短笺烘暖浣溪霞。当筵欲问新裁柳，看取春来扑面花。"}