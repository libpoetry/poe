{"id":"267451","title":"六丑·吴门听枫园僦舍，十年来三易主人矣","dynasty":"现代","author":"朱祖谋","text":"料芳姿记省，护烛底、轻阴池阁。夜深照妆，妆成春妒却。铅黛零落。梦绕秋千地，卧枝红妩，晕锦围成幄。娇多叵耐金铃索。泪点冰绡，颜酡羽爵，十年旧香依约。甚偎阑一饷，情绪还恶。银屏珠箔。奈孤根误托。海燕移家惯，无驻泊。绿章负了前诺。有幽单万感，阿环能觉。相思断、锦城天角。才知道、薄倖东风，不管等闲哀乐。斜阳瘦、犹恋红萼。怕缭墙、乱水飘花去，无人念著。"}