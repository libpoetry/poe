{"id":"594888","title":"石塘篇寿周先生九十","dynasty":"明","author":"欧大任","text":"少微夜烛牛斗旁，南极老人歌寿昌。黄木之湾扶胥口，三江东汇磐石塘。石塘浩溔千百顷，银涛遂入沧溟长。先生鸿冥石塘上，家秉操尚摛文章。五经玉笥开湓曲，九姓铜驼推洛阳。长翁卦筮易彭祖，胡毋春秋礼后苍。伏生辕固耄传业，今有先生九帙强。汉尊经术周尚齿，帝赐爵级儒林光。是时鸾鹄塘上舞，冠簪献寿咸趋跄。鹍弦鹤笛歌奏合，璚枝玉树阶庭芳。入筵自足江鲈脍，有子将补山龙裳。辟廱乞言更宪老，期颐从此弥安康。我来敬为先生祝，星晖波色年年照映金英觞。"}