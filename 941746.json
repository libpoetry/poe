{"id":"941746","title":"三部乐 七月送丘宗卿使北","dynasty":"宋","author":"陈亮","text":"小屈穹庐，但二满三平，共劳均佚。人中龙虎，本为明时而出。只合是、端坐王朝，看指挥整办，扫荡飘忽。也持汉节，聊过旧家宫室。西风又还带暑，把征衫著上，有时披拂。休将看花泪眼，闻弦□骨。对遗民、有如皎日。行万里、依然故物。入奏几策，天下里、终定于一。"}