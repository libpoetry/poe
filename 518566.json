{"id":"518566","title":"游都峤岩","dynasty":"明","author":"张吉","text":"往年耽玩诸仙箓，知有洞天三十六。蠲心涤念断盐醯，愿蹑仙踪寻壑谷。自裂玄襟投世网，纷吾淟涊随标榜。钩帘秋月映珊瑚，掷笔春雷驱魍魉。酒阑击节忽悲歌，旧癖难将药石磨。白沙已试勾漏火，纡辔仍从都峤过。都峤云深山鬼恶，探幽不复然疑作。僧嘘茶鼎石床温，鸟啄松阴藤子落。艳艳桃花夹岸开，煖风点染无氛埃。心知不是桃源路，那得神仙接引来。桃源路迷终荒忽，亦笑渔翁无长物。何如此境真绝奇，白石粼粼山曲?。古檀一炷清客心，峭壁千寻擎佛骨。前旌已抗马首东，一望孤撑犹突兀，千峰万壑嗟芜没。"}