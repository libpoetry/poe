{"id":"964025","title":"病齿","dynasty":"宋","author":"洪咨夔","text":"吾母苦蚤衰，发霜齿存几。小儿得其发，大儿得其齿。予方四十时，上腭右车毁。从兹白石源，岁岁费经理。软疑梅着酸，疏类榴罅子。根浮触易兀，力弱遇辄靡。怀核忌坚栗，设胔便脆美。烂炰故自佳，急咽聊复尔。刺肥剧锄奸，剔纤难拔垒。屡搜风屡入，一快势一圯。撼摇肿贯颧，焦蠹痛彻髓。外虽编贝然，中实空龈似。赤龙搅沆瀣，玉池涨清泚。天鼓弗能扣，金鼎亦徒舐。乳媪老不羞，机女少自喜。风流久已绝，血气安足恃。磨治朝辛盐，漱溉夕莎芷。庶几尚扶危，不至遽乏使。太官羊何腴，五侯鲭更旨。虽无轑釜嗔，未免媚灶耻。菽腐柔趁梜，粟糜滑流匕。不愁馁在中，却笑饱欲死。舌以柔故存，此语未敢唯。"}