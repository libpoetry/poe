{"id":"701993","title":"记道路古事 其三","dynasty":"明","author":"傅汝舟","text":"昔闻燧人氏，造火遂生人。世风既变易，戎器亦时因。用之苟失御，祸克难具陈。悟彼燎原端，何况云霓屯。嗟嗟逐兽子，岂复忧积薪。弗戢将自焚，愿以书君绅。丹穴白凤凰，瑶池三青禽。世世结欢好，谐鸣云汉浔。毛羽岂不异，所贵同德音。如何脩文氏，矜长互相轻。骨销毁所由，交道谁不倾。交道苟无益，嗟吁建英名。"}