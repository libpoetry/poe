{"id":"51516","title":"赋得武夷君送陆无从游闽中","dynasty":"明代","author":"王叔承","text":"武夷之君家青山，采芝长啸烟霞间。当时共赴幔亭宴，琪花惹袖秋斑斑。三月东风又送汝，青青杨柳西湖雨。人生此别不易逢，千里寻仙作孤旅。一尊洒碧钱塘江，片帆扫白严陵渚。三十六峰如见君，应问王生醉何许。洞天石扇多异书，字法定与人间殊。明年迟余九曲水，谈玄酌酒焚枯鱼。"}