{"id":"544955","title":"宝应碧霞宫宏丽甲天下其后玉皇阁高寒特立环以大河东望淮海莽苍无际余维舟其下登临竟日恍然驭风遗世之想为赋二首 其一","dynasty":"明","author":"胡应麟","text":"积翠中天势欲翔，分明台殿到扶桑。云霞上下飞丹壁，日月东西抱画梁。座里黄河千舶聚，毫端沧海一杯长。祗今谁识宣城句，搔首骑龙入大荒。"}