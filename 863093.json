{"id":"863093","title":"陈道士年十三骨气有异弈棋得妙处鲜能对者推此艺以他学何所不可因成短篇赠之","dynasty":"宋","author":"王洋","text":"一枰局上无多歧，世人到此怀自疑。方圆动静曾未识，生死眼前那得知。长头道士年十三，眼如岩电光烂烂。已将双脚落城市，犹自面目藏烟岚。局中应答每闲暇，挥霍纷纭穷变化。回头却笑世人疏，不认盈虚成取舍。我闻此艺在专攻，莫起妄念思冥鸿。冥鸿不至局已败，弓缴漫自存胸中。我欲将君比弈秋，专持此艺从君游。但期白黑得归处，一枰胜负吾无求。又闻奕棋多仙侣，常向局中送寒暑。世间利害疾转头，妙手如今向谁语。昔时陶令曾鼓琴，为嫌弦上多繁音。七弦除去五音断，却于此处知琴心。我知此艺亦如此，不似推枰休刻齿。请君长大具芒鞋，共向鹿门寻石髓。"}