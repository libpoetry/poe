{"id":"244715","title":"雨行五岭下","dynasty":"宋代","author":"赵文","text":"天地忽昼晦，四山泼墨浓。而我行其间，宛如所翁龙。大风吹倒人，欲避无所容。有翼不得张，狂走急雨中。数里乃一息，如出鲛人宫。老树道边拜，疑我行雨工。过午上五岭，攀缘入青空。仰视万山巅，有气如炊笼。下视田间白，云此锄田农。兹行岂不苦，奇观亦已雄。惜哉如此山，不与晓景逢。不晓韩吏部，登华哭途穷。"}