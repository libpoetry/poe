{"id":"807597","title":"水龙吟  咏绣毯花","dynasty":"清","author":"陈维崧","text":"洞天云海沈沈，琼扉小辟银毬坠。乱抛下界，细黏枝上，轻飏斜缀。刀剪无声，裁缝灭迹，粉搓雪腻。笑墙头柳絮，成团打块，学娇样，终难似。谁把一规圆月，破工夫、玲珑划碎。玉栏干外，映来一色，亭亭常在。绝代璚姿，明妆自好，胭脂都退。被佳人折下，红尖戏蹴，向秋千背。"}