{"id":"216585","title":"闻喜鹊·翩翩者鹊何品流","dynasty":"宋代","author":"李觏","text":"翩翩者鹊何品流，羽毛白黑林之幽。生平智力可料度，有巢往往输鸣鸠。天然却会报人喜，愚儿幼女唯尔求。万声千噪几曾验，闻者终是轩眉头。从来鸟鸟爱反哺，孝慈情性谁可俦。其间於事最先见，告人凶祸令人忧。忧时不肯自脩饰。祷请神鬼争啾啾。告之愈验愈见恶，共云灾患鸦之由。弹丸瓦石相驱逐，名园佳树难依投。忠言逆耳世罕用，属镂曾割伍员喉。莫笑后来司马公，事事称好真良谋。"}