{"id":"313608","title":"木兰花慢·苗子至，偕饮马回回家，词以赠别","dynasty":"现代","author":"卢前","text":"阿黄吾弟畜，一掉臂，出南州。算同学少年，轩眉怒目，肥马轻裘。登高处，谁识汝，只眼中、无物是曹刘。风景未殊异代，山川早染新愁。消忧。且上酒家楼。好句弟先酬。待说与村佣，留题素壁，莫便归休。海隅有人问我，道近来、狂饮尚如牛。何事令吾能喜，除非日落东头。"}