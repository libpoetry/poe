{"id":"1095292","title":"赵紫芝得羌村图拉余与赵山中同赋","dynasty":"宋","author":"释居简","text":"中原闻休兵，久客问归路。穷途倦策蹇，窘步甚脱兔。小立候柴荆，互闯走儿女。喜极先蹙頞，思苦旋煦妪。触绪尽愁态，抚膝见濡慕。诸邻稚扶老，旨畜各携具。老瓦勇倒泻，飞觞约深注。居者诉徵调，归者诉羁旅。欢呼贺生还，不醉不肯住。哂乃骊山梦，奇警在团素。生灵果何罪，此祸竟谁与。眼明新画轴，心折旧题处。掩卷续微吟，玉倚亭亭树。"}