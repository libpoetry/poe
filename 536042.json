{"id":"536042","title":"仙人篇","dynasty":"明","author":"王世贞","text":"结茅华山颠，上有苍鳞车。仙者四五人，要我偕所如。遨游天汉上，经历万里馀。人间所见星，乃是千白榆。玫瑰切庭阶，木难交绮疏。不知何宫殿，但怪非人居。呀然珠帘起，四角垂流苏。中坐太乙君，夹侍青童姝。饮我丹霞浆，令我易肌肤。碧藕错朱桃，玉馔芬且腴。天乐不能名，但用穷欢娱。回首望故乡，妻孥不得俱。坐此一念谪，聊复在泥涂。疆畴虽历历，他姓治田庐。欲返渺何因，恻怆但含吁。"}