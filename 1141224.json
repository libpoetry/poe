{"id":"1141224","title":"题东坡诗集后","dynasty":"宋末元初","author":"熊鉌","text":"东坡真天人，再拜当敛衽。千古岷峨英，浩气发耿耿。用世固磊落，作诗更雄骋。熙宁化宜更，当国惜已甚。胡为叫怒呶，使我毛发懔。九天忠臣心，欲发不暇忍。雪堂何从容，人事得尽屏。江山拓胸次，风月动佳兴。我观此时诗，下语已清永。晚吃惠州饭，晨夕对蔬笋。和陶数十篇，习气脱略尽。岷江几百阻，到海渺万顷。公诗盖三变，每变辄近正。少年纵横习，岂意造此境。偶于玄寂中，佳处得深省。学道便为真，此语吾敢信。文固气所充，要在以理胜。洋洋大雅音，千载叹寥泯。言诗抑小技，所入宜重慎。我诗难示人，特此聊自警。"}