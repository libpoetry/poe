{"id":"889461","title":"九日感怀","dynasty":"宋","author":"吴芾","text":"淡云笼日秋容薄，淅淅西风度帘幕。篱边黄菊自重阳，天外幽人正离索。登高那可望长安，记得当年醉丰乐。十千美酒一百分，脱帽狂歌恣欢谑。风流坐上尽英豪，醉倒不知红日落。谁知陈迹转头空，漠漠烟尘暗京洛。又是秋高塞马肥，万国城头悲战角。对花强饮欲忘怀，万感并生还作恶。河水之浊有日清，世乱当复见太平。只应人老鬓毛疏，愧他年少插茱萸。"}