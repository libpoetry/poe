{"id":"1063613","title":"大雪晚睡梦李德修插琼花一枝与语甚久既觉作此诗时在洞山","dynasty":"宋","author":"释德洪","text":"穷年踏黄尘，旅卧每自鄙。此山颇岑寂，饮食亦清美。瘦藤当一折，且作终老计。晓堂看春雪，秀色净窗几。炉暖倚蒲团，颓然成坐睡。君从何所来，会我清梦里。琼花斜袅帽，眸子湛秋水。伊予杂欢笑，应阿竟何事。忽然长揖去，惊觉在千里。人生孰非梦，安有昏旦异。心知目所见，历历皆虚伪。他日或相逢，何殊开睫寐。此诗当见渠，一展笑相视。"}