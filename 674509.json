{"id":"674509","title":"云崖","dynasty":"明","author":"李坚（贞夫","text":"峨峨云阳山，奠立自皇古。霙云出其巅，秀色若可茹。天然一丹素，面人作屏宁。卜居者谁氏，远绍太原绪。会心不在遥，乐山得深趣。云崖自揭颜，旦夕缔宾主。以兹视韦弦，比德固有取。惟山必出云，惟云能作雨。龙兴斯云从，神功膏下土。方今九重上，真龙正临御。云子已出岫，为霖固其所。湖南多颠厓，望霓久辛苦。"}