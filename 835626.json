{"id":"835626","title":"花发沁园春 榕村小隐图","dynasty":"清末民国初","author":"胡薇元","text":"盥足红泉，劖心白石，几年归隐幽谷。龛山对牖，渠水穿阶，点染万重乔木。萱花无恙，先制就、莱衣褶幅。最好是、荷锸而耕，早收莲稻十斛。风静榕阴昵语。忆解组潇湘，栗里辞禄。接䍦倒著，块垒填胸，漫问世间蕉鹿。金龟换酒，记取胜游宜续。休孤负。一卷长沙，贾生无限歌哭。"}