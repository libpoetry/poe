{"id":"781462","title":"望长沙","dynasty":"清","author":"钱澄之","text":"汉、唐中兴誇将业，司徒仿佛尚父同。我朝诸将何寂寞，海内独数长沙公。长沙僻处湖南郡，能修甲兵控江东。此公忠勇不世出，谋略似有鬼神通。武昌跋扈劫不得，倒流七日浮波中。扶持阴蒙上帝力，应知炎祚非遽终。绿林青犊势淘淘，旌旗十万渡江红。单骑驰壁拊其背，叩头请死愿输忠。荆、樊铜马百馀万，闻声纳款来趋风。连城带甲跨江、汉，胡儿不敢南弯弓。貂蝉铁券灵武锡，屡请天仗临元戎。迟回竟使至尊误，乘舆莫返咸阳宫！只臂再扶汉社稷，整顿湖湘驭群雄。野人讹传焉足信，捷书狎至耳欲聋。或言楼船下章、贡，浔阳千里尽艨艟。又言杉关传檄上游定，铁骑莽莽八闽空。我闻豫章诸将久思汉，昔在门下受恩隆。蜡书阴结理宜有，江右郡县岂待攻！古来童谣有天意，望公早出成大功！"}