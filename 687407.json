{"id":"687407","title":"秋日旅兴三首","dynasty":"明","author":"孙承恩","text":"天际凉风似水流，帝乡城郭动高秋。谁家短笛吹残月，是处清砧搅夜愁。千古壮怀时拂剑，一秋病体倦登楼。吴淞江上多幽事，欲棹兰桡不自由。满耳西风不住吹，客中又见早秋时。懒慵未上匡衡疏，摇落先添宋玉悲。乡国思牵人病瘦，江湖云冷雁书迟。小楼日日支颐坐，怅望高天有所思。抱病登楼纵目时，无边旅思益凄其。长空黯淡朝云暝，落木萧疏暮雨悲。半世光阴黄卷里，百年心事短檠知。故园兄弟多清赏，采采黄花饮对谁。"}