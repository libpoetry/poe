{"id":"747834","title":"望河有作","dynasty":"清","author":"蒋湘南","text":"半月登山日西向，仰看黄河在天上。立马函关阵云起，俯看黄河落地底。火敦脑儿蟠一龙，万里来壮秦关雄。直下龙门勃然怒，中州土性失坚固。下流更被淮河攻，复生神禹难为功。书生慷慨思复古，河北当冲弃数府。载之高地何用堤，顺轨应同关以西。君不见转般仓置漕亦办，治河治淮两无患。"}