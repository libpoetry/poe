{"id":"1107465","title":"丁酉八月十三日夜以经筵官番宿翰苑予十五年前曾为学士","dynasty":"宋","author":"史浩","text":"玉堂夜直看蝇头，烛尽双莲兴未休。檐外忽惊凉月在，正移花影到银钩。忆昔初为鳌禁游，油拳草制拜公侯。沈思十五年前事，壮志消磨雪满头。青烟漠漠已潜收，但见银潢双派流。白玉一轮尤皎洁，始知后夜是中秋。"}