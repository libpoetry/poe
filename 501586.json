{"id":"501586","title":"赠商橘所","dynasty":"明","author":"林弼","text":"吾闻四老商山隅，采芝茹草歌唐虞。一朝片言翼汉室，九鼎垂覆只手扶。又闻橘中有二叟，其乐不在商山后。乾坤不改日月长，局棋相对何胜负。商君元是商山英，种橘作所名以称。云根三秀青草暗，州外千头红照明。拂衣石竹岩前月，跃马黄金台上雪。九重楼阁虎关深，万里风云鹏路阔。玉堂仙侣知己多，朅来天上听鸣珂。白袍簪笔立温室，金匮细简登銮坡。新丰斗酒歌一曲，御沟十见柳条绿。燕霜已敝季子裘，洛水谁推贾生毂。高堂归去鹤发新，袖有薇檄堪娱亲。人生出处贵适志，官秩崇卑何足论。三华洞口山如戟，日倚长松看秋色。杏边瑟罢石坛香，藻畔墨馀池水黑。我生江海气不除，十年书剑游清都。明时漫学采芝隐，壮来拟遂攀桂图。作诗赠君忆畴昔，汗漫相期须努力。明朝携手钓龙台，云绕三神天咫尺。"}