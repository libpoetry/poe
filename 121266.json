{"id":"121266","title":"稠山茅屋","dynasty":"宋代","author":"饶鲁","text":"乱山堆翠如削玉，中有幽人结茅屋。柴扉寂寂掩苍苔，书院萧萧倚修竹。閒云满堑白日长，咿唔朝暮声琅琅。芸窗纸破漏月影，石砚水满涵天光。风尘频动遍丘壑，此处怡然有真乐。门静应无俗客过，茅深不怕秋风恶。高人有才济当路，会见徵贤日三顾。愧我飘蓬石洞人，茅屋青山在何处。"}