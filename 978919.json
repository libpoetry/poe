{"id":"978919","title":"怀浙中兄弟","dynasty":"宋","author":"晁公溯","text":"昔游楚泽窥衡湘，飘然欲返川无梁。途穷问津西入蜀，十年一过如风狂。欲知滞留视草木，来时尺许今人长。石龟尚有怀海心，苟非达者宁无情。倦游于此岂不厌，况乃州县徒劳人。官如敝屣端可捐，投劾径去真欣然。只忧口纹有从理，一簪不著死道边。近闻有客自吴至，试问龙化今何年。属车南游今尚尔，翠华停停照江水。会稽久阙神禹朝，再喜吴儿识天子。径山苕溪两奇绝，凤舞龙飞临观阙。宫中又起白玉城，丹楼如霞高嵽嵲。潮声浩浩江风急，越水吴山动秋碧。霓旌玉弭有光辉，西湖蒲柳生颜色。气象不与巴山同，年来闻此益欲东。但期生见翔凤阙，岂敢望到明光宫。举头试望长安日，遥想乌衣泪沾臆。逢人寄书往问讯，流落犹为帝城客。山川虽异风景同，勿作楚囚相对泣。"}