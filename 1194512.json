{"id":"1194512","title":"大丹诗四首","dynasty":"唐","author":"李浩","text":"混沌未分我独存，包含四象立乾坤。还丹须向此中觅，得此方为至妙门。煮石烹金炼太元，神仙不肯等闲传。人能认得其中理，夺尽乾坤造化权。百首荒辞义亦深，因传同道决疑心。华池本是真神水，神水元来是白金。取将白金为鼎器，鼎成潜伏汞来侵。汞入金鼎终年尽，产出灵砂似太阴。"}