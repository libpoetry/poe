{"id":"703956","title":"送邃谷子","dynasty":"明","author":"韩邦奇","text":"十载相思隔帝州，天涯此日复离愁。湖明返照吴山暮，枫落寒潮越海秋。流涕贾生空上策，怀乡王粲谩登楼。茫茫水国销魂地，万里烟波一叶舟。阊阖沉沉万里遥，五云深处拥箫韶。谁将麟史开春讲，日有龙旂候早朝。黄阁雍雍周俊彦，金貂楚楚汉骠姚。如君独上忧时策，越岭东南见海潮。"}