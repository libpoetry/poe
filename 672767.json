{"id":"672767","title":"赠程侃","dynasty":"明","author":"费宏","text":"武夷之山信奇绝，幢节森罗屏障列。清溪九曲绕山流，膏黛澄凝罗带摺。神仙炼药须名山，遗蜕往往留山间。洞门石扇瞰幽壑，丹梯百丈谁能攀。我家去山才咫尺，屡阅图经常叹息。何时一叶泛扁舟，历览烟霞访仙迹。生今从仕闽关头，兹山应得时时游。沿流击楫棹讴发，可藉胜境消閒愁。山中闻说多瑶草，采服令人却衰老。若得红颜生羽翰，世上浮沈何足道。"}