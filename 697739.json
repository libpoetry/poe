{"id":"697739","title":"白纻歌","dynasty":"明","author":"胡俨","text":"昨日之日不可留，飞光迅速如波流。嗟嗟少壮终白头，愿及芳时任遨游。吴姬当筵歌白纻，清丝急管间宫吕。妙舞低回玉杯举，如何不乐空延伫。堂前花开艳春阳，锦屏围暖罗绮香。挝钟考鼓宴高张，美人起舞红袖扬。满堂欣欣乐未央，但恐一夕秋风凉，空自徘徊明月光。"}