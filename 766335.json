{"id":"766335","title":"喜迁莺 其一 红梅","dynasty":"清","author":"周之琦","text":"罗浮仙侣，也闲趁好春，脂痕匀注。艳魄还丹，冰肌晕酒，依约绛唇初吐。翠禽为谁啼醒，却向朱门留住。问名字，记吹箫低唱，松陵前度。偷觑。窗外影，嵰雪万重，梦冷来时路。倚竹新妆，巡檐浅笑，不管缟衣人妒。十分出尘香韵，一例凡花输与。拟标格，算人间只有，秦郎词句。"}