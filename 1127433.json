{"id":"1127433","title":"依韵奉和司徒侍中重九会安正堂二首","dynasty":"宋","author":"强至","text":"茱萸缀席落新堂，丞相诗锋不可当。九日绣筵吟节物，十年黄閤运阴阳。酒边和气忘公衮，风外清歌出女墙。宾去每来安正坐，泰然德宇发天光。萸杯引满宴公堂，病客偏容泛浅觞。为爱菊花惊晚节，不羞蓬鬓插秋香。众宾谈笑谁倾座，上相风骚独擅场。来岁凤池吟此日，夔龙高会耀辞铓。"}