{"id":"1245906","title":"雁门太守行","dynasty":"元末明初","author":"刘基","text":"赤符复汉祚，褒德先侯封。阳熺焰发燧，霜皠山鸣钟。驯雉集中牟，乳虎去弘农。抱鼓夜无声，桑阴麦芃芃。循良一何多，谣歌满儿童。贤哉洛阳令，卓鲁相继踪。擿奸若明神，外猛中有容。正狱除烦苛，平赋宽畸穷。黎民拜恩惠，吏卒服至公。身殁德不隳，弦歌祠庙崇。望美安阳亭，顽懦兴廉风。彼哉肉食者，舆马愧肓聋。"}