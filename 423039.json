{"id":"423039","title":"译嚣俄共和二年之战士诗一首","dynasty":"近现代","author":"汪精卫","text":"吁嗟共和二年之战士，吁嗟白骨与青史。万人之剑齐出匣，誓与暴君决生死。暴君流毒遍四方，曰普曰奥遥相望。狄而斯与苏多穆，就中北帝犹披猖。此辈封狼从瘈狗，生平猎人如猎兽。万人一怒不可回，会看太白悬其首。漫漫欧陆苦淫威，孰往摧之吾健儿。嚄唶猛将为指撝，步兵塞野如云驰。铁骑蹴踏风为靡，万众一心无诡随，势若沧海蟠蛟螭。与子偕行兮和子以歌，大无畏兮死靡他。徒跣不恤霜露多，为子落日挥天戈。日之所出，日之所没。南斗之南，北斗之北。山之高，水之深，何处不有吾健儿之足迹。绿沈之枪荷于肩，捉襟蔽胸肘已穿，昼不得食兮夜不得眠。身行万里无归休，意气落落不知愁。试吹铜角声啾啾，有如天魔与之游。健儿胸中何所蓄，自由之神高且穆。谁言舰队雄，截海归掌握。谁言疆埸岩，靴尖供一蹴。吁嗟吾国由来多瑰奇，男儿格斗如虹霓。君不见祖拔将军破敌阿狄江之上，又不见马索将军耀兵莱茵河之湄。蟊弧先登锐无前，突骑旁出摧中坚。追奔冒雨复犯雪，水深及腹无回旋。受降城外看衔璧，鼓吹开营森列戟。王冠委地如败叶，付与秋风扫踪迹。健儿一身经百战，英姿飒爽众中见。目炬烂如岩下电，短发蓬蓬风掠面。神光朗四照，卓立迥高标。有如狻猊一跃临岧峣，怒鬣呼吸风萧萧。壮怀激越临沙场，雄声入耳如醉狂。甲刅相触生铿锵，铙歌傅翼随风扬。鼓声繁促笳声长，间以弹雨声滂滂。有如雷霆百万强，喑呜叱吒毛发张。呜呼砉然长啸者何声，赫尼俾将军死犹生。革命之神忾然而长吁，苍生亿兆皆泥涂。谁无伯叔与诸姑，趣往救之勿踯蹰，躯壳虽殄心魂愉。健儿闻之喜，万口同一唯。相将赴死如不及，前者虽仆后者继。吁嗟乎，孰言穷黎天所僇，君看趯倒地球如蹴鞠。生平不识畏惧与忧患，力从长夜求平旦。由来众志可成城，端赖一身都是胆。共和之神从指麾，百难千灾总不辞。若云共和在天路，便当与子籋云去。"}