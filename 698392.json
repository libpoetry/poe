{"id":"698392","title":"夜坐赋伤心行","dynasty":"明","author":"凌义渠","text":"经时檐溜苦，一枕自幽单。低软闺音凝，淋森鬼语寒。靠今无半喜，整旧带馀酸。故纸煨千条，倘能持作餐。瞥瞥蟾光过，萧飒任风林。为好真何用，况彼浮与沉。翻羔惜剩滴，向海酌微涔。满拚三万日，一一叩遗音。嚼破咸和淡，苏卿口亦钳。阴晴如易卜，嗔喜傍谁占。等色自觉丽，等味自觉甜。以石置胶中，如何得久粘。士韵非慷慨，女态非软和。个中真韵态，侧弁语乡难。艾燄无时息，苦澜终自波。掀唇吾未敢，愧尔鲫鱼多。"}