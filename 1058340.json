{"id":"1058340","title":"春日杂兴十五首 其十一","dynasty":"宋","author":"华镇","text":"迢递长江表，崎岖青障间。瑞草杂野卉，吐秀莫穷看。馥郁谁与奇，细碎如等閒。荆榛共荣悴，樵牧几摧残。殊乡采嘉声，千里辏名园。轻舟走彫槛，文砌荐朱栏。芳华未盈枝，倾都已酡颜。疏丛乏葱茜，薄采愧朱殷。珍赏占芳时，野客更旧观。试问蜂和蝶，何如蕙与兰。"}