{"id":"693788","title":"南乡子 二","dynasty":"明","author":"陆深","text":"细雨湿黄梅。深院閒阶处处苔。抱得细筝防浥损，慵开。为谁搊取早归来。有路到天台。欲寄封书没个媒。窗外芭蕉声作阵，可猜。那有相如奏赋才。细雨湿秋风。金凤花残满地红。閒蹙黛眉慵不语，情浓。旧恨新愁知几重。飞雁过遥空。岁月如流只向东。帘捲曲房谁共醉，匆匆。惆怅秦楼恁日逢。细雨湿同云。绣倦鸳鸯五色纹。凝望天涯音信杳，微矄。打窗风雪不堪闻。倚遍旧笼薰。泪痕空沁石榴裙。自捻腰围牢约准，东君。莫比今宵减几分。"}