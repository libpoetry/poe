{"id":"941157","title":"南康大雪","dynasty":"宋","author":"陈宓","text":"嘉定己卯岁，正月十七朝。新春才五日，大雪雱以飘。缤纷七昼夜，冷气充层霄。朔风搅宇宙，爆耳惊秋潮。大厦作小舫，轻舠想浮摇。江湖本浩荡，星渚尤多飙。常时尚闭户，此日寒殊骄。行人泊前岸，只尺万里遥。谁言民窭贫，积此珠与瑶。冻死不敢恨，千山长禾苗。蝗螟永入地，疠疫仍潜消。我得一笑归，还家诧渔樵。作诗纪事实，持付村童谣。"}