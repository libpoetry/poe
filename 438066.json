{"id":"438066","title":"盘山招隐图","dynasty":"金","author":"刘迎","text":"溪山不难买，所费千金储。不如数峰云，朝昏对吾庐。交游岂无人，转盼伤离居。不如吾兄弟，相应如笙竽。左侯蓟名族，温温器璠玙。身虽市朝寄，心与功名疏。伯也亦可人，文华炳于菟。风神耸魁伟，襟韵含冲虚。平生一片心，缘尘不关渠。相期有幽事，岁晚山林俱。綵服照黄冠，欢呼奉亲舆。大妇侍巾帨，中妇供庖厨。诸孙戏膝前，翩然凤将雏。朝采南涧芹，莫漉西溪鱼。烟霞入杖屦，风月来窗疏。观竹上巢云，礼佛登香炉。红龙雪浪涌，白塔苍烟孤。冰弦写天籁，茶瓯泛云腴。快哉天下乐，俯仰馀何须。正恐左太冲，招隐昔所无。"}