{"id":"482826","title":"完颜巾歌","dynasty":"明","author":"袁华","text":"混同江流长白东，完颜虎踞金源雄。身如长松马如阜，蹾蹋黄龙城阙空。鸳鸯泺上鴐鹅雪，春水秋山事游猎。黄河清后圣人生，一代衣冠烟雾灭。璊玉龙环四帝巾，柘袍吐鹘装麒麟。锦房芍药大于斗，骅骝坐拥真天人。传自中原文献家，全胜白氎小乌纱。金粟道人鬓己秃，挟以双环归铁崖。铁崖先生面如玉，绣缕盘花簇朱襮。鹧鸪小管沸筝琶，春流银瓮蒲萄绿。日日倒载高阳池，落花漂摇风满衣。九峰女儿拍手笑，月中蹋歌歌大堤。先生醉笔蛟龙走，报以长歌意殊厚。脱巾花底一掀髯，笑倩柳枝来漉酒。"}