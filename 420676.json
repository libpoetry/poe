{"id":"420676","title":"八节长欢 其一 鹣庵书示元夕词，次韵奉和","dynasty":"近现代","author":"许宝蘅","text":"莽莽尘寰。众人皆扰，有客能闲。感时惊病久，思归放愁宽。上元宴集空回首，谱新声、绝胜花间。珍重传来小笺，先道平安。前宵皓月圞圆。步空庭、尽我流连。邻舍尽安眠。知梦里，几多离合悲欢。更谁会，把斯情写上吴笺。须打叠，倡予和汝，莫让当年。"}