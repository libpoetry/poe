{"id":"505740","title":"应用中税副摄麻城县擒贼有功为赋长律十韵","dynasty":"明","author":"李昱","text":"麻姑城在万山阴，念尔为官亦苦心。百里花封劳暂摄，六安草寇拟相侵。风寒豺虎嘷青嶂，月黑鸱枭聚绿林。才闪旌旗谁与抗，不鸣钟鼓遂成擒。司征乃解陈俘馘，乘遽争誇献捷音。虎拜凝瞻双阙近，龙颜喜动九重深。大官奉命来珍膳，内使传恩出赐金。香染锦衣归里闬，诗题彩笔动朝簪。鲁连功就宜辞赏，庄舄荣来且自吟。我老门生能报国，百壶沽酒乐难任。"}