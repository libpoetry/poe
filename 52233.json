{"id":"52233","title":"王伯纯读书别墅晨起有怀纵笔奉寄","dynasty":"明代","author":"张以宁","text":"数日有所思，作诗无好趣。思君读书芳桂林，睡起题诗有新句。谢公埭上栋花风，密叶啼莺绿如雾。君如尘外鹤，我似书中蠹。人生知己海内稀，纵有参差不相遇。咫尺思君知几回，远别悬知亦良苦。草亭新竹长，昨夜邗沟雨。恩君持酒时，心逐江潮去。明年柳暗金河路，君马如龙辔如组。而今壁上好题诗，记取王郎读书处。"}