{"id":"1246777","title":"霜叶飞　 七夕","dynasty":"元末明初","author":"刘基","text":"鲤鱼风起，津梁断、盈盈一水难渡。藕花相向自成莲，谁道中心苦。又不觉、明星在户，鹊桥横跨黄姑渚。怕喜极悲生，似那日匆匆，再把欢笑辜负。堪恨桂阙姮娥，乘云骖雾，便踏龙尾先去。碧鸡啼罢凤楼寒，早漏声催鼓。盼油壁香车驾了，踟蹰欲觅频回顾。但暗滴、真珠落，教向人间，散成飞雨。"}