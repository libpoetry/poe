{"id":"459275","title":"连云山果蜕歌","dynasty":"当代","author":"卢青山","text":"何年仙人种仙果，果已仙去蜕遗我。握掌轻盈犹欲飞，脱手抛空将何所。山中过客日百千，皆寻异物眼如火。竟能久待先生至，知有山鬼相呵锁。体如老龟残肢足，势欲轮圆终略椭。将无寿远天所妒，亦恐太极夺易左。外织奇丝鲛人功，丹青所绘墨莫涴。屈曲如网如血脉，天孙色死蛛泪堕。中空二寸势万里，一珠点漆囚怪卵。跳荡驰突不可出，上帝所惜象罔祸。欲问幽閟竟几岁，闵默不言真禅课。历劫尘沙犹瞬间，沧桑岂值一兮些。此日精神尚如此，当日气更兀嵯峨。灵芝竹实贱如土，肉人更说蟠桃颗。人誇桃李下成蹊，我爱蹊下桃根卧；春华灼灼张媚姿，岂若叶脱秋枝妥；苟能筋骨存真实，肉肌剥落讵不可。君真我师长一拜，袖携江海为铭座。洞庭有女思莫见，我心亦欲遣君荷：愿人情如君无华，如君长久无稍挫。"}