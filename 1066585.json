{"id":"1066585","title":"记梦诗 其二","dynasty":"宋","author":"葛胜仲","text":"元丰功成身退閒，钟山小筑掩松关。莘莘学子求卒业，说经闹若阛门间。木铎兹文繄笔砚，紫绶垂腰眼岩电。似闻一日置心猿，道德功名无不办。配食孔庙时烝祠，子生其后不识之。文章津源已默付，名爵岂待颜发衰。向来李峤梦双笔，至今辞藻无伦匹。纳鉴唾口难细论，谓言不信有如日。"}