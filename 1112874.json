{"id":"1112874","title":"题思范轩二首","dynasty":"宋","author":"张伯玉","text":"英衮多年去竹轩，更思风节记山樊。抗言后坐遗忠美，通使河源旧策存。诗石欲留千古永，棠阴还对一楼繁。使君才望须相继，莫厌林间驻画轓。天下儒宗不世勋，履声今绝岂重闻。空馀逸韵传流水，犹喜清风在此君。山倚孔祠分积翠，篆寻严濑挂香云。接花酬倡将三记，时拂尘篇见旧文。"}