{"id":"509125","title":"赠锦衣镇抚林君以善诗","dynasty":"明","author":"韩雍","text":"人言林君写生巧，我言林君词翰好。名闻夷夏三十年，笔落人间比珍宝。胸中造物如鬼神，群飞一扫皆逼真。景随意到千万态，黄筌崔白安能伦。兴来走笔题佳句，三峡倒倾留不住。电光烁爚蛟龙飞，贾岛张颠见犹惧。锦衣日侍蓬莱宫，累朝宠遇谁能同。大烹肥羊良酝酒，日日醉饱春风中。却想家林别多载，归梦时时飞岭海。圣主恩怜许暂还，粤南山水增光彩。昨来相会五羊城，庞眉皓首神气清。盘空老鹤出尘表，想应有诀修长生。古来一艺能名世，况君众善兼多艺。高名准拟流千年，遐算还看过百岁。君将赴召趋神京，预作歌诗送君行。五云缥缈一回首，孤臣万里难为情。"}