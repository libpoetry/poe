{"id":"1042164","title":"驾幸飞山教场阅武侍宴","dynasty":"宋","author":"刘敞","text":"冬令三农毕，时巡万乘行。川源分壁垒，貔虎望麾旌。王气云成殿，天光日绕营。风随鼓桴急，尘绝马蹄轻。发石机投短，抨弦火激明。响振摧列缺，影堕落欃枪。令下凝霜肃，恩加挟纩平。搴旗轻俯仰，夺槊妙纵横。壮士前歌勇，儒生从观荣。炙行熢燧举，觞溢海涛倾。清道遥传警，鸣鞭夕向城。欲知威略远，区外詟天声。"}