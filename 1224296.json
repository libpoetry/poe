{"id":"1224296","title":"送华尊师以天寿节奉诏祀武当","dynasty":"元","author":"揭傒斯","text":"灵畤严汉祠，神峰标楚甸。羽人丹丘伯，承诏驰嘉荐。华渚曜玉虹，条风舞玄燕。长淮雨中泻，乔岳云间献。涉旬历峻阯，梯空答弘愿。授简香始升，揭虔帝如眷。天清翼轸动，地肃玄武见。飞响迥更闻，奇祥静逾绚。是中有真侣，早接诸方援。胼胝负畚锸，凿翠蓄雷电。金芝产斋房，矞云冠岩殿。祈禠无岁年，会节方纷衍。既协时君降，又乐明祀遍。圣历齐堪舆，丰泽周㝢县。还归报天子，独往奚所羡。"}