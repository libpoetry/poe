{"id":"694213","title":"禁烟日简长如仲如二昆弟","dynasty":"明","author":"陈缉","text":"朱阑六曲旧池台，甲帐珠帘已劫灰。旧鬼烦冤新鬼哭，前人遗怨后人哀。谁将天地为棺椁，忍见英雄化草莱。惆怅故园犹未返，野花无主为谁开。湖头谁复载吴娃，鸥鸟多情恋白沙。涪万春深无杜宇，武陵何处有桃花。雨馀石燕晴归穴，市近山蜂午报衙。看到前朝丞相墓，野人翻土种桑麻。"}