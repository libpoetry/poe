{"id":"806356","title":"绮罗香","dynasty":"清","author":"端木埰","text":"戛玉成声，裁云练色，妙造词家上乘。源水桃华，那复世间蹊径。正堪拟，初日夫容，有天然，翠香红映。怕古人须让今人，词坛拔帜到三影。怜君清况似我，何日遂初堪赋，买山钱乘。一斛松醪，一盏乳华新茗。趁江乡、莼美鲈肥，更湘水、月明烟净。便与君，终夜赓酬，共乘烟外艇。"}