{"id":"119890","title":"次韵林郎中龚宗簿","dynasty":"宋代","author":"陈造","text":"散人拥书茅屋底，只合下泽居乡里。浪指青冥期策足，端复沧浪规洗耳。林侯坐分韩席半，龚侯天才宁羽惯。瓢酌天浆泰紫傍，峨峨贝阙连蜚观。名位顾肯卑微休，两杰未易今世求。老子志原下丘壑，鹪鹏彼此消遥游。清篇骈来真好在，谁云物理莫两天。捧心血指不得辞，门外长须翘足待。"}