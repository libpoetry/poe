{"id":"814415","title":"寿芷亭大姻翁七十","dynasty":"清","author":"林占梅","text":"祥光纠缦拥门眉，富贵双兼寿考垂。风度曲江瞻气概，精神潞国仰丰姿。地仙有福善清享，天爵尤全端始基。更羡传经能继美，弹冠早到凤凰池。苍颜白发眼方瞳，到处争看矍铄翁。班列文鹓翎本翠，健如老鹤顶新红。诗书裕后传山左，甲第开先冠海东。我亦荣施誇梓里，蒹葭叨倚玉兰丛。圣谟七十许悬车，况著斑衣早遂初。万石君多贤子弟，二疏老更惠乡闾。阴浓桃李新培渥，代盛簪缨厚泽馀。自是传薪好家世，皋比位重共称誉。在弧耿耿见星躔，门第端卿仰望先。百亩园居名「北郭」，七旬觞庆际中天。幔亭宴喜今朝设，海屋筹看比岁添。从此灵椿增秀茂，九如长愿祝年年。"}