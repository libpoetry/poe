{"id":"740513","title":"夜雨读朱太史次筠李上舍蟠木联句见示诗慨然感赋","dynasty":"清","author":"董元度","text":"屋漏夜淙淙，新旧雨相续。短檠伴深更，嗒然同槁木。何来石鼎诗，忽忽动心目。掩卷几沈吟，车轮转肠毂。束发入名场，章句耻碌碌。希登作者堂，大雅继芳躅。麻中可直蓬，他山可攻玉。出谷鸟嘤鸣，友声应林麓。车笠订鸡盟，上下云龙逐。琴台有朱君，矫矫云中鹄。陇西佳公子，温温荆山璞。先后结同心，气味芝兰郁。吾乡名士多，山川倍清淑。佛慧数峰青，明湖半城绿。俯槛听鸣泉，蜡屐访修竹。互答以行歌，夜阑更秉烛。白云罢吟坛，慷慨思重筑。聚散十年间，萍飘不相属。强踏京华尘，抗颜还走俗。蒙头雪千丝，堆胸愁百斛。依然一故吾，天高渐局促。繄我同袍友，华藻振新沐。或登瀛洲侣，然藜校天禄。或鼓成均箧，槐市扇芬馥。联床感离群，古道交相勖。示我索和章，百感互相触。回首忆同游，落落棋布局。云散而风流，胜会讵可复。况我本散人，底事自羁足。风雨搅中宵，旧梦萦心曲。渔洋曾有言，成句吾能读。冷落鹊山湖，几人为令仆。"}