{"id":"814067","title":"将归作","dynasty":"清","author":"陈起书","text":"久雨喜骤晴，久客喜骤归。登舟已如家，恍惚见庭帏。遥指来时路，疑是又疑非。千里始一程，一夕千万悲。来时行苦速，归日行苦迟。天心与人意，每每相参差。距家路百里，易舟始能至。来时此舟小，重认别时泪。犹恐载我出，夜半心惊悸。道逢往来人，乡音喜渐似。日落众鸟昏，山寒百虫閟。岁时感物理，田园遂初志。浩浩吾侪侣，莫莫穷深邃。抚琴寒涧西，一音纳万吹。虽无沈沦趣，冀得清静意。讴吟招隐诗，惭愧古人意。江湖足风波，车马有颠坠。"}