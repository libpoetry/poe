{"id":"1035028","title":"和虞永康美功堂诗","dynasty":"宋","author":"魏了翁","text":"我曾寄径城南州，果杏纂纂香浮浮。云开千仞雪山白，月照万古沧江流。我时未得江山意，但爱高明甲西州。十年重来是邪非，独觉真意烂不收。虞侯著堂发幽闷，岂但清与耳目谋。川流衮衮来不断，云物亹亹生无休。既从静寿识至乐，复于叹逝希前修。游人翕翕满江头，随所适处心悠悠。童子长佩搴江蓠，女儿缝裙学石榴。没人扬波白鱼跃，舟子竞渡苍龙摎。田翁野妇看儿戏，咏归山暝风作秋。固亦有志感时节，欲起湘累问灵脩。人人得处自深浅，江山于尔无显幽。堂上主宾亦复尔，各各会意风泠飕。宇宙无穷本如此，我亦皓然希天游。"}