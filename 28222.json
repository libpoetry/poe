{"id":"28222","title":"忆袭美洞庭观步奉和次韵","dynasty":"唐代","author":"陆龟蒙","text":"闻君游静境，雅具更摐摐。竹伞遮云径，藤鞋踏藓矼。杖斑花不一，尊大瘿成双。水鸟行沙屿，山僧礼石幢。已甘三秀味，谁念百牢腔。远棹投何处，残阳到几窗。仙谣珠树曲，村饷白醅缸。地里方吴会，人风似冉庞。探幽非遁世，寻胜肯迷邦。为读江南传，何贤过二庞。"}