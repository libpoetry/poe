{"id":"168220","title":"张忠献时义诚力二帖赞","dynasty":"宋代","author":"岳珂","text":"至诚动天，中贯三极。堂堂南阳，继以魏国。山岳鼎震，江河釜溢。群生失宁，乃见人杰。大义既信，人纪复植。于晦冥中，揭以日月。操固汉贼，敌祝宋祜。万段之磔，吾耻未涤。不共戴履，矧肯屈膝。祁山屡却，淮陇迭出。非不拙沮，之死靡易。我观史册，二公与匹。功虽不同，心则如一。隆兴至今，耳目尚及。遗墨之宝，已若尺璧。造次皆忠，言犹未泐。天维可绝，地轴可折。公心之磨，此理则熄。两朝开济，万古阖辟。系此诗之，以媲庙柏。"}