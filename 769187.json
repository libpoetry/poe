{"id":"769187","title":"琉球刀歌为周补之作","dynasty":"清","author":"张问陶","text":"岛夷作佩求元金，红炉夜铸东海深。七宝装成赠华客，一片冰蛟射人白。携归远自伊奇麻，晶瑩照眼生空花。水光霞彩绚金碧，曾采扶桑十日华。镰锷空明无锈涩，秋霜秋月争寒色。枉将切玉炫西湖，不用揽环誇大食。欢斯开国异姓王，何曾横海勤梯航。空传赍诏虚隋代，几见挥戈黩汉皇。洪武以还修贡职，旌头寸铁不加饰。岁遣银簪耳目官，速香宝扇纷如织。更遇天朝王会新，金函玉册去来频。诏书特免归名马，宸翰常闻驻外臣。输诚从此心逾密，此刀时复充庭实。敢令虎气匿穷荒，要使龙光护云日。圣人格远轻神獒，安用吴钩与孟劳。姑米百年迎使节，昆吾一掷比铅刀。尧封禹贡原无尽，中外一家通献赠。人间觅得重摩挲，抚物长钦天子圣。我从去年游帝京，主人爱刀悬碧罂。为言雷雨破檐柱，如听铃镮匣里鸣。昨夜酒酣双耳热，主人示我惊奇绝。缠身侧润鸊鹈膏，破胆横飞枭獍血。拔鞘起舞为君歌，苍茫冷雾缠星河。藏锋可待张华识，试刃聊随贾岛磨。我闻吕虔旧佩遗王览，貂蝉奕世陪雕辇。乌衣名望似君家，百炼还期君自勉。学剑年年嗜远游，惭余漂泊如风鸥。浮踪拟遍九瀛海，壮志徒存一蒯缑。乃知利器因人别，郁郁尘埃那可说。弹铗长歌绕指柔，投刀顾影肝肠结。灯烬歌残墨未浓，雄心勃勃难销熔。毛锥自笑书生拙，何似将军夺命龙。"}