{"id":"1235599","title":"立春日试笔呈元播府推时举经历","dynasty":"元","author":"朱晞颜","text":"泥牛击罢晓寒轻，春满黄堂碧玉觥。衰齿已应怜饼餤，老怀犹自惜歌声。綵鞭争道尘初动，画鹢浮江水暗生。惭愧监官苦羁絷，东轩坐觉岁峥嵘。东风一夜泮冰澌，晓日移春上故枝。朱户泥金题翠墨，玉盘纤手弄青丝。老将岁月销衰鬓，閒与江山觅好诗。剩办春晴供胜集，从今挑菜不须迟。"}