{"id":"944031","title":"送赴省七子","dynasty":"宋","author":"陈造","text":"忆昔涂抹鬓未秋，著书初不缘穷愁。交契往往第一流，爱且助之恩意周。翳桑槃饭惊浪舟，如輠转毂需膏油。疾需妙剂寒需裘，李郝砚席初绸缪。陈赵进脩警堕偷，出语凿凿珊瑚钩。三臧笔底风雨遒，丁年出我便一头。儒林丈人拔其尤，贤书政用谭笑收。七子寂寂从我游，穷人累人君信不。迄今里闬闻沈浮，玉音下天正旁搜。南宫之行勿夷犹，巨鱼纵壑鹰辞韝。雁塔岐路邻昆丘，捷音联翩走吾州。壮志此去不啻酬，士抱奥学追前修。噤不施世吾侪羞，肯卧少室甘沈幽。肯闯侯门提蒯缑，贤科夷涂古共由。论才君等谁与俦，可学老子拙自谋。所向数奇老不侯，一樽上尽犹未休。索句轧轧茧绪抽，不作儿女声悲啾。倚须接武拱帝旒，付我一竿钓沧洲。"}