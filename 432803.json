{"id":"432803","title":"秋感","dynasty":"近现代","author":"金天羽","text":"水曹风味似冰清，园菊开时许品评。书到严家呈饿相，诗依穷塞得狂名。细磨菱角防生刺，滑煮莼丝配作羹。雀斗遗翎阶下拾，频年禾稼欠收成。吟尽山川入锦囊，旗亭柳色未凋黄。珊鞭长揖将军座，宝瑟欹眠玉女房。学道原为中岁事，看花曾发少年狂。阴符注就何人读，并世难期有惠庄。款段京华最恼人，强颜醉饱吐文茵。煎裙恐惹刘舆腻，障扇禁吹庾亮尘。选胜郊原寻箭镞，怙眠床壁撼车轮。河渠典论非今日，神武门前岸角巾。天北天南两战云，心摇万帐压青门。军前倒曳崔邪利，马上生逃贺六浑。东晋衣冠名士贼，西园水竹老人村。系铃虎项随宜解，仁兽驺虞有道存。栖迟吾道百年穷，歌哭倡狂拾旧踪。夜枕风棂吟蟋蟀，晓窗画帧写芙蓉。饥为嵩华餐芝客，老作琅琊卖菜佣。婚嫁粗完眠食稳，梦回那复听霜钟。"}