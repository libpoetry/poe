{"id":"265751","title":"游盘龙山歌答桃源洞天主人","dynasty":"现代","author":"王昌麟","text":"桃源主人示我盘龙吟，动我升高眺远之雄心。马背不如人背稳，跨之可上昆仑岑。主人好游意超迈，导我乘云观上界。随处溪山百丈图，旋行旋展天手快。偕吾徒兮山之脊，拨草寻途愁径窄。当头隐叠翠嶂凡几重，两面削成丹崖约千尺。苍茫四望无人家，饥肠辘辘何所觅食兮渴又无茶。藤密畏逢蛇吐舌，风腥疑有虎磨牙。同人相顾色如墨，百尺竿头退不得。麟也胡为走大荒，凤兮何苦寻荆棘。有时风落孟生帻，有时泥陷阮孚屐。有时汗透左思衣，有时喘坐米颠石。山雨欲来云黯黮，路到难时须放胆。昌黎不合哭华山，取笑千秋吾岂敢。体虽疲兮神则王，掉头已在青云上。飞雪来吟谢客儿，长风吹送陶元亮。山高寺冷无人到，四时冰雪堆堂奥。僧知客为观日来，预言晓霁当先报。我偕弟子卧禅室，迟明僧报日将出。天边万道霞缤纷，山外平铺云浡潏。初吐赤若眉，继似朱涂额。俄见碧牙璜，瞬成血色璧。楚王渡江萍实浮，狮子蹴空火球掷。伟哉造化为大炉，铸出铜钲挂东峄。此行何异登岱宗，低头俯见海波裂。山僧顾言此未足，雾消可见峨山曲。芙蓉城廓在眼前，江流如线缠巴蜀。纵横平壤天府宽，坐见嘉禾黄转绿。群峰蛾伏不碍眼，始知井蛙自局促。我闻此语心颜开，准拟看山不拟回。试登混元顶，再上会仙台。鸡冠石上走一过，宝顶山头览九垓。眼界更无峰隔断，心光且与天徘徊。天公真面未易露，勾留苦受白云锢。主人褰裳不肯住，余亦从之觅归路。进易退难古所叹，此身恨不生羽翰。天梯无磴失栏杆，下视累累乱石乱。乱石如锥起，摇摇行复止。履厚指尖长，一滑痛彻髓。翠微直下坡路矗，风雨漫天雾迷目。绿草蒙茸踏作泥，前人方起后人仆。衣裳湿尽无一乾，雨酿夏气成秋寒。飞鸟不见见应笑，昨何矫健今蹒跚。自从行路无此苦，荒山谁与为宾主。兜鞋十步九艰辛，拄枝一摇三仰俯。想是仙人厌客寻，不然山鬼敢余侮。道遇少年胡，采药上山隅。感激顾盼间，弛担负余趋。下山投亲宿，红日照庭梧。回瞻所过岭，雨气尚模糊。喟然长啸添神智，安见登高胜平地。便使天门秩荡开，群仙转恐忧颠坠。刘伶荷锸自可埋，毕卓抱瓮何嫌醉。忆我七上公车时，出云入云亦游戏。主人吾宗之耆英，新诗赠我如瑶琼。天上绿章倘可奏，翻然亦欲骑长鲸。功成再访赤松子，相与蟠龙高处證前盟。"}