{"id":"1118683","title":"舟中咏落景馀清晖轻桡弄溪渚之句盖孟浩然耶溪泛舟诗也因以其句为韵赋诗十首","dynasty":"宋","author":"陆游","text":"独鹤还故乡，岿然但城郭。出门无与游，所至苦寂寞。裹饭事幽讨，此计殊不恶。薄暮宿渔家，苍烟带墟落。维舟入谷口，信步造异境。隔篱鸡犬声，满地梧楸影。瓦甑炊香稻，石泉汲新井。人间苦偪仄，爱此须臾景。老圃发如霜，见客能废锄。与坐使之年，自云八十馀。老身六朝民，草舍数世居。力守远祖言，一字不学书。沿溪得茅店，酒旗出柴荆。杖头钱已空，一醉何由成。主人语郑重，手把瓮面清。劝我姑小留，溪鱼亦可烹。秦皇酒瓮边，古有钓鱼矶。我来必竟日，时挈双鲤归。白鹭真可人，常先孤棹飞。高咏江练句，令人忆玄晖。镜湖三百里，风止镜面平。持以照吾心，俗尘安得生。散发鸥鹭间，万事秋毫轻。谁能拂东绢，写我孤舟横。朝发云根寺，暮宿烟际桥。冷萤湿不飞，潜鱼惊自跳。菱船歌袅袅，荻浦风萧萧。平明宿鸟起，我亦理归桡。古祠照沧波，老木閟云洞。轻舟不摇楫，正用一风送。汲井漱甘液，扫榻寓幽梦。所恨山未深，城笳听三弄。禹穴探断简，樵风泛清溪。倒影森松桂，避船散凫鹥。尘中有异境，十里青玻璃。高塔忽招人，湖边日未低。溪行已清秋，还舍尚残暑。天公为解围，帘栊过疏雨。青蔬喜小摘，红粒亦新杵。一饱坐北轩，蘋花泣烟渚。"}