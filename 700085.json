{"id":"700085","title":"寄南塘山人梁仲房四首","dynasty":"明","author":"陶益","text":"南塘风物远如何，白鸟青山向绿波。开径欲联羊仲侣，不妨城市一相过。最爱南塘水竹居，野人时共摘园蔬。兴来不剩郫筒酒，架上惟馀玄晏书。见说横山即翠微，更闻茅屋制荷衣。林园日晚无人到，阿对寻源不记归。比邻莫肯话桑麻，旋对横山学种瓜。遥忆旧时彭泽令，抽簪疑祇为黄花。"}