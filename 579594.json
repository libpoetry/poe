{"id":"579594","title":"半山为张山人赋","dynasty":"明","author":"江源","text":"吴山锦绣开屏幔，四时佳气更回换。此中风景似罗浮，却被君家分一半。高居割据势颇雄，虎丘西峙山塘东。柴弃篱落蒋翊径，几旬踏月兼临风。山鸟山麋作吾友，门外春风散花柳。狂来北郭辄放歌，客至南邻便沽酒。丞相金陵亦半山，致君心事将无闲。山林钟鼎各有趣，莫问区区出处间。"}