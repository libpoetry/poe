{"id":"1206157","title":"沁园春","dynasty":"元","author":"侯善渊","text":"堪叹浮生，甚逐景随情，物物总拘。便拚身弃命，图贪富贵，盈仓满库，毕竟何如。蜗角声名，蝇头利赂，使作狂心一向遇。堪嗟处，似扬糠眯眼，慕萑抛珠。移真埋没荒芜。缀可欲蒙盲道德疏。自背真取妄，生颠倒，向前程路崄，举步差殊。劝汝回头，斩钉截铁，做个坚刚大丈夫。挥神剑，劈恩山粉碎，认取琨峿。"}