{"id":"756023","title":"滞雨不发隔舟贻易玉俞","dynasty":"清","author":"曾彦","text":"谁云相离远，咫尺江波中。音容旷不达，所托心与胸。心胸既默感，渐别亦愁充。矧乃过三朝，何如九秋终。理棹朝夕欢，系缆复分踪。嘤嘤鸣思鸟，翩翩飞别鸿。春雨润兰皋，轻烟媚远峰。缠绵怀茂德，寤寐忆仪容。岂无偕游览，温仁诚可从。今彼性惋恋，兹情应与同。"}