{"id":"1222312","title":"过深州故城有怀韩昌黎解牛元翼围事","dynasty":"元","author":"王恽","text":"维唐有藩镇，连衡皆盗区。污孽互相济，殆似背胁疽。心腹讧蟊贼，膏血化虫蛆。厉阶安史乱，王泽不远敷。河朔有故事，誓作效逆徒。堂堂裴中令，夷蔡恢皇图。聊乘破竹势，一制三镇污。腐败就与决，大赫天王诛。彼相中妒梗，百裴竟无如。事机一堕地，涵溃终丧躯。所以贼凑辈，血人于牙须。既戕弘正忠，复抗新使符。靖安门昼锁，长围困貔貙。昌黎解一言，王略始得舒。信乎立大事，临机见真儒。东征过故城，往事秋风徂。得人国无弱，怀古重欷歔。文公岂多得，元翼何代无。"}