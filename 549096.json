{"id":"549096","title":"送康庄衢少司农擢南大司寇","dynasty":"明","author":"毕自严","text":"知君莫如我，送君难为别。岂无阳关情，未语喉先咽。念我发云短，持筹担莫辍。物力值寒俭，欲舞肘已掣。天幸假我公，埙篪如夙结。夷险与同舟，浅深共厉揭。谈笑亦先忧，念兹在涸辙。肝胆照松筠，金石镌齿舌。朝对巫山云，暮见峨眉雪。元气浑浩溟，风韵自爽洁。法曜忽南移，帝简在名杰。旧都繁华地，雅镇惟素节。谁谓汤网疏，明允可立折。九府泉流清，三章约法晰。惟此有本人，纲整而目截。天阙山最高，秦淮水更冽。山水有知音，声价为君设。北指是斗杓，袖然冠九列。钧衡岂相私，霖雨待手挈。惟祝君此行，得情慎勿悦。"}