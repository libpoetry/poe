{"id":"466589","title":"西域咏史","dynasty":"当代","author":"伯昏子","text":"旌旆遥离瀚海间，特勤指顾在天山。但怜旧字无人识，一没滔滔终不还。鸳鸯海上惊飙疾，虎首山边望祀空。尚有閒田待周质，壁间何日挂刀弓。霜原莽野走群豪，森列戈兵洗怒涛。空谷犹传齐克尔，天园但隔碛沙高。寒矢周遭齧骨来，青春岁岁葬枯荄。流人曾泣边城菊，萧杀祗今无处开。羌笛悠悠声已歇，红歌处处荡军屯。汉儿坐壁闲无事，但把犁锄望玉门。婕妤堪拟汉家班，歌赋洋洋集凤翰。法曲遗音传十二，雄声朔野鸭儿看。"}