{"id":"148835","title":"有粲·春风穆穆","dynasty":"宋代","author":"曾丰","text":"春风穆穆，有粲若鋈。独出者英，既亭既矗。孰刻之玉，公旰玩兮忘{掬扌换饣}。春雨涔涔，有粲若琳。八出者须，既挺既参，孰刻之金，公旰玩兮忘簪。八表一里，盖九畴云尔。英须如之，亦也之{上艹下隋}。一中八边，盖九州云然。英须如之，亦孔之{上艹下津}。九畴之中，屹其皇极。彼孔{上艹下隋}兮，中兮若屹。九州之中。岿其王畿。彼孔{上艹下律}兮，中兮独岿。中者得所，旁者得侣。主董其臣，臣扈其主。它华岂不须，莫如此都。与天地合，自然之符。它花岂不蕊，莫如此微。与天地合，自然之礼。游仙感止，心兮朝真。游贵感止，心兮拱辰。天予平园，仙爱之阑。英左英右，几须卓立。公岂不怀，向为辅弼。天予平园，仙爱之瑛，英前英后，几须勃兴。公岂不怀，向为疑丞。天予平园，仙爱之阑。英奥英窔，几须夐奋。公岂不怀，向为藩翰。有衔大恩，不亡至尊。梦游魏阙，觉在陶门。胸中有兮乐国，天下无兮平园。华来自北，悦公之色。公饮酒兮，兴玉于适。却老还童，与华同泽。华闓自春，怡公之神。公赋诗兮，兴发于贞。陶情归性，与华同纯。纯极兮生白，白极兮招涅。矫入太素，文反于质。驯归太玄，白守以黑。"}