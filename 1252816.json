{"id":"1252816","title":"次古诗韵五首","dynasty":"元末明初","author":"王冕","text":"飞云添远思，淫雨滞行期。渐入老来景，都非少壮时。林昏归鸟疾，溪急上船迟。眼底元元弊，何人念在兹？潇洒衡茅下，岁寒同此君。幸遗山水窟，得离虎狼群。有酒怀元亮，无才拟子云。寓形随分已，何用强求闻？湖映江城白，山围故国青。感时花惨惨，余恨塔亭亭。只合从庞隐，何须学楚醒？归来诗景胜，苍翠满岩屏。蔽体可结叶，充肠难饭沙。风尘无日定，朋友各天涯。既有杯中物，那愁鬓上华。古今归一笑，放旷是无家。屠沽惭壮士，文绣贵山郎。气习虫鱼族，风流雁鹜行。从时多俯仰，吊古独悲伤。无奈连宵雨，蜗牛上石床。"}