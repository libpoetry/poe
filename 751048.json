{"id":"751048","title":"丙戌重九用东坡丙子重九韵 其一","dynasty":"清","author":"张佩纶","text":"亲友望我归，我归固无家。茱萸遍朝士，何必手得花。茶香足当酒，半銙通犀窊。野果亦可口，不辨橘柚柤。堂堂白日去，迅如赴壑蛇。杜陵老未达，登台动咨嗟。君看田间饮，年丰话桑麻。或有临江阁，孤鹜飞落霞。斯世同一醉，秋心浩无涯。横风吹雁过，万树栖昏鸦。"}