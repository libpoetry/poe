{"id":"810469","title":"全虚花十咏 雨花","dynasty":"清","author":"敦敏","text":"点滴天公费剪裁，丝丝舞态自低徊。洒空应有神鞭驭，散处疑从天女来。入夜霏微依画槛，落阶灿烂锁苍苔。经坛只说缤纷下，春色何如遍地开？粉萼天然韵更凉，梁园合作赏花堂。缀残梨蕊春无迹，开遍琼枝冷不香。设宴宜从金谷酒，傍檐也学寿阳妆。霜威栗冽饶清质，不借东风逞艳芳。结凌如缬自玲珑，一种花纹信化工。织萼无劳金帐里，清姿合贮玉壶中。应惭冷艳藏阴室，难把幽芳语夏虫。几叠棱层倍皎洁，不须点缀待春风。望眼欣逢水面春，茫茫万顷白于银。晴烟潋滟幽纹细，香雾空濛碧色新。临水疑随渔父棹，凌波欲赋洛川神。莫言开落无根蒂，拟托青莲不染尘。中书新判五花荣，异彩疑从腕底生。文士有椎皆烂熳，才人入梦倍峥嵘。霜毫寒带秋烟重，露颖光含春色明。棐几閒看更堪赏，砚池墨沈趁幽清。金谷豪华夜宴开，颜烧绛蜡带春回。苞含小粟凝红蕊，焰冷疏烟绣绿苔。忽见飞蛾疑是蝶，忍教香骨化成灰。阿谁喜报张罗幕，烛影金莲上苑来。深藏几许奋龙蛇，开匣光涵晕有花。月冷龙泉生艳雪，夜寒秋水耀霜华。白虹斑蚀如红雨，紫电锋芒绕赤霞。背倚灯前倍璀璨，壮心牛斗气横斜。得意看花莫认真，是空是幻正难论。金光遥映春光好，鉴彩潜生缯彩繁。明月寒夜侵桂影，澄潭秋静印霞痕。相看悟向禅心净，色相无庸滞语言。骤雨潇潇已沸汤，兰芽别自蔼清芳。地炉纸帐疏烟薄，活火寒泉飞雪香。几片绿云凝露润，一瓯碧玉喷珠光。茶经陆羽真能事，轻细相看入品尝。潋滟杯深几寸鳞，醉中误认武陵津。玉壶红浸仙葩艳，金斝光浮碧蕊新。但得樽前堪静赏，何须郊外觅閒春？韶华九十花如许，不及酴醾饮是真。"}