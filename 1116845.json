{"id":"1116845","title":"襄阳古乐府三首 野鹰来","dynasty":"宋","author":"苏轼","text":"野鹰来，万山下。荒山无食鹰苦饥，飞来为尔系綵丝。北原有兔老且白，年年养子秋食菽。我欲击之不可得，年深兔老鹰力弱。野鹰来，城东有台高崔巍。台中公子著皮袖，东望万里心悠哉。心悠哉，鹰何在！嗟尔公子归无劳，使鹰可呼亦凡曹，天阴月黑狐夜嗥。台上有客吟秋风，悲声萧散飘入空。台边游女来窃听，欲学声同意不同。君悲竟何事，千里金城两稚子。白马为塞凤为关，山川无人空自闲。我悲亦何苦，江水冬更深，鳊鱼冷难捕。悠悠江上听歌人，不知我意徒悲辛。使君未来襄阳愁，提戈入市裹毡裘。自从毡裘南渡沔，襄阳无事多春游。襄阳春游乐何许，岘山之阳汉江浦。使君朱旆来翻翻，人道使君似羊、杜。道边逢人问洛阳，中原苦战春田荒。北人闻道襄阳乐，目送飞鸿应断肠。"}