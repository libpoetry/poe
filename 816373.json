{"id":"816373","title":"述怀再呈霭人樵野丈","dynasty":"清","author":"黄遵宪","text":"呜呼制艺兴，今盖六百年。宋、元始萌蘖，明制皇朝沿。十八房一行，群蚁趋附膻。诸书束高阁，所习唯兔园。古今昏不知，各各张空拳。士天一息气，奄奄殊可怜。黼黻承平时，无贤幸无奸。小丑一窃发，外患粉钩连。但辨口击贼，天下同拘挛。祖宗养士恩，几费大官钱。徒积汗牛文，焉用扶危颠？到此法不变，终难兴英贤。中兴名世者，岂不出其间。汉家耀武功，累叶在西北。车书四万里，候尉三重译。物腐虫蠢生，月盈詹诸蚀。鼠盗忽窃发，犬戎敢相逼。惜哉臣年少，不及出报国。中兴六月师，群阴归殄灭。臣虎臣方叔，持节布威德。如何他人睡，犹鼾卧榻侧？白气十丈长，狼星影未匿。群狐舞天山，尊者阿古柏。公与秦、晋盟，隐若树一敌。王师昨出关，军容黑如墨。狺狺桀犬吠，尚迟有苗格。东南鬼侯来，昼伏夜伺隙。含沙射人影，鬼蜮不可测。虎威狐辄假，鸱视鼠每吓。今年问周鼎，明年索赵璧。恫疑与虚喝，悉索无不力。荡荡王道平，如行入荆棘。普天同王臣，咸愿修矛戟。荷戈当一兵，吾亦从杀贼。两汉举贤良，六朝贵门第。设科不分目，我清重进士。孔、孟生今日，必就有司试。岂能无斧柯，皇皇行仁义。宪也少年时，谓芥拾青紫。五岳填心胸，往往矜爪嘴。三战复三北，马齿加长矣！破剑短后衣，年年来侮耻。下争鸡鹜食，担囊走千里。时时发狂疾，痛洒忧天泪。群书杂然陈，所志非所事。枘凿殊方圆，如何可尝试？今上元二年，诏书下黄纸。帝曰尔诸生，尔其应大比。纷纷白袍集，臣亦出载贽。既不莘野耕，又难漆雕仕。龙门虽则高，舍此何位置。抡才国所重，得第亲亦喜。绕床夜起舞，何以为臣子？"}