{"id":"1129150","title":"次韵真歇和尚圆觉经颂一十四首 大光明藏","dynasty":"宋","author":"释正觉","text":"衲僧拨转铁牛机，默耀灵通底是谁。月兔影沉云母地，海禽梦卧珊瑚枝。韶阳佛法嫌饶舌，鲁祖家风解惜眉。端坐环中虚白处，纵经尘劫个难移。曼殊大士振真风，智洗无明去夙蒙。眼翳才消华自灭，灵光独照妄还镕。木人步转初归位，玉女机回却借功。纲领提持看手段，门门变态是神通。侬家活计本天然，刹刹尘尘见普贤。犀角一星蟾影透，神珠九曲蚁丝穿。觉非渐次亡棱缝，幻自消镕得混圆。妙应通身无向背，古菱花不染媸妍。谁从普眼道场来，天帝堂前珠网开。彻底光明成一段，个中清净绝纤埃。交罗理事真空观，照破根尘不夜台。恰恰相应尔时节，陶家壁上起梭雷。黄金出矿断前疑，岸走舟安觉所欺。动目是渠摇湛水，聚萤无我灼须弥。翳消便见飞华尽，机迅将知击电迟。识得堆堆庵内主，外魔那得到藩篱。痴根爱种力锄除，一段灵明是旧基。插草天人深会意，拈华尊者笑开眉。鱼行大士须珍重，布袋憨僧且伏惟。处处鼻头相撞磕，唯心境界你谩谁。觉了前前非处难，而今步步到长安。色心㳷合无丝路，法性圆融没许般。个事本来元脱洒，几人到此出颟顸。妄亡起灭功成也，应笑风幡动刹竿。门开三观莫迟留，得路行行到始休。鉴像照心无所住，楼钟出碍有来由。顶中具眼如天主，肘后分符似国侯。应世度生游幻海，月船风棹驾涛头。妙圆单复绝中边，五五机轮互换难。弦管调来声律合，梭丝织出锦文观。身心一一能分应，手眼千千不可谩。似付盐梅岩叟用，和羹无复见咸酸。證语由来把柄长，重重脱处雪加霜。众生相在犹流浪，寿命根除自息狂。退骨龙能将雨去，蜕鳞鲲复得风翔。郢人斲尽蝇泥也，方见元初鼻孔光。药病相攻双去难，心华开发自家禅。天真历历非修證，日用堂堂岂授传。高步丹霄知得计，止啼黄叶信成权。底时屑屑行泥滓，可笑蜗牛自涴涎。选场随手取标毬，长短期中入社流。觉后绳绳机自脱，悟来密密类难收。十分饱足雪山草，一色浑成露地牛。风扫水天尘翳尽，芦华相照月明秋。陀罗尼句觉皇宣，一略闻名胜施缘。端见髓心相付嘱，莫将耳口作流传。顿机做处天飞电，大器任时海纳川。不是老婆情分切，肯留文字破尼乾。木童吟处槁回春，个里庄严功德林。垂手断崖知路活，藏身空劫忌机沈。未翻识浪无多子，不挂唇皮有一音。佛祖契心言迹外，炷香清坐与追寻。"}