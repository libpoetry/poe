{"id":"745457","title":"九曜石","dynasty":"清","author":"吴兰修","text":"九星坠地化为石，一夜洞庭湖水赤。不胫而走来炎洲，竭尽重趼万民力。子成西角潴为湖，水晶宫殿开仙都。啼鸟丁当春树绿，九华缩入壶公壶。天然九朵芙蓉瘦，时有仙云出石窦。方丈蓬莱在眼前，九转丹成君曼寿。南宫夜燕开金尊，火急军书不敢开。井旁大石忽惊起，众星北走归中原。刘郎一去湖萧瑟，丹炉药鼎真何益。石头寸寸苔花斑，尽是黎民泪痕碧。可怜九点沈荒烟，旧时海水今桑田。何似城西五羊石，摩挲遗泽三千年。"}