{"id":"527691","title":"题黄车驾画竹","dynasty":"明","author":"何景明","text":"画竹忌屈不忌直，息斋由来有笔力。今之画图几百年，人间尚自留真墨。空堂昼挂风雨寒，明灭纤雾生微澜。细观见竹不见画，何时石上削此三琅玕。八闽高士黄司马，平生好文兼爱画。碧草停珂夏省中，白云捲幔晴窗下。每逢宾客出评品，遂使破素增高价。开图似惜孤鸾丛，胡为写置荆棘中。君不见洞庭之上潇湘岸，翠筱脩篁沙草乱，凤凰不栖鹧鸪怨。"}