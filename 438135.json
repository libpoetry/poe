{"id":"438135","title":"君锡生子四月八日","dynasty":"金","author":"党怀英","text":"堂前种萱忧可忘，不如生儿喜殊常。呕哑啼笑彩衣侧，满堂和气生嘉祥。燕寝香凝佳梦兆，与佛同生佛亲抱。我来初见出锦绷，肌肉照人眉宇好。世间儿子空纷纷，如君此儿真慰人。蓟山东盘出英秀，政与德门宜子孙。天马驹，海鹤子。气骨初成便超异，籋云冲霄从此始。"}