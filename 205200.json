{"id":"205200","title":"冬留紫芝庵即事","dynasty":"宋代","author":"卫宗武","text":"玄冬适莽苍，霜宇更阒寂。系舟山下路，窈窕松关入。一榻寄僧居，幽云生卧室。明朝过东山，寻更矹硉。丙舍尤杳深，寒林互盘屈。孤枫缀余丹，万竹错丛碧。天寒鸟声静，木落山骨出。饮无客献酬，坐有僧分席。一杯复一杯，不觉日之夕。林鸟欲归栖，翩翩竞翔集。万点布平田，有似坡仙弈。此行为访梅，东寻复西觅。俄见影横斜，萧然倚山壁。中有第一春，缄藏何太密。数日我重来，要见南枝白。"}