{"id":"684849","title":"问答词阿姚","dynasty":"明","author":"王彦泓","text":"双睛点漆面凝酥，笑靥愁蛾一世无。愿作君家扫除隶，一生长拜美人图。爱郎珍重转愁深，底样酬郎一片心。一自读郎诗句后，去年消瘦到如今。一旬长遣十函书，勤向高堂问起居。每就个中衔数字，暗传心事与心奴。见说王郎骑到门，同袍先已暗窥人。无端脸晕无端笑，逗得痴情渐渐真。情痴自信定非痴，思重真拚命一丝。想煞昨宵灯暗后，满身香雾近人时。相逢切莫径遮阑，眼耳丛中一笑难。要识寸心相喻处，明明如月任郎看。坐绣严闺女伴稠，笑谈时颇涉风流。明知阶底萧郎立，度彻金针未转头。眉梢眼尾自矜严，一顾愁君忆倍添。偏是热肠翻似冶，莫云全为避猜嫌。多谢云英一碗浆，玉纤长沁瀹茶香。劳卿更为先尝看，暗度樱桃味与郎。观君犹自有童心，无乃钟情尚未深。若是果将奴郑重，莫相调笑路旁金。知暗恼说是多情，情到多时处处轻。幸我生平颇情寡，陡然迷惑为卿卿。意密形疏自幼闻，情深那更厌离群。人间多少双飞侣，未必如侬切念君。红笺烧过字千张，泪点牢收帕一方。无计徘徊归去也，一生赢得一思量。银瓶酒尽不堪筛，妾泪如波溅玉杯。莫恨此番孤负去，好寻方便为奴来。到死相寻意已坚，莫教赍恨下黄泉。浮盟浪约三年过，病喘还知剩几年。密绪还须对面论，意中言语意中人。饶他青鸟殷勤诉，不似郎诗道得真。"}