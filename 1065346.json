{"id":"1065346","title":"李运使赞","dynasty":"宋","author":"释德洪","text":"风度凝远，和气如春。绿发授道，精敏绝伦。名冠缙绅，挺然忠义。知国知兵，如唐陆贽。顷者天府，奉使江南。昼锦之荣，父老聚观。顿节西州，盗发江浙。提师百万，荡其窟穴。凯旋而还，口不言功。但欲使民，生于死中。重临南楚，化行郡邑。如春在花，不见痕迹。恢躁坦夷，易亲难忘。视其胸次，山包海藏。宜宿玉堂，宜在黄阁。跬步可待，昂霄耸壑。长沙之民，自怀其私。龛此画像，饮食必祠。"}