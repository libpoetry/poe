{"id":"1132074","title":"王九山挽诗","dynasty":"宋","author":"薛嵎","text":"古史无完傅，清风独可模。从谁问出处，举世在泥涂。气直于时忤，身荣与道俱。士林为重惜，挥泪奠生刍。修行过衲子，蔬饭几昏晨。自草休官疏，犹嫌在世身。片云先冢近，寒月万松邻。为鬼还应别，平生有善因。俗论鄙迂儒，公胡独受欺。焦桐方入调，夜鹊忽惊枝。心事将谁许，身名负己知。九原如可作，白首誓为期。"}