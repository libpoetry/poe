{"id":"812708","title":"写忧","dynasty":"清","author":"吴定","text":"捐躯敢轻掷，偷生惨不欢。生死两迷惑，堂上病凄酸。缠绵复缠绵，冉冉岁将阑。一身不自宁，犹念儿衣单。素丝结易解，我罪奚由宽。誓将厉六翮，鸣号叩天关。明月照前庭，萧萧有余寒。皇天竟幽默，喟然摧心肝。少小慕坟典，览古穷杳冥。逶迤侍药炉，寒暑日以更。中宵不能寐，仰观熠耀征。悠悠盛年逝，将与草木并。犹酣启灵钥，壮思浩难扃。储士望成冈，储石望成城。皓月流素辉，大火扬朱英。我生欲何为，哽咽双泪零。"}