{"id":"918908","title":"送閤学袁尚书帅蜀 其一","dynasty":"宋","author":"沈继祖","text":"平章西事久仪图，朝有佥言帝曰俞。竟识向来袁彦道，无忧今有管夷吾。汉中席捲三秦定，卞子功成两虎俱。根本所先能用蜀，况乘兴运即擒胡。蜀备三边北最多，西南未易便包戈。嗟哉作俑茶盐酒，久矣疲民战守和。筑室道谋须勇决，养鱼沸鼎益烦苛。归来便把中书笔，留与儿童日咏歌。"}