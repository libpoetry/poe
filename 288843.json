{"id":"288843","title":"闻人道交南事","dynasty":"现代","author":"袁嘉谷","text":"太息交州鬼怒号，烽烟冲破瘴云高。射潮今日无强弩，橐矢何人助大刀。旌旆谅山雄露布，辅车滇水骇风涛。要盟竭尽苍生力，为报君恩敢告劳。含沙如蜮日披猖，西贡开边引盗航。饮恨和戎师魏绛，苦心矫诏叹陈汤。策输狡兔营三窟，军散寒鸦泣数行。累代藩封一朝撤，可怜杀气莽苍苍。"}