{"id":"829008","title":"诗味二章示迪儿","dynasty":"清末近现代初","author":"王易","text":"诗味有甘苦，作者当自知。譬如啜好茗，惟苦乃见奇。鹿鸣继二南，世岂无甘诗。甘境未可久，苦则长相随。人生遇多舛，大块气常噫。湍濑水有声，惊飙木摇枝。韩以不平喻，欧以易好为。道苦终含甘，十苦宁能辞。苦自众心有，健者一吐之。甘必自苦来，不则哺糟醨。味得苦中甘，舌本方非痴。所以屈杜言，千古甘胜饴。我读古人诗，我亦识古人。古人未知我，此意胡曲伸。昔贤骨已朽，言在今犹新。心同理无殊，服异德堪邻。达者燮阴阳，穷士困风尘。自非言足立，身没名俱湮。有言未必德，爝火比宵燐。真体既内充，光辉含八垠。上下二千载，篇什张鱼鳞。能兴后世怀，赖有不磨真。倘昧此枢机，袭貌而遗神。吾衰嗟莫及，尔俊其传薪。"}