{"id":"678276","title":"奉简黄樵水先生","dynasty":"明","author":"詹同","text":"黄鹄山头云满树，黄鹄山下风生渚。高人独立天地间，手把幽兰洒春曙。忆昔天门金榜开，谈王说霸称奇才。清名倏忽响中外，迅雷海上随潮来。奎璧文光射箕尾，照耀湘衡数千里。笑骑海月拂天星，散落明珠满秋水。天风吹作箫韶声，五色云中凤孤起。凤兮凤兮云汉章，岂弟君子不可忘。我欲荐之太古上，酌以玄酒梅花傍。"}