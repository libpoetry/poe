{"id":"695985","title":"入洛二首","dynasty":"明","author":"欧大任","text":"驱车晦朔改，首路轨辙长。行役届三川，日夕及洛阳。遐征息徒御，眇默感星霜。西盻嵚崟岭，东眷梁陈疆。河朔异风壤，伊谷绝津梁。崇芒郁嵯峨，鸿流浩茫洋。缅想东都盛，旷野莽可伤。故国乔木悴，高坟华黍荒。不必雍门叹，吁嗟热中肠。修名愧不立，蓬心互旁皇。伫立万里客，关山鸿雁翔。步出平城门，三市纷已暮。岩峙虎牢关，威夷成皋路。煌煌京洛中，冠盖竞驰骛。企迹紫闼云，扬芬兰台雾。岂必子公力，猥荷夷门顾。虚薄罕时才，嘉招忝西赴。名位故自卑，献纳宁可遇。引领景运开，奔凑铜龙步。握管腼英髦，弹冠谢交故。龙辱谁可惊，衡茅尚吾素。千金惭非骏，五石偶同瓠。何当奉简书，归事东菑赋。"}