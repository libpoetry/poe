{"id":"610269","title":"述怀","dynasty":"明","author":"韩上桂","text":"少小事游侠，入壮去他乡。精神存结客，意气迥含霜。百宝函腰带，千金买剑装。击毬倾道左，走马戏当场。会逐风云起，思瞻日月光。一人方有庆，四海效明王。释褐来朝汉，求媒拟佐唐。铅刀期一割，燕雀仰高翔。力薄风难竞，材轻体易僵。轩辕愁鼓瑟，帝女赋怀湘。终自怜蜩鸴，毋为笑凤凰。来时菊近晚，归去柳将黄。望阙情犹恋，思乡旧不忘。风尘三尺剑，坐卧一琴囊。日暮人行杳，天高鸟去长。山川长险历，宇宙几苍茫。附汉惭无羽，乘流愧乏梁。祇应归卧好，风雨北山房。"}