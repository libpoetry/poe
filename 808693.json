{"id":"808693","title":"重阳庵宋理宗酒瓮","dynasty":"清","author":"严遂成","text":"穆陵鬼恸冬青树，荒庵犹记嘉熙事。丁当阎马承并恩，经界推排榷场置。芙蓉阁绕亭香兰，绳缦骰钱关扑戏。吴山九日报花开，法酒如池压担来。舞罢彩云高处望，银山十二候潮回。鱼皮列甲长江岸，荆鄂烽烟眼零乱。纳币称臣以捷闻，夜漏沉沉正欢宴。万枝银烛暖烘云，白雁声寒落天半。一传再传器不守，海陵鱼腹逋逃薮。伤心帝魄醉穹庐，竟作高车月氐首。空贻一瓮宝龛僧，古意摩挲款识仍。劫火真珈烧不尽，阴房伴照铁灯檠。"}