{"id":"1117209","title":"杂兴二首","dynasty":"宋","author":"苏辙","text":"陋巷丈夫病且贫，悬鹑百结聊庇身。蠕蠕大虱长孙子，败缯敝絮开阳春。故襦宽博裹肩䏶，出没逡巡初莫畏。一朝换酒入邻家，顾视腰间犹犊鼻。入缝循腰还自足，肌肤转近尤为福。咋皮吮血无已时，应待渠家具汤沐。朱轮华盖事远游，厩无良马乘疲牛。青丝玉勒金络头，任重道远旁人忧。奔驰往来历山丘，腾坑投淖摧辕辀。已压复起行未休，青刍黄粱为君羞。长路漫漫经九州，场有白驹胡不收。饥食玉山饮河流，朝秣幽冀莫炎陬。奔云掣电不少留，仆夫顾之心怀愁。王良不生谁与谋，哀哉骏骨千金酬。"}