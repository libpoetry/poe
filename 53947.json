{"id":"53947","title":"感怀诗·凤神缘戢羽","dynasty":"明代","author":"袁中道","text":"凤神缘戢羽，麝走为遗香。如何英灵士，耿耿露寒芒。激芃多大韵，抟黍见颠狂。世路虽险巇，藏身亦乖方。山北与山南，白石可为粮。流连尘网中，哀哉罹祸殃。回首伍松乔，谭易析毫茫。惟有聪明泉，流水常汤汤。发言潜宝契，一室开蒙庄。书存人已往，抚卷有余伤。"}