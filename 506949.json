{"id":"506949","title":"送顾都御史致仕还乡","dynasty":"明","author":"杨荣","text":"忆昔与君同射策，两鬓相看如漆黑。流光迅速不可拘，转眼萧萧头总白。君初释褐宰花封，桑麻百里春融融。欻从鹗荐上霄汉，手持玉斧乘青骢。英姿劲气独超绝，不好寻常事容悦。三春柏府凛严霜，六月江南洒飞雪。银台进秩曾几时，擢官都宪蒙主知。四方颙昂想风采，百寮震肃瞻威仪。圣恩优老古无比，一朝敕赐归田里。清名已见重当时，况复光荣善终始。汉家解组有二疏，都门相送多轩车。高风卓卓振寥廓，夹道人称贤大夫。君今高步踵前轨，不使先贤独专美。归来林下更优游，锦绣辉煌照桑梓。蹇予衰老思退休，才薄应惭今尚留。冥鸿何日遂高举，九霄接翼横清秋。"}