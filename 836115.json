{"id":"836115","title":"台城路 黄浦江送蕙仙归宁之黔，余亦南还矣。","dynasty":"清末民国初","author":"梁启超","text":"平生未信离愁苦。放他片帆西去。三叠阳关，一杯浊酒，做就此番情绪。劝君莫醉，怕今夜醒来，我侬行矣。风晓月残，江浔负手向何处。天涯知是归路。奈东劳西燕，辽绝如许。满地干戈，满天风雪，耐否客途滋味。几多心事，算只有凄凉，背人无语。待取见时，一声声诉汝。"}