{"id":"555949","title":"乙巳年孟夏十九日大司马联峰先生初度同难王子言具酒邀予四人为先生寿坐中联句得五言古风七言律各一篇 其一","dynasty":"明","author":"杨爵","text":"此辰当此地，杯酒喜相从。感极宁辞醉，衰颜肯近红。时逢天地解，雷雨满长空。忧国忧民意，宇宙浩无穷。斯文千古会，聚乐一家同。浪迹形骸外，高情俎豆中。谁怜幽陷里，各欲反淳风。他年林下乐，须记此情浓。"}