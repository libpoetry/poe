{"id":"834278","title":"琵琶仙 春江忆远，用白石老仙原韵","dynasty":"清末民国初","author":"易顺鼎","text":"猩片流桃，寄芳句不似，宫沟红叶。波路双桨停敲，蘋边坐清绝。人更在江南那处，想微雨画桥闻鴂。泪帕香销，歌桡事倦，来对花说。漫催剪鹦嘴单衫，早闲过山城踏青节。休问半生春影，剩风前飞荚。重梦到垂杨旧岸，有浣纱玉手如雪。羡煞溪里鸳鸯，白头无别。"}