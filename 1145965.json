{"id":"1145965","title":"重幸武功","dynasty":"隋末唐初","author":"李世民","text":"代马依朔吹，惊禽愁昔丛。况兹承眷德，怀旧感深衷。积善忻馀庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。"}