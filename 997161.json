{"id":"997161","title":"寄裴仲谟","dynasty":"宋","author":"黄庭坚","text":"交游二十年，义等亲骨肉。风雨漂我巢，公亦未有屋。寄声来问安，足音到空谷。我家辇毂下，薪桂炊白玉。在官与影俱，衣绽发曲局。天机行日月，春事勤草木。念公笃行李，野饭中道宿。惊沙卷旌旗，乌尾城角谡。骚骚家治具，夫子且归沐。作书寄后乘，为我遣臣仆。起居太夫人，并问相与睦。"}