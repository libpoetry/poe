{"id":"691580","title":"送汪伯昭游白门伯昭将自京口至栖霞寺因忆旧游走笔得四绝句","dynasty":"明","author":"李流芳","text":"款段桥边路欲岐，龙潭驿口日将西。挥鞭遥指山如伞，一路江帆乱马蹄。紫藤峰下麓公房，松户阴阴岭月凉。若到都门宜晓骑，姚坊廿里稻花香。鸡笼山阁旧居停，曲槛回廊几度经。最是城阴秋望好，覆舟遥接蒋山青。鼓楼冈下路高低，处处萝墙映竹畦。记得清凉留宿夜，香灯贝叶雨窗西。"}