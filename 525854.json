{"id":"525854","title":"和何司空委心亭题壁四首 其一","dynasty":"明","author":"顾璘","text":"司空夙颖脱，五车富诗书。摛文南宫选，老师谢弗如。兵曹执枢要，策足跃天衢。道腴笃真想，声利诚阔疏。矩步匪蹢躅，义路岂回纡。所志在忠亮，而遑顾其馀。以兹三十载，中外恒迭居。朅来谢帷幄，南食建业鱼。君子重求已，匪以外牵拘。皎皎金玉心，不殊在蓬庐。"}