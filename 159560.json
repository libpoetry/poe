{"id":"159560","title":"游大明寺·總辔出西坰","dynasty":"宋代","author":"宋庠","text":"總辔出西坰，寥寥旭宇明。丛冈森地秀，飞塔恍神行。惠味沾仙露，疲心识化城。远香来不断，空梵过犹清。坐惜忘机晚，居惭緤组荣。抚怀今古恨，高世友僚情。顾慕群芳歇，徘徊极野平。低云参驻盖，寒木隐前旌。风转松添韵，霜馀菊挫英。碧垂天势匝，红上日华轻，垒废麏{上鹿下加}乐，池荒雁鹜鸣。宫垣除濞国，台址畏轩兵。胜践欣同适，沈忧悔自婴。理融无物我，神照罢将迎。绚藻春供丽，投珍佩合声。莫嗤三叹拙，聊谢两心倾。"}