{"id":"663489","title":"钱国子水南挽歌","dynasty":"明","author":"边贡","text":"君不见李世绩，姊病亲煮粥，粥火燎须须为秃。又不见闵子骞，大雪被芦裘，一言悟父母复留。水南茂才具二美，白首穷经辟雍里。冻雾空嗟岭豹藏，春雷不见江龙起。孝思之楼江水傍，四时礿祀烝且尝。岂惟急难等原涉，还誇逊产同王商。白鸡梦醒丹旌湿，精舍玄猿终夜泣。凭将都士挽歌辞，裒作它年聘君集。"}