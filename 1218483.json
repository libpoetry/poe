{"id":"1218483","title":"求叶仲舆写墨竹扇面","dynasty":"元","author":"岑安卿","text":"此君一日不可无，子猷笃爱心欢愉。延平官舍斩伐馀，稽山倦客心烦纡。先生抛官南海来，胸中丘壑争崔嵬。笔端造化夺天巧，箨龙一夜惊春雷。素绢团团剪秋月，愿染玄霜写幽绝。萧然便觉风雨生，顷刻清寒屏炎热。昔时与可称绝伦，息斋近世尤逼真。我持此扇出门去，要使袜材咸萃君。"}