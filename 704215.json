{"id":"704215","title":"引奏后即事八首","dynasty":"明","author":"蔡羽","text":"中使迎轩簇彩旃，千官犹在玉河边。香烟未散龙旂起，今日君王御讲筵。琼树花间金凤翘，红鞍绿辔马头骄。当朝戚里多豪贵，惟有何郎早插貂。千门花柳转枫宸，百和香中过辇尘。银箭忽从天上落，六宫仙子听时辰。林开沄鹊绿烟销，月挂珊瑚树影高。阆苑风清仙曲妙，西王连日进蟠桃。珠帘绿缬紫葳蕤，小凤头轩花下移。长信宫前宣使急，平阳促马赴瑶池。金华筵罢退从容，小仗穿花听午钟。五色伞中黄帕幂，大官初进紫驼峰。金水荷花接绮轩，石渠银钥掌中阍。西昆学士封麻晚，斜日犹开左阙门。碧鸡朱鹭羽毛鲜，小殿芙蓉贴水圆。昨夜百花风信急，御沟新藻有红泉。"}