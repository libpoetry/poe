{"id":"173054","title":"病眼·寄身虽闲念未除","dynasty":"宋代","author":"王洋","text":"寄身虽闲念未除，敌念赖有前贤书。如何昏花接旬月，古史散落经耘锄。我知禀赋分量浅，费出稍泰寻空虚。衣服饮食悉若此，耳目形体应相如。此如用多阴困阙，不似缓节安虚徐。解衾卧稳省开目，细琐悉悉分虫鱼。异时意气尚换举，欲取功烈规名誉。从天且乞一双眼，此外不敢求赢馀。"}