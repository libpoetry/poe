{"id":"727325","title":"春别应令诗四首","dynasty":"南北朝","author":"萧绎","text":"昆明夜月光如练，上林朝花色如霰。花朝月夜动春心，谁忍相思不相见。试看机上交龙锦，还瞻庭里合欢枝。映日通风影珠幔，飘花拂叶度金池。不闻离人当重合，惟悲合罢会成离。门前杨柳乱如丝。直置佳人不自持。适言新作作纨诗。谁悟今成织素辞。日暮徙倚渭桥西，正见凉月与云齐。若使月光无近远，应昭离人今夜啼。"}