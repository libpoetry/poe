{"id":"501964","title":"钟山","dynasty":"明","author":"释妙声","text":"大江之南多名山，钟山秀出乎其间。神龙蜿蜒露脊鬣，长䲔赑屃饶斓斑。上走怪石之揭?，下有流水之潺湲。禅宫据会制甚古，帝阙密迩恩常颁。虚空阑楯宝公塔，松竹储胥圆悟关。天生贤懿扶象教，地设险峻防神奸。云车风马来万里，象齿明珠奔百蛮。山川灵气自融结，玄运往复犹循环。朅来说法奉明诏，那有道德开天颜。斋宫延问漏十刻，杞菊赐馔衬百锾。兹山才留四五日，探讨未得须臾间。草堂之灵应怪我，移文勿遽吾将还。"}