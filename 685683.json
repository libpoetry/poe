{"id":"685683","title":"渔樵耕牧词有序","dynasty":"明","author":"邓云霄","text":"八月流潦清，芙蓉浇秋水。白云江上来，伴宿空船里。持竿不设饵，取适而已矣。偏嫌张季鹰，更羡鲈鱼美。大斧入平林，不踏险崖路。野泉聊濯足，松风引轻步。日晚负薪归，裘敝馀里布。道旁有遗金，掉头未回顾。人皆犁膏土，我独守石田。瑶草别有根，呼鸟为耕烟。空山学辟谷，洗心祈长年。何事戴胜啼，来惊春昼眠。驱牛出东野，新草绿于罗。短笛叫长川，同伴扬清歌。游牝得其时，黄犊看渐多。不知南山下，白石近如何。"}