{"id":"597415","title":"送皇甫司勋谪开州","dynasty":"明","author":"梁有誉","text":"重渊产明玑，玄圃蕴奇璞。君子抗高谊，信矣迈前躅。摛辞灿国华，矫迹荐朝禄。凄风倏以飘，江海变凉燠。空抱长沙悲，谁知郢人曲。兹马总柔辔，谒帝际明淑。魏阙承嘉惠，汉畿行佐牧。我有盈樽酒，将子眺平陆。亭皋云渐繁，河桥草犹绿。客涂履澶渊，临流想濠濮。纡组叹徒劳，川原旷英瞩。邹枚列彤庭，班杨侍华毂。淫滞非所嗟，宣室行当复。辰哉不可违，清徽幸自勖。"}