{"id":"140133","title":"送刘寺丞赴浙西提举分韵得霄字盐官县以海漂","dynasty":"宋代","author":"魏了翁","text":"君王位三极，五气咸宣昭。有一弗余若，引咎自己招。如何圻甸閒，灵胥敢为妖。毋谓一指搐，能使身无聊。是用选肤使，汝往锄其骄。将指得若人，谴异不足销。水生乎天一，阳实为根苗。疏通乃循轨，壅塞逾惊漂。是理与政通，更当省厥徭。绩成报天子，鸣佩行青霄。"}