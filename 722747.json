{"id":"722747","title":"木兰花慢 月下美人","dynasty":"明末清初","author":"徐石麒","text":"惯娇怜软惜，常欲自，拟嫦娥。向云母窗前，琉璃阶下，小步轻那。徘徊几回顾影，更喁喁、私语意如何。恋此清光不寐，孤帏想也情多。乘槎隐隐隔明河。奈树影婆娑。看脸晕霞时，眼横波际，好景偏讹。欲凭广寒高处，问霓裳、一曲待谁歌。今夜炤人两地，炤人还炤心么。问湘妃何事，提掇尽，古今情。把绿玉千条，红珠万颗，织作愁城。无端障风掩月，向青闺、终日锁娉婷。最是玲珑色笑，耐人影响推评。琅?疑听玉钩声。幸一见分明。想得意看花，留心放燕，纤手曾擎。东风只须半晌，漫安排、银蒜押双?。扫却满街明月，放他一点灯青。是天公分付，教紫翠，伴芳姿。每采馥临风，怡寒吸露，引步迟迟。殷然探梅消息，傍雨檐、拣遍两三枝。赚得金蜂玉蝶，联翩追趁多时。可怜芳径独寻诗。岂料有人知。但繁绿侵眉，斜红绕脸，望里参差。遣莺问他心事，到春风、闹处怎生支。拾取梦魂归去，飞红散作相思。有谁家榆火，分得到，小窗间。敢银烛华筵，红篝鸳帐，曾炤新欢。无情此时独坐，教荧荧、一点慰春寒。几度爆花眼困，再令挑草心悭。有心人共此更阑。常为惜韶颜。怕露湿光微，风摇焰闪，倦眼难看。云屏向人有意，知今宵、瘦影为谁单。只待兰膏尽也，将人催上巫山。"}