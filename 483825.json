{"id":"483825","title":"鸳鸯吟","dynasty":"明","author":"刘崧","text":"鸳鸯尔何来，荡漾野塘水。塘水污不流，双双乃自止。云霞下照青黛光，弄影宛在塘中央，惜尔锦翼多文章。翩翩游侠儿，款款治罗罬。驱之向南飞，意欲投所设。成汤昔好德，三面或解之。尔独不用命，咫尺罹艰危。洞庭潇湘，春风绿波。芳草可哺，芙蓉可窠。饮啄失所，吾将奈何。"}