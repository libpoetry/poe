{"id":"281385","title":"和抚松处士井底蛙","dynasty":"现代","author":"林朝崧","text":"井蛙拘于墟，何足语溟渤！井中数斗泥，是渠盘踞窟。一鸣华林园，青紫遂滥窃。居然比令仆，给廪何须说。蜂衙蚁队外，别是一官阀。鼓吹草间来，众虫畏瞋喝。汝虽性善怒，伎俩亦云劣。但能困蜈蚣，未堪制蛇蝎。胡然鸣得意，向人日喧聒？人事亦何常，锦袄有时脱。似闻南烹客，沸鼎为汝设。跳梁漫自喜，骄甚理必灭。"}