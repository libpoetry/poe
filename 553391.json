{"id":"553391","title":"费孝子诗","dynasty":"明","author":"程本立","text":"蔡河冰坚夜苦寒，将军上马重裘单。谁知一卒独念母，解衣卧冰良足叹。剖冰求鱼鱼易得，有母不见供谁食。万事无如子母全，一寒敢为形骸惜。尔虽不自惜，天也宁无知。一朝有王命，命尔求母任所之。山川邈邈荆湖路，儿行遑遑母何处。澧州城边求得之，母发萧萧已垂素。初逢不觉泪交颐，却话兵戎始别时。一失乡闾二十载，只今谁在谁孤嫠。奉母还居蔡河上，人力胡能神所相。王恩不特赐之金，且复其身俾终养。新妇从夫未识姑，吁天一诚夫与俱。儿能负米妇能爨，返哺不愧禽中乌。宋朝孝子河中倅，苏公文章传海内。江南流落孝僧诗，鲜于草书称近代。军中小卒谁所誉，金华作传不我诬。忠臣孝子何代无，呜呼忠臣孝子何代无。"}