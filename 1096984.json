{"id":"1096984","title":"送李雁湖大参赴遂宁 其二","dynasty":"宋","author":"吴泳","text":"恢恢大仪中，扶立惟三纲。国风怨以怒，王道荡无章。栖栖鲁东家，秉笔修天常。廉陛不乱纪，冠履不易方。斯今世运颓，礼义维楫亡。三边且病痱，群盗方鸱张。兵如溃堤蚁，民甚赪尾鲂。厉阶倘不夷，零露将侵裳。李侯世柱史，识此治乱防。挥袂别广筵，振衣登高冈。愿言茂远猷，挽河洒天狼。"}