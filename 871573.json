{"id":"871573","title":"明妃曲","dynasty":"宋","author":"白玉蟾","text":"行行莫敢悲，一死复千怨。脱身歌舞中，姊姒不足恋。蛮帐紫茸毡，虽卑固不贱。昔在后宫时，几见君王面。君王有凤偶，不数芹边燕。傥曾赐御览，岂为画所幻。粉黛相嵚巇，亦惧人彘变。但念辞乡国，远适堪慨叹。此时汉无策，聊塞呼韩愿。非无霍嫖姚，两国虑涂炭。欲宽公卿忧，只影非所羡。敬将金缯行，不觉泪珠溅。请行安得辞，心心存汉殿。所怜毛延寿，既杀不可谏。马蹄蹴胡尘，晓月光灿灿。悽怆成琵琶，千古庶自见。他时冢草青，汉使或一奠。"}