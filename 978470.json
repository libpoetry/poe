{"id":"978470","title":"次韵陈景斋纠掾题品山斋数石之作","dynasty":"宋","author":"敖陶孙","text":"吾山何足誇，君语烦专送。姿为丘壑媚，意重璆琳贡。芥胸划玲珑，眯眼豁尘瞀。白云足怡悦，明月得簸弄。居然卫霍近，顿压邹鲁鬨。故人真阳守，遗补臞庵空。数株立拿螭，一笑慰歌凤。缅思昔牛李，竞势急鞿鞚。能令山崒硉，所欠腹空洞。那知负之走，更使逐者众。谁言山上山，竟作梦中梦。老衰本无欲，标榜聊取衷。独怜伏虎雄，必得饮羽中。荆室虽苟完，汉仪亦多偬。君能载酒来，我愿共饭瓮。"}