{"id":"1223072","title":"松林行","dynasty":"元","author":"袁桷","text":"阴阴松林八百里，昔日相传为界址。玄云卷甲天马来，雪兔霜狐先委靡。山前犬牙十六州，石郎屈膝轻相投。浅沙圆石古辙迹，草青草枯无尽愁。□□拂天镇南北，万井燃松烟似墨。大车□□龙角全，小车轮囷束矛戟。松花落子□复抽，不如昔日当道稠。采薪之人不辞□，出郭十里争相酬。君不闻雪山之西铜柱南，混同鸭绿成东渐。金山橐驼争贡宝，剪取平林作驰道。"}