{"id":"693888","title":"杂诗二首","dynasty":"明","author":"陈子壮","text":"四序问寒暑，光景讵能同。时哉观化人，蚤已明心胸。行逢伯阳子，飘飖赞犹龙。安期亦说项，浮海渺霞踪。未许道黄石，且自归赤松。于世有信屈，人智鲜如虫。天地劳我生，百岁何侵寻。劳生非一端，逸我亦不任。行行复何意，罔雨请息阴。适燕而南辕，歧路伤人心。夸父追日走，委杖为邓林。"}