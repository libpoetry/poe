{"id":"1136439","title":"题赵子昂摹唐人二戏马驹","dynasty":"宋末元初","author":"方回","text":"我尝远过燕山北，树木已无草一色。骐骥骅骝动万匹，互齧交蹄戏跳踯。谁欤画此双名驹，似斗非斗相嬉娱。唐人遗迹赵子摹，善书善画今代无。善书突过元章米，善画追还伯时李。先画后书此一纸，咫尺之间兼二美。元章伯时两人合一人，愧我一诗难写两人真。"}