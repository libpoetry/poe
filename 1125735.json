{"id":"1125735","title":"再和前韵答隐父二首","dynasty":"宋","author":"郭印","text":"吾宗枝干衰，弱植念孤独。结交得此君，蒹葭倚琼玉。即之不忍去，爽气如可掬。初观爱柯茎，久坐穷节目。细叶裁云新，深根封藓绿。从今净两眼，不数山中木。世路繁荆榛，相将隐空谷。直须丹凤来，采实虞庭宿。植物禀清气，天与寒筠独。陆离草树间，贵贱分珉玉。王孙爱夭红，采蕊动盈掬。如何檀栾姿，睥睨少青目。物色变炎凉，永守霜中绿。岂无哕哕音，律吕谐金木。世无伶伦耳，风云驻幽谷。七贤何苦来，契约元有宿。"}