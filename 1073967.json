{"id":"1073967","title":"过洞庭","dynasty":"宋","author":"孙觌","text":"千尺银山屹嵩华，浪涌云屯天一罅。榜舟夜傍鼋鼍窟，杖藜晓入鸡豚社。处处人家橘柚垂，竹篱茅屋青黄亚。台殿青红坠半山，两腋清风策高驾。牛羊出没怪石走，蛟蛇起伏苍藤挂。饥鼠窥灯佛帐寒，华鲸吼粥僧趺下。世味饱谙真嚼蜡，老境得闲如啖蔗。山灵知我欲归耕，一夜筑垣应绕舍。"}