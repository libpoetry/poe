{"id":"1068848","title":"次韵伯初春日村居","dynasty":"宋","author":"张扩","text":"君新御祥琴，哀调写苫块。夕衣怆纯素，忍复向綵缋。春风苦撩人，浪信剪刀碎。试寻桃李枝，红白已平配。嗟予老亡聊，屋角委冠佩。出门如鬼絷，久不历阛阓。怜君佛屋底，喜客妙占对。家田半收秫，掀簸出舂碓。不妨酿春酒，莫及春事退。要观空洞腹，容我数百辈。"}