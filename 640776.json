{"id":"640776","title":"修围行","dynasty":"明","author":"童冀","text":"吴田膏腴亩壹钟，吴地有米皆宿舂。吴人畏水不畏旱，只愁围满田水满。家家护围如护墙，老少罱泥河水傍。前年差夫运官木，半岁风餐并水宿。去年处处捉逃军，白日家家深闭门。两年无力修围岸，河水入田天不管。今年官令催修围，河深罱泥泥亦无。岸傍在处无剩土，撑船远向南山取。大围浩渺如望洋，小围不啻千亩强。田家船小无十斛，低岸长围何日足。朝输百船防罅漏，暮输百船防水口。船去船来来去频，岸上何曾土加厚。问君围岸何当成，请君少待南山平。"}