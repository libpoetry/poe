{"id":"1119855","title":"次韵童尚质书怀三首","dynasty":"宋","author":"陈著","text":"夜室清如许，檠镫便且明。哦诗须已断，看剑气难平。露户浸孤月，江城知几更。枕书俄作梦，梦觉骨毛轻。地偏人迹悄，月到小窗明。鼓瑟希曾点，观书慨屈平。物情閒里见，世事梦中更。不著黄粱枕，虚名已自轻。夜寂气如洗，心閒理自明。凝香清梦寐，读易悟生平。月树乌惊晓，云阶鹤报更。闭门佳致意，名利一毛轻。"}