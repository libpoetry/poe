{"id":"802976","title":"桂枝香 寄怀白下何次德孝廉","dynasty":"清","author":"华胥","text":"新凉时节。怅秣陵潮远，鸣鸡天末。蓼雨颦波，不尽闲愁相接。断蝉岂为西风老，伴孤吟、一枝凄绝。雁绳横写，夕阳明处，乱峰残缺。曾倚艇、春江烟阔。想百尺朱楼，暮帘时戛。燕子身轻，何事不随花月。乌衣玉尘风流在，尽年年、负他桃叶。几时问渡，秦淮听数，旗亭歌阕。"}