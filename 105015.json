{"id":"105015","title":"秋日同希深昆仲游龙门香山晚泛伊川觞咏久之","dynasty":"宋代","author":"梅尧臣","text":"落日川上好，徘徊弄孤舟。鸣桹进山口，清唱发渡头。浅濑不可泝，停桡信中流。山樽对苍翠，溪鸟自沈浮。濯足破岚影，采菱临芳洲。千龛晚烟寂，双壁红树秋。细细石涧泉，摇摇波际楼。澄潭若泻监，万象已盈眸。康乐足清尚，惠连仍此游。摘景固无遗，挥笔曾未休。醉来同渊明，兴尽殊子猷。归傍渔梁静，行看夜火幽。露华初滴滴，夜吹何飕飕。不犯严城漏，谁言怜近丘。"}