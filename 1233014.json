{"id":"1233014","title":"芙蓉行","dynasty":"元","author":"周巽","text":"天门初曙啼早鸦，西风吹落丹霄霞。美人閒倚阑干立，锦树颁霜初见花。美人颜色花可比，岁晚见之心自喜。鸂鶒沙边云彩飞，珊瑚枝上虹光起。密叶玲珑乱翠毛，繁英灿烂裁文绮。宫女焚香别殿中，秦娥揽镜妆台里。朝来舣棹驿亭西，疑是美人隔秋水。红妆翠袖青霓裳，微笑含情启玉齿。木末霞消落日红，相思咫尺云千里。"}