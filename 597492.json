{"id":"597492","title":"閒居漫述","dynasty":"明","author":"梁有誉","text":"大雅悲前代，虚怀任此生。长杨空有作，小草竟何成。穷叹鼯藏技，才怜雁善鸣。江湖风物改，容鬓壮心惊。自昔倦持戟，于今羡濯缨。风骚情屡感，山水意先倾。野饭供菰米，幽居葺杜衡。忘机知鸟性，取适听泉声。露井犹飘叶，霜篱自落英。长镵为岁计，短褐谢时名。永日香增爇，清宵茗续烹。购书无积俸，阅史有新评。扰扰哀时事，悠悠见物情。虎头痴独绝，龟手术徒精。祇益交期若，难忘世网婴。愿逢调玉烛，讵意赐金茎。间就君平卜，沉思孺子耕。仰贤惭窃禄，对客厌谈兵。达士还观妙，玄风岂在赢。河滨能授道，柱下戒持盈。仙与餐霞法，僧寻住岳盟。高秋望云物，终作十洲行。"}