{"id":"689244","title":"游西山二首","dynasty":"明","author":"何景明","text":"晨登山上楼，暮望河上道。飘风塞埃尘，积雨浩行潦。山人苦相留，此道何扰扰。虎狼夹路啼，鸿鹄逝不早。石泉聊足饮，粝饭亦可饱。引乃平生亲，绸缪叙中抱。行游白云林，倘遇瑶华草。携手托相赠，岁寒永为好。胜地不可多，良游岂在屡。兹山秀灵域，旷望契心许。岧峣碧岩际，缥缈青莲宇。鸣泉泻丹壁，白沙亘回渚。眺心伫冥寂，况有尘外侣。吾当与尔曹，翩翩接高举。"}