{"id":"825752","title":"人日栩楼宴集分韵得启字","dynasty":"清末近现代初","author":"郑孝胥","text":"乙酉津游主罗氏，尺盦几道善谈理。移居幕府才数月，唯有晦若共卧起。四十年来历千劫，今年度岁乃在此。虞渊寒日几追随，徒抱殷忧思有启。人日栩楼能召客，一时避乱多名士。回首前尘涌万哀，罗严李于并为鬼。眼中之人吾老矣，世难滔天何所止。酒行举坐各悲歌，陈郭诗翁谁敢拟？"}