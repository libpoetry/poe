{"id":"545971","title":"挽朱廷尉可大十六韵","dynasty":"明","author":"胡应麟","text":"冠玉凌云美少年，峥嵘人代撷青钱。批鳞日惨双龙阙，折角风吹五鹿筵。劲气千秋横碣石，馀生万死出甘泉。无论廷尉张罗事，政忆司空解绶年。石匣苍茫南斗下，盐车沦落太行前。吹嘘土壤人谁测，物色尘霾尔并贤。赫烨兰阴回卤簿，殷勤瀫水系楼船。腾空騄駬庸多让，贯日虹霓岂偶然。去住未妨鸿羽隔，升沉俄析雁行联。飞扬大业河山并，突兀雄词海岱悬。共拟隋珠还汉阙，那知和璧瘗蓝田。藜空向阁残新序，草没雄亭掩太玄。强直自知文季遂，贞孤谁并伯喈传。关心雨露酬前席，极目乾坤倚断弦。函谷青牛沉紫气，匡庐白鹿吊黄泉。生刍一寄遥天外，万壑松湫冷暮蝉。"}