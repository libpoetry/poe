{"id":"473286","title":"宝镜篇","dynasty":"明","author":"王稚登","text":"舒生宝镜草堂前，锦囊入手明月圆。雪光辉辉照肝胆，流苏风飓朱绳县。青铜千岁化玄玉，声如金磬清悠然。龙文不断细如发，天吴海若纷纠缠。夏王九鼎铸神怪，无乃祖此相流传。徐君爱镜如爱剑，胡僧海客求识面。玉匣时时风雨鸣，翠奁忽忽蛟龙战。呜呼人事岂有常，徐君白骨烟荒凉。此镜舒生买归越，转展胡乃登斯堂。摩挲反覆辨世代，未必秦汉将无唐。唐人笔势仿佛晋，蝇头小字题其傍。或随龙驭蒙葬地，玉鱼金碗同深藏。不然妃后殉红粉，断冈落日埋清光。秦园汉寝今谁识，骐飐石马眠荆棘。耕人拾此意茫昧，青钱斗粟轻弃掷。流传吾意任来去，神物不受相秘惜。嵩高少室山万重，秋风桃竹访赤松。寒辉系肘照幽壑，魑魅不敢窥尘容。亦愁变化不可测，丰城神剑终为龙。"}