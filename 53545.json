{"id":"53545","title":"和拟古九首从京师归以篇籍自娱有感辄赋","dynasty":"明代","author":"唐时升","text":"高山不可至，景行良在兹。彬彬七十子，乃幸生同时。大道若河汉，微言辨渑淄。安得游其间，北面质所疑。循循善诱人，岂在多言辞。末世骋私辩，徒令乱人思。小言必破义，愚者长受欺。一唱复百和，乱丝更棼之。遂遗无穷祸，烈火及书诗。"}