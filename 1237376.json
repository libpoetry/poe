{"id":"1237376","title":"读唐史","dynasty":"元","author":"黄玠","text":"汾阳国大臣，堂堂负才器。独马不衷甲，气压天骄子。鬼貌且蓝色，顾独畏卢杞。刘晏工理财，国用得无乏。凡皆属士类，吏独抱成牒。政要在养民，其事故可法。昔者冯瀛王，始事沙陀君。延缘入汉周，常为将相臣。每当革命日，必有劝进文。元载既伏诛，胡椒八百斛。钱圜以函方，善走固无足。不闻古宥卮，既盈终必覆。常闻阿荦山，窃弄梨园部。其中有驯象，宁死终不舞。遂与雷海青，垂名照千古。娄公有盛德，与物澹无忤。狄相才独雄，可用安国步。我其举所知，不必知我举。"}