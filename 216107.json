{"id":"216107","title":"送吴显道·五湖大浪如银山","dynasty":"宋代","author":"王安石","text":"五湖大浪如银山，问君西游何当还。以手抚膺坐长叹，空手无金行路难。丈夫意有在，吾徒且加餐。屏风九叠云锦张，千峰如连环。上有横河断海之浮云，可望不可攀。飞空结楼台，动影袅窕冲融间。沛然乘天游，下看尘世悲人寰。泊舟浔阳郭，去去翔寥廓。君今幸未成老翁，衰老不复如今乐。"}