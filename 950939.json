{"id":"950939","title":"发排湾过小孤彭郎祠下遂宿马当","dynasty":"宋","author":"岳珂","text":"山小孤，矶彭郎，中纳百谷吞三江。江流澎湃不可当，势比折木倾银潢。渴龙一支走马当，宛然天骥初腾骧，回缰矗立江中央。西从岷峨暨睢漳，南派五湖通三湘。后先奔走争回翔，前驱怒气轩且昂，倏然过此意消洋。俨然天子朝明堂，坐受万国来氐羌。五瑞咸辑圭与璋，拜舞轩陛心俱降。我闻乾坤融结盘古开混茫，流峙异势分舆方。巍巍神禹治水平怀襄，底乂一意先荆扬。此山绿字元弗详，脱略丘垤登毫芒。后人考古徒缣缃，未睹此石天经地纪之维纲。君不见古马当，今马当，记牒虽漏处有常。上焉柱天植极扶三光，下焉立地作镇安八荒。磅礴杳霭排穹苍，削平澒洞压鸿厖。万荧棋布高盖张，百灵臣伏绝影藏。坐使四海顺流中古无滥觞，噫哦伟特那可量。我欲用世取所长，便当提作朱亥神椎椎獝狂。北绝大漠枭名王。何空更度金浮梁，一拯垫溺跻康庄。连山叠阜化囷仓，尽饱万姓饥火肠。持此报上歌如冈，遍开寿域同畛疆。自今永永三十六万岁，淳古比九皇。山岧岧兮江汤汤。"}