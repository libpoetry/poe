{"id":"276044","title":"屏风山寻范石湖所题空明洞壶天观慨然有作","dynasty":"清代","author":"李宗瀚","text":"隔江敞云屏，近有沧湾绕。壶中别天地，日月自昏晓。邃宇谢棼楣，乔基拥城堡。我从七星外，笑指天囷小。深入三昧门，闯出大罗表。下界烟濛濛，始学鸾骖矫。蛮荒囿耳目，谁复恣幽讨。坐令糖霜户，据此冰霞岛。煨尘黕四壁，拿龙失麟爪。岂惟玷贞白，文字荡如扫。大雅今寂寥，长怀石湖老。"}