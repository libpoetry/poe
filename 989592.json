{"id":"989592","title":"过楚有作","dynasty":"宋","author":"曹勋","text":"昔见山阳盛，气象吞淮壖。士子世忠孝，民物安园田。再到已屯兵，鼙鼓喧中天。户口莽凋弊，庐里储櫜鞬。济师有虎臣，隔岸威腥膻。翠华江海上，玉阙风尘边。未至重慨叹，荒城委苍烟。貔貅过江南，狐兔游城颠。馀民如惊鹿，菜色惨不鲜。呼之莫肯留，犹意虏所专。三过乃三变，感时良泫然。二赵忠益高，仲车魂尚贤。欲吊寂无所，淮月空娟娟。"}