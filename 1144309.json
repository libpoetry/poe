{"id":"1144309","title":"次金东园农家杂咏","dynasty":"宋末元初","author":"杨公远","text":"买酒割鸡祠社后，踏歌搥鼓闹清明。柔桑叶长蚕苗出，从此关门禁客行。林下攲倾茅草屋，门前诘曲竹笆篱。数声清笛知何处，牛背斜阳牧竖吹。迟日丽时秧刺水，午风暄处麦掀髯。一村桃杏红如锦，旋数青铜傍酒帘。趁雨足时翻畎亩，插秧遍后便耔耘。愿天频把甘霖霔，伫看丰年万顷云。尝稻翻匙誇白雪，腰镰荷担刈黄云。逢人谩说空辛苦，偿债输官费九分。四郊䆉稏高低熟，几处连耞澎湃声。妇饷区区无寸暇，绩麻犹趁月华明。战伐已闻初卸甲，耘耔却喜近添丁。明年小稔应堪望，雪后平畴宿麦青。妇作生涯勤杼轴，夫营活计在桑田。老翁榾柮炉边坐，幼稚檐前负日暄。"}