{"id":"1105139","title":"可笑口号","dynasty":"宋","author":"文同","text":"可笑庭前小儿女，栽盆贮水种浮萍。不知何处闻人说，一夜一根生七茎。可笑陵阳太守家，闲无一事只栽花。已开渐落并才发，长作亭中五色霞。可笑此公何太惑，读书写字到三更。也知学得终无用，自肯辛勤比后生。可笑生平事迂阔，向人不肯强云云。到头官职难迁转，一似城南萧次君。可笑为官太徼幸，养愚藏拙在深山。君看处置繁难者，日夜经营心不闲。可笑儿孙亦满眼，朝朝庭下立参差。谓言饱读诗书去，憔悴如翁亦好为。可笑山州为刺史，寂寥都不似川城。若无书籍兼图画，便不教人白发生。"}