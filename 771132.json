{"id":"771132","title":"解语花二首 其一","dynasty":"清","author":"蒋敦复","text":"绡轻蘸梦，笛瘦黏愁，一片迷香雾。画堂银烛，春如海、脉脉此情不语。繁华易误。空占断、二分荒土。莫夜深、环佩人来，几点萧疏雨。谁省芳踪倦驻。散铢衣仙麝，瑶岛归路。玉笙吹彻，招难下、帝子碧云何处。珠帘卷去。还只恐、蝶欺蜂妒。恨别来、天上人间，早乱红无主。"}