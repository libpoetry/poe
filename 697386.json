{"id":"697386","title":"送黄季玉还楚四首","dynasty":"明","author":"胡应麟","text":"一棹依然入五湖，数声长笛楚山孤。岳阳楼上高回首，何处长安旧酒徒。神如秋水玉如颜，赢得殷郎唤阿环。若向黄陵祠畔过，莫教风雨妒湘山。电影霜蹄八骏材，盐车犹自困蒿莱。亦知龙种元西极，不向黄金恋故台。布帽垆头扑旧尘，貂裘愁杀蓟门春。洞庭湖上南归雁，莫忘芙蓉寄远人。"}