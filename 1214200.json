{"id":"1214200","title":"鲁桥","dynasty":"元","author":"周权","text":"泗河汩汩流青铜，鲁桥突兀横长虹。惊波荡潏石斗怒，石门空洞如㢮弓。风霜剥蚀势欲压，乱石齿齿填深洪。南连淮楚九地厚，东导齐鲁群流通。征商贸易百货阜，来帆去棹纷奔冲。车轮彭鍧铎声急，马蹄蹴跃尘影红。我游天京偶经此，一见淳俗真尧封。扁舟胶涸守连日，欲去未去心忡忡。嗟予行役浪自苦，飒飒吟鬓将秋蓬。摩挲残碣讨遗迹，搔首蹢躅斜阳中。衔杯一洗胸芥蒂，浩歌目送吴天鸿。"}