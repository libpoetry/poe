{"id":"1247302","title":"予壮年时幽居山谷尘俗罕接惟与泉石草木为侣日徜徉其间醒悦心目而已年老力衰世移事改向之醒心悦目者反足以损灵乱思矣盖所养于中者既异故应于外者自殊是以石失其贞而存其乱木失其美而存其恶泉失其清而存其污草失其劲而存其弱理固然也因成律诗四首以泄胸中之郁抑呈录同志庶知比兴之有在焉 其二","dynasty":"元末明初","author":"蓝仁","text":"恶木经年岁，空烦匠石寻。远看千丈势，不借一枝阴。雨露恩多及，风霜力少任。终惭松与柏，岁晚在高林。"}