{"id":"807612","title":"水龙吟  春游即目赋得侍儿堪感路旁人","dynasty":"清","author":"陈维崧","text":"花间一辆雕轮，绣帏袅尽东风细。龙幡压角，翠钿㔩叶，流苏百琲。暗想其中，宫黄蕃锦，不过端丽。纵玉环丰艳，金堂娇贵，瑶池侣，休凝睇。忽见花枝徙倚。是谁家、穿帘燕子。忍当春冷，抛他幔后，坐他车尾。彩笔飘蓬，青衣沦贱，古来如此。料归时、浅导银灯，转那个，屏风底。"}