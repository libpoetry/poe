{"id":"790939","title":"秦曙卿村","dynasty":"清","author":"朱尔楷","text":"大块富文章，百家各奏响。沼缘及后儒，游览任心赏。洸洸昌黎公，山斗盛瞻仰。欧柳曾三苏，星月列朗朗。南宋暨元明，兰桂杂榛莽。方姚立赤帜，门户或规仿。卓哉一曾侯，气象独迈往。因流溯其源，秦汉实漭瀁。取求苟无巳，涓滴入瓶盎。嗟余俗累牵，夙昔劳梦想。一朝得见君，心窝发奇痒。钻研历岁时，论古如指掌。为世所不为，豪杰信无两。嗜好幸匪殊，发蒙吾其傥。"}