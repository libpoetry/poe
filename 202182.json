{"id":"202182","title":"送元圣庾县丞之官泉南","dynasty":"宋代","author":"李廌","text":"漫郎老猗玗，紫芝于蒍于。二元皆国器，位卑德有余。嗟公有祖德，官况复不如。平生志引大，英爽凌太虚。胸中有武库，罗列千卷书。攘臂班马间，岂但突黄初。谓宜在妙龄，持橐承明庐。何为沉下僚，蹭蹬青云途。三谓南遭选，雪霜稍侵须。又佩墨绶去，不得黄纸除。怜公批敕手，乃判税与租。阅世悟休戚，胜负如枭卢。达人自通脱，於何较锱铢。平治不平气，俛仰自走趋。刚忍素所遇，时乃烈丈夫。南安极南粤，控带荆与吴。南涯即沧海，北渡竟重湖。回首望嵩颍，邈焉天一隅。南州例卑湿，海错富虫鱼。作客万里外，善保千金躯。加餐慎兴寝，三年赋归欤。故园有老伴，林下要为娱。"}