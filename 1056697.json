{"id":"1056697","title":"和得茶杂韵","dynasty":"宋","author":"吕南公","text":"衰翁脾病怯饮茶，不但嗜酒成雄夸。夜长昼短读书苦，伫待鸡鸣愁日斜。秋蔬搜肠酒正恶，踏炉火慢煎双脚。偶然接得西安角，险欲冲尘送高阁。沉吟却忆陈公子，惯在京华看贡篚。蒙山顾渚建溪春，花乳清泠遍知味。今来下国深秋景，酒厚花稀心未醒。盱水中泠亦试烹，岂须奔走扬州井。"}