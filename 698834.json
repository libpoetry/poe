{"id":"698834","title":"寿诗二首","dynasty":"明","author":"徐庸","text":"金宫绛阙高巍巍，东誇阆苑西瑶池。瑶池阆苑有仙子，柔荑手弄珊瑚枝。珊瑚枝新拂瑶草，洞天日月金丸小。丹霞遥逐綵云飞，迹断尘埃不知老。笑骑白鹿随苍虬，青烟茫茫横九州。山中石□虽可食，蟠桃子热□□秋。南州后人饱文学，华诞初逢意逾乐。飞游此日一降临，玉酒淋漓恣酣酌。人间甲子休计年，沧溟几见为桑田。长生设宴不可极，重来更约麻姑仙。蓬莱山高凌紫烟，金银宫阙山之巅。弱流不隔三万里，御风来往由飞仙。仙人飘飘貌愉悦，服以綵霞佩明月。人间虽闻却老方，物外尚秘长生诀。白榆花开春又秋，九州胜景须臾游。古今阿谁脱凡骨，暂来倏去难为俦。长州彦士南州后，华诞初逢会宾友。相携偓佺忽降临，劝以长生一杯酒。笑翻舞袖歌新词，击节更有珊瑚枝。年年此日愿来庆，无疆寿算堪为期。"}