{"id":"736674","title":"壶山草堂观先叔父介庵公收藏历代名画卷册歌","dynasty":"清","author":"吴焯","text":"吴江枫冷逆雁翔，两月两度来金阊。抖擞寒衣气瑟缩，疏窗短日留驹光。草堂之中多雅设，琼函玉笈纷在旁。鹊炉奇古爇龙脑，棐几拂拭铺云肪。桓家一厨久缄闭，邺侯万签随低昂。忆昔盛年大搜索，豪取动破千金偿。眸子炯如秋月鉴，茧丝细拆犁针铓。垂老头华手不卷，缄机谬伪恣品重。我幸此游殊不恶，一望饱眼还撑肠。大卷引丈横帛练，小帧尺寸齐圭璋。交州雪纑越溪纸，一一开陈闻古香。江山云雾起重叠，人物草木都煇煌。名公大篇著跋尾，学士薤书题左方。华原营丘色泽古，从苑河阳岁月长。颠老一山天偪侧，坡公四竹风披猖。江南一片真奇逸，西蜀万本惊擅场。元朝四家各面目，艺园三品垂芬芳。丹丘玉潭谁辈辈，方壶雪谷何堂堂。成宏画院还退舍，绘事独数吴中强。源流分支别南北，台阁定器追晋唐。三百年中抉粉本，前有白石后白阳。天池泼墨翻海水，尚书摇笔凌文昌。群公衮衮那仆数，残缣涴楮非寻常。或经补缀笺素旧，间遗姓氏审谛详。漫说寒具惊点污，细认缝印窥收藏。仅披卷册历千百，更有苞裹满石仓。勤搜牢记穷曛旭，天风飞雪催归装。一往决眦渐探顶，胡为缩脚嗟望洋。江湖豪翰元有数，几见什袭千明珰。吾兄矜贵手未触，有子修饰重装潢。天机之精天帝宝，毋使六丁下取将。稼轩兰长青湖曲，壶公鲸游白云乡。今我一见一太息，西望垄树烟草黄。文采风流不泯没，子孙永保三千霜。"}