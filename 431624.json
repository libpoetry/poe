{"id":"431624","title":"水调歌头二首","dynasty":"近现代","author":"龙榆生","text":"南岳毓灵秀，北斗粲光芒。太阳杲杲东上，长矢射天狼。直看摧枯拉朽，何况跳梁小丑，生灭总寻常。浩气自充塞，热核岂能狂。沾雨露，起废疾，砭膏肓。昨非争取今是，万死愿身当。我有雷锋傻劲，转化立场坚定，换骨有神方。稽首乐皈命，高咏著斯章。壮岁历风险，催我雪盈颠。暮年遭遇何幸，奋起欲无前。矢志竭心所事，肯放寸阴虚度，矻矻理朱弦。沃壤育群卉，争取十分妍。赞元化，扬往烈，赖诗篇。风骚自见传统，常与乐为缘。梦想玲珑透澈，照见兢兢业业，丽日正中天。锡我指针在，霞彩看联翩。"}