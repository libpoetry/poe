{"id":"1121650","title":"丙午新正书怀十首","dynasty":"宋","author":"范成大","text":"不用桃符贴画鸡，身心安处是天倪。行年六十旧历日，汗脚尺三新杖藜。祝我剩周花甲子，谢人深劝玉东西。春风若借筋骸便，先渡南村学灌畦。瘦骨难胜遇节衣，日高催起趁晨炊。病怜楖栗随身惯，老觉屠苏到手迟。一饱但蕲庚癸诺，百年甘守甲辰雌。莫言此外都无事，柳眼梅梢正索诗。煮茗烧香了岁时，静中光景笑中嬉。身閒一日似两日，春浅南枝如北枝。朝镜略无功业到，午窗惟有睡魔知。年来并束床头易，一任平章济叔痴。穷巷閒门本阒然，强将爆竹聒阶前。人情旧雨非今雨，老境增年是减年。口不两匙休足谷，身能几屐莫言钱。扫除一室空诸有，庞老家人总解禅。厉风翻海雪漫天，百计逃寒息万缘。稳作被炉如卧炕，厚裁绵旋胜披毡。尊前现在瞢腾醉，饭后无何烂熳眠。斟酌出门高兴尽，从教閒却剡溪船。俗情如絮已泥沾，因病偷閒意属厌。鹏鴳相安无可笑，熊鱼自古不容兼。灰藏榾柮多时暖，雪压蔓菁满意甜。温饱闭门吾事办，异时书判指如签。炭熟香浓石鼎煨，人言小閤是春台。蕉心翠展一冬在，梅藟粉融连夜开。肃肃九冰妨发育，温温三火护恢台。养生此外无遗说，梨枣元须趁暖栽。经过扫轨但幽栖，巢稳林深寄一枝。栗里归来窗下卧，香山老去病中诗。东风马耳尘劳后，半夜鸡声睡熟时。俯仰平生尽尘迹，恰如腷膊几枰棋。窗明窗暗篆烟馡，珍重晨光与夕晖。东院斋钟披被坐，南城严鼓岸巾归。几人霜滑骑朝马，何处灯残织晓机。懒里若承三昧力，始知忙里事俱非。殊方节物记吾曾，海北天西一瘦藤。乌榄鸡槟尝老酒，酥花芋叶试新灯。瘴云度岭浓如墨，边雪窥窗冷欲冰。閒展两乡图画看，卧游何必减深登。"}