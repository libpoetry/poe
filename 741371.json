{"id":"741371","title":"吴越王庙歌","dynasty":"清","author":"吴泰来","text":"异人初起天目峰，金戈百战挥群龙。罗平妖鸟一朝尽，峨峨王业钱塘宫。纥干山头冻雀死，砀山小民作天子。丹书铁券渡江来，尚父空名真足耻。惜哉不用罗江东，交臂事贼非英雄。子孙相承六十载，落人掌握何匆匆。当年万弩射涛处，铁幢高耸樟亭路。英姿飒爽已千年，至今吴越蒙安堵。吴越江山总寂寥，钱塘宫阙草萧萧。荒碑犹立表忠观，古祠空对浙江潮。潮生潮落悲今古，运去时来何足数。一声白雁下江南，临安又作降王土。"}