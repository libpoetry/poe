{"id":"835471","title":"探芳讯 夏芝岑修饰定王台，每岁人日探梅，必有赋咏。癸未邀集，用草窗调应之","dynasty":"清末民国初","author":"王闿运","text":"探梅信。看乍入新年，东风相趁。喜词人依旧，韶光艳华鬓。几年人日寻芳约，春早佳期近。更多情，逗酒迎香，斗诗催韵。红绽北枝认。似汉月窥檐，湘烟长晕。云麓台前、游屐没苔璺。登临共道遨头好，花与人俱俊。料今年、先占一分春稳。"}