{"id":"1081108","title":"小轩观月呈兴宗叔","dynasty":"宋","author":"陈渊","text":"茅檐手可攀，修竹出檐上。寒蟾漏疏明，碎影罗屏障。情知月色好，达览在虚旷。东家富池台，端坐不能访。山林足寓目，细大初无相。但使人心安，景物自清畅。霜风中夜作，曲沼金翻浪。禽鸟断飞鸣，杉松起酬唱。燎炉宿残火，尚可温新酿。数杯遣沉冥，万虑一时放。谁能外形骸，于世无所仰。晤语一亭间，颓然齐得丧。"}