{"id":"748917","title":"华山西谷 其二","dynasty":"清","author":"魏源","text":"溪山各无言，万去所酣醉。水石各无心，万松为映渍。松云几万重，浸得衣浑翠。身似鱼游空，何待生羽翼。仰视峡中天，古井澜不沸。咳唾不敢轻，谷响殷潮势。步步皆岳魂，息息通仙忾。莹然一寸心，苍苍照天地。诗难状碧空，梦亦浮元气。何人苍龙岭，俯瞷思飘坠。请谢世网尘，和枕秋云睡。仙犬守云扃，毋许渔樵至。"}