{"id":"734582","title":"清凉寺双桧歌","dynasty":"清","author":"田雯","text":"清凉破寺古佛国，中有双桧幽可探。癸酉九月念六日，厌次老子来城南。初出城门霜信冷，沙土数尺堆峰岚。忽闻午钟蒲牢吼，山门赤脚头陀参。维摩庭院十笏地，狮子倒座罗什憨。亭亭二本东西立，西者兑女东震男。秦灰汉垒几千载，铁皮虬干何眈眈。一如巫支锁波底，太阴黑入蛟龙潭。一如晋鄙遭朱亥，右肩偏袒毛毵毵。一则根生丑妇瘿，一则枝缩瓮茧蚕。雷雨垂空磹走，脂泽伏窟豨苓甘。夕春在瓦西风起，铃铎乍响天蔚蓝。须臾淮阴拔赵帜，井陉战士旌旗酣。又如蚩尤排奇阵，鬼兵十万横长锬。下有艾纳大如掌，石床花扫飞钵昙，四溟山人何为者，诗篇曾不一咀含。我今留连不肯去，韦偃莫绘心馋贪。安得移锸山?屋，两手一日摩挲三。乾竺先生视之笑，扪虱且与残僧谈。暮归乌尾讹楼角，寒厅弥勒眠同龛。"}