{"id":"408588","title":"春日偕同人集瀼西杜公祠作先生生日","dynasty":"近现代","author":"刘玉璋","text":"夔之东，瀼之右，岳岳草堂传不朽。千二百年来，骚坛齐俯首。人言公仅诗中豪，无救世功被九有。岂知古今作者贵性情，不尚才华尚忠厚。公之大节况铮铮，匡君救友徵抱负，自宜庙享千秋同韩柳。君不见宋元明来人某某，各逞笺注希功狗。纷纷聚讼相击掊，如堕云雾黑如黝。又不见摹仿家更如朦瞍，一字一句相缠纠。斤斤似兽践其禸，令人读之闷欲呕。男儿生不能自树立，传之千秋后，便当埋头老户牖。诗之不同如人面，效颦何必自增丑。别有龌龊不能辨牝牡，以耳代目如水母。强评月旦作知音，吾恐扪心颜有忸。公诗如大海，海大善藏垢。大者蛟龙出没鲸鲲吼，小者蝼蚓杂蝌蚪。读古人诗不善学，眯目安能知去取。取长去短古所传，譬彼良农辨苗莠。我生抱诗癖，读公诗如与公友。今日诚何日，开筵为公寿。诗王诗史一任四座誇，而我蓬蓬诗兴陡。诗肠如龙酒如雨，龙得时雨神抖搂。左手持杯右持毫，摘公一过公其受。公诗必欲泣真宰，不袭前人旧窠臼。岂知造物忌才胜于人，白头垂老江湖走。诗造极者穷亦极，立锥之地无一亩。茫茫千载此例定，凡十诗人穷八九。我今捉襟见双肘，十年推敲空株守。诗尚未工穷已极，不知穷至何时乃得上追屠龙手。公开此例公有咎，公闻我言应噤口。醉后一语更问公，未知大笔容借否。"}