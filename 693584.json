{"id":"693584","title":"又荅文玉","dynasty":"明","author":"邵宝","text":"君子哉若人，千古此声实。玉如丸复丸，初筮得阳七。苦心中自藏，有房不营蜜。尚友濂溪翁，泛交亦何必。坐我小耶溪，相看眼如漆。根拨幸知花，自谓将食实。高才迥绝尘，名先建安七。清甘入人脾，霜馀啖新蜜。袖然首王廷，天定真可必。礼乐三千言，纵横墨如漆。无才甘退藏，观颐自求实。吾道负苍生，敢拟作者七。月夜照松苓，霜秋割崖蜜。莲房自君投，知味我应必。报君此山泉，无劳问胶漆。"}