{"id":"584906","title":"感兴","dynasty":"明","author":"苏仲","text":"萤火能自照，不过乘幽阴。鹪鹩共翱翔，不过守榆林。操舟泛溪曲，岂知沧海深。蹑足登邱陵，其如泰山岑。初逢辽东豕，大笑长歌吟。及闻井底蛙，乃识么么心。茫茫天宇阔，何者非胸襟。偶然集丝粟，未足誇蹄涔。桔槔逢大旱，能如沛甘霖。章亥步九垓，不□尺与寻。列仙赏珠树，岂但桃花浔。周公与仲尼，耿耿千载钦。仲尼不自圣，周公不自任。后世大树翁，仰止飞丹忱。寄语怀古人，有酒长自斟。"}