{"id":"698356","title":"鸳鸯栗","dynasty":"明","author":"凌义渠","text":"连房迸裂气方凄，具体雄雌翼未齐。初发骤疑霜入罅，群游错忆月随溪。啾啾一壳啼相向，宛宛双头梦乍低。信是行成七十二，总然折队不单栖。不趁游龟叶底莲，覆窠颗颗寄层颠。剖开如怯初分项，煨熟宜呼小比肩。那忌鸟窥来上下，祗愁虫蛀隔中边。长安儿戏乘秋赌，探得双枚亦偶然。"}