{"id":"1104464","title":"忆人人/鹊桥仙","dynasty":"宋","author":"无名氏","text":"密传春信。微妆晓景，淡伫香苞欲绽。临风虽未吐芳心，奈暗露、盈盈粉面。何人月下，一声长笛，即是飞英凌乱。凭阑无惜赏芳姿，更莫待、倾筐已满。前村深雪，难寻幽艳，无奈清香漏绽。烟梢霜萼出墙时，似暗妒、寿阳妆面。幽香浮动，无缘攀赏，但只心劳魂乱。不辞他日醉琼姿，又只恐、阴成子满。"}