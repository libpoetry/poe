{"id":"699053","title":"送丁亨文进士司理召陵","dynasty":"明","author":"徐熥","text":"新将词赋献承明，万里分符佐楚荆。道上竹深妃子庙，郡中花暗白公城。山连五岭重重翠，水接三湘曲曲清。此去王程君莫缓，几多人吏待持平。洞庭湖上片帆轻，万顷微茫接太清。楚甸峰峦天际杳，巫山云雨梦中生。霜侵远渚鲟千尺，月照寒芦雁一声。白露渐零衣渐冷，遥知宋玉不胜情。"}