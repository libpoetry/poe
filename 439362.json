{"id":"439362","title":"紫牡丹","dynasty":"金","author":"元好问","text":"金粉轻黏蝶翅匀，丹砂浓抹鹤翎新。尽饶姚魏知名早，未放徐黄下笔亲。映日定应珠有泪，凌波长恐袜生尘。如何借得司花手，偏与人间作好春。天上真妃玉镜台，醉中遗下紫霞杯。已从香国偏薰染，更怕花神巧剪裁。微度麝熏时约略，惊移鸾影却低回。洗妆正要春风句，寄谢诗人莫浪来。"}