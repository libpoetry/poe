{"id":"814119","title":"夜游宫  秋怀四首","dynasty":"清","author":"陈维崧","text":"耿耿秋情欲动。早喷入、霜桥笛孔。快倚西风作三弄。短狐悲，瘦猿愁，啼破冢。碧落银盘冻。照不了、秦关楚陇。无数蛩吟古砖缝。料今宵，靠屏风，无好梦。秋气横排万马。尽屯在、长城墙下。每到三更素商泻。湿龙楼，晕鸳机，迷爵瓦。谁复怜卿者。酒醒后、槌床悲诧。使气筵前舞甘蔗。我思兮，古之人，桓子野。箭与饥鸱竞快。侧秋脑、角鹰愁态。骏马妖姬秣燕代。笑吴儿，困雕虫，矜细欬。龌龊谁能耐。总一笑、浮云睚眦。独去为佣学无赖。圯桥边，有猿公，期我在。一派明云荐爽。秋不住、碧空中响。如此江山徒莽苍。伯符耶，寄奴耶，嗟已往。十载羞厮养。孤负煞、长头大颡。思与骑奴游上党。趁秋晴，蹠莲花，西岳掌。"}