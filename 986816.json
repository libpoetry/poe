{"id":"986816","title":"海棠秋","dynasty":"宋","author":"顾禧","text":"春风荡漾花如织，排摈深岩天地窄。桃李芳菲斗艳阳，嫣痕尽染胭脂色。含丹欲吐娇不胜，獭髓遥分点琼额。杨妃睡足口无语，嫁作游丝怨风雨。花神泣罢还欲诉，不愿柔枝荐繁市。愿得常亲君子傍，秋深静绾紫绡妆。孤桐独立擎素月，芙蕖零落无辉光。瑶枝重整临秋水，蓼蒲历历羞无香。赏心况有双凫仙，琴声夜夜醉婵娟。碧霞觞泛海棠醉，曲栏丽影何蹁跹。君不见南朝百里花无数，郁郁纷纷吐烟雾。载岁无人禁采樵，丹干琼姿尽摧仆。兰蕙当门动见锄，草间惟叹璇霓卧。兹花胜植瀛蕊苑，一承顾盼犹未晚。冉冉临窗如有心，嬛舞清歌乐事远。蔓露凝霜色倍妍，夔州何独无诗篇。兹花有诗便不朽，吁嗟托根良不偶。"}