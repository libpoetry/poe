{"id":"156521","title":"送汤麟之秀才往汉东从徐省元教授学诗","dynasty":"宋代","author":"巩丰","text":"士游乡校间，如舟试津浦。所见小溪山，未见大岛屿。一旦远游学，如舟涉江湖。所见寝以广，变怪惊龙鱼。人生本自有丘壑，陋巷栖迟穷亦乐。何必三江暨五湖，始助胸中疆界拓。我言随寓耳目移，马迁所以游会稽。向令俯偻但京国，未必大放雄深词。君今濯秀双溪水，下语不凡真何喜。若使循为举子文。定自棘门儿戏耳。古为妙技如屠龙。不疗饥馁徒为工。不如高科取富贵。如一枣叶持鍼锋。挟册将游随子国，亲贤况是诸侯客。曾将好手冠南宫，行当阔步趋文石。奋飞欲往气莫降，蒹葭莽莽天雨霜。扬澜左蠡吞九泽，大孤小孤插长江。请停诗笔莫容易，大义联翩且周礼。路途千里负笈人，并以经涂相指似。"}