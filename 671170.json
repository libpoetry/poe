{"id":"671170","title":"寄赠唐宜之兼呈知非道人","dynasty":"明","author":"魏学洢","text":"茫茫廿年馀，一往图自快。今来始回首，逢人尽堪拜。拜罢还致辞，不知双泪滋。谁能药石我，没齿长相思。病夫寻扁鹊，片语容自绐。愿子垂谛听，一一陈其私。我病胆力薄，我病眼力卑。我病骨力脆，我病愿力雌。愿力苟不深，扁鹊无可为。明知还故纵，悠忽不自持。惰窳苟如此，堕落安足疑。感子惠我言，忽惊千钧锤。临风还再拜，千里如见之。"}