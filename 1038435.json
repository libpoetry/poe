{"id":"1038435","title":"岁暮值雪山斋焚香独坐命童取雪烹茗因思柳絮随风起之句遂取谢道蕴传读之见其神情散朗故有林下风气益发幽兴乃为诗兼简居士公济彼上人冲晦","dynasty":"宋","author":"释契嵩","text":"檐外惊风幽鸟归，窗间独坐事还稀。初看历日新年近，喜见山林骤雪飞。但忆故人能有咏，宁怀久客此无衣。鲍昭汤老能乘兴，城郭何如大翠微。"}