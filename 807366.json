{"id":"807366","title":"汉宫春  春夜听盲女弹琵琶词","dynasty":"清","author":"陈维崧","text":"满院梅风，搅一钩纤月，糁上帘须。檀槽有人慢撚，盘泻珍珠。鼕鼕画鼓，似开元、妙手花奴。奇哉技，飞扬感激，胜于读史迁书。太息东篱实甫，有无穷块垒，墨染烟驱。一声通仙铁笛，碧海云孤。青衫湿透，问伊怜、旁有人无。还相调，轻云蔽月，今宵渺渺愁余。"}