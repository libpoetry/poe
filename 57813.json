{"id":"57813","title":"题蔡挥使所藏林良双鹊","dynasty":"明代","author":"程敏政","text":"老木长梢半空起，影落君家素屏里。枝间双鹊不飞去，似向高堂报君喜。凉风晓入庭户清，主人坐对宛有情。眼前岂独惜珍羽，耳畔忽疑闻好声。亦有娟娟白头鸟，相顾裴苾若相保。广东画史深可人，生态无穷意难了。主人堂堂真壮夫，喜受文士相追呼。征蛮不带岭南物，衣衾之外惟此图。堂下有儿堂上母，客至矜图饮醇酒。呀然一笑共平生，崔白边鸾竟何有。鹊兮鹊兮不可求，愿君身共张梁州。不须椎石取金印，看尔生封忠孝侯。"}