{"id":"673647","title":"送杨维新归四明省亲","dynasty":"明","author":"李廷美","text":"我昔隐居白云边，耳闻学士杨大年。比来偶尔识丰采，岿然如睹蓬壶仙。云霄籍籍纷簪组，学士才华独奇古。史笔浑雄司马迁，词源浩瀚唐韩愈。十年坐对玉堂春，九重眷顾应殊伦。大羹未试调和手，陈情暂乞归宁亲。都城八月秋风早，浮云捲尽天如扫。拜宠初辞五凤楼，香车便出长安道。大通桥头流水香，槐阴细细槐花黄。临岐酌酒一为别，兴发不辞归路长。画船锦䌫波千顷，客散风恬醉初醒。两岸斜阳万里情，半江斜日孤帆影。行行遥指浙东城，天际逶迤不断青。苏台月色吟边见，鄞水潮声梦里听。倚门慈母头如雪，宫锦新衣懒不着。元炜登堂夙愿偿，曾参调膳离忧歇。故山依旧故人疏，吊古登高思有馀。重门日暖高轩屦，曲巷频回长者车。一时游乐未知极，转头便见梅花白。海味虽甘久佳人，文星长照东归客。吾皇图治初励精，瓦缶毁弃黄钟鸣。先生欲副苍生望，移孝为忠是别情。"}