{"id":"511707","title":"拟愁阳春赋","dynasty":"明","author":"童轩","text":"东风来归，见碧草之萋迷。渺风光兮千里，荡春情兮愁予，飘扬兮游丝。鲜新兮芳枝。何燕莺之差池。睍睆以相逐兮似亦媚此晴晖。汉之曲兮湘之南。佩兰茝兮采蘅蘼。水粼粼以东注，日皛皛而西驰。繄盛年之难再，乃一感于佳期。望夫君兮天一涯。川无梁兮陆无车。心摇摇兮欲醉，首矫矫兮重回。我思君兮君不知。年衰飒兮路岖崎。目飞花兮如送，拾芳草兮若遗。阳春兮予不知。其为欢乐兮为伤悲。安得生彼双翼而奋飞兮，凌风远堕于君怀。"}