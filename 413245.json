{"id":"413245","title":"武夷仙馆岩山志云亦名学堂岩又称仙学堂作诗议之","dynasty":"近现代","author":"施蛰存","text":"大宋丞相李伯纪，游仙馆岩发高议。谁言孤陋解成仙，仙人亦有弦歌地。吾闻此语心不夷，惘然欲隳临渊志。少时日日拟雕虫，朴散神亡始成器。门前范叔老饥寒，江表袁生益蕉萃。正须反道辞风尘，嚼蕊餐霞杜人事。去逐洪崖御八荒，陟降云宵任遨戏。谁知犹不废诗书，一卷仍为形影累。寻思此事必不然，岂有神仙自穿鼻。忘情太上为无为，圣犹可绝智亦弃。阆苑何尝有学堂，孰肯咿唔徒乱意。层城遥起白云间，有几可凭床可睡。笙鹤来时柏子馨，苍虬去后苔钱翠。仙人行馆寻常有，却被庸人妄标识。馆字何须训学堂，从此玉皇有洙泗。秀才不解蓬瀛事，比物狂言丑其类。劝君莫信丞相言，丞相亦从秀才致。"}