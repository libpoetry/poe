{"id":"1028146","title":"送苏寿甫少卿赴潼川漕","dynasty":"宋","author":"楼钥","text":"老坡送江直入海，君今归寻江之源。外台去乡苦不远，为持使节临潼川。君家家世四海闻，单于一问惊胡尘。归来便合上清禁，胡为日念横峨岷。贤哉群从传家风，夕郎名节世所宗。诸卿亦复载清德，况君又似尚书公。寿皇念旧久更深，圣明亲擢传玉音。君归宁能及黔突，定应召驲来追寻。清献入蜀携一龟，君今数鹤同载归。他时未免蕙帐怨，人在西清鹤自飞。"}