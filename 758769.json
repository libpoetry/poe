{"id":"758769","title":"金缕曲 壬戌二月十九日，题碧梧姊癸丑岁画梅","dynasty":"清","author":"谈印梅","text":"重检东风笔。记当年、晴窗呵冻，木香书室。三载羁人罗浮梦，谁问南枝消息。但泪眼、酸心频拭。悔把江城三弄引，竟匆匆、吹入阳关笛。回首处，今非昔。故园又近黄梅节。料愁多、画盆慵理，粉痕狼籍。客舍脆圆还荐酒，却忆晓寒妆额。怕憔悴、旧时颜色。若向孤山还放艇，念天涯、展卷遥相忆。思折取，寄离别。"}