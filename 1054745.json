{"id":"1054745","title":"答仲时高轩小酌之什","dynasty":"宋","author":"黄裳","text":"韩公浩浩乐文字，乃笑红裙醉豪子。张侯切切务高洁，亦鄙双鬟献回雪。东野先生穷且愁，蚯蚓窍中煎百忧。北舍主人贫亦欢，典衣取酒更未阑。悲愁伤气岂足尚，拣择害道非所安。空色皆无适相遇，衮衮百年谁自苦。太平功业时可为，万丈虹蜺不须吐。一源湛湛吾忘情，四人毁誉浮沤生。"}