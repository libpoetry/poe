{"id":"1118040","title":"东轩花时将过感怀二首","dynasty":"宋","author":"陆游","text":"小轩风月得婆娑，尽付流年与啸歌。细数一春今过半，正令百岁亦无多。还家常恐难全璧，阅世深疑已烂柯。只欲闭门支倦枕，晚风无奈落花何。社雨晴时燕子飞，园林何许觅芳菲。江山良是人谁在，天地无私春又归。残史有期成汗简，修门即日挂朝衣。人生念念皆堪悔，敢效渊明叹昨非。"}