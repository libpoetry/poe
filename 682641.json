{"id":"682641","title":"诞日和韵","dynasty":"明","author":"区元晋","text":"青云片片点台矶，照眼晴光东复西。菊对南山随意适，诗成东野合头低。清秋眉宇如公几，古调珠玑重我携。何许梅花期不尽，春来更动小溪藜。蓠落罅边一瓦尊，每储沆瀣当醪吞。客来珠履真惭主，筵聚神仙莫问村。棋局千年论变态，诗涛三峡羡掀翻。不妨再订罗浮约，采采灵芝岁共餐。"}