{"id":"1122062","title":"哭潘义荣二首","dynasty":"宋","author":"郑刚中","text":"沈约楼前落叶黄，朝来玉折报潘郎。一区每叹如悬磬，三版俄惊戒若堂。泉石半生闲日月，丝纶馀事入文章。但应祗有凋零恨，雁尽云空不见行。少年联辔入京华，阔步超群便起家。亲览声名高汉殿，忧时踪迹仅长沙。藏刀所在留馀刃，怀璧终身不见瑕。老眼看公春梦散，不胜哀涕落天涯。"}