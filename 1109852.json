{"id":"1109852","title":"田园四时 冬","dynasty":"宋","author":"华镇","text":"田家岁事霜飞后，五种收成十分有。征输早了吏不来，柴荆昼掩閒鸡狗。儿童饱暖欢呼走，堂上樽罍湛春酒。力耕岁晚足馀欢，五陵裘马真游手。朔风吹水成冰坚，风壮冰坚白于练。霰雪还随密雨来，转眼纷纷满沟垾。陈根冻烂还为土，土落田中肥一半。霜镰去手即须耕，敢望东风待冰泮。粉蜡梅梢妆蓓蕾，雪晴乌鹊声零碎。兰堂昼暖浴蚕天，百果流芳喷寒水。春事望春须准拟，临风不惜呵纤指。寒日频添绣线长，百五光阴已无几。"}