{"id":"770101","title":"解连环•楚行白筠心书赠楚词一箑，复作高唐好梦图，因柬谢","dynasty":"清","author":"董以宁","text":"澧兰沅芷。是文郎当日，旧游之处。生平说、屈宋衙官，拟重去襄川，将他部署。翻怪香山，却贬技、填词赠与。想落笔高吟，多应说向，君家老妪。亲写双钩小柱。苦绝少红鹅，凭君携去。况画将、一梦高唐，把纨扇招风，更添佳绪。但到阳台，倘误惹、香云艳雨。凭君莫寄招魂赋，梦中叨絮。"}