{"id":"1126539","title":"绝句五首","dynasty":"宋","author":"梅尧臣","text":"风过巳午未肯止，酒病婴我心无憀。船头拍翅野鸭浴，水上摆子狞鱼跳。岸边稚子戏把钓，蚯蚓作饵青条长。上去下来船不定，自飞自语燕争忙。夜欲三更饥鼠斗，灯残一点小星红。村边坎坎赛神鼓，船底怦怦驾浪风。葑田青仄博弈局，岛树墨榅烟雨图。已去扬州百馀里，回头还隔几重湖。虾蟆嚎沫为科斗，蜾裸衔虫化细腰。蠹穴荒陂有多少，乾风湿雨各飞跳。"}