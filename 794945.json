{"id":"794945","title":"高阳台 题湖山寻梦图，四叠前韵","dynasty":"清","author":"屈蕙纕","text":"浣月亭空，樵云阁倚，几回共泛吟船。岸柳垂青，分明张绪当年。琴樽泥醉流连处，悄寻思、梦影堪怜。似南花，蕉鹿成阴，栩蝶成烟。水光山色还依旧，只鬓丝禅榻，老去樊川。画里相寻，乡心夜夜湖边。天涯重话联床雨，莫羡它、沙上鸥眠。认巾峰，塔外斜阳，林外鸣鹃。"}