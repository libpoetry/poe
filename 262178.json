{"id":"262178","title":"绛都春·禅天妙谛","dynasty":"现代","author":"吕碧城","text":"禅天妙谛，证大道涅槃，薪传谁继。世外避秦，那有惊心咸阳燧。飙轮怒碾丹砂地，弄千丈红尘春翳。倦飞孤鹜，几番错认，赤城霞起。凝睇，镌冰斫雪，指隔浦、迤逦瑶峰曾寄。火浣五铢，姑射仙人翔游袂，流金铄石都无忌。算世态，炎凉游戏。任教烧蜡成灰，早乾艳泪。"}