{"id":"495024","title":"寿丰城王逸轩七十一歌","dynasty":"明","author":"湛若水","text":"王翁自昔河上逸，闭门闹市长不出。观棋世上似玉质，输嬴局面谁得失。壶里乾坤才七日，世间甲子逾七十。已闻宣圣不逾矩，篯铿之十始得一。不然亦授王野术，面如丹砂眼如漆。步履乘风如老列，硬饼大肉真刀截。阳生腊后启寿筵，二阳三阳生相续。长庚天姥来献箓，满堂贺者皆仙客。麻姑不尽之天泉，金华老仙之玉液，主宾皆醉翁眼碧。瑶池之宴宴曾孙，王母不来来月窟。膝边更笑戏双雏，高低左右年六七。二雏会看生重孙，岁岁与翁开寿域。"}