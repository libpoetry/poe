{"id":"91789","title":"代钱塘宰莫子章贺皇太子生辰","dynasty":"宋代","author":"杨万里","text":"寒外乾坤净，霜前殿阁新。如何震一索，顿有月重轮？甲观堂初画，青宫榜更银。三天同日晓，一气八荒春。东序翻周学，南阳摘汉亲。承祧英类祖，问寝孝通神。帝子临京邑，藩寮著野人。天将重九节，瑞应诞弥辰。更菊双为寿，山河总效珍。前星环紫极，长照漆园椿。"}