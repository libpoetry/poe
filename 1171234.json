{"id":"1171234","title":"拟意","dynasty":"唐","author":"李商隐","text":"怅望逢张女，迟回送阿侯。空看小垂手，忍问大刀头。妙选茱萸帐，平居翡翠楼。云屏不取暖，月扇未遮羞。上掌真何有，倾城岂自由。楚妃交荐枕，汉后共藏䦰。夫向羊车觅，男从凤穴求。书成祓禊帖，唱杀畔牢愁。夜杵鸣江练，春刀解若榴。象床穿幰网，犀帖钉窗油。仁寿遗明镜，陈仓拂綵毬。真防舞如意，佯盖卧箜篌。濯锦桃花水，溅裙杜若洲。鱼儿悬宝剑，燕子合金瓯。银箭催摇落，华筵惨去留。几时销薄怒，从此抱离忧。帆落啼猿峡，樽开画鹢舟。急弦肠对断，剪蜡泪争流。璧马谁能带，金虫不复收。银河扑醉眼，珠串咽歌喉。去梦随川后，来风贮石邮。兰丛衔露重，榆荚点星稠。解佩无遗迹，凌波有旧游。曾来十九首，私谶咏牵牛。"}