{"id":"512476","title":"与韩克瞻苏安道守岁","dynasty":"明","author":"沈周","text":"杪岁乐合并，留恋甫及除。不可负奇遇，请勿歌归与。天地一逆旅，所在皆吾庐。各念年岁改，忽忽不我储。相守戒毋寐，彻夜亦须臾。四序流且既，其程惟仅馀。丑鸡苦无情，督曙声喔如。隔邻促沽酒，一一围地垆。传杯相彼此，巡次不可虚。林静风灭响，雨迹良渐疏。俯仰百年内，几人今夕俱。人情与节物，揽笔吾当书。"}