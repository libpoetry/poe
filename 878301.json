{"id":"878301","title":"龙隐洞","dynasty":"宋","author":"刘克庄","text":"先贤评桂山，推尔居第一。豁然碧瑶户，夹以苍玉壁。中有无底渊，黑浪常荡潏。谅当剖判初，倍费造化力。雷嗔斧山开，龙怒裂石出。至今绝顶上，千丈留尾脊。宁论儿女子，壮夫股为慄。我来欲题名，腕弱墨不食。摩挲狄李碑，文字尚简质。今人未知贵，后代始宝惜。洑流工骇舟，久游觉萧瑟。岩屋宽如家，回棹聊愒息。"}