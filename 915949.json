{"id":"915949","title":"题曾无疑云巢","dynasty":"宋","author":"杨万里","text":"兰芷溪头子曾子，日饭兰花饮溪水。犹嫌尘土涴荷衣，移家龙山西复西。清晨芒屦上山觜，瞥见寸云石边起。急追捉得絮一毬，襟包袖裹不放休。须臾奔腾触怀出，散满晴空那可收。云师却与曾子戏，展为大幕褰为帔。独携曾子登云巢，其上无天下无地。忽闻阿香笑一呼，曾子惊顾巢亦无。归来作巢学云样，夜夜云来宿巢上。"}