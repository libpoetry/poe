{"id":"939157","title":"和胡应祥游石井韵","dynasty":"宋","author":"陈文蔚","text":"世间潢潦水，可叹无根源。盈满涸可待，骤雨空翻盆。鹅峰此邦镇，秀润草木繁。泄为石井泉，永与天地存。平湖十顷开，风漪绿荷翻。意共一脉落，高下相吐吞。清游二三丈，归途月黄昏。咫尺阻同集，笑我真惮烦。相期一朝去，雷电当飞奔。鞭龙起为雨，微功不须论。"}