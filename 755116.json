{"id":"755116","title":"题读书秋树根图","dynasty":"清","author":"周之瑛","text":"微霜下木末，丹黄变庭绿。翻风飒高寒，清籁散岩壑。中有幽居人，旷焉绝尘俗。把卷坐林根，忘形静耽读。兀兀千古心，烂烂双电目。道妙一以探，神理早涵蓄。茂先三十车，金楼八万轴。秘之生蠹鱼，曷若贮诸腹。用舍得自然，纵横洵是乐。先生黄门裔，书仓有旧筑。车箭与南金，世誉仍相属。稽古继前荣，好学真为福。"}