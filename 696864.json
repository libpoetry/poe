{"id":"696864","title":"渡江舟次寄送桢伯致仕还里中","dynasty":"明","author":"姚光虞","text":"楚江归客片帆悬，万里秋风兴浩然。岂谓扬雄疲执戟，已知苏晋欲逃禅。罗浮林壑双藜杖，珠海烟云一钓船。但使幽栖能避俗，何须三顷鉴湖田。有客抽簪去不还，清秋归卧大崙山。白云直欲寻真隐，青琐无心恋旧班。岁月催人双鬓短，乾坤任我一身閒。何时杖策朱明洞，四百峰峦尔共攀。"}