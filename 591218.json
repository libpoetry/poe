{"id":"591218","title":"夏太常画竹引为冯用唯赋","dynasty":"明","author":"欧大任","text":"冯郎慕竹世希有，桑梓园中攀玩久。云是先人旧所题，手泽犹存言不朽。今晨访我芙蓉溪，玉轴青绫手自携。开图忽见夏卿画，挂向堂中色惨悽。吁嗟此幅不易得，败素残缣俱可惜。蜩蝮蛇蚹古所难，坡陀沙屿今虚忆。雾干霏霏洒不乾，风梢瑟瑟暗生寒。鹧鸪啼处雨声急，帝子愁时春日残。修篁密筱阴翠满，咫尺由来千里远。西风何处洞庭秋，白云回首潇湘晚。君不见文洋州，筼筜谷中谁可俦。渭滨千亩有馀地，彭城一派无奔流。又不见萧协律，幽姿远思谁能匹。天竺寺前烟杳冥，湘妃庙口云沾湿。萧郎华彩已彫零，文守丹青漫有名。黄筌赵頫不可作，千载坛场惟夏卿。冯郎对此山轩下，琼玖琅玕宁论价。玉树应留彩凤栖，沧溟会见神龙化。君家世德重当时，卫武风流淇澳诗。青霄更拂三花树，湛露同沾万岁枝。"}