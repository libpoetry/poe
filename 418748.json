{"id":"418748","title":"西河","dynasty":"近现代","author":"顾随","text":"愁未已。思君自是憔悴。飘然入我梦魂中，泪痕似洗。向人欲语不成声，迷离君又行矣。遗劄在，仍道是。人生难得如意。登天拟问碧翁翁，奈天又醉。世间甚处可埋愁，行看身葬江水。醒来汗下竟遍体。尚心疑、真也还伪。忽地披衣惊起。正重衾不暖，炉灰渐冷。夜雪沈沈敲窗纸。"}