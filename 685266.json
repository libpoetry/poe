{"id":"685266","title":"春日怀金陵旧游六首 神乐观","dynasty":"明","author":"王懋明","text":"仙观青门外，尝从金马过。桃花霞际吐，黄鸟日边歌。晚酌醒池水，春衣暖径莎。自闻清乐后，长使梦云和。长干风景地，台上每淹留。云树空濛色，烟江缥缈流。席前芳草暮，钟外雨花收。梦寐城南路，何年寻旧游。去年修禊日，曾往莫愁湖。心醉欢娱地，春随歌咏徒。风花香不断，烟柳弱难扶。一别无由到，空悲岁月徂。禅宫雄帝里，传是报恩开。慧鸟闻钟聚，香霞望树来。塔中观世界，画里识轮回。远别维摩室，尘心未尽灰。匹马依丛薄，曾因访化城。松深藏梵响，谷杳蕴秋声。画壁巢禽污，萝扉倚树成。老僧招引处，犹记说无生。王孙开邸第，窈窕远人寰。花树春连夏，楼台水杂山。举觞空翠里，上马月明间。胜赏牵情性，时令忆往还。"}