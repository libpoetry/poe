{"id":"1126253","title":"隆兴天子七月十三日亲享太庙先期风雨弥日及夕拔木震海窗户俱动转五更即止乃行礼时也喜而成三章","dynasty":"宋","author":"曹勋","text":"万骑如云下太清，至尊亲享在天灵。才闻初献风雷息，皎皎凉蟾数点星。一夕秋风势震雷，颓山拔木屋倾攲。锡春大厦犹惊畏，蓬荜茅庐亦可知。雨脚如麻入夜深，飘风从雨拔山林。守灯危坐不敢息，惟有皇天知此心。"}