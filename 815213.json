{"id":"815213","title":"无聊自叙五首","dynasty":"清","author":"洪繻","text":"少年负意气，溺志在诗文。唾手功名场，谓可张吾军。长途虽跌踬，怀抱犹凌云。谁知时世变，四海生楚氛。波涛鲸鲵声，风异不可闻！兵燹满寰区，世欲诗书焚。痛愤摧五内，尘思空纷纷。登高望长安，远海挂斜曛。弱冠窥时事，治乱入胸中。夷狄侮京华，今古不相同。临文怀杞忧，鸣声等秋虫。负质诚毫末，商音凌太空。乾坤有霜雪，极塞来宾鸿。零零白露下，草木迎西风。哀哉我生初，时异兼途穷。徘徊风尘际，繻帛误终童！壮岁多感愤，果然遭变迁。苍狼嗥我后，白虎啸我前。出门视天地，日月更黄玄。我生怅已矣，世途何望焉！抱有殷、周器，饿与沟壑填。薇蕨甘如饴，夫岂饮盗泉！韬晦陆沈间，蛰龙思九渊。壮心时一露，牖下铭燕然。行年忽四十，误矣此半生。青春去如电，皓有何所营！朔风吹南雪，萧萧边马声。闻之心悽恻，大海当门横。出门无高会，日月长西倾。托身栖远岛，室有巨鲸鸣。愧无伐蛟手，宝剑空铿铿！摧颓惟长卧，白日过前楹。四十复四十，百年亦可知。落叶辞故柯，坠地无返时。光阴不我驻，前路复何期！经纶一无绪，两鬓且丝丝。窃怪阮嗣宗，途穷哭何之！世途今复局，望晋羡坦夷。今日两眼泪，见骨无已而。安得桃源游，冥然随黄、羲！"}