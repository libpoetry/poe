{"id":"1111882","title":"和洪司令九日观阅","dynasty":"宋","author":"吴泳","text":"猎猎西风九月寒，元戎缓带抚斋坛。士腰弓箭翻云去，人拥旌旄夹道看。振旅阵酣金柝静，从军诗落玉蜍乾。南山不谓无嘉节，深惜诸贤玩燕安。剑花弓月几秋寒，宿将凋零更不坛。师众弗于先事戒，蒐田祇作具文看。戍还黎雅魂方定，箭洗褒斜血未乾。为报道傍泥饮者，尹来遗汝百年安。"}