{"id":"1143852","title":"读子游近诗复次前韵二首","dynasty":"宋末元初","author":"方回","text":"江湖流辈互相高，刻楮抟沙漫自劳。孰肯剖肠湔垢滓，始能落笔近风骚。通疏障碍河东注，剔抉幽微鬼夜号。汉魏以来数人耳，曲须和寡始为遭。射至于侯又中侯，盍求诸己勿人求。欲升海底珊瑚树，不藉沙边舴艋舟。急要瑳磨删俚语，可容藻鉴徇常流。端能过我论兹事，一听盆缫轧轧抽。"}