{"id":"740221","title":"左一青仲孚姚姬传见过夜话用欧阳永叔与梅圣俞会饮诗韵","dynasty":"清","author":"马濂","text":"荒径扶疏夏木长，闭门寂寞思清谈。剥啄忽闻故人至，一室斗大容二三。篝镫促席无宾主，不觉夜雨飘廉纤。忆昨分张滞京国，尺书千里开云缄。笑我征人尘土堁，岂如高咏云霞酣。于今会合在乡县，豪俊况复数子兼。一青掉舌肆奇伟，谈天上欲穷钩钤。姬传嗜古不尼古，菁英榛莽从夷芟。仲孚深沈守元默，往往雄辩当之惭。惟余因循不树立，十年潦倒空青衫。诸君铿锵廊庙器，和声努力追韶咸。人生有志岂无用，扶摇弹指看图南。"}