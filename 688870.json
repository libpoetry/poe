{"id":"688870","title":"陈秋涛宗伯招集云淙山院漫赋二首","dynasty":"明","author":"何吾驺","text":"紫气东浮万仞山，后车梦入尚馀閒。捲帘潭影云千岫，绕径泉声玉一湾。客踞亭阴披潋滟，僧窥松外听潺湲。主人阁磴扪萝入，密竹幽花挹笑颜。天表危楼控瀑泉，我来初月照峰巅。披襟陟磴流云处，度曲挥杯咽溜边。石势桥联千尺蝀，象林墟合万家烟。卧龙不出堪高枕，其奈滔滔有巨川。"}