{"id":"314795","title":"满江红·甲戌上巳禊集玄武湖，以孙兴公三日兰亭诗序分韵，纕蘅代拈得浊字","dynasty":"现代","author":"龙榆生","text":"信美湖山，春痕涨、愁生杜若。閒纵艇、夭桃夹岸，迎人灼灼。莫负芳辰拚酩酊，难凭醉眼论清浊。洒新亭、涕泪已无多，边氛恶。南朝事，恍如昨。觞咏地，还同乐。更何人慷慨，赋诗横槊。待扫胡尘清夜起，从教鼍鼓中流作。叙幽情、不数永和年，看经略。"}