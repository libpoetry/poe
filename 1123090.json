{"id":"1123090","title":"岳阳楼杂咏十二绝","dynasty":"宋","author":"胡寅","text":"沅澧澬湘此并行，涨流洄薄又东倾。西南或与天为际，禹贡如何不记名。朱楼深稳可凭栏，万顷波光一目间。不见惊鸿偏凤髻，空馀天鉴写云鬟。黄帝钧天曲未终，至今烟浪舞鱼龙。临风更欲吹长笛，摇荡波心碧玉峰。祖龙游豫亦荒哉，风折云帆促驾回。一怒赭山何所损，依然苍翠似蓬莱。虏马超江又饮湖，湖中今有卧龙无。青蛇袖手将何用，漫说飞仙胆气粗。汨潭桂酒奠三闾，尚想夷犹泛五潴。进退存亡皆有义，怀沙处死是何如。玄德骁雄世所知，蛟龙宁肯在污池。馆于贰室谋何陋，借与全荆意自奇。风烈言言滕子京，岂于荒怪未全明。尼姑狡狯遥相幻，雷电那知有姓名。有时风浪战城西，何啻渔阳万鼓鼙。狎水蚩蚩忘垫溺，谁人能续偃虹堤。大手文章浪得名，佐王功业亦何成。独馀不證元忠事，努力还因宋广平。李杜词源广更深，数篇春涨渺云岑。争如一首修楼记，妙写仁人出处心。范公才具济川舟，翰墨居然第一流。每向遗文窥远意，愿言忧乐继前修。"}