{"id":"696998","title":"欧水部招同张太学刘大理顾司勋夜集徐园迟李临淮不至同用心字二首","dynasty":"明","author":"胡应麟","text":"华馆夜沈沈，追随惬素心。佩环三署合，灯火万家深。白苧翻吴曲，青萍动越吟。征西期不至，愁绝露华侵。名园仍北郭，小径入东林。地忆先皇赐，天回上客吟。当尊荷芰色，满座薜萝心。冉冉长安月，飞光下翠岑。"}