{"id":"682211","title":"送郭汝承都试京兆二首","dynasty":"明","author":"于慎行","text":"离歌此夕动秋声，万里元为蓟北行。碣石曾游燕处士，缁林聊对鲁儒生。毫端五色春能吐，匣底双锋夜自鸣。别后思君惟见月，芙蓉新镜影分明。倾盖论交意气偏，君家才地踵前贤。燕台市骏谁称首，洛浦登舟自是仙。大业应从千古见，时名不必众人怜。西京侍从多枚马，珥笔还期直木天。"}