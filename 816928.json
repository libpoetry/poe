{"id":"816928","title":"喜曾重伯陈伯涛见过用伯涛见赠原韵三首","dynasty":"清","author":"释敬安","text":"茶话日将夕，虚堂闻梵音。道根俱不浅，静理亦何深。贻我郢中曲，劳余尘外吟。谁能一弹指，了悟去来今。是法无高下，谁分大小乘。水云天漠漠，身世日腾腾。白发愁难却，青山归未曾。聊将松顶月，分作佛前灯。幽寂雨华寺，禅宗众所归。云生游客屐，花落讲僧衣。大觉看身妄，玄谈入理微。上方钟磬里，惜别语依依。"}