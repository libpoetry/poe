{"id":"1070322","title":"送林德祖致仕东归","dynasty":"宋","author":"程俱","text":"浩浩声利间，静躁同一区。排肩日中市，有类逐兽趋。中朝尺寸地，众睇咸睢盱。安知大云客，出与飞云俱。翛然弃之去，初不计卷舒。纷纷轩裳士，瞠目口为呿。茫然更叹息，不间贤与愚。乃知杨少尹，未足继两疏。当时老而传，不失仕且居。非同会稽史，苦誓困简书。不比狂季真，索身忧病馀。耆年了无事，方当骋亨衢。投簪逸湖海，沛若纵壑鱼。虽无挥金事，日者谁公如。清风激多士，故是明时须。恨无采诗氏，傥有东归图。"}