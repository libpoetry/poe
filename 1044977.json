{"id":"1044977","title":"俊老行送林次中赴都司","dynasty":"宋","author":"徐积","text":"熙宁察院一开口，谁人胆落御史手。其时面坚黑髭须，力欲回天气冲斗。一从蹭蹬作外官，所居不苟心迹安。刚不可回坚不变，头如霜雪心如丹。所以论者悦而服，所养有义其质端。东西南北二十载，一朝有敕却召还。皂囊封上晓班肃，绣衣步入秋霜寒。义有所徇乞得身，白日降下天上人。黄金龙节青囊印，赤帷熊乘朱斑轮。以其馀才修职分，以其馀力娱精神。望淮楼上对秋色，玉女花前泣晚春。时时共帐过南郭，来就陶潜漉酒巾。与人论事不必合，直无所苟气色真。持此以往无不可，古人所以为正臣。淮南一路事如草，嘉苗恶莠俱分了。中心皎皎如斯乎，外计区区何足道。两宫日月方齐明，群公戮力营太平。公议急须招俊老，清风先已过南京。"}