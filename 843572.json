{"id":"843572","title":"庚寅立春日移居草堂新宅即事成诗二律","dynasty":"清末民国初","author":"方仁渊","text":"婚嫁何曾了向平，数椽聊作菟裘营。儿孙贤否凭谁料，松菊栽培待我成。广厦秋风怜子美，素心旧雨契渊明。莫嫌隙地园林少，容膝初安白发生。蒋径陶篱次第开，春光今日草堂来。先携书剑安吟榻，漫拭瓶樽插野梅。下士不妨随俗隐，高轩多半谪仙才。一尊好遂升平乐，更鼓街头莫浪摧。"}