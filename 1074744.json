{"id":"1074744","title":"次韵黄梦及见寄","dynasty":"宋","author":"周紫芝","text":"长卿未老久倦游，家无斗酒不得州。平生拙甚屋背鸠，羊头可烂身不侯。言辄触讳恐转喉，怒逢醉尉常反眸。庙堂戛击方鸣球，老人行歌聊饭牛。我贫木奴欠千头，夜长昼短怀百忧。岩栖谷汲谁与俦，草木黄落空悲秋。饥鹰小呼即下韝，老顽不受良工锼。长年憔悴拟四愁，浮生无根同舞沤。更以外物为赘疣，黄侯皎皎清且修。怜我南冠如楚囚，落笔衮衮不肯休。人物眼前无此流，合持五线裨冕旒。姓名下覆黄金瓯，万里一秣看骅骝。去年操瑟不见收，闻君欲买吴江舟。明珠白璧惜暗投，千金价重苦未酬。感君尺鲤论绸缪，逝将好我那肯魗。微吟有句亦复搜，敢撼大树看蚍蜉。元龙气高百尺楼，此而未遇彼则不。人虽曰畸天乃侔，会当有驲旌林丘。钓丝未可归沧洲。"}