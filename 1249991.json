{"id":"1249991","title":"题虞幼悦西郊草堂","dynasty":"元末明初","author":"吴克恭","text":"因忆浣花杜陵老，使我不落怀成都。张仪城外雪山立，玉女井边春露濡。邵庵先生家本蜀，悦也草堂宜有圃。圃成奉公以为乐，藉此名世何时无。想公堂前风日腴，野梅官柳一株株。县官来问礼数熟，阁老出游孙子扶。图书琴瑟在左右，游意□澹天为徒。新诗兼见公手迹，读者爱比骊龙珠。公在西郊草堂里，神交自是才情美。江水娱人秋日晖，雅音萧条公老矣。"}