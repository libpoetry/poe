{"id":"835528","title":"满江红 再题潘绍宅先生秋灯夜读图二阕 其一","dynasty":"清末民国初","author":"潘榕","text":"满目疮痍，看遍地、干戈扰扰。一转瞬、卅年薄宦，风尘潦倒。入蜀原知行路险，挂冠恨不归田早。望鉴湖、烽火隔江乡，云天杳。阅历境，知多少。哀乐感，嗟衰老。算般般世味，此生尝饱。离乱情怀何处诉，利名心念都灰了。贳村醪、有酒不成欢，愁难扫。"}