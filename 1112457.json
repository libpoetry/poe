{"id":"1112457","title":"读公羊传四首","dynasty":"宋","author":"张方平","text":"齐桓合兵车，召陵始服楚。忿缘荡舟起，辞为包茅举。勤王岂其诚，继绝聊可与。萌此挟君奸，夷吾合膏斧。晋之公室微，六族相吞螫。赵鞅率邑车，志岂在君侧。封兹祸乱根，留为奸雄迹。吴楚因诛错，不昭宁复辟。季子治内难，牙也王堤诛。缓追逸庆父，二子奚亲疏。探情异无将，归狱兹何辜。减量自孟德，抽戈实公闾。亲亲自祢率，恩礼有等节。虽云王父命，天性何斯绝。奈何彼卫辄，父子相倾夺。此而义可与，人伦固隳灭。"}