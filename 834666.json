{"id":"834666","title":"徵招 八月二十一日同蘋香夜饮，残月当楼，冷云在水，有怀次米、白田","dynasty":"清末民国初","author":"冯煦","text":"寒城清角吹烟起，凉蟾半规残白。瘦影怯凭阑，对沈沈空碧。相思忘不得。待归雁、为传消息。野寺疏钟，江楼横笛，几番游历。望极。暮天西，银河转、冥冥湿云无迹。木叶下微波，更啼螀悽恻。遥知虚幌侧。只人共、素娥岑寂。甚愁里、杀了明镫，又断肠今夕。"}