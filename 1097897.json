{"id":"1097897","title":"明堂庆成颂","dynasty":"宋","author":"徐鹿卿","text":"穆穆圣皇，出震乘乾。二十二载，如日中天。大祀有彝，亲享凡七。严父配天，昉自今日。远稽前载，其在成周。皇皇宗祀，奕奕垂休。近参家法，有若皇祐。一祖二宗，于焉并侑。时维秋季，涓吉中辛。本以忱敬，秩以仪文。皇在原庙，推迹本始。锡庆储祥，仙源演迤。皇入太室，祼献必躬。列圣在天，时降于宗。皇升玉辂，斋庄中御。一尘不惊，六飞如舞。皇登阳馆，币玉交陈。伍位时序，遍于群神。相维辟公，耆俊布列。珩璜锵鸣，笾豆丰洁。乐既具奏，佾舞工歌。八音克谐，两间浃和。秋空无滓，万里一碧。璧月珠星，瑞光浮溢。曶焉低垂，非云非烟。若降若接，郁郁纷纷。肸蚃潜通，受胙饮福。移班紫宸，嵩呼三祝。祭泽下流，肆眚端门。雷雨既作，草木皆春。人曰吾君，兼旬蔬食。孰知陟降，常在帝侧。人曰吾君，精祷天章。孰知明德，日荐馨香。凡皆可为，天不容伪。视此休嘉，岂其力致。一念之善，神人具欢。朝野传夸，中外镇安。流民可绥，夷狄可灭。天且弗违，人谁敢越。前星必耀，年谷必丰。人所同欲，天宁弗从。侔德周成，俪美仁祖。于万斯年，受天之祜。若古有训，明命难谌。虽休勿休，惟单厥心。我将不作，臣窃其义。请诵末章，夙夜祇畏。"}