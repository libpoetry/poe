{"id":"1127505","title":"拟赏花钓鱼诗","dynasty":"宋","author":"彭汝砺","text":"晴云扶日上昭阳，翠辇鸣鞭下建章。化国楼台天半际，瀛洲殿阁水中央。鱼游自并龟龙国，花气浑如薝卜香。拟学华封人作颂，千秋万岁奉君王。琉璃宫殿云深处，锦绣池堂雨过时。鱼跃定名千岁鲤，花开多是万年枝。恩流河汉波澜阔，春在蓬瀛日月迟。三十馀年无此会，今朝会见柏梁诗。孔雀横斜宝扇回，雕龙浮动翠舆来。鱼知迎日争先跃，花会留春独后开。法部方将九成乐，侍臣迭送万年杯。太平恰似唐虞际，臣主从容赋起哉。翠跸雕舆下未央，禁林春色秀天芳。帝居便是蓬莱胜，花气浑如薝卜香。五色灵池鱼拨剌，九苞阿阁凤徊翔。神仙世界光阴别，比着人间一倍长。日暖鱼游百子池，雨馀花折万年枝。微风静觉丝缗远，暖日徐看淑景移。九奏高张洞庭乐，七言遍赋柏梁诗。吁俞不忘几微戒，恰似唐尧虞舜时。甘雨祈祈兆岁丰，君王暇豫与人同。晴阳鱼跃烟涛外，暖日花开锦绣中。更有灵龟千岁绿，仍多陈粟万仓红。便知岂乐歌颁首，不比飞扬赋大风。百子池塘春复还，五云楼阁晓犹寒。蛟龙影上黄金辇，锦绣香浮白玉盘。宿蕊万包开雨露，修鳞五色跃波澜。太平既醉恩无报，白首侵寻畏素餐。槛外幽花暖欲然，池边弱柳困初眠。风晴莺戏长杨日，水净鱼游太液天。玉斝酒深浮湛露，宝炉香聚引长烟。云章光绝无能继，但颂南山亿万年。霁色苍茫杳蔼中，玉舆朝出大明宫。修鳞戏跃神池日，宿蕊争开禁籞风。韶乐大恩流动植，灵台馀泽入鱼虫。龙光所被何其厚，欲报惭无尺寸功。九重殿阁五云中，閒暇君臣燕乐同。芳卉便成金色界，游鳞如在水晶宫。承云乐见太平象，湛露诗成王者风。从幸甘泉能献赋，愧无人可似扬雄。"}