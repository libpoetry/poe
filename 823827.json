{"id":"823827","title":"南浦 春水","dynasty":"清末近现代初","author":"陈方恪","text":"嫩染碧鸥天，傍杨枝、低拂涟漪清浅。应忆乍生时，相逢处、指点画桥芳岸。寒生断泖，依依犹自飞新燕。织段閒愁流不去，渐被晚风吹乱。眉痕照影经年，甚缁尘不浣，总馀泪点。舴艋恐难禁，青溪路、还送冷红千片。湘江解缆，断魂更逐斜阳远。前度池塘清梦渺，谁道寄情都懒。"}