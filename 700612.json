{"id":"700612","title":"师子林十二咏 师子峰","dynasty":"明","author":"高启","text":"风生百兽低，欲吼空山夜。疑是天目岩，飞来此山下。演漾弄晴晖，江山秋敛霏。我吟康乐句，日暮澹忘归。堂前参未退，立到雪深时。一夜山中冷，无人祇自知。夕卧白云合，朝起白云开。惟有心长在，不随云去来。问春何处来，春来在何许？月堕花不言，幽禽自相语。清阴护燕几，中有忘言客。人来问不应，笑指庭前柏。一镜寒光定，微风吹不波。更除荷芰影，放取月明多。圆甃夏生冰，光涵数星冷。窗有定中僧，休牵辘轳绠。翠雨落经床，林鸠午鸣后。笋出恐人来，编篱遮谷口。初看卧波影，应恐雨崇朝。过涧寻师去，端如度石桥。浑沌复轮囷，全无斧凿纹。门临五湖水，坐纳四山云。"}