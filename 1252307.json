{"id":"1252307","title":"美许士谦选壮丁有法二章","dynasty":"元末明初","author":"叶颙","text":"霜台宪郎文且武，曾侍绣衣持玉斧。指挥猛士气如虹，要缚南山白额虎。檄书下县点壮丁，十万农夫胜羽林。不跨黄牛骑白马，腰弓直入秋云深。丧乱以来无定止，民物萧条半为鬼。郡县诛求犹未已，眼观如宜泪如雨。于戏安得老天开太平。尽戮奸贪天下治。乌台宪史天下奇，姓氏久为人所知。风霜面目松柏操，铁石肠肚冰玉肌。群凶肆虐干天诛，潢池弄兵如小儿。中原在处皆反侧，掳攘岂独东南陲。寓兵于农古王制，宪史于此力主之。羽书差兵以万计，顷刻而集敢后期。厉兵秣马在此举，指日要斩蚩尤旗。廓平天宇清海岳，献俘授馘朝丹墀。东州老翁头雪白，拭目愿见承平时。南山有石踞如虎，携归我欲镌公碑。"}