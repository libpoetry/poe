{"id":"491675","title":"美人撚绵线歌","dynasty":"明","author":"刘崧","text":"吴姬坐捲芙蓉裙，玉纤参差挼白云。绮窗日高花气熏，摇光弄影何纷纭。春蚕茧尾雪花白，澼得吴绵爱柔泽。殷勤罥挂珊瑚枝，一挽琼丝落千尺。宝珰下镇悬飞琼，宛转不闻缲络声。春风吹花扑帘入，倦倚象床还叹息。愿因双织紫鸳鸯，与郎被服生辉光。郎心百年终绾结，莫学柔丝中道绝。"}