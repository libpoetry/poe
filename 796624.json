{"id":"796624","title":"多丽 栖香旧阁久成废苑，残岁略加修葺中，扆侄有词题壁，予亦制此","dynasty":"清","author":"顾贞立","text":"笑栖香，从来苑废台荒。忆侯门、繁华何在，分明梦觉黄梁。便经营、乌衣逆旅，只收藏、半榻缥缃。未许容愁，岂能容膝，药阑花榭懒商量。镜奁移、琉璃研侧，睡鸭篆烟旁。正相对、空庭花雨，屏上潇湘。伴今生、笺啼墨泪，血柘心死何妨。纫幽兰、犹堪为佩，裁萱草、可得忧忘。残粉飘梅，新黄染柳，谢家风景旧池塘。槱题处、凄清小阁，照乘夜珠光。人俱羡、长杨赋手，秋水篇章。"}