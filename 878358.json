{"id":"878358","title":"观社行","dynasty":"宋","author":"刘克庄","text":"吾家世南折简呼，有日曷不见子都。牵衣况复幼吾幼，闭户大似愚公愚。鲜妆袨服出空巷，钿车绣毂来塞涂。展乌丝栏拥小玉，设锦步障盛绿珠。尔时病叟亦随喜，携添丁郎便了奴。非惟儿童竞嗤笑，更被傀儡傍揶揄。平生不识琥珀枕，况敢击碎珊瑚株。□言香火埒蒋霍，渐觉风俗侔徽衢。一国若狂孰醉醒，宋玉奚必讥登徒。杀牛欲赛西邻祭，苦狗翻哂东门儒。恍然堕在化人境，又似跳入仙翁壶。麟台学士固穷者，岁晚与妇争裈襦。独馀太乙旧藜杖，夜窗炯炯供清矑。平明践淖行百里，轻快勿假灵寿扶。安石出山不免耳，德公入州破戒无。矧君口素衔清议，纷纷谄子愁斧诛。如齐而观窃未喻，或曰有心击磬乎。君如精金岂易铄，十年风雪惯饕虐。粤人自昔尚巫鬼，鲁俗何曾废傩较。渠能七步追险韵，聊复一吸空罚爵。北风清尘宿泥乾，西日漏光阴云駮。边头刁斗幸小休，棚上鼓笛姑同乐。苦吟久无王官采，尽言深恐朋友数。君豪盛气欲回澜，吾衰袖手观返壑。荔蕉堪荐神送迎，葵枣勿妨农烹剥。刚肠愤发论尤健，枵腹冥搜诗转恶。先持一事试灵君，敢问何年相王朴。"}