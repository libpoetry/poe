{"id":"489754","title":"柳塘轩听雨与谢子兰同赋","dynasty":"明","author":"袁华","text":"忆昔西游时，扬帆楚江船。颠风俄送雨，洪涛怒掀天。飘摇芦渚外，滴沥篷窗边。如马龁枯萁，澎湃惊昼眠。北辕梁宋郊，渡河上幽燕。穷冬雨载道，蹒跚行不前。暝投野店宿，土锉寒无烟。卧听耿不寐，怀乡思悬悬。前年走乱离，穷途屡回邅。一月不见日，谁能补天穿。相对泣妻孥，所忧沟壑捐。间关戎马中，幸获窥田园。窥园剪春韭，桃李东风妍。遥知江湖夜，孤灯嗟十年。有客毗陵来，皂帽霜盈颠。奔逃患难馀，与予同可怜。岂无道里归，饥火方垂涎。主人敬爱客，开尊且留连。幽轩落疏雨，秋水满平川。馀音散高柳，似聆清商弦。剪烛对床话，中心畅忧悁。我还君未回，语极重悽然。周汉终再昌，恩泽沛八埏。梯航四海通，归钓槎头鳊。呼儿带经锄，白鹤溪之壖。异时倘相觅，毋忘听雨篇。"}