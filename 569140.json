{"id":"569140","title":"奇石歌和穆少春宪副","dynasty":"明","author":"王世贞","text":"女娲补天炼不尽，错落五色堆人寰。尧波九载涤磊块，秀出神骨争巉颜。昆山太巧灵壁顽，么么琐屑几案间。不见洞庭高峰一百尺，万古长含太虚碧。谁令壮士掷天外，添汝迟鸿台畔色。萦云欱雾作变态，障日撑空饶定力。穆子振奇者拜之，不肯遽草草磬折。簪笏拖朝绅自言，生平石交唯石君。今复得此石，丈成三人拜。起呼石丈汝总崚，角裂缺吾不嗔爱。汝苍苍貌殊久，何似生人老少成好丑。爱汝冰雪长相守，何似百卉春荣见霜朽。爱汝不笑复不言，何似当面输心背面诟。爱汝不倾复不仄，何似狂飙靡草波立走。石丈不肯答，王子为代之。昔在长庆时，牛家李家大参差。我独称上客，傀俄其间不见疑。王生谓石丈，当时楼护亦如是，却怪平泉汝曹一小弟。今年酒价亦太贵，奈何醒我使我不得醉。穆子戛拊歌乌乌，汝能出声一和无。毋论穆子癖且孤，王生亦有愚公愚。"}