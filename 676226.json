{"id":"676226","title":"光福寺","dynasty":"明","author":"汤珍","text":"登登邓尉山，飞搆见古寺。横割凤冈青，平临锦峰翠。谁移白银阙，置此佳丽地。下负巨神鳌，万古永不坠。草树多攒花，云崖剩题字。旭日射宝塔，珠光荡如碎。迎门有老僧，台客不相避。和南揖就坐，蒲团各分位。香茗无杂供，居能自清异。我弹瓦棋盘，彼弄铁如意。玄言悟三空，心兵欲遐弃。"}