{"id":"813318","title":"戒子诗","dynasty":"清","author":"李长霞","text":"羲和无返辔，昔贤惜分阴。念尔流离子，少小值苦辛。荒废惜往昔，僶俯慎在今。姱修苟不力，老大倏相寻。乾行贵不息，纤条成修林。海气绚蜃采，楼阁生虚空。鲛人不可处，幻灭随天风。实道由践履，力至性乃充。誉广必毁至，名高慎悔从。凤鸟无灵德，文章叹华虫。缅矣西江水，枯辙不获滋。大哉魏王瓠，坚重不可持。行远升自迩，一篑成丕基。黄澒烂明镜，轻尘淄素衣。小善小过言，三复诚可师。大哉魏王瓠，坚重不可持。微矣骊龙珠，光耀世所希。古人执一经，专精乃不移。明两归一照，吹万成咸荑。射鸿慎物迁，亡羊感路歧。"}