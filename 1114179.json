{"id":"1114179","title":"罗畴老所藏李伯时画马图二首 蕃马","dynasty":"宋","author":"李纲","text":"边人牧马如牧羊，群族散置初无伤。妙哉龙眠笔有眼，作此冀北才而臧。素纨盈尺十二匹，骨相毛物皆非常。青骢紫燕五色满，骍骐骝骆骃骊黄。旁行侧睨复回顾，矫首奋鬣嘶风霜。背驰正立尽变态，意气磊落如腾骧。想当盘礴初运思，工与造物争毫芒。此中念虑讵可熟，至言发药诚难忘。从此绝笔不画马，但写妙相依圆光。斯人于今又黄土，斯画可宝宜珍藏。房星之精下天驷，产此骐驎奉天子。龙媒徕自大宛城，汗血生从渥洼水。那知妙手居合淝，笔端能出神俊姿。顾视清高气深稳，志意俶傥精权奇。兰筋秀骨连钱直，细毛萧捎丰颊臆。金鞿络首牵奚官，自中伏波铜马式。一疋驻立一疋行，坐看千载风云生。鸾旗在前属车后，虽有绝足何由呈。"}