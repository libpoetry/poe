{"id":"1128244","title":"客舍写怀呈王八丈侍郎五首","dynasty":"宋","author":"程俱","text":"君门如云汉，可望不可攀。地上挟冰子，肉身无羽翰。岂无国士知，势有不得言。空怀激扬意，归坐自长叹。此意重千金，宁论官九迁。所愧误赏音，赏音从古难。长安穷居客，一日一岁长。况乃夏方半，迢迢良未央。赪虬驾琼车，万里飞炎光。冰崖不可见，仰视峰云翔。蜗蟠两壁间，跂想深夜凉。一暍非死所，念之热中肠。其谁卧清昼，云树罗千章。束发营五斗，飘然落江湖。当时尚痴绝，秣骥初问途。去国十五年，俯仰同朝晡。心随泽中雉，官作竿上鱼。及兹才一迁，名实初未殊。且当百里地，磨研城旦书。一室不可扫，阴晴两非宜。朝蝇污简编，暮蚊入裳衣。尔来三日雨，门有一尺泥。所喜庭户间，新凉洗馀曦。贫贱无造请，闭关良不痴。白云浮东南，下有姑胥台。去家桃始花，歘见温风来。久无万金书，一使羁怀开。倚门有华发，扶床有提孩。虽无冻馁忧，百虑不可排。何当放双桨，黄流入清淮。"}