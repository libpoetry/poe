{"id":"703867","title":"上昭陵","dynasty":"明","author":"韩日缵","text":"葱郁龙蟠地，玄宫枕上游。山河邻障垒，风雨肃松楸。六载遗庥在，千年王气留。今皇敦孝理，悽怆感深秋。召对临轩日，君王练布袍。徽音存穗帐，柏寝閟神皋。五□虞廷慕，三年孺子号。无涯霜露感，对越在诸曹。鹄立严丹陛，斋心望紫霄。如瞻御辇度，似有百灵朝。钟响传虚窈，松飙助泬寥。千秋隆报祀，绀殿郁岧峣。龙池聊徙倚，奉祀亦仙班。山入清秋淡，云栖碧殿閒。千岩落照里，匹马古松间。惆怅当年事，遗弓不可攀。"}