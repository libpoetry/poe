{"id":"682233","title":"题江村秋晚小画四首","dynasty":"明","author":"于慎行","text":"小亭独坐思依依，十里烟波冷钓矶。鸥鸟不知尘梦远，惊回犹自背人飞。万壑萧萧近晚秋，暮天寒雁水悠悠。月明应是多愁思，玉笛霜前自倚楼。一曲长堤没断桥，寒烟斜日远迢迢。閒心无事看秋水，不是钱塘半夜潮。茅屋疏篱映短莎，窗前高树夕阳多。白云不断桥边路，犹许幽人策杖过。"}