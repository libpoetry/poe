{"id":"721368","title":"寄祝张翁源泰亭二首","dynasty":"明末清初","author":"陈恭尹","text":"鸿名宿昔著关中，凫舄今飞到粤东。孝友世传张仲在，文章人羡景阳工。九成乐奏高台月，百里花开昨日风。题柱盛名何以颂，早将霖雨慰宸衷。衰颓久矣绝逢迎，卜得山居却带城。方讶里中惊驷马，岂知门外驻干旌。雄谈入座师资见，玉树临风意气生。多谢文章枉相属，江淹才尽老无成。"}