{"id":"862385","title":"汪功父聘石友","dynasty":"宋","author":"王柏","text":"一片寒姿苍玉质，久作歙江秋水骨。磨瑕砻垢饱风霜，袖手南游来楚国。我曾研破青烟痕，露华半勺拖玄云。文理细密温而淳，伯乐一顾空马群。癯癯好古子汪子，雅有半面如旧情。巧取豪夺俱不敢，聘以厚礼强委禽。吉日良辰新劝驾，绛帐交欢相慰藉。斟酌洙泗闯紫阳，大义发越添声价。紫阳是渠桑梓贤，久矣骖随辑坠编。会心不惜时磨研，至理神授珠瑩圆。我今赠君明堂一柱金书墨，霜毫冠带来蟾窟。楮先生者白而腴，即日相邀来览德。弦歌声里春光半，净几明窗风日暖。四友参前无间断，俛首循循而勉勉。万里一鞭涂甚坦，太极门开初未远。"}