{"id":"1222967","title":"昌上人游京师欲言禅林弊事甫入国门若使之去者昌余里人幼岁留吴东郡遗老及颖秀自异者多处其地以予所识闻若承天了天平恩穹窿林开元茂皆可依止遂各一诗以问讯虎丘永从游尤久闻其谢世末为一章以悼六首 其六","dynasty":"元","author":"袁桷","text":"山人归去意何如，八尺方床自卷舒。侧岸采茶敲石火，隔峰剪竹溜清渠。碧潭印月菱花镜，白雁横空贝叶书。后日相寻定何处？不于吴下即康庐。"}