{"id":"171613","title":"念奴娇·馀霞飞绮","dynasty":"宋代","author":"陈三聘","text":"馀霞飞绮，望长天、顷刻云容凝碧。今夕江皋风力软，明日波心头白。客舸东流，语离深夜，遣我新愁积。春融花丽，定知天相行色。别後一纸乡书，故人相问，好趁秋鸿翼。空有佳人千点泪，锦字机中曾织。利锁名缰，古今同是，谁失知谁得。来朝愁望，旧楼何处西北。"}