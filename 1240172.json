{"id":"1240172","title":"旧在杭时为冷起敬赋泉石歌乱后失之今起敬为恊律郎邀予写旧作已忘而记其起三句因更足之","dynasty":"元末明初","author":"刘基","text":"君不见吴山削成三百尺，上有流泉发苍石。冷卿以之调七弦，龙出太阴风动天。初闻涓涓响林莽，悄若玄宵鬼神语。玲然穿崖达幽谷，竽籁飕飕振乔木。永怀帝子来潇湘，瑶环琼佩千鸣珰。女夷鼓歌交甫舞，月上九疑啼凤凰。还思娲皇补穹碧，排抉银河通积石。咸池泻浪入重溟，玉井冰凘相戛击。三门既凿龙池高，三十六鳞腾夜涛。丰隆咆哮震威怒，鲸鱼揵尾惊蒲牢。倏然神怪归寂寞，殷殷馀音在寥廓。鲛人渊客起相顾，江白山青烟漠漠。伯牙骨朽今几年，叔夜广陵无续弦。绝伦之艺不常有，得心应手非人传。忆昔识子时，西州正繁华。筝笛沸晨暮，兜离僸佅争矜誇。子独倘佯泉石里，长日松阴净书几。取琴为我弹一曲，似掬沧浪洗尘耳。否往泰来逢圣明，有虞制作超茎英。和声恊律子能事，罔俾夔挚专其名。"}