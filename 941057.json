{"id":"941057","title":"上巳日游延平脩禊洞","dynasty":"宋","author":"陈宓","text":"延平山水窟，平生涉其粗。距城五十里，岩壑难具模。崔嵬通上界，突兀动地枢。泉石自撞击，钧天恐难如。或若轰雷霆，或若唾珠玑。飞瀑自天下，循涯作清渠。云是鬼神力，巧凿三丈馀。羽觞激如飞，聊助文字娱。崇山回环合，有洞容入居。觌面卓文笔，仰天真可书。幽花与脩竹，掩映释氏庐。同游皆胜士，适值暮春初。山阴未足数，直想风舞雩。岂无休沐日，复洗红尘裾。"}