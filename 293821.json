{"id":"293821","title":"念奴娇·春暮夜雨正刚敏庵来访即和敏庵韵","dynasty":"现代","author":"张伯驹","text":"万红千紫，都过眼、换了一庭新绿。才说春来春又去，几日悲欢相续。帘映苔痕，泥黏屐齿，小径阑干曲。忽来佳客，夜阑同剪窗烛。应似乘兴山阴，论交中散，酒阵消愁斛。今古浮云余一笑，何用穷途阮哭。好景难留，名花如幻，转瞬韶光速。自开还落，不关风雨荼毒。"}