{"id":"700968","title":"甲寅中秋日同邹仪生张禹公集饮郭先生馆登水明楼时翁山别出期菊里元孝不至校书小梧泣诉赎身","dynasty":"明","author":"梁宪","text":"水明楼外柳阴森，高士栖迟不厌寻。海内干戈方扰日，天涯兄弟此登临。月华空照当筵酒，羌笛谁吹塞上音。徙倚危栏西北望，悲风凛凛起寒林。东湖几度共相期，把臂清秋每恨迟。万树芙蓉迷渡口，一船箫鼓出江湄。交游散落音书杳，踪迹飘零剑佩知。起舞夜深添意气，尊前犹自惜蛾眉。"}