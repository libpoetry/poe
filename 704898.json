{"id":"704898","title":"武夷图三昔歌","dynasty":"明","author":"霍与瑕","text":"昔闻武夷胜，此见武夷图。九曲渔郎杳，千峰鸟道孤。放舟滩妥贴，映阁树扶疏。洞里谁招隐，吾今欲卜居。昔年紫阳子，曾赋武夷篇。玉女临丹壑，莲花插九天。桃源无别洞，蓬岛有真仙。久断寻芳约，临风思惘然。昔年湛夫子，曾订武夷游。高歌翻九叠，逸响震千秋。步步竭吾力，岩岩纵远眸。祇今怜岁晚，依旧阻丹邱。"}