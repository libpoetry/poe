{"id":"683099","title":"春和","dynasty":"明","author":"方孝孺","text":"幽人游涧谷，芳誉动京华。暂食高山蕨，终簪上苑花。醉歌辞激烈，老态影欹斜。愿得万间厦，转为寒士家。山深诸藏殖，海广百川归。材蓄廊庙器，文张锦绣机。鱼龙将远化，凫鹤漫齐飞。为爱贤名久，人间万事非。慨余徒就老，羡子早驰名。幽谷迁莺语，九皋孤鹤声。课蒙聊给膳，教子力勤耕。身世相忘久，山猿总不惊。念子身宜隐，忧时志复存。腾章吐■语，索句发奇言。燕雀争栖闹，豺狼斗食喧。宁知陶靖节，适意向田园。郑生瑚琏器，曾住此林丘。死骨今埋土，新阡谁树楸。百年愁莫遣，一梦乐诚优。惟念双亲老，无能为尔谋。"}