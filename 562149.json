{"id":"562149","title":"庚戌中秋九思主人置酒予洎景渊副使子仁理问同会时风雨骤作抵暮旋止天无馀滓华月东出相与联句千馀韵皆大醉就寝遂忘所咏因复成一律","dynasty":"明","author":"贝琼","text":"溪云通月转金盘，石上移樽兴未阑。可惜少年今总老，莫辞良夜试同看。玉人不得携王赵，词客犹能敌孟韩。细数中秋知又几，松花新酒更须乾。"}