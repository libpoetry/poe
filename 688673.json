{"id":"688673","title":"送司空秦公赴召","dynasty":"明","author":"严嵩","text":"又看冬省承优诏，更折春梅送别筵。江寺劝杯曾对雪，凤楼鸣玉再朝天。舟经故里迂仙棹，衣近金炉上御烟。想到禁庭多雨露，一时卿望尽才贤。十年钟阜重游地，正喜从公柰别何。垂老再逢宣室召，祖筵犹唱渭城歌。南宫昼接天颜近，西苑春祠水树多。周历五曹谁得似，圣朝勋业看嵯峨。"}