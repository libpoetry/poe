{"id":"549273","title":"晋松阳乃翁年伯中丞公七帙","dynasty":"明","author":"曹于汴","text":"予友晋伯氏，叔子予同科。共季对春闱，伯也先鸣珂。时予栖燕市，朝暮相劘切。伯翁寄书来，倖予亦窥阅。首举娄公戒，唾面宜自乾。无心与有心，侵我只欢然。定当勿侵人，有往必有还。衣宁用其故，屋宁居其小。马宁跨其弱，趋事宁凌晓。吾当坎轲日，国事必殚心。吾当隆盛时，罔敢骄于人。好友须缔结，缔结勿以财。时事戒轻议，嘱事口莫开。权门不可慢，权门不可近。游士亦屏绝，一刺良重慎。为吾具寿言，须入不仕语。尔第吾起官，似尔为营取。守静听自然，远到卜于汝。一读一三叹，黄发之言芳。喜不倦于教，是宜阀阅昌。伯翁懋勋业，天署达龙荒。赠言遍京国，不乏锦堂章。组之用为寿，维以发潜光。抑将告仕籍，式遵永靡忘。"}