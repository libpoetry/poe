{"id":"673599","title":"梅竹图为刘锦衣乃弟题","dynasty":"明","author":"林景清","text":"金台有客簪缨族，和气裒然清可掬。殷勤携轴过我门，索取长篇赋梅竹。致和老手妙入神，襟怀磊落出风尘。扁舟曾度渭川曲，寻芳重过西湖滨。于时隆寒朔风冽，万木千花尽摧折。惟馀梅竹抱贞姿，抚景吟看总奇绝。恍若骊龙一夜喷万珠，又如素鸾奋翼凌空虚。雪霁暗香浮馥郁，月明清影弄扶疏。君不见林和靖，隐居不受公家聘。放鹤西湖日赋诗，只与梅花乐情性。又不见王子猷，平生爱竹无已时。吴中士夫有佳景，肩舆不问直造之。梅竹于人有如此，凡卉纷纷何足拟。无怪云泉老致和，归来写入吴缣里。潘君持赠托意深，也知友道重千金。他日披图远相忆，还期仝保岁寒心。"}