{"id":"1054747","title":"游东山大乘寺","dynasty":"宋","author":"黄裳","text":"奔逸高真避秦侣，远入闽山岂惟楚。落花流水来何处，遂鹿人从石门路。遂造洞门谁得知，鸡黍生涯贯今古。樵客见留何事去，分合随缘落尘土。回头已在尘劳中，手把榴花如寐寤。紫玄素抱超然情，到此令人心骨清。閒跂长林跨深壑，遥见猿鹤来相迎。灵源为我写幽思，但闻历历朱弦鸣。狮子峰前狐退藏，当泯顽空还混茫。龙首涧边云并合，或作人间时雨行。杜鹃有声山意真，杜鹃有花山色明。偶逢奇石可且上，幸乘此兴聊飞觥。顾语娉婷莫予翼，脚力犹争年少轻。三杯通道聊自适，还被谷风吹复醒。忽忽流光已云暮，红烛如林乐声举。"}