{"id":"1235157","title":"送季潭北游兼柬张仲举二首","dynasty":"元","author":"丁复","text":"天上宫庭切玉绳，霜前舟楫起金陵。云明鸿雁寒相迓，风稳䲔鱼昼不兴。丹罽导前参石佛，黄襕从上赐江僧。关山南国将归日，河水东风已解冰。师尊已赴五天远，弟子宁辞万里遥。麟凤效灵当盛世，夔龙让德列清朝。欧阳外友交潜子，华下封人祝圣尧。好在玉堂张太史，菲言应亦采刍荛。"}