{"id":"1224564","title":"与用章戴生同度淡竹岭夜宿山家","dynasty":"元","author":"柳贯","text":"一溪屡涉溪流浅，廿里穷源临绝巘。云间仄径细如萦，霜后枯葼齐若剪。沙崩石烂阻危攀，磴断崖悬还斗转。已惊汗裌泫馀滋，更拟班荆息微喘。未昏斜照白波沦，直下遥空青雾卷。粤初川岳各流形，自是阴阳始昭辨。谁开壑谷通片云，重为封圻制钩键。神工使解铲崔嵬，世路何庸增连蹇。舍车未免役孱躯，支策聊将收胜践。枌榆连荫壮且衰，姻友关情行孰遣。吾生已付一浮沤，此足宁堪几重趼。莫投山馆睡齁齁，雨撼窗扉灯晛晛。寒鸡呼梦报诗成，旷怀直为朋知展。"}