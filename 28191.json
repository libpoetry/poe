{"id":"28191","title":"丁隐君歌","dynasty":"唐代","author":"陆龟蒙","text":"华阳道士南游归，手中半卷青萝衣。自言逋客持赠我，乃是钱塘丁翰之。连江大抵多奇岫，独话君家最奇秀。盘烧天竺春笋肥，琴倚洞庭秋石瘦。草堂暗引龙泓溜，老树根株若蹲兽。霜浓果熟未容收，往往儿童杂猿狖。去岁倡狂有黄寇，官军解散无人斗。满城奔迸翰之闲，只把枯松塞圭窦。前度相逢正卖文，一钱不直虚云云。今来利作采樵客，可以抛身麋鹿群。丁隐君，丁隐君，叩头且莫变名氏，即日更寻丁隐君。"}