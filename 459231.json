{"id":"459231","title":"中秋夜纪事","dynasty":"当代","author":"卢青山","text":"我怀浩荡如天宇，中有璧月为吾心。圆缺阴晴不能减，耿耿来照中秋人。中秋与月俱千年，我生未过中秋节。亦如明月伫穹霄，看人长夜笙歌咽。今年心转如飘风，来往去住皆无从。尘光壮怀久已厌，且将美酒斗佳朋。素娥宛转十六女，始学窥人颜尚红。渐移前山泻乳白，万山吮尽眠如童。座中指月复指杯，两皆人世幽人陪。明朝月缺杯生霉，此时不饮更何为。陈李言笑相难推，有今不论唯古追；三女瞢然耸耳廓，一杯独握吾先颓。忽忽人散室如墓，萧壁尘书冷难抚。但馀明月未相忘，盈盈附窗悄作语。茫然踏月扶风肩，夜凉薄臂露淋漙。迢云有人吾所欢，容光如月眼如潭。小坐身近知心遥，识我心者忽来邀。把臂无语但相笑，抬望明月环空照。此生无物不流迁，期两心贞月不老。"}