{"id":"1214220","title":"次韵白石庵","dynasty":"元","author":"周权","text":"空山白石何嶙峋，石根有水流苍云。岩花泫露照初日，野鸟交戛青林春。飞楼隐隐出林杪，闭门芝术生奇芬。道人宴坐百念寂，睨视外物皆浮尘。吾观万法了一电，何暇究意追途津。欣然默会如有得，起试凤饼?枯薪。拍阑一笑碧霞外，清风为我吹嚣氛。听师清谈洗净业，眷我皓首穷玄文。忽惊秀句写山色，紫翠满几争披纷。松声万壑不可和，试携绿绮当晴曛。"}