{"id":"732201","title":"观太子少保左公遗集作歌赠子直兄弟","dynasty":"清","author":"邢昉","text":"熹宗御宇凡七载，封狐虺蝎蟠天关。锦衣犴狴鬼夜哭，忠臣之血何斑斑。此时世路真坎坷，大狱株连缙绅祸。四海奔波属魏崔，十年挥泪哀杨左。左公蹇蹇龙飞前，只手取日升虞渊。大功久已在社稷，巨奸侧目来鹰鹯。九关虎豹声阗阗，左公眦裂呼苍天。蝮蛇争螫祸机发，公也衣褐归园田。群凶噂?牙为磨，槛车轰轰渡黄河。紫衣校尉称敕使，皖公山下愁风波。诏书读罢著囚服，倾城观者吞声哭。捐糜安恤具五刑，囊头且复关三木。几日阴霾暗城阙，长安市中风拔屋。天地震怒公殒命，学士朝中皆魏姓。竖子宁堪玷太阿，真人已出悬天镜。尽驱魑魅扫氛祲，垂衣手握河魁柄。公于是日蒙新典，天书恻怛孤忠显。即今慷慨观遗文，龙螭五色何缤纷。诸郎才器如天马，奔腾绝景仍闲雅。胸有至痛不敢言，血泪哀哀向人泻。相将踯躅辞乡邑，江上流离空四壁。公侯必复理有之，甘肥不御情尤裂。阉祸已熄更何论，当时羽翼还云屯。况复天网亦疏阔，此曹玉食开朱门。机深窃恐能飞翻，呜呼封狐虽死多子孙。安得努力一往呼天阍。"}