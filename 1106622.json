{"id":"1106622","title":"胡邦衡北归先寄诗二首次韵迎之","dynasty":"宋","author":"王庭圭","text":"无何真是本来乡，莫遣闲愁犯肺肠。会见栋梁扶大厦，不将文字吊沈湘。挥毫未辩银为管，沽酒奚须玉作觞。双竹端能作奇瑞，衡人宜护竹间堂。当年大册撼天扉，圣主今呼逐客归。应是风云乘此会，便令鹓鹭著行飞。久埋剑气冲星气，暂裂荷衣换锦衣。稳上丹墀踏龙尾，九霞光里望晨晖。"}