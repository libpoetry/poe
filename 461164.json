{"id":"461164","title":"高阳台 和漱碧，空中语耳","dynasty":"当代","author":"冯永军","text":"高柳鸣蝉，红蕖照水，画图却似当年。谁凭阑干，回眸为说田田。冷香飞雨衣襟润，要多情，写遍吟笺。待何时，更抱瑶琴，来伴清圆。人生底事西风里，对野塘花落，翠叶凋残。客里匆匆，灯前莫负觥船。何处夜雨秋池涨，打枯荷，声入哀弦。又更深，泪洒丹青，梦冷千山。"}