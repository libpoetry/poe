{"id":"768724","title":"满江红 重阳后四日偕姚古芬荔生晋竹酒楼小饮薄暮而归古芬限登楼持螯四字各填平韵满江红一阕分得持字","dynasty":"清","author":"赵庆熹","text":"何处斜阳，刚照见、西风鬓丝。早一阵、晚鸦盘急，高楼暮时。剖橘搓橙乡味好，霜螯左手且须持。有故人、招饮补重阳，吾敢辞。巾边侧，花一枝。炉边熟，酒一鸱。也不妨狂饮，烧灯写诗。前夕青山应冷笑，明朝红叶莫来迟。便黄昏、归路不愁迷，明月知。"}