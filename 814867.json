{"id":"814867","title":"蝶恋花","dynasty":"清","author":"俞士彪","text":"远岫棱层和恨叠。碧海迢迢，不比相思阔。愁到浓时无可说。倚窗碎剪同心绪。伊作繁花侬作蝶。恋着芳春，到也风流杀。何事痴情成永别。年年池馆风和月。听着檐铃风阵阵。寒月窥窗，照我长孤闷。多少暗尘萦玉轸。灯花夜夜无凭准。点滴漏声都是恨。万转千回，才得三更尽。越水吴山何处问。今生可有相逢分。褦襶寻君偏不遇。到得君来，惆怅空归去。应是天公能作妒。不教容易成欢聚。烟树高城长间阻。忽讶青鸾，掷下惊人句。红藕碧兰香缕缕。凉飔消尽閒庭暑。双袖都教红酒涴。故意缠绵，挨着罗裙坐。红粉回头休笑我。明朝此会重来么。醉唱金衣君且和。便到沉迷，肯放谁先卧。金井鸦啼寒月堕。霜风吹灭残灯火。乘兴偶来西水畔。感得多贤，执手频相挽。此日囗烽天下满。吾侪诗酒还堪恋。不见祇愁相见晚。见了轻分，却又愁无限。秋水片帆行渐远。苍葭白露迷人眼。入暮帘前风雪乱。似我离愁，扫却还堆满。光景看看时序换。此身犹在天涯畔。我爱梅花堪作伴。花却无情，不把清香绽。寒酒一尊灯一盏。迢迢枕上乡魂远。"}