{"id":"722041","title":"上十八滩","dynasty":"明末清初","author":"屈大均","text":"滩口云峰万朵迎，崩波直下虎头城。声含乱石雷霆怒，光出阴崖日月生。天险岂容南越得，时艰先使赣江清。横穿瀑布三朝暮，上尽黄牛水未平。双帆倾仄入洪波，勍敌其如巨石多。水底风雷争喷出，烟中林岫暗飞过。蛇蟠有气吹黄叶，猿饮无声下绿萝。末至储潭犹险在，且从中直玩岩阿。"}