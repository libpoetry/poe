{"id":"1126326","title":"题扇二十四首","dynasty":"宋","author":"曹勋","text":"霏微梅雨暗林塘，润逼琴丝草木香。捲箔钩帘无一事，篆烟终日伴清凉。势凌空碧小嶕峣，秀木成阴映断桥。注意便为庐阜想，摇风最喜水芭蕉。薰风过雨到池台，绿荫都无一点埃。傍架垂垂薇露重，糁枝已有橘花开。含笑殊名缥与缃，就中晕紫最芬芳。纤枝小摘涓涓露，鼻观须参著肉香。东风已过晓天清，尚有飞来柳絮轻。捲起珠帘窗户静，一番新绿照人清。引睡文书堆棐几，穿帘燕子拣梅梁。好风弄袖湖山近，陇亩摇春禾黍香。碧沼波澄拂柳条，坐来未觉水云遥。轻轻风絮迷新涨，一啭新声破寂寥。惯向青林与碧溪，幽居竹石自相宜。种成满眼花堆锦，开落如今总不知。草萦平碧柳舒金，春色融融积渐深。巢燕高低寻画栋，宿云浓淡作轻阴。红槃花上绿烟微，风转天香暖著衣。行遍四桥闲伫立，碧波时有綵鸳飞。瀰瀰水槛俯横桥，水面新荷影动摇。时向青空飞白鹭，不妨翡翠立兰苕。春去烟光绿已齐，阴阴栏槛晓晴时。新梢替尽残芳静，喜见馀花一两枝。松篁交翠入幽深，道院萧闲每遣心。一炷清香宜燕坐，数声钟磬有馀音。弄袖和风拂拂轻，众香迎面酒微醒。凉寻小径通幽处，花压栏干竹一亭。小楼连苑碧山前，终日凉生枕簟边。自是西湖秋更好，水光山色接长天。柳满长堤绿满池，藕花倚岸两三枝。文鸳扑鹿惊飞起，一棹高荷艇子移。庭萱戢戢漏新春，槛外梅花冷带云。与客对床风撼竹，一灯殊喜细论文。小轩风景画图宽，一再闲寻绿绮弹。雨著梨花春已老，烟沉芳草梦犹寒。老境惟期得醉歌，何能浩荡涉风波。关山月白闻归雁，风雨秋深想钓蓑。残春已去不堪招，犹喜莺声破寂寥。花片片飞风弄蝶，柳阴阴下水平桥。雨馀湖上数峰青，湖水连天似镜平。一棹迎凉快襟袖，香从蘋末晚风生。暂脱尘埃污履絇，白云坐看起天隅。笋梢解箨摇新翠，为作麾幢执万夫。秋风天净绝纤痕，且喜新凉莫更论。坐上捲帘人未醉，秋香满院月黄昏。燕尾溪头晚色分，蜂腰山断日斜曛。半篙碧静秋垂钓，一棹黄昏冷载云。"}