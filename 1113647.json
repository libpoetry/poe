{"id":"1113647","title":"朝中措","dynasty":"宋","author":"李之仪","text":"腊穷天际傍危栏。密雪舞初残。表里江山如画，分明不似人间。功名何在，文章漫与，空叹流年。独恨归来已晚，半生孤负渔竿。暮山环翠绕层栏。时节岁将残。远雁不传家信，空能嘹唳云间。客程无尽，归心易感，谁与忘年。早晚临流凝望，饥帆催卸风竿。翰林豪放绝勾栏。风月感雕残。一旦荆溪仙子，笔头唤聚时间。锦袍如在，云山顿改，宛似当年。应笑溧阳衰尉，鲇鱼依旧悬竿。"}