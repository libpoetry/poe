{"id":"690685","title":"赠窦长卿归淮南","dynasty":"明","author":"张萱","text":"悠悠非远道，冉冉秋已晏。素霜夕转穷，檐虚众星烂。欢爱既暌违，山川复悠缅。揽涕岐路傍，中情不可选。窦生青云姿，少小即横骛。四顾寡所谐，冥适托玄素。秋风满淮南，归咏丛桂赋。愿言爱景辉，慰我长思慕。夕寒风自起，朗月一何速。鉴此将归人，对此篱下菊。采菊汎新觞，停车尽馀漉。亦知别心苦，不惜杯反覆。人生如枯蓬，聚散何足惜。所悲同心人，暄凉异川域。分手即前路，相思复何益。仰面浮云徂，愧彼双飞翮。"}