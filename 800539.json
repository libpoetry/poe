{"id":"800539","title":"听周紫海先生话海外三山之胜","dynasty":"清","author":"董思凝","text":"尘世难向蓬莱游，空怀三山缥缈之银楼。年光弹指如飞电，安能一室兀坐生烦忧。懒云先生负奇气，青瞳绿发仙人俦。与余素心授宝诀，人间何处无丹丘。更言曾厕仙人里，天风飒飒云雾起。左携东王公，右携赤松子。仙山迢迢高入云，方壶员峤气氤氲。侧身俯视小天地，鸾嘻凤噭空中闻。忽然驾岱舆，羽盖斑麟车。琪花杂瑶草，六甲备行厨。于是振衣长啸，蹑足云巅。沧海一掬，万山如拳。白鹤翔兮凌厉，神龙下兮蟠旋。双童醉舞兮婉转，素女含笑兮翩跹。螺书薤篆人不识，赤文绿字谁与传？我不知方丈之峰几万里，扶桑之木几万年？白眼悠悠诚下士，欲往从之道如咫。古来慧业多能仙，何必丹砂与玉髓。秦皇汉武非仙才，鞭山驱石何为尔？诗成笑傲俯人寰，天惊石破开心颜。朱草纷披谁处所，白云苍莽何时还？"}