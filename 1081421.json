{"id":"1081421","title":"乙巳二月初八日集独乐园夜饮梅花下会者宋退翁胡明仲马世甫张与之王子与林秀才及余凡七人以炯如流水涵青蘋为韵赋诗分得流字","dynasty":"宋","author":"赵鼎","text":"孟公饮狂车辖投，不适遂与俗沉浮。谪仙醉吟惊冕旒，气侮权倖无悔尤。不如渊明此意俱悠悠，飘然不系之虚舟。偃蹇不从刺史游，遇酒或能道上留。介不为高通不偷，亦知出处非人谋。人生一世罹百忧，惊风变灭波上沤。胡为滞此胸中愁，圣贤清浊皆友俦。九老前尘邈难求，七交高躅或可侔。百年典刑今在不，振起此风须此流。亭亭玉立郡督邮，文采秀发中甚遒。绛帐先生两清修，和音相答鸣琳球。靖居之孙髯而脩，昂藏野鹤横高秋。林生风度和且柔，抗论直欲轻王侯。河南游刃无全牛，弟兄传家才术优。老成不堪冠屦囚，人怜拙甚营巢鸠。羁穷动辄遭寇雠，但欲缩首眠黄紬。何意独蒙公等收，欢然一笑回青眸。空囊未分一钱羞，典衣犹得事劝酬。南州竹树相庇庥，步随流水寻清幽。尚嫌白日多喧啾，少待月出东南陬。黄梅一株香飕飗，青蘋浮水涵春洲。那知落雪纷满头，但觉香露沾衣裘。一釂百罚宁论筹，呜呜自作秦人讴。快谈慨慷杂嘲咻，凛如武库森戈矛。天地万物穷雕锼，往往出语夸何刘。却视万物皆蚍蜉，便拟骑鲸跨九州。谁能叠曲筑糟邱，所愿酒泉生酒瓯，此生痛饮无罢休。"}