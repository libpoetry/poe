{"id":"607267","title":"答陈以哲孝廉","dynasty":"明","author":"卢龙云","text":"芳庭繁玉树，仙岛护灵椿。千岁讵云祝，四时且共春。箕裘行继美，诗礼日相亲。凤作朝阳瑞，麟为公子振。明经业已远，通德望逾新。辉览翔千仞，才华越众伦。称诗无大历，著论失先秦。我本穷愁客，君怜逆旅人。曲高惭和拙，道合得交神。握手皆良晤，追踪却后尘。多时嗟潦倒，随地起吟呻。岁稔官输足，人和乐事均。书劳绩未著，奉职理方循。奖溢踰华衮，心忧负紫宸。止应随物役，何以奉皇纶。有美承家学，多贤萃里仁。伫观荣镐宴，何但洽周醇。璧自连城贵，那堪伪乱真。"}