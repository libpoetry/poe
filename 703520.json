{"id":"703520","title":"元旦哭喇嘛二首","dynasty":"明","author":"释函可","text":"满头白雪眼双青，方丈时时见执经。四海几回悲鹤梦，一枝今又丧龙庭。顶门有骨留金字，南塔无人失典型。见说国王齐下拜，浮图千古镇沧溟。十年吾道塞风秋，葱岭传来恨又稠。叶是归根看已落，杯当沉海更无浮。大荒一夜霜俱白，毡帐千群泪并流。赤县神州心碎尽，更堪洒血极西楼。"}