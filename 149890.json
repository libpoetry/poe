{"id":"149890","title":"趋府马上悠然思陈无己三兄成诗寄之","dynasty":"宋代","author":"晁说之","text":"瓦釜毁未弃，黄锺幸且存。於焉正律吕，谁为到昆仑。相思出苦泪，东汉太丘孙。闻之在徐州，无衣出柴门。亦赋乞食诗，饥疮故拙言。靖节非此夫，如似校静喧。顑颌不悲伤，自知美兰荪。龙伸能蛇屈，土不蚀璵璠。鲂鱮书懒寄，天公牋可论。名不入苇笥，欲报天地恩。明光出须臾，一破万古昏。苍生讫康济，坐觉君子尊。净尽城上乌，变化北溟鲲。岂但喜囚冠，故亦慰累魂。我既美子志，为子尽婵媛。吾曹宁饿死，终肯傍祭墦。孔明与荀贾，岂不共中原。崎岖入巴蜀，雅志正本根。柳子一失此，罗池为鬼冤。问讯寄此辞，饱腹何时扪。"}