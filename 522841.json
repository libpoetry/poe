{"id":"522841","title":"襄阳篇奉寄周知李公","dynasty":"明","author":"李梦阳","text":"晨登大梁城，南望襄阳郭。汉流趋何急，樊山气参错。树高风来集，道大惟淹泊。投沙理虽迫，召贾恩非薄。幸且便山郡，聊游谢羁缚。仰攀蹑孤岫，俯眺聆大壑。寒江敛夕霁，远岩映林薄。习池宴山简，英寮敞翠幕。偶同携葛强，飞翰凌觞酌。归闻铜鞮唱，行和岘山作。览迹验物理，触叹徒今昨。沉忧亮无益，流坎任所托。"}