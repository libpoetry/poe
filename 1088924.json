{"id":"1088924","title":"中隐","dynasty":"宋","author":"张孝祥","text":"吾家中隐君，才比万斛泉。短小精悍姿，一剑当雄边。去年郴州贼，俯视衡岳颠。君从襄阳来，孤忠作戈鋋。谭笑百雉安，净洗湖岭烟。谓当酬王勋，金印如斗悬。言归遽如许，此意谁为宣。小隐即居山，大隐即居廛。夫君处其中，政尔当留连。早晚有诏书，唤君远朝天。欲为中隐游，更著三十年。"}