{"id":"900524","title":"生辰谢邵广文惠仁者寿赋","dynasty":"宋","author":"张栻","text":"左弧念当辰，藐此卧岁晚。重云不予荫，敢望滋九畹。南邻有良朋，敏质快瓴建。进道方骎骎，吐辞看衮衮。妙语极吹嘘，至理属关键。嗟予澹泊好，学植自穮蓘。岂能益涓埃，感子意缱绻。昭然隐微中，当念仁岂远。起知妙乾体，实理践坤简。大易乃在我，亘古当一本。期君得真传，永以息邪遁。"}