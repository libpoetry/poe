{"id":"1178143","title":"春日同韦郎中使君送邹儒立少府扶侍赴云阳","dynasty":"唐","author":"孟郊","text":"离思著百草，绵绵生无穷。侧闻畿甸秀，三振词策雄。太守不韵俗，诸生皆变风。郡斋敞西清，楚瑟惊南鸿。海畔帝城望，云阳天色中。酒酣正芳景，诗缀新碧丛。服綵老莱并，侍车江革同。过隋柳憔悴，入洛花蒙笼。高步讵留足，前程在层空。独惭病鹤羽，飞送力难崇。"}