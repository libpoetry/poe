{"id":"1049850","title":"赠潜山伊居哲先生","dynasty":"宋","author":"郭祥正","text":"伊君头戴星文冠，遨游五岳何时还。结茅却在潜山里，闭息自养丹田丹。闻说年龄七十九，发如鸦青亦稀有。生平读尽道藏书，寓兴成诗仅千首。清风生我太古弦，弹罢时倾一壶酒。门前手植数本松，看尔凌云比予寿。高奔日月瞻玉京，阴气鍊尽阳气成。行闻北帝呼六丁，紫书下诏鸾凤迎。潜山空留千载名，白云不断溪长清。"}