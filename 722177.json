{"id":"722177","title":"惠浣堂成赋谢惠州王使君","dynasty":"明末清初","author":"屈大均","text":"俸钱分得玉壶冰，堂搆城南力未胜。筑有伯夷为太守，居非仲子在于陵。燕衔莺粟香泥结，萱树兰房黛色凝。五柳三槐春未已，使君膏泽到云仍。东樵未得遂幽居，南郭依然作敝庐。仲举肯先看孺子，文翁知最爱相如。频将金错资开径，待化丹砂润著书。裴冕林塘应更卜，主人情甚浣花渔。"}