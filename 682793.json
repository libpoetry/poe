{"id":"682793","title":"赏菊和丹山赵使君","dynasty":"明","author":"区越","text":"未举花前酒一卮，对公还是独醒时。流观节物无嘉菊，历尽风霜有茂枝。瘦影当窗催晚酌，冷香随笔上新诗。几家耆老冠裳在，欲醉犹妨倒接篱。上品花应著意栽，野亭相召敢迟来。秋光亦是难抛掷，怀抱从前又放开。插帽漫随金宝胜，延年再泛紫霞杯。重阳至日连供宴，栗里当年有是哉。"}