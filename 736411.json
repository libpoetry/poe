{"id":"736411","title":"丰泽园御试论赋蒙赐饮馔仰聆训诲恭纪","dynasty":"清","author":"杨名时","text":"圣代文明盛，薰风禁篽开。温纶宣玉阙，彩仗莅仙台。捧日弹冠庆，承恩珥笔陪。荣光浮太液，瑞霭接蓬莱。漾楫清荷里，维舟翠荻隈。华班佳树下，珍膳御厨来。散步通璇圃，环池藉绣苔。香分天禄札，文待孟坚才。湛露沾天泽，需云挹帝杯。炉烟临水泛，苑鸟隔花催。纳卷劳询问，随人赐剪裁。重闻申巽命，窃幸荷深培。顾分弥知惕，扪衷敢自猜。抒诚盟夙夕，秉训凛昭回。永戒虚憍习，期殚樗栎材。皇仁逾海岳，何以效涓埃。"}