{"id":"611031","title":"天目歌送李伯远之临安学博","dynasty":"明","author":"邓云霄","text":"越山高，越水长，越天万里吞南荒。绝峤东西开两目，中天日月悬睛光。照破鸿蒙视太古，转盼中原一抔土。云霞明灭映天台，岩壑轩翔压天姥。洞中仙鼠飞白鸦，玉芝茁茁森于麻。流泉瀑布奔深涧，昭明翻经曾洗眼。唐代琼宫结构存，汉皇龙简精灵远。灏气微茫上太清，山麓下接临安城。临安之城大如斗，不意近入李君手。峰影澄明落泮池，支颐爽气当窗牖。龙飞凤舞古记之，片毡携去休攒眉。勿论桃李待时雨，喜得烟景迎新诗。君来已贵长安纸，君去佳名满人耳。洒笔振衣第一峰，可念同盟者诸子。君不见马融帐，非虚设，郑虔妙技称三绝。丈夫垂名动万年，此心肯向傍人说。青袍黄绶且夷犹，白雪阳春若与俦。知君双目如天目，一笑山空水自流。"}