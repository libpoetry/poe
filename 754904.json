{"id":"754904","title":"署斋卉物诗 其一","dynasty":"清","author":"张纶英","text":"治乱有常理，患气百年结。跳梁起群凶，蔓衍来百粤。战斗经五载，行省三得失。锋镝幸已远，黎庶思家室。荒城辟蒿莱，炊烟渐稠密。官衙竞修缮，土木兴不日。此署亦告成，朴素屏丹漆。中庭不盈亩，草木纷罗列。我来播迁馀，及此芳春节。三叹感废兴，殷忧有时毕。"}