{"id":"92792","title":"六月十六日夜南溪望月","dynasty":"宋代","author":"杨万里","text":"溪水留我住，溪月愁我皈。望後月更佳，昨宵未为奇。大都月色好，一岁能几时。人散长是早，月来长是迟。初出如大瓮，才露金半规。不知独何急，下如有人推。忽然脱岭尖，行空安不危。似爱溪水净，下浴青琉璃。明珠径余尺，沈在千顷陂。我欲剌双手，就溪取团晖。白小忽乱跳，碎作万金徽。须臾波痕定，化为水银池。夜久看未足，风露欺病肌。我能尚小留，瘦藤歌式微。一笑顾群从，来夕肯集兹。"}