{"id":"659982","title":"病起有怀柬雪湖","dynasty":"明","author":"谢迁","text":"篱菊傲青霜，庭槐拂晴昊。寒帘步前除，爱此风日好。伏枕动旬月，径路生秋草。晏起每科头，能避管宁少。平生炯双眸，眦睨空尘表。遐观凌太行，俯瞰沧溟小。纤翳忽为孽，天岂息吾老。闭门养沉晦，虚室乐閒悄。达人戒用明，至道贵冥杳。独醒对群酣，清白太分晓。世路方崄巇，尘缨顾萦绕。习静信良图，知几明不蚤。馀光幸来复，衰容觉枯槁。形影两不愧，天真愿相保。浮名等身外，安能寘怀抱。简编夙所眈，此志殊未了。摩挲向明窗，努力尚探讨。寂寞眷同心，矫首城西道。鹊噪灯含花，衡门频却扫。一笑定何时，芳樽共倾倒。"}