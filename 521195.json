{"id":"521195","title":"乙夘正月抑之以疾告归盖有为也作春雪歌送之","dynasty":"明","author":"顾清","text":"昨夜西堂春梦好，已向池边觅芳草。雪花日暮忽满城，无乃天欲留君行。惊飞乱舞不自制，黄雪冥冥直侵地。公子城东醉未归，将军塞上愁无寐。此时念君当别离，官河千里冰未澌。仆夫宵装待明发，车轮凌兢马蹄滑。旗亭呼酒强劝君，明朝望君越与秦。丈夫结束自有地，征途药饵宜相亲。玉河东堤旧行路，冒雪送君从此去。无限幽怀不易论，回首西垣万银树。"}