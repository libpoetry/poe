{"id":"635459","title":"挽劳封君","dynasty":"明","author":"成鹫","text":"我爱君家江上洲，十年两度维扁舟。蹉跎记得旧时事，梦中筑室临清流。醒来怅望复长笑，笑问虚空曾点头。山僧意中知有翁，翁也知有山僧否。生平妄想类如此，法界惟心聊复尔。欲识祗园老主人，咫尺白云千万里。主人满盛能持盈，主人富贵能知止。主人有子皆儒官，主人拜命垂青紫。室中綦缟齐孟光，绕膝孙曾列雁行。晚年行乐在山水，乘兴扶筇入醉乡。醉乡高枕日西夕，蓬莱仙侣遥相将。一朝羽化御风去，红尘回首空茫茫。嗟哉，人生百岁如朝露，少壮几何忽迟暮。陈仓有粟须饭僧，布地还应作檀度。前人遗泽先遗安，后人种德如种树。思翁愿了未了缘，笑指河洲在烟雾。"}