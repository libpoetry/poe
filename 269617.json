{"id":"269617","title":"东庄杂咏·微寒尽余威","dynasty":"清代","author":"吕留良","text":"微寒尽余威，园林纳新意。品类纷有名，皆从上古至。我生与万族，衣食各生智。凤皇啄琅玕，鸱鼠甘粪利。当其经营中，了不异人意。苟为易地谋，两两相唾弃。郁郁成都桑，劳劳有深义。自非天下才，此事良不易。常恐时数来，便令负斯志。妻织儿胜锄，悠然足高睡。"}