{"id":"592318","title":"浮淮","dynasty":"明","author":"欧大任","text":"南征浮淮水，行迈方余舟。桐柏导西来，湍激从安流。鸿濑下涡浦，高澨见马丘。扬帆唱归风，击汰齐棹讴。夕曜涌明月，熻爚蠙珠浮。龟龙腾以嬉，鸨雁翩其游。在昔省徐方，师旅戒万艘。水军发谯城，舳舻泛悠悠。俛仰忆往事，波骇今千秋。曙色荡溟昧，商飙复飂飗。朅来肃王程，耽赏非所谋。咏言仲宣赋，渺矣怀九州。"}