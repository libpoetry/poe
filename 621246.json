{"id":"621246","title":"偕谢伯子吴达生黄虞六观梁氏家藏古鼎卣窑盘各器作","dynasty":"明","author":"黎遂球","text":"明霞冷澹晴窗寂，花底方袍神踧踖。敬君古器列参差，提出金屏如遇鼊。腐儒稽考何曾记，染面宝光酣一醉。生平耻作汉下人，从此须眉解安置。斑斑血肉云雷死，金人先辈山之子。陶公酒意嵇生琴，侣□□格其堪拟。定州陶师烟云手，要与千秋争鼎卣。桃花嫩肉古窑盘，遂入桃笙殿相偶。次第摩挲眼为寿，翠冷脂憨罗左右。君家四顾非人有，鹦鹉停歌花笑酒。神驹湿血络明珠，高楼小榭红氍毹。千金不惜贮情嗜，人生过乎浑閒事。琅玕作庋白玉床，歌以识之能不忘。"}