{"id":"834236","title":"月华清 春街买鹦，与故禽无二，返魂香耶，再生缘耶","dynasty":"清末民国初","author":"易顺鼎","text":"秋稻余香，春花复梦，小帘依旧深贮。垂柳楼台，半护碧云归路。怎隔年重认轻盈，浑未改檀唇绣羽。无语。见画阑干外，东风吹絮。此例相沿应许。那离恨天边，多少幽女。话到三生，命比雪娘都苦。偏记得庭院依稀，算不枉玉箫分付同住。垫一层黄月，一层红雨。"}