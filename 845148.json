{"id":"845148","title":"金缕曲 湘社集既镌，乃以业稿瘗于蜕园西隅，碣曰诗冢。以词二阕媵之，并柬诸子同作","dynasty":"清末民国初","author":"程颂万","text":"廿六年间语。谩凭伊、诗来累我，驱之不去。楚畹春蕤湘客泪，洒作满江愁雾。看白日、鱼龙掀舞。怕是人间无住着，好寻他、一片西园土。聊荷锸，且埋汝。湘州灵气能千古。数当时、帘栊十二，酒徒三五。湖海元龙争自喜，莫诧韩穷相遇。任词魄、沉埋花坞。浩劫红心春烧冷，有白虹、绕遍楼阴树。天莫问，恐相妒。刘蜕遗编重。瞰名园、苍松紫桧，下留文冢。鸾鹤青冥怀倦羽，后劫诗魔相共。怕岑寂、夜台吟讽。骏骨黄金空自感，远郊寒、且把穷来送。君在世，等无用。浮生天地都如梦。好招他、墨魂千点，墓门低拥。已是葬花时节了，风雨更寻诗垄。呼李杜、来为翁仲。似瘗衣冠梅岭雪，趁月明、有客骑么凤。歌与泣，幻愁种。"}