{"id":"547954","title":"上太保梦山杨公八帙生辰五十韵","dynasty":"明","author":"于慎行","text":"海岳钟元气，台枢列大贤。功成循岁序，名重属林泉。共羡生申旦，真逢猎渭年。延龄瑶草进，续命綵丝悬。磊落山中相，婆娑地上仙。冰肌姿绰约，黄发步蹁跹。盛瑞人间纪，殊恩阙下宣。尚方颁寿杖，少府致餐钱。使者车临巷，门人佩委筵。蓬壶楼十二，桃岭岁三千。善颂连缨緌，荣名耀史编。传芳知有后，树伟固无前。忆昔登丹地，精忠拱邃綖。两朝资弼亮，百辟奉周旋。履听星辰上，身依日月边。惟师官六典，作宰柄三铨。简要群情肃，清通一节坚。退朝门似水，辍馈爨无烟。雅和盐梅味，工调燥湿弦。帝臣元不蔽，王道允无偏。机重千钧弩，丹成百鍊铅。同升稀在野，独乐忆归田。解绂猷方壮，悬舆岁屡迁。庖刀藏自满，扁凿巧谁传。小筑嗤金谷，清吟慕辋川。雨馀南陇望，日静北窗眠。鸟外登山屐，花间送酒船。晓猿迎客报，暮鹤寄书旋。姓字雕题问，声华绣简镌。温公耆社逸，裴令午桥便。黯淡看时事，萧疏绝世缘。风尘何逼侧，道路日喧阗。鲸海方传箭，龙沙有控弦。楼船南动越，烽火北通燕。料敌争前箸，和戎丧左旃。争臣翻避地，游客正谈天。可惜朝廷体，休论将相权。人今思拯溺，公岂念扶颠。潞国威名重，汾阳寿祉全。后车应命载，前席伫登延。夙忝龙门役，曾参豹尾联。周行归矩彟，郑重想陶甄。自祖都亭帐，寻归岱亩廛。海天云漠漠，济水月娟娟。夜雪虚兰棹，春风沐锦笺。会闻称上寿，几欲致微虔。祇是心饥渴，其如路眇绵。斗山终在望，枌梓敬谁先。东壑安期枣，西峰玉女莲。无因持献祝，聊赋紫芝篇。"}