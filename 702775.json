{"id":"702775","title":"修竹芙蓉四首","dynasty":"明","author":"董纪","text":"芙蓉花老碧波寒，竹上湘妃泪未乾。日落黄陵庙前路，如今髣髴画中看。十二峰头月欲昏，阳台梦里旧精魂。至今犹恨湘江水，不为娥皇洗泪痕。竹上当年泪未消，又将红粉湿鲛绡。月明听鼓云中瑟，魂断苍梧尚可招。黄陵庙前湘水深，苍梧人去杳难寻。西风洒遍啼红泪，竹上斑斑恨至今。"}