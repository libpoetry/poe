{"id":"1248363","title":"和答童中州","dynasty":"元末明初","author":"张羽","text":"皇情春乐育，建官宗圣黉。秩微道则重，人钦化乃行。若人婺女秀，经义宿所精。辞归旋楚□，祗版赴霅城。郑公论墨守，董子着清明。抠趍仰贤范，圜桥聆德声。跂予望已久，觏止愿未并。谁谓在頖初，遽申伐木情。偕彼四三子，乘流造柴荆。倾盖略宿晤，盍簪慰中诚。草具岂为礼，所欣接光荣。恭承宴集篇，华采灿若英。盛德多自负，谁敢下后生。简年子先施，仰高余□盈。愧余避事来，久矣废将迎。岂不怀旦暮，絅然限音声。形神交靡间，心照数自轻。斯章拟成报，七襄徒空名。"}