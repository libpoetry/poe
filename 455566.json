{"id":"455566","title":"贺新郎 赠刘斯奋","dynasty":"当代","author":"刘峻","text":"曾唤清茄起。怎知今、南窗幽独，紫薇香细。宝剑无声霞佩冷，树影苍然满地。堪一笑、臣心如水。忽尔君来驱愁去，又纵谈、野史秋声里。鸡屡唱，月斜坠。离杯多少沧桑意，总难论、恩仇儿女，阴晴醒醉。泪向萧森江头洒，波底珊瑚欲碎。可呼起蛟龙沉睡。何日披襟商草檄，又听风听雨重相对。帆已挂，浪无际。"}