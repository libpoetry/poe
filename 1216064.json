{"id":"1216064","title":"五月八日上京慈仁宫进讲纪事","dynasty":"元","author":"周伯琦","text":"黼扆临西内，文臣侍大廷。曙光团露瓦，暑气散风棂。香案陈群玉，彤惟对六经。精微恭奏御，渊默静垂听。共际天颜怿，因承圣德馨。琼浆能洗髓，霞酝可延龄。臞体深沦浃，丹心欲镂铭。锦铺川草碧，龙绕甸山青。芍药摇樊槛，枌榆护迾軿。巡方虞典礼，讲学汉宫庭。道统齐天地，彝伦炳日星。八荒暨声教，万国永仪刑。"}