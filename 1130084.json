{"id":"1130084","title":"病中四绝句呈刘景文左藏","dynasty":"宋","author":"释道潜","text":"一室寥寥北岭隈，午窗孤枕梦初回。无端自是风惊竹，错认旁人问疾来。西风薄木晚飕飕，古屋无人夜更幽。童子未闲煎药火，隔窗灯影漫悠悠。高梧挂月照床头，聒砌寒螀似怨秋。我病尚能安静默，尔曹无事苦啁啾。竹里鸣鸦晓欲飞，遽褰疏箔望朝晖。莫嫌山色经秋瘦，我亦秋来减带围。"}