{"id":"751262","title":"小蓬莱峰下有瀑泉三叠旁列横石可坐十人","dynasty":"清","author":"谭宗浚","text":"是谁觞群真，涧底置瑶席。洼尊久不存，罗列剩奇石。遥对清泠泉，各各据高壁。出窦纷窒通，注溪错回直。意同长风争，急起赴石隙。群山如踔跳，声过有余力。道人了不闻，合掌对凝碧。泄怒任叫嚣，守柔自冲默。渐进岂不佳，胡为苦相激。感物遂写怀，浩歌日将夕。"}