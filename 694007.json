{"id":"694007","title":"和曹明府游白沙相祠地二首","dynasty":"明","author":"陈吾德","text":"银花浮动锦函开，郢曲新传白雪裁。自是登高能作赋，不因乘兴共衔杯。湘漓地尽双流合，楚越疆分一水来。欲向江门问真派，愿携烟艇泛波回。水白山青四望开，地留名胜昔人裁。当歌共入春阳里，把酒还传碧玉杯。云去隔溪霜叶坠，台空明月夜乌来。千秋祀典公筹度，更从篮舆陟巘回。"}