{"id":"790519","title":"拟韩昌黎石鼓歌用原韵","dynasty":"清","author":"夏炜如","text":"儒生好古易成癖，每因得意辄浩歌。姒鼎子盘不易见，心奢其奈生迟何。偶逢数字亦珍閟，向彝鄀敦高阳戈。微茫跟肘辨屈曲，细加抉剔勤揩磨。拓如蝉翼绕影响，友朋动色誇蒐罗。岂知岐阳石鼓今尚在，点画苍劲形巍峨。鸿文自合显当代，至宝讵忍埋荒阿。肃然大学高位置，无人闯室奚烦呵。我嗟杜门眼未识，祇凭纸本分真讹。浑如玉箸体奇俊，非复囷蠢侪碧蝌。浩如江潮拥断岸，奔走蛟鳄翔鼋鼍。残如朽株卧沙际，隐隐根柢连枝柯。缺如幼舆逞狂逸，齿牙零落遭投梭。五总五绒不可解，徒咏退食吟委蛇。扶徕罔罟不可按，强歌倚瑟诬皇娥。始悟寻源慎派别，导江莫取汜与沱。周家积累数十世，酝酿元气成太和。夷厉失纲浸凉薄，塞川监谤殊常科。蛮荆扰南猃狁北，淮徐中起纷而多。共和纵未失臣节，已嗟荆棘围铜驼。宣王英猛绍先烈，少康殷武谁能过。削平僭乱铲槎蘖，譬彼骨角逢切磋。坐朝侯卫致藩镇，螺舟万里淩鲸波。春蒐车马策群力，论功行赏无偏颇。从臣嘉颂出新意，体兼风雅遑论他。勋劳可纪自须纪，万古孰敢嘲媕娿。谛观细读百不厌，犹胜宝剑时摩挲。甫通一二昧三四，神驰不觉频长哦。吁嗟骊山复钟祸，翟泉倏忽来苍鹅。坐令流传二千载，遗编零落同猗那。文章六代苦疲恭，谁希贾董追卿轲。狂澜既倒不可挽，神霄万里横银河。日摹雅颂无一肖，材质所限非蹉跎。"}