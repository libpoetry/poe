{"id":"689693","title":"城南","dynasty":"明","author":"岑徵","text":"城南西畔郁金堂，曲槛斜通宋玉墙。按谱巧翻金缕曲，背人偷试内家妆。弱菱不碍鸳鸯戏，细雨难消豆蔻香。恨字书成无处寄，春风如梦柳丝长。莫愁湖上误春潮，惆怅高唐暮雨遥。团扇枉图秦女影，纤罗空约楚宫腰。欢心好似春花谢，妾泪难随蜡炬销。消息浪传桃叶渡，碧江流水夜迢迢。"}