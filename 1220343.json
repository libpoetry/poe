{"id":"1220343","title":"送吴景尹游嵩岱兼寄尚元素刘道源","dynasty":"元","author":"吴当","text":"尹也我同姓，论交每忘年。闭户读诗书，所勖在古先。男儿生时蓬矢六，壮岁何为守穷谷。昨者张帆向顺风，千里长淮春水绿。我闻君行不忍别，杨柳新条未堪折。君今别我归何时，思君惟对芙蓉月。芙蓉山月四时圆，擘崖飞瀑写哀弦。君登嵩岱望海日，我正独坐对月听潺湲。太室山人尚处士，昔年宦学来南楚。刘郎好古也自贤，为访于今读书所。缘云更有最高峰，云间倘遇采芝翁。殷勤幸道余心忡，江南春风花正红。有酒满盏浇君胸，酒盏有尽别意无终穷。"}