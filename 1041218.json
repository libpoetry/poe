{"id":"1041218","title":"和邻几八月十五日夜对月","dynasty":"宋","author":"刘敞","text":"外事已波涛，回首已陈迹。独有云间月，相见不改色。慰我平生怀，故在中秋夕。我发见二毛，羁旅多所历。每逢桂花秋，兴发劝更剧。江湖与山林，所至得真适。今年都城游，日与贱事逼。得閒辄昏醉，向晦专寝默。觉醒忽天明，不见千里白。谁令心赏违，坐使岁华隔。徘徊不自惬，怅望空叹息。见君新诗章，暂若对寒魄。清光动人目，讽咏当自释。"}