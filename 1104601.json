{"id":"1104601","title":"建隆以来祀享太庙十六首 迎神用《礼安》。","dynasty":"宋","author":"郊庙朝会歌辞","text":"肃肃清庙，奉祠来诣。格思之灵，如在之祭。克谨威仪，载严容卫。降福孔皆，以克永世。工祝升阶，宾尸在位。祗达孝思，允修毖祀。显相有仪，克恭乃事。俨恪其容，通此精意。木符启瑞，著象成文。于昭大号，协应明君。灵命有属，鸿禧洞分。歌以升荐，休嘉洽闻。嘉彼驯象，来归帝乡。南州毓质，中区效祥。仁格巨兽，德柔遐荒。有感斯应，神化无方。素乌爰止，淳精允臧。名符瑞牒，色应金方。洁白容与，翘英奋扬。孝思攸感，皇德逾张。维牺维牲，以炰以烹。植其鼗鼓，洁彼铏羹。孔硕兹俎，于穆厥声。肃雍显相，福禄来成。汤汤洪河，经启长源。郁郁嘉木，挺生本根。大哉崇基，出乎庆门。发祥垂裕，永世贻孙。元钟九千，生于仲吕。崇台九层，起于累土。赫日之升，明夷为主。孝孙作帝，式由祖武。明明我祖，积德攸宜。肇继瓜瓞，将隆本支。爰资庆绪，式昭帝基。于穆清庙，永洽重熙。艰难积行，绵长钟庆。同人之时，得主乃定。既叙宗祧，乃修舞咏。经武开先，永昭丕命。猗欤太祖，受命于天。化行区宇，功溢简编。武威震耀，文德昭宣。开基垂统，亿万斯年。赫赫皇运，明明太宗。四隩咸暨，一变时雍。睿文炳焕，圣德温恭。千龄万祀，永播笙镛。已象文治，乃观武成。进退可度，威仪克明。常武徂征，诗人所称。总干山立，厥象伊凝。肥腯之牲，既析既荐。郁鬯之酒，已酌已献。祝辞亦陈，和奏斯遍。享礼具举，彻其有践。"}