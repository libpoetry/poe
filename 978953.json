{"id":"978953","title":"送汤子才如吴下","dynasty":"宋","author":"晁公溯","text":"俶装理蜀柁，长啸下吴天。摩挲乌牛石，三系春江船。结绶昨去国，力田未逢年。初看飞舄来，皆谓令尹贤。再看泥轼归，日谒刺史前。抱才宜为邦，郁抑顾莫宣。遇合会有时，此行定腾骞。圣人坐斋居，群公拱御筵。召见渤海龚，拜谢胪句传。归乘厩吏车，五马应翩翩。"}