{"id":"50683","title":"读杨宫詹与屠太宰论事札子","dynasty":"明代","author":"沈周","text":"古谏无专职，士庶获胥通。今者置有位，非位默而恭。卿相曷其然，出纳代天工。宫詹此札子，责善太宰公。辞严气则直，读之声沨沨。韩论及欧书，异代而合踪。既可扶国是，抑竭朋友忠。百年无此言，友道从而隆。朝廷罚台给，株连班直空。宰公乞摄旷，奏上何匆匆。略弗涉救援，于是涉迎逢。急彼故缓此，意外有牢笼。人情鄙兹疏，诋讪纷讠凶讠凶。台为风纪御，给本丝纶总。朝廷托耳目，立法由祖宗。官小系则大，责重望乃崇。愆忒以之律，邪佞以之攻。从则如水流，不从如水壅。士气要在养，养则其气充。折沮失謇谔，使之抱喑聋。天王本圣明，宰公实股肱。信之如蓍龟，可以定吉凶。慷慨能行义，岂曰无优容。难解者彭王，喜怒注宸衷。程罪终见释，钺辜终弗庸。公议皎如日，晓及三尺童。岂宰顾不谅，而弗及童蒙。朝廷行是罚，名以惩不供。因摄以寓援，何不鉴触龙。乞浆或得酒，求鱼庶离鸿。言患不至此，何患听弗聪。所惜在谏垣，两挫一岁中。岁来其娓娓，履霜怆凌冻。不可视朝廷，长有拒谏风。凤鸟吝不鸣，若鸣致时雍。匪为群谏地，自树弼亮功。其日举传奉，逮谏适相同。奏名四十员，珂马耀长冲。胥靡共趋走，俯默不敢颙。观者谓不祥，道议起如蜂。其责将谁归，未可谢匪躬。当悯时不平，亦可悲人穷。不鸣岂瓦鸡，不应岂木钟。岂待七年发，救焚必怔忪。但恐缓不及，激切有缄封。令人思三原，当此热心胸。陈乞惟恐后，剀切期必从。皎皎歌白驹，一往无留踪。江湖渺吾忧，其言不可终。"}