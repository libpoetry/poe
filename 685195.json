{"id":"685195","title":"古意四首（以下《金昌集》）","dynasty":"明","author":"王稚登","text":"珊瑚秀海底，海人涉中流。曾不盈尺寸，采采无遗留。琐细安足珍，空劳使者求。煌煌十尺枝，灿灿若灵虬。根生龙窟中，铁网不能投。千年龙一飞，沧波与之浮。奇宝出世间，东序陈天球。河图及银瓮，赤刀以为俦。尺寸终弃捐，轻掷如蚍蜉。不能饰楣楯，安足登冕旒。昔为盘中珍，今焉遗道周。槛虎不垂头，笼鹤不委翼。兔爰雉耿介，牛顺而羊逆。梧桐茂高陵，柽柳主下隰。物性各有托，焉得相变易。渭川玉波澄，泾河泥滓流。为水本同源，清浊不相侔。悠悠孺子歌，宣尼为迟留。桓桓班生志，矫矫龙虎姿。朝为白面生，夕建交龙旂。繁星丽匕首，四马穹庐驰。萧萧玉门关，胡笳不敢吹。灵鹊化金印，紫绶腰间垂。天子封公侯，举世称男儿。嗟嗟扬子云，骨若柔桑枝。不能一鸡缚，焉能斩郅支。奇书满腹中，不值修文时。白首《太玄经》，命也复何为。千金两吴钩，秋水为铦锋。人血衅其上，宝锷明芙蓉。割鱼千万里，不得屠一龙。屠龙岂不能，惜哉委尘埃。析薪刈青松，弃置良足哀。一旦成销折，不能断青苔。英雄困平世，伊管乃凡才。"}