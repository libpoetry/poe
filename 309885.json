{"id":"309885","title":"木兰花慢·抗日西路某段旧称十三甫","dynasty":"现代","author":"邓桐芬","text":"十年肠断事，又蓦地，上心头。记絮语挑灯，深宵无寐，一抹梁州。人天路遥尘隔，对西风、岁岁长离忧。旧垒不归燕子，新诗待向谁酬？凝眸。旧恨几时休，春去正悠悠。剩鸾笺锦字，梦残影杳，空忆盟鸥。重来已伤非昨，况桃花人面两沉浮。辜负几番烟月，此生怎遣深愁？"}