{"id":"817355","title":"和同年卢都转雅雨红桥修禊原韵","dynasty":"清","author":"戴亨","text":"花光夹岸拥仙舟，觞咏良辰竞逗遛。一自江滨开郑驿，顿令海内识荆州。清尊到处金衣劝，好句成时锦簟酬。莫怪画桡喧柳浦，风流都转作遨头。裙屐才名尽少年，彩毫争艳万花前。纷趋巨壑沧溟外，罗列群峰太华巅。晓日僧开无碍塔，春风人坐总宜船。炊烟一片晴光合，遥指江城碧树圆。交流碧玉四桥通，辇路纡回翠槛东。曲沼春波涵帝泽，层台仙籁下天风。离宫宛转窥青琐，绝峤依稀认紫濛。此日太平传盛事，人人身到五云中。看花老眼倍添明，听遍枝头百啭声。愧我文章真少技，知君心迹自双清。笙歌队里长春国，灯火光中不夜城。独撚霜髭赓丽句，水明楼上月三更。"}