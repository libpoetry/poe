{"id":"728472","title":"沁园春  三月三日尉氏道中作","dynasty":"清","author":"陈维崧","text":"登尉缭台，上三垂岗，伤如之何。忆谈兵说剑，才情磊落，投秦去魏，意气嵯峨。我到中原，重寻旧迹，牧笛吹风起夜波。谁相问，纵残碑尚在，一半销磨。短衣此日经过，叹禊日难逢晋永和。正水边柳眼，斜窥芳岸，风前燕尾，乱剪晴莎。异国韶光，中年意味，写上乌丝感慨多。休凭吊，喜湔裙挑菜，士女娑拖。"}