{"id":"536980","title":"慰明卿再谪长短歌二章和李于鳞 其一","dynasty":"明","author":"王世贞","text":"明堂堂成不见帝，十二牧伯朝逡巡。丞相肩舆入内殿，摇笔一扫三千人。王生束装视黜籍，乃见武昌吴国伦。无官可谪左已久，有地足徙恩仍新。甘泉诸贵气成云，吴也亦是甘泉臣。小臣无状业万死，尚许短檄随风尘。长沙坐中止鵩鸟，鲁东门外悲麒麟。何方魑魅不抚掌，何处猿猱不鼓唇。李侯杜门十月矣，唶女再黜奚其陈。此时尺一驰南康，府主揶揄目吴郎。卷衣大笑出府舍，一舸乘风上武昌。匡庐五老宛相揖，长江九派流飞觞。归来萧条四壁立，大妇谇骂小妇伤。女等徒称弦金石，岂无宗徐李与王。时从处士誇鹦鹉，可救文君典鹔鹴。何物故人能见负，却令妻子徇文章。啼寒泣饥苦未已，东驰西窜穷遐荒。燕中炊米若炊玉，公田种秫不种粳。贡家车马谁与买，季子貂裘胡计藏。解道人间富官职，女岂不念头上霜。吴郎欲答答不得，王生请为歌夙昔。日者岁之丙辰前，五星犹闻在奎壁。片语高呼白雪飞，寸心肯让青云色。吾宗少年强解事，吴郎目摄遗其舄。岂唯吴郎众辟易，但语吾曹少坚敌。司空挝鼓尽裸袒，武安行酒半膝席。小儿仅呼杨德祖，一钱可拟程不识。倘闻曹中理公事，君其且看西山碧。故知万变同翻手，风雨青天昼能吼。遗舄少年坐上坐，谁哉捧案前奔走。世人荣辱强相制，吾辈行藏终自取。妻子宁须饶远略，且用七尺饵其口。即使女官更削尽，豫章男子得活不。女乏江陵千树橘，来共吴门千畦韭。耕尽要离墓上云，洗眼看他竟何有。"}