{"id":"1105725","title":"采蕺","dynasty":"宋","author":"王十朋","text":"陟彼越山，言采其蕺。我思古人，中心悒悒。维国有耻，吴弗遑粒。胆于坐隅，霸勋以集。陟彼越山，言采其茗。我思古人，中心炳炳。维国有耻，夕弗遑瞑。焦心以思，沼吴之境。厥草匪甘，厥蔬匪香。维其味之，岂曰嗜之。心焉孔焦，胆焉亟尝。唯其苦之，是以取之。我陟高岗，瞻望东越。访王之祀，旷古有阙。宜庙于山，世享不绝。何以荐之，蕺茗是撷。"}