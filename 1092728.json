{"id":"1092728","title":"霞山","dynasty":"宋","author":"韩淲","text":"避喧甘猛虎，杜语诚有味。况此古城游，尽迥尽无畏。扪萝鱼贯登，荦确入荒蔚。俄而得峻极，天阙逼象纬。春风犹未旬，芳事已髣髴。凭虚了不寒，清淑满肠胃。眼高物破碎，意广身良贵。隘彼微尘歊，邑郭亦何谓。同来三二友，斯道久泾渭。偶然一尊携，物笑我频喟。焉知酒行多，但觉饮之既。烟峦屏障环，秀润仍蔽芾。更对西日红，轮囷缠海气。"}