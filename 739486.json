{"id":"739486","title":"典裘购书歌呈吴乐园使君","dynasty":"清","author":"劳孝舆","text":"富不羡惠文，翠羽值万千。贫不愿齐婴，狐裘三十年。但愿囊中有钱樽有酒，鹔鹴典去事则传。国子先生乃不尔，生平嗜好唯书耳。观乐能知四国风，碎琴直向五都市。五都市上车轮飙，瑰奇货员杂琼瑶。缓辔客过垂紫绶，挥鞭人至贳金貂。金貂紫绶纷相妒，先生掉头不肯顾。惟余南面书百城，独向北堂钞《四库》。朝来萧寺访遗编，牙签玉轴多佳镌。中有四朝大手笔，欲购自顾腰无缠。慨然解裘典以易，如寒得衣复何惜。署以郇公五色云，袭之和氏连城璧。连城璧重千黄金，《黄钟》《天吕》发高吟。四代诗人不可作，先生振响还相寻。夜寒酒尽镫摇影，不知广文官自冷。都讲三鳣从此升，使君五车南来骋。前年竹马迎罗浮，使君直踞四百三十二峰之上头。手携金宋元明惊人句，上寄大小二石之高楼。楼高巍巍矗青天，金书玉简明霞笺。使君不忍自怡悦，爰出长什播之万家春管弦。管弦到处多风雅，遂使三城讴五裤。不知使君久耐寒，乃能衣被及天下。我欲适子馆，还余授子餐。缁衣之好能改造，轻裘既典何时还。何时还，谁改造，鲛绡百幅为君报。使君耸肩只苦吟，缊袍不耻从吾好。君不见即今圣人深垂裳，新裁《雅》《颂》颁太常。使君慎勿名山藏，愿上山龙补衮章。"}