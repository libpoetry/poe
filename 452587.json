{"id":"452587","title":"壶中天 登卧龙山越王台","dynasty":"当代","author":"钱之江","text":"鹧鸪啼处，莽山川、葬送禹之遗烈。草木荒披思带甲，天遣沼吴存越。飞翼楼空，若耶溪冷，华表悲风歇。鬼雄犹护，老松声作金铁。坐阅陵谷千年，萧萧种墓，鸟迹云边没。我欲登临望鉴曲，三尺素绫如雪。废垒残题，青山峻骨，万古俱磨灭。棹歌归去，五湖应是明月。"}