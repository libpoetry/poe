{"id":"429844","title":"自青榭诗用建除体为卓君庸作","dynasty":"近现代","author":"黄浚","text":"建溪习流人，得水启予智。除秽出奥旷，结屋倚山翠。满陂袅袅青，如见活泼地。平林围遥天，赴此一奁媚。定心本无营，但取暇日醉。执友从老亲，同纵郊陌辔。破颜为沦漪，苇艇列宾位。危棋馀一角，进退等儿戏。成功非在我，小隐且自恣。收身灌园间，待补草木记。开尊数见招，钝句不敢赘。闭门饥鸢声，聊写衡与泌。"}