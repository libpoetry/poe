{"id":"438675","title":"元光间予在上龙潭每春秋二仲月往往与元雷游历嵩少诸蓝禅师汴公方事参访每相遇辄挥毫赋诗以道閒适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之馀漫赋长句二首 其二","dynasty":"金","author":"冯璧","text":"少林脩竹欲天参，竹外幽閒草结庵。顾我虽存惟白发，与君曾此共玄谈。干戈横绝境犹梦，草树荒残人岂堪。腊瓮春醪髯莫预，商歌悲壮不能酣。"}