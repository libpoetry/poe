{"id":"527626","title":"古松歌","dynasty":"明","author":"何景明","text":"贤隐寺傍之古松，奇绝可比徂徕峰。问之故老迷岁月，但见皮肉屈疆苔藓裂。高枝上掣玄冥风，回柯反扫阴崖雪。藤翻蔓卷空林黑，集霰流烟岂终极。斧斤相顾畏盘错，梁栋谁来誇正直。昔予山游驻车马，行吟屡憩兹松下。松根老僧为开径，野色岩姿坐生暝。叶暗秋灯梵殿深，花香晚饭斋厨静。一年幽忧不到此，宁知摧折空山里。龙盘虎拿终有神，白骨苍鳞半枯死。沧波古岸霜气夕，硉矹犹看数千尺。石上连朝走云雨，山中十月飞霹雳。千灵百怪相护诃，过客居人尽怜惜。君不见泰山五大夫，零落今看在何处。沧海空流使者槎，悲风暮起将军树。呜呼人生富贵竟何益，松乎松乎，吾当为尔诛茆傍青壁。"}