{"id":"797471","title":"水调歌头 寒夜不寐，起坐对月口占","dynasty":"清","author":"陆蓉佩","text":"人生如寄耳，感慨亦徒然。起来且对明月，能有几回圆。莫忆江南旧梦，且抱眼前真乐，无事既神仙。流水识人意，向我自涓涓。兴亡事，千古恨，付云烟。三间五架，茅屋别有小壶天。要种桑麻千树，变作桃源深杳，不与世人传。多少尘寰事，一笑向婵娟。"}