{"id":"553553","title":"送永嘉赵惟善之北京司仓","dynasty":"明","author":"王绂","text":"赵司仓，初辞阙，一鞭远冒燕山雪。燕山雪满河冰结，酸风刮面肌欲裂。长安沽酒与君别，酒酣不觉双耳热。呜呜作歌歌激烈，烦君为我同击节。试看昭王台，黄金致英杰。黄金散尽台已空，至今士气何曾歇。幸并际昌期，沈沦尽超越。班资正为贤才设，况君年壮才更哲。鹏化南溟十万程，君今始上青云辙。肯为儿女情，临岐动悽切。丈夫要使心如铁，江南梅花为君折。路长勿使音书绝，两地相思共明月。"}