{"id":"691374","title":"送人还永丰三首","dynasty":"明","author":"李昌祺","text":"君家簪绂裔，群从玉连枝。游子龙头贵，中郎燕颔姿。双尊论久别，千里慰遐思。六一遗风在，怀哉百世师。行李归期促，山川去路遥。疾风狂入夜，淫雨晦连朝。帆逐孤飞鸟，江通逆上潮。凭将栖遁意，乡国寄渔樵。候馆促离杯，愁颜且强开。砌蛩惊露泣，巢燕避秋回。菊径深黄叶，衡门掩绿苔。缅怀西汉士，据地独奇才。"}