{"id":"468142","title":"西湖竹枝 辛未秋湖上寓居，门对花港","dynasty":"当代","author":"魏新河","text":"幽居近在后湖西，十二桥头山鸟啼。别过西泠桥畔路，孤山山上望双堤。六桥桥北断桥西，惯见里湖残叶低。日日经行无别意，山头有约小梅妻。桂花小径半香残，疏柳藏灯入水寒。好是月明风定后，小南湖似水银盘。步月苏堤忆去年，笙歌灯影水如天。如今步月苏堤上，一曲笙歌一黯然。"}