{"id":"710852","title":"拟卜居石塘","dynasty":"明末清初","author":"张穆","text":"郁郁市上尘，殷殷大道辙。曾见朝荣人，夕与浮云灭。老去消妄缘，贫乐存微节。安能久蒙淄，缟衣使之涅。有山罗浮阳，有水如沧浪。朱霞灿奇木，立壁呈帆樯。问俗得葛天，井里惟农桑。白屋架崖岫，澄渊涌石塘。此去若武陵，红树为仙乡。吾将移畚笠，放犊芳洲旁。"}