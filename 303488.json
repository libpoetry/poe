{"id":"303488","title":"绮寮怨·万舞钧天沈醉","dynasty":"现代","author":"黄侃","text":"万舞钧天沈醉，剧怜人尚醒。讶往日玉树铜驼，兴亡感便到新亭。迟迟残阳欲下，荒原外一发山更青。但自伤去国经年，雄心损，鬓额霜易盈。怅望故国几程。佳人信断，何须再报瑶琼。鼓急江清。掺挝在，有谁听。身闲羡人观赛，漫怪我，最多情。狂尘满城，黄昏独坐处，偏泪零。"}