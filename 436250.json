{"id":"436250","title":"陈丈良臣诞弥令日谨拜手而献颂曰","dynasty":"金末元初","author":"段克己","text":"矫矫夫君，由义居仁。风姿飘然，野鹤孤云。古有逸士，今具其真。四海鼎沸，克全厥身。我知天意，未丧斯文。不辱其身，不降其志。道维守一，过能不贰。明是辨非，存真去伪。渊明不仕，岂其本意。于嗟麟凤，不为世瑞。萧然环堵，诗书自怡。耕田而食，纺绩而衣。素琴挂壁，白酒盈卮。动容言行，一国之师。苟微斯人，吾谁与归。"}