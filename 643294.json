{"id":"643294","title":"祷雨歌赠杨鍊师","dynasty":"明","author":"胡奎","text":"杨鍊师，爱神仙，乃在碧海之东偏。仙人魏伯阳，丹成上青天。灵符玉文洞玄玄，鍊师得之宝其传，凝神专气合自然。前年在袁州，夏秋大旱不得雨，山泽草木生炎烟。去年海若犯河伯，秋潮涨沙龟坼田。今年魃也，肆恶如火烧平原。万口嗷嗷不自活，命如一发千钧悬。鍊师不笑亦不言，仗剑一呼龙出渊。手挽天河注长川，雷公电母相后先。己巳及辛未，一岁祷一雨，遂令老稚饱饭歌丰年。杨鍊师，通神明，长身玉立方瞳青。公田及私秋有成，功不自受归冥冥。灵风吹旗海气鯹，醉骑黄鹤吹瑶笙。请以海门山前龙眼千尺浪，和我一曲空歌声。"}