{"id":"894477","title":"入谒马上作","dynasty":"宋","author":"宋庠","text":"残月鼕鼓喧，中衢幰轮鹜。九关忽洞辟，万盖黕云布。烛乱建章星，尘迷华阴雾。车幅避鸣驺，銮音听朝御。嗟予亦何为，簉此珍群羽。野鹤载轩愁，狂狙裹衣怒。肃穆未央朝，蹒跚寿陵步。人生固有志，躁静各成趣。生当伏农畎，乃尔污贤路。峨弁束蓬颠，吞腥满饥嗉。乐育过阿陵，增裨乏尘露。徒怀一割志，但恐流芳暮。且复俟逡巡，南山有场圃。"}