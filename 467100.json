{"id":"467100","title":"落花诗七首","dynasty":"当代","author":"陈永正","text":"伸手接飞花，终朝不满把。怀中掩抑情，一夜雨落瓦。新枝摇我心，软风晴愈好。入怀一瓣花，触眼千万草。秋花湿不飞，但闻冷露滴。莫教捡将归，宵梦恐无色。双鸳踏花行，微沙未销印。裙轻喜风来，路转香始认。芙蓉生在秋，浓春那得借。坐待一回看，翻飞日忽射。微丝罥人情，花雨动林叶。酒暖贳何春，双红欲上靥。鹃啼何处山，颜色一夜想。忽惊春梦堕，化作落花响。"}