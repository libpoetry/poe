{"id":"1225206","title":"寄张子长","dynasty":"元","author":"吴莱","text":"世岂无推挽，人谁有典刑。稍怀南国彦，恒愧北山灵。万里麻衣敝，千年竹简青。羲文先索象，鲁颂或歌駉。杞梓儒林挺，鱼龙侠窟鯹。尘埃完结绿，纷黛饰娉婷。脱略苏张阱，渐摩管乐硎。道途馀雪屩，岩穴但云扃。本拟陈三策，吁嗟守一经。迹卑沦燕雀，踪远及猱㹶。种菊行荒楥，看松俯绝陉。仙棋閒度日，旅剑懒占星。故里青桐巷，双溪白鹭汀。交游多握手，岁月此忘形。志气需来哲，才华压妙龄。秦坑收末烬，汉粕浸奇馨。正器陈笾豆，专门识鼎铏。奔腾鞭用骏，袒裼割分腥。卓立撑乔岳，孤流混浊泾。鹊飞持或布，鲸吼扣非莛。别袂逢秋怯，邻灯入夜荧。沉沉犹在野，宪宪欲扬廷。舜殿瞻仪凤，尧阶数历蓂。螭坳文锦褥，兽闼紫金钉。列徼环霄汉，游车发震霆。紬书官命史，吹律乐求伶。迅奋君须竞，栖迟我未宁。檐风歌警枕，井雨泣羸瓶。古陌垂杨柳，空山老茯苓。只今驰尺楮，何所问南溟。"}