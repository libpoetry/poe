{"id":"812378","title":"次韵复湘文观察寄示白芍药诗","dynasty":"清","author":"许传霈","text":"新使声华驾沈珩，诗章何幸得投琼。元君佳兴琉璃净，韩子仙宫格韵清。昭质不知金带贵，冰心争说玉壶明。富春山里春多少，夺得延春亭畔生。休将婪尾惜芳筵，犹永年年清白传。翻锦那堪云缦缦，当阶赖有月娟娟。情深雪海春离别，色乱香丝人渺绵。羡杀前身东武种，盘盂样拥玉团圆。"}