{"id":"429676","title":"哭瘿公 其二","dynasty":"近现代","author":"黄浚","text":"穷秋复阻兵，兹世实可哀。莫念四印斋，念之心骨摧。我初读君诗，天目新归来。我淑梁双涛，惟君良为媒。可园禊再修，悯忠花屡开。蜜脾暨潘麦，高楼欢衔杯。中间几哀乐，离合千风埃。一日过君饭，燔凫杂芋魁。为言遘仙郎，亚作南枝陪。北碑范细字，搦腕教亲裁。我方侧帽游，君意搀嘲诙。赠扇俨箧衍，旧欢今不回。腾腾人海中，遂亡澹宕才。"}