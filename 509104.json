{"id":"509104","title":"赵总戎见惠巨鳊酬之以诗","dynasty":"明","author":"韩雍","text":"缩项鳊鱼味最珍，长江六月尤难得。波涛汹涌风力劲，渔人举网空费力。元戎统师百万行，秋毫无犯严戒饬。庖厨空虚河伯知，故遣嘉鱼助鲜食。我曹忝陪旌旆行，此味从来不曾识。元戎驰赐捧玉盘，烹来大嚼深感激。吁嗟此物成百头，真乃神灵来效职。威声从此收南邦，蜂屯蚁聚休言贼。草草题诗谢来意，纸短情长苦相逼。"}