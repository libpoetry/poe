{"id":"820248","title":"明月满扬州 寄书","dynasty":"清末近现代初","author":"朱青长","text":"心事密于茧，牵起万重思。连蜷易生易断，蚕老不成丝。吐出编成锦字，付与长江九折，鱼腹去何迟。此意古人有，今竟见于兹。厚堆愁，浓抹泪，八行诗。掩头藏尾，生防深意别人知。顺著璇图还曲，笑展红笺还哭，哭了算归期。冬尽不归去，翻说待花时。"}