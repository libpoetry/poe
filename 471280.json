{"id":"471280","title":"写竹赠李长公歌","dynasty":"明","author":"徐渭","text":"山人写竹略形似，只取叶底潇潇意。譬如影里看丛梢，那得分明成个字。公子远从辽东来，宝刀向人拔不开。昨朝大战平虏堡，血冷辘轳连鞘埋。平虏之战非常敌，御史几为胡马及。有如大酋之首不落公子刀，带胄诸君便是去秋阮游击。不死虏手死汉法，败者合死胜合优。公子何事常忧愁，一言未了一叹息，双袖那禁双泪流。却言阿翁经百战，箭镞刀锋密如霰。幸余兄弟两三人，眼见家丁百无半。往往弯弓上马鞍，但有生去无生还。只今金玉光腰带，终是铜瓶坠井干。兼之阿翁不敢说，曾经千里空胡穴。武人谁是百足虫，世事全凭三寸笔。山人听罢公子言，一虱攻腰手漫扪。欲答一言无可答，只写寒梢卷赠君。"}