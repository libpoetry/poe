{"id":"1156866","title":"浔阳岁晚寄元八郎中庾三十二员外","dynasty":"唐","author":"白居易","text":"阅水年将暮，烧金道未成。丹砂不肯死，白发自须生。病肺惭杯满，衰颜忌镜明。春深旧乡梦，岁晚故交情。一别浮云散，双瞻列宿荣。螭头阶下立，龙尾道前行。封事频闻奏，除书数见名。虚怀事僚友，平步取公卿。漏尽鸡人报，朝回幼女迎。可怜白司马，老大在湓城。"}