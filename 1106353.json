{"id":"1106353","title":"投秦太师","dynasty":"宋","author":"王灼","text":"双龙阙下五云新，喜见天元第一春。邻使来输朝会玉，儒宫望拜属车尘。囊空赤白闲边将，雨足公私快野人。浑是升平好时节，谁将盛事勒苍珉。今代堂堂有魏公，十方三际指挥中。勋名已恨古人隘，歌咏端知寸笔穷。还第文饶槐蔽日，赌棋安石马嘶风。此时谁作登门客，看吐经纶气似虹。相府潭潭接斗魁，门披戟带绝纤埃。小山丛桂何由识，东阁长裾许暂陪。绕木惊乌栖未定，恋轩疲马望重来。酬恩有胆大如斗，造化炉中肯铸回。三径荒芜钓艇闲，中兴冠盖拟跻攀。有文数过金闺彦，无籍堪联玉笋班。断遣乡愁归鲁酒，安排客服上吴山。相门宾帟多珠履，自笑风埃蹭蹬间。"}