{"id":"1240163","title":"题谢皋羽传后","dynasty":"元末明初","author":"刘基","text":"阮籍哭穷途，墨翟哭素丝。贾谊上书期寤主，卞和抱玉无人知。人生有情不可塞，谢生恸哭非狂痴。神奔鬼遁天地革，龙鱼猫虎三辰黑。黼裳玄衮换毡裘，鞮唱羌歌满中国。生也何辜逢此时，有才不用空男儿。伯益丘墟管仲没，孤根弱植谁扶持？既不能学申胥顿首血沾臆，却吴再建荆社稷。又不能学邹衍长号彻帝关，飞霜六月凄燕山。空将泪洒荒冈雨，添作秋涛撼江浦。君不见杞梁之妻善哭夫，哭得城崩又何补？夜猿叫罢天晦冥，哭声摇动虚危星。潇湘竹死凤凰去，但见白波连洞庭。呜呼此士今安在，金石可销心不改。应将魂魄化精卫，衔取南山填北海。"}