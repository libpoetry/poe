{"id":"1109079","title":"杂咏五言八首","dynasty":"宋","author":"刘克庄","text":"梦中求荐寝，此事有还无。幸得东安女，为王洗厚诬。魏帝恩虽重，川灵礼自防。不曾簪美珥，安有献明珰。燕燕莺莺喻，工于状妇容。不如洛神赋，比拟作惊鸿。园令词章妙，君王悔悟深。能回九重眷，只卖百斤金。断弦难续矣，读者尚悲辛。不似穷冯衍，甘为薄倖人。难寻楚三户，不记汉千门。独有灵光殿，长因一赋存。有剑弹驩铗，无金筑隗台。孝王虽贵介，犹解客邹枚。埋向西陵里，千年不复晨。未知台上妓，歌舞乐何人。"}