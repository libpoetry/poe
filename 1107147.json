{"id":"1107147","title":"宿灵岩","dynasty":"宋","author":"韦骧","text":"坐邑传闻此岩好，心疑好事张浮辞。及来胜境穷游览，却悟前言有漏遗。触石烟云如障俗，倚崖殿阁半乘危。自嗟吏治多牵制，祇作清虚一宿期。百丈苍岩入杳冥，高低气象本天成。藤蟠翠壁龙蛇动，涧泻断崖风雨声。不许画工为润色，祇应诗伯长馀情。栖鸦乱墨题僧室，车马何时再此行。"}