{"id":"700244","title":"题戴司寇所藏张翚小景四幅","dynasty":"明","author":"顾清","text":"岱岳东南日观峰，鸡鸣遥见日轮红。仙家应说人间世，银箭金壶漏未终。一色沧波浩渺间，人言此外有三山。莫欺只尺生绡里，多少楼船去不还。老翚笔意师观远，怪石长松气凛然。四十年来真迹乱，夕阳红树满山川。斗帐无风铁砚冰，梅花未要雪天晴。坐来尚有关心处，时复空山折竹声。"}