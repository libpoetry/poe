{"id":"115160","title":"几复读庄子戏赠","dynasty":"宋代","author":"黄庭坚","text":"蜩化抢榆枋，鹏化抟扶摇。大椿万岁寿，粪英不重朝。有待於无待，定非各逍遥。譬如宿舂粮，所诣岂得辽。漆园槁项翁，闻风独参寥。物情本不齐，显者桀与尧。烈风号万窍，杂然吹籁箫。声随器形异，安可一律调。何尝用吾私，总领使同条。惜哉向郭误，斯文晚未昭。胡不弃影事，直以神理超。木资不才生，雁得不才死。投身死生中，未可优劣比。深藏无所用，一寓不得已。逍遥同我谁，岁暮於吾子。"}