{"id":"643184","title":"赠觯僧会","dynasty":"明","author":"胡奎","text":"天目之山自西来，群龙回绕青莲台。千年翠气郁不散，化成楼阁重重开。上人自是僧中宝，黄鹤峰前坐来好。天风吹动杂花林，山色溪声谈未了。昨者凤凰衔紫泥，潮音却渡海门西。海门月照白毫相，浊水倒影澄摩尼。我亦前身许玄度，半生颇有烟霞趣。夜来八万四千言，笑对黄花独无语。"}