{"id":"882180","title":"沁园春","dynasty":"宋","author":"吕胜已","text":"月晃虚窗，风掀斗帐，晓来梦回。见满川惊鹭，长空瑞鹤，联翩来下，翔舞徘徊。旋放金磐承积块，更轻撼琼壶撩冻澌。毡帏小，近宝炉兽炭，沈水兰煤。寒威。酒力相欺。荐绿蚁霜螯左右持。问岁岁祯祥，如何中断，年年梅月，因甚愆期。上绀碧楼，城高百尺，看白玉虬龙奔四围。纷争罢，正残鳞败甲，天上交飞。"}