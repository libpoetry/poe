{"id":"694692","title":"春日杂兴二首","dynasty":"明","author":"周启","text":"门对江村八九家，红尘昼静寂无哗。凤巢遥傍新移竹，鱼浪轻吹细落花。春剪未开深院响，野壶时过短墙赊。少年几许须行乐，莫惜芳尊赏物华。一片残红落紫苔，笙歌无梦到楼台。溪山昼锁石桥断，山雨夜添春水来。江上客扶归马醉，柳阴人唤打鱼回。不知上苑花开否，无路行看羯鼓催。"}