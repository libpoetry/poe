{"id":"1252517","title":"春草碧","dynasty":"元末明初","author":"邵亨贞","text":"儒冠不解明韬略。底处是生涯、云门约。垂端寄迹兵戈，蕙帐荒寒怨秋鹤。岁暮且归来、情如昨。故人几度传心，曾烦手削。门外见仙槎、须停泊。老来岁月无何，乞与刀圭九还药。三岛景长春、寻真乐。岁寒归计曾商略。富贵与神仙、辜前约。儒冠巳负平生，不羡扬州去骑鹤。蓬鬓老风霜、心如昨。惟应郢上高才，风斤惯削。相见向行藏、重评泊。无情最是桑榆，那得昌阳引年药。山水有清音、同行乐。乱离避世无方略。何处可寻幽、须期约。桃源只在人间，争得身轻跨寥鹤。空忆旧欢游、成今昨。自怜兵后多愁，吟肩头削。老病有孤舟、难安泊。残年但愿相依，尔汝忘形纵狂药。白首待时清、应无乐。"}