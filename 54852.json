{"id":"54852","title":"陪定庵过北野再用前韵","dynasty":"明代","author":"顾清","text":"河洲浅水笼银沙，高柳隔岸排晨衙。湿云晴旭互吞吐，时复映空飞雨花。人间岁月总能几，三年不到先生家。诸孙迎拜肃有礼，别时稚语犹轧鸦。不知甘露何日降，亲见紫芝团玉葩。山林朝市各有适，如痛须抑痒须爬。羊羹鼋炙岂不美，陆羽独好山中茶。惜哉祢衡傲一世，营门乃作渔阳挝。先生归来万事足，耳目所及堪吁嗟。尊前有酒便一笑，不用导引吞朝霞。"}