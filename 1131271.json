{"id":"1131271","title":"次许深甫寄陈颐刚韵","dynasty":"宋","author":"楼钥","text":"博物曾经辨实沈，论兵更觉用功深。九阍未进六奇计，万卷空催一寸心。流水高山谁复会，寒松春柳解相寻。如君岂是长贫者，作计无令岁月侵。前朝折戟尚沙沈，志士私忧意向深。谋国未须先问陈，平戎要且务攻心。衣冠旧老知谁在，禾黍遗宫尚可寻。骑省再新人有望，一言坐复故疆侵。"}