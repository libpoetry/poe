{"id":"827095","title":"齐天乐","dynasty":"清末近现代初","author":"刘永济","text":"西风偷换鸣蝉树，綀襟嫩凉先怯。淡霭沉山，稀星堕水，秋阔天容如抹。瑶宫片月，映深碧层霄，洞然瑩彻。万景昏冥，世间惟此最高洁。今宵谁共胜赏，露萤低自照，如伴凄切。雾冷南楼，波荒北渚，千古风流都歇。江山俊杰，算一例成尘，浩歌空发。伫久红桥，境清鸥梦接。"}