{"id":"285752","title":"柯山红树行","dynasty":"清代","author":"李慈铭","text":"故人家在柯山曲，门外溪流转寒绿。板桥一抹长林西，尽日烟霞看不足。山深几日生秋风，树色尽作胭脂红。斜阳隔山渲金碧，画屏惨淡开天工。平昔看山爱秋晏，写入吴纨白团扇。画中佳赏谁最同，浊酒扁舟载王翰。寻君摇指松扉开，破帽风前笑相见。第五桥边诗思多，林阴席地共婆娑。年年好景常如此，放眼湖山一醉歌。远水遥山入秋暮，多少征途此中去。渔舍多依薜荔湾，估船偏问鸳鸯渡。王郎去客嵩汝间，余亦劳劳别故山。江路雁来知有梦，白云秋尽几时还。燕云越树动成忆，把臂王郎忽长别。黄沙落叶满长安，寒日萧萧素车出。著屐平生定几回，遗诗读罢更堪哀。分明洛水疲驴道，曾得家山一面来。遥怜瘦沈依山住，红到山中几千树。已是题诗失酒徒，扇底风光更何处。何日僧庐返病身，绿萝禅榻结比邻。西头更触浮生恸，满目山阳笛里人。"}