{"id":"1220777","title":"天问补","dynasty":"元","author":"周霆震","text":"贝丘豕立俄人啼，淮水失却巫支祁。万牛腥闻红帕首，天狼反被青云衣。坞金递遣髑髅守，日注鬼箓停生机。风尘展转逾十载，意者天怒民浇漓。故令六合日颠倒，人类灭尽将无遗。云胡玉毁石自若，荧惑扬彩三阶微。沣兰无实荃蕙化，蹠蹻往往嗤随夷。奸凶残忍源源出，福善祸淫殊反易。杀人白昼临通衢，长剑大刀争割食。东家处子西家搂，父母吞声泪偷滴。书生平日苦自信，坐谈性命成迂僻。有人抱膝吟草庐，夜梦史迁紬秘书。共工举头天柱折，五丁凿石岷峨枯。有穷飞箭落九日，防风戮骨雄专车。跨秦历汉凡几劫，宇宙戏掷犹摴蒱。君不见邯郸空国长平陷，又不见焦土咸阳总冤滥。区区反覆焉足云，老天为质由来闇。"}