{"id":"608230","title":"赠别乔世昌都谏","dynasty":"明","author":"区大相","text":"潞河三尺冰，夷门千里道。岂不念离居，岁晏无芳草。芳草何足贵，所贵永为好。郁郁山上松，磊落而寿考。岂无霜雪侵，坚贞常自保。鸱鸮鸣高林，骐骥伏下皂。达哉塞上翁，所见一何早。冲风不起羽，强弩不穿缟。令终古所难，末路谁能巧。明哲昔有训，全真以为宝。"}