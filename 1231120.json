{"id":"1231120","title":"送萧天祥为萧山县学官","dynasty":"元","author":"陈方","text":"儒官已在群僚底，南士尤嗟一介微。目送青冥何漠漠，手循华发尚依依。匡衡未老颐堪解，阮籍多穷泪可挥。雁塔近从秋草没，鹗林远傍暮桑飞。人皆鸡口喧争利，子独鳌头坐失机。寂寞宫墙悲传舍，荒芜礼乐见深衣。诸生载酒同题句，贤宰鸣琴共按徽。绿树云回神禹下，白蘋风起孝娥归。门当越岭春横□，地接江潮夜撼扉。定与王郎招爽气，复陪贺监倚斜晖。登临□转匆匆过，胜绝宁教草草违。端欲早收榱与桷，祇愁空老故山薇。"}