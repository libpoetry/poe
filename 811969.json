{"id":"811969","title":"客居","dynasty":"清","author":"孙元衡","text":"蓬龙云骑走天涯，纵复端居昧岁华。开卷古人如在梦，挥杯尘物又争哗。秋深路远难听雨，地僻庭空忽见花。心识雁鸿纵不到，凫飞惊看一行斜。虚室胡床耐曲肱，秋宵展转倍难仍。?簩细响蕉成雨，蜻蛚微吟蛾扑灯。客路浑如胶冻舫，宦情直似打包僧。诗坛酒社俱多梗，万事逢人谢不能。"}