{"id":"1246846","title":"河朔侯公君祥知黟县之四年公怜其讼简民淳民亦乐公之德也岁次辛丑春予入其境则耕凿无废壤蚕桑无落职歙休宁两县流离转徙且僦居以就食予未尝不慨叹人人如公用心其有不治得乎窗前置石珑刻画象天都三十有六峰为赋之以昭善治云","dynasty":"元末明初","author":"唐桂芳","text":"侯公治邑如治家，山深俗美静不哗。公来撚指已四载，满眼种就河阳花。当今理民尽鱼肉，稍稍椎剥多怨嗟。岂比桃源是乐土，三竿红日未坐衙。窗前有石大於敔，?珑远迩分欹斜。谺然欲张蒸紫雾，突矣乍破明丹霞。得非天边之五老，无乃江上之九华。蟺蜿磅礴钟异气，融结秀丽森群葩。浮丘飞仙自芝术，王母醉宴谁枣瓜。老生正在黄山下，朝夕与山对槎枒。自从乱离走阛阓，两鬓安得翻乌鸦。而今默数甚历历，高低次第了不差。常思比来峰势断，补以六六疑女娲。可怜四海尚鼎沸，东风浩浩吹尘沙。他时公肯访真隐，松根汲泉饭胡麻。"}