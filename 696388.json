{"id":"696388","title":"唐书十六首 太宗本纪","dynasty":"明","author":"郑学醇","text":"天策将军府正开，分番学士拥驺来。蒹资谋断称房杜，犹向朱门蹀血回。绣陌休歌契苾儿，百年天地几推移。阴阳调燮凭谁在，九月梨花折一枝。花萼春风拂御楼，楼前新曲按梁州。宫离商乱谁堪听，似送边城一断愁。得宠深移得怨深，门横金锁漏声沉。汉宫衣赭人何在，骨醉难回二圣心。瓜熟黄台子渐稀，银潢天派一丝微。金鸡槲抄频颁赦，岭外流人更不归。虞渊日傍五龙飞，回首那知万事非。最恨不如汾水雁，年年犹作一行归。弓劲霜清马绝尘，五王秋猎渭城滨。赤鹰黄鹘争奇逸，只有雄狐不避人。腊后东风力正微，碧檐春雪尚霏霏。承恩赐浴温泉底，绵绣云屏暖作围。幛掩金鸡隐祸胎，涧关不禁羯胡来。仙芝已枉哥舒溃，玉辇匆匆向马嵬。露湿烟生芳草萋，翠华遥拂蜀山低。可怜山下花如锦，空有春魂逐燕西。玉漏沉沉珠露稀，粉梅檀杏歇芳菲。金沙洞口长生殿，万里无云秋月辉。太平池馆乐游原，昔日繁华今几存。祓禊年年人尽乐，野花开遍水潺湲。堪怜蔓草竟难图，猎苑球场兴总孤。国命已归阉竖手，凭高空叹近臣无。冯翊追趋猎渭城，丁宁天语相班行。当时何事亲承诏，千载君臣际会情。汾阳将略早登坛，免胄能令虏胆寒。声伎却因名相减，立功容易处功难。少帝龙飞晋水时，邺侯经画自多奇。衡山半似商山隐，重为储皇定国基。"}