{"id":"1114088","title":"春词二十首","dynasty":"宋","author":"李纲","text":"一树梨花傍小轩，结根幽寂更芳妍。东君有意怜流落，故遣瑶姿堕目前。晚来急雨作轻寒，只恐梨花落点残。唤起小童窗外看，玉妃何事泪栏干。花开好鸟晓关关，惊觉幽窗小梦残。宿酒未醒慵起早，透帘红日上三竿。萧萧槛外翠琅玕，瘦节疏枝特地寒。谁谓幽居太寥闲，此君长此结清欢。春光淡荡一番新，花气氛氲恼杀人。只恐花飞春又老，须将酩酊对芳辰。清晨开卷坐幽窗，深注炉烟一缕香。汲水养花颜色好，向人端似炫新妆。春日迟迟午睡浓，梦魂飞过浙江东。无端花底间关舌，唤起搔头两鬓蓬。寂寂春林杜宇啼，劝人只道不如归。我今归思何须劝，借尔翩翻两翅飞。春色困人浑似酒，花枝照眼恰如人。东君若解怜愁客，莫使花飞减却春。漠漠轻烟度短墙，春寒料峭怯罗裳。惜春只怕多风雨，云影披离漏日光。幽禽百啭舌如簧，院宇深深花木香。飘泊伤春惟泥酒，不知林外已斜阳。谁使鸣禽自在啼，感春端似惜芳时。一枝暂寄休饶舌，静处须防挟弹儿。春来南国蔼韶光，百卉嫣然竞早芳。语燕啼莺将婉娈，游蜂舞蝶已颠狂。青鸟飞来动槛花，翠衿绀趾哢交加。向人自解传消息，疑是来从阿母家。微月笼云黯淡明，忽闻索索雨来声。可怜窗外梨花老，一夜飘残雪片轻。聒聒鸣鸠唤雨来，萧萧寒响滴空阶。不知逐客伤春恨，多少残英点翠苔。飘风骤雨饷时间，堕蕊飞花满地殷。自是群芳将结实，非关风雨故摧残。桃花零落逐风飞，地上红多枝上稀。春色陡然归艳杏，梢头还欲衒芳菲。南方春早花亦早，烂熳开尽枝头红。记得上林当此际，游人殊未探芳丛。一年春事遽如许，千里旅愁何似生。浊酒饮馀惟五合，残书读尽忽三更。"}