{"id":"431526","title":"夔巫道中","dynasty":"近现代","author":"冯誉骢","text":"千寻壁垒势峥嵘，险扼东川第一程。暮雨连天沉日色，秋涛卷地作雷声。灵旗飒爽巫娥庙，砧杵萧森白帝城。虎豹当关肆横嚼，谁将凋敝恤民生。天然形势固金汤，落日孤城暮霭苍。一代阵图名赫奕，四山云雨梦荒凉。谁赓骚客新词赋，莫问诗人旧草堂。且喜片帆风力顺，扁舟安稳下瞿塘。"}