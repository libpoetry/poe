{"id":"978982","title":"得东南书报乱后东都故居犹存而州北松槚亦无毁者","dynasty":"宋","author":"晁公溯","text":"旄头光垂北风起，胡沙漫漫暗天地。翠华清晓巡朔方，咸阳宫殿生荆杞。胡儿解鞍留汉土，凝碧池头日歌舞。一朝忽弃洪河南，来归舆图丞相府。当初乱离谁料此，南北中分指淮水。天暌地隔十五年，不知中原复何似。至今兵罢关泥开，始有北客中原来。历言王侯故第宅，瓦砾半在高台摧。最怜长杨与宣曲，树木荒凉迷御宿。上林苑废花自开，辇路春回草还绿。宫中千门万户空，兽扉凝尘生网虫。遗民相对向天泣，耳冷不闻长乐钟。外城白昼无人行，当道往往狐狸鸣。天阴日暮闻鬼哭，万家经乱今一存。呜呼上帝白玉京，繁华扫地令人惊。此生复识太平象，不及百年终未能。世人宁有金石坚，定恐不见全盛年。出门恍惚忘南北，故国何在山连天。岂意扬雄一区宅，城破萧条尚如昔。闭门风雨长蓬蒿，榱桷多年亦倾侧。户牖尚带沙场尘，小儿犹学胡笳声。四邻半已易新主，存者无复当时人。城北凄凉九原路，往往停车不忍去。幸无樵牧犯松柏，那有鲜卑护置墓。春风冢木生苍烟，北望拜泣还欣然。向来艰难谁得免，独我获此真天怜。君不见开成相国玉杯第，甘露变兴巢亦毁。又不见骊山筑坟葬祖龙，牧儿盗入焚其中。儒生虑远无后忧，生居敝庐死山丘。五世相传盖有道，中无所欲人何求。迩来天涯倦为客，角巾行卜东归日。里中耆旧今已无，忍听邻人更吹笛。"}