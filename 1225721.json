{"id":"1225721","title":"九日宴盛唐门","dynasty":"元","author":"余阙","text":"今日良宴集，玉帐设金悬。宾称此嘉辰，令德应重乾。凄凄秋阳升，湛湛江景鲜。西驰三澨津，东瞻九华山。文湍带粉堞，卿云覆綵旃。清歌送银爵，泛此秋花妍。嗟予远征人，别家今四年。采薇夜归戍，操筑朝治垣。微此一日欢，苦辛良可怜。中觞感前谍，抚运当泰年。燔柴盛唐郡，泛舟枞江前。临川射长蛟，雄风推八埏。竖儒缪从役，任重力乃绵。武功既无成，文德何由宣。微勋傥有济，敢愧鲁仲连。"}