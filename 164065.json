{"id":"164065","title":"水龙吟·梅边连辔偕来","dynasty":"宋代","author":"李曾伯","text":"梅边连辔偕来，柳边先我观光去。一门椿桂，尊君孙盛，小儿文举。黄鹤联登，横翔雕鹗，健凌鹦鹉。趁霜晴春小，南宫问讯，又同奏、明光赋。从此青云阔步。看龙门、锦标双取。荆州时事，不妨大对，细陈当宁。久要论交，中年语别，不堪离绪。约杏园，得意归时，吾已在浙江浒。"}