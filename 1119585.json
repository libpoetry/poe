{"id":"1119585","title":"次韵答璧侍者五首","dynasty":"宋","author":"陈造","text":"佛屋连延跨翠微，看云手版向曾持。重游不是寻春去，冷眼漂花捲絮时。狮子窟中狮子子，孤群慑怯更清孤。当场不作春雷吼，底用吟诗压老夫。他日山行不唤船，浪花如雪北风颠。而今已苦山行热，却办鸱夷饷长年。为向诗翁致命回，定应禅老笑颜开。盘餐要是随宜饱，略具油葱市海苔。欲买青山贷寓居，时临绝顶瞰平湖。已容下榻烦重问，肯念吾贫折券无。"}