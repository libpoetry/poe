{"id":"1126244","title":"楚妃叹五首","dynasty":"宋","author":"曹勋","text":"日晚章华翠辇归，寂寥深院锁重扉。非缘掩鼻移恩宠，自是新人巧用机。用意十分巧画眉，妆成独自惜容仪。非缘郑袖能歌舞，自是人心著处迷。霜满虚庭月满楼，罗帷珠箔闭清秋。炉香烟断添银烛，谁道更深睡去休。宝靥香销翠幄宽，更深明月上阑干。徘徊踏碎银蟾影，谁念从来不耐寒。人静宫深夜漏长，深宫漏永忆君王。可怜不及秋蒲草，犹得承欢荐宝床。"}