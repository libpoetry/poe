{"id":"68808","title":"送吴瑞卿归武昌","dynasty":"元代","author":"王冕","text":"古越古为山水府，篁竹菁菁无啸聚。耕田凿井各有为，文物衣冠比邹鲁。玄风已散茫茫然，几回沧海成桑田。眼前飞走杂枭獍，草木憔悴愁无天。君来推谳洗烦毒，画帘不动风肃肃。荆花脱洒春攸扬，一奁清透湖天绿。赤子欣欣行大道，拍手争歌君政好。明月冷浸甘棠阴，光风碧长圜扉草。三载考绩鹰脱鞲，解鞍出买江上舟。黄童白叟不可留，山风惨淡江风愁。十里长亭正花柳，绿波翻动蒲萄酒。玉笙吹切蓬莱云，西去青山如马走。知君住处好神仙，洞庭赤壁浮紫烟。武昌樊口最幽绝，东坡曾为留五年。君今归去荣画锦，水色山光缘席枕。我亦欲写岩壑图，挂君高堂对君饮。"}