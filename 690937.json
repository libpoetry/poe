{"id":"690937","title":"王尧韭以六忆诗见投和之 忆行","dynasty":"明","author":"李之世","text":"盈盈罗袜隐湘裙，缥缈凌波去若云。时向落花堤畔望，春山澹澹晓烟分。轻匀兔颖蘸麋脂，阵阵螺香拂玉池。锦字缄题频自看，碧窗宁许侍儿窥。甲帐宵然蜡炬红，海棠睡起怯东风。珊瑚半倚娇无力，一点难消珀晕浓。朱唇不动韵轻飏，宛宛新莺度绿杨。罗袂乍垂还乍举，微风时递麝黄香。窥人皓魄一轮孤，消得清宵此景无。就枕忽惊还独起，不知谁为解罗襦。菱花似水写秋光，画出双眉若个长。一片乌云翠可鉴，飞来小凤立中央。"}