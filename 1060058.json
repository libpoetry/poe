{"id":"1060058","title":"征妇怨","dynasty":"宋","author":"周行己","text":"嫁君苦太迟，别君苦太早。官行有程期，不得暂相保。妾有嫁时衣，金缕光葳蕤。送君即远道，数日望君归。君去竟何许，君归竟何长。昔为胶与漆，今为参与商。朝看云间雁，暮看水底鱼。雁鱼过几许，何处寄君书。有食不下咽，有衣不被体。夜回九转肠，日下千行泪。阶前萱草长，奁内粉黛空。萱草不解忧，粉黛为谁容。人生若朝露，颜色岂长好。况乃怀忧愁，忧愁复易老。及春不开花，结子待何时。君在须早归，妾在长相思。妾不愿君富贵，妾只愿君贱贫。贱贫足相保，富贵多弃旧。妾不愿君成功，妾只愿君早归。早归及年少，功成妾已老。君去妾二八，容颜花莫如。肌白不著粉，色红不施朱。即今君尚未酬勋，妾年二十已有馀。"}