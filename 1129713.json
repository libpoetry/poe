{"id":"1129713","title":"同周湛二上人游西湖之北山天竺晚归得十绝","dynasty":"宋","author":"释绍嵩","text":"行尽孤山碧四围，春光和暖恰相宜。微风披拂香来去，正是群芳烂熳时。山如浓翠拥高鬟，石壁巉然不可攀。落日凤城佳气合，幻成一岛画图间。和靖先生坟已荒，三春花草殿馀芳。栏干倚遍斜阳晚，户牖轩窗总是香。山云收雨半川晴，匠出西湖作画屏。剩欲题诗写怀抱，可怜踪迹似流萍。湖上山林画不如，眼明喜见晓光舒。等闲稚子来横钓，一度抬竿一个鱼。闲来湖上立移时，独愧凭栏负碧漪。西寺木鱼东寺鼓，而今总入老夫诗。北山迤逦自苍然，万象鲜明禁火前。愁里有诗人不会，栏边㶁㶁响流泉。天竺横分景色宽，园林初日破朝寒。兴阑欲下山腰去，野径萦回路百盘。幽刹寻春傍翠微，幡竿残日迥依依。西湖两岸千株柳，何似先教画取归。好是春风湖上亭，轩窗小憩俗尘清。湖山有意留侬款，杨柳飞花乱晚晴。"}