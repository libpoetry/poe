{"id":"694061","title":"内苑十首 万岁山","dynasty":"明","author":"陈绍文","text":"阳回禁苑雪初消，岂羡蓬壶驾六鳌。堤散相风千柳动，壑悬卿月万松高。紫鳞泳日穿银藻，青鸟传春下碧桃。自是臣邻欢颂地，故应皇泽沛如膏。芙蓉临沼露凄清，辇道遥看接岸平。千叠晓山排落雁，一泓秋水吸长鲸。烟光倒射功臣阁，蝀势斜拖学士瀛。不是子云才妙绝，摛词争遣紫宸惊。西苑群峰结翠鬟，六龙常御五云端。彩毫有客题员峤，金钿何人宿广寒。花近圣躬烟色艳，桂临仙掌露华漙。宸游至此多真境，岂事箫声引紫鸾。玉箔雕栏俯禁池，君王曾此驻云螭。南薰殿迥传钧乐，北斗城高闪羽旗。千仞暂翔灵凤翼，万年长拂古松枝。从来天语多严密，祇许当时扈从知。极浦山光远近连，汾风遥忆汉皇船。翠华五凤扶行日，锦缆双龙夹渡年。花覆帘栊明落照，柳摇旌旆度轻烟。侍臣尽喜同游衍，应有才堪作济川。悬崖郁树古嵯岈，一入芭蕉路转斜。宸阁翠含燕市柳，御沟红泛汉宫花。洞岩窈窕凝云气，芝草琅玕阅岁华。想得词臣焚草罢，好邀明月醉流霞。禁园南向带畴平，更有瑶宫隔水明。行乐坐看松月转，躬耕行挹稻风轻。岛中锦绣千层蜃，堤外笙簧百啭莺。共说吾王游豫地，岂知农业已垂成。荒村茅屋绕方塘，殿揭昭和隔御墙。睥睨迥连山色秀，辘轳高转水声凉。几翻红雨飞桃杏，千顷黄云布稻粱。莫讶此中风景美，新丰原是帝皇乡。兔园西面筑瑶宫，复道回廊势欲通。珠树万年栖舞鹤，石梁千尺跨飞虹。阴萝转向悬天上，瀑布翻从出地中。谁信九重恩似海，解将游乐与民同。先皇神武扫边埃，朝散常登阅射台。仙佩声随三殿转，御炉香逼九关开。上林羽箭穿鸿落，驰道金锹走马来。欲作猎书献明主，不知谁是汉臣才。"}