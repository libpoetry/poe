{"id":"713911","title":"七星岩磨厓题名歌","dynasty":"明末清初","author":"屈大均","text":"七星化作七芙蓉，斗柄乃是玉屏峰。中有夹天千尺峡，天开一罅烟重重。振策飞厓同我友，摩挲怪石云濡手。心怜绝壁势争雄，欲得蛟螭字如斗。君也今之顾八分，石经瘦劲汝其伦。墨气淋漓山鬼泣，无端破我苍苔痕。白石肌肤如玉雪，磨砻欲出巨灵血，数声斧外何清越。石工一字一螺金，丁丁日夕愁穿穴。石火射人光不寒，为君留得冰雪肝。姓名他日谁不朽，置身且学此峰峦。"}