{"id":"699788","title":"或曰秋何思以厝五节而结是亭也又成五绝","dynasty":"明","author":"郭之奇","text":"秋思渐逐晓云空，秋梦还须夜月同。从此香泉留万壑，每依霜木散馀风。未必京泉遂可深，颇因空色自搜寻。迎风小燕多端舞，吊月寒虫几处吟。每当斜月到幽扃，几度临风拂翠屏。三载天涯流恨水，百宜山下结愁亭。竹影微摇秋露残，分明咫尺意中看。倚棂目断如千里，罗袂无声一水寒。茑附游丝一树牵，风飞木末倍缠绵。久拚秋叶为双鬓，留取寒枝共百年。"}