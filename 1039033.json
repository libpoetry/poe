{"id":"1039033","title":"琼花","dynasty":"宋","author":"韩琦","text":"维扬一株花，四海无同类。年年后土祠，独比琼瑶贵。中含散水芳，外团蝴蝶戏。酴醾不见香，芍药惭多媚。扶疏翠盖圆，散乱真珠缀。不从众格繁，自守幽姿粹。尝闻好事家，欲移京毂地。既违孤洁情，终误栽培意。洛阳红牡丹，适时名转异。新荣托旧枝，万状呈妖丽。天工借颜色，深淡随人智。三春爱赏时，车马喧如市。草木禀赋殊，得失岂轻议。我来首见花，对花聊自醉。"}