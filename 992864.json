{"id":"992864","title":"送李南玉","dynasty":"宋","author":"梅尧臣","text":"小人贫于资，君子贫于时。小人富于货，君子富于辞。贫虽同寒饥，富不同路岐。彼富殁则已，此富名不移。丈夫事百变，未死安可期。明明趋财利，莫恤前人嗤。举家如春蚕，仰食不可迟。况念宿债窘，何愧贱士为。买臣尝负薪，相如犹涤卮。君思此二人，信吾言不欺。迩者有赵壹，穷愤自兴诗。乘骥抱美玉，乐与和未知。古来鲜逢遇，后世无苦悲。"}