{"id":"844245","title":"次韵和幼春山中岁暮杂感六首","dynasty":"清末民国初","author":"林朝崧","text":"风物婆娑天一涯，岁华虽晚不须嗟。梅和雪折香盈手，橘带霜尝冷溅牙。北户号寒虫唧唧，南荣向暖鹊楂楂。闲愁触拨知何限？落日闻吹出塞笳。霜落空山猿鹤鸣，悲歌击筑四邻惊。狂来痛饮邀车子，兴到清谈对老兵。正始风流追辅嗣，义熙人物慕泉明。只今汐社多遗逸，贫病相怜太瘦生。匡济时艰仗大才，疏狂我只合蒿莱。惊涛已泊秦皇岛，妖雾犹霾郭隗台。八马蒙尘悲远去，双鱼传信苦迟来。遥闻更用和戎策，消息难真总费猜。忆昔缨裙沪上游，果然人世有丹丘。吴歌子夜妖姬唱，郢曲阳春上客酬。回首欢场成梦影，投身荒岛足悲愁。佳期愿待江波绿，更泛五湖三泖舟。习静荒园一榻横，神交竹弟与松兄。瑶琴最爱弹三峡，彩笔犹能拟两京。已分栖迟安蹇陋，何心谈笑取公卿。百年下噀先畴在，闲课家僮种秫粳。门第琅琊集凤鸾，阿戎多病带围宽。乌衣巷口头俱黑，绿竹林中影不单。芳岁蹉跎看渐晚，哀吟抗脏和应难。何如携手江楼醉，赵女清歌张女弹。"}