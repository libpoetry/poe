{"id":"146053","title":"名姝吟·丈夫至白首","dynasty":"宋代","author":"文天祥","text":"丈夫至白首，钟鼎重功名。未有朱门中，而无丝竹声。与主共富贵，不见主苦辛。名姝从何来，婉娈出神京。京人薄生男，生女即不贫。东家从王侯，西家事公卿。吾行天下多，朱紫稀晨星。大都不一一，甚者旷数城。如何世上福，冉冉归娉婷。乃知长安市，家家生贵人。"}