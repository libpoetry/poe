{"id":"829246","title":"蝶恋花 和清真，四首","dynasty":"清末近现代初","author":"汪东","text":"历历晓珠明又定。倚枕褰帷，仰面看华井。风戛帘钩霜气迥。铜炉虽㬉犹嫌冷。起坐旁皇惭吊影。万感萦怀，独语将谁听。自斸荒畦横短柄。错闻人唤回头应。昨夜狂风吹倒树。独坐凝愁，愁重杯难举。阅尽崎岖尘世路。故人一半埋黄土。自拨炉灰残焰吐。欲寄封书，醉眼昏如雾。忍冻开门閒看取。雪花飘洒还成雨。曲曲修廊随步转。烟缕拖裙，腕弱才胜钏。一寸芭蕉心欲展。深丛掩映无人见。花底偷窥帘隙觇。苦似纤云，略透姮娥面。觊到春游应得便。踏青万一行郊甸。行尽苕溪春事暮。绿叶阴成，依旧含风露。当日分携仙种处。碧桃岂是凡花数。不惜此身随断絮。桃叶无情，也向天涯住。却羡枝头双翠羽。飞鸣相追时来去。"}