{"id":"614207","title":"戏和陈子明自嘲","dynasty":"明","author":"李之世","text":"叱咤如醉如梦，沈冥非佛非仙。半褐閒寘一榻，百钱且挂两肩。逢人祇合拚饮，醉中自爱逃禅。胡奴不用送米，支遁何须索钱。以马喻指是马，草玄尚白非玄。閒思日月过隙，恰似箭括离弦。漫尔烟霞痼疾，真成湖海痴颠。老去空馀侠骨，生来不受人怜。毕竟宜寘何地，自断休问皇天。"}