{"id":"845092","title":"忆江南 宝云楼夏日即兴","dynasty":"清末民国初","author":"梁启超","text":"吾庐好，气象绝清高。生意古今惟种树，雄心朝暮惯听潮。何处著尘劳。开卷罢，随意一凭阑。浴海朝霞明万木，当窗斜日照千帆。此际几人闲。长日静，不放画帘垂。入座飞花争燕子，上阶蝴蝶戏猫儿。忙杀为阿谁。将进酒，市远味难兼。牛湩朝朝调麦饭，鱼羹顿顿供椒盐。不管老饕嫌。重门掩，恰称野人家。篱落乌龙眠妥贴，井阑玉虎语咿哑。风味故园赊。周旋久，鸥鹭不相惊。忽报沙滩新雨过，起看松罅断虹明。暝色正轻盈。新浴后，细葛著轻丝。一树露蝉声不断，半床松子落无时。午梦更相宜。忘机惯，随处见天游。稚子绕床驯竹马，学僮嬉水狎轻鸥。人我两悠悠。闲功课，日日没争差。娇女自钞花外集，老妻学踏自由车。卒业两些些。芳草外，极目似迷漫。渔唱有时喧远浦，海云无意失前山。一鸟正飞还。万松里，庭院自深深。宾客纵横争短榻，儿童错落弄鸣琴。老子正高吟。须磨浦，落日放船宜。鸦鬓小娃充擢手，皋比长者作舟师。破浪自逶迤。凉亭畔，团坐到三更。万壑鱼龙醒不夜，疏星河汉度无声。双扇扑流萤。明月夜，游屐尚徘徊。夜汐往还循岸见，秋花红白戴星开。清兴亦悠哉。春睡足，西顾泪阑干。霖雨蛰龙劳想望，琼楼玉宇自高寒。忍向此中蟠。"}