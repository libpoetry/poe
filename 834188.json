{"id":"834188","title":"金缕曲 乙亥除日樊城度岁作","dynasty":"清末民国初","author":"易顺鼎","text":"立马斜阳外。问儿时、旧经行处，雪泥安在。犹记白云亲舍近，几度倚闾而待。今日更车驱远迈。十载光阴俄顷耳，只添些、闲水闲山债。说往事，总堪爱。重来倦旅愁难耐。况禁他天涯除夕，冷唫清话。小店高城呼酒去，箫鼓春声一派。独自与残镫相对。莫向梅花频索笑，怕江南、梦醒都无赖。明岁又，蹇驴背。"}