{"id":"903324","title":"秦女行","dynasty":"宋","author":"张镃","text":"妾家秦关中，白玉为重堂。堂前翠帘钩，一一金鸳鸯。暖艳照绮席，新声按笙簧。妾小不解事，戏剧珠楼旁。蜂蕊撷秾杏，莺枝荫垂杨。阿母喜秀慧，鞶丝教缝裳。年齿渐长成，自制红襦长。弄杼织繁锦，错综飞凤凰。体柔生玉腻，国色凝天香。不假粉黛妍，羞作时世妆。悦巳求得逢，晨夕劳衷肠。苟合必易散，良贾宜深藏。"}