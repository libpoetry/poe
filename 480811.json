{"id":"480811","title":"予生","dynasty":"明","author":"刘溥","text":"予生鄙性嗜奇古，北走青徐南走楚。千金不惜买干将，宝匣腾光快先睹。龙文星彩莹深秀，结绿青萍何足数。河汉常时失斗牛，雷电中宵吼风雨。腰间辘轳引玉鼻，走马走看若环堵。居然声价盛洋溢，始悟漂山因众喣。欲将入水屠蛟龙，又欲登山刺豾虎。前锋呀豁尽低伏，至宝谁能不夸诩。自从拔仗挺而出，反与铅刀日为伍。古称知己极难遇，黄鹄摩天困堂庑。谓是虽能扫妖沴，破屦不及铦锥补。吹毛可断玉可切，斫木还须避樵斧。耳侧肠酸极惆怅，涕泪滂沱心更苦。岂意前人百炼精，出非其时坐招侮。古云责人必责己，眦裂唇焦膺屡捬。衒鬻求售予固昧，遗实事名尔何取？橐中黄金落深水，觅索徒劳施网罟。有用物置无用地，志士居常心为怃。泰山虽高隐烟雾，目眩心疑类盲瞽。驽骀龌龊市者多，骐骥忿饥常致瘦。吁嗟通塞固由命，不免重言更覼缕。仰视青天发啸歌，海上鸊鹈今臭腐。低徊拂拭且归匣，半夜鸡啼莫轻舞。知音倘不遗此才，即向沙场杀强虏。"}