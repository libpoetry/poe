{"id":"829071","title":"明日（十六首选六）","dynasty":"清末近现代初","author":"朱青长","text":"笙歌明日送春风，拭泪千丝认画龙。鸡犬神仙仍恋主，河山惭愧不留侬。颓唐心眼怜骄子，凉薄肝肠怨老翁。此去漳台才半月，只嫌乡梦太重重。竟假风云量伯才，铁衣金剑自崔巍。相为臣妾留馀地，又有河山造劫灰。饲虎图龙心血瘁，续凫成鹤泣忧来。东皇雨泽膏民浅，荠麦青青过绿苔。封金颁印绾千城，竟假栾徐托死生。逐鹿太牵豪杰志，斩蛇新决项刘争。攒眉怕问新鸾掖，沥血重寻旧豹盟。天步艰难行惯熟，颇忧图史累公卿。错认骷髅作肺肝，荒唐谋画去留难。红心满地流民血，白骨千堆上将坛。渺渺行踪愁海岛，迟迟归梦阻邯郸。早知紫雾黄云伪，不改巾箱旧大冠。虎步龙骧没点痕，河山留得子生孙。神光只只凝祥室，鬼瞰彰彰祸福门。慷慨言词流水梦，寻常巷陌夕阳村。南来旅客过洹上，犹见残军十五屯。九龙千骑欲何之，恰是榴花半落时。逐臭过门人掩鼻，代庖倾鼎我犹尸。舞台爱听收场鼓，残局难收打劫棋。雨将云官齐默默，草间还有帝王师。"}