{"id":"524894","title":"落梅篇","dynasty":"明","author":"顾璘","text":"金陵野老栖空山，肺病养恬长闭关。端居十日阻春雨，梅花零落溪山间。老干横烟惨难诉，残英覆地嗟谁数。蜂黏香粉下苍苔，鸟啄璚瑶涴黄土。城中看花长恨迟，来时池水含冰澌。冷蕊犹封去年雪，韶华未动新春枝。准拟入山开病眼，一日绕花千百转。酿酒期邀友朋至，插篱苦避儿童剪。丘壑萧条还自爱，荣华飘落那相待。始知春厌衰病人，转觉天厚雄豪辈。君不见五侯七贵开名园，梅花当春如雪繁。和风丽日依期至，玉笛银筝对酒喧。开时令鼓催青阳，飞处仙娥点靓妆。花将地主相矜盛，人助花神剩斗狂。物性随人异哀乐，我心与尔甘寂寞。且寻世外逍遥游，开落荣枯付冥漠。"}