{"id":"795716","title":"春从天上来 春绣","dynasty":"清","author":"鲍芳茜","text":"银管方休。见几点轻阴，飘漾帘头。炉香未息，花粉初浮。好个莺儿声溜。惜春光一线，任金线吊也难留。且抛愁，把窗纱笼上，翠影偏幽。困人是今天气，因懒向书翻，聊取针抽。芳渚一泓，锦鸯双睡，天工妙处难求。喜蕉滴碎心，这多时、不到南楼。俏鹦哥。竹枝弄月，叫挂金钩。"}