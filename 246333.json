{"id":"246333","title":"齐天乐·蝉墨","dynasty":"现代","author":"王蛰堪","text":"旧时西陆谈风处，依依梦魂无主。乍别璿宫，才离翠鬓，认取砚池归路。情丝万缕。奈高树生寒，嫩黄无据。露重风多，莫将凄冷向秋诉。凭他妒霜怨雨。不知春黛湿，双翅难举。漱玉词成，簪花笔落，忍把愁根磨去。清音欲吐。问牵恨宫商，倩谁歌与。待整兰妆，画眉应暗许。"}