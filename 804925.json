{"id":"804925","title":"高忠宪公水居","dynasty":"清","author":"王灏","text":"大雅久沦丧，斯道在东林。先正有遗徽，穹然山水深。浩渺纵孤舟，云居远追寻。登涉怀往迹，旷望悦幽心。群峰散平湖，空翠来苍岑。伊人虽缅邈，虚室悬鸣箴。矧兹溯流风，因之白雪吟。投琼意何厚，赓歌良不任。自昔期古处，靡靡遂至今。日月忽西驰，岁暮苦寒侵。愿言告良友，努力嗣徽音。"}