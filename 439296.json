{"id":"439296","title":"寒林图为侯子晋赋","dynasty":"金","author":"元德明","text":"川光茫茫风景暮，一雪无情天地素。长安闭门千万家，亦有行人踏长路。新丰烟火灞桥水，画史工作荒寒趣。雪中故事知几何，偏识诗翁忍寒处。君不见淮西城下鹅鹳鸣，官军夜斫吴家营。只如党家粗俗亦不恶，银烛金荷天未明。拈出雪诗三十韵，蹇驴席帽可怜生。"}