{"id":"810824","title":"漫兴六首","dynasty":"清","author":"王士禛","text":"漭漭荆襄地，当年割据州。营连九节度，星动五诸侯。已共长江险，应关上将忧。郭门传息壤，不障洞庭流。鸣咽秦川水，秋风入鼓鼙。妖星躔陇右，大将出安西。陆陆将谁附，苍苍迥不迷。似闻宽大诏，不忍戮鲸鲵。烽火传花马，将军发贺兰。天心诛叛亟，国法受降宽。衙帐青唐入，沙场白骨寒。乱臣谁贳死，史笔后人看。不见离支熟，闽州驿骑来。大农师渐老，使者节难回。五岭烽相照，三山瘴未开。冥冥炎海外，目极钓龙台。西北和亲国，王姬礼数殊。一朝忘甥舅，万里送头颅。露布明驼足，军锋落雁都。六师信神武，群盗敢枝梧！海内兵尘满，乾坤正气孤。数公明大义，一死激顽夫。关塞青枫晚，英灵白日徂。他年看秉笔，得慰鬼雄无？"}