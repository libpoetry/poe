{"id":"945656","title":"夜窗书怀","dynasty":"宋","author":"陈著","text":"夜深万籁平，危坐弗闭户。不著沈麝香，一空清似许。竹凉露易零，鲜鲜正亭午。弹琴大小声，鬼语杂风雨。琴罢复长吟，吟罢复起舞。人生三万日，胡可弱不武。越石勇著鞭，相如志题柱。惟患不自立，彼于我非愈。青萍已出匣，抚视气如虎。生侯死庙食，可以噬而取。安能久居此，镫花甘自苦。"}