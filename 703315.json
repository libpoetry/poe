{"id":"703315","title":"送轮洁融办二子归省霅川时在相江道中","dynasty":"明","author":"释今无","text":"北风送汝此心难，况值新梅照岭乾。巢破幸馀双钵在，雪深空有一庭寒。往时噩梦凭谁醒，向后微言只独看。若忆三生缘未断，香花重扫旧蒲团。双雁南飞却欲回，朔风吹过望乡台。浅予道力怜儿女，深尔江云任去来。岭路辛勤逢月暗，离颜整顿为亲开。撑持已见衰无力，早晚相寻认死灰。"}