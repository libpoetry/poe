{"id":"1120834","title":"戊辰除夜四绝","dynasty":"宋","author":"周紫芝","text":"千里家山一望间，白头夫妇且樽前。诗中游戏无三昧，客里光阴又一年。七年长梦采江蓠，此夜樽前倒接篱。莫问年来何岁月，诸孙言语似吴儿。无功饱食愧侏儒，赢得霜添白颔须。已是再逢新太岁，何须羞饮后屠苏。新春皓薄晓钟声，残烛晶荧守岁檠。年向白驹光里度，诗随蓝尾酒中成。"}