{"id":"1108639","title":"挽赵漕克勤礼部二首","dynasty":"宋","author":"刘克庄","text":"渠观英游转首空，玄都葵麦几春风。米郎笔绝九霄上，子骏星移五管东。雅拜从渠投石友，遗言以子为山公。定应去判芙蓉馆，不堕蛮云蜑雨中。息影空山与世疏，感君意气独勤渠。颇怜凤阁舍人老，犹寄羊城使者书。化鹤安知耽是我，骑鲸难问白何如。岂无莼鲫堪携去，衰病谁扶上素车。"}