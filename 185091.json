{"id":"185091","title":"次范益谦迁居九江经过上饶见赠韵","dynasty":"宋代","author":"曾几","text":"君为九江行，意有风雨快。维舟玉溪畔，未割故人爱。停杯一问我，请以所闻对。九江万事好，赏咏看前辈。岩岩匡俗庐，顶踵极高大。其中藏曲折，愿铁遗琐碎。烟波湓浦游，风月庾楼会。以兹供笔砚，安得有芜累。矧君著幽禅，直欲入三昧。饱参山南北，毋问人显晦。归来亦何云，圣处果何在。要知方策间，即有文字外。我今如是说，初不堕荒怪。屋漏实临之，斯言尚无愧。"}