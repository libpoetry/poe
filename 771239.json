{"id":"771239","title":"澡兰香•重午泛玄武湖，遂至钟山北麓，和梦窗","dynasty":"清","author":"陈匪石","text":"新荷镜暗，老柳烟浓，熟黍梦回未觉。流莺自语，小蝶轻飞，悄念探芳前约。照林隈、榴火初酣，何如残樱半萼。锦片年芳，付与亭边青蒻。独向行舟尽处，翠浥层岚，静驱吟魄。峰回路转，树短阴稀，数遍?车油幕。问何人、缓引蒲觞，波影山光共酌。渐听到、隔水笙歌，停云天角。"}