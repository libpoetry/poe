{"id":"40910","title":"杂三言构象台","dynasty":"南北朝","author":"江淹","text":"小序予上国不才。黜为中山长史。待罪三载。究识烟霞之状。既对道书。官又无职。笔墨之势。聊为后文。曰上妙兮道之精。道之精兮俗为名。名可宗兮圣风立。立圣风兮兹教生。写经记兮记图剎。画影象兮在丹青。起净法兮出西海。流梵音兮至索溟。网紫宙兮洽万品。冠璇寓兮济羣生。余汩阻兮至南国。迹已徂兮心未扃。立孤台兮山岫。架半室兮江汀。累青杉于涧构。积红石于林棂。云八重兮七色。山十影兮九形。金灯兮江篱。环轩兮匝池。相思兮豫章。戴雪兮抱霜。栽异木而同秀。钟杂草而一香。苔藓生兮绕石户。莲花舒兮绣池梁。伊日月之寂寂。无人音与马迹。躭禅情于云径。守息心于端砵。永结意于鹫山。长憔悴而不惜。"}