{"id":"1125569","title":"至游堂二首","dynasty":"宋","author":"袁说友","text":"力田须逢年，掘井须及泉。学者志于道，如以规正圆。及其见道时，揽辔谁争先。筌蹄蜕陈迹，羽化而登仙。是中时反观，一一人之天。森然众妙现，所见惟所便。猗与至游者，日运万里船。胸中三景轴，与道相因缘。道大心以悟，心远见孰偏。一室景象存，物物随餐眠。不游以为游，至乐无冥颠。游非在山水，默与山水联。天下有至游，得道有至贤。贤者以道游，百游不一愆。至于游俱忘，公与道独全。谈笑出清风，樽罍益欣然。张扁诧中郎，训记增雄编。嗟予幸升堂，顿觉尘垢湔。从公至游境，左右馀芳鲜。归来欲语人，心知口难传。嗟哉予少年，学志如蒙泉。区区指漫血，未识方与圆。晚于方册间，再拜予公先。琳琅粲珠玑，意公真其仙。寒窗手不停，朝暮披云天。已办膺门登，肯放边腹便。一身落宦海，去若不系船。怀此日月长，岁晚而夤缘。长安初拜公，抠趋立庭偏。一见意未尽，愦愦如醉眠。春闱接从容，拜赐喜欲颠。夜半呼论文，不复怀官联。此身愿持似，稽首从公贤。一意门墙归，稍却名利愆。寻幽并湖山，百计一未全。而公亦倦游，卜筑方怡然。把酒问明月，诲我诗成编。淋浪身上衣，归喜那更湔。雄篇富褒拂，字字华衮鲜。吾侪一瓣香，斯文今有传。"}