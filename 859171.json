{"id":"859171","title":"和子瞻同王胜之游蒋山","dynasty":"宋","author":"王安石","text":"金陵限南北，形势岂其然。楚役六千里，陈亡三百年。江山空幕府，风月自觥船。主送悲凉岸，妃埋想故莲。台倾凤久去，城踞虎争偏。司马壖庙域，独龙层塔颠。森疏五愿木，蹇浅一人泉。棁杖穷诸岭，篮舆罢半天。朱门园渌水，碧瓦第青烟。墨客真能赋，留诗野竹娟。"}