{"id":"1110362","title":"恭次家大人初抵季弟海陵官舍之韵","dynasty":"宋","author":"孙应符","text":"学山初不止邱陵，骥子终期万里程。莫问官曹今落寞，正须人物自高明。斗升聊可为亲养，岁月行看播治声。膝下团圞事文史，此身何幸忝居兄。生于陵者自安陵，何事驱驰较驿程。却望乡山千里隔，共看淮月一轮明。官閒足遂吟哦乐，俸薄休形叹息声。最幸一家仍聚首，不须嗟弟与瞻兄。生憎世俗迭相陵，反己工夫有度程。大学在先知本末，中庸当务造诚明。谆谆自昔承严训，默默终年愧令声。至道不须由外索，事亲友弟及从兄。"}