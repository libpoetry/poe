{"id":"810693","title":"菩萨蛮 即事","dynasty":"清","author":"毛奇龄","text":"花前鼓瑟花间听，红灯低照新妆靓。侍婢唤行云。高唐曾见君。玉笼香雾绕，怕见青铜晓。井上辘轳声，翻教睡画屏。珊瑚镂枕珠阗细。盘云散泽香衣腻。枯压鬓边花，花红印一些。与谁同转侧，绣出双鸂鶒。将枕付陈思。陈思思不思。嘉文小裹双丝纽。单窝认得孤眠久。泪浥口脂融，相逢一梦中。花函遮短帔，中有相思字。银烛夜来新，深怜抱枕人。沟头流水山头雪。春江几度迎桃叶。桃叶渡江来，江花两岸开。珍珠量几斛，买得双蛾绿。衫子绿于蛾，双蛾奈绿何。丹枫叶叶迎春小，锦茵开处香鸾绕。银扇隔雕栊，灯花百子红。檐前乌鹊曙，休遣催妆去。赋得夜来珠，昭容揽镜馀。雕篮细压花毬小。金箱叠锁珠丝绕。花烛满帘栊，双樽琥珀红。芙蓉清漏曙，晓凤衔烟去。慢撒帐头珠，香奁贮有馀。药栏勾堕衔钗雀。雀钗衔堕勾栏药。花落画屏纱。纱屏画落花。晓山关雁绕。绕雁关山晓。人远惜残春。春残惜远人。软铺铜甃飞红浅。浅红飞甃铜铺软。深巷柳摇金。金摇柳巷深。爚篝香雾薄。薄雾香篝爚。门掩半黄昏。昏黄半掩门。去春三鸟栖来曙。曙来栖鸟三春去。边塞绝秋千。千秋绝塞边。错弹哀抵角。角抵哀弹错。楼倚谢娘秋。秋娘谢倚楼。井干双断金丝绠。绠丝金断双干井。城上响啼莺。莺啼响上城。绮园南去骑。骑去南园绮。迟日坠鸣机。机鸣坠日迟。簸钱金压花裙唾。唾裙花压金钱簸。斜日斗钿车。车钿斗日斜。酒胡雕列缶。缶列雕胡酒。孤独醉当垆。垆当醉烛孤。熨香沉斗珠绳屈。屈绳珠斗沉香熨。花鸭睡笼纱。纱笼睡鸭花。减丝荷漏浅。浅漏荷丝减。长夜好难量。量难好夜长。烛槃深影春围曲。曲围春影深槃烛。迷路入花溪。溪花入路迷。枕函空覆锦。锦覆空函枕。遮莫苦栖鸦。鸦栖苦莫遮。刺桐花满高桥寺。寺桥高满花桐刺。魂断几家村。村家几断魂。去騧嘶落絮。絮落嘶騧去。娘度夜中霜。霜中夜度娘。小姑村映青溪晓。晓溪青映村姑小。家是就矶斜。斜矶就是家。返舟莲棹远。远棹莲舟返。侬识旧娃宫。宫娃旧识侬。上潮春涨西陵望。望陵西涨春潮上。寒雨渡来难。难来渡雨寒。燕泥衔断槛。槛断衔泥燕。时苦作蚕丝。丝蚕作苦时。路旁厢板乌椑树。树椑乌板厢旁路。寻处甚阴阴。阴阴甚处寻。缕丝千点雨。雨点千丝缕。何若别情多。多情别若何。窄帆轻落亭前驿。驿前亭落轻帆窄。红露浥花栊。栊花浥露红。渡淮临雨暮。暮雨临淮渡。长过莫愁乡。乡愁莫过长。"}