{"id":"642239","title":"题寓庵","dynasty":"明","author":"胡奎","text":"寓形大化内，道寓太极先。厚者寓乎地，高者寓乎天。晦明寓日月，流峙寓山川。荣悴寓草木，飞跃寓鱼鸢。吾身寓万事，理寓方寸田。问子何所寓，寓以八九椽。大雅寓古意，微言寓陈编。至味寓玄酒，希声寓素弦。行寓南山下，坐寓白云边。息寓芳柳阴，饮寓佳菊前。嗟余随所寓，寓洪今五年。赋雪寓梁园，乌纱寓白颠。历观寓世者，寓言无不然。伊吕寓莘渭，巢由寓林泉。静寓惟独善，动寓隘八埏。吾亦聊寓耳，试歌寓庵篇。"}