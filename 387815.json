{"id":"387815","title":"霓裳中序第一·夏夜作","dynasty":"清代","author":"樊增祥","text":"疏星四五点。漏箭无声银汉转。何处清歌擘阮。渐露柳变秋，凉萤泫晚。簪斜髻散。忍轻抛、班女纨扇。池荷净、软风动竹，水上暗香满。依黯。瑶阶立遍。认履迹、芳苔尽掩。同心栀子又落，甚已落仍开，雪香庭院。骈枝花数剪。待寄与、钗梁小燕。明灯下、玉珰缄恨，又费镂青管。"}