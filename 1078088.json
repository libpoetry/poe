{"id":"1078088","title":"自晋康顺流六十里有山巉然临江下有岩洞可容千人轩豁平坦景幽邃石罅间滴泉厥味甘冽因目之曰玉乳岩赋诗以纪其事","dynasty":"宋","author":"李纲","text":"鼓柁下端溪，停桡登巀嶭。呀然岩洞开，俨若栋宇设。千夫可还揖，放步靡凹凸。玲珑四壁间，一一幢旆列。谁令胚浑初，凝结有罅缺。当年补天手，不顾山石裂。镌镵馀旧痕，琐碎委环玦。五峰近龙渊，无乃通贝阙。试求玉函书，何异探禹穴。涓涓乳泉滴，灿灿冰玉洁。清声落嵌窦，自中琴筑节。尝之味甘芳，涤我肺腑热。琼浆笑裴航，石髓谢王烈。峤南瘴疠乡，有此云腴冽。青葱松桂阴，景物助幽绝。岂无会心人，来游共旌别。题诗制佳名，聊以纪岁月。碧落遥相望，千里未磨灭。"}