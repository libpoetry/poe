{"id":"136046","title":"周伯范棋会以足疾不赴走笔寄坐客","dynasty":"宋代","author":"楼钥","text":"里闾讲棋社，大要率且真。岂惟简苛礼，正欲聚首频。向来赏花约，深恐负此春。春来顾多事，殆如参与辰。今朝怡怡堂，坐上凡几宾。默计病或故，约略三数人。益知会合难，举酒勿问巡。棋枰谁胜负，清新想歌脣。僵卧一榻上，执热难屈伸。斐然申前盟，余将踵后尘。"}