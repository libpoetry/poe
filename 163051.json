{"id":"163051","title":"水龙吟·断崖千丈孤松","dynasty":"宋代","author":"辛弃疾","text":"断崖千丈孤松，挂冠更在松高处。平生袖手，故应休矣，功名良苦。笑指儿曹，人间醉梦，莫嗔惊汝。问黄金馀几，旁人欲说，田园计、君推去。叹息芗林旧隐，对先生、竹窗松户。一花一草，一觞一咏，风流杖屦。野马尘埃，扶摇下视，苍然如许。恨当年、九老图中，忘却画、盘园路。"}