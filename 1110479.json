{"id":"1110479","title":"东坡先生与蒋魏公游最善宣卿侍郎蓄东坡诗文自公始也心慕手追遂入于室某尝赋景坡堂诗宣卿谓余知音者遂标藏之椟中比守吴门治有状玺书褒进待制敷文阁某驰小舟往贺宣卿出诗三章见属句法华妙为一时绝唱有云正索解人那复得其谁知我固无从此真东坡语也辄次韵书于卷末","dynasty":"宋","author":"孙觌","text":"家声籍籍冠中州，健笔纵横贯九流。三世祖孙吴郡牧，两朝人物山亭侯。颙卬自快披云睹，衰陋空遗倚玉羞。便恐追锋天上去，不辞投辖为公留。高名迥出中兴日，大句追还正始风。浦上珠回孤月吐，壁间梭跃五云从。景坡堂里参差见，饭颗山头邂逅逢。更欲骑鲸追李白，入门一路羽翰通。洲蕊霏红风澹沱，池光铺练月徘徊。乍惊醉眼生春缬，顿觉诗肠蛰夜雷。坐看千言供刻烛，自甘百罚耻空罍。使君处处栽桃李，为报花奴羯鼓催。"}