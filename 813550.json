{"id":"813550","title":"减字木兰花九首","dynasty":"清","author":"李慈铭","text":"柯山西去，第五桥边芳草路。山下人家，长日松风度麦花。鸳鸯渡口，十顷湖光全上柳。画舫斜阳，团扇风前一水香。柯山南畔，最爱绿萝行脚院。三面花光，一面湖光衬夕阳。闲携茶具，岩下清泉亲手注。尽日莺啼，间覆僧窗一局棋。柯山向北，隐隐云藏岩下屋。洞口桃红，春在溪声石影中。绕篱调鹤，月磴云亭随处乐。林断桥开，更约观鱼渡水来。柯山东道，埭上人家临水好。曲曲朱栏，低映垂杨几转湾。陈湾丁港，小艇时时乘月上。十里吹箫，直度烟波晾网桥。榆钱飞老，过了花时人事少。懒炷都梁，风过书签看在香。绿阴新雨，闲校丹经消日午。佳墨匀研，莫放杨花入画帘。记曾相见，帘里惊鸿留一盼。待得重逢，腰瘦眉浓两病中。恹恹春闷，带一分愁偏有韵。恁地聪明，假作无情更有情。春归有信，曾遣莺儿来问讯。莫怨东风，莺语周遮自恼侬。欲传心事，怎不教他双燕子。无奈匆匆，人在长愁短梦中。俏垂双鬓，窣地行来花有影。不怕生疏，一点灵犀惯吃虚。再三临镜，偏是何郎工傅粉。十斛明珠，抵得当筵一笑无。明朝初七，风雨可怜吹竟夕。后会分明，早已离愁一半生。声声咽露，秋在牵牛花上语。莫怨今秋，那见鸳鸯会白头。"}