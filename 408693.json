{"id":"408693","title":"题城南试卷","dynasty":"近现代","author":"高树","text":"二十年前写试册，六儿娶妇在京得。老兄一见泪淋浪，此是弟兄始通籍。保和殿上风日炎，弟坐殿廊兄内室。兄当淹迟日逾午，弟为兄忧卷将撤。三篇以后不停挥，欲代兄书完赵璧。那知书竟两无误，下殿三竿见斜日。朝房不坐寂无事，弟抽鼠毫尽馀墨。迄今回首恍如梦，石洞场边草萧瑟。常经庐馆问行寓，回忆都城遇兵燹。甘泉宫中照烽火，铜驼陌上生荆棘。德兵携去褚翁书，倭人拾去羲之帖。武英殿版付焚毁，永乐大典无从觅。吾弟此卷何处藏，并无蛛丝与鼠迹。糊名纸角灿然新，如见挥毫墨犹湿。卷面二甲九十五，朱字标题先帝笔。卷尾读卷十大臣，首恩次徐终为薛。肝肠崩裂难久看，付与六儿长什袭。作诗记事寄拙园，明岁入都跋卷帙。"}