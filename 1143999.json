{"id":"1143999","title":"丙申元日五绝","dynasty":"宋末元初","author":"方回","text":"新年仍著旧年衣，老健深惭七十希。一炷炉香拜天地，今春早早买船归。五更春雨细无声，石路溅泥齿屐鸣。后饮屠苏懒奔走，可能也喜鹁鸠晴。雪馀连雨满城泥，喝道宵行万马蹄。昨夜隔年书未点，瓶梅灯畔一枝低。送寒迎暖柳梢知，风自东来著意吹。百万人家贺新岁，几家荼垒有新诗。案上瓶梅阅两年，添花未有买花钱。东风恰似怜穷客，吹到新诗四五篇。"}