{"id":"1111714","title":"观梅偶成二首","dynasty":"宋","author":"吴芾","text":"化工一夜报春回，雪里南枝已渐开。不与凡条斗红紫，独将孤艳照池台。胜游滥缀蓬山侣，高唱宁追郢客才。多病自怜心尚在，不辞岁岁为君来。经年不见梦魂飞，依旧仙装淡薄衣。玉骨已无尘俗气，冰姿还耐雪霜威。携壶正欲酬清赏，策杖何妨历翠微。莫惜对花拚剧饮，看看风雨捲春归。"}