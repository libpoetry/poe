{"id":"1124547","title":"山居杂颂七首","dynasty":"宋","author":"饶节","text":"几被儒冠误此身，偶然随分作闲人。二时粥饭随堂饱，长短高低一任君。石楠子熟雪微乾，曾向人家画里看。觌面似君君未领，问君何处有遮栏。禅堂茶退卷残经，竹杖芒鞋信脚行。山尽路回人迹绝，竹鸡时作两三声。溪边小立听溪声，日到溪心衮衮明。独木自横人不渡，隔溪黄犊转头鸣。华严台上平如掌，自是游人路不通。要识普贤真境界，乱山如浪涌云中。律师持律笑禅寂，禅客参禅笑律拘。禅律二途俱不涉，几个男儿是丈夫。数日春晴退水痕，落花如抱拥藤根。过尽游人浑不见，又随波浪下前村。"}