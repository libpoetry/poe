{"id":"656851","title":"用扬龟山此日不再得韵送马生归南海","dynasty":"明","author":"罗伦","text":"玄黄浩无极，沧溟忽枯桑。况乃么么生，浮云度虚苍。聚散倏忽间，惜此分阴光。方寸渺六合，太极丸阴阳。气机乘出入，寂感无边方。存亡繫掺舍，泰山远毫芒。冰渊视临履，安此终然臧。利剑一入腹，欲火肺肝戕。云子委尘泥，至宝珍秕糠。襟裾衣牛马，四大空昂藏。包羞含遗臭，焉能复流芳。咨尔媚学子，有欲斯无刚。及时醒大梦，昼夜驰徬徨。仁宅固云广，义路亦已长。居由圣所与，旷舍成荒庄。马生南海来，玉质披天章。脱迹露轩冕，游心声教场。谦受若虚谷，忘悔同牵羊。颛师学干禄，颜回诚坐忘。毫釐谬千里，先几宜自强。寒雪立未消，朔风上归航。脊梁尔铁硬，一担挑纲常。仰视白日旧，万古何当忘。负兹彼绵力，䀌然我心伤。行迈励无斁，罔念圣作狂。"}