{"id":"954293","title":"新霜二首 其二","dynasty":"宋","author":"欧阳修","text":"荒城草树多阴暗，日夕霜云意浓淡。长淮渐落见洲渚，野潦初清收潋滟。兰枯蕙死谁复吊，残菊篱根争艳艳。青松守节见临危，正色凛凛不可犯。芭蕉芰荷不足数，狼藉徒能污池槛。时行收敛岁将穷，冰雪严凝从此渐。咿呦儿女感时节，爱惜朱颜屡窥鉴。惟有壮士独悲歌，拂拭尘埃磨古剑。"}