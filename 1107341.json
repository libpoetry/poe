{"id":"1107341","title":"金溪道中六首","dynasty":"宋","author":"包恢","text":"春意藏山川，如童蒙未发。一朝兴勃然，触处争英杰。浓烟笼远岫，望眼如昏花。欲暮还欲雨，行人始离家。远山没云烟，不辨形与色。茫如天下垂，前路不可得。木落叶栖风，阵阵着肌体。应忆故园花，欲开为寒止。路傍逢古梅，元是旧相识。花萼知几多，萼萼相顾惜。出门逢行人，经纬真如织。织成幅员长，皆是名利力。"}