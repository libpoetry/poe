{"id":"721506","title":"送董无休归会稽歌二首","dynasty":"明末清初","author":"陈恭尹","text":"奈何别，感予悲，思昔与君初相知。我之北，君在南，解君之策策两骖。我之南，君将北，我马玄黄不如昔。五羊城东百尺浪，欲送归人行不得。行不得，为君歌。风乎谷中，云乎山阿。雷入于地，雨伏于河。风云雷雨飒然合，下天上地为滂沱。云摇雨散西风好，愿君且向山阴道。南北分飞自偶然，丈夫不受炎洲老。江水秋以洚，关河上西而风。翼翼之篷，我友于东。东何归，归会稽。稽山阳，稻与粱。稽山背，蒿与艾。何以赠君赠自爱。独女不嫁邻儿大，欲往从之慎其对。"}