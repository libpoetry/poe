{"id":"1131667","title":"挽黄承事三首","dynasty":"宋","author":"廖行之","text":"肯为儒冠叹误身，直将富贵等浮云。谈棋柯腐尘劳想，读易编摩世俗纷。郑叟遽嗟年在己，卜商宁作地脩文。须知异日高人传，耿耿君平继有君。不用籯金侈厚藏，无烦农圃富耕桑。一经父子韦编训，馀庆阶庭玉树芳。道义固堪绵有后，功名浑把付诸郎。他年窦桂诜诜报，当信于今种德香。畴昔云天一睹披，十年徒有梦追随。担簦已负异时志，仰斗今馀后学师。夜壑舟亡人孰秘，少微名在世空悲。嗟嗟莫致徐刍奠，掩袂伤心陨泪洟。"}