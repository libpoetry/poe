{"id":"812644","title":"浪淘沙 夜怀","dynasty":"清","author":"佟世南","text":"玉露酿秋寒。怕杀衾单。凤楼人远信难传。立尽清宵明月影，依旧孤眠。寂寞小窗前。落叶珊珊。西风吹梦到江关。一霎相逢还去了，烟水云山。相望隔重闉。两地消魂。青山千叠锁寒云。梦去梦来遮不住，几个黄昏。柳叶展眉颦。莺燕纷纷。不晴不雨奈何春。尽道养花天气好，恼杀离人。"}