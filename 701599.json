{"id":"701599","title":"出塞行四首送郭建初归戚都护幕中","dynasty":"明","author":"黄克晦","text":"锁甲摇华铁戟寒，韬弓插羽上雕鞍。班超自有封侯骨，世业宁论是史官。风拂胡沙雪作尘，楼头吹角月华新。夜分莫作还乡梦，塞上悲歌半越人。当时都护静倭奴，将校功高锦绕躯。今日军中思一战，年年马市款单于。蓟门白日塞烟开，记室翩翩草檄才。卫霍空教尊贵甚，当年投笔有谁来？"}