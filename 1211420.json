{"id":"1211420","title":"鼎湖哀","dynasty":"元","author":"萨都剌","text":"荆门一日雷电飞，平地竖起天王旗。翠华摇摇照江汉，八表响应风云随。千乘万骑到阙下，京师亦睹龙凤姿。三军卵破虎北口，一矢血洗潼关尸。五年晏然草不动，百谷䆉稏风雨时。修文偃武法古道，天阁万丈奎光垂。年年北狩循典礼，所有雨露天恩施。宫官留守扫禁阙，日望照夜随金羁。西风忽涌鼎湖浪，天下草木生号悲。吾皇骑龙上天去，地下赤子将安依。吾皇想亦有遗诏，国有社稷燕太师。太师既受生死托，始终肝胆天地知。汉家一线系九鼎，安肯半路生狐疑。孤儿寡妇前日事，况复将军亲见之，况复将军亲见之。"}