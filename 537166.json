{"id":"537166","title":"九友斋十歌 其六","dynasty":"明","author":"王世贞","text":"我闻瞿昙四十九年，说法无一法，其如阿难总持成百夹。鸠摩莲花舌本生，玄奘舍利毫尖发。白马东来象教崇，青牛西去微言空。成都玉局授书后，渐与金仙相对雄。光庭灵素不须病，雅有片言为破诤。但令世幻一切捐，法宝玄珠炯双映。归去来，何快哉，两藏恰面湖山开。我不能一麻一米骨作柴，亦不能啖硫黄钟乳十二钗。顾家阿瑛竖子尔，亦解僧帽道人鞋。光明藏中大自在，有骨不借青山埋。"}