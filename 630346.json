{"id":"630346","title":"不饮酒二十首 其八","dynasty":"明","author":"释函是","text":"省虑道之媒，省事道之贼。世无无事人，欲省省不得。细氓营一家，君子匡王国。优游泉石士，所计维衣食。计食岂不耕，计衣岂不织。一衣足三年，再食日始昃。耒耜良苦辛，将以解微识。饱煖无馀情，千峰影自息。即使长饥寒，我心终不惑。此语寄世间，各各当努力。"}