{"id":"402104","title":"射鸭谣读报载浦城农民熊登明冤单，诗以纪之，二人三命，冤单中语","dynasty":"近现代末当代初","author":"徐震堮","text":"老翁生子能当门，妇腹彭亨行抱孙。饭牛屋角秋阳暖，浴鸭门前塘水浑。锦毛黄角尾短短，鸭鸭自呼朝伏卵。戎装靺鞈施施来，公然取鸭无人管。乡愚不识兵吏尊，夫前妇后相追奔。前行一怒枪出匣，回身射人如射鸭。鸭声已远人惊呼，卧地者谁妇与夫。呜呼，两人三命复何有，恨渠不死倭奴手。公曹善射真英雄，何不并杀无儿翁！"}