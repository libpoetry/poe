{"id":"1103128","title":"程仪父求石鼓文作歌赠之","dynasty":"宋","author":"周密","text":"宣王东征猎岐下，颂美声诗足雄诧。神模鬼划不可名，斯冰后出何为者。日皴雪剥三千年，绝无仅有争流传。龙鳞凤咮敢求备，颂秦诅楚难参肩。退之倔强少假借，咄咄誇奇补风雅。逸诗阙史不可知，要为吉日车攻亚。宣和内府辑众珍，毡韬驼负填泥金。昆明夜半经劫火，六丁下取无由寻。醉翁集古一千卷，此碣居然膺首选。菖蒲土炭嗜不同，知味几人尝鼎脔。我生癖古亦太痴，订音考义忘寒饥。君今迂缓尤可笑，不宝金帛求残碑。感君此意何敢靳，妙处难言君自领。丈夫意气当相期，会勒奇勋上钟鼎。"}