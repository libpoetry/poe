{"id":"1128632","title":"县斋东堂盆荷著花楼恪斋约客赏之时葛秋岩作草圣和席间韵二首","dynasty":"宋","author":"董嗣杲","text":"酸辛莫甚此时心，忍过琴厅散客襟。万竹静涵空翠杳，孤莲愁吐妒红深。岫云有信投林晚，溪雾无根涨郭阴。谁草数行鸦蚓墨，东堂古壁遇知音。帘底陪清傍两年，愁城筑得许能坚。诗章罢咏犹评画，管乐沈声却得蝉。花县无心听夜漏，英溪有日罢归船。敲窗更苦西风急，又揽閒情伴葛仙。"}