{"id":"693963","title":"秋风","dynasty":"明","author":"陈邦彦","text":"剧饮经时暑未消，疏林深夜送刁调。来从塞上疑羌管，听入钱塘误海潮。千里莼鲈吴客梦，百畦兰蕙楚魂招。群芳莫漫悲摇落，要遣人间识后凋。早稻才收晚稻黄，使船如马信帆樯。时因回合占师律，为辨雄雌识大王。何处征途歌葛屦，有人狎坐理霓裳。相思莫遣罗衣薄，河汉西流夜未央。似较封姨又一家，年年相约待乘槎。巧将丹艧施枫叶，胜有黄金布菊花。霮䨴夜凝仙掌露，熹微朝绚赤城霞。同游最忆龙山胜，妆点新辞与孟嘉。阊阖天开涣汗多，琼楼高处挠霜娥。声传回野韝鹰鸷，冻合层云候雁过。龙火戒寒催筑圃，角弓初劲解防河。马肥好度阴山碛，银鬣分飘奏凯歌。"}