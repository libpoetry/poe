{"id":"683562","title":"邢子愿侍御枉驾弇园二章","dynasty":"明","author":"王世贞","text":"星郎南代大家巡，海国东停使者轮。绣斧宁为暴公子，朱颜妒杀尹夫人。篝灯疏草三吴泪，隐箧芸编万古身。怪得弇园霜色薄，尊前笑语尽阳春。一叟沾沾喜自论，浣花全胜百花村。停骢众讶桓君辔，罗雀吾骄翟尉门。树暝忽回春雪照，台孤迥见法星尊。即能倾盖输肝胆，无那初筵黯别魂。"}