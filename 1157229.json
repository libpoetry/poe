{"id":"1157229","title":"别毡帐火炉","dynasty":"唐","author":"白居易","text":"忆昨腊月天，北风三尺雪。年老不禁寒，夜长安可彻。赖有青毡帐，风前自张设。复此红火炉，雪中相暖热。如鱼入渊水，似兔藏深穴。婉软蛰鳞苏，温燉冻肌活。方安阴惨夕，遽变阳和节。无奈时候迁，岂是恩情绝。毳䈴逐日卷，香燎随灰灭。离恨属三春，佳期在十月。但令此身健，不作多时别。"}