{"id":"741124","title":"曲阳孙晴崖明府掘地得晋王李克用手书安天庙题名碑","dynasty":"清","author":"吴爚文","text":"阴风撼树飘灵旗，山鬼吹火烧丛祠。沙觜崩塌露圭角，荣光下闪埋丰碑。孙君嗜古负奇癖，掎摭金石靡孑遗。石鼓遥辨?{辝火}字，金薤高媲寴䡅词。栽花曲阳有余暇，命工掘地乃得之。剜泥剔藓见古刻，传自唐末僖宗时。陇西郡王忠且勇，中山告急亲援师。道经神庙躬礼飨，凯旋赛神神格思。司空偕行名忝附，大书勒石盘蛟螭。欧九作纪轶此事，不学合受原父嗤。有唐晚叶事百战，文人失职悲流离。鸱张鲸突凤凰死，文笔亦复归鸦儿。昭陵玉匣那可得，韩陵片石逾琼瑰。依稀颜筋并柳骨，孙君宝此勿复疑。呜呼，孙君宝此勿复疑，屹立直退千熊罴。"}