{"id":"966497","title":"石壁","dynasty":"宋","author":"胡瑗","text":"李白好溪山，浩荡旌川游。题诗汪氏壁，声动桃花洲。英辞逸无继，尔来三百秋。汪公亦蕃衍，宗支冠南州。其间新建居，林泉最清幽。竹声满道院，山光入书楼。仙气既飘飘，儒风亦悠悠。子孙多俊异，词行咸精修。我来至石壁，赏之不能休。酣味碧溪水，苦饮黄金瓯。因羡汪君居，复思汪君投。遇景清兴发，浩与天云浮。斐章异绣段，洒翰非银钩。庶与谪仙诗，千古同风流。"}