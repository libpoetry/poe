{"id":"813028","title":"忆家居时下酒物惟虾蟹最不易得客窗无事戏用欧公白战体随意赋之 虾","dynasty":"清","author":"张问陶","text":"相逢一笑君胡胄，天与棱棱骨像凶。雅善屈伸真似蠖，盛誇头角俨如龙。此腰纵未因人折，吾腹谁言不汝容。他日东游期大嚼，荒江积苇好藏锋。爬沙凿石苦搜求，可奈相如嗜远游。何处湖山添酒兴，坐看汤鼎动乡愁。文章定卜都亭梦，磊落谁疗壮士忧。右手持杯为三叹，顿教篱菊不成秋。"}