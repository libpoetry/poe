{"id":"1129058","title":"李总干遗诗十四句师于一句之下加颂七句","dynasty":"宋","author":"释印肃","text":"僧家起大屋，枉费他金谷。不是明眼人，真如大地狱。黄叶止孩啼，只要免啼哭。不犯一滴酒，不动一片肉。檐栋如翚飞，世间那得知。不是风幡动，如如应好机。青青是翠竹，孤云无性驰。头头垂示处，子细好明知。殿堂何所有，梦幻非坚久。竹木从何来，个个人空手。石人解綵画，木女添灯油。此事谁得知，真实泥牛吼。塑个泥佛儿，肚里藏深机。聚沙为佛塔，犹尚获菩提。父见诸子劣，且教令读书。一日成名后，天下总皆知。朝朝去礼拜，谁识丹霞在。打倒木佛烧，院主反招罪。得相而无相，参方会不会。如来非大身，老卢快踏碓。便道福相随，生天果未迟。力尽简还坠，来生不如意。假施满七宝，不如发真归。布施有为者，观来真自迷。问他怎如此，日轮正当午。鼻孔廓辽天，我道无门户。唯佛与佛知，有为无作做。若问如何道，瞪目不相顾。我要警昏迷，迷人愈见痴。九年面壁坐，不露一毫釐。法说无可说，机陈不二机。个中若不会，学取须菩提。昏迷曾未警，劳我个眼睛。丝毫全不漏，云月事犹新。达士知几者，常看无字经。打动禾山鼓，舞起道吾神。自家先已痴，逢迷实不迷。能令石人舞，解使木哥吹。寂寂孤云里，逍遥勿我知。万亿恒沙佛，皆同一性齐。不如茆盖头，裹个大枯髅。鬼窟作活计，阎公未肯休。佛以法为身，不可以相求。一念无心者，法界刹那周。静坐取片时，妄想自家知。心口两不同，修行不透机。明朝与后日，作个野狐狸。因果全不落，百丈一言迷。有人来问我，如何向他道。丧身失命处，世人怕死到。三界唯一心，万法唯心造。不悟生死者，轮劫空招报。山僧总不知，知不知实奇。空知未达本，不免堕顽机。世尊拈华处，天人岂辨知。迦叶破微笑，古今信无疑。"}