{"id":"799902","title":"当石壕吏","dynasty":"清","author":"陶澄","text":"结带事远方，六亲相决绝。明日疆场人，今日尊酒别。远人语六亲，此行勿啼血。丈夫急国难，草莽亦臣节。中宵闻点兵，慷慨荷长戟。落月光亏蔽，泉流水呜咽。同行各有类，宛马蹄踣铁。临敌愤欲前，贼势颇猖獗。至尊日西顾，屈指大献捷。嗟域羊将狼，情事不可说。前日侦者至，愿即受羁绁。幕府为解颐，辕门尽欢悦。革面未旬日，仍复据其穴。全楚人刳屠，中州土崩裂。王孙屡婴祸，宰相实塞拙。悔罪独雉经，谁云是明哲。我本远戍人，顾此愤益切。进止莫敢议，吞声驻冰雪。"}