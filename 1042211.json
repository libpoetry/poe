{"id":"1042211","title":"再和邻几","dynasty":"宋","author":"刘敞","text":"冱寒凋暮节，大雪冒神州。气象昏千里，光芒混六幽。度前蚊过目，陨旷叶惊秋。烟素长谁引，云罗薄自浮。势轻低更起，影乱去还留。玉石均朝采，珠玑共暗投。围城明组练，格野乱旗旒。模象群形富，牢笼众险周。履空谙曳纵，骋望快登楼。栖璧函珍带，装帘耀宝钩。润应何泽比，甘岂井泉侔。万物纷同态，繁阴惨共愁。波声增渤澥，原色借来麰。邀醉时吹面，欺贫屡洒裘。驱除夏蛊尽，排迮楚氛收。人谢泥涂辱，家成汗漫游。画图饶粉垩，比兴极歌讴。积久风逾厉，消迟岁聿遒。短才非子敌，秘思为君抽。高韵侵梁郢，烦言不可酬。"}