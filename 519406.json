{"id":"519406","title":"具庆堂歌送高广原教授省亲还江西","dynasty":"明","author":"朱诚泳","text":"泰和为郡壮且雄，郁然佳气常葱葱。文山字水孕灵秀，瑰奇人物生其中。高家阿翁年七帙，双瞳点漆颜如童。举案齐眉人亦健，身绥五福优閒同。百年名阀诗兼礼，先后衣冠应济济。风流江左世无双，玉树芝兰满阶砌。个中杰者乃广原，十年辅导居藩邸。驱驰千里省庭闱，宾筵暂辍刘交醴。春风吹衣宫锦香，里闾草木增辉光。承欢膝下奉颜色，具庆堂开称寿觞。罗绮丛丛咽丝竹，壶天日月何其长。古今万世尊常道，须信人生在忠孝。立身无愧显双亲，移赤还应为君报。我观具庆图，为作具庆歌。愿言齐寿耇，更比乔松多。紫泥封诰来銮坡，天恩浩荡沾馀波。具庆堂，高嵯峨，芳名千载当不磨，芳名千载当不磨。"}