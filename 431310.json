{"id":"431310","title":"寄赠光炯，即用其帆影楼诗韵","dynasty":"近现代","author":"方守敦","text":"惨淡神州不可居，苍茫携手与君初。未堪热血回东海，剩有高情薄太虚。蜃市楼台千变幻，龙山风物一庭除。独惭宿谊甘蜷伏，老向人间万事疏。水芰山花次第开，劳人风雨未归来。微生冤愤空填海，盖世文章属上台。药灶藏身非负国，龙蛇起陆自能才。云关休影嗟宜早，一醉从教万劫裁。"}