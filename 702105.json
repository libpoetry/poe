{"id":"702105","title":"病起次韵林见素司寇颂主上秉烛视朝经筵之作兼呈诸老二首","dynasty":"明","author":"湛若水","text":"五云深处寸心悬，掖外垣西尺五天。每见诸公调玉烛，也曾一日侍经筵。赓歌直忆千年上，致主须归一德前。谁道有虞非此日，明朝更理南风弦。露立千官列宿悬，高张银烛照中天。玉炉烟转奎文地，赤舄班趍御讲筵。旭日尚须云气拥，瑞光先动紫微前。诸公幸有调和手，善治行看更改弦。"}