{"id":"265831","title":"见兼翁与人论书语","dynasty":"现代","author":"王彦行","text":"作书拙胜巧，艺诣君已至。临池数十年，得此良匪易。昌黎讥右军，数纸趁姿媚。其辞虽近讦，砭俗有深意。岂惟书法然，馀技皆此类。对画赏形似，小儿见无二。后山论诗文，流传十六字。名言垂不刊，钝根敢拟议。即如倚声家，绮障亦渐忌。标举拙重大，洗湔脂粉腻。巧拙可两忘，淳醨自然异。君才奄众长，高处争位置。一一窥精微，了了识趋避。沆瀣窃欲同，葑菲谅无弃。"}