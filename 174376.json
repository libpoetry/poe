{"id":"174376","title":"送喻迪孺赴召","dynasty":"宋代","author":"郭印","text":"志士居环堵，常怀天下忧。而况立王朝，为国当远谋。中原乱戎马，骚扰十三秋。宫阙翳草莽，井邑成墟丘。先生身补外，兴言泪长流。满腹贮经纶，寸丝殊未抽。篇章泄幽愤，山云为之愁。遂令寰海间，望治空悠悠。诏旨忽旁招，喜气扶仙舟。风涛照孤忠，轩陛需嘉猷。屈指在廷彦，如公实罕俦。片言傥遇合，男儿志愿酬。方今艰难际，皇祚若缀斿。百蠹尽扫除，群黎自歌讴。古来柔远人，莫先政事修。要当效甫申，岂但为枚邹。高堂有甲兵，千里归坐筹。赞成中兴功，踵迹商与周。"}