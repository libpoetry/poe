{"id":"730120","title":"行路难","dynasty":"清","author":"孙桐生","text":"行路难，行路难，行路之难何处无，险阻未有如江湖。今之江湖与古殊，自古在昔皆坦途。今人何巧古人愚，人网自密天网疏。一关才过五十里，一税又设十里馀。我行已过四十日，一日数处相盘纡。关吏当关猛如虎，牙爪更有群儿徒。截江一喝布帆落，搜查细及瓶与壶。岂是讥诃诘奸宄，要弄狡狯穷锱铢。取盈未盈行不得，欲行又惮追亡逋。一网打尽复一网，入网那得珊瑚珠。脂膏虽尽有皮骨，一一要向官家输。取一取二那忍说，三四更在吏与胥。吏胥虽富民何辜，鲜衣怒马称大夫，饱侵官帑为私帑。"}