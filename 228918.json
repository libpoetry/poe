{"id":"228918","title":"水天月歌·朝立寒溪东","dynasty":"宋代","author":"汪莘","text":"朝立寒溪东，暮立寒溪西。一到神顿领，熟视眼更迷。水光不见水，但见青天无表裹。天光不见天，但见一片清烟涵无边。水中有天天不湿，天中有水水不入。天耶水耶堕渺茫，只是天光与水光。月来水天中，水天裹月如不裹。月去水天中，水天锁月如不锁。明月不来不去时，琉璃泡中珠中颗。先自水天莫分别，更添月包更亲切。水色天色月色擘不开，水光天光月光拈不来。梦中酒渴不可忍，一口吸下骊龙腮。"}