{"id":"694344","title":"吊邹汝愚谪石城","dynasty":"明","author":"陈献章","text":"少年为意尽峥嵘，谪死天涯二十春。旧雨不留花县榻，秋风还闪石城旌。儿啼母绝家何处，水宿山居路几程。人事每将天不定，文章何用博虚名。江月无光江水寒，角声杳杳夜漫漫。孤儿岁月初离乳，夫子风流尽盖棺。身后岂知名可贵，世间长苦路行难。鸱夷不乱当年计，还得云门枕上看。弱女孤儿哭作团，归槎渺渺倩谁看。乾坤敬士此邦伯，生死交情非长官。远陌不堪穷望眼，寸肠何直百忧端。欲陈薄奠无由致，园橘山蔬领一盘。脩短荣枯分各该，荒江落日为谁哀。词林当日人如梦，唐肆今朝马又来。功利纷纷难入手，乾坤滚滚负多才。若将祸福论天道，颠沛如公岂理哉。"}