{"id":"502544","title":"梦游武夷吴十董大客上","dynasty":"明","author":"王恭","text":"夕发紫霞想，神游紫霞峰。回飙汎轻棹，九曲青芙蓉。不见武夷君，幽溪但濛濛。九函閟仙蜕，千载如花红。白鹿行不返，丹楼烟霭中。羽士尚控鹤，真人犹豢龙。相携三姑石，眺晚闻霜钟。毛竹隐初月，天鸡鸣万松。夤缘金梯上，更历千数重。双壁忽中断，氤氲垂药丛。平铺亘百里，旷远谐心胸。居人半鸡犬，鼎灶并房栊。云衣卷山罽，石床疑鬼工。洞中两神女，瑩色桃花容。一笑粲玉齿，再言情已通。愿留就金液，果然惬奇逢。愁君乏仙骨，兹去迷灵踪。"}