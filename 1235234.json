{"id":"1235234","title":"谩成四十二首","dynasty":"元","author":"马臻","text":"径曲交加锁竹阴，不教宠辱到林扃。心閒莫道浑无事，粉落松花污鹤翎。参天杨柳手亲栽，一院西风户牖开。落日尚馀三四尺，山平水远看秋来。小春天气未生寒，缀树朱栎正入看。昨夜海棠开数朵，一双蝴蝶上阑干。新霜尚薄树声乾，寒水无痕倒浸山。知是钓船归较晚，鵁鶄嘎嘎起芦湾。饱霜紫芋细凝酥，旋拨寒灰出地炉。惭愧邻家新酒熟，客来酤得满葫芦。萧萧野老发垂肩，家住湖西杜若烟。载得茭根入城卖，西风落日满归船。风琴流响韵虚堂，湘簟攲眠水一方。静里数声棋剥啄，乳莺深向绿阴藏。槐阴满院喧巢鸦，蜜房香老蜂趁衙。邻家艇子钓鱼去，水光摇动金莲花。北风小雨戒新寒，隔水枫林叶已丹。莫道閒门知己少，白鸥飞去又飞还。燕山楚水曾为客，惯听霜砧捣月明。不似新愁怕新雁，秋风吹落两三声。晴日穿花煖似烘，风檐微动玉丁冬。山童睡起心无事，斫得筇枝补鹤笼。云归雨歇湖水平，五色螮蝀山边明。唱歌舟子采菱去，十里柳堤蝉乱鸣。"}