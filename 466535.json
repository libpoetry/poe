{"id":"466535","title":"淡黄柳 本意","dynasty":"当代","author":"江南雨","text":"轻黄浅碧，偷结相思络。一桁柔丝才半搦，乞与行人漫折，空负佳期误良约。淡烟薄，新阴上晴阁。甚芳景，渐如昨。叹青山依旧情无托。为怕明朝，满天飞絮，愁裹风帘翠幕。嫣红倚绿，娇鬓团香雪。未展娥眉先怯怯，最是东风著力。织锦堆云正千叠。渐芳歇，琼箫漫吹彻。乍相聚，又长别。甚缘来缘去何由说。画烛烧残，不醒浓睡，空老贪花戏蝶。梅魂李质，不著铅华色。冷艳疏香怜素白。睡起前生梦蝶，重返西园斗清魄。怨遥仄，归程路何极。会时晚，去偏急。怕匆匆一别终成惜。满地东风，俊游无绪，闲了邛枝谢屐。"}