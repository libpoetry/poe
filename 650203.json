{"id":"650203","title":"素闇为邹侍讲仲熙赋","dynasty":"明","author":"金幼孜","text":"结发已学道，而有高世姿。衡门远氛浊，韦布聊栖迟。黾勉事耕稼，蔬食甘藿藜。中年遘休运，遂与林壑辞。辟雍起名誉，卓为学者师。超登列清要，侍从职论思。忠诚弥激切，耿分恒不移。俛仰靡愧怍，操存无外驰。安行任所适，进退何委蛇。图书列左右，翰墨复在兹。沈潜探幽赜，涵咏窥圣涯。孔子贵知命，顺理无不宜。孟轲养浩然，力行复何疑。尚友千载士，圣贤以为期。"}