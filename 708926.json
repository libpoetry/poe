{"id":"708926","title":"念奴娇  拜太白山人墓","dynasty":"明末清初","author":"曹溶","text":"四山荒棘，犹争道、国士和诗葬处。冈势崚嶒吞云水，写就三秦风度。弹遍青萍，兴来拂袖，不向人间住。几番花落，问春曾否如故。莫恨短碣模糊，高冢麒麟，更销沉无数。历算古今谁寿考，百种输他词赋。结客东南，长留生气，吹散泉台暮。一杯相酹，石门松鬣群舞。"}