{"id":"1126053","title":"山中楚辞","dynasty":"宋","author":"高似孙","text":"山如罨兮栖柔烟，鸟徘徊兮翠如褰。荫松柏兮牵丹泉，猿在上兮鹤在前。拍浮丘兮延偓佺，话坎离兮生坤乾。问山月兮今何年，月得道兮玄之玄。月澄午兮收云，嚼鲜芳兮予酒。朝列宿兮将举，炯其北兮惟斗。斡四令兮无惰，活元气兮眑眑。一罍兮上诉，思超凡兮辞垢。穆东皇兮受命，乐山中兮俱春。风引树兮欣欣，雨生波兮粼粼。天有心兮康予，朝复朝兮趋新。春空劳兮又去，山青青兮予亲。若古兮多奇，御夏兮高明。蹇千山兮在下，石吐泉兮泠泠。采新果兮半熟，被疏絺兮全轻。非老子兮孰悟，亦晋人兮予盟。风来南兮洗琴，棋落落兮争声。心有官兮自玉，天相知兮同醒。桂树兮团栾，篱菊兮可采。石磊磊兮沿荔，雁嗷嗷兮离叆。人心悽兮易凉，时令迁兮谁縡。揽古昔兮自怅，视彭殇兮何待。吁嗟秋兮，不以悲而能轻，不以愁而为怠。若得意兮骚者，酒淋骚兮如海。木蔌蔌兮皆冬，汛山林兮迎雪。匠此妙兮磅礴，信天人兮豪杰。当是时雁分黯淡之云，花弄扶疏之月。酒涉隽兮少对，诗造微兮自悦。天山兮谁饥，蔡州兮谁决。眇斯人兮毋作，雪霏霏兮空洁。"}