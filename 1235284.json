{"id":"1235284","title":"李宫人琵琶引九首","dynasty":"元","author":"王士熙","text":"琼花春岛百花香，太液池边夜色凉。一曲《六么》天上谱，君王曾进紫霞觞。龙柱雕犀锦面妆，春风一抹綵丝长。新声不用黄金拨，玉指萧萧弄晚凉。鸾舆五月幸龙冈，宣唤新声促晓妆。拨断冰弦秋满眼，塞天云碧草茫茫。紫檀别殿锁春光，铃索声閒白日长。不似开元教坊曲，太真微醉拨龙香。一入深宫岁月长，承恩曾得侍昭阳。檀槽按出新翻曲，五色云中落凤凰。越罗蜀锦旧衣裳，赢得旁人识赐香。莫对琵琶思往事，声声弹出断人肠。瑶池高宴奏清商，偷得蟠桃带露尝。莫道仙凡便成隔，时时青鸟向人翔。贱妾霞宫母在堂，当年云鬓共苍苍。太平传得梨园谱，似说春风梦一场。剑舞当年识大娘，花奴羯鼓漫悲伤。贞元朝士仍多在，应笑青衫泣白郎。"}