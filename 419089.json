{"id":"419089","title":"烛影摇红 重阳前一日赋","dynasty":"近现代","author":"顾随","text":"十里秋塘。鹭鸶孤起沧烟外。布鞋毡笠送斜阳，相伴西山在。涉水芙蓉漫采。尽荒荒、荷枯柳败。一声唤起，隔巷行来，黄华先卖。憔悴兰成，暮年辞赋多慷慨。看看明日是重阳，风叶生天籁。早识韶光易改。更三千、大千成坏。眼前犹自，尘满郊衢，云生关塞。"}