{"id":"684720","title":"和邹公瑾留别二首","dynasty":"明","author":"王绅","text":"新阳被芳甸，轻暑却馀寒。时序有代谢，形役何足叹。纵浪比云萍，总囿大化间。苟能笃情好，意气增巍山。忆在渝水侧，握手成交欢。乍离忽复合，嗜好同咸酸。几回凭尺素，写此铁石肝。千里固匪遥，心在会岂难。有美蓬莱侣，玉质何温其。琼琚以为佩，云霞以为衣。翩然驾白鹤，怅望将焉之。岷山奇复高，渝水清且漪。相望不咫尺，何由共襟期。佳音比金玉，遗我可解颐。"}