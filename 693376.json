{"id":"693376","title":"哭乡友陈正郎学之四首","dynasty":"明","author":"苏葵","text":"黑头交谊白头伤，世路分明不可常。水部独怜何逊老，乡邦尤憾郑君亡。标题贞操凭良史，收拾遗文有阿郎。怪杀青天偏太靳，不留忠荩佐陶唐。暌违将及十年来，君在冬曹我外台。书札只言双鬓改，行藏谁料九原催。马经唐肆原难驻，人到华胥竟不回。未染彩毫题墓碣，哀歌先漫剔灯裁。君家兄弟比慈明，夜雨荆花次第零。别驾在人留惠爱，部郎平日著贤声。三千世界孤芳尽，五十年华一梦醒。寄问久要罗令尹，能无挥涕过东城。襟宇怜公养得高，诗家翘楚酒家豪。风流有样希千古，廉介遗声在两曹。许国精忠曾未究，修文消息却难逃。他年我乞林泉去，烟雨凭谁共浊醪。"}