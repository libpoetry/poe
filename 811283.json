{"id":"811283","title":"次韵再答晓沧","dynasty":"清","author":"丘逢甲","text":"莫相非薄莫相师，耐久论交更可期。已分头衔书散汉，偶将文字托骈枝。河山落日新亭泪，禾黍秋风故国诗。残局尚存柯未烂，欲随王质共观棋。空传北际与南垂，多难翻为辟地思。可许逃秦招用里，漫将颂鲁羡奚斯。半生踪迹鸿留爪，终古英雄豹死皮。消尽名心理丹诀，六韬闲列教诸儿。"}