{"id":"843414","title":"八声甘州 赋六忆 其一 来","dynasty":"清末民国初","author":"易顺鼎","text":"忆来时提着缕金鞋，刬袜下香阶。似流云吐出，一轮华月，光照楼台。浑把春风带到，沿路牡丹开。香自伊怀里，暗扑侬怀。底事佩声又远，早知人性急，故要迟回。甚工夫未破，犹待小鬟催。肯相怜停辛伫苦，为惊鸿费尽魏王才。还只怕空言少据，定所难猜。"}