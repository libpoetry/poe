{"id":"471269","title":"二马行","dynasty":"明","author":"徐渭","text":"谁家两奴骑两骢，谁是主人云姓宗。朝来暮去夹街树，经过烟雾如游龙。问马何由得如此，淮安大豆清泉水。胸排两岳横难羁，尾撒圆毬骄欲死。阳春三月杨柳飞，骑者何人看者稀。梅花银钉革带肥，京城高帽细褶衣。马厌豢养人有威，出入顾盼生光辉。去年防秋古北口，劲风吹马马逆走。对垒终宵不解鞍，食粟连朝不盈斗。将军见虏饱掠归，据鞍作势呼贼走。士卒久矣知此意，打马追奔仅得彀。天寒马毛腹无矢，饥肠霍霍鸣数里。不知此处踏香泥，一路春风坐罗绮。"}