{"id":"692393","title":"送王文英典籍致仕归金华","dynasty":"明","author":"杨士奇","text":"金马玉堂供奉久，石渠天禄校雠多。从来报主丹心切，无那衰迟白发何。天恩初下许辞官，拜别金銮晓出关。应到牧羊山下望，青云何似白云閒。都门垂柳绿毵毵，风捲飞花送别骖。归去光荣照闾里，姓名犹载旧官衔。翰苑同官二十春，况兼同舍更情亲。分携莫学浮云散，时有音书慰故人。"}