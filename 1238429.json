{"id":"1238429","title":"满庭芳 元霄和元翚见寄","dynasty":"元末明初","author":"华幼武","text":"万井笙歌，满城灯火，元宵预庆丰年。欢声鼎沸，人气结春烟。天外冰轮缓转，画楼上、玉漏迟传。鳌山耸，香车宝马，腾踏九重天。华堂深几许，朱帘半揭，翠幕垂边。似蓬莱宫阙，洞府真仙。醉倒歌裀舞褥，风流处、玉笋金莲。争知道，十年兵燹，把酒酹风前。"}