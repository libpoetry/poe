{"id":"1080062","title":"再简范信中益谦呈张仲宗","dynasty":"宋","author":"吕本中","text":"昨日之游乐不乐，主人爱客亦不恶。梅花远近遍川谷，雨练风揉未全落。明日之游复如何，城南城北梅更多。对酒我不饮，把盏君当歌。酒炙虽勤主人费，且幸吾党频相过。梅花纵落君莫叹，与君同住海南岸。花开花落都几时，君醉我醒人得知。相逢一笑俱有诗，如何不饮令君嗤。"}