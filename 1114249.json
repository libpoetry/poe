{"id":"1114249","title":"次韵国村送游黄山之作","dynasty":"宋","author":"李弥逊","text":"雨足郊原长稻孙，竹舆去路踏秋芬。近村篱落低临水，直面峰峦半出云。晚径无人重着履，夜堂有酒更论文。兹游清绝羲皇上，少借风烟为沐薰。雅道于今久寂寥，规模君肯到祈招。鲸牙浪阔倾三峡，鹏背云高负九霄。但觅图书供闭户，不忧勋业误题桥。七言起我黄山兴，若第诗功不愧萧。"}