{"id":"444236","title":"庚寅孟冬将赴崇州次放翁《忆唐安》韵","dynasty":"当代","author":"熊盛元","text":"魂梦夜驰蜀中蜀，罨画池摇鸭头绿。恍闻放翁驴背吟，神思飞处天马速。折尽官廨市桥柳，烧残东阁梅外烛。底事忽生异代悲，负手悄立阑干曲。伫望空际雁影遥，翻怜世间尘网束。欲溯流光探江源，月下自倚青青竹。醉呼终古幽魄起，重翻稗乘作实录。千秋名位非所望，来寻唐安处士屋。"}