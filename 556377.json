{"id":"556377","title":"次韵题王孟端春流出峡图 其一","dynasty":"明","author":"唐顺之","text":"锦江一派自天开，谁写春流映翠台。万木深中疑欲断，千崖裂处讶还来。蒸成暖浪鱼翻尺，绕向仙家客渡杯。瀑挂玉龙如起蛰，沫飞野马似吹埃。探源讵识临河意，乘木谁堪涉险才。近水人家巢鹳鹤，远山天际落莓苔。趁流蜀贾回轻舸，烧野巴僮垦废莱。万里风烟真缩地，丹青技盖至此哉。"}