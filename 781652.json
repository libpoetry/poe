{"id":"781652","title":"郧将军入对歌","dynasty":"清","author":"钱澄之","text":"将军趋朝求召见，天子传宣御水殿。将军廷辨声怒嗔，百官拱手颜色变。中使促对上龙舟，有事面奏香案头。舟中天子东面坐，将军俯伏汗交流。汗流浃背猛气沮，诏谓将军从容语。垆烟移近再三陈，但闻誓死报明主！叩头再拜出君门，忆起胸中未尽言。天威咫尺说不得，始信君王是至尊。"}