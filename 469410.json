{"id":"469410","title":"游五泄六首（各有序） 其六 玉京洞","dynasty":"明","author":"陶望龄","text":"灵洞积阴晦，火烈不得扬。一炬才照身，有似秋萤光。神幽意多危，群客悄不狂。相牵隧道穷，砑尔开堂皇。石髓结还滴，蝙蝠鸣且翔。布席通穴口，投身引其吭。要当蛇蚓行，恐逼蛟龙藏。勇夫三四人，老僧启前行。还言所历殊，一一仙人房。其下流清泉，其上安桥梁。蹊岭突高下，尻背时低昂。火烛黯欲尽，窔奥安可量。尝闻长老说，有衲来何方。折松为明灯，腰包裹糇粮。持咒禁妖怪，表涂留秕糠。猛志忽地险，深探遍灵乡。顶上摇橹声，依稀是钱塘。与君凡境居，安知仙路长。"}