{"id":"699824","title":"握中上人语录漫题三首","dynasty":"明","author":"郭之奇","text":"九流三教日相从，南北分源岂二宗。舌上花生珠蕊现，心头火灭玉毫封。云间何必存鸡犬，天外由来有象龙。更向真如全觉地，肯依窠臼竞时锋。一串尼珠出上方，千重彼岸费津梁。填坑塞窦功才满，拯溺苏焚意若创。便许空花随地落，忍教沙界实田荒。从兹遍洒诸天露，速止人间六月霜。天籁仍烦地籁驱，今人日向古人呼。有皆全有无还有，无到真无有亦无。非色非空非孰在，是心是佛是谁俱。千言莫羡函关紫，一苇长留面壁图。"}