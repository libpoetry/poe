{"id":"700313","title":"晚坐东轩睹水木山亭知为夏忠靖公赐第感旧怀贤得绝句八首","dynasty":"明","author":"顾清","text":"乾坤身世五湖萍，南北风尘两鬓星。独坐小轩成一笑，平生到处有山亭。紫藤苍柏间三峰，曲槛回轩面面通。四十年来忘不得，连甍如雾此堂空。重到长安迹屡移，南峰小院亦崔嵬。梨花槛格蒲萄架，勾引乡园入梦思。绝壁连弯秀几重，清池倒浸玉芙蓉。别来往事那堪记，总付西轩一笑中。小作山林窄作池，一亭飞起桂丛西。长沙旧迹文皇赐，千载都人路不迷。东墙绿水带逶迤，北户连峰涌翠眉。正是皇州佳丽处，草堂容我坐吟诗。长沙厚德魏安阳，禹绩东南泽更长。坐挹遗踪想明盛，又从东里到文襄。水土平来泽国秋，陈红相望十三州。于今此意从谁语，惟有江淮日夜流。"}