{"id":"777776","title":"石州慢·秋感","dynasty":"清","author":"陈家庆","text":"秋尽江南，黄叶半林，人境幽寂。凉蟾照梦，江乡缥缈，水云凝碧。红心草没，尚有一段新愁，夜阑负手闲庭立。来去间，西风换、几番陈迹。空怀万红千紫，过眼繁华，顿成今昔。去日偏多，怕听当年消息。旧情何在，望断碧海青天，嫦娥惯见人歌泣。倚枕数清愁，又谁家长笛。"}