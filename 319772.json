{"id":"319772","title":"国香慢·咏水仙","dynasty":"清代","author":"张友书","text":"沅湘何处。叹蘼芜杜若，飘零无数。洛浦寒深，宛宛流年，望断美人迟暮。江皋风雨朝还夕，只相伴、寒梅千树。怅苍梧、落木萧萧，一派江声流去。最好移来妆阁，看星眸素靥，翠帷低护。盆盎波深，照影亭亭，罗袜不教尘污。明珰翠佩今何在，又怨入、东风无语。暗香风露。问甚时、写入瑶琴，侍倩伯牙重谱。"}