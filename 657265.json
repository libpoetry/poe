{"id":"657265","title":"木石图为许志完作","dynasty":"明","author":"庄昶","text":"定山破袖无尺大，东归袖取蓬莱峰。峰头老秃几千树，槎牙万古撑长空。箕山老人不晓事，问余欲向青天住。醉中见许不作难，袖中滚滚倾天地。老人睹此造化权，返却而走心茫然。忽然江海一平地，千仞万仞飞苍烟。锦树苍峰不须买，草阁秋崖明月在。白头得此当有知，还我东坡袖中海。"}