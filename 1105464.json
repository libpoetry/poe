{"id":"1105464","title":"手种芙蓉入秋盛开","dynasty":"宋","author":"方蒙仲","text":"天然富贵又风流，簇簇湘妃起聚头。唤做牡丹何不可，高他一著见深秋。空山寂寂朋游少，为爱风姿手自栽。九十日秋犹暖热，一枝谢又一枝开。留侯美好妇人然，楚汉功成更得仙。疑与拒霜同品格，生来质弱节高坚。闹蓝政自亦不恶，冷局由来未易知。开又争他桃李分，何缘同得芷兰时。"}