{"id":"661426","title":"再叠图茔致思四首 其三 凤山北陇","dynasty":"明","author":"史鉴","text":"莆中地滨海，群山多象形。眷兹凤凰山，名之斯称情。盘回若飞舞，峙止疑栖停。五陇相起伏，形胜由天成。林侯卜其吉，为母开佳城。树槚匪求材，砻石斯为铭。五患既尽除，一抔期永宁。雨濡与霜降，春履仍秋行。感此狐兔迹，况闻风木声。凄然泪承睫，寒泉亦悲鸣。"}