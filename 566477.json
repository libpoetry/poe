{"id":"566477","title":"骢马行春","dynasty":"明","author":"谢一夔","text":"春台熙熙春风和，私门桃李蔓薜萝。豺狼当道狐狸多，观者屏息谁敢诃。忽听路人尽惊喜，报道绣衣骢马至。骢马来何许，天闲十二龙媒所。殿前分遣巡一方，遍历畏途尝险阻。骢马向何去，直到阴崖尽头处。却恐贫民不见春，爬搔痛痒慰辛苦。马行东马头，罗拜皆疲癃。平反疑狱知多少，笔底造化天无功。马行西五更，带月初闻鸡。一鞭斥逐驽骀去，小儿拍手欢声齐。马行南观风，问俗时停骖。清河不遂二天愿，昌邑应无莫夜参。马行北昂藏，铁面飞霜雪。先声到处欲埋轮，赴愬远来多卧辙。骢马行，骢马行，行春不是逞光荣。要令物物尽得所，来往春郊不敢停。返辔归来见天子，彤墀奏对天颜喜。安得处处巡行皆似君，坐令四海同在春风里。"}