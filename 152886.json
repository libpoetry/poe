{"id":"152886","title":"赠僧孚·北道交游窦了然","dynasty":"宋代","author":"贺铸","text":"北道交游窦了然，手持丹诀口谈禅。吾年方少不解事，贪酒放歌相助癫。十载驱车道梁楚，汴水之阳一环堵。著书直上窥鬻熊，郑圃漆园聊尔汝。旋闻瞥作去乡行，声迹相辽扫风雨。我遭官缚未渠央，君割尘缘遽如许。扁舟三月遡长川，故人投谒俄童颠。周妻何肉败吾事，成佛定输灵运先。此行历涉佳山水，随牒不妨行乐耳。与君更结莲社游，径取盂囊付舟尾。"}