{"id":"507099","title":"送周职方致仕还乡","dynasty":"明","author":"杨荣","text":"字水仁山是故乡，先朝簪绂有馀光。道宗茂叔家声远，派接磻州世泽长。分职王门多谏诤，横经泮水育才良。蒹葭己历秋霜老，桃李曾沾化雨香。秩转成均秦博士，名高粉署汉仙郎。握兰久著金闺籍，投老先辞玉笋行。天上正期星北拱，云边惊见雁南翔。五湖归去舟应远，三径行吟菊未荒。昼听松风閒偃仰，夜看萝月自徜徉。二疏汉代高风在，九老香山俗虑忘。此日分携歌白雪，满头素发陋冯唐。"}