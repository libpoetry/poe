{"id":"769885","title":"解语花•题美人卷子","dynasty":"清","author":"彭孙遹","text":"湘裾漏月，楚练堆云，别是天然韵。石床小几，凉如水、一束桃枝清润。玉冠轻卸，乍睡觉、心情未稳。香枕上、隐隐屏山，冷浸芙蓉印。记得那时厮认。在桂堂东侧，兰台西近。紫薇花下，相逢处、约略眼重眉褪。三秋过也。空留下、生绡粉本。画图中、蓦自寻思，可有和伊分。"}