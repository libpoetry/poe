{"id":"482737","title":"题周进士古木清猿图","dynasty":"明","author":"黄玄","text":"昔从锦城来，却过愁猿道。千崖万嶂不可闻，此中哀怨令人老。况是西江秋水来，冲波逆折鸣风雷。攀萝涉水苦难度，腾枝抱子俱萦回。空林阴阴不知处，前惊后呼若相语。正当绝险陵天梯，揽辔听来泪如雨。君不见蚕丛开国通秦关，六龙西幸仍跻攀。猿声鸟道有如此，一为长歌《行路难》。"}