{"id":"1074696","title":"插秧歌","dynasty":"宋","author":"周紫芝","text":"田中水满风凄凄，青秧没垄村路迷。家家趁水秧稻畦，共唱俚歌声调齐。树头幽鸟声剥啄，半雨半晴云漠漠。五白草斑谁敢闲，农夫饷田翁自作。去年两经群盗来，妇儿垂泣翁更哀。蚕丛烧尽不成茧，陵陂宿麦无根荄。今年插秧忧夏旱，旱得雨时兵复乱。官军捕贼何时平，处处村村闻鼓声。"}