{"id":"1111272","title":"六月雨十一首","dynasty":"宋","author":"许月卿","text":"麟笔大书六月雨，蝉声静扫一天秋。天河倒挽甲兵洗，地宝咸归粳稻畴。雨馀攲枕轩窗月，天际归帆蘋蓼洲。一饱了知天赐履，漉巾洗盏办新篘。岫云已喜能成雨，不卜先知今有秋。作楫作霖三说命，时旸时雨九箕畴。数行竹树清风夜，万顷烟波明月洲。二客从予游赤壁，归谋正值酒堪篘。先集流传妙诗句，芃芃禾黍舞凉秋。九秋宝丽从天落，一雨赋兴矧若畴。月更风流写松竹，雨馀凉意满汀洲。客来且贳邻垆酒，家酿明朝尽可篘。雨馀目极乾坤月，雪外天连䆉稏秋。舜殿风薰殊未玉，尧天雨施自君畴。层波渝我蒹葭渚，列宿嗤人杜若洲。珍重菊庄来顾我，床头为子出春篘。都忘甲子不知老，三十六峰无限秋。江水清兮鳞百丈，庐山高处稻盈畴。尧时丙子寿星数，坡句许家仙岛洲。自分吾生老耕钓，花瓢趁取日先篘。五更殊觉洗空忧，一雨端能接引秋。陋室了知饶鹤料，高田无复拆龟畴。蒲葵扇老堪藏箧，杨柳梢存不见洲。混混浊流聊濯足，玉泉金井酒宜篘。双星今夜话绸缪，颇语人间一夜秋。万事悠悠何预我，四方蹙蹙属之畴。万家旁置伤心地，四水宗朝极目洲。坐看白云栖断处，支郎酒老腊前篘。行晴坐雨荷天休，天地中间独享秋。淡日凉风满衣屦，甘霖薄暮悦田畴。晴天历历供峰屿，烟雨濛濛护岛洲。蹙蹙四方瞻靡骋，愁心如醉懒新篘。彭城夜雨悲翁季，手植堂前双桂秋。竹马吾何计东阁，巾车何自乐田畴。棣华颇失椿萱树，雁影平沉橘柚洲。更忆北山移植处，钓鱼竿底玉醪篘。一月春风洛水幽，凛然惟有壑专秋。十室九空鸿雁渚，千村万落杞荆畴。乌鸟有情瞻岵屺，黄龙无底羽渊洲。思昔朝廷天广大，何时醢赐伴醪篘。今岁无时不禦寇，每年此际去防秋。琴散广陵今叔夜，笳声出室古刘畴。启沃欣承霖雨楫，流离安乐雁鸿洲。我自清时幸民着，茅柴薄晚妇能篘。"}