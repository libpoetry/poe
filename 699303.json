{"id":"699303","title":"西湖竹枝词","dynasty":"明","author":"袁华","text":"侬家少长住西泠，门对里湖莲叶青。妾心如藕丝不断，郎意忽作随波萍。山上有山未还家，日日望断金犊车。湖阴剩种宜男草，直待郎归始著花。南山起云北山阴，暮暮朝朝晴未深。公荷拳似小儿手，虽不成莲已有心。昨夜忆郎开绮窗，平湖月白水如江。妾似两峰日相望，纵有飞来不作双。"}