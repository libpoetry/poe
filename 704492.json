{"id":"704492","title":"无题二律","dynasty":"明","author":"黎贞","text":"帘幕低垂爽气浮，寒蛩唧唧枕边秋。眼穿别骑三千里，肠断西风十二楼。笺上几行浓澹墨，机中一片短长愁。梦魂不怕江山远，夜夜逢君瀚海头。日日高楼望远归，泪痕和雨湿罗衣。香消宝鸭烟光澹，尘暗菱花月色微。京国梦回云树杳，江湖愁极雁书稀。黄鹂殊不知人意，时向窗前作对飞。"}