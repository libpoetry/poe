{"id":"756407","title":"赵季和刻青田石章见赠时将归蜀因为诗以报之","dynasty":"清","author":"王至甸","text":"法古以神不以迹，赵君篆入斯冰室。十年悬腕如拨镫，一刀凿透青田石。翩翩野鹤初飞回，脱手赠我疑琼瑰。自嫌雕刻壮夫耻，笔力真可回云雷。文三桥，王山麓，当年此技称绝工。江山跌宕有寒饿，而君莫叹相如穷。叙州风，雅州雨，临邛垆头酒如乳。还家一醉对文君，却胜黄冠作羁旅。此别重逢复几年，相看黯黯俱华颠。傥思老朽诗情苦，乞与巴东十万笺。"}