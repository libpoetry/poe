{"id":"695746","title":"送李于鳞补浙宪并简徐使君子与二首","dynasty":"明","author":"欧大任","text":"十载归耕历下田，门生多是石渠贤。儒林经术推师授，宪府声华借使权。登阁涛飞沧海雪，挥毫霞起赤城天。飘零赋客频收召，行见甘泉侍从年。君家越观望秦稽，揽辔今寻甲楯栖。使者宁知荣绣斧，词人应自问丹梯。扁舟先向苕边过，斗酒还从箬下携。后夜不须占太史，德星高映五湖西。"}