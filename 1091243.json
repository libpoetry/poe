{"id":"1091243","title":"九奋 其三 去郢","dynasty":"宋","author":"薛季宣","text":"桂枻兮兰舟，去景兮悠悠。维赤岸兮裴回，眷丹阳兮夷犹。中肠郁结兮神情惝恍，思夫君兮聊淹留。浮涔江兮放于沱汉，泛沦漪兮极其汗漫。怅始异而终同兮匪它，回波澜兮顾复之岂远。婉清扬兮采莲女，要美人兮北渚。㩜芳蘅与若英兮备杂菜之芬馨，将日昃之与期兮指潜波而为盟。羲和晻曀其西入兮暮云合而美人不见，怨芳心兮泣蘪芜余以衍。秋风起兮飙飗萧索，幽兰秀兮芙蓉乱落。感北江之东注兮溯洄之宛宛，羌顺天而不极兮荡波之有沔。鸣鸠雨而逐妇兮言归以霁，动人情兮吊孤影而零涕。去灵脩而自放兮余心不忍，回素首而不见其形兮于斯焉其逾逝。乱曰：冶余容兮安闲自喜，荪窈窕而不我嘉兮何以。苟承恩之不在貌兮苍天谓何，分此生兮已矣。"}