{"id":"1142451","title":"感兴二十七首 其二十四","dynasty":"宋末元初","author":"方一夔","text":"吾闻羲轩时，真淳初未散。人人悟此理，不用一言赞。漂流三季后，前圣多忧患。木铎方大鸣，音响惜中断。百家自其后，非是纷相难。父子起争端，恨死呻吟缓。秦人规我隙，行素俱灰炭。读律不读书，条贯毛发乱。嗟彼商颜人，坐不学城旦。一曲紫芝歌，应有三人叹。"}