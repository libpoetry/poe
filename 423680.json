{"id":"423680","title":"基隆览古","dynasty":"近现代","author":"苏大山","text":"昔我舟行经马渎，如梦空江曾一宿。战后青山两岸横，残燹满天秋摵摵。今日舟行又向东，好风吹我入基隆。大好江山满目恨，海云高处万灯红。座中有客徵故事，手检枯灰细为记。交集百感正茫茫，孰将缺陷弥天地。海禁才通祸便胎，越南边衅已轻开。沧波界限何曾画，轧轧青烟剪海来。悔把戎机付名士，纶巾羽扇饶风指。如虎徒深畏敌心，敢信成名归竖子。碧眼睒睒意气雄，居然鄙远冀邀功。讵因桂子荷花好，一曲清词竟兆戎。将军旗鼓来天上，如荼如火军容壮。曼衍鱼龙海国开，欢呼恃作长城障。巉岩高岭峙狮球，银涛叠叠水犀愁。未许长驱师竟渡，八公草木尽貔貅。喑呜动地十荡决，佛郎机发飞列缺。毕竟成城众志坚，仙洞山前刀如雪。奋呼歼敌百头颅，橐竿悬上似累珠。怅望天西归不得，游魂应恸血模糊。鎗似林行炮似雨，往来海上窥门户。沪尾连朝飞羽书，捷报传来孙壮武。湖湘自古将材多，拍手齐歌曳落河。子弟背嵬能捲土，衔枚飞过古婆娑。更有横戈跃马入，海涛手擘天风踏。一军忠义足雄边，撼岳声中短兵接。姗姗看杀貌如花，舞罢氍毹月未斜。鞠部有人身手好，酒痕春泛夺流霞。海疆从此边防固，未许陈仓师暗渡。奈何一著失先机，前锋已报孤军仆。袖手何心壁上观，储胥风起夕漫漫。冷眼看人蛮触斗，坐教失计纵呼韩。国殇无庙荐麦饭，草木漫山雄鬼叹。男儿何必薄偏裨，誓死终教成铁汉。一角山河任付人，旗翻三色七鲲身。倘非单骑格回纥，似此珠厓嗟久沦。底事嚇人惊腐鼠，万里楼船疏战禦。黑旗埋没大刀刘，回首伤心鸢跕处。庸臣辱国罪当诛，责备讵能逭老夫。割藩无策多遗恨，和议何人赞庙谟。徘徊又见桑生海，刹刹尘尘四十载。绝少惩前毖后思，燕云缥缈终成悔。把盏临流东浪哀，已无城郭鹤飞回。兴亡纵自关天意，毕竟安危亦仗才。往事凄凉休再误，穷兵铁把六州铸。沙场尸裹几英雄，行人笑指孤拔墓。二千年史吊西欧，绝岛名王骨未收。一样君臣悲远略，杜鹃声咽不胜愁。"}