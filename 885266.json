{"id":"885266","title":"念奴娇 村居九日","dynasty":"宋","author":"米友仁","text":"九秋气爽，正溪山雨过，茅檐清暇。篱菊妍英，知是为，佳节重阳开也。色妙香殊，匀浮瓯面，俗状卑金斝。歌狂饮俊，满簪还更盈把。村外草草杯盘，边尘不动，欲买应无价。端使晴霄风露冷，云卷烟收平野。向晚婵娟，半轮斜照，想见成清夜。玉山颓处，要看攲帽如画。"}