{"id":"684546","title":"八骏图","dynasty":"明","author":"王汝玉","text":"房星光射荣河水，化作神驹古无比。良工何处运精思，八匹飞来綵毫里。血沟流迸皆赪霞，一蹴将穷金母家。气吞唐厩照夜白，岂数郭家狮子花。时清不假长驱力，立伏退还春日直。桃花浪暖芳草青，圉人初解黄金勒。腾骧卧浴得自由，笑彼霜劲沙场秋。伯乐经过若窥见，乃知世有真骅骝。韦庵亦抱支遁癖，长恐良才终伏枥。按图索骏有馀情，恍忆龙池飞霹雳。我当唤起曹韩徒，绘昔华山归马图。更招能赋杜陵老，高歌击折红珊瑚。昔闻穆王有八骏，四海蹴踏风云起。瑶池看遍蟠桃花，归路日行三百里。如何朝下浴晴川，不控金羁脱锦鞯。春草欲齐青被野，浪花新涨绿浮天。良工凝思邈真种，气势翩翩兀森耸。岂独丹青点抺神，定知星宿光芒动。五色照耀连钱文，非止能空冀北群。题诗愧乏少陵善，画后不见曹将军。刘公宝之当什袭，还似千金买骏骨。晴窗展对想奔驰，风卷江云山月出。"}