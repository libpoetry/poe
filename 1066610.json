{"id":"1066610","title":"卫卿弟赋诗见贻和答一首时有从军之兴","dynasty":"宋","author":"葛胜仲","text":"我如老屋人多阅，肮脏如君真可悦。长涂未骋驹伏辕，窘步无堪鲋依辙。诸贤衮衮位华显，独子栖栖困岩穴。何妨虎子聊一探，况是龙泉未虞缺。前时羹稀客告去，尔日瓶空粮又绝。不缘闵已赋牢愁，独为伤时拭清血。燕颔食肉骨素奇，龙额封侯计非拙。勉旃矍铄出据鞍，收卷毛锥从此决。"}