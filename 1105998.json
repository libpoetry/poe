{"id":"1105998","title":"立春内中帖子词 皇帝阁","dynasty":"宋","author":"王圭","text":"北地凝阴尽，千门淑气新。年年金殿里，宝字贴宜春。丽日凝丹阙，光风拂紫闱。欲知春色早，先上赭黄衣。云捧楼台切绛霄，太平天子未央朝。帝家春色年年好，万寿觞前奏九韶。禁沼冰开跳锦鲤，御林风暖啭黄鹂。金舆未下迎春阁，折遍名花第一枝。丹门瑞雾紫濛濛，日到蓬莱正殿东。只看御炉香欲起，佩环齐响半天中。春入东郊晓望明，霏霏新两点初成。野农岂解知尧力，唯喜年来垄易耕。"}