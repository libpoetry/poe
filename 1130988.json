{"id":"1130988","title":"元默书来作溪翁亭成且索诗因寄四章","dynasty":"宋","author":"韩淲","text":"潜山之水兮流幽幽，溪翁何在兮流不休。昔之隐于此地兮将何求，后世之人兮因筑亭以遨游。潜山之水兮声潺潺，溪翁何在兮声可观。昔之隐于此地兮应甚安，后世之人兮因名亭以考槃。潜山之水兮波涣涣，溪翁何在兮波可玩。昔之隐于此地兮信无患，后世之人兮因登亭以萧散。潜山之水兮源远远，溪翁何在兮源不见。昔之隐于此地兮自无怨，后世之人兮因兹亭以缱绻。"}