{"id":"689354","title":"送方子及谪滇南","dynasty":"明","author":"佘翔","text":"才名谁似汉田郎，起草何人谪瘴乡。芳杜佩还纫帝子，中山箧岂示君王。符分虎竹云霄迥，俸给鱼盐道路长。一酌昆明池上水，恩波犹自忆含香。迢迢东海一波臣，路出盘江更问津。寒食蘼芜愁片雨，春衣杨柳拂轻尘。青云谪去还何日，白雪歌来和几人。我亦乾坤憔悴者，不堪泽畔赋灵均。天涯宦迹笑蹉跎，骥服盐车堕泪多。一代风流淹省署，千山雨色度关河。滇池鲸甲随波动，闽海鸿书隔岁过。若祀碧鸡金马后，汉廷迟尔颂中和。一谪梁州万里天，马嘶鸟道白云悬。恢谐谁复怜方朔，寂寞还应守太玄。山鬼西南窥虎穴，夜郎风雨啸龙泉。凄凉漫拟投湘赋，宣室恩深召对年。"}