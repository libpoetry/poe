{"id":"981582","title":"念奴娇 丙辰寄钱若洲","dynasty":"宋","author":"柴望","text":"匆匆别去，算别来、又是几番春暮。酒债不偿还似可，负了若干吟句。渭北春天，江南夜雨，总是伤情处。黯然消歇，绿杨一阵莺语。空记十载嬉游，如今蓦地，两处成离阻。纵是相逢天涯路，难觅年时欢侣。寄语东君，岁华不驻，谁为留春住。小楼昨夜，东风依旧飞絮。"}