{"id":"608383","title":"功德寺看牡丹歌","dynasty":"明","author":"区大相","text":"去年看花花未发，今年看花花已阑。何事与花常不值，花期误却为微官。解道天香与国色，只馀绿叶护僧栏。沁水园中车马寂，洛阳城里管弦残。香色从来不耐久，春光到底为谁有。若使花开常不落，安得红颜成白首。红颜白首暗相催，把酒逢花能几回。僧徒劝我勿惆怅，明岁花时可重来。"}