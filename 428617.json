{"id":"428617","title":"田家","dynasty":"近现代","author":"刘清漳","text":"群雄竞逐青县道，万民生命等秋草。郊原几处戎马嘶，麦陇青青皆枯槁。蟊贼未死魃鬼兴，乘风每将慈云扫。炎炎赫赫旱象呈，劫后遗黎焉能保。上帝眷顾悯众生，特颁甘露垂青昊。漫润滋养枯复荣，共说今年麦收好。衡门野老获亦丰，一杯浊酒几绝倒。天心相民大可见，残民得勿干天讨。"}