{"id":"1145309","title":"祀五帝于明堂乐歌十一首 其三 武德乐","dynasty":"隋","author":"无名氏","text":"我惟我祖，自天之命。道被归仁，时屯启圣。运钟千祀，授手万姓。夷凶掩虐，匡颓翼正。载经载营，庶士咸宁。九功以洽，七德兼盈。丹书入告，玄玉来呈。露甘泉白，云郁河清。声教咸往，舟车毕会。仁加有形，化浃无外。严亲惟重，陟配惟大。既佑斯歌，率土攸赖。"}