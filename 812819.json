{"id":"812819","title":"寄李啸村四首","dynasty":"清","author":"吴敬梓","text":"带雨征鸿过晚天，怀人中酒夜无眠。小山丛桂今安在，欲赋淮南招隐篇。邺侯风骨谪仙狂，白下空台咏凤凰。好佩茱萸食蓬饵，菊英满泛九霞觞。飘零身世同秋雁，寂莫郊坰狎野宾。浪说吴刚能斫桂，无由得见月中人。修竹千竿酒百樽，华林江左旧名园。共君相约年年醉，世上升沈安足论。"}