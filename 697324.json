{"id":"697324","title":"黄河大风商舶阻绝姜计部仲文遣人觅舟载余一夕遂抵淮上因得口号六首却寄","dynasty":"明","author":"胡应麟","text":"茫茫大河水，一叶向江南。不遇姜公子，何人借布帆。扬帆度吕梁，回首见萧县。桃源何处村，千家寄高岸。四月桃花水，归帆处处看。南风薄暮起，停棹向新安。黄河九驿路，驿驿旅人怀。飞流六百里，一夜到长淮。浑如白帝峡，千里一朝还。独少阳台女，双蛾碧雾问。长风破巨浪，一苇下三吴。那羡扬州鹤，腰缠上帝都。"}