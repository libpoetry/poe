{"id":"1217593","title":"次上都崇真宫呈同游诸君子","dynasty":"元","author":"乃贤","text":"鸡鸣涉滦水，惨淡望沙漠。穹庐在中野，草际大星落。风高班马嘶，露下貂裘薄。晨霞发海峤，旭日照城郭。嵯峨五色云，下覆丹凤阁。琳宫多良彦，休驾得栖泊。清樽置美酒，展席共欢酌。弹琴发幽怀，击筑咏新作。生时属承平，幸此帝乡乐。愿言崇令德，相期保天爵。"}