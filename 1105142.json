{"id":"1105142","title":"中梁山寺","dynasty":"宋","author":"文同","text":"台殿晻暧山嶕峣，云霞鲜明天泬寥。侧身下望厌尘世，安得羽翼凌九霄。烟峦彩翠霜林红，层楼复阁云雾中。襟怀太爽睡不得，一夜满山铃铎风。群峰南北争嵯峨，如泻大壑翻众波。爱之欲把入图画，世无好手将奈何。上方梯磴绕岩头，谁就孤高更起楼。直望汉江三百里，一条如线下洋州。"}