{"id":"820779","title":"瑞鹤仙 戊辰九日窣堵冈登高，用梦窗韵","dynasty":"清末近现代初","author":"郭则沄","text":"枕波疑断峤。看乱芦吹雪，鸥乡寒早。蹉跎负芳草。问行吟何处，总伤孤抱。凭高纵眺。暮云深、飞笳缥缈。算人间、此水清泠，肯照冷游巾帽。愁道。媐春觞阔，泛月槎空，暗尘催老。垂杨碧袅。灵和影误年少。怕雕阑、荒尽萸边，诗梦虚付，烟深水窈。尽儃佪瘦塔，多情替留晚照。"}