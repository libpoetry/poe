{"id":"313974","title":"沁园春·许时沾斋中赏鸡冠","dynasty":"清代","author":"陆震","text":"昨醉君家，秋正佳哉，吾为赋之。囗光妍且紫，谁遣袋佩，色黄而浅，何处鹅儿。最爱丛中，数枝绝艳，毳染腥红更不疑。阑干外，总鸾笺十样，锦烂霞披。主人指示非欺。看像别、形殊迈丑夷。或神山芝草，秀成轮囷，赤城云物，幻出离奇。更类西川，桐花么凤，飞向风前羽倒垂。凡葩耳，问化工何意，镂绘如斯。"}