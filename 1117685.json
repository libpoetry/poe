{"id":"1117685","title":"孝宗皇帝挽词三首","dynasty":"宋","author":"陆游","text":"大道本生知，崇高志不移。凝神超事物，观妙极希夷。访药三山远，遗弓万国悲。神孙昔钟爱，天作太平基。代邸膺图日，临朝涕泗横。诚心非外饰，至孝化群生。高庙联龙衮，思陵接柏城。平生奉亲意，一理贯幽明。便殿咨询早，深宫宴乐稀。欲颁传位诏，犹索未明衣。寿损名方永，身癯国愈肥。孤臣泣陵柏，心折九虞归。"}