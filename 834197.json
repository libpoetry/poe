{"id":"834197","title":"玉烛新 和紫帆感事韵","dynasty":"清末民国初","author":"易顺鼎","text":"江南花正落。者一梦迷离，算君先觉。楼台金粉都无主，说甚钗钿盟约。干戈影里，何处是飘灯珠箔。便此日招得春魂，低鬟悄来同酌。倦游我亦三生，料鹦鹉和他，说人情薄。香名似昨。才不枉挂在玉儿心角。禅天澹泊。只悟后圆蒲相托。因甚又提起清愁，回肠断却。"}