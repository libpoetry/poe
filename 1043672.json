{"id":"1043672","title":"寄梅圣俞江邻几韩持国","dynasty":"宋","author":"刘攽","text":"直谅多闻友，衣冠领袖贤。平生三径乐，少别四时迁。曲策春山秘，弦歌璧水圜。吴门真养性，委吏故依然。杖履兼闾里，诗文孰后先。风云多变态，鞭弭屡周旋。清汝流无极，维嵩地少偏。微官非择取，胜事偶陈前。迟日消棋局，残春赖醉眠。时从谢客咏，不废远公禅。吏课轻涓露，官箴恨纆牵。裹粮嗟不遂，回首镇幽捐。"}