{"id":"1110167","title":"伏日池上二首","dynasty":"宋","author":"吕陶","text":"尘氛不到此池亭，庚伏长来驻旆旌。波荡画船冲岸急，露明翠盖遇风倾。一先有得棋频胜，众乐无嫌酒屡行。红日渐低钟鼓近，路人歌笑望专城。南风时起有馀温，晷影炎炎势欲焚。堤上游人皆乐俗，坐中豪客少将军。深思阔沼生冰色，尤畏晴霞散锦纹。待得清凉到襟袖，断烟重叠送西曛。"}