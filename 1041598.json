{"id":"1041598","title":"同永叔哭圣俞","dynasty":"宋","author":"刘敞","text":"子真之后千馀年，人物寥落无几传。圣俞晚出江海壖，眉目自觉真神仙。气如阳秋和以妍，文若河汉清且渊。大钧匠物岂强镌，飞黄绝尘宁俟鞭。名为实宾道所捐，才与时逆行苦邅。起草建礼衰可怜，掌教国子寒无毡。谁不富贵君重迁，谁不耄期君疾蹎。长松摧壑芝焚烟，谁其尸之当问天。遗草大小三千篇，白玉落落珠联联。此自可敌当世权，物莫两大犹信然。我家江南再世前，与君通家情有连。见君总角今华颠，于我莫逆好已偏。今也已矣嗟绝弦，泪如翻波正沦涟。翰林文章日月悬，凿石铭德埋九泉。上书立后禄绍先，分宅恤穷祭有田。呜呼岂非天下贤。义不背死而苟焉，念子可以无悁悁。"}