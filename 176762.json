{"id":"176762","title":"入寓双泉寺·大江沙岸虚","dynasty":"宋代","author":"董嗣杲","text":"大江沙岸虚，几寸水痕落。萧萧双泉寺，佛像剥丹雘。纸轮转晴鼓，灰塔断风铎。残僧极荒怠，深得酒中乐。西风客子来，栖暂得矮阁。开窗望村疃，四下尘漠漠。人烟极零星，鸡犬更萧索。自罹开庆扰，景况恍如昨。周章见世态，雕瘵叹民瘼。梵呗忽传声，饱饭且藜藿。"}