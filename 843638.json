{"id":"843638","title":"谢青画作直幅，别为四绝句书之","dynasty":"清末民国初","author":"朱祖谋","text":"南垞修竹北垞莲，发兴峥泓似辋川。输与丹青曹霸手，新词百字照琅玕。并时曹李稀缣墨，此是鸳湖掌故图。为问归耕烟雨里，几人亲钓小长芦。联娟双璧照书奁，持似南丰更不廉。副墨倘从君乞与，双垞公案一重添。史局金门绊几春，翩然鸥性故难驯。明朝载酒挐音去，我亦江湖汗漫人。"}