{"id":"735576","title":"赠杜于皇","dynasty":"清","author":"潘耒","text":"男儿无家复无国，六合飘然一孤客。客行落落云出岑，其去无迹来无心。山水佳处便淹泊，偶然相逢不可寻。黄冈豪士世无偶，胸吞云梦者八九。神鹰铩翮不能飞，丹霄碧海将安归？三十年来泛江舸，大块无尘能著我。商山须眉大泽裘，游戏人间无不可。往年访友扬州城，州人喧呼看岁星。如云冠盖趋门庭，先生酣眠醉不醒，醒来洗眼焦山青。金焦如螺意不快，一叶翩然下江濑。青丘方壶不可期，白龙赤鲤遥相待。我亦汗漫之遐方，束发结交多老苍。惟翁差池未识面，江云关树空相望。锡山叶脱蠡湖朗，散步禅房见筇杖。怪来避地已经年，笑我劳劳逐尘鞅。昆明劫火方洞然，老鳌抃山波接天。土偶桃人莫相笑，久客会有还山年。先生无事但宴眠，大瓢满酌清泠泉。君不见君家杜陵丧家者，茅屋秋风泪盈把，挥泪高歌《洗兵马》。"}