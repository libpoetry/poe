{"id":"713786","title":"赠清霞子","dynasty":"明末清初","author":"屈大均","text":"我昔游太华，亦上终南山。为寻仙人清霞子，那知乃在东湖间。本是紫髯一将军，家在贺兰临塞云。赫连台畔时游猎，花马池前成典坟。曾逐孙公大司马，血战黄巾郏城下。七日霖雨真可怜，三军粮绝泪频洒。潼关再战功垂成，天妒孙公使结缨。为忠只有乔参赞，作叛何多白总兵。清霞此时河南走，黄石兵书尝系肘。英雄且战且学仙，旷达一吟一饮酒。九圣微言久寂寥，神明幽赞暮还朝。王弼天人谈不倦，庄周蝴蝶梦相邀。东湖水自罗浮落，石室烧丹汝新作。要将鸡犬共冲云，莫使嫦娥先窃药。潘茂名、郁先生，千年象数相传授，后天之学汝尤精。至人变化无生死，一龙一蛇谁得似。曼倩何妨谑浪多，老聃不在虚无里。夏日荷花满湖绮，玉琴三弄鸳鸯起。我言素女即丹砂，君欲云英化为水。"}