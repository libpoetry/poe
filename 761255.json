{"id":"761255","title":"西河 用美成金陵词韵题甘剑侯江上春归图","dynasty":"清","author":"谭献","text":"江上地。长亭草树犹记。梦回故国渺乡心，断鸿唤起。万方一概听笳声，烟波来去无际。耿长剑，何处倚。杨枝渡口船系。乌衣巷畔有春风，晚芦故垒。倒吹泪点上征衣，知他江水淮水。女墙夜月过小市。照飞蓬、归来千里。往事几回尘世。只龙蟠虎踞山形，依旧还枕滔滔、寒流里。"}