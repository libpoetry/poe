{"id":"1120192","title":"壶山二首","dynasty":"宋","author":"陈藻","text":"万古凌空孤拄轩，百年那得此身存。醉醒欲扫云开眼，兴逸谁归月掩门。走遍莆阳随处有，游观天下见人论。细瞻五岳神来舍，旁耸诸山势更尊。远看颠狂近转迷，有才老死便幽栖。咄嗟万里云弥合，昏黑孤城日正西。北极河通千涧近，中央天接两傍低。顿令病眼还苏醒，谁向他山更品题。"}