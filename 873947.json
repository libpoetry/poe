{"id":"873947","title":"醉蓬莱 寿七十一九月十八","dynasty":"宋","author":"刘仙伦","text":"昨长庚入梦，昴宿呈祥，岳神钟秀。降产英贤，信道由天佑。蓂荚飞三，九秋将暮，遇称觞时候。香爇沈檀，曲调金缕，满斟春酒。试纪绛年，六身二首，甲子方延，才经八九。款醉蓬莱，寿与天长久。桂子青春，兰孙方茂，谅箕裘方绍。折桂来秋，成名指日，家毡复旧。"}