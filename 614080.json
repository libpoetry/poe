{"id":"614080","title":"余将北渡梁澹明潘寰瀛林华东三公饯之海门诸生各携具追送王尧韭林公毅郑圣符信宿招提平明始别比余阻风白沙眷怀雅谊寄此别章","dynasty":"明","author":"李之世","text":"萍踪鹿豕已经年，犹恋招提信宿缘。城角残虹微带雨，海门飞浪不分天。疏灯趁食投村店，急鼓催装上渡船。咫尺津头难可越，不堪重别又流连。"}