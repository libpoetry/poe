{"id":"1129275","title":"颂古十一首","dynasty":"宋","author":"释有权","text":"石上栽花分外奇，枝头春色暗芳菲。馨香遍界无人嗅，一任狂风取次吹。秀才觅火和烟得，长沙卖石著云饶。欲知千佛居何土，赢得诗禅价转高。衣锦还乡人尽见，长时富贵许谁知。无言童子呵呵笑，赢得风光满面归。潋潋滟滟水光浮，不见孤帆不见舟。斜阳欲落未落处，尽是离人今古愁。万钧之弩射何人，箭未离弦已丧身。带累盲龟失浮木，欲来火里透金尘。我手何似佛手，二八恰恰十九。年尾算到年头，家内一钱无有。我脚何似驴脚，踏著赵州略彴。惊得迦叶皱眉，文殊却打无著。人人有个生缘，男儿气宇冲天。若是争田竞地，我即唤死如眠。佛手驴脚生缘，浩浩丛林盛传。直饶一穿穿却，未免十万八千。揭大夔鼓噪红尘，遍地刀鎗解出身。结角罗纹随处入，银山铁壁是通津。黑云当午蔽清虚，白雨翻空失画图。雨过云收山色净，赵州东壁挂葫芦。"}