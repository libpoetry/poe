{"id":"1124786","title":"和范君锡观梅","dynasty":"宋","author":"徐积","text":"君看梅艳似何人，不画蛾眉色自真。冷寄北风淮上雪，暖思南国岭头春。莫嗔俗眼偏相弃，若比夭桃太不匀。我共参军同所好，折来酣笑插乌巾。月庭有影终难辨，雪径无香不易分。江上肌肤新出浴，岭头环佩忽藏云。少他几幅青罗袂，解与何人绣段裙。我爱此花真一色，将诗急报范参军。"}