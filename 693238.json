{"id":"693238","title":"古塞上曲七首","dynasty":"明","author":"沈鍊","text":"胡笳渺渺度关门，旅雁飘飘过古村。独有苏卿愁至骨，一声哭尽九边魂。土营沙寨半荒塘，漠漠平川暗夕阳。笑杀公孙为布被，有何绣幕障边疆。汉军大半懒征行，零落军书不记名。昨夜边人传铁骑，依稀又到古龙城。都护将军性气和，葡萄美酒奏弦歌。折冲樽俎非无谓，遮莫沙村走骆驼。紫禁昭君生入胡，琵琶千岁唱蘼芜。向来北去红颜妇，多少良工作画图。摩笄山头烽火红，须臾照见数营空。贼来不解传刁斗，何况云台论战功。古来大将运机谋，指画军符夜未休。可怪红妆连甲队，欲将歌舞觅封侯。"}