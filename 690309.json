{"id":"690309","title":"南阳经武侯故宅","dynasty":"明","author":"张家玉","text":"眼前非复旧青徐，千载琅琊有故居。歌舞漫悲漳水雀，风云犹忆汉江鱼。隆中未竟生前略，箧里空藏去后书。不尽英雄满襟泪，为君凭吊重踟蹰。衰柳残堤锁夕阳，行人犹忆卧龙岗。半犁烟雨长吟处，万古乾坤一草堂。夜月有时归鹤氅，秋风无复莅戎行。可怜旧业荒芜尽，空博成都几树桑。"}