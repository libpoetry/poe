{"id":"1234240","title":"杨天瑞府判平冤诗","dynasty":"元","author":"赵孟頫","text":"至元年间岁辛卯，建宁总管有马谋。间因盗起建阳县，欲引镇军肆诛屠。闻民张氏有女子，小名月娘美且姝。思得此女恣淫泆，乃诬张氏与贼俱。月娘逃匿不可得，旁及邻女遭奸污。既得月娘欲灭口，父母亲戚皆囚俘。一家九人一时毙，痛入骨髓天难呼。其馀五人亦濒死，身被榜掠无完肤。人家不幸产尤物，破家灭族真无辜。杨侯天瑞为府判，深疑此事皆虚诞。奋髯仗义以死争，力谓马谋当并按。月娘得脱为良人，待尽残囚出狱犴。沉冤极枉一旦伸，台省交章同论荐。圣神天子甚明察，诏下天门发英断。马谋竟以罪伏诛，行路闻之亦咨叹。邑人为侯生立祠，牲酒缤纷勤荐祼。杨侯平反世希有，宜有升迁示旌劝。政事固因才德美，岁月难将资品算。即今巳过二十年，那抛朱绂换青衫。皋夔在位方进贤，请为诵我平冤萹。"}