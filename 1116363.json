{"id":"1116363","title":"次韵曲水泛舟四首","dynasty":"宋","author":"苏过","text":"节物自催迫，意闲欢有馀。驾言二三子，往寻隐者居。城隅有乔木，人言于公闾。当时乞身归，买田将结庐。悲哉丝竹地，今为狐兔墟。野色映脩竹，清溪数游鱼。惊风下木叶，策策纷填渠。俯仰成今昔，叹此卜筑初。谪仙来人间，风流占名城。时将琬琰句，自和钧天声。好语一题拂，群趋耳争倾。溶溶此溪水，似契高人情。未许五湖去，聊为一舟横。我意正浩渺，酒觞且徐行。仍呼明月来，孤光与檐平。邈焉想尘寰，万类方营营。岁晚得膏泽，荞花香满村。稍令催科帖，迤逦不到门。我有贤太守，手抚疮痍痕。未遽舍我去，寿公福祉繁。一饱诚难得，敢忘肉骨恩。争看刺史天，扶携上墙垣。忽惊麋鹿姿，中有诚意存。顾予一廛氓，聊诵野老言。性不事轩冕，敢从公卿游。田歌扣牛角，谁意乐府求。公有三岛客，凛然气横秋。赋诗两未厌，卒岁当优悠。越吟何太早，言寻丘壑幽。但恐元龙笑，汲汲谋田畴。寄语玉涧友，达人遗乘流。拄笏看西山，不妨兹唱酬。"}