{"id":"1092779","title":"次韵伯皋真隐道院","dynasty":"宋","author":"韩淲","text":"幽讨过真隐，同抱白云眠。夜呼醉道士，取琴咏琅然。松鸣檐外山，水落桥下渊。推窗挂星斗，清神浩无边。是中宜共如，此外凭谁传。孙登苏门啸，子猷剡溪船。古来贤达士，往往如春烟。浮名竟何益，毕世空林泉。纵观彼斗筲，畏涂竞争先。舆马能几时，鼎镬已在前。"}