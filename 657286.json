{"id":"657286","title":"题画凤","dynasty":"明","author":"庄昶","text":"凤凰非圣世不生，非竹实不食，非梧桐不鸣。比之为太华、为沧溟，应之为文明。得之为干戈息、为天下太平。古今四海谁与盟，姚江两蔡当代英。乾坤到处有高名，画中吕纪称两京，回头天地须此评。翩翩两凤凰，忽尔飞丹青。偶然见者无不惊，皆言摹拟真绝精。呜呼，皆言摹拟真绝精，吾于两蔡心忽倾。虞廷老凤快一睹，箫韶天地终九成。岐山万古更忽此，文王一怒西周兴。舜有二十八相，武王曰予有乱臣十人，其世瑞，其数宁。皆可以为麒麟、为凤凰、为庆云、为景星。方今尧舜正在上，乐和礼备刑更清。嗟夫姚江蔡氏两夫子，慎勿负所学孤朝廷。"}