{"id":"1077101","title":"次韵邓志宏梅花","dynasty":"宋","author":"李纲","text":"空山极望皆黄苇，欲挽天河聊一洗。溪边的皪见梅花，冷蕊疏枝澹烟水。安得健步移我堂，清夜桂魄来孤光。人寰尘土飞不到，鼻观寂寂闻天香。吾衰文思久不起，见子新诗端可喜。落英坐使笑天桃，结实定知非苦李。年来踪迹堕空濛，与子追随邈未穷。琢磨妙句觑天巧，为我一振诗家风。"}