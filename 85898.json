{"id":"85898","title":"念奴娇·老夫白首","dynasty":"宋代","author":"刘克庄","text":"老夫白首，尚儿嬉、废圃一番料理。餐饮落英并坠露，重把离骚拈起。野艳幽香，深黄浅白，占断西风里。飞来双蝶，绕丛欲去还止。尝试诠次群芳，梅花差可，伯仲之间耳。佛说诸天金色界，未必庄严如此。尚友灵均，定交元亮，结好天随子。篱边坡下，一杯聊泛霜蕊。"}