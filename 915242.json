{"id":"915242","title":"舟中买双鳜鱼","dynasty":"宋","author":"杨万里","text":"金陵城中无纤鳞，一鱼往往重六钧。脊梁专车尾梢云，肉如大武千秋筋。小港阻风泊乌舫，舫前渔艇晨收网。一双白锦跳银刀，玉质黑章大如掌。洞庭枨子青欲黄，香肤作线醯作浆。供侬朝吃复晚吃，秃尾槎头俱避席。可怜秋浦好秋山，侬眼未饱即北还。江神挈月作团扇，一夜挥风卷波面。留侬看山仍看江，更荐鲜鱼庖玉霜。江神好意那可忘，江神恶剧那可当。"}