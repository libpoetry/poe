{"id":"754979","title":"去鄂行 其二","dynasty":"清","author":"李?媖","text":"我行亦云劳，况值岁将阑。北风何猎猎，慷慨歌路难。山高林木黑，野阔星斗寒。重裘亦不暖，游子憎衣单。火明至旅店，解装治晚餐。豆粥咄嗟办，幸博慈颜欢。茅柴亦难得，莫作新丰看。明发遵前途，晓气清漫漫。霜威在何许，但见枫林丹。岚光画遥碧，人影晃冰湍。岩深虎豹嗥，天迥云气团。阴晴及朝暮，所见非一端。关山信修阻，引领起长叹。"}