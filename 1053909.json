{"id":"1053909","title":"戏书劝人饮酒","dynasty":"宋","author":"孔平仲","text":"金乌翩翩玉兔驰，流光上下矢发机。人生于其间，都无百岁期。乐府旧传金缕衣，劝言须惜少年时。我今为君一歌之，酒行到君君莫辞。朱颜绿鬓不行乐，白头面皱将何为。晋时八达唐李白，以饮驰名君所知。何须自苦惫，方得为英奇。荣华有分难力取，可笑苏秦空引锥。"}