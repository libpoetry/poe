{"id":"1104456","title":"小重山 其二","dynasty":"宋","author":"无名氏","text":"不是蛾儿不是酥。化工应道也难摹。花儿清瘦影儿孤。多情处，时有暗香浮。试问玉肌肤。夜来霜雪重，怕寒无。一枝欲寄洞庭姝。可惜许，只有雁衔芦。天际春来都为君。依稀丹萼动，泛红云。恼人天气近黄昏。霜月底，山麝斗微薰。标格自天真。寿阳仙骨瘦，玉无纹。芳容临鉴洗馀醺。双蛾稳，花面两难分。"}