{"id":"1125236","title":"清平乐","dynasty":"宋","author":"晁端礼","text":"朦胧月午。点滴梨花雨。青翼欺人多谩语。消息知他真否。兽炉鸳被重熏。故将灯火挑昏。最恨西风摇幕，误人几度迎门。深沈玉宇。枕簟清无暑。睡起花阴初转午。一霎飞云过雨。雨馀隐隐残雷。夕阳却照庭槐。莫把绣帘垂下，妨它双燕归来。琐窗朱户。曾是娇眠处。只有馀香留得住。满地花钿翠羽。三年宋玉东邻。断肠月夕烟春。看取画屏深处，题诗欲付何人。清樽泛菊。共剪西窗烛。一抹朱弦新按曲。更遣歌喉细逐。明朝匹马西风。黄云衰草重重。试问剑歌悲壮，何如玉指轻拢。"}