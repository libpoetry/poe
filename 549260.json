{"id":"549260","title":"示戒","dynasty":"明","author":"曹于汴","text":"我爱孟子书，论孝万年鹄。斗狠父母危，纵欲父母僇。所以处乡党，勉效恂恂䠱。出入气常下，惟恐与人触。博奕歌舞地，不以入我瞩。独有士人行，难成而易蹙。我愿诸子孙，尊生如执玉。吾能秉谦恭，谁不爱敬笃。骂人人亦骂，辱人取人辱。娼门譬火坑，陷人逾鸩毒。妖态厉杀锋，痴蝇逐臭肉。保身须养心，珍惜凌霄足。百行孝为原，芳名千古矗。"}