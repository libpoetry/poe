{"id":"1124855","title":"和蒋龙图","dynasty":"宋","author":"徐积","text":"公之所设施，道德之馀事。有性给其才，无物蔽其意。大车积以载，牛刀迎者解。以要操其纲，以妙观其会。善誉不尽知，善毁没可讥。校之古人辈，彼若有所为。公之所然者，以智不以凿。其力日以裕，其济日以博。至于我曹者，使相望相闻。犹能领官属，携诗叩吾门。先看陶家柳，次看陶家菊。茶中许投花，坐上呼燃烛。顾我为乐叟，勉我以不倦。我是孟东野，终附郑公传。鹢口衔波船过猛，樯幔排云北风紧。耽吟俊老绣衣寒，传诗急使筠筒冷。诗同使者从何来，谢安枕上吟哦回。吟哦去望江南雪，雪中往往梅花开。"}