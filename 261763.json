{"id":"261763","title":"念奴娇·和漱玉词原韵","dynasty":"清代","author":"丁澎","text":"沉沉小院，任梨花冷落，一春长闭，病入眉尖，红一抹、不断如丝微气。口里含酸，心头带苦，可似青梅味。那知薄幸，恼人故把书寄。最是双双燕子。巧语雕栏，少个人同倚。枕畔樽前都是梦，往事总休提起。为恁香消，因谁带减，难道无情意。待伊试问，只愁明日还未。"}