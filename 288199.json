{"id":"288199","title":"高阳台·宝剑论交","dynasty":"现代","author":"徐树铮","text":"宝剑论交，钿筝顾曲，算来吾亦能狂。大道朱楼，碧城云外彷徨。陈词阊阖迷前路，一重重，银汉红墙。枉教人，倚断回阑，盼断回肠。旗亭虚按雏鬟拍，奈歌声寂寞，舞袖郎当。便托秋弦，弹成总是清商。英雄用武知何地，一年年，人海昂藏。竟输他，蝶据幽花，蜂据幽香。"}