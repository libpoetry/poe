{"id":"586770","title":"太平泾县大水","dynasty":"明","author":"钟芳","text":"岁直戊辰天下荒，宣城编户多流亡。去年圩破水千尺，尽扫百谷生蒿稂。今年道泾历西原，正值洚水为民殃。源从石埭涉太平，校之宣城适相当。蛟螭翻腾鬼魅泣，沿溪四望皆沙场。室庐为桴陇为沼，泥浮树杪如涂黄。荡析不辨土木偶，移易转徙归何方。我闻天地初，水火先胚胎。火生于无水生有，寒暑昼夜更相推。火极旱乃炽，焚灼无噍遗。水盛肆冲溃，弥漫不可支。二行于物关大命，或若偏胜翻为菑。况兹盛夏火司令，退怯失势诚堪哀。信知颛顼非能廉，逾等陵节恣雄猜。腾阴千里蔽白日，吞吐瘴疠生烟霾。浸霪连月涨四壑，有似九河未决洪涛恶。横逞凶顽犯阛阓，并包荒秽归囊橐。羲和不忍炎光微，独驱火龙当天飞。融融一点破阴慝，窜伏散落愁诛夷。顾此柔弱资，积党难推排。尧时十日晒不焦，反以丁女为之妃。凭籍阳威蒸四渎，倏忽又乘山雨来。或云水位坎，其神合龟蛇。鳞甲光差差，交纠成一家。鹑鸟短尾飞跋剌，远避不敢角齿牙。始信柔制刚，黄老非浮誇。载稽方脉流，立论固殊差。三才本同体，二气混无涯。水德浮乾坤，升降随月华。阳一阴乃二，易象无舛讹。胡为人生具百脉，一水不胜二火耶。北人苦燥南苦湿，虚实实虚在损益。制量妙用存其人，一中自古难偏执。谁负炎黄术，降为天地医。浣肠洗髓千万遍，无俾相蚀恒相资。日丹炳炳司民命，幸有吾皇万年主此阴阳鼎。"}