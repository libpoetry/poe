{"id":"597574","title":"送王中丞出镇山东","dynasty":"明","author":"梁有誉","text":"忆昔乘骢出汉畿，急难才籍九重知。胡来节领襟喉地，塞上功高保障时。诏下云霄移斧钺，霜飞海岱伫旌旗。自怜筹国身非远，人羡忧时鬓未衰。日落北庭仍战戟，烽传东郡更疮痍。辕门月下军书动，宪府秋深戍角悲。独倚青萍堪涕泪，坐挥白羽繫安危。悬知长啸烟尘静，公望于今合鼎彝。"}