{"id":"703266","title":"戊申夏日喜张百庵中秘过访却赠即送还朝","dynasty":"明","author":"释今无","text":"八桂皇华使，仙帆泛五羊。星光还远近，逸气正苍茫。琢句江山古，寻幽花雨香。元来屋里客，麈尾好商量。绿发剑光寒，青云识俊官。笔花江梦醒，诗帙陆装宽。阅世已无语，因君忽破垣。此中还会得，鹤盖即蒲团。禅心尤自旷，不在比邻间。一棹珠江远，三秋蓟雪还。月篷推自看，云路悟应閒。劫外能相忆，依稀鹫岭山。"}