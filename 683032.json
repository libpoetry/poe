{"id":"683032","title":"送彭赴嘉兴训导","dynasty":"明","author":"文徵明","text":"清时一命忝师儒，百里邻州接里闾。志养于今欣有禄，官贫莫叹食无鱼。微名聊足酬初志，多暇何妨读旧书。九十老人须在念，频频书札问兴居。东望嘉禾近百程，漫随儒牒去亲庭。蝉联宦业承三世，辛苦传家有一经。我老自怜衰鬓白，汝行不失旧毡青。还应别后钟情处，飞梦时时秀水亭。"}