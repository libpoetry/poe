{"id":"852489","title":"送提刑司勋","dynasty":"宋","author":"文同","text":"同昔分符守兴元，公始仗节来武信。因而出入在门下，未有三日不亲近。台移希疏狱谳少，凛凛清风满墙仞。乘闲每许陪后乘，好寺名园遍游尽。惟携茶具赏幽绝，新胯珍团曾不吝。或因议事阅书画，止用小肴并浅酝。清欢雅兴自无厌，妓乐喧烦谁愿进。开张胸怀脱羁检，颜色何尝形喜愠。使威敛霁官况乐，瞥过二年如一瞬。后同先满去涪上，数月复来为属郡。再将厚荫蒙旧物，掩蔽不才宽责问。同常自念性偏僻，凡取交游最精慎。虽然众中事汎爱，仁者与亲馀不认。生平所得无几人，既已得之心自信。公家兄弟何磊落，一一光华如美瑾。顾同质状似顽石，辄簉其间袭温润。令昆强季没已久，公独康庄驰驵骏。朝廷要人办繁剧，昨下诏书催入觐。连城众口惜公去，不问鲵鲐与髫龀。烟开汉沔晓光薄，雪下褒斜寒力峻。嗟同不得送行旆，回视腰间绾双印。灙城西北有危楼，徒望高鸿寄长韵。"}