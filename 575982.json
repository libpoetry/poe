{"id":"575982","title":"怀修撰朱备万","dynasty":"明","author":"孙蕡","text":"先生旧是瀛洲客，文藻风流第一人。华月玉堂仙署冷，西风辽海鬓毛新。文园最忆相如赋，茅屋谁怜杜老贫。圣世云衢需俊彦，肯令漂泊暮江滨。济济群贤圣度宽，怜君何事戴南冠。清时文物为儒贵，晚岁关山行路难。丹凤五门春日丽，玄菟万里海风寒。蒲车早晚徵耆旧，莫作长沙谪宦看。"}