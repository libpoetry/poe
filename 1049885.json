{"id":"1049885","title":"送徐长官","dynasty":"宋","author":"郭祥正","text":"徐夫子，能谈经。不学俗儒事章句，白首役役劳骸形。我尝洗耳听其说，寒泉漱玉声珑玲。十年茅塞一朝拔，四体自豫神安宁。交游得君已恨晚，历阳几日同醉醒。新诗百韵忽赠我，满纸落落排明星。使我目睛眩，又若遭雷霆。自愧久灭没，安足烦褒称。李翰林，杜工部，格新句老无今古。我驱弱力谩继之，发词寄兴良辛苦。几欲攀天门，击天鼓，女娲有志终难补。低头帖耳逐驽骀，倒着青衫走尘土。东风吹破江头春，绿杨红杏能笑人。狂来且尽一壶酒，世无贺老谁相亲。君今别我又远适，锦帆千丈迷空碧。飘然去意凌昆崙，自古雄豪少知识。我亦从今不复言，静看澄江浸寒璧。"}