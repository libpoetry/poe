{"id":"1057361","title":"李宰新成假山","dynasty":"宋","author":"刘弇","text":"夫子绝俗姿，趣尚豁云海。花移洛下品，池割天潢派。中间叠嵯峨，石手纷磊磊。功侔一篑始，正尔临爽垲。罗浮穷南势，迎目出巧怪。洗昏新罅发，秘匿若有待。骞腾天吴揖，耸削虬尾摆。当头七八峰，缥缈散青霭。直下三四溪，何年取东汇。洞指白鹿迷，路认桃源改。时时攻冥烦，潇洒递天籁。得非缘夜半，提挈有真宰。俗物卑培塿，高标想衡岱。我家香垆傍，登蹑素心在。一从羁官缀，未省识?嵬。俯窥搀云骨，逸兴几十倍。无为议真假，自可蠲尘浼。何日升君堂，把酒取一快。"}