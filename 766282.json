{"id":"766282","title":"月华清 其一 骊山温泉","dynasty":"清","author":"周之琦","text":"椒殿含春，兰汤试暖，华清鸾驭曾迓。一掬鸳波，还见粉云吹麝。倚丹台、金屋装成，漱灵液、仙源流下。罗帕。待凝脂净拭，翠蛾重画。妙舞霓裳未罢。甚咫尺延秋，夜乌啼乍。水上黄虬，容易倩魂惊化。访前尘、香泽仍留，诉长恨、哀湍空泻。愁惹。付宫花红处，白头闲话。"}