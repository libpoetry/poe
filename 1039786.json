{"id":"1039786","title":"题衢州唐台山","dynasty":"宋","author":"赵抃","text":"唐台压郡东北陲，势旋力转奔而驰。伟哉造物谁其尸，一山中起高峨巍。群峰环辅拱以立，背面肘腋相倚毗。怪石差差少媚色，长松落落无邪姿。岩隈有路数百仞，直登不悔形神疲。中间轩豁浮图舍，栋宇綵错金璧辉。寒泉一亩清可鉴，优游鳣鲔扬鳞鬐。猿閒鸟暇两呼笑，老僧矍铄趋且嬉。天风烈烈骨毛竦，更云六月无炎曦。攀缘绝顶下四顾，溪山百里如掌窥。我思宜有隐君子，放心不与时安危。巢由之行已高世，白云卧此逃尧妫。"}