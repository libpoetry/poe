{"id":"245412","title":"送章舍人知汝州","dynasty":"宋代","author":"陈襄","text":"神马产渥洼，举世盖云罕。使之循蚁封，曾不逮驽款。丈夫怀义命，所学务充满。惟忧用舍非，富贵庸可算。吾君优辅郡，责任地非散。牛刀久投虚，足以导大窾。孟轲言仁术，民事戒毋缓。矧兹凋瘵馀，食馁衣不暖。厚生为政先，聚敛吾徒短。归来奏优课，行道非迟晚。"}