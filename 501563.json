{"id":"501563","title":"代赠陈仲福兰盆会首","dynasty":"明","author":"林弼","text":"人生在穹壤，百行孝最先。墨氏知所本，尤见心同然。葬亲厚夷之，救母哀目连。陈君有妫裔，至孝绍前传。首倡报亲会，心诚供佛筵。金盘浮赭果，玉盆吐青莲。遂令蚩蚩氓，罔极思昊天。结草念春晖，荐菊悲寒泉。颍人善锡类，曾子幸归全。矧兹履霜露，畴能效埃涓。感君纯笃心，涕泗皆潸然。名教力以植，乡闾化斯宣。瀰瀰漳江水，峨峨霞山巅。仁者必有后，努力希世贤。"}