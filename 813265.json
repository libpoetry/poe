{"id":"813265","title":"咏王烈女","dynasty":"清","author":"张熙","text":"臣不幸死忠，女不幸死节。泰山与鸿毛，一死轻重别。王家有女住会川，幼与徐氏缔良缘。于归有期占燕喜，岂知事变仓猝起。狂子入我室，感悦身孤危。投梭大骂尔何为，我颈可以断，我心不可移。须臾娇颜刃下死，道光己亥三月二日之未时。悲风四起日昏黑，皇天后土惨无色。但留双眸炯炯光，生不敌贼死捉贼。风动锒铛入狱门，鉴此可以慰贞魂。何时沥尽仇人血，摘心列祭如鸡豚。官为请旌朝门许，坊表峨峨典重举。到此死却贤于生，生时谁知王烈女。容毁不复全，臂断为复续。此身冰与玉，肯为强暴辱。落落清风岭，哀哀摩笄山。此心等铁石，生死须臾间。吾不见侍中溅血有几许，杲卿骂贼谁为侣。丈夫就义自古难，吁嗟乎，王烈女！"}