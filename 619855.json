{"id":"619855","title":"美人篇","dynasty":"明","author":"伍瑞隆","text":"美人挟瑟东邻，秾李容华若春。明眸皓齿朱唇，钗头孔雀麒麟。敛态如啼似颦，双蛾艳艳聊人。朱弦欲按逡巡，弱质含羞未真。罗衣璀璨生云，红蕖文履绣裙。殷勤玉指纷纶，凄清罨抑何繁。长袖淩风自亲，清歌一曲如神。金杯掩映烛银，珠箔红楼夜醺。纤罗十二缤纷，梁上飘飖下尘。盈盈灼灼粼粼，要妙那能具陈。夜色春寒翠裀，香风袅娜氤氲。微月娟娟欲昏，含意怜哉未伸。"}