{"id":"1041094","title":"反招隐","dynasty":"宋","author":"刘敞","text":"伊尹乐尧舜，伯夷傲姬周。颜生一箪瓢，陋巷亦自休。岂不困寂寞，时俗非所谋。脱身洒泥滓，缅与前人游。嗟哉波上凫，徒为信沈浮。鸿鹄假长风，不能占渠沟。晞羽扶桑阿，刷翼沧海流。世途既超邈，矰缴何足愁。所以狂接舆，肆歌悟东丘。触时怀慷慨，视世悲蜉蝣。哲人有先觉，达者无近忧。绮皓吾所师，绪言起长讴。"}