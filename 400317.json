{"id":"400317","title":"海德拉堡古孔多废垒，印度之长城也，蜿蜒山际，穷秋草腓，陡遭其巅，山川萧条，不胜天地悠悠之感。用东坡武昌西山韵赋此","dynasty":"民国末当代初","author":"饶宗颐","text":"羁心似酒酦浮醅，眼前物象费鸿裁。西行又得长城窟，山昏野冻无寒梅。停车直造九折坂，云间古堞何崔巍。孤城一片插万仞，中有白骨锁夜台。当年战伐空陈迹，落日千里但飞埃。兴亡弹指何足数，回头蜡泪又成堆。荆榛满地悲禾黍，遐陬喜见汉尊罍。我自踟蹰久不去，欲留诗句镌城隈。亦知片石终磨灭，忍向断碣剔古苔。更上烽台试远眺，风云莽莽烟尘开。悲歌待约高岑起，只愁鼓角城头催。暮天摇落将安住，回车残梦挟惊雷。犹疑征骑风雨至，况听边声逼耳来。凄凉年代难复问，文未加点心生哀。"}