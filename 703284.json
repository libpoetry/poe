{"id":"703284","title":"泊始兴城下","dynasty":"明","author":"释今无","text":"维舟当古渡，依荫卧清流。伐木无佳友，抡材结石楼。几年挥汗倦，三伏岂知愁。病骨炎蒸里，乾坤信自浮。却别金陵寺，兰桡亦未停。钵添韶石米，月照始兴城。水过民居折，山围粤国清。夜凉无一事，沙上散閒情。忽与山俱寂，方知役未宁。敷疮消热血，读史敌炎蒸。沙上盟寻鸟，人间乞遇兵。从来湖海志，衰病已无成。事事心皆倦，时时意自伤。有人艰乞食，何客足谋王。蛙井窥天小，鸿云附翼长。吟诗惊草莱，世外任疏狂。岁去浑无似，时閒亦自歌。林间原寂寞，世上有风波。溪浅云归树，星沉月满河。平生胜人处，疏拙掩藤萝。城角传更至，江波送月来。天寒山戴帽，鹤宿脚生苔。澹宕含哺性，蹁跹鼓腹材。谋生冰雪里，依约似寒梅。似类沙鸥迹，偏寻木客言。金盘秤石马，玉斧印杉孙。买竹供编筏，维舟且听猿。半生营一寺，甘苦向谁论。一住芙蓉驿，辛勤越二旬。时过丹荔候，衫渍路头尘。顾我原无似，求人只用真。渔蓑往来处，一路拥丝纶。欲雨江云暗，乘风树影凉。心枯千种事，发变十年霜。短梦无襟蕈，长贫愧稻粱。去年此时节，摇落在他乡。倦来恋枕簟，不觉午时过。力是频年减，心原歇处多。摇帆分日色，微月澹天河。已有诛茅计，秋深定若何。木岭仍韶石，星途转乐昌。笑看一日事，嬴得廿年忙。山挂茶藤白，溪流杉叶黄。云盘七里墺，剑阁斗羊肠。雨过村茅湿，更收宿雾流。迎人当水鹤，失脚幸田畴。山税输油子，方言杂楚讴。疑兵兼畏盗，日午未开楼。"}