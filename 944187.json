{"id":"944187","title":"题六么后","dynasty":"宋","author":"陈造","text":"爱爱少日淫奔女，爱爱死作贞烈妇。东隅一跌收桑榆，竟得佳名传乐府。男子处死正自难，此女励志雪柏寒。至今挺挺在人目，诗翁作诗垂不刊。谁翻此诗入宫羽，檀唇缓歌细腰舞。直掩霓裳羽衣曲，更问离魂馈浆女。且玩此舞空金卮，莫奏此曲增悲悽。兰摧蕙枯昆玉碎，不如人家嫁狗随狗鸡随鸡。百年佳丽终枯骴，汝名芬芳无已时。舍生徇义渠安之，而我更用兴悲为。我悲所悲人不识，抚事怀人悼今昔。翻云覆雨行路难，君不见买臣之妻彦升客。"}