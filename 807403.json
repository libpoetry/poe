{"id":"807403","title":"长亭怨  送徐郿伯还西泠倚玉田词韵同桐初京少蕺山次山赋","dynasty":"清","author":"陈维崧","text":"有墙外、紫丁香树。簸影钩帘，牵留数数。可记年时，凤城灯市夜游否。黄金台古，招手唤、燕昭共语。霎地秋来，便去也、匆匆如许。虽去。暂盟鸥狎鹭，奈肝胆、酒边还露。烹羔酌苦，归及见、江潮堆絮。看万阵、犀弩张时，正百丈、银泷喧处。意气尽昂藏，肯只鸣榔渔浦。"}