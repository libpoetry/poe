{"id":"659220","title":"陇西阎大参山居四咏寒泉濯足 其一","dynasty":"明","author":"罗玘","text":"孔不饮盗吴饮贪，饮狂国人狂正酣。沁寒漱齿齿锋利，公以濯足吾不谙。岂遭十日烁下土，躯壳焦缩皮毛燂。因思层冰赤脚踏，冰山多险不可探。牛蹄濙濙可在眼，一冷著骨毛毵毵。夜眠如腊绝垢腻，只此可寄僧伽龛。沧浪渔父怨肿湿，妙道肯向庸庸谈。"}