{"id":"623034","title":"附更始盆子","dynasty":"明","author":"郭之奇","text":"王郎因势驱乌合，盆子惊啼向赤眉。民心歌汉虽有日，神器岂教庸物司。戴侯曾孙曰更始，平林兵中实始基。流汗无言空割席，酣歌委柄日行私。灶下中郎多冗阘，烂羊关内几参差。元元扣心更思莽，天下纷纷此一时。慷慨伯升还受螫，独居武信泪潜滋。冠帻妇衣真可笑，苟非司隶表前仪。察能黜否除苛政，喜心谁使泪翻垂。火德重兴繇白水，长安已破曾孙死。不死来归有盆子，投戈解甲齐熊耳。羊头羊胃何堪拟，淮阳诸息亦侯矣。"}