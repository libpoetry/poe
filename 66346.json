{"id":"66346","title":"原州夜哭","dynasty":"明代","author":"姚粦","text":"壬辰固原州，七月九日夜。悲风挟奇响，飘萧绕官舍。始闻唱吁喁，答和幽呜乍。陡如天哭倾，万声向耳泻。能令旱雷涕，足使壮心怕。须臾传鼓急，灵州败军下。甲骑五千人，一战死宁夏。更为侧耳听，秦声属垣榭。推胸乱更点，跳地动兵架。极痛远模糊，情语杂号哑。父伤老莫终，妻悲我空嫁。兄弟相悲吟，手足安所借。别有儿女啼，似将总督骂。骂绝声更哀，鸡鸣不肯罢。明日边骑来，捷书覆黄帊。"}