{"id":"467173","title":"谷雨江右诗社周年萍乡小石源雅集 雅集在即先寄吾社诸君子","dynasty":"当代","author":"陈忠平","text":"又是江南三月初，青钱摇落买舟车。一年风雨春相似，别样溪山梦不如。暂脱俗骸同野鹤，便将诗笔作烟锄。文章大块先铺就，归撷清芬到我庐。丰仪初识隔萤屏，一握鄱湖白鹤汀。绕阁晴烟红袅袅，如人脩竹绿亭亭。邀君醪醴薄难醉，赠我琳琅清可听。别去不愁云路远，因知此物已通灵。炊烟真欲与云齐，山半幽居隔路岐。家犬小怜迎远客，野蔬新摘带春泥。徐舒醉眼犹疑梦，狂放诗心不忌辞。草木自然成境界，人间笔墨岂堪题。一洞幽深鱼贯行，眼前顽石幻奇形。或为虾鳖依崖立，曾佐龙蛇倒海惊。过处阴风犹凛冽，当年恶迹渐零星。也无轻怪后来者，竟把妖邪冠义名。踏破荒烟向一隅，万竿翠竹拥坟孤。细摩字迹沧桑辨，若见文公涕泪俱。新法当时成废纸，后人至此束生刍。可怜亘古山河在，家国忧怀最误儒。车行缓缓到安源，乍起雷霆城欲翻。数片残英浮野水，一天急雨洗荒垣。当时只怪世多舛，此刻枉怜魂有冤。苦难于人略相似，楼头伫立各无言。"}