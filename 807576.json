{"id":"807576","title":"寿楼春  为白琅季节母吴孺人赋","dynasty":"清","author":"陈维崧","text":"蔻绡衣霓裳。配羿妃清冷，媭女苍凉。夜夜长歌寡鹄，短歌愁凰。摧短鬓，为秋霜。染啼痕、眠芊幽篁。叹海碧天青，蟾孤兔老，六十载共姜。筑柘馆，连芸窗。更授经帐底，画荻帘旁。机声中搀洛诵，书声琳琅。剪玉树，成佳郎。羡季心、词坛擅场。侠哉女公孙，萱花柏舟千古香。"}