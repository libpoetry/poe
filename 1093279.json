{"id":"1093279","title":"昌甫有诗学长句次韵以柬处晦且当应举","dynasty":"宋","author":"韩淲","text":"章泉老子之诗学，笔自峥嵘心自泊。暮春静把一杯看，纵有世情无处著。三传且莫束高阁，待子龙津名一跃。收回旧话再商量，沈谢应刘都扫却。蚕叶人家采摘忙，麦将秋矣水浮秧。平田冷漠吹朝雨，侧径深微过夕阳。残酒馀香愁梦枕，断篇遗简苦吟囊。莺啼燕语春归也，不道高斋口自芳。"}