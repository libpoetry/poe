{"id":"746864","title":"复与弟饱因忆少时文酒之乐今褚菘塍国录吴和村二尹吴思亭别驾浦又垞明府胡仁圃孝廉徂谢久矣感而有作","dynasty":"清","author":"沈濂","text":"刘伶嗜酒颂酒德，此中真意犹未识。荷锸青山随处埋，如何不葬陶家侧。吾曹剧饱自天性，少喜酣呼老犹盛。糟邱曲垒纵酒兵，潜虬玉柱喧觞政。古人乐酒开芳宴，无故兴嗟几相见。欢娱痛醉极淋漓，感慨悲歌多眷恋。蜡花摇摇夜迢迢，此时侑坐非管箫。长吟击节殊错落，短发顾影霜飘萧。杯行到手莫停手，少壮交游今在否。墓门乔木半苍烟，昔年跌宕同文酒。酒酣意气皆千古，春梦无痕渺何许。眼前有酒不自釂，后世谁浇赵州土。"}