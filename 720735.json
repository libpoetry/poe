{"id":"720735","title":"摸鱼儿  柬友","dynasty":"明末清初","author":"屈大均","text":"送春帆、圣湖归好，苦寒还欲君驻。消魂一路多烟草，况复乱丝风絮。谁为主。蒹菼际、雕胡但向渔人取。流莺未老。且花卧浮丘，月吟香濑，嬉尔小儿女。王孙志，一剑纵横未许。屠沽休说欺汝。江山一任无人管，自有几只鸥鹭。君莫去。还就我、扶胥北岸题诗处。低斟桂露。待兰畹编成，玉杯书毕，始问庾关路。"}