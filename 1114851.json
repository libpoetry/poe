{"id":"1114851","title":"德麟以书相招云已与潘仲宝在中卢可自酂来同游灵溪石门双池等胜处某作六诗率张会川作","dynasty":"宋","author":"李廌","text":"冰溪雪岭赴诗盟，我愧难先二子鸣。莫惮登临助馀勇，欲令万战遇奇兵。灵溪閟洞锁华胥，地脉旁通分野殊。莫惮登临探奇险，恐君他日亦藏书。千仞云崖耸石门，古传此地圣凡分。我曹自愧群峰诮，未必山灵解勒文。地上云居有梵天，碧池灵脉泻双泉。不应胜地能埋没，政欲因君佳句传。云外泉声度碧林，浏萦累带作清深。吾缨已分令尘染，欲借寒光去洗心。异时倥偬此时閒，甘在尘中可厚颜。天为好山生胜士，莫因便懒负云山。"}