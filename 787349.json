{"id":"787349","title":"族子诒经访予芸涧，置酒示诸生","dynasty":"清","author":"李宪噩","text":"濩落非世用，屏迹在田园。汲汲二三子，谬推为时贤。馆之清溪侧，花发溪中妍。溪南多乔松，松下无杂喧。辄复摘章句，晨夕相穷研。孺子来何所，求我林水间。适有盈觞酒，更谋通夜欢。诗歌究夙好，探讨发古编。嗟汝贫苦居，并日乃一餐。如何慕闲逸，甘以辞冕轩。及身感沦没，宁问千载传？尚务储世资，勿效风露言。诸英幸努力，覆辙今在前。"}