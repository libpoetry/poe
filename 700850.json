{"id":"700850","title":"塞上曲七首","dynasty":"明","author":"梁云龙","text":"东风吹柳汉营青，上相临戎列将星。誓灭匈奴清色塞，幕南无复有王庭。胡马频年下青海，汉兵此日开营垒。圣主无意启边彊，直荡妖氛殿千载。黄石阴府白狐变，天山传定无三箭。尚须射杀左贤王，露布飞闻未央殿。西塞旄头破贼年，关山月色照祈连。秦筝唱彻胡笳绝，别是阳和一样天。征夫弓箭插腰间，万马嘶嘶大号颁。一曲南薰云外奏，吹残杀气满天山。莫谓秦关腥未埽，漫云汉布图不早。壮猷但得周方叔，边郊到处生芳草。涅河谁挽洗胡弓，麟阁争图第一功。西极夜来瞻正气，乘槎直泛斗牛中。"}