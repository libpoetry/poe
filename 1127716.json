{"id":"1127716","title":"简艮斋","dynasty":"宋","author":"曾丰","text":"广东漕臣重，本朝名士多。梁题年月古，壁记姓名讹。画象初何补，濂溪自不磨。闻名犹起敬，况睹大冠峨。得古濂溪派，惟今谢艮斋。冥搜穷骨髓，燕坐黜形骸。晚景登乌府，秋风立玉阶。狐狸无暇问，阊阖莫空排。梦里常门下，诗中半广南。句成还自诵，愁到与谁谈。菊又黄无抵，头今白不堪。剩分新著作，洗我瘴边岚。"}