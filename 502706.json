{"id":"502706","title":"美朱嶙为仲弟诉冤","dynasty":"明","author":"王恭","text":"北门天霜秋草衰，南山桂树青连枝。鹡鸰低飞声正悲，弟急难兮兄痛之。边头军帖严有期，将作辽阳征戍儿。阿兄含冤摧两眉，誓将生死长相随。天门九重龙虎威，逞鳞猛须谁敢窥。以额扣阍天始知，天始知，事还白，不使全家隶兵籍。君不见同胞纷纷日相訾，行义之人乃如此。"}