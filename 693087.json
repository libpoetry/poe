{"id":"693087","title":"将入都","dynasty":"明","author":"沈守正","text":"群盗纵横疋马过，往来万里叹蹉跎。空将岁月居诸老，嬴得知交感慨多。松菊未荒留啸傲，之乎抛却且婆娑。莫言俊异皆如此，纵令愚騃可奈何。桑干河水蔚如蓝，渐向西山挹紫岚。从此衣冠常共北，未知踪迹几时南。年华自叹今过五，出处终怀不可三。只似暂来探石鼓，敢希人世誉潭潭。"}