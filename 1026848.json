{"id":"1026848","title":"寄苏子美","dynasty":"宋","author":"韩维","text":"暮登谯城上，延首望东道。春风千里至，远思生怀抱。故人客南楚，素节方自保。黄鹄垂其翼，赤骥伏栈皂。诗准李杜为，字压褚薛倒。壮哉南行作，遗我资远讨。若窥巨海涯，波澜方汹浩。龙螭郁骞腾，错落效众宝。往往仙人槎，突然忘枯槁。尝闻会稽旁，山水天下好。览君所咏叹，滞想兹一扫。安得追王乔，乘云逮霓葆。茹芝灵峰阳，徜徉以终老。"}