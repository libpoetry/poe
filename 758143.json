{"id":"758143","title":"水龙吟 白桃花","dynasty":"清","author":"周翼椿","text":"雨馀露井春生，飞琼夜剪瑶池雪。新妆照水，繁英如玉，几枝初发。洗尽铅华，消除尘垢，望中幽洁。但芬芳未了，枝头杜宇，偏只是、啼声彻。爱尔丰姿清绝。倚雕栏、不言堪悦。玉兰沁露，梨花带雨，风神终别。烟净池塘，日长庭院，莺声乍歇。趁东风、试把琼枝摘取，绿窗陈设。"}