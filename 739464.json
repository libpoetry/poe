{"id":"739464","title":"小雪初晴樊榭见访同游梵天讲寺","dynasty":"清","author":"丁敬","text":"朝来幽事动，良友过我早。清游敦宿昔，一雪晴正好。逦迤城之南，几度略彴小。蹋冻乾藓坡，徙倚疏林杪。涧风划松雪，残玉落翠纛。钱王此缔构，突兀双塔表。劫火虽皴?，句勒犹夭矫。金容归浩空，追蠡翳勿考。依稀景泰字，剔辨劳指爪。灵鳗应就蛰，寒甃慑深窅。裴回日停午，古意益绵眇。高僧句通禅，心折玉局老。月履疑往来，烟钟寂昏晓。久立肌骨森，烦虑脱如扫。江光莹不遥，极目点云鸟。"}