{"id":"812881","title":"支离四首","dynasty":"清","author":"宋湘","text":"著书无笔力，饮酒亦支离。眼底传人少，身前造物疑。闲花开自落，小圃我同谁。又是年垂晚，秋光到九时。爱菊嫌篱破，编篱护菊来。前年新种树，一半老成材。何处海潮汐，有车雷往回。闭门甘寂寞，怀古一登台。久客名何在？奇穷骨奈骄。百思唯睡好，一枕得春饶。惜字留残刺，倾家赎敝貂。天寒日更短，庭树亦萧萧。落日衔林半，归禽各对呼。两三巡灶犬，五六候门奴。自笑客何者，能如耕也无？南山田二顷，四壁满瓜壶。"}