{"id":"1044971","title":"忠烈诗","dynasty":"宋","author":"徐积","text":"在昔皇祐，蛮党交构。聚为伏枭，起为攫兽。出人不意，其锋甚锐。州无敌兵，城无守备。所在奔亡，贼势益张。横身捍蔽，爰有晋康。羸兵数百，摧坚沮敌。殊死血战，气吞逆贼。按剑一呼，眦裂吻拆。凶焰方炽，公方虎视。人方忧死，饱食鼾睡。勇如项籍，哀歌恻恻，为虞姬泣。康州不然，忘其妻息。猛如敖曹，强梁粗豪，伏藏于桥。康州不然，坐叱凶妖。李陵壮夫，终降匈奴，老母何辜。颜鲁虽贤，所守不坚，大节不全。奇哉康州，其勇绝类。以义配勇，其本在内。不动如山，不倾如地。何物可摇，何兵可制。如令不死，社稷所恃。如令复生，可备宿卫。佩刀骖乘，势戟殿陛。用之朝廷，朝廷之纲。使当一面，胜于金汤。无疆无界，人迹鬼方。知有斯人，中国之光。若斯人者，决不徇利。肝胆可沥，头璧可碎。生乎由是，死乎由是。生亦可贵，死亦可贵。死而有子，时方三岁。死中得活，此乃天意。使世其家，世为忠义。子子孙孙，永不失坠。我为此诗，激励万世。"}