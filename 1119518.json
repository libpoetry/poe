{"id":"1119518","title":"早春十绝呈石湖","dynasty":"宋","author":"陈造","text":"不是风寒即雨寒，朝来春意破天悭。怪君未解春皇意，恐把韶华付等闲。倏看媚白破梅枝，更喜娇黄著柳丝。春事斩新当客眼，可须山鸟报人知。树外晴云不拟飞，东风无力惬单衣。垂杨院宇斜阳里，还是钩帘待燕归。中林频度养花风，合放林梢一点红。蝴蝶与春偏有约，依依先占去年丛。杏羞桃涩要诗催，客子情钟倍费才。惜欠王家千杖鼓，辊雷声里看花开。未须看竹扣人门，且复寻梅过水村。香片点衣归马健，临风只博断吟魂。虎丘僧宇瞰坡陀，几许香軿载酒过。游子花骢烟外驻，丽人尘袜水边多。缓引牙樯载绮罗，宽围丝锦著笙歌。小抬醉眼游丝外，夕照御城奈乐何。鸱夷古锦犊车辕，盘薄沙鸥舞蝶前。少日长安聚蚊梦，莫年诗酒解随缘。馆娃宫外趁游人，不见湖山自在春。闻道石湖清绝处，芳时不著绮罗尘。"}