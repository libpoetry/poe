{"id":"692000","title":"子与自芦台量移瑞州","dynasty":"明","author":"李攀龙","text":"题坐高名汉署来，鱼盐小吏混芦台。谁怜汝海分符客，自是南皮作赋才。老骥霜蹄千里动，佩刀寒色九河开。量移休道非知遇，难得君恩一日回。遥传雨露一时新，不负漂零恋主身。高卧中原堪有客，雄飞尔辈可无人。屏星色动双龙曙，锦水光分五马春。诗兴宦情堪并美，南州孺子况为邻。"}