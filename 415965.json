{"id":"415965","title":"戊子夏末，偕俞律诗兄四游匡庐，予先作《庐山铁船峰歌》，其后二人往复次韵、倒叠前韵各三首，合为十二首，颇拟梓之自娱兼博同道一笑。时予已才尽，而俞兄诗思方如陆海潘江，滚滚滔滔，不可止遏，旋又首倡《庐山五老峰歌四十韵》，句句皆叶一东、二冬韵部中字，次韵之难可知。然予二人向不肯独乐其乐，因追尘于后，工拙则非所计矣","dynasty":"近现代","author":"常国武","text":"万物陶铸造化功，山川草木苞其中。物俱有始亦有终，方来倏去同飙风。独有五老摩苍穹，无生无死无昏瞢。天下老人如寿松，天下名山如林丛。彭祖已朽肝肠胸，远古山没海西东。维我五老元气浓，韬晦阆苑长谦恭。不求脱颖声誉隆，恍兮惚兮亡是公。尘世险巘何重重，人生驹隙何匆匆。常恨此心常倥侗，碌碌书剑总难工。百年得毋草木同，辜负头颅知音逢。却惟一事称豪雄，匡岳九上拥青葱。奥府初探五老踪，将见未见心忡忡。迎乎拒乎凭渠侬，但了宿想酬深衷。匝山烟云飘飞蓬，屡蹶屡陟渐升崇。闻道极顶天梯通，贾勇悉仗心悾悾。诸老倘喜足音跫，愿言肃客揖碧空。我虽大千一沙虫，夙怀壮志据要冲。他年纵使终平庸，亦当人穷志不穷。若许豁蒙太虚宫，百拜师礼五仙翁。九转丹成曾冰融，回看人间无高峰。"}