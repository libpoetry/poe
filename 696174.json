{"id":"696174","title":"题画四景 春景","dynasty":"明","author":"罗亨信","text":"青山隐隐白云深，溪上茅堂古木阴。阅罢残编清坐久，数声啼鸟隔幽林。乔松耸翠绿阴浓，仙客携琴策短筇。欲访知音何处是，楼台远在碧云中。风气萧森柳叶黄，倚阑极目海天长。白云飞处亲庭在，缩地何由到故乡。笑撒丝纶百尺轻，偶逢樵父话生平。忘机不觉归来晚，独棹孤舟载月明。"}