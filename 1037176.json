{"id":"1037176","title":"答林康民见和梅花诗","dynasty":"宋","author":"洪迈","text":"寒崦人家碧溪尾，一树江梅卧清水。□□不受俗眼污，风敛天香瘴烟里。向来休沐偶无事，谁我亦游二三子。弯埼曲径一携筇，冻雀惊飞能莫委。班荆劝客小延伫，酌酒赋诗相料理。多情入骨怜闵殊，休倚横斜嚼冰蕊。至今清梦挂残月，强作短歌传□□。韵高常恨白难称，赖有君诗清且美。天涯岁晚感乡物，归欤何时路千里。柁楼一笛雪漫空，回首江亭泪如洗。"}