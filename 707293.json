{"id":"707293","title":"玉连环 述蒙庄大旨答问者二首 其一","dynasty":"明末清初","author":"王夫之","text":"生缘何在，被无情、造化推移万态。纵尽力、难与分疏，更有何閒心，为之偢睬。百计思量，且交付天风吹籁。到鸿沟割后，楚汉局终，谁为疆界。长空一丝烟霭，任翩翩蝶翅，泠泠花外。笑万岁、顷刻成虚，将鸠鸴鲲鹏随机支配。回首江南看烂漫，春光如海。向人閒到处逍遥，沧桑不改。"}