{"id":"949002","title":"沁园春 寿楚阳赵宰四月初二","dynasty":"宋","author":"周申","text":"瑞应柯山，昴宿储祥，嵩岳降神。羡堂堂玉莹，汪汪陂量，一襟风月，满腹经纶。试问丹砂，聊乘凫舄，来种锦江桃李春。弦歌地，看吏能绰著，荐墨争新。从兹大振家声。待京国来归专秉钧。想宸恩初拜，北门学士，都能尽道，东阁郎君。雨细丝轻，梅花金重，两荚宝阶呈瑞蓂。称觞庆，愿莱衣衮衮，长照庄椿。"}