{"id":"683115","title":"游峨眉山纪行","dynasty":"明","author":"方孝孺","text":"一鹤相随复一瓢，山巅水澨足逍遥。秪因恋阙情无限，回首忘过万里桥。西蜀云山处处奇，最奇人说在峨眉。想应踏遍千崖月，露滴松梢鹤梦时。出郭凉风入抱清，乱山遮马似相迎。宁知待召登瀛客，忽作看云听水行。王怜尘土辱凡肌，命入云山茹紫芝。只恐同袍不相识，误猜礼佛到峨眉。客久贤王两赐衣，不知春到巳春归。清朝试出都门看，留得残红一片飞。山头月出天初露，江面风生水欲波。正是胜游新得意，片云相引入岷峨。朝辞宫阙莫田家，江白山清两岸沙。卧犬不惊篱落静，麦风檐底响缲车。孤舟湖口一名僧，咫尺乡山识未曾。今去峨眉同览胜，跻扳须上百千层。名山佳处孰同游，白发缁衣四五流。青眼古铭乡士彦，灯前夜夜话台州。学仙无骨佛无缘，甘着儒冠坐一毡。入社敢同陶靖节，不须三笑虎溪前。"}