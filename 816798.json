{"id":"816798","title":"酹江月五首","dynasty":"清","author":"蒋士铨","text":"推篷一笑，喜十年重见，庐山面目。问讯匡君无恙否？五老须眉如夙。日照香炉，云生鹤观，雪挂康王谷。银河倒卷，青天乱酒飞瀑。我欲左拍徐凝，右携李渤，共跨先生鹿。小载玉渊潭上酒，料理百钱青竹。松下吟诗，云中倚剑，坐看黄冠局。掉头一问，山灵可有缘不？梦中曾到，向东林结社，西林拄笏。大石桥边呼慧远，不畏虎声剩谷。鹿洞芝肥，麝囊花紫，醉倚芙蓉簇。白云留我，莲花峰下同宿。醒后游迹俱非，衣鹑马狗，仍逐穷途哭。十载天涯几两屐，踏遍太行千曲。投笔归来，布帆无恙，稳泛浔江绿。青山相对，形容偃蹇如仆。载书一艇，似乘兴而来，兴尽而返。回忆出门西向，笑此意成疏懒。遍友时贤，细参世味，两鬓缁尘满。长卿倦矣，云山是尔归伴。去年燕市相逢，九门风雪，酒罢眠孤馆。折到旗亭烟外柳，小别也堪肠断。初日年华，谪仙标格，天未容萧散。冷吟闲醉，放君暂作稽阮。布帆无恙，是独往独来，不同漂泊。越鸟寻巢归翼，健送喜声传乾。鹊辟蠹香，浓浮蛆?满，竟把虚舟缚。无心出岫，依然去卧岩壑。忆我当日归舟，也会画取，白舫青油幕。不道十年成罪案，人骂樊川轻薄。事等烟云，君携图史，检点波涛恶。时来风送，明年还到京雒。清门娣姒，周蚤寡行年，四十有四。张姒年才三十六，有妾廉姬廿岁。三女随肩，笔状砚匣，听讲周难旨。琐窗灯火，幽闲贞静如此。更有蚤寡之姑，适于黄者，携女归相倚。女亦聪明分砚席，惠性兰心无二。孟慕神仙，仲矜义烈，笑问黄家妹。妹云毋泥，得时皆可为耳。"}