{"id":"702869","title":"宫词八首","dynasty":"明","author":"蒋山卿","text":"君王亲著紫霞裳，白玉冠簪八宝光。夜半碧坛星月冷，九天仙乐下鸾皇。离宫复道接蓬莱，云绕千峰五色开。香辇无尘球箔卷，后宫遥从上陵回。令节繁华燕赏新，太平天子重词臣。诗成总是宫娥品，席上惊看夺锦人。小年选入蕊珠宫，紫阁玲珑十二重。日侍上真修法事，水晶盘捧玉芙蓉。风卷珠帘月上钩，箧中纨扇不宜秋。炎凉只在君王手，莫拟承恩到白头。碧殿瑶坛礼上清，桂华凉露浸银屏。双双玉女扶青案，跪启琅函讽道经。一夜梅开上苑东，淡烟斜月影朦胧。春魂愿逐香魂去，飞入君王晓梦中。香添沉水爇金炉，翠幕斜张绣被铺。却略挑灯试装束，夜深前殿有传呼。"}