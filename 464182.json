{"id":"464182","title":"绮罗香 题金陵管琢堂先生紫薇仙馆存稿","dynasty":"当代","author":"王陈常","text":"气迈苏黄，品希元白，藻思远窥唐宋。丽句清词，况又天衣无缝。勤苦里、桂阙分香，乱杂中、杏林声重。羡当年、畿辅频迁，歆然竹马争迎送。若先生古近体，玉润珠圆，颇奈人吟讽。侬也痴顽，偏爱春明杂咏。轻利禄、行素相安，厄词人、彼苍操纵。须记取、杜老名言，大材难作用。"}