{"id":"377244","title":"甘州·题陈百生阆风绁马图","dynasty":"清代","author":"蒋春霖","text":"是何年吹堕谪仙人，春风紫罗裳。看长虹吐气，才如天马，醉摆丝缰。踏遍苍梧悬圃，瑶草四蹄香。十二芙蓉外，佩玉翱翔。已分琼楼玉宇，策斑虬欲起，笑问天阊。甚三千弱水，云隔路茫茫。漫回首、蓬莱清浅，算神仙、也怕见沧桑。龙媒俊，任乘风去，招手鸾凰。"}