{"id":"1119189","title":"延平倅厅十咏 逍遥阁","dynasty":"宋","author":"陈宓","text":"山水有馀静，都忘城市嚣。朱黝本自省，时焉此逍遥。南山正相值，虚阁出林杪。不待清风生，脩然游八表。何人筑斯堂，刻意在承志。永怀霅川翁，清标作时瑞。寂寂万山底，晴岚晏犹氛。驰心惟魏阙，玉帝捧黄云。奇哉山水郡，风月以为乡。何人据其会，胸襟有馀凉。小阁本非宽，宇宙在其内。心与太初邻，不假飞霞佩。昔人誇四美，胜事最难并。台榭花相映，青春月正明。脩篁蘸方沼，常与此心通。永昼一卷书，闭抛听泉筒。通衢亘其南，危楼冠其北。如何境日新，烟云为笔墨。红紫漫纷纷，爱此耐久绿。密幄有深处，清风起馀馥。"}