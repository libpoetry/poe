{"id":"1114693","title":"何生用韵见寄复答之兼示小何","dynasty":"宋","author":"李彭","text":"绕屋阴扶疏，空阶藓文皱。怀人殊未来，安得倾盖旧。好鸟政相呼，吟蛩俄应候。夜梦嵇阮辈，醉乡须少留。莫踏肥马尘，我自贫马瘦。水部有耳孙，湖海胸中浩。小陆复何人，相逢岁亦早。并游苏黄门，我曹不容扫。梧桐生朝阳，要须闻鸣鸟。云中遣冯唐，据鞍未渠老。"}