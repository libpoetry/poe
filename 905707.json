{"id":"905707","title":"水龙吟 浮翠山房拟赋白莲","dynasty":"宋","author":"李居仁","text":"蕊仙群拥宸游，素肌似怯波心冷。霜裳缟夜，冰壶凝露，红尘洗尽。弄玉轻盈，飞琼绰约，淡妆临镜。更多情、一片碧云不掩，笼娇面、回清影。菱唱数声乍听。载名娃、藕丝萦艇。雪鸥沙鹭，夜来同梦，晓风吹醒。酒晕全消，粉痕微渍，色明香莹。问此花，盍贮瑶池，应未许、繁红并。"}