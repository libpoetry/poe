{"id":"1122897","title":"挽文山","dynasty":"宋","author":"胡斗南","text":"裂指秋风感别离，乾坤人物太瑰琦。生为孝子忠臣劝，死结皇天后土知。万折江流鱼腹石，千年人立首阳碑。一门史氏春秋笔，愁绝湖光入画时。金骨神仙玉色人，千霜万雪见吾真。圣贤尽节心弥寿，天地为棺道不贫。河汉横流豪杰泪，风霆怒发鬼神嗔。先生出入骑箕尾，长现纲常四大身。"}