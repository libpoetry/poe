{"id":"1096430","title":"谢乔丞相","dynasty":"宋","author":"释居简","text":"神枢卓绝当环中，物物虚应无终穷。华风一点妙埏埴，精神千里看折冲。判然经济归详鍊，有若星光绕檀篆。崎岖诘曲到无馀，冷地静分千绪乱。空山触蛮亦云惨，山鬼陆梁僧䫲颔。施及无求益见真，惠当适用偏多感。千古拓提成再造，百粉直惭酬不了。垣傍紫微何处祝，道场山顶何山麓。"}