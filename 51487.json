{"id":"51487","title":"君不见苕川席上戏赠晋陵朱说书","dynasty":"明代","author":"王叔承","text":"君不见苏秦无赖子，开口风涛吞万里。只为家无二顷田，播乱乾坤斗群蚁。张仪大笑世亦倾，妻子休愁舌未死。朱生有口亦不尘，千古旧事翻为新。掀唇击掌变态尽，能令人喜能令颦。刘项兴亡在顷刻，唤来野鬼皆生人。棚头傀儡影中戏，英雄一往谁复真。君不见罗生《水浒传》，史才别逞文辉烂。草莽雄心不自成，指点罡星洒江汉。马迁丘明走笔端，神机颠倒庄周幻。滑稽玩世天所嗔，语落芦花秋梦断。太史弄奇《左传》浮，达人往往疑《春秋》。土中髑髅难自辨，霜寒草白虫啾啾。男儿有眼不如瞽，无端信书被书苦，秦火微茫隔荒楚。稗官国史争颉颃，回首黄粱犹在釜。尧囚舜篡然不然，齐东野人历历数。玉帝阎罗老无力，白日人间纵妖蛊。抚剑四顾余不平，且把葡萄听《水浒》。"}