{"id":"239088","title":"乙亥冬富春先生以老儒醇师居我东齐济北张泂","dynasty":"宋代","author":"石介","text":"凤凰飞来众鸟随，神龙游处群鱼嬉。先生道德如韩孟，四方学者争奔驰，济北张泂壮且勇，楚丘李緼少而奇。二子磊落颇惊俗，泰山石介更过之。三人堂堂负英气，胸中拳挛蟠蛟螭。道可服兮身可屈，北面受业尊为师。先生晨起坐堂上，口讽大易春秋辞。洪音琅琅乡齿牙。鼓簧孔子与宓义。先生居前三子后，恂恂如在汾河湄。续作六经岂必让。焉无房杜廊庙资。吁嗟斯文敞已久，天生吾辈同扶持。二人勉旃吾不惰，先生大用终有时。当以斯文施天下，岂徒玩书心神疲。"}