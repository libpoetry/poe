{"id":"521225","title":"送李太史希贤提学浙江","dynasty":"明","author":"顾清","text":"吴越连云海，蓬瀛切斗枢。皇仁无内外，宪府敕文儒。左掖天低户，西清月在隅。法冠初著豸，文笔近提朱。甄别推明鉴，陶镕属大炉。化源深涤溉，皇路俨驰驱。帖括经言病，雕镌士习殊。洗心端有待，简命的非徒。列屋思明烛，停云怅据梧。真淳钦雅度，洒落见长图。梁栋时方重，昌苓世并须。未应嗟远别，回首是清都。"}