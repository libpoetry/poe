{"id":"1129233","title":"偈颂七首","dynasty":"宋","author":"释师一","text":"魔作佛，坏烂虚空元有骨。佛作魔，须弥顶上涌清波。魔佛二边俱坐却，瘥病不假驴驼药。喜与水云会，甘与水云同。云屯水聚处，塞破太虚空。破暑黄梅雨，清神白乳茶。万缘俱不到，物外野僧家。相逢握手不论心，心性吾侪眼里金。三个柴头煨品字，与君閒话古丛林。柴头煨尽已更阑，楼上钟声落月寒。一把柳丝取不得，和烟搭在玉栏干。冻云欲雪未雪，普贤象驾峥嵘。岭梅半合半开，少室风光漏泄。万年藤上一枝春，用祝光尧万乘君。身固寿康长不老，大平时代自由身。燕去梁閒静，鸿来眼界宽。绕庭何所有，风撼竹珊珊。"}