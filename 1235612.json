{"id":"1235612","title":"觉衰呈汪桐阳教授四首","dynasty":"元","author":"朱晞颜","text":"清晨揽明镜，未觉朱颜非。珠盘瑩赪⽟，色映虬髯辉。尚期青云到，肯将白日违。胡为巾栉间，见此一缕微。初疑素丝委，渐作秋蓬飞。苍苍化为白，鬒色日已希。念兹种种者，投老应无几。颜朱岂能驻，并逐流年归。回惭庭下花，妖艳争芬菲。春风互开落，不息生生机。吁嗟人世间，形悴神何依。谁能资点染，取媚同脂韦。行将半簪雪，独钓秋风矶。有生异飞搏，独恃齿牙强。配兹柔胹舌，饮啖充胃肠。固知刚早折，何乃先唇亡。今年渐摇动，颇与食物妨。盘飧忘乾肉，鼎脔珍我肪。愁吟怜饼餤，歌笑嘲疏狂。槎牙怯漱水，龃龉艰焚香。时时畏脱落，对案心彷徨。翻怜髫龀时，齿毁儿不伤。及兹才一落，不复誇坚良。祗愁落向空，状类同吃羌。从今并嚼蜡，世味俱相忘。平生判青白，好丑悬心胸。看朱忽成碧，转首今一翁。绝怜窗底月，坐废诗书工。磨研正亥豕，反覆寻鱼虫。当时擅轻俊，下目一纸空。天工忘听察，障此阿堵中。文章不可恃，信足欺盲聋。欲求一匕药，刮膜开双瞳。尝闻先达言，目与心神通。废书减思虑，远胜金篦功。便当逐一散，挥弦送飞鸿。小少慕崔李，结交俱欲仙。任达日纵饮，醉袒冠裳偏。相嗔问斗石，鲸吸供百川。谁知鸬鹚杓，近断山翁缘。千钟愧昔守，百榼惭前贤。诗豪逊醉白，草圣讹张颠。深杯辞百罚，一引先颓然。平生持螯手，坐觉成拘挛。傍无骂坐客，恶语相嘲喧。又无执法吏，秉笔当樽前。得非肠胃间，有物今飞蜒。座中发深省，年已居人先。自怜腰膂弱，不复浮酒船。为问荷锸人，醒醉谁能全。臣今亦知趣，差胜馋流涎。"}