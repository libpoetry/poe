{"id":"788834","title":"摸鱼儿","dynasty":"清","author":"周祖同","text":"是清狂、未妨惆怅，香痕襟上曾涴。十三桥畔春犹在，隐隐一层青琐。花影卧。记月在、帘边人在帘边坐。沈沈意可。正银字盘心，粉函亲面，依约玉钗堕。瑶琴柱，艳曲无人续和。年来情事都左。当时琼姊分明语，准拟两眉愁锁。重误我。已二月、花朝三月清明过。芳音未妥。恁昨夜星辰，今宵风雨，天气也无那。"}