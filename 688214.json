{"id":"688214","title":"读史外纪","dynasty":"明","author":"朱诚泳","text":"太极本无极，乃在天地先。两仪生四象，庶类斯繁焉。混茫一以辟，浑敦御其间。明达二五粤，三才方肇宣。粤惟太古氏，一姓十三人。澹泊诚无为，俗化因之淳。干支名岁在，天灵实斯君。继之王者何，爰以定三辰。寿年能满德，一万八千春。居方受元命，继地治以昌。山川分九区，人各居一方。惟臣不虚贵，惟主不虚王。君臣政教兴，男女斯有常。淳风正沕穆，更号曰九皇。于惟大荒初，人物无区别。抟生以咀华，茹毛而饮血。夏暑结巢居，冬寒穿窟穴。传教土为台，纪事绳为结。厥后书契兴，事事劳辞说。太昊象日月，帝德能合天。耦奇自有数，河洛呈其玄。婚姻分姓氏，断桐丝为弦。神明德可通，万类情可宣。道统信斯启，圣圣乃相传。伊耆蓺五谷，有熊占斗纲。人文一以著，尧舜垂衣裳。夏忠商尚质，周文郁有光。绳绳隆治道，国祚绵且昌。春秋互征伐，七雄争暴强。嬴秦窃神器，再传二世亡。仁义弃不施，吁嗟良可伤。"}