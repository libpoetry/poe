{"id":"267484","title":"念奴娇·同理臣、半塘观荷苇湾，用白石韵","dynasty":"现代","author":"朱祖谋","text":"采香梦醒，涉江人、不是年时吟侣。娖队鸳鸯偷眼下，狼藉花无重数。锦溆风多，珠房凉重，那更连天雨。江南多恨，老仙休唱愁句。薄暮。隔岸争翻，田田新曲，断送箫声去。一镜闹红谁管得，凄入笛船烟浦。罗扇单寒，朱阑憔悴，莫办移家住。残蝉无赖，日斜嘶断归路。"}