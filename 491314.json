{"id":"491314","title":"伤兄子解辞","dynasty":"明","author":"刘崧","text":"植木惧伤枝，枝伤木易衰。念我犹子逝，主器当为谁。鞠育二十年，学植方在兹。一朝陨奇疾，负绝恩与私。汝母骨已朽，汝妹久流离。而父理埋葬，念尔衔深悲。汝有两从弟，季也方孩嬉。仲也别三载，客游应未知。先庐故荡析，旧书谁与持。伤哉珠树林，失此乔特姿。春风倘重至，见汝当何时。"}