{"id":"1249306","title":"对菊联句","dynasty":"元末明初","author":"戴良","text":"翡翠剪秋叶，金琼镂寒英。骈枝竞戢戢，植干纷亭亭。逞芳固的皪，斗媚益晶荧。幽姿匪人造，逸态谅天成。傍芽萌庶孽，乳萼孕怀绷。螫虎缩逗翳，瘁蚝枯梮茎。迟倩飙阵飒，疾役雷辊輷。挐楹互杂沓，跂槛递纷争。秋荣恣?婐，春粲失嫈嫇。瑩夺鹅肪腻，飞攘鸥毳轻。韵冽帖疏穴，迹秘慰羁伧。魏书奉延辅，郦水滋甘馨。缔芳笑兰友，论雅傲梅兄。摵摵感馀铩，采采怜孤撑。谱之已百品，咏之复千名。或繁若朝弁，或洁若蓝瑛。或密若飘霰，或粲若罗星。或赴若辐辏，或屹若峨屏。或散若豋豆，或聚若辎軿。或润若璜佩，或丽若金籯。或鲜如鹭振，或悴如鲂赪。或斥如仆隶，或积如云仍。或翩如春蝶，或熠如宵萤。或偃如膂伛，或昂如气盈。或扬如袂举，或侧如杯倾。或盛喜若笑，或哀忧若酲。或即阶陛立，或俱盆盎升。或侪处士逸，或俪节妇贞。或翔疑孔翥，或峙讶鸾停。或诧天姥巧，或觇地媪灵。朝采有元亮，夕餐有屈平。用酬我嘉节，来践尔佳盟。饾容交错饤，卮许逡巡行。摘鲜盛梨栗，倾浊饶醁醽。起酬足蹂躏，坐咽腹膨脝。陆味萃南品，海腥极东烹。已畅一朝乐，复哦千古情。句奇媲荦确，韵古铿韶韺。驰骤门接武，格斗掀鏖兵。味辛姜桂性，语险魈魅惊。惧敌迹屡屏，慑败眼频瞠。籍湜走且踬，郊岛弛复狞。尊卑异川岳，清浊分渭泾。遐思时踸胃，凝睇靡瞤睛。顾惭驽骀力，莫抗骐骥衡。四美已云具，二难亦既并。愁去踰激矢，欢来剧抽絣。即此成放旷，何用困拘儜。永缉婀娜佩，庶濯尘垢缨。"}