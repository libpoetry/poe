{"id":"580502","title":"古宫怨","dynasty":"明","author":"江源","text":"妾年二八颜如玉，不用朱铅斗妆束。一身曾拟当三千，君王贮我黄金屋。内园□肠霓裳衣，乐府教翻白翎曲。宵征每侍昭阳寝，春寒数共华清浴。结成天上比翼期，不羡人间连理木。晚妆楼上始梳洗，一霎中官几催促。时移事变不须臾，掩鼻谗生亦何毒。隆宠从来难久居，班姬长信吞声哭。羊车去去挽不来，檐前羞插盐枝竹。长门寂寞几经春，百花辇路莓苔绿。黄金不买长卿文，一饭君恩聊自足。官家安否问监宫，夜夜焚香万年祝。"}