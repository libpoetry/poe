{"id":"407732","title":"丙戌岁暮杂诗 天才","dynasty":"近现代","author":"周作人","text":"昔住本乡时，常闻索士语。极口颂天才，凡愚无足数。未必是超人，文明有盟主。俗世不相容，有怀不得吐。有如鹄在笼，奄忽化黄土。孰乃杀性解，应得大咒诅。哲人自萎谢，孽报斯为巨。自坏汝长城，灾祸还归汝。忽忽四十年，人琴无处所。酌酒湛空觞，劳劳亦何补。"}