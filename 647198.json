{"id":"647198","title":"拟燕子楼四时闺意","dynasty":"明","author":"王微","text":"淡烟如梦罨重帷，楼外晴丝与泪吹。判得莺花笑憔悴，不能轻薄学杨枝。何须莺语唤春回，浓绿眉痕展不开。多谢伴愁梁上燕，只将孤影入楼来。罗衾自垒怯新凉，无寐偏怜夜未央。生死楼前十年事，砌蛩帘月细思量。照心残焰见床空，死忆分明梦不通。才到四更窗外白，峭寒轻絮一楼风。"}