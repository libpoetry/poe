{"id":"705867","title":"湖西行","dynasty":"明末清初","author":"施闰章","text":"节使坐徵敛，此事旧所无。军糈日夜急，安敢久踟蹰。昨日令方下，今日期已逾。揽辔驰四野，萧条少民居。荆榛蔽穷巷，原田一何芜。野老长跪言，今年水旱俱。破壁复何有，永诀惟妻孥。岁荒复难鬻，泣涕沾敝襦。肠断听此语，掩袂徒惊吁。所惭务敲朴，以荣不肖躯。国恩信宽厚，前此已蠲逋。士卒待晨炊，孰能缓须臾。行吟重呜咽，泪尽空山隅。"}