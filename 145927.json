{"id":"145927","title":"发高邮·初出高沙门","dynasty":"宋代","author":"文天祥","text":"初出高沙门，轻舫绕城楼。一水何曲折，百年此绸缪。北望渺无际，飞鸟翔平畴。寒芜入荒落，日薄行人愁。行行行湖曲，万顷涵清秋。大风吹樯倒，如汤彭蠡舟。欲寄故乡泪，使入长江流。篙人为我言，此水通淮头。前与黄河合，同作沧海沤。踟蹰忽夫意，拭泪泪不收。吴会日已远，回首重悠悠。驰驱梁赵郊，壮士何离忧。吾道久矣东，陆沈古神州。我今载南冠，何异有北投。不能裂肝脑，直气摩斗牛。但愿光岳合，休明复商周。"}