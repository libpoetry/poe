{"id":"702063","title":"祁四衍曾之燕书来约别伏枕赠之","dynasty":"明","author":"曾仕鉴","text":"何来双鲤鱼，中有故人书。一字一叹息，逝将辞旧墟。北上黄金台，出入承明庐。冠盖满衢路，念我行不俱。岂曰川无梁，伏枕天一隅。故乡日以远，音问日以疏。行行各努力，万里犹相于。无为临路啼，儿女同欷歔。念子远行迈，采采芳洲杜。长路多虎狼，白日忽已暮。怅彼行者遥，不惜居者苦。与子连枝鸟，分飞在中路。子去将谁因，新知不如故。在远贱易忘，良无金石固。子其爱景光，高堂有慈母。中情苟不移，岁寒共贞素。"}