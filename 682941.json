{"id":"682941","title":"得七峰符卿书并示往岁见忆之作叙感二首","dynasty":"明","author":"尹台","text":"四海论交壮齿前，多君高谊薄云天。莺花春寺移尊日，鼓角秋城请剑年。往事伤心怜白发，清词寄愤感朱弦。棠溪近岁传双鲤，未报琼瑶思屡悬。奕叶猗兰振代光，君家兄弟大芬芳。谁因采佩思王者，自咏迷阳学楚狂。昨忆尺题存箧笥，何时斗酒说干将。定知鸿鹄翔天汉，羽翮无劳弋缴防。"}