{"id":"232491","title":"蝗飞高·战上尸上虫","dynasty":"宋代","author":"徐照","text":"战上尸上虫，虫老生翅翼。目怒体甲硬，岂非怨飞激。栉栉辫方来，横遮遍天黑。戍妇闻我言，色变气咽逆。良人近战死，尸骸委砂砾。昨夜魂梦归，白骑晓无迹。因知天中蝗，乃是尸上物。仰面久迎视，低头泪双滴。呼儿勿杀害，解系从所适。蝗乎若有知，飞入妾心臆。"}