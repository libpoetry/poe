{"id":"691148","title":"早春杂兴八首","dynasty":"明","author":"李孙宸","text":"短发经霜后，春来不那梳。药囊閒自检，瓜地与僮锄。嗜酒还忧病，逋诗为懒书。晚天归网集，随意市江鱼。翻怜童稚日，嬉戏入春多。买彩装灯胜，招群共踏歌。生年嗟老大，情兴与蹉跎。寂寞花前酒，风光又一过。草阁临溪上，溪光颇自宜。疏林鸣翡翠，暖日晒鸬鹚。蓑笠还堪问，濠梁谁与期。倘有山阴棹，能无访戴逵。乡园春事好，花柳称幽盟。地僻堪投老，身閒不用名。妇倾新酿熟，客至晚香清。岂敢耽佳句，行吟亦遣情。隔年秋半夜，风俗验晴阴。岂谓灯宵月，微云无处寻。儿童行乐地，邻曲岁时新。俯仰成今昔，幽怀付醉吟。经旬天不雨，抱汲借溪流。稍便春游路，将无稼事忧。三年还卧病，数口可谁谋。但遣清尊在，酣歌万虑休。去年朔气重，煖意早春多。酒熟花争发，帘开鸟自歌。懒锄从蔓草，多病称烟萝。一夜催花雨，朝添池上波。岭南无腊梅，爱此春还开。日暖欺冰影，风柔点绿苔。几迟仙客梦，如待驿书来。寄语怜芳侣，哪堪负举杯。"}