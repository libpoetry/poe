{"id":"1206897","title":"沁园春 用中丞敬相谢承卿送菊韵","dynasty":"元","author":"曹伯启","text":"菊有黄华，惠然肯来，思量意勤。见秋容淡泊，寒香馥郁，妖红俗紫，爱恶由分。玉露金风，豚蹄豆酒，不论文尊与义尊。重阳过，看匆匆暮景，苒苒行云。宾朋相与欢欣。况咀嚼颐精好致神。笑量长较短，到头是梦，春三秋九，夫复何言。冠盖名流，搢绅处士，特赠新诗可以群。从今后，但有花即饮，卿自纷纷。"}