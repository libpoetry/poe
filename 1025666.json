{"id":"1025666","title":"送杨安止罢信幕赴调","dynasty":"宋","author":"韩元吉","text":"后生仰前辈，今世思古人。岂重岁月久，所怀风俗淳。昔我家闽中，龟山实其邻。出门尚群盗，欲往志不伸。相从朋旧间，得语尽可珍。俯仰今几何，遗编半埃尘。白头入幕府，始与夫子亲。夫子龟山裔，麇䴥见祥麟。晚同柱后史，无心问平津。典刑在眉睫，温然异群伦。向来簿领中，挟书听谆谆。岂不开我塞，异闻此其真。亦或举樽酒，笑谈忘贱贫。同僚各分散，世事日以新。遥怜郑公乡，俎豆犹莘莘。弹冠定不苟，家庭有书绅。道学固未泯，吾谋复谁陈。尚想金马门，西湖醉馀春。"}