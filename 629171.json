{"id":"629171","title":"题峡江楼赠林六长","dynasty":"明","author":"李云龙","text":"无诸城边钓鳌客，吞尽五湖兼七泽。手招江月坐冰壶，眉宇尝浮秋水碧。自言家住在金崎，百尺高楼倚钓矶。散帙翻嫌空翠湿，开帘閒放白云飞。烟汀竹岛争回转，三点神山望中远。问津时有泛花人，唤渡遥惊隔秋犬。予亦曾营海上山，因君飞梦度江还。何日一蓑烟雨里，与君长啸采芳兰。"}