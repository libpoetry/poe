{"id":"698787","title":"送友二首","dynasty":"明","author":"徐祯卿","text":"瓜生葛薪下，缘蔓义相因。人生交结故，婉娈自谐亲。交义谅不远，戚若同株根。勿采棘下瓜，棘伤多苦辛。不惜伤者苦，但恐株荄分。念当与子别，恻恻伤我神。靡靡客行役，暧暧岁云晏。问子岂不劳，言适故乡县。送子不得远，我悲一以惋。借问何所悲，桑梓不可见。褰裳陟高陇，白日忽已暝。飞鸟东西翔，我思一以乱。低头念父母，涕下忽如霰。"}