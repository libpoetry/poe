{"id":"739377","title":"家立功侄过陶然亭看雪","dynasty":"清","author":"查礼","text":"雪声一夜鸣天籁，雪满城中复城外。晓风嘶马入城行，暮出城门雪未晴。诸公好事耽吟兴，同上危亭寻曲径。后来笑我登临迟，不知晚景看尤奇。松林何冉冉，寒鸦飞点点。茅屋何斜斜，寒犬吠家家。微茫略识西山岫，倚槛萧萧笼两袖。为问围炉煮雪人，何如载酒雪中逗。雪光浮白夜色催，琉璃地照琉璃杯。陶然亭即无垢国，远胜罗浮万树梅。"}