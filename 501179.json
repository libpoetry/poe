{"id":"501179","title":"题绿绕青来卷","dynasty":"明","author":"张以宁","text":"炎歊一月诗久废，忽惊山水堕我前。一湾瑶环绿宛转，两叶娥黛青连娟。青来绿绕各自媚，使我当暑神翛然。云是仲德隐君之楼居，乃在螺女江上城东偏。南阳使君喜此卷，银钩玉唾相新鲜。我闻李愿盘谷、王维辋川，伊人胸中潇洒自岩壑，所以山水有意为人妍。我友李景阳，邀我题诗篇。好山好水人更好，想是三神岛屿巢神仙。我游金焦望远海，一别九仙今十年。白蘋鹭下动明月，碧萝猿挂啼苍烟。更待凉风荡馀热，即下嵩江觅钓船。"}