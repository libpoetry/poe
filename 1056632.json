{"id":"1056632","title":"寄朱九","dynasty":"宋","author":"吕南公","text":"北风吹寒声，切烈催岁暮。中岁楚人怨，愁绝不忍赋。念子太学居，辛勤即谁愬。阴炉拥文火，败袄感陈絮。无钱买酒醪，醒坐若酣酗。三年诂训艺，一月江淮路。归梦识亲庭，都城非屺岵。干时无好命，费力效章句。堆箱纂织辞，何以贸泉布。男儿营养意，汲汲水东注。三釜若后时，万钟犹不顾。勉思豹变义，勿守株下兔。"}