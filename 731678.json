{"id":"731678","title":"立秋前一日大风雨自朝抵暮不止石塘水溢屋瓦苔生涛拂长松蜡翻蕉叶台上对之眉宇生快遂命酒与家人饮作长歌下之","dynasty":"清","author":"敦诚","text":"黑风吹海天地青，四野八荒云画暝。洒作人间三日雨，萧飕似带鱼龙腥。神鞭鬼驭走万骑，居高建屋倾千瓴。长空如扫下云脚，斜飞横织皆清泠。我知上帝沛澍雨，故收怒电藏威霆。青鬉未许滴村落，黑猪那复泅天溟。明朝晨霁蹑松嶂，初秋爽动西山陉。遥知此际山涨发，訇岩响谷无泓渟。安能飞去烟云窟，惊涛独倚山窗听。台前景色亦不恶，槎丫竹树昏檐庭。菡萏香深隔略彴，芭蕉叶大遮窗棂。石塘水溢鱼入户，老屋地上浮新萍。山妻不嗔水漂麦，痴儿未至头触屏。急扫苔茵坐横石，旋开家宴倾酒醽。小鬟行酒老婢寿，岂有玲珑歌且停。醉来便枕松根卧，松风高落吹人醒。"}