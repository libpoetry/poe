{"id":"1122491","title":"制干判院初度载临谨以梅起兴赋三绝句为斯文寿一笑幸甚","dynasty":"宋","author":"度正","text":"江梅吐出五花新，绰约林间早占春。多谢天公孕佳实，中心浑是那仁仁。冰魂玉质映霜林，四月飞成点点金。遥想清香能止渴，应知此意可为霖。傅岩人起应旁招，道德光明相业高。试问当年调鼎事，非梨非栗不能桃。"}