{"id":"918904","title":"和阎帅侍郎见寄","dynasty":"宋","author":"沈继祖","text":"全荆百万兵屯云，甲光耀日争晶荧。中有诗书礼乐帅，声色不动今孔明。幕府昼闲多啸咏，风流文采被诸生。嗟予入蜀四载久，恨未得承謦欬声。今为属县方托迹，似闻号召将朝京。荆州一纸贤十部，字画飞动诗语清。居然二妙到蔀屋，再拜庄诵心已倾。忆昔锦城秋月里，张侯更迭赋歌行。人生聚散不可料，如月圆缺与阴晴。岂期斐章辱赐和，骊珠宝璐箧笥盈。傥因徐辟见孟子，有志未就公其成。"}