{"id":"538126","title":"送徐汝厚之阳信令","dynasty":"明","author":"王世贞","text":"射策兰台日，题名棘寺年。风波乍相失，云树莽俱悬。月就留陈榻，天迂访戴船。衣冠仍澒洞，朝野并屯邅。不谓艰虞后，重逢涕泪前。移灯申契阔，握醑几留连。辞赋惊心少，交亲举目偏。公车除牍下，仙舄异方传。惜别频看鬓，深期各赠鞭。河山齐十二，礼乐鲁三千。保障谁堪语，弦歌尔自先。弹琴野雉听，开阁县花然。太岳千家色，欢阴万井烟。犊归新卖剑，马饮旧投钱。题壁劳明主，徵书与大贤。他时但鸾凤，莫使变鹰鹯。"}