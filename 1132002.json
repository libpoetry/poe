{"id":"1132002","title":"杨柳枝","dynasty":"宋","author":"薛师石","text":"门前杨柳君莫折，长于折处生两枝。两枝难作一枝合，一心分作两心时。唯有高枝高莫攀，不堪攀处只堪看。怪得楼头画眉妇，春朝长自凭阑干。独于高处接阳和，占得春风分外多。须信繁华易摧折，不如柔弱拂江河。汴水堤边薪可束，永丰巷口绿成堆。盛衰到底皆惆怅，何不移根种马嵬。"}