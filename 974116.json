{"id":"974116","title":"咏笋用昌黎韵","dynasty":"宋","author":"赵蕃","text":"山居何所用，种竹并楹轩。听雨宵忘寐，摇风日破烦。春来仍引蔓，雨后竞添孙。迸砌思移石，妨池欲废盆。堤防虞采掘，检束费晨昏。自是林深茂，非因地独温。有朋如角立，布阵似争骞。戢戢株虽短，骎骎势已存。却行才避碍，逆曳遂难垠。婢喜频留步，儿欣屡发言。纵横从可目，散漫孰寻根。蚁败须攻穴，羊侵要补藩。骤惊疑瓦合，还讶若车奔。岂害偏藏径，何妨便满园。拥培规我力，振拔果谁恩。坐见身长堑，行看箨蔽垣。苔俱滋湿晕，兰与王芳荪。未肯低前辈，终当及次番。万杉真浪说，千橘更何论。蹇傲冬方见，阴森夏乃繁。务令收晚节，忍把助朝餐。此日聊成隐，它年定改门。韩公留句伟，侯喜漫名掀。韵险言无丽，搜穷笔殆髡。直将摅郁闷，底用役神魂。示子斯同作，哦吟莫接暾。"}