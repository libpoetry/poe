{"id":"617346","title":"流霞岛","dynasty":"明","author":"林枝桥","text":"霞片铄金红，坚顽不可扣。流向寒潭侧，左右列门户。门户划然开，隐见蕊珠台。香炉就石洼，半面蚀藓苔。花宫钟鼓响，冷然发遐想。两手擘披间，抉破盘古障。障裂见天隙，白日众星历。影入潭底深，如在昆仑脊。惝恍落虚无，来路转模糊。东西忽易向，所认石塔孤。紫霞君安在，金函发秘盖。授我长生文，千秋泛灵海。"}