{"id":"1129594","title":"明教禅师五种不坏赞","dynasty":"宋","author":"释居简","text":"顶骨峣然，隐若伏犀。于烈火中，凄其廪而。古铁铮铮，烬馀不热。击石拊石，迭中音节。舍利团缀，素魄囧如。湛湛凝露，累累贯珠。岂无他人，欲见其顶。月行太空，蛙沉坎井。去窒而聪，去塞而通。于无数声，齐万窍风。风止声消，音响寂绝。谷神不死，听火焰说。说无所说，闻无所闻。烟灭灰飞，所亡者存。以是耳根，示尔四众。厚德宏功，千二百种。宣明心声，若出金石。汹涌辩河，不渗涓滴。书献天子，天颜屡改。一笑归来，此舌犹在。韩吾不非，吾奚以为。壅吾不夷，吾奚以驰。一生事了，有死无憾。身随劫烧，红开菡萏。童真出家，死于童真。出没卷舒，一坚密身。嗟多欲人，曲为欲说。于其根中，出火自焫。猗欤哲人，哂乃覆辙。以古为鉴，以身代舌。火炎昆冈，玉石俱焚。石付百粉，玉兮温温。的的紫槵，茸茸素丝。自幼至老，念兹在兹。譬夫一龛，绕以十镜。此灯长明，一印印定。定则离念，反而自求。于无求中，以敏厥修。物初有终，法无有尽。是故此珠，横绝煨烬。"}