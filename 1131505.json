{"id":"1131505","title":"南坡牡丹今春大为风雨所厄遂稽胜赏世事至于不如人意十常八九因记得古诗有花发多风雨人生足别离之句恻然有感广为十诗云","dynasty":"宋","author":"虞俦","text":"桃李用事能几日，东风笑人双鬓华。不须安石愁屡费，趁晴快赏洛城花。惜花常恨日不足，无奈春归太仓卒。窗前唤起不关渠，攲枕无眠待明发。安得万斛蒲萄波，一时快泻金叵罗。眼底春光看有数，花前乐事苦无多。千朵姚黄并魏红，簇簇坡头罗绮丛。更须殷勤油幕护，旁边恐有妒花风。空花过眼随尘土，不如意处何须数。一春数到牡丹时，坡头日日风和雨。读书不知头白早，却是儒冠多误身。陆沈黄绶非吾意，惭愧东西南北人。未知今日定何日，道是好晴难得晴。来怕春风花底散，归愁暮雨树头生。花藤肩舆绣帘簇，寿母颜红双鬓绿。桃李阴中五弟兄，起舞团栾欢意足。有花堪折且须折，正愁春尽难为别。官期促我不少缓，强道千里共明月。我辈不比少年时，陶写政赖竹与丝。劝君莫种南塘柳，只为行人管别离。"}