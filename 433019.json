{"id":"433019","title":"甲子元旦（三首）","dynasty":"近现代","author":"骆成骧","text":"又闭城门作战场，逃生无路食无粮。不从自治声中死，便向共和梦里亡。宪草一包难果腹，炮花几朵竟充肠。怨天恨地吾何敢，罪在成都数仞墙。得收场处早收场，闻道公刘欲裹粮。猛将岂甘云独饱，饥民倖免日偕亡。望空涸鲋三升水，断尽哀猿百寸肠。自古成都无守法，易京郿邬有高墙。一片雷声一炮声，杀人掠地又争城。人间楚汉原朋友，天上参商是弟兄。千里阵来风雨快，三更梦断鬼神惊。滇黔才退燕秦至，依样葫芦召外兵。"}