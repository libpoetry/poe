{"id":"1116334","title":"叔父生日","dynasty":"宋","author":"苏过","text":"重耳飘流十九年，我公涉世屡艰难。笑看礼至争铭鼎，便学陶宏欲挂冠。枕上轩裳何足梦，壶中天地本来宽。幅巾从此追巢许，永愧苍生起谢安。山泽癯仙事渺茫，武陵之说亦荒唐。老聃及见东周晚，季子几同鲁史长。直以至仁符静寿，固非吉卜予康强。汉庭已致商颜叟，宁似初平老牧羊。平生种德在斯民，物理循环付大钧。今日里闾惊万石，异时廊庙活千人。退藏欲遂箕山志，谈笑归来颍水滨。漫效儿童祝难老，楚南灵木不知春。图形未肯上凌烟，欲了人间一大缘。心法已传黄檗要，形神自契赤松仙。尔来卜筑安悬罄，空使苍生望济川。不用丹砂留齿发，见恒河性本依然。"}