{"id":"868720","title":"余顷为中塘梅林诗他日来游复作","dynasty":"宋","author":"叶适","text":"侧闻中塘好，曾赋劝游篇。凌江入枉浦，聊复信所传。化工何作强，耿耿不自怜。山山高相映，坞坞曲相穿。林光百道合，花气十村连。风迎乱駊騀，日送交婵媛。天回徂阴后，地转升阳前。初如别逃秦，疏附耻独贤。又疑未兴周，掩拥欣俱全。惜哉见之晚，重寻畏彫年。一省三叹息，十步九折旋。诗家诧梅事，槁乾陋肥鲜。常于寒角晓，爱彼明冰悬。疏枝涩冷艳，小窗露孤妍。吟悲炙留嗛，句喜珠离渊。忽兹遇众甫，欲彀羞断弦。无以寄美人，千室炊暮烟。明朝指行处，雾雨空迷田。"}