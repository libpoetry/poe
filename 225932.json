{"id":"225932","title":"送司命君·玄鹤导飚驾","dynasty":"宋代","author":"黎廷瑞","text":"玄鹤导飚驾，黑暾载云旂。云是司命君，岁暮当赋归。欲将人间事，媺慝奏玉扉。昊皇倘垂听，琐琐安足讥。一冬天气燠，占者疑匪机。野蔓既顽绿，山桃还僭绯。稍稍痴蚋集，纷纷冻蝇飞。愿言剪银河，雪花玉成围。驱厉濯春瘴，窜蝗销岁饥。青君且戒严，亹亹欲近畿。斯人有至望，此事宜速祈。君言或见用，帝力亦巍巍。一觞赠君行，愿君听勿违。"}