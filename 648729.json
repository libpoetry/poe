{"id":"648729","title":"送杨宁郎中","dynasty":"明","author":"杨士奇","text":"杨生青云器，文彩辉白璧。腰间龙泉剑，别来将远适。吾闻禹徂征，舞干致苗格。所以宣尼训，服远修文德。好谋而有成，明明垂警饬。如何材智士，宏议博古昔。含忿忽远图，急功幸苟得。宁论万里行，糗粮豫峙积。汉廷所遣帅，孰是赵充国。子行职赞襄，黾勉摅良画。虽有斗酒饯，不能写胸臆。临岐念素交，聊赠绕朝策。"}