{"id":"1229233","title":"青山云一坞图","dynasty":"元","author":"贡性之","text":"青山青，青欲断，青山断处云如幔。人家深住坞东头，刚被云遮一多半。山兮云兮窅莫分，鸡犬遥隔云中闻。有时随风或凌乱，长日与山相吐吞。城中车马多如织，没马红尘深几尺。只有富贵解留人，且与云山未曾识。吁嗟山中人，梦忆云中君。卷舒随所适，放浪由天真。我昔西游登五老，五老诸峰插晴昊。酒酣放歌谪仙句，拟共云松结巢好。江郎自是青云姿，按图笑索云山诗。从来知尔出山去，为雨为霖当及时。"}