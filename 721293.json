{"id":"721293","title":"秋夜王东村梁药亭刘汉水王蒲衣梁王顾家夔石过宿独漉堂读先司马遗集枉赠名篇赋答二首","dynasty":"明末清初","author":"陈恭尹","text":"九原不可作，古道更谁陈。夜烛开遗草，寒斋共故人。星横骑尾气，霜老枕戈身。一读投湘赋，泉扉自此春。千古伤心地，当年洒泪馀。空还新息革，终负贾生书。绛阙恩虽满，苍生望尚虚。乾坤同气在，异代岂云疏。"}