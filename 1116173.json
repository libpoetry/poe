{"id":"1116173","title":"咏古四首","dynasty":"宋","author":"汪藻","text":"相士如相马，灭没深天机。区区铜马法，徒识牝与骊。人言当涂公，恶人知其微。如何许邵语，受之不复疑。知人固不易，人亦未易知。媸妍在水镜，铅粉徒自欺。孰为仁义人，未假已不归。伯乐不可作，思与曹瞒期。世事如大弩，人若材官然。乘势易发机，非时劳控弦。又如大水中，置彼万斛船。虽有帆与樯，亦须风动天。不见周公瑾，弱龄已飞鶱。不见师尚父，鹰扬在华颠。彼非生而材，此岂晚乃贤。镃基喻智慧，要必有待焉。叹息狂驰子，尝为愚者怜。昆山有璞玉，外质而内美。惟其不自衒，故与顽石齿。和也速于售，再献甘灭趾。在玉庸何伤，惜君两足耳。堂堂明堂柱，根节几岁寒。使与蒲柳同，扶厦良亦难。我衣敝缊袍，我饭苜蓿盘。天公方试我，剑铗勿妄弹。"}