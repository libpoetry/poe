{"id":"734906","title":"秋丁日补送文文肃姚文毅陈文庄三公神位入长洲学乡贤祠敬识","dynasty":"清","author":"彭定求","text":"名教久沦替，榛蔓沿黉宫。乡祀古所重，论定百年中。庶几光俎豆，足与震鼓钟。云何僣且滥，势利纷交讧。沮丧诗书气，彫残礼乐容。遂令贤杰辈，避地羞雷同。近者更侈炫，郡邑淆所从。典司罔稽覆，名籍滋混蒙。峨峨三钜公，茂苑挺英踪。齐鸣朝阳凤，并跃云津龙。末运丁板荡，屹如鼎足重。丘山既合响，至今阙瞽宗。小子仰典型，桑梓维敬恭。清议永不磨，地以人斯崇。颓波存砥柱，后起当闻风。"}