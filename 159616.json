{"id":"159616","title":"有邑子夜宿话余先畴芜废","dynasty":"宋代","author":"宋庠","text":"临邛久倦客，彭泽赋归来。念我何为者，趣时良殆哉。一身仕东观，三载寄灵台。望见故乡树，频更缇管灰。晓车愁蹇蹇，春耜负莓莓。虚名自缰锁，丰壤成污莱。目想社枌老，心知门柳摧。神阡迷马鬣，柏表被狸灾。一闻里人语，夜静成多怀。他日还燕泣，前忧成误哀。"}