{"id":"1125232","title":"喜迁莺","dynasty":"宋","author":"晁端礼","text":"嫩柳初摇翠。怪朝来早有，飞花零坠。洞门斜开，珠帘初卷，惊起谢娘吟缀。蕊珠宫殿晓，谁乱把、云英揉碎。气候晚，被寒风卷渡，龙沙千里。沈醉。深院里。粉面照人，疑是瑶池会。润拂炉烟，寒欺酒力，低压管弦声沸。艳阳过半也，应是好、郊原新霁。待更与上层楼，遍倚栏干十二。伫立蘅皋暮，冻云乍敛，霜飙微列。怅饮杯深，阳关声苦，愁见画船催发。夜来红泪烛，还解惜、王孙轻别。怅望处，乍金丝冷落，兰薰销歇。闻说。归兴切。华鬓未生，得意浓时节。画戟门开，斑衣追逐，晓日凤凰双阙。帝城春信早，随处有、江梅攀折。烂熳赏，也多应忘了，东堂风月。清和时序。望桂影渐生，薰风微度。挺秀金芝，传芳玉叶，天上瑞麟重睹，竞爽谢庭兰玉，信美西廱鸳鹭。庆门里，把丹枝争折，青云平步。声誉。喧盛世，人咏少年，古锦囊中句。艺祖诸孙，宗王贤子，偏爱汝阳眉宇。画堂令辰称寿，愿与冈陵同固。更看取，继汧公勋业，东平茅土。"}