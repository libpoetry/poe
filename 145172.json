{"id":"145172","title":"感时·厚地产桑谷","dynasty":"宋代","author":"释文珦","text":"厚地产桑谷，为民衣食资。井田取什一，公私两俱宜。今者异古昔，苛征常倍蓰。倍蓰犹未厌，泛索仍无时。官因字民设，胡为反害之。尽以应上求，民病莫能支。织者恒苦寒，耕者恒苦饥。空村绝鸡犬，败屋多流离。白叟与我言，其言乃如斯。老夫为悲吟，闻者当致思。"}