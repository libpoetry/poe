{"id":"268597","title":"摸鱼儿·李狷厓用稼轩词意写斜阳烟柳填词图","dynasty":"现代","author":"吴重憙","text":"果孰知幼安怀抱。算君领略非少。兰成词赋石麟笔，图画当为写照。天亦老。莫莽说天涯何处无芳草。楼当古道。对河冷霜凄，西风残照。但见丝丝袅。荒凉景，彷佛西溪东泖。同是归飞倦鸟。吾狂恨古无人见，且倚危栏醉倒。人已渺。今犹念小山亭上残春好。风花易了。何当日寿皇，目为怨语，恨付碧天杪。"}