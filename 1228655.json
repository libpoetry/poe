{"id":"1228655","title":"淮南芍药","dynasty":"元","author":"刘诜","text":"西施三十埋五湖，魂飘南国香骨枯。隋皇群姬一朝死，迷楼妖气夜如水。江南草木千载归，广陵芍药天下奇。晴风罗汉春色午，轻尘微雨姑苏池。东家绣鞯西红丝，黄冠女儿学涂脂。屏风夜色丹砂泣，王孙偷醉青蕤湿。豹胎猩唇宴王母，满城鼕鼕椎大鼓。油车翠幌推不行，竹西将军舞虓虎。万花夜逐锦云空，四相化作神仙去。风流老守今种瓜，灌畦马厩春日斜。城中毡车泥满路，唤卖遗花人不顾。"}