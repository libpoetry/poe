{"id":"271312","title":"垂杨·秋柳，倚陈西麓体","dynasty":"现代","author":"吴梅","text":"西风故院，认锦屏树色，一丝天远。跨马长堤，半城残照栖鸦满。柔条经过清霜浣，叹流水六朝风卷。纵年来啼雨颦烟，恨个侬归缓。应念江空岁晚，对金缕旧歌，不堪重展。路入阳关，有谁高处吹芦管。红楼几度催刀剪，抱客笥寒衣忍典。自销凝白下听秋，秋夜短。"}