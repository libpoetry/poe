{"id":"699815","title":"阴雨连旬诗以懊之八首","dynasty":"明","author":"郭之奇","text":"冻雨销残腊，阴云结暮年。居诸愁里失，时序暗中迁。鸟畏林霜白，龙悲野血玄。醉羲何日起，星纪欲移天。嘿嘿销魂处，悠悠入望山。何须长晦色，不使暂开颜。烟草看疑出，寒泉听欲潺。经旬林霭内，惟见鸟飞还。竟日愁阴雨，经时望晓晖。人间知己尽，门内一身微。入梦关河阻，当前物象违。荣枯千古事，转盼亦同归。如线牵愁远，为丝惹恨多。九门寒漏湿，万灶曙烟拖。雾重蒙霜岭，云深没绛河。坐看林翠落，应与竹斑和。湘娥留恨滴，万点出虞山。古意销沉处，今人盼望间。羁心云里绊，寒泪雨中潸。不用悲风发，相看自苦颜。青山无一语，黑帝许谁诹。日月真穷矣，风云可散不。寒光生兔管，湿雾隐鹴裘。隐几千怀集，沾襟百涕流。心惟行此素，居莫苟求安。雨色因人苦，风音为我寒。旧年摧晚暮，残夜久迷?。世事浮云过，君怀必自宽。斗室凄凄晦，虚窗寂寂阴。诗亡王迹已，易在帝爻沉。不敢言天地，安能问古今。独怜千载后，谁见杞人心。"}