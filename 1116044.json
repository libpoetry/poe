{"id":"1116044","title":"鹿鸣宴席上诗二首奉送解元诸先辈","dynasty":"宋","author":"汪应辰","text":"从来人物数成都，果见英髦入荐书。齐鲁风流方演迤，渊云文采自纡馀。姓名即上飞龙榜，乡里争迎驷马车。圣世取才三尺在，但惭无地更吹嘘。嘉宾式燕正炎曦，风自南来为解围。细听吹笙仍鼓瑟，即看结绶却登畿。清朝不用赍刀布，昼日偏宜著锦衣。太守自怜推不去，栈羊酾酒待还归。"}