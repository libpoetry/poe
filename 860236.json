{"id":"860236","title":"赠川官五星先生","dynasty":"宋","author":"王迈","text":"谈星之士如星密，得似川官万之一。牙筹到手疾如飞，口觜翻澜眼波碧。相逢笑问雌甲辰，掀髯怂恿曲江春。自怜蹭蹬负岁月，敢谓渠侬许可真。明时取士非唐比，忠臆不空人所耻。三筹交臂输少年，只较刘蕡差胜尔。川官重来话荣枯，声言温饱非所图。他时散漫游江湖，未省还能访我无。"}