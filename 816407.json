{"id":"816407","title":"凄凉犯 壬子中秋，陈实庵太史招集寓斋，倚此调见示，继声和之。","dynasty":"清","author":"黄燮清","text":"虚庭露沐。黄昏也、银云一片空阔。有情伴侣，无聊境界，奈何时节。红尘浸雪。看天上高寒凤阙。算神仙、清愁未免，我辈况凡骨。酒醒闻蛩语，烛院星稀，漏壶冰澈。团圆最好，甚浮名、赚人离别。绣户今宵，怕愁与灯华渐结。过三更、欲睡未忍，共此月。霜痕乍警。西风起、高城尽带寒色。采蓉路渺，思莼梦阻，最伤游历。浮沈浪迹。问燕市屠沽信息。叹荒台、黄金寂寞，热泪向谁滴。无计舒怀抱，借酒看山，为花移屐。登临念远，望佳人、暮云天碧。欲讳离愁，奈青鬓丝丝露白。羡南飞、落照万里，雁影直。"}