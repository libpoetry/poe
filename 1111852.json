{"id":"1111852","title":"和陶停云","dynasty":"宋","author":"吴芾","text":"渊明抱节，不渝风雨。为米折腰，颇厌艰阻。归卧柴桑，孤松独抚。希踪前贤，寤寐倾伫。眷兹衡宇，草树溟濛。坐对五柳，遥望九江。亦足寄傲，东轩南窗。独恨无人，载酒相从。我顷虽达，不足为荣。拟攀逸轨，少适真情。遐赏风味，魂梦宵征。葛巾藜杖，彷佛如生。吁嗟人世，如彼南柯。正宜闲处，养此太和。纵使得意，位高金多。老不知止，宁逃谴呵。"}