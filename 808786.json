{"id":"808786","title":"阑干曲","dynasty":"清","author":"郑珍","text":"釭壁沉沉霜人影，博山云断金虬冷。嫦娥袖薄双臂寒，夜长软抱梅花颈。玉台紫雾荒荒间，翡翠珊瑚含木难。苕华姊妹又千载，当年暗记红阑干。捣齑破臼种荼子，待看黄人贴天死。月查高挂九枝镫，却教谁指秋河水。兰叶萧萧泣露凉，芙蕖花覆黄鸳鸯。檀槽不伴玉笛老，手把灵犀到天晓。"}