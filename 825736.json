{"id":"825736","title":"严氏三耄耋图","dynasty":"清末近现代初","author":"郑孝胥","text":"琼道杨霞举，八十父祖存。其父百二十，名曰杨叔连。祖名曰宋卿，百有九五年。奉使李守忠，太平兴国间。邀李诣其家，远祖鸡窠仙。状貌若小儿，数代在一门。事出《洞微志》，殆非无稽言。吾披严氏图，其事媲昔贤。夫妇必偕老，异禀疑由天。子云仁者寿，岂非人事焉。养气兼积善，可使生命延。久生阅世乱，空思太平民。"}