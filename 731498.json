{"id":"731498","title":"题松崖披卷图","dynasty":"清","author":"永㥣","text":"虬松落落十丈长，吐吞寒月流清光。吾宗幼与世罕比，一丘一壑独擅场。手把书卷遮俗眼，懒看世事浮云忙。忆昨醉踏霜华凉，同踞片石谈羲皇。翩然云际绝尘鹤，喜我追随同翱翔。知君与我皆酒狂，握手意气倾肝肠。时有涛声间清话，寒风谡谡吹衣裳。坐久参横松倒影，归扶残醉天街冷。披图风雨撼吟窗，神飞已入徂徕境。"}