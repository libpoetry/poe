{"id":"566582","title":"作松棚","dynasty":"明","author":"徐渭","text":"种松六万馀，千五百株活。长养二十年，大者仅如括。西斋落日多，六月苦炎热。邻园树木稀，遮翳不可得。顾言种树资，求用此时节。命儿召两佣，伐干并其鬣。干以需柱梁，鬣以备周匝。四垂慎勿甲，凉风任超越。时移一丈板，独踞文竹兀。伸纸二丈馀，举墨陡一泼。左盘持蛑螯，右罍把饕餮。挂衣梅叶梢，绿阴洒晞发。"}