{"id":"679561","title":"题潘母节义卷","dynasty":"明","author":"杨巍","text":"我今行年八十二，犹向人间问奇事。舍弟都门寄书来，盛称潘母之节义。潘母早岁失所天，即诵柏舟以自誓。区区一死谅非难，祗为怀中有弱嗣。可转羞为山下石，不动真如井中水。自古闺阁有丈夫，潘母训子乃相似。每忧世上起风尘，使学孙吴万人艺。阿子谈兵已著名，因念所天忽长逝。屡经当路表其门，遂使贤声满帝里。南北干戈苦未休，欲树勋名此其际。潘生临危莫爱身，以体慈母三迁意。汝家旧在渤海隅，汉岛秦台相对峙。母为节妇子忠臣，为我齐人一吐气。"}