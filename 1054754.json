{"id":"1054754","title":"送人赴官秘阁","dynasty":"宋","author":"黄裳","text":"经行当年已充赋，却遂鹿官走尘土。百里牛刀未甘弄，况有文章自当贡。屡扣天阍出奇语，落笔纷纷动尧禹。雪天得职怀抱清，道山入局忧虑宁。今也无惭故乡举，幽閒更有登真路。惟我曾游今已古，想见朋从散还聚。岂事涂改如排牙，忽落铅刀得依据。常笑蠹鱼乾自忙，正似求生辙中鲋。学海无从今几年，谩惜公家费毫楮。春芽竟好清昼深，石鼎蝇声绕庭户。恍然似揖前朝人，高下图书迓青顾。养才此地良有因，入闹谁醒静方悟。要使中虚心鉴明，乃欲他时照纷遽。名利人人情正炎，我抱天君独为主。设官之意非徒然，君恩可报唯心渊。案牒相忘花字閒，养心乃在云日边。佳气葱葱指归处，顿觉身轻如插羽。扁舟莫怯霜华浓，已有东风送君去。"}