{"id":"713969","title":"赋为王紫诠使君寿兼送迁任川南","dynasty":"明末清初","author":"屈大均","text":"使君一作罗浮君，亭开子日当飞云。要与岱宗日观敌，三更已见金乌踆。南溟咫尺即旸谷，吐纳不外扶桑暾。礼接曜灵本天职，朱明况与台门邻。青冥绝顶作云搆，呼吸上通天帝欣。位置岂如赵汝驭，横翠拂松徒纷纭。白玉真人有宿契，梦中相命何谆谆。仙驾长在洞天里，朝元每夜同紫宸。前身或是鹤林辈，紫元紫华为高群。不然玉局一散吏，重来彷佛惊山䰠。翠羽屡逢铁冠队，青牛时开云篆文。梅花村口劝农罢，都虚坐啸长经旬。畲田无讼鞭挞废，白衣山子皆良驯。半遮水帘视公事，欲归官阁还逡巡。治行第一股肱郡，邻邦疾苦兼咨询。荐章谓良二千石，荣迁忽向泸江滨。鹅城父老日奔走，乞留绯鱼丰湖漘。白石争求鲍太守，荔支宁数陈将军。黄龙诸仙亦惆怅，碧鸡鵔鸃皆酸辛。哑虎将出负书簏，啼猩亦欲攀车轮。玉女奉饯酥醪酒，麻姑泪沾蝴蝶巾。铁桥石柱黯无色，餍饫珠玉犹嫌贫。一峰一匹锦绣段，四百三十愁未均。争留大夫作生日，石楼星精来老人。八十九条瀑喷薄，二十四种芝轮囷。玉源为君作膏泽，瑶石为君铭功勋。丹成已坚黄金骨，婴姿孺貌长韬真。此行剑门历艰崄，如乘龙蹻凌苍旻。舟上瞿塘利风水，旌麾高拂瑶姬裙。巫山十二为我数，一峰不肯相嶙峋。定贪暮行香雨去，芙蓉飞坠知横陈。天上王郎谁识得，烟霄一下婴埃尘。子晋且停白鸑鷟，方平休跨黄麒麟。阴功即是稚川药，至道惟凝姑射神。孟夏陶陶盛发育，初度令节丛嘉宾。安石榴吹丹灶焰，麝香萱吐华堂禋。阿翁红肌兼绿发，在家常醉田盘春。那能方朔至青鸟，安得琴高来赤鳞。王乔飞舄正杳杳，王阳叱驭方駪駪。昔为刺史今岳牧，神仙自来多外臣。日月薄蚀要补救，云电屯难需经纶。四海饥溺未由己，百蛮痌瘝先在身。夜郎君长亦游戏，未忍鄙夷斯苗氓。会将礼乐变殊俗，尽令猡缅知同伦。有教岂分人兽类，但含血气皆尊亲。永宁居之亦何陋，咽喉三省劳才斌。诸葛治蜀虽多猛，庄蹻开滇元用仁。清廉得垂橐橐去，绝胜养砂成金银。代偿逋赋更破产，肯持南物过峨岷。脂膏毛米不濡润，斯道绝响今复振。与予金石交已定，六年相对忘衣鹑。但怜华采似鳷鹊，未嫌疏野同䴥麇。此行巴渝不偕去，参差儿女牵婚姻。簸弄明珠我亦得，婆娑海水公无嗔。终然相寻踰白帝，川南取道过金潾。勉赓白盐赤甲赋，祗愁笑破花翁唇。杜陵放翁汝勍敌，将来鼎跱成三分。才华绝世不入蜀，争得奇险篇篇新。雄浑奡兀尽神变，要令鬼哭吾吟呻。五丁在手苦开凿，天然不露秋毫皴。知君拔山笔力大，此番冥搜天地根。乱挥三峡恣澎湃，细写千嶂穷氤氲。锦江桃色染笺纸，遗我作草龙蝹蝹。书君怪丽句千万，散为天花飞九垠。祗恐管城不能给，紫毫抽尽东郭㕙。"}