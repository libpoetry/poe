{"id":"1116499","title":"哭王子立，次儿子迨韵三首","dynasty":"宋","author":"苏轼","text":"彭城初识子，照眼白而长。异梦成先兆，清言得未尝。岂惟知礼意，遂欲补诗亡。咄咄真相逼，诸生敢雁行。非无伯鸾志，独有子云悲。恨子非天合，犹能使我思。儿曹莫悽恸，老眼欲枯萎。会哭皆豪杰，谁为感旧诗。龙困尝鱼服，羊儇或虎蒙。匆匆成鬼录，愦愦到天公。偶落藩墙上，同游羿彀中。回看十年事，黄叶卷秋风。"}