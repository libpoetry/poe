{"id":"992300","title":"依韵和永叔戏作","dynasty":"宋","author":"梅尧臣","text":"琵琶转拨声繁促，学作饥禽啄寒木。木蠹生虫细穴深，长啄歊铿未充腹。胧弦叠响入众耳，发自深林答空谷。上弦急逼下弦清，正如螗螂捕蝉声。坐中宾欢呼酒饮，门外客疑将欲行。主人语客客莫去，弹到古树裂丁丁。内宾外客曾未听，乍闻此曲无不惊。还忆昭君入胡虏，乌孙帐下边马鸣。安知如今有乐事，能使女奚飞玉觥。女奚年小殊流俗，十月单衣体生粟。言事关西杨广文，广文空腹贪教曲。曲奇谱新偷法部，妙在取音时转轴。翰林先生多所知，又笑画图收满屋。不肯那钱买珠翠，任从堆插阶前菊。功曹时借乃许出，他日求观龟壳缩。我嗟老钝不如渠，幸得交朋时借娱。但乐休计有与无。"}