{"id":"828826","title":"次韵治芗观落日诗 其二","dynasty":"清末近现代初","author":"陈曾寿","text":"我昔入海天，落日散奇绮。碧浪喷千花，六合横一紫。须臾寒云吞，欲繫不可止。使我太古心，投入太古水。苍茫无垠悲，同舟对徐子。维时岁在戊，衔冤去帝里。回望天路昏，真疑地维圮。狡狯弄群阴，幻出千旖旎。哀哉九重圜，翻作覆盆底。故人就青山，绝景空徙倚。天风撼梦醒，惝恍十年里。"}