{"id":"822684","title":"木兰花慢 戊辰重九，南普陀寺后最高处舒眺。寺后石壁有同年成都岳尧仙嗣佺偕龙阳易实甫顺鼎及陈粒唐昌昙光绪乙未重九题名篆刻","dynasty":"清末近现代初","author":"周岸登","text":"荡云愁海思，俯空阔、作重阳。奈大地秋风，无边落木，万感沧桑。高冈。更穷望眼，指青天、一发是家乡。斜日搔馀短鬓，暮潮咽断清商。徜徉。藓壁经廊。寻篆刻、吊诗狂。叹当年铸错，虚名画饼，招蜀怀湘。魂伤。悼今感旧，记京华、选胜共萸囊。休觅残僧话往，有人独立苍茫。"}