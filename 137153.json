{"id":"137153","title":"少傅枢密使张公世傑","dynasty":"宋代","author":"刘埙","text":"士有守节死，岂以责武夫。武夫尚能奇，消得银管书。何许熊虎英，铁面美髯须。护寒久枕戈，赴难甘殒躯。金山定活着，志愿嗟违初。江山集群策，炎精回一嘘。间关瘴海岭，万死存赵孤。时也可奈何，北风散樯乌。漂漂竟何之，无乃膏鲸鱼。渭滨多贵将，反笑斯人迂。"}