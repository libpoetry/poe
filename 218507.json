{"id":"218507","title":"忆旧游·念区区远宦","dynasty":"宋代","author":"杨泽民","text":"念区区远宦，带月侵晨，燃烛中宵。在昔曾游遍，过三湘下浙，二水通潇。小舟暂辍兰棹，羸马复鞭摇。但旧日雄图，平生壮气，往往潜消。迢迢。向年事，记艳质平堤，曾共听镖。醉□游沙市，被疏狂伴侣，朝暮相招。怎知後约难再，牛女隔星桥。待远结双成，他时去窃千岁桃。"}