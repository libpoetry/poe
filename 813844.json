{"id":"813844","title":"北固","dynasty":"清","author":"言娱卿","text":"金焦鼎峙海云横，山势西回铁瓮城。六代风烟镕石壁，五州锁钥枕江声。楼船夜啸南徐市，画角秋严北府兵。遥望佛狸祠下路，神鸦社鼓旧连营。江介西风日夜闻，城头落叶草纷纷。楚天萧瑟秋无际，吴渚微茫望不分。潮落鼋鼍沈海气，霜清鹰隼下蛮云。苍然暝色淮东满，独倚危栏到夕曛。"}