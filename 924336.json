{"id":"924336","title":"次韵刘贡父登黄楼怀子瞻二首 其一","dynasty":"宋","author":"苏辙","text":"青山开四面，白水绕三禺。野阔时闻籁，人闲旧据梧。画船留上客，遗迹问田夫。事少日常饮，才疏世未须。决河初荐至，胜事偶相俱。燕子卑无取，滕王远可模。飞涛隐睥睨，落日丽浮图。同舍新持节，专城敢遽呼。未迎行部驾，已放下淮舻。试问登消暑，如何楚与吴。"}