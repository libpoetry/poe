{"id":"1104791","title":"次韵春","dynasty":"宋","author":"卫宗武","text":"水行苦严厉，万汇喜得春。解雷久忽震，蛰户奋者殷。根芽沐膏雨，旸晖复熹晨。淑气盎原野，鼎鼎来芳辰。小车度花阴，游芳浮曲尘。少年争竞春，外诱何纷纷。老矣蠲其华，寄贤而葆真。多吟以为富，犹恐道益贫。熙阳薰盖壤，丽景日以新。娅姹花媚昼，嚘嘤鸟鸣晨。纷华易消歇，非久沦沙尘。举世竞芳菲，湎若嗜饮醇。岂知有至味，澹然哜道真。试问金谷夫，何如箪瓢人。物华来冉冉，天气宜温温。浪浪但鸣雨，浩浩常浮云。谁知润泽中，厥有丰美存。一朝日出杲，绚烂赪紫群。川原遍涂抹，纷若粉黛陈。芳菲出枯槁，何异富易贫。难并惟乐事，昔人尝有云。方寸负奇伟，自足排外纷。乐哉曾子履，翛然渊明巾。利欲伐其性，智识由是昏。盛丽悦其目，梦幻何足云。不如觑文字，日月从转轮。饮芳而咀华，四时无非春。芸芸市朝客，孰识此味真。"}