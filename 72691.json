{"id":"72691","title":"海安·淮海水为利","dynasty":"元代","author":"陈基","text":"淮海水为利，转运有常程。积渠如积金，守防如守城。近闻渠堤坏，水决剧建瓴。我军赖神速，戮力障颓倾。旧防幸已复，新修亦宜兴。古人重举众，日费千金并。克敌务给粮，足边资力耕。矧兹淮甸间，沃野富吴荆。草莱日加辟，馈饷岁弥增。勿使土遗物，坐令储偫赢。东南力可舒，根本计非轻。欲弘中兴业，斯事力当行。陋儒无良算，触物有深情。冉冉趋畏涂，戚戚慎宵征。"}