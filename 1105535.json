{"id":"1105535","title":"挽令人","dynasty":"宋","author":"王十朋","text":"知汝莫如我，伤心不尽谈。忍贫犹好施，见得可曾贪。水陆同艰险，糟糠共苦甘。和鸣三十载，一梦断闽南。之子有贤叔，鲰生误受知。恩蒙夫子妻，事类白圭诗。黄卷悲吟夜，青灯照绩时。竟孤偕隐愿，徒切悼亡思。我欲志诸墓，有言何敢私。如宾最相敬，无妒似知诗。孝合从姑葬，贤宜举郡悲。明朝是重九，忍看菊花枝。"}