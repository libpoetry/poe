{"id":"780378","title":"齐天乐 寒鸦","dynasty":"清","author":"周之琦","text":"晚霜天外归飞急，凄凄噤寒无语。水驿樯稀，河堤树老，羞说垂杨终古。酸风听取，问积霰平林，旧巢安否。黯澹丛祠，阵云吹送楚江暮。苏台前事暗数。醉歌人未散，银箭催曙。叫月声孤，栖烟梦冷，重忆昭阳何处。萧条倦羽，怅子夜啼残，白头还苦。鬓影相看，玉颜空泪雨。"}