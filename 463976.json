{"id":"463976","title":"河中之水歌","dynasty":"当代","author":"杨雪窗","text":"河中之水向东流，砰訇万里无时休。烟涛簸荡少年骨，永夜腥风鱼为愁。渔家施罟打双桨，晓歌红日照荻洲。破霭获尸置船尾，一声欸乃自悠游。柳岸谁人正呜咽，哀哀老母泪成血。万金可赎何由得，顿足呼天肠断绝。恸乞六亲足此数，抱归抚面欲惊厥。身可赎，魂难回。少年兮少年，汝知偃蹇风尘赴长夜，讵怜堂上萱亲心死若寒灰？少年骨，化为埃。野有冢，没蒿莱。"}