{"id":"583505","title":"挽临川陈封君荷溪居士","dynasty":"明","author":"王缜","text":"忆我少游泉郡时，每喜寿公寿考诗。今我宦游京国里，岂忍翻作哀挽词。将作复止不能止，公之逸行谁与此。彦方义重动顽愚，阳子德声薰晋鄙。昭昭德义天所临，食报岂不在厥身。九天紫诏绚云彩，千里朱幡送马轮。圣世推恩有如此，嗟嗟陈翁真有子。况复贤孙次第兴，眼见门庭半朱紫。一朝骑鹤逐飞仙，回视尘间九十年。高风何处寻踪迹，惟有荷溪浸碧天。"}