{"id":"812113","title":"委曲辞","dynasty":"清","author":"孙原湘","text":"方胜红笺达粉奁，公然妄想学鹣鹣。梅花肯嫁林君复，唤作卿卿傥不嫌。忍把旁妻唤小乔，封还两字笔新标。罗敷已有鬑鬑婿，辜负琴心着意挑。锦字收回自悔粗，甘心鞭背谢麻姑。愿天罚受维摩病，消得闺中薄怒无。郎病根由细揣量，料应未解妾柔肠。重题数字缄封去，抵得卢医肘后方。封就鸾书少雁传，托题纨扇送君边。如何枉负聪明煞，自把机关错眼前。互斗聪明似弈棋，同心消息少参差。昨宵为怯旁人看，算到卿心一着迟。晨窗翠鸟忽衔将，小叠花笺扇角藏。只有万千珍重字，青丝一绺裹中央。人世婚姻定自天，争如才色自相怜。劝郎莫认夫妻好，认作夫妻转嚼然。手捧云笺病已差，欲脩报札转迟迟。连朝心事从头写，当取家书莫当诗。郎书隐语自分明，妾自关心记得清。无限深情难下笔，只描兰蕊并头生。"}