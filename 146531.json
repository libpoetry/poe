{"id":"146531","title":"谢张学士惠灵寿杖","dynasty":"宋代","author":"许志仁","text":"和疑连绵青未了，郴江擘出蛟龙吼。雷公霹雳搜岩比，化为郁律黄蛇走。飞电迸火出奇节，黄蛇起立僵如铁。携看玉女洗头盆，拄上九疑探禹穴。莫挑马箠渡黄河，莫扣天门阍者诃。但挂百钱时一醉，从教风雨湿渔蓑。青钱学士方年少，年少羞为老人调。即看飞步上蓬瀛，别有青藜夜相照。"}