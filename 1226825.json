{"id":"1226825","title":"同柳山和尚登落星寺","dynasty":"元","author":"姚燧","text":"抵掌女娲前功捐，鍊石力尽还霣天。怒飞十有八万里，掷陷彭蠡三重渊。藏山于泽信有力，愚公欲移重万肩。黄家亚夫更痴绝，漫向麟史求何年。安知自分牛斗躔，天穴上当匡庐颠。银河一塞□□□，至今飞流挂长川。我来正逢槐火节，舣矶少系东吴船。相携诗僧上佛阁，箕踞对酒淡其然。渠闻舌挢若自失，子辨乃出邹衍前。无书太古何所得，为言乌有先生传。"}