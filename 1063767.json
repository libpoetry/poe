{"id":"1063767","title":"送文中北还","dynasty":"宋","author":"释德洪","text":"瘴海夜成焰，鬼关昼常阴。栅庐馀百家，间见椰子林。居人例推髻，豹狼而衣襟。语言不可读，冥目以意寻。居然不可解，欲问返如瘖。君持使者节，风彩动云岑。轩渠笑时语，万籁转笙琴。余方卧圜土，跫然欣足音。相逢春脱手，归意不可擒。便觉暮雨山，扫空烟翠深。袍裤洗羊负，项背逃芒针。乃尔径去亟，翩翩出笼禽。津渡已挝鼓，高帆摩天心。行矣勿作恶，万事付醉吟。当会西林下，相对说如今。"}