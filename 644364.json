{"id":"644364","title":"西岭草堂图为誓上人作","dynasty":"明","author":"释宗泐","text":"摩云霄人不复见，高风独为今所羡。西岭东偏旧草堂，七百年来陵谷变。有苾刍誓斯受经，草堂彷佛图丹青。灵隐山前天竺后，飞来小朵莲华层。草堂住近呼猿洞，怪石嵌空树高耸。三生台畔秋月凉，九曲亭边春水动。真观慈云两寂寞，猿声夜向峰头落。誓也溪翁白足徒，古人已矣今人作。我昔年曾十三四，挟书晚出中峰寺。一气走上莲花层，两脚跳梁若奔兕。于今老大空看图，江城鸱坐胡为乎。人间草堂何处无，只有西岭如西都。"}