{"id":"955540","title":"滕子京魏介之二同年相访丹阳郡","dynasty":"宋","author":"范仲淹","text":"长江天下险，涉者利名驱。二公访贫交，过之如坦途。风波岂不恶，忠信天所扶。相见乃大笑，命歌倒金壶。同年三百人，大半功名呼。没者草自绿，存者颜无朱。功名若在天，何必心区区。莫竞贵高路，休防谗疾夫。孔子作旅人，孟轲号迂儒。吾辈不饮酒，笑杀高阳徒。"}