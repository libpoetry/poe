{"id":"681843","title":"金台别梦","dynasty":"明","author":"吴希贤","text":"仙舟今去吴江东，吴江之水何溶溶。美人远隔芙蓉浦，伐木歌残春思慵。秋台夜静月如水，纸帐梅花情万里。梦魂幻作蝴蝶飞，飞过瀛洲疾如驶。瀛洲深处风景饶，美人相见还相招。开樽共话十年事，客窗风雨声潇潇。好怀未罄忽惊觉，景阳钟动邻鸡叫。揽衣推枕起徬徨，满地花阴残月照。"}