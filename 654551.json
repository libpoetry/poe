{"id":"654551","title":"题东波游赤壁图","dynasty":"明","author":"何乔新","text":"长江西来绕赤壁，山色苍苍江气白。黄冈迁客人中仙，傲睨江山如戏剧。笑吞山月吸江风，羁愁肯使婴吾胸。扁舟夜泛赤壁下，文光下烛冯夷宫。湘妃歌兮河伯舞，川后山灵相尔汝。同游一客非时人，想是元之与文举。酒酣飞上千仞峰，呵叱虎豹鞭虬龙。倏然独立风埃表，俯视尘世皆沙虫。洗磨折戟认前代，一炬东风昔称快。英雄不数曹与孙，况复周郎与黄盖。江空月落高枕眠，夜深梦到蓬莱巅。横江孤鹤来何许，似欲载我归钧天。洞箫声断客已去，起望三山渺烟雾。空馀两赋在人间，星斗荧煌垂万古。"}