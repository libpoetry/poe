{"id":"436124","title":"吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落閒人视之与草芥无异是诗一出好事者将知所贵矣感叹之馀敬次其韵有与我同志继而述之不亦懿乎","dynasty":"金末元初","author":"段成己","text":"微雨洒郊坰，百卉欣并育。幽花发溪侧，閒错金珠簇。徐看是鹭藤，香味浓可掬。忍饥出新句，大笑负此腹。遗落榛莽閒，采撷谁见蓄。情知无俗姿，安能悦众目。先生日来往，东溪路应熟。一经题品馀，名字耀岩谷。遇合良有时，不才异山木。"}