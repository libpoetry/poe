{"id":"583445","title":"玉堂即事","dynasty":"明","author":"王缜","text":"秋尽朔风凉，虚襟玩玉堂。地幽人迹静，楼回树阴长。六籍凭舒卷，三台烈纪纲。仰瞻奎壁粲，俯叹海天茫。铃索时闻响，文章日漱芳。清如归阆苑，高讶并文章。不数神仙贵，常沾雨露香。立身惭劾鹄，挟筴笑亡羊。铁石劳椎凿，糠秕费播扬。壮岁不再得，明时宜自强。驾言策吾马，永矣共辉光。"}