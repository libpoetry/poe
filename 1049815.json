{"id":"1049815","title":"寄献荆州郑紫微","dynasty":"宋","author":"郭祥正","text":"李白不爱万古侯，但愿一识韩荆州。荆州太守古来好，至今文采传风流。郑公辞赋天下绝，殿前落笔铿琳璆。相如严谨反枯涩，宋玉烂漫邻倡优。卓然风格出天造，冰盘洗露银蟾秋。麻衣脱去未十载，宝犀饰带鱼悬钩。道行言听遇明主，皂盖朱轓宁久留。渚宫风物最潇洒，酒满金罍谁献酬。公尝爱我如李白，恨不即往从公游。醉看舞袖卷明月，夜听长笛临高楼。词源感激泻江海，笔阵顿挫排戈矛。驽骀蹇蹶固已困，勉之尚欲追骅骝。一朝公归坐廊庙，致君事业如伊周。门阑从卫愈严密，是时愿见应无由。行当投印佩长剑，梦魂已附西江舟。"}