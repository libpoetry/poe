{"id":"516317","title":"云潜","dynasty":"明","author":"史谨","text":"君不见金华山中牧羊子，踪迹何曾到城市。一身深隐万重云，天地为家任生死。朝飧九节蒲，暮采五粒松。或招安期生，乘云访壶公。道逢赤松子，翩翩来九峰。醉拂松花卧松影，白云为衾石为枕，恍疑身在水晶宫。梦断瑶台不知冷，结庐白云里，逍遥白云中。咽漱元气，呼吸清风。与道翱翔，变化无穷。吁嗟黄公不可从，钟鼎山林各天性，我欲献赋蓬莱宫。"}