{"id":"1245478","title":"农父谣送顾明府由吴邑升常熟","dynasty":"元末明初","author":"徐贲","text":"我家茆屋临官道，前种桑麻后梨枣。年年力作不违时，人有馀粮牛有草。官长下车今五年，老身不到州县前。乡无吏胥门户静，家家尽称官长贤。大男入郭买田具，始知官长移官去。来时忆向官道迎，今日去时须送行。攀辕欲留留不止，我民怆惶彼民喜。殷勤再拜官道傍，愿饮三江一杯水。"}