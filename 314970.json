{"id":"314970","title":"水龙吟·为黄生永年题南陵徐氏小团圞室旧藏宋仙溪傅干注坡词残钞本","dynasty":"现代","author":"龙榆生","text":"古今多少才人，有谁能似坡翁者。纵横排宕，珠玑咳唾，掬之盈把。喷薄而来，飘飖以逝，天仙姚冶。算神通游戏，奇情壮采，除庄屈，难方驾。酌酒欢招白也。问青天、月明今夜。琼楼高处，清寒自忍，更何牵挂。可笑群儿，相惊浩博，听他挦扯。但殷勤护取，檀栾旧影，證容斋话。"}