{"id":"1054499","title":"亶甫寄示庐山高药名诗亦作一首奉酬不犯唱首兼用本字更不假借","dynasty":"宋","author":"孔平仲","text":"噫戏庐山乎高哉，山连大江势横绝，虎卷龙拿起霜雪。五湖七泽泻波来，百穿千孔吞吐成云雷。其上自有飞瀑水，白如一疋练，半天河汉倾崔嵬。苍苍石壁插空翠，漠漠云华自开闭。水甘松香涧谷深，黄精枸杞生成林。地无虎狼毒草木，但闻仙童玉女语笑之清音。君不见当时匡续断世故，结庐莽草无寻处。又不见渊明无心五斗米，石床醉卧呼不起。真君种杏人获生，远公白莲开玉英。松肪柏实皆可饱，何必皓露栖金茎。我欲攀崖采紫芝，道中逢仙一问之。接余之手生虹蜺，昆崙太室相追随。玄台绛阙恣远游，旁通三岛逮十洲。柯消石烂未肯休，千秋万岁一瞑目，下视尘世如蜗牛。"}