{"id":"683314","title":"青州杂感十首","dynasty":"明","author":"王世贞","text":"罢吏白云省，来司青帝丘。当时爽鸠氏，还作东诸侯。其乐已千载，吾踪仍九州。牛山毋雪涕，要使姓名留。蓟苑归鸿信，春风忍尽闻。胙茅诸部曲，持节旧参军。地脉秋毫补，天颜咫尺分。敢辞双鬓雪，持报圣明君。不浅清尊兴，其如白羽何。春声生铁马，燧色隐铜驼。弃掷兵才易，艰危相业多。微官难即解，回首愧松萝。尚忆游燕侣，新诗好共论。坛成人大将，鼎立几中原。放逐吾曹事，飘零圣主恩。营丘跨海岱，不拟赋招魂。国难孤谁共，天骄晚未擒。九重垂北顾，万死障南侵。急下明光诏，多分少府金。汝曹须戮力，今日主恩深。战鹢纷如昨，频添海戍长。岂应齐击技，不敌楚馀皇。耒挂妨春雨，笳吹咽晓霜。野夫冠侧注，愧尔绿沈枪。次第人间事，毋如且挂冠。青云李生失，紫气汉关寒。宦薄差相傍，书成已倦看。揽衣仍嚄唶，愁见万花残。末展疮痍骨，徵书十道来。乾坤漆室叹，将相柏梁才。忍病医从却，忧生酒浪催。当时嵇阮辈，跌宕有深哀。五马初停驾，荒城鼓角淹。少年聚牛酒，亡命问鱼盐。鸥下微相信，鹰饥或已厌。重来暴公子，遮莫霁威严。坐哂缘何事，人间百态更。违心仍作语，逐面暂生情。名岂吹嘘重，身宁伏谒轻。输他鹦鹉赋，垂死亦纵横。"}