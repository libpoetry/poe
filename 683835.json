{"id":"683835","title":"寄题何鸿胪仁仲甘露园","dynasty":"明","author":"王世贞","text":"名从铁瓮城边得，人向金茎梦后归。豆蔻梢头浑欲醉，芙蓉叶上未应晞。海内争传杜甫诗，何将军第有园池。金鱼银甲从他好，第五名高心自知。一点晨光霜欲开，露华初润蕊珠台。墙头蛱蝶冲眉过，却道何郎傅粉来。千株桃李怨春华，九畹芳兰也自嗟。水部向来心性别，只拈霜管赋梅花。"}