{"id":"1106437","title":"再用前韵答继周丈二首","dynasty":"宋","author":"王炎","text":"云路鹓鸿度九关，谁知雾豹隐南山。追怀先世交朋旧，幸拜英姿丈席间。叹我壮年犹白发，知公有道养朱颜。运斤肯试成风巧，当许抠衣侍燕閒。士女春游喜得晴，焚香燕坐太清生。绕枝乌鹊如相语，排闼青山不待迎。倦客琴书来寓处，前人杖屦昔经行。平生父党惟公在，发药宜闻謦欬声。"}