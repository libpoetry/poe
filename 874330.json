{"id":"874330","title":"同许从道游涵碧亭","dynasty":"宋","author":"刘过","text":"犯暑日午来，坐到日落归。松桂丛团团，竹光净晖晖。乳窦成濯缨，绿染身上衣。却倾所携酒，对酌老石矶。幽鸟当歌者，荐以首山薇。敛藏大千界，游戏麈尾挥。寺门长安道，结束驷马肥。醉乡访腥荤，屏风肉红围。我亭不关锁，何人款柴扉。掉臂樵担行，藤萝自烟霏。古所谓迂阔，若此二子稀。既非携娉婷，又乏玉鞍飞。不知有何好，林泉少焉依。境胜更著语，鬼神暗呵讥。但知笑他人，不觉自己非。"}