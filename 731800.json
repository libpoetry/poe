{"id":"731800","title":"看岩柏度云得","dynasty":"清","author":"傅山","text":"闲云罥疏柏，去住都无心。挢首揽其妙，冷杀劳劳人。河渚双鸳游，岂复坱寰尘。祇以情之笃，一偶亦苦因。晴霞笼花树，荡意山亭春。纷华闻卜子，书院岿西汾。元心悟礼后，倩盼实先摇。麦蝶若枫羽，情性无端伦。起灭有应否，莫不潜其根。丹烓守一命，大觉输空门。还来理楖栗，千山休厌深。"}