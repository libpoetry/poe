{"id":"692230","title":"赠梁本之","dynasty":"明","author":"杨士奇","text":"渺茫何处望泸州，已拜除书去不留。七十慈闱双别泪，五千蜀道一孤舟。皆传远邑民情好，亲见诸生礼数优。到日平安寄鱼素，殷勤先慰倚门愁。蜀山消尽雪皑皑，江水初平滟滪堆。问路遥穿三峡过，之官惟带一经来。林间女负巴盐出，烟际人乘僰骑回。莫叹遐方异风俗，此州元有穆清台。"}