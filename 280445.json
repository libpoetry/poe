{"id":"280445","title":"翁孝子歌","dynasty":"现代","author":"林豪","text":"竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋，好将甘旨代参苓。堂上白头朝舞綵，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷。病躯力疾觅佳城，历遍荒山入深谷。那堪哀毁瘦于柴，更阅冰霜劳似毂。泷冈表后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮。"}