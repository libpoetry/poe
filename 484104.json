{"id":"484104","title":"书事","dynasty":"明","author":"陶安","text":"离家仲冬望，溯江至鄂渚。凄风裂重裘，大雪惨行旅。蹉跎岁华晏，洲边感鹦鹉。今年春二月，玺书命守土。两日抵黄州，又值连月雨。披榛古瓦场，诛茅创廨宇。四招复业民，疮残必摩抚。事简虽得暇，怀国郁心腑。梦登阁道上，隔水不得语。觉后山月西，孤影在荒堵。新晴云雾捲，南方早炎暑。夏衣家未寄，昼汗生腹股。对客扪虱谈，痒多翻成苦。土无絺绤卖，亦有乏资与。空存麻城名，不见制白纻。赤日烁闾阎，卉服多困窭。一物差可意，美竹产村坞。削皮为枕簟，纤巧类织组。凉光泛琉璃，病后难寝处。此身不足惜，所愿六事举。闵玆烽燹馀，民命满荆楚。可怪近日来，船兵忽暴禦。快桨躐洪涛，劫货杀物主。登岸拆邮亭，伏莽袭商贾。巴河遇三人，投之急流去。一人浮水还，赤体无寸缕。疆域幸开辟，道路仍龃龉。偶逢使者归，封书闻政府。敢陈骨鲠言，天高听常俯。踪迹悬幽远，庶效涓埃补。"}