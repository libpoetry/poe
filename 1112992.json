{"id":"1112992","title":"用前韵再简二首","dynasty":"宋","author":"张纲","text":"三复长篇句法新，兰言纫佩更书绅。才高奚啻千人敌，誉过空惭一介臣。莫讶笔端能品藻，定由胸次有经纶。波澜万顷分馀滴，洗尽昏花满眼尘。二妙争开古锦囊，烂然佳句压群芳。奉高遗德归临汝，文范流风在季方。顾我挂冠宁复振，生儿附翼岂能翔。愿公勉力跻云路，视草斯文要主张。"}