{"id":"698083","title":"诞日邓宪副子几贺以诗次韵","dynasty":"明","author":"钟芳","text":"宦海蓬飘四七年，韶华催老鬓华鲜。弧辰重值涒滩岁，蠕息终惭咫尺天。组绶倦抛依老圃，林皋遍赏学游仙。何当更作香山会，同和阳春白雪篇。联辔长安忆昔年，锦袍光映杏花鲜。青山归卧几千里，白首相思各一天。东野云龙同上下，磻溪渔钓足神仙。遗音欻堕南来雁，才拙何能续大篇。"}