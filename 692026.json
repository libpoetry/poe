{"id":"692026","title":"送刘户部督饷湖广","dynasty":"明","author":"李攀龙","text":"洲边处士题鹦鹉，陂上公孙拥骕骦。到日夏云生七泽，愁时秋色满三湘。马上春风白接䍦，花开应醉习家池。鹿门耆旧何人在，今日襄阳异昔时。汉江春水竟陵东，江树苍苍绕沛宫。父老只今犹望幸，君王按剑顾云中。洞庭仙使日相乘，君自扁舟似李膺。江雨茫茫江草遍，不知何处是巴陵。锦帆南入楚云重，江上遥看衡岳峰。落日苍茫秋不断，青天七十二芙蓉。"}