{"id":"751098","title":"军行杂咏 其三","dynasty":"清","author":"陈宝","text":"西捻从西来，陕西及山西。长驱不留行，躏我燕赵齐。析津国南门，到此迥妖旗。句河而股海，运河实弦之。区中卅余邑，马足纵横驰。千里断邮报，击柝闻王畿。宫中三圣人，日旰忧烝黎。禁旅屯近郊，火器升城陴。五城兴团防，列肆谨所讥。三方既命将，十道犹徵师。防剿各有职，廓清常指期。庙谟岂操切，威克今所宜。亟当洗赤县，然后靖四陲。"}