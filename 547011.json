{"id":"547011","title":"馆课观兰亭修禊图","dynasty":"明","author":"于慎行","text":"嘉辰属元已，迟晷流芳年。邈思东堂会，遐想华林篇。忽披曲水图，幅素渺绵连。茂林蔚翠岭，华薄被芳田。紫燕翔且嬉，丹英婉欲然。斐云荫修竹，飞观开琼筵。澄澄绿水波，萦曲流其前。游娱有嘉客，冠服何翩翩。朱轩解兰皋，罗坐临回川。金卮乘波进，素俎激流还。或沉翠纶没，比目惊重渊。或揽绿藻柯，击棹浮青莲。缓带既覆爵，或藉百卉眠。亦或扼素腕，握管挥云笺。中怀多忼慨，意态何蹁跹。将无瑶池侣，夕饮昆崙天。亦云山阴会，祓禊徵群贤。风流迥千古，遗想托云烟。至今兰亭下，曲水流潺潺。"}