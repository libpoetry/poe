{"id":"1207900","title":"张吏部宅山水壁歌","dynasty":"元","author":"范梈","text":"高堂秉烛见翠微，岩崖突兀当两扉。庭前系马雾露集，老木倒挂藤萝衣。问谁妙手能至此？笔墨简古世所稀。天官主人为我言，翰林供奉精天机。忆我寻山客南粤，地暖四时皆芳菲。眼中得此了不易，便觉宇宙扬清晖。旅人独行歌采薇，沧洲茅屋何年归？安得峰头置双鹤，相逐蓬莱顶上飞。"}