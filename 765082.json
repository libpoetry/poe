{"id":"765082","title":"沁园春 砚池","dynasty":"清","author":"徐釚","text":"湘竹生烟，剡藤铺雪，昼日初长。正梦吐江花，文成掷地，霞霏凤味，草圣称狂。石黛方添，隃麋再蘸，洒出龙蛇又几行。虾须卷，看杨花点点，飞入池傍。一泓澄似沧浪。但秋水、南华注两章。见翡翠床边，眼回雊鹆，珊瑚匣底，苔绣鸳鸯。群玉山头，沉香亭北，游戏人间翰墨场。吾倦矣，凭他妃子，去舞霓裳。"}