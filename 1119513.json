{"id":"1119513","title":"十绝句呈章茂深安抚","dynasty":"宋","author":"陈造","text":"雨馀凉气晓风沨，却爱朝阳一抹红。照影芙蕖天与远，可能犹恨打头风。忍馋留得可羹鱼，微沫相濡未就枯。自解柳枝投渌水，劳生与汝各江湖。三傍清淮酹酒杯，四年霜鬓犯风埃。即今定被淮人笑，又见衰翁禄遫来。追寻名胜剩留年，白首犹参五字禅。寄语蜚廉亟回驭，拟凌风去访诗仙。诗伯于今第一流，清篇传诵到鳌头。共推句法源流远，伯仲夔州只楚州。密受眉山一印传，斯文千载石林仙。使君酷似牢之舅，更喜鸾胶续此弦。右史文章海倒流，淮南异政古人俦。亲闻抚几推双美，独向夫君放一头。楚城巉绝控穷边，楚俗伤弓未帖然。一自并州烦李绩，不闻贵买渡江船。里社过逢起醉眠，行人鱼稻不论钱。欲知劝课功多少，地覆黄云远接天。经纶术业向来优，千骑东方恐未俦。他日应携报恩子，还朝看拜富民侯。"}