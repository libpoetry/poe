{"id":"311576","title":"高阳台·疏柳鸣蝉","dynasty":"现代","author":"刘凤梧","text":"疏柳鸣蝉，高梧泣凤，远山凝黛成图。驹谷谁来，羊求旧友都疏。暮烟渐起斜阳外，触新愁、午梦醒馀。自沉吟，能几风雨。病老相如。悲秋不在妆台畔，在香残菊圃，月冷茅庐。怕倚疏篱，红萸可奈清癯？乘槎偶过熙湖畔，涌碧澜、弗见双鱼。漫徘徊，露湿苍苔，泪满罗襦。"}