{"id":"698968","title":"谷日大雪口号二首（客南京）","dynasty":"明","author":"徐渭","text":"谷日之雪一何大，一尺一半自昨夜。望中飞絮已迷天，安得犹窥凤城瓦。横街十丈滑如油，短驴难踏转生愁。江边总有梅花发，诗客应无一个游。晴天好驴稳如坐，鹅眼黄边只十个。今朝百个不教骑，早起怀人午将过。此时观中杨道人，三四黄冠拥火盆。东边殿阁高无数，笑指瑶池白玉京。"}