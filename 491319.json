{"id":"491319","title":"续悼亡篇","dynasty":"明","author":"刘崧","text":"寒暑迭更代，昼夜苦环循。斯人赴冥漠，一往不可晨。依依抱恻怆，耿耿衔悲辛。褰帷怯孤影，入室惊凝尘。稚子啼不闻，亲戚至莫因。中庭掩徒旧，虚位设已新。念昔婚媾初，干戈日踆踆。荏苒弥一纪，伤哉仍食贫。昔归恒恨迟，兹感忧患臻。残月照我膝，凄风复伤神。彷徨见鸡犬，感叹动比邻。婉娈闺中秀，今为泉下人。鼎鼎百年内，谁为平生亲。如何西阡下，一夕生丛榛。"}