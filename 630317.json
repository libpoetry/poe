{"id":"630317","title":"杂诗七首 其三","dynasty":"明","author":"释函是","text":"阿姨行第三，嫁郎好驰驱。驰驱事中原，结客皆市屠。所许多侯嬴，夷门几捐躯。易水去悠悠，空惭剑术疏。茕茕未亡人，截耳守志孤。张罗岂不密，其如南山乌。自古臣致君，节妇死故夫。柏舟汎共姜，危楼坠绿珠。委身各有道，生死良不诬。我悲犹同生，志异行俱殊。百年曾几时，精识当何如。天地会终极，四气相乘除。白骨弃黄泥，寸心观有无。不见川上波，逍遥雁与凫。"}