{"id":"813814","title":"南浦 春水，用玉田韵，同蘅圃赋","dynasty":"清","author":"沈皞日","text":"新雨涨汀沙，倚兰桡、正值江亭初晓。堤坠乱桃红，红桥下、斜映花阴如扫。波纹沁碧，一双燕子凌波小。乍罥晴丝，还又转，却误衔来萍草。漫从南浦催归，是閒情、客里春游未了。双桨载笙歌，鸳鸯起、何处画船吹到。曲终渺渺。前溪渐觉莺声悄。寒食今番过也，报道湔裙人少。隔岸采芙蓉，款柴门、露湿横塘清晓。如镜洗遥空，前汀远、雪影芦花谁扫。荒沟曲港，断桥红叶流来小。催暝渔歌，云外起，一片愁人衰草。数峰侧映苍茫，看閒鸥、对对江边去了。冷落旧苔痕，临风处、记得采莲曾到。而今渺渺。有谁独倚红楼悄。道是潇湘未远，天际归帆还少。"}