{"id":"696958","title":"和陶渊明饮酒二十首","dynasty":"明","author":"祝允明","text":"昔者病斯世，庸人常扰之。百物安大化，甚似垂裳时。衮衮元化中，吾生托于兹。学道三十年，今辰聊寡疑。愿言戒迷涂，灵台亦有持。明时耻韫玉，抱策下丘山。所献几何许，腐义数千言。有司缪甄录，一出踰十年。身世无一补，何物期自传。士生三代后，干名本其情。所叹少可知，科版猎空名。二者齐亡之，何以为此生。此生幸长存，得失何复惊。陶公但饮酒，千载名自成。大鲲本渊潜，化形亦天飞。截鹤续凫胫，二物均为悲。日月绕玄度，万象各有依。天地会有终，脩短同一归。吾生向妍华，何惜此日衰。有酒不解饮，而问彼从违。大道本一致，无问寂与喧。每有希夷时，不见耳目偏。逝水喜东流，浮云忘故山。美人隔秋风，涉江耻空还。旦莫或遇之，庄周有遗言。客来相话言，言多非与是。问我谁适从，我不识誉毁。幸客来相过，惟能默饮尔。随意翻瓦盆，不解弹缘绮。秋霜瘁荣木，春露华槁英。逝者不能已，爱憎谁为情。吾生四十年，强半居欹倾。不知谁为之，孰为相号鸣。局促百年内，安足称达生。凤鸟有五文，不共群禽姿。言欲览德辉，来下梧桐枝。文采众爱惜，云是应世奇。廷无箫韶仪，好文空言为。恐终返天山，逝难风尘羁。世事不可极，遇酒意自开。宽然处百年，亦有几好怀。吾驾无回辕，何适亦何乖。夫子惟天行，微生病栖栖。孺子濯以清，屈公淈其泥。幸此杯中物，与我多合谐。醉中态多乱，真抱自不迷。皇唐事悠然，古意暂可回。回首望乡井，窅在东南隅。倦鸟不出林，胡为涉川涂。冬半多北风，疲马不奈驱。昔行气长健，兹来感有馀。园田苟可治，岂不怀安居。长愧先师言，忧贫不忧道。劳辛救寒饥，容体易枯老。自从强年来，颇不患衰槁。翕翕电影间，英交亦何好。澹然无得丧，恐有身外宝。灵龟不朵颐，乃活岁月表。吾足如转莲，遇风无停时。节候迭代序，常与家室辞。三岁凡五出，别离复在兹。行止岂有津，谁为我稽疑。不若巢中禽，乃免霜霰欺。天运实为尔，通塞任所之。尝喜陈图南，托世在梦境。亦有阮步兵，六旬且一醒。神解与辟世，此意在各领。汩汩糟醨间，少复此冥颖。哀哉羊皮人，方彼耀虎炳。四十不拟老，老状日已至。饮量复减昔，三饮已复醉。诗来亦信口，甲乙懒排次。遐览天地间，何物如我贵。所恨每自丧，长失本然味。所乏百亩田，亦须五亩宅。居食少给躬，何复世上迹。一身自宾主，一日足抵百。知我不暂舍，举眼天日白。默然便归化，亦复何足惜。安世至此日，世纷亦已经。庄周不畏烦，为人校亏成。五岳屹常居，四序乃迁更。微子为之奴，箕子出门庭。谁能外阖辟，妄动枢机鸣。密云自西郊，荡荡周文情。然烛能为月，摇翣能为风。手有造化能，身在造化中。顺时以道用，天人乃相通。如何负折鼎，而欲求张弓。青天恒高高，欲上不可得。文成食马肝，汉武知复惑。狂念如推澜，滔天不容塞。坐此弊其躯，亦复几丧国。吾有升天方，难言姑缄默。卜商有遗言，学而优则仕。学既非为人，仕复宁为己。有玉求贾沽，无道谷亦耻。仰瞻夔龙朝，俯愧蓬蒿里。骎骎饶二毛，行行入四纪。马逸驾可覂，风回楫须止。尔无操御中，颠覆何所恃。二仪不翻覆，万生岂无真。物情虽冯时，中亦含元淳。扬子本清静，衔垢作美新。贾生抗高志，慷慨为过秦。其君或唐虞，彷佛皋契尘。诎已徇一时，哀哉遘其勤。因知纭纭内，心与身自亲。会须直躬行，大道无迷津。提壶挂舟傍，还戴漉酒巾。何必访巢许，今古皆斯人。"}