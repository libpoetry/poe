{"id":"73113","title":"木兰花慢·羡秋空一鹗","dynasty":"元代","author":"张野","text":"羡秋空一鹗，便得意，脱尘鞲。有道义高情，经纶大手，每事优游。中朝共推雅望，问如何、不肯少迟留。莲幕三年帝里，白云几梦扬州。威名久矣播吴头。地上看钱流。喜鞭算之余，琼花未老，萱草忘忧。依依送君南去，笑竿头、戏技几时收。寄语西楼双鹤，春风来迓吾舟。"}