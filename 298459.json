{"id":"298459","title":"氐州第一·自题小影","dynasty":"清代","author":"庄棫","text":"磐石修篁，溪畔稳坐，荒村休说栖隐。过眼韶华，依人岁月，容我萧闲自省。添得髭须，好认取、旧时心影。词赋关情，江湖放浪，十年俄顷。难得良朋踪迹并。又何用、简编徐忖。旅况更番，归期未卜，正野塘春近。且休将、如意贴，萧楼寂、云沉意迥。待梦高唐，欲成眠、谁能睡稳。"}