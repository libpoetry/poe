{"id":"849884","title":"赠谈星达士","dynasty":"宋","author":"王迈","text":"列肆竞谈星，谬者十八九。达士何许人，俦中推好手。精步宿罗胸，纵谈鬼擘口。技绝固招穷，鹑衣不掩肘。朅来访臞翁，意欲相击扣。翁命翁自知，不问子休咎。苍生命甚危，子亦知乎否。魏阙妖狐翔，吴江水兽吼。冯夷肆陆梁，富媪难载负。强寇噬边州，湖堧经践蹂。王师战且弱，钺钝甲兵朽。流民满江濆，沟洫纷骸髅。京米贵于金，十千可一斗。暮夜光烛天，彗星大于帚。灾眚此非常，其敢饮以酒。都人极皇皇，如鱼惊在笱。国脉眇一丝，病固有从受。西山薨于前，鹤山继于后。洪蒋与李徐，俱作修文友。吴讣漫塘翁，广哭菊坡叟。天为国生贤，福贤理宜厚。何事数钜公，不为国耆耇。周堪刘向亡，老光握灵寿。元城了翁去，贼京得皓首。贤者今馀几，其生皆不偶。或入在朝廷，或出为牧守。或未脱丹书，或犹耕岩薮。烦子布星躔，为余细分剖。孰可坐庙堂，孰竟死田亩。孰坚如松篁，孰脆如蒲柳。天如祚吾宋，存者必长久。狂生何能为，自分安老丑。无地堪植锥，仰空长击缶。昂藏作丈夫，谄佞羞妾妇。宁可效熊经，不出随狗苟。但愿世道宁，天宇息尘垢。廷无憸壬人，周召置左右。边无儿戏军，廉蔺善攻取。庶几老馀生，官职乎何有。閒日教子书，不教子学走。"}