{"id":"694044","title":"同梁坚德受戒椒园有述","dynasty":"明","author":"陈学佺","text":"毗勒楼开爇戒香，频伽初叫梦清凉。重重帝网群狮吼，处处庄云并雁行。直破波旬传露布，新题名字入华藏。碧胡掌底胎珠色，漾作寒空白种光。越死超生底事忙，青梅才结柳条黄。怪来郎将狂初醒，却笑端明梦已长。饮酒喜从天预戒，闻筝犹觉习难忘。云间风动虚窗外，声色何曾两不将。细柳连芊绿布茵，方田新犊牧将驯。明明青珏淤泥耀，灼灼红莲大火春。一念直酬宿劫愿，百年休负再来身。凭君指出初生面，拂拭原来是假因。"}