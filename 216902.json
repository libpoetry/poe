{"id":"216902","title":"古镜词·人生两瞳子","dynasty":"宋代","author":"艾性夫","text":"人生两瞳子，烂烂岩下电。见尽天下人，不见自己面。古哉容成侯，作我眼外眼。我老得君照，君老还我见。藓花绕背字痕青，仿佛阳冰八分篆。神光一点未埋没，尤物千年几流转。君不见扬子江心水如练，年年铸入凝阴殿。后来血染江水浑，至今端午人闭门。"}