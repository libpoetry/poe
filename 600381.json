{"id":"600381","title":"集庆寺观宋理宗燕游图","dynasty":"明","author":"王弘诲","text":"淳祐天子垂衣裳，湖山处处绮罗香。宫中美人谁第一，阎妃恩宠冠昭阳。自起珠林树功德，黄金为梁玉为饰。金波月桂榜亭池，龙官凤砌恣欢慝。鸣珰曳佩上瑶台，宁知乐极转生哀。辇路凄迷芊草合，御堤荒圯野乌来。翻经释子四五侣，寥落空门无定所。逢人但出燕游图，欲语当年意悽楚。"}