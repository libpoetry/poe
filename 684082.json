{"id":"684082","title":"行路难三首","dynasty":"明","author":"王世贞","text":"寒不入阿房中，春不出轮台东。轮台岂无春，层冰?砢焉能通。策驽马，上剑阁，悬度絙索贯复穷。发白帝，下峡江以风。目不得瞬，飞不得同。人生本末竟焉岐，积贱累荣各因之。南山有鸟易凤皇，毛羽剥落便摧藏。行路难，君自伤。虎肉同类，更向驺虞骄。鸿飞大冥鹡鸰招，神龟刺促化阳鱎。销冶干将成铅刀，黄金山重义秋毫。坦坦天衢趋侠邪，前车轴折后争誇，不臣县官臣私家。珠琲络钩于阗珂，意气悦怿若春花。月请十百恒苦饥，名刺漫灭竟安之。后衣露胫冠达剃，蒯缑一弹幡哉归。行路难，君自悲。陆不必车昆崙，水不必航扶桑。恩爱苟一亏，咫尺天茫茫，三飧诣莽苍。其腹犹果然，安能飧风吸露穷岁年。纵有王子晋，安得日日好容颜。出门各自顾，他人肯容恤。千言成桃李，一言变荆棘。白刃如雪金如丘，侠客报恩行报雠。不在里巷间，多在长安之道周。行路难，君自愁。"}