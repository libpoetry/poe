{"id":"694847","title":"塞上歌十首送王侍郎赴蓟镇","dynasty":"明","author":"宗臣","text":"司马频年西破戎，诏书又下九华宫。亲提万卒如风雨，一夜来屯紫塞东。塞南塞北尽烽烟，胡骑纵横二十年。报道今秋须远徙，汉庭司马日行边。千里关山拥帝京，万村烽火照连营。天高玉塞朝催战，日落黄河夜敕兵。榆关北望阵云高，五月天风吹战袍。共说总戎王相国，十年身佩旧虔刀。扬旌出塞击楼兰，把剑胡天万里寒。紫气凭陵边月色，两军惊傍斗牛看。跃马提戈佩紫貂，汉关那数霍嫖姚。护军飞将龙庭满，缚得名王不敢骄。塞外群山落日登，黄沙缥缈白云层。天连聛聣盘三辅，地坼龙蛇奠七陵。悲风摇落大荒迷，白草黄云散鼓鼙。直遣漠南无只骑，燕然不羡汉臣题。白羽亲成露布文，满天愁色结寒云。三军尽赏葡萄酒，九塞传歌虎豹群。山前汉使尺书飞，山外胡儿匹马稀。击鼓吹笳醉边月，今年无事着戎衣。"}