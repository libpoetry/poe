{"id":"813533","title":"水调歌头三首","dynasty":"清","author":"李慈铭","text":"山色不知处，出郭便苍然。柳阴遮断尘境，久住合成仙。更割莼湖半顷，荡得吟楼如水，人影碧于烟。倚镜和瑶笛，擘脯奏冰弦。坐鸥矶，租鹤径，买渔船。相携裙帢，兰夜围烛斗蛮笺。但有名花照眼，拼尽千钟蘸甲，沉醉紫云筵。愿署玉山吏，日扫露明轩。秋色自来去，终古不知愁。江村今夜明月，肯为酒人留。但扫苍苔黄叶，准备沧波一苇，左右挈洪浮。唤起守门鹤，来戏玉头山。陈遵死，徐孺病，阿平游。更堪西笑，长安汩没海中鸥。屈指卅年狂客，剩此薜衣松衲，点缀鉴湖秋。钟磬夜深寂，吹笛下寒流。谁摘碧天色。点人小龙团。太湖万顷云水，渲染几经年。应是露华春晓，多少渔娘眉翠，滴向镜台边。采采筠笼去，还道黛螺奁。龙井洁，武夷润，岕山鲜。瓷瓯银碗，同涤三美一齐兼。时有惠风徐至，赢得嫩香盈抱，绿唾上衣妍。想见蓬壶境，清绕御炉烟。"}