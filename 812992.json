{"id":"812992","title":"江上古迹四咏 赤石亭","dynasty":"清","author":"张廷寿","text":"朅来此地认残碑，蔓草荒烟一泪垂。山为帝游留骏迹，石经娲练烈燕支。铸成大错东迁后，鉴到前车北伐时。我访斯亭亭已圮，居人犹唱白云词。阳春白雪倩谁调，楚客当年夜度昭。故国河山悲击剑，英雄途路怅吹箫。风寒芦渚馀生寄，月落苏台一梦遥。三尺属镂千古恨，至今怒涌浙江潮。一曲霓裳舞正忙，迟明妃子理残妆。梦兰待博君王宠，斗草应偕姊妹行。十里亭台人隐隐，四山风月路茫茫。他年泛艇五湖去，满目蘅芜最断肠。萧梁宫井已沈浮，此地空馀帝子楼。红豆开残三月暮，珠帘捲入六朝秋。山中景色烟云过，劫后文章日月留。每到登临一惆怅，繁华何必问扬州。"}