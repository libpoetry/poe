{"id":"471641","title":"麻城道中二首","dynasty":"明","author":"袁中道","text":"天雨乍霁云乍折，马首诸山齐献碧。崒峍突兀何处峰，淡鸦鲜妍可怜色。长途遥遥无止息，北风夜起转愁绝。马铃当当送残日，乌鸦千点古坟侧。我有新愁写不得，山骨鳞鳞忽起脊，中间尺余马蹄迹。只道山石碎马蹄，谁知马蹄能穿石。莫言此石太辛苦，南山石阅北邙土。石深一寸土无数，马上儿郎方笑语。"}