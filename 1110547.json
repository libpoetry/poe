{"id":"1110547","title":"妙觉寺三咏 木犀","dynasty":"宋","author":"孙觌","text":"霜葩翳老青，粲粲石壁下。琼树一时新，肌冰敌姑射。光风泛月彩，芳气袭兰麝。幽人三嗅泣，采玩不盈把。芙蓉强争妍，刻画粉黛假。对之若为容，惭红面如赪。高梧傍层楼，隐翳崖寺古。森森露井寒，荫此六月暑。秋风动地至，柯叶遽如许。依依别故林，黄落半粘土。凉蝉不复号，惊鹊时自语。一夜绕空枝，愁绝两翅羽。沙际漾浅碧，竹外攲深红。晨光发秾丽，醉脸酣春融。欢华不满眼，荣悴一日中。娟娟泣朝露，槭槭陨夕风。顾我非灵仙，丹砂驻君容。举酒酹其根，明年何处逢。"}