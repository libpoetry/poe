{"id":"1123114","title":"乾道三年九月宴罢","dynasty":"宋","author":"胡铨","text":"晚年种德听和銮，露冷林深绽锦团。金凤花残秋欲半，木犀香远晚初寒。拟将艾制候朝绂，愧把芦芽易钓竿。早与君王乞归去，仕途方险战于鞍。万古云霄一凤鸾，归来蓬岛月光团。久将忠义私心许，要使奸雄怯胆寒。漏尽玉龙随彩仗，赦衔金凤下长竿。天家催赐黄花酒，笑指是翁能据鞍。"}