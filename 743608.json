{"id":"743608","title":"题明孙节悯遗书册后","dynasty":"清","author":"伊秉绶","text":"朝廷不用刘宗周，金瓯失守铜驼愁。南都不用史可法，黄左交猜马阮狎。相臣姻娅镇京口，神策军来弃繻走。仓皇茧足江郎山，一死已盖平生丑。贵筑安能遽死忠，为有监军孙武公。各留宝墨本合传，再迁朽骨还同封。君不见皖城起事金忠毅，当时并命江天一。石斋殉国三人从，就中记得毛玉洁。吾生独惜钱谦益，愧负陶庵为上客。吁嗟国事不可为，死乃庸行毋足奇。盛朝亦表范公节，谁佐之者留山嵇。"}