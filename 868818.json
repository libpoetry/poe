{"id":"868818","title":"祷雨题张王庙","dynasty":"宋","author":"叶适","text":"夏至老秧含寸荑，平田回回不敢犁。群农无计相聚泣，欲将泪点和乾泥。祠山今古同一敬，签卦分明指休證。传言杯珓三日期，注绠翻车连晓暝。龙神波后何惨怆，昔睡今醒喜萧爽。人云天上行水曹，取此化权如反掌。浙河以东尽淮壖，哀哉震泽几为原。愿王顿首玉帝前，请赐此雨周无偏。"}