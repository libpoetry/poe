{"id":"595368","title":"自述","dynasty":"明","author":"陈迁","text":"吁嗟陈人七十馀，蓬头跣足依敝庐。门无车马多榛莽，本为穷愁日著书。忆昔十五二十时，结交海内豪侠儿。至今抚膺长叹息，安得凭陵百万雌。击筑微吟不辞醉，朱楼红粉恣欢爱。桃花零乱春复春，回盼佳人今安在。仗剑飘飖事远游，濯缨直溯千丈流。狂来倚天天祇尺，日月西沉紫气浮。自谓樊笼羁不住，三山五岳凭虚度。可怜释蹻入承明，却被儒冠反相误。衔橛在前徒苦辛，韶光转眼如飙尘。览镜须臾成丑老，思心绻结难具陈。君不见汉家豪右歌牢石，一代繁华易消歇。又不见金谷园中草色芳，楼台寂寞风萧索。何须握粟问穷通，但愿云眠万虑空。自昔达人张仲蔚，阶前寂寞长蒿蓬。庄生老去思鸢食，枕上谁能生八翼。甘心贫贱复何求，且向东篱呼五白。"}