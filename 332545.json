{"id":"332545","title":"氐州第一·赠西泠吴舒凫，即次观剧原韵","dynasty":"清代","author":"梁清标","text":"帝里秋晴，喜逢越客，小堂笑燃华炬。四座全倾，单辞皆妙，不数椽称三语。相见频嗟，晚让尔、词场独据。辽左藜床，鲁城绛幔，谁争旗鼓。优孟衣冠江左误。演西子湖边士女。丽句新填，蛮笺立草，漫道吟髭苦。忆前宵、凉月下，鹅笙炙、重添桂醑。明日风烟，怅萍分、梁园人去。"}