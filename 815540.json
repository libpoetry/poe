{"id":"815540","title":"题常熟钱癯仙梅花画册六首","dynasty":"清","author":"殷葆诚","text":"香梦迷离同雪散，美人解脱自风流。多情纸墨传神笔，树树梅花画并头。绝代丰神绝艳花，分明一纸怅天涯。试看疏影横斜里，定有仙人萼绿华。罗浮梦醒了无痕，纸帐馀香尚带温。画就一枝谁索笑，闷人天气又黄昏。雪疑颜色玉疑肤，招引春魂入画图。漫道几生修得此，泪痕花影总模糊。纻裳缟袂认依稀，瘦骨珊珊是也非。奈此不堪描写处，月光黯淡雪霏微。前身原是藐姑仙，游戏人间四十年。处士孤山空写照，一般色相化云烟。"}