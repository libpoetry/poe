{"id":"889466","title":"久雨","dynasty":"宋","author":"吴芾","text":"岁旦值庚午，已有旱暵忧。甲申与甲子，仍更雨不收。岂惟主夏旱，还虑麦不收。农占吁可畏，使我生春愁。我今安静退，身外百无求。止愿年谷熟，高枕卧林丘。时时与亲友，尊酒相献酬。天意今乃尔，一饱未易谋。众人忧饿死，我能独乐不。念此不成寐，中夜涕泗流。无所用吾力，止望天赐休。天不绝民命，会见大有秋。"}