{"id":"1194221","title":"寄岘山愿公三首","dynasty":"唐","author":"齐己","text":"形影更谁亲，应怀漆道人。片言酬凿齿，半偈伏姚秦。榛莽池经烧，蒿莱寺过春。心期重西去，一共吊遗尘。相思恨相远，至理那时何。道笑忘言甚，诗嫌背俗多。青苔闲阁闭，白日断人过。独上西楼望，荆门千万坡。彼此无消息，所思江汉遥。转闻多患难，甚说远相招。老至何悲叹，生知便寂寥。终期踏松影，携手虎溪桥。"}