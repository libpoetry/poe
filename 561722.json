{"id":"561722","title":"恭和圣制中秋思母歌","dynasty":"明","author":"严嵩","text":"人间此夕逢三五，皓魄堂空初过午。玉宇琼楼景色佳，谁道吾皇心独苦。皇心独苦兮应柰何，对景伤情兮念慈母。慈母当年复且顾，仙升一旦如乖仵。节值中秋可啸歌，黤然昨夜生阴雨。我皇感此重怆悽，欲捧瑶觞共谁语。彷佛如瞻天上容，徘徊尚忆生前语，大孝吾皇真圣子。圣子悬悬望母归，凤辇龙舆日几归。直驾红云谒紫清，紫清阊阖九门通。玉几声音非杳冥，恍然慈训时时聆。秋光春色有代换，圣情痛慕还无终。长歌特制名思母，至言历历流心腑。绚目昭回天地文，仁民致治本亲亲。皇风帝德过尧舜，臣拜稽首歌圣人。"}