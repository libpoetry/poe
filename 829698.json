{"id":"829698","title":"杂诗","dynasty":"清末近现代初","author":"郑孝胥","text":"学书欲何为，坐使百事废。规规摹古人，久之意不快。冥追愈向上，聊以避前辈。人云似某某，窃用引为愧。虽古亦犹人，面目那可对。作真不如草，稍悟竟奚异。谁能起自运，写此盖世气。每奇王介甫，下笔风雨至。聊为宋仲温，千纸勿惜费。能书由天资，成就在学力。遍搜古人奇，一悟或有得。篆分绝矜严，取势常以逆。草真趋隽永，神味务自适。庸庸宋益弛，晋魏诚造极。扫去殊未能，岂免为人役。幼年慕从祖，淳古仍宕激。中年观忠端，独往深莫测。米颠恨其手，坐受谈口厄。纵手且勿谈，破柱来霹雳。"}