{"id":"898072","title":"寄子由先生","dynasty":"宋","author":"张耒","text":"先生四十犹不遇，独坐南都谁与语。青衫弟子天下穷，饥走京城困羁旅。高门得饭暂见肉，敝筐无实惟巢鼠。楼头酒贵不敢沽，三百青铜输杜甫。强颜讲学昧时宜，漫自吟诗愁肺腑。平生不解谒贵人，况乃令严门者拒。此生自料应常尔，但愿流年醉中度。又思人世乐乃已，此外纷纷何足数。豫期归日在凉秋，想见西风荡烦暑。区区怀抱冀披豁，一尊愿驻东归橹。"}