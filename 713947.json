{"id":"713947","title":"罗浮对雪歌","dynasty":"明末清初","author":"屈大均","text":"峤南自古无大雪，况复罗浮火洞穴。山人不识冰与霜，白露少凝阴道绝。今年季冬太苦寒，雪花三尺如玉盘。麻姑玉女尽头白，四百缟素失峰峦。天气忽将南作北，层冰峨峨路四塞。浮碇冈头似白山，罗阳溪口成敕勒。千株万株松欲摧，梅花冻死无一开。北风惨吹笼葱裂，猿狖僵卧吟且哀。辟寒有方得仙客，斫取龙鳞薪琥珀。地炉烧出日轮红，天井迸来云箭白。咫尺空濛接海津，光摇宫阙失金银。玉作越王烽火树，瑶华飞满珊瑚身。天鸡夜半冻不叫，曜灵忍失朱明照。久伤乌羽坠重光，安得烛龙衔一爝。欲挽羲车力士无，穷阴苦逼岁华徂。麑裘不暖难消夜，坐拥瑶琴影太弧。"}