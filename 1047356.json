{"id":"1047356","title":"春雪","dynasty":"宋","author":"程颢","text":"二月将临尾，群阴久退潜。只知桃李艳，何复雪霜嫌。密霰仍先集，飘霙忽散沾。带风成料峭，和雨作廉纤。江汉初弥望，珠玑亦间兼。片痕才著瓦，斜势渐穿帘。鸟化辽城鹤，途铺越女缣。落英时斗舞，飞絮或同黏。直把琼瑶比，谁疑鹄鹭挦。透肌锥共利，洒面刃争铦。寒怯开闱赏，光凝伴月觇。价增樵市炭，兴入酒家帘。驻足银妆履，昂头玉裹髯。如何欺煦律，重复困穷阎。薪乏经朝备，衣因恃暖拈。撷芳游女恨，忧岁老农占。惜竹频敲叶，愁花旋覆苫。失权悲太皞，助虐有飞廉。骤降初疑勇，旋消亦讶谦。朔云虽借便，水后可无厌。纵任阴灵巧，难令木气歼。寒威徒自奋，春气亦时添。积势方平垄，澌流已坠檐。暗空犹沓沓，近地即佔佔。远水难遮面，高峰不裹尖。著墙聊画粉，盖地岂成盐。纨扇惊尘曀，昆岗认火炎。端来荐融释，空复助洳渐。积润终滋嫩，惊雷亦震淹。东君莫惆怅，杲日待重瞻。"}