{"id":"466322","title":"十月二十四午瞢坐复得十二章","dynasty":"当代","author":"卢青山","text":"去日不可返，来日不可知。处此唯现在，现在卒安持。再涉非同河，回头百载迟。空然一寡鹘，荡翼悬空飔。筑不为所立，行不为所之。须知万此日，汇为一生时。沉浮异限域，譬如鱼与鸟。古波涵深心，大翼振苍昊。各得守夙怀，相讥失绵渺。虽不至换兑，两视皆朋好。命固无所本，宰之以遇随。朝负尘囊出，知夕何所归？有或登龙鳞，有或碾车欹。究质岂渥薄，所遇遭其非。毋以忉忉意，托此无测期。且尽吾心力，成毁悉由之。浑沌不可凿，七日乃蹶仆。当其彻明净，是生若死木。清水固怡人，养鱼皆不属。泥沙与河下，不河安饮浴。攥发欲离地，此志何谬毒。长处庇清浊，乃心能观独。骊龙盘深渊，鲛人居海谷。卒有大光华，乃为世所目。即蒙拔剑眄，安改其风骨。彼岂知媚世，生性盖此笃。不见欺名者，鱼目混珠族。春秋有代谢，繁华翻伸退。看此昨夜花，明朝淖泥委。水固能长平，冲盈实变替。有待季时生，卒未知根贵。青山不作语，千古自无谓。麝以香罹害，木以材见折。异禀含殊怀，世态煎凉热。固以毁其体，其用为人悦。断尾亦可谅，从容逊木色。哀哉削铁具，锋刃为鸡缺。蝜蝂一何愚，负土行千凹。岂若长风驶，无足而清超。千里或瞬至，一窍或调刁。痴衷固有托，无功奚悔劳。憔悴乃以死，自视将何曹？怛怛腊梅花，淡生疏几朵。猎猎西北风，吹雪旋右左。岂为报春开，乃与春相躲。百花灼灼姿，低微谁顾我？守此凛冰时，素心期契可。游人处重幕，隐隐红炉火。大宇含鸡子，大宙观逝迹。我来兀孤踵，虱此时空隙。霞露不可餐，光速不可及。嵚崎谓为路，过驹谓朝夕。逝者谁能追，远者亦莫即。愿为烛龙身，乃掣阴阳契。贫富拒黑明，骄窘为参商。块泥千足底，岸岸枝头香。彼自矜春风，百媚生畴堂。草泽固多士，弃萎岂摧伤。当春三月时，万片落红黄。回望不能已，怨枝何薄凉。岂知先无本，假人为脂妆。长歌歌绕屋，短歌郁盘肺。秋风生萍末，萧萧来相慰。况复飒寒心，爰值弩之尾。讵不知冬近，强逞其馀碎。感此不能言，侧立梧桐背。"}