{"id":"1122496","title":"赋张袁州隐斋三首","dynasty":"宋","author":"度正","text":"齐王非爱牛，厉人非爱子。秉彝未殄灭，生意不可已。傥能克其端，万物均一体。胡为隔形骸，强自分彼此。达人有大观，俯仰尽天理。从渠美与恶，不与我愠喜。敬问何以然，请先事克己。少时见敲搒，濈濈背欲汗。及壮事州县，稍稍觉不惮。由来祇一心，今昔非异见。君子远庖厨，夫岂恶刍豢。长恐恶念熟，此道出无间。是隐乃在我，扁榜安用办。君侯退归来，此意却无限。杀麑无戚容，活蚁有德色。不如未见蚁，生道犹不息。心如隔窗月，光不见微隙。不患无发时，却患发无益。一矜障万善，千悔无一得。要加持养功，跬步见天则。宇宙渺无穷，此道足充塞。"}