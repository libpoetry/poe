{"id":"1129060","title":"三昧诸颂","dynasty":"宋","author":"释印肃","text":"佛共众生只此心，悟迷不间古同今。千名万字何交涉，达法圆光许一针。出生入死足通神，全体三生父母灵。不是如来知见力，舍身财命卒难升。千光一合圆如镜，万象森罗影现中。此光大用如如体，道了桥成风月同。空色无边际，离垢摩尼圆。能依实相用，助发有龙天。神光遍界，体若金刚。威神力固，邪宗销亡。里许若无这个，何为古佛传心。我体不空无住，用时越古超今。会看木人牵锯，始令石女穿针。百纳骨董袋，一切皆我入。一切莫能入，达此妙纵横，三世佛佛佛。大虚涂毒鼓，有病闻皆愈。无病闻皆死，死了却苏来，谁会辜负你。无底琉璃井，忽尔堕其中。胜修万劫功，跳出跳不出，瘖哑又盲聋。分明无背面，相逢不相见。年年桃花面，临州下水船，梢公力方便。独脚老虎，暗时暗杀人。不识是眼睛，与君无著力，溪云罩古城。无根树子，混盳非出入。头尾应皆急，妙了过这边，渡海何曾湿。"}