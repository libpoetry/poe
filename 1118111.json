{"id":"1118111","title":"南堂杂兴八首","dynasty":"宋","author":"陆游","text":"车马无声昼漏长，野人与世已相忘。屏除长物轩楹爽，洗濯尘襟肺腑凉。秋近平郊鸣鹳鹤，日斜荒径下牛羊。兴来欲唤筇枝去，更尽铜炉一炷香。新凉一夜入郊墟，晨起衣巾爽有馀。燕欲委巢雏尽去，扇犹在手意先疏。题诗又满牛腰束，采乐常携鸦觜锄。湖上从今风月好，不妨随处命篮舆。蛩声每续蝉声起，桐叶仍兼柳叶凋。懒惰心情疏笔砚，久长生计属渔樵。鬋茅旋补东厢屋，伐石新成北港桥。物外高人来往熟，等闲折简也能招。耄齿东归息故庐，聊持顽健托乡闾。未忘麈尾清谈兴，常读蝇头细字书。贫甚尚能耕有犊，步轻那叹出无驴。南堂又见秋风起，卧看溪云自捲舒。奔走当年一念差，归休别觉是生涯。茆檐唤客家常饭，竹院随僧自在茶。禅欠遍参宁得髓，诗缘独学不名家。如今百事无能解，只拟清秋上钓槎。十里城南禾黍村，白头心事与谁论。惰偷已坠先人训，迂拙仍辜圣主恩。病退时时亲蠹简，兴来往往出柴门。斜阳倚杖君知否，收点鸡豚及未昏。年过八十更应稀，又向清秋听捣衣。一片雨来书幔黑，数声钟断钓船归。酒垆好事能焚券，齑瓮无情未解围。剩欲出门寻一笑，故人零落叹畴依。北连大泽惊秋早，东限连林觉晓迟。数箸药苗留客话，一炉松火约僧棋。人间扫迹虽堪笑，物外论心颇自奇。有恨未偿犹绝叹，青城交旧待多时。"}