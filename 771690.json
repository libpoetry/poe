{"id":"771690","title":"南楼令·春斋寂寥，辄与花事为缘。斟酌寒温，调停燥湿，日数留意，非閒不能，亦非閒不尔也。读昔人句养花原是爱才心，则又非仅遣日方、养生术而已","dynasty":"清","author":" 裴维安","text":"密阁护春浓。雏梅越样红。逗疏香、人倚帘栊。悄悄媚情添水供，为花寿，祝东风。珍重麝煤封。炉薰减一重。数折枝、私语吴侬。晴日南窗防骤暖，移小几，费春葱。"}