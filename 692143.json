{"id":"692143","title":"善哉行","dynasty":"明","author":"李攀龙","text":"来日难期，少合多离。今日相乐，不醉何为。寥寥北堂，哀竹苦丝。短歌裂耳，慷慨以悲。白日云没，秉烛继之。何昼何夜，迨我盛时。烹肥击鲜，斗酒自随。安知王乔，八公者谁。促坐行觞，交属所私。百年如寄，当复何疑。慊慊惜费，智者所嗤。计会有无，将以奚遗。巢父洁身，天下为污。四岳九官，而无匹夫。傅说筑岩，维时商实。爰立作相，不俟终日。尚避海滨，二老是丽。既载后车，三圣所师。仲未伯齐，三逐何鄙。生有父母，知有鲍子。伯阳犹龙，和光同尘。刍狗万物，圣而不仁。丘明修辞，古之国工。纵横六经，化裁与同。干木偃息，大魏以藩。式则闭门，迫则踰垣。庄周非人，蓬累而行。逍遥弄世，乃称达生。"}