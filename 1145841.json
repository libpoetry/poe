{"id":"1145841","title":"三徒五苦辞","dynasty":"隋","author":"无名氏","text":"三才及万物，倚伏各有龄。终始待劫数，福尽天地倾。往反于五道，苦哉更死生。辗转三徒中，去来与祸并。大贤慎兹诫，忍性念割情。愚夫不信法，罪痛常自婴。吾念世无己，今故重告明。若欲度斯患，归命太上经。罪福不由他，谅自发尔声。大贤故闭口，欲绝诸恶缘。灭念归兼至，倚伏待长泯。弘道以安世，终当见正真。淫嫉为祸首，灭身之至患。含养如此害，岂是道所安。知恶而不革，恐必致夭残。怀毒日斋直，令我发长叹。宿命有信然，弱丧谓之无。皆欲眼前见，过目即言悠。大贤明道教，惨戚悯顽夫。依依念子苦，勤勤令我忧。人命以消尽，亦犹膏中火。四大暂相寓，五物权时假。盛年当勤学，趣求存告我。福尽身神散，冥冥地狱下。上圣畏是故，寻道度斯福。学仙行为急，奉戒制情心。虚夷正气居，仙圣处相寻。若不信法言，胡为栖山林。大贤乐经戒，受之为身宝。就学常苦晚，治身恨不早。比当披幽迹，倏欻年已老。执卷吸尔极，将更死痛恼。吾故及弱龄，弃世以学道。"}