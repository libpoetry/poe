{"id":"528834","title":"秋日入佘山观昭庆三栝松","dynasty":"明","author":"陆深","text":"云间山水称绝奇，简远开豁无不宜。村村花柳足佳丽，亦有落落蛟龙姿。新秋晴日照古寺，鸣丝偃盖风离离。阁前两株疏且瘦，左右拱揖如佳儿。独怜众草没昙院，不见十尺围桐皮。稍偏一株在东麓，蓊翳拔起三虬枝。擎空似欲拿云雨，匝地更与成涟漪。我闻佳树以地贵，豫章赤水非人为。云间栝松重昭庆，往往盆盎时见之。此来得共恣幽赏，山深谷暝何迟迟。未嗟才大难为用，颇恨地僻稀相知。摩挲风霜有古意，指点时代多遐思。东廊一僧最朴野，导我屋角开重篱。为言秋高八九月，风前落子堪萌滋。迩来区赋要往役，此事久废从先师。山中岁月已如此，世上风波纷路岐。坐成三叹倚石壁，欲别未别空犹夷。苍髯戟戟老发秃，白云冉冉游丝垂。此山九峰居第一，谁为姓佘谁所遗。或云种茶似阳羡，吴歈楚调聊相随。陆家放鹤还沙际，张季思鲈今水湄。他日青松能待我，茯苓琥珀总宜诗。"}