{"id":"807581","title":"木兰花慢  过故友周文夏园亭","dynasty":"清","author":"陈维崧","text":"东风昏似梦，又吹我、此间行。算有限欢娱，无多光景，也费经营。当初笑呼猿鹤，待功成、绿野始寻盟。空却池塘睡鸭，留些栏槛穿莺。盈盈。残月不胜情。依旧下帘旌。叹堤杨尚短，林花未满，舞馆先倾。清明。满园蝴蝶，只和烟、带雨舞回汀。黄雪廊边旧事，水明楼畔前生。"}