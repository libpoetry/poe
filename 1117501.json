{"id":"1117501","title":"挽石适中","dynasty":"宋","author":"邹浩","text":"剸犀翻羽早称奇，亨会难遭但布衣。不使牙筹烦伯仲，果然玉树照庭闱。灵台久已天昭鉴，奏籍初闻子发挥。三世簪缨正无恙，如何遽作百年归。南明山下读书堂，曾许寒生借烛光。高义岂殊亲骨肉，令人无复念家乡。那知十载天涯别，忽起三泉薤露伤。追恨故时携手处，不能执绋助棺傍。"}