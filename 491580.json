{"id":"491580","title":"将归南平赋别罗斗明","dynasty":"明","author":"刘崧","text":"五月辞滕阁，南船遇北风。故人一相见，乃在太湖东。湖东无数垂杨柳，执手殊乡惊忽聚。回舸沽酒豫章楼，且复维舟为君住。忆我往年游潋川，城南日出花如烟。龙王潭上钓秋水，太傅岩前听瀑泉。洞门盘盘万松引，更爱灵山石如笋。当时题句最思君，南海云涛隔飞隼。何年海上却东归，栖息瑶冈掩素扉。春雨歌残紫芝曲，秋风吹老绿萝衣。南州萧瑟风尘起，跃马提兵从此始。野狐不敢向南号，宝石峰前阵如蚁。知君卓荦负奇才，离乱相逢心眼开。绣衣使者入闽海，揽辔定觅君同来。龙沙吹雪日欲落，旌阳仙居久寂寞。人生富贵徒尔为，须把高怀付酣酌。我有古剑青芙蓉，起舞莫惜千钟空。明日开帆上江去，思君却望水西峰。"}