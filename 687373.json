{"id":"687373","title":"朝天宫习仪和甘司空几山韵三首","dynasty":"明","author":"孙承恩","text":"大礼展仙宫，瞻天咫尺东。衣冠明旭日，环佩散微风。覆载功难报，黄虞道正隆。祗应勤颂祷，想见万方同。阁道云移采，炉薰篆袅烟。乾坤资帝极，虚薄忝官联。云闪开黄幄，霆惊肃晓鞭。自多垂老日，身际太平年。琳宇千官集，新春万象苏。尧廷闻华祝，汉室陋嵩呼。电绕开昌运，龙飞恊瑞图。圣明求治切，虚臆伫嘉谟。"}