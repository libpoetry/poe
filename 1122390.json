{"id":"1122390","title":"题共閒亭五首","dynasty":"宋","author":"姜特立","text":"几年玉殿领仙班，霜满乌靴尘满冠。寄语山花与溪鸟，今回莫作故吾看。太行日暮车盘处，滟滪波翻舟下时。惟有亭中无一事，坐看忙杀利名儿。杨叶屡穿非是妙，庖刀未缺更须藏。何人识得閒三昧，袖手急流滋味长。花光摇曳犹多事，鸟语軥辀徒自喧。谁是如今爱閒者，请来此地说风幡。竞前正作蚁旋磨，逐物方知鹊失真。安得此身随杖屦，却来堂上作閒人。"}