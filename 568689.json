{"id":"568689","title":"帝省礼门颂张母也母寡而贞底孺于成行年七十祝之使养禄也五章章六句","dynasty":"明","author":"王世贞","text":"帝省礼门，爰毓之祥。俾女于宋，而妃于张。宜尔宗祧，宜尔舅嫜。帝宁不勤恤，而张是痡。有凤九苞，殈于天衢。琢之劘之，试以百罹。莫苦匪荼，视汝则荠。莫畏匪酖，视汝则醴。先君之思，以勖孺子。伯孺而谷，先君所衷。夜如何其，诵声隆隆。惟此诵声，若自杼中。战战栗栗，以保七帙。虽则七帙，皎若一日。祝之厘之，不家食吉。"}