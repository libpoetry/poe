{"id":"432744","title":"辛亥秋感时客龙江","dynasty":"近现代","author":"范天烈","text":"月轮明夜静，霜气肃秋高。地险森刁斗，天空断羽毛。关山边塞迥，魂梦故乡劳。王师崇挞伐，愿与共征袍。鸿雁来还去，家山近复遥。音书迟万里，身世历三朝。浩劫沧桑变，雄心酒色消。樱花看不厌，春雨二重桥。无故干戈动，元元骨未寒。屠民兵最勇，御侮将偏难。厚重怀周勃，糊涂笑吕端。谁能诛酷吏，功甚破乌桓。不住鹃啼苦，愁云一片寒。疆臣因卤莽，蜀道自艰难。嗜杀终非策，忧危已见端。家山今夜月，起望待盘桓。"}