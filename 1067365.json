{"id":"1067365","title":"斸苓轩","dynasty":"宋","author":"谢薖","text":"万钟辞屠羊，五鼎贪主父。是间多毒腊，可茹亦可吐。缅怀陶隐居，朝服挂神武。饵苓期却老，旷荡适林莽。我家城西偏，有地一廛许。开轩俛长松，倒影荫庭庑。嵌空宿龙蛇，晻暧藏雾雨。流脂入地脉，凝结岁月古。长镵白木柄，生事聊付汝。想彼尘外人，迟暮肯同煮。但当稍兔丝，敢望擘麟脯。"}