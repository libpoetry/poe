{"id":"1223471","title":"拟四季归田乐四首 其三 秋","dynasty":"元","author":"张养浩","text":"黄云亘郊野，农力今有功。兹乃民之天，治理根其中。我虽未及粒，已觉饥肠充。田头父老过，击壤今岁丰。自愧无寸积，坐享雍熙风。秋成既如彼，况对菊与枫。气澄天宇高，心寂尘累空。木落山献体，波缩沙留踪。遐兴何悠悠，迅景何匆匆。俯仰田舍底，或能保初终。"}