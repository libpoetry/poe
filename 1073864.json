{"id":"1073864","title":"虎邱沼老豫章诗僧也与余相遇于枫桥方丈诵所作徐献之侍郎生日诗有东湖孺子南极老人之句余爱其工赋小诗寄赠","dynasty":"宋","author":"孙觌","text":"落景下曾城，遥烟起孤戍。系舟著鱼矶，曳杖扣僧户。忽逢丹霞侣，自诵碧云句。噌吰应黄钟，清绝追白纻。不落江西派，肯学邯郸步。冥搜自天得，妙中有神助。寅缘半日留，邂逅一笑遇。讵复管中窥，看沐南山雾。"}