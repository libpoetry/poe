{"id":"1128705","title":"题东观壁","dynasty":"宋","author":"谢枋得","text":"观外好看船往回，观中几度见桃开。常瞻紫气青牛去，又带白云黄鹤来。天地无情搔短发，古今多变付残杯。醉中尚有醒时眼，不信玉山人可推。老树犹能识道回，好怀清对碧天开。青山绿水何人管，明月清风要我来。少日曾闻黄石教，平生几掷左慈杯。道兄惯见人閒事，快抱棋枰信手推。"}