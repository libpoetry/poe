{"id":"1055886","title":"秦太虚寄书云想君在毗陵广坐中白眼望青天也因录此语为寄兼简诸君","dynasty":"宋","author":"李之仪","text":"白眼望青天，我乃厌多酒。秦郎才语新，高低秀蜀柳。春风昨夜来，传书自江口。固为愁水光，物物惭我丑。归程无日多，僧窗不惊帚。投怀二三子，自许口不朽。笑言忌有累，盏斝来所有。莫问夜如何，为君专一斗。"}