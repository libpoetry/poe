{"id":"867034","title":"木兰花慢 其三 寿具舍使母夫人","dynasty":"宋","author":"卢祖皋","text":"翠阴春昼永，乍帘幕、暖飘香。正玉节来归，斑衣戏舞，□□荧煌。椿期始开九秩，看芝兰、奕叶早传芳。都把一门瑞气，酿成九酝霞觞。相将。诏墨趣星郎。乐事未渠央。渐锦封鸾诰，鱼轩象服，争贲萱堂。西池献桃未熟，醉西湖、日日想偏长。紫燕黄鹂院落，牡丹红药时光。"}