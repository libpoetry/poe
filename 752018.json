{"id":"752018","title":"双银杏歌","dynasty":"清","author":"庞鸿书","text":"霜林脱尽长风劲，老干凌空势特横。丛祠野岸俯寒潮，对立隐然君子正。或云平仲乃古名，叶如鸭脚森高擎。肌理细密类文木，雕镌裁制最中程。仰观有如双阙列，巨可蔽牛坚多节。肤皴石骨旁生瘿，枝蟠篆势力屈铁。千年灵根逃斧柯，盘郁不啻藏岩阿。若非里社耆年慎护惜，定烦双忠灵爽为总呵。松禅作图下笔迅，咫尺俨如耸百仞。寒林讵必仿李成，枯树应知伤庾信。我来摩挲坐树侧，重披斯图三叹息。图今兴树屹相向，乔木依然令人轼。君不见梁时七桧析作薪，星坛荒秽丛荆榛。又不见红豆山庄化尘坌，野田孤干无人问。独留此树依寒塘，两虬挺角立不僵。栎社未邀匠石顾，岂有黄鹄来翱翔。亦知材大古难用，磊砢犹应为世重。小山之招在何许，更拟作亭效楚颂。举杯相酹仍留连，回看林杪生暮烟。息盦髯叟诗在手，我欲和之写向石之右。"}