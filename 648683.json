{"id":"648683","title":"题山水图","dynasty":"明","author":"杨士奇","text":"结缨二十载，素发忽盈簪。才薄识且疏，驱驰百不任。忧虞积怀抱，流尘暗衣襟。潇散此谁与，结庐在幽深。危峰叠苍翠，灌木郁成阴。奔泉泻石涧，浮岚掩遥岑。骀荡时物荣，交交响春禽。趣与清景会，而无尘俗侵。窗中南华篇，流玩以澄心。相知一二辈，囊琴亦来寻。更迭为我弹，泠泠皆雅音。怡然乐吾天，抚卷心为歆。俛首发长叹，怅然兴越吟。"}