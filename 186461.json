{"id":"186461","title":"清明后七日与客同为水东之游翌朝赋此","dynasty":"宋代","author":"张栻","text":"平生山水癖，妙处只自知。夙约常寡味，邂逅惬心期。幅巾与藜杖，安步随所之。朅来坐官府，颇觉此原违。城头望群峰，欲往类绊羁。三春苦风雨，晴日一伸眉。沙边散车骑，竹舆从呕咿。独与三四客，野服相追随。亭高俯空旷，洞古探环奇。县崖隐日月，幽壑蟠蛟螭。涧水杂鸣佩，松风发清吹。兴来即倾酒，语到亦论诗。聊揩簿书眼，偿此閒暇时。所历固未厌，所感多余思。昔游木叶下，今兹绿阴肥。江山虽可识，岁月乃如驰。素餐岂不念，怀安敢云私。归来耿不寐，欹枕听晨鸡。"}