{"id":"742976","title":"正月十七日张船山招同人集蜚鸿延寿草堂为余作生日赋诗各以其字为韵 其二","dynasty":"清","author":"法式善","text":"幽斋绝管弦，曲院回松杉。一桁西山青，风送层檐嵌。坐客皆诗流，佳句烦镌镵。我衰百不能，大嚼娱贪镵。残叶响空壁，浊酒污朝衫。登车望林月，已在城头衔。摩挲故人书，星斗翻云函。杏花计日红，细雨迷江帆。"}