{"id":"770104","title":"疏影•入花丛抓鬓","dynasty":"清","author":"董以宁","text":"红凭绿映。正蜂差蝶敕，同引游兴。早起梳头，好注兰膏，新妆自看鬟影。相携女伴寻香去，还再顾、菱花小镜。踏青苔、香印留痕，惯向花阴僻径。懊恨花梢无状，一枝低亚处，偏近珠领。欲倩东君，诉与花神，小立碧梧金井。前头姊妹都回望，闻娇唤、几声低应。待行行、重觅遗钗，更向曲阑閒凭。"}