{"id":"676756","title":"读谢明滨明水寺诗慨然有契奉寄二首 其一","dynasty":"明","author":"卢楠","text":"谢公蹑石壁，扪萝入紫氛。逸兴满吴会，健笔凌千军。英风邈谁俦，明滨千载群。憩游明水作，臭比芝兰芬。海树建霞标，鹥鹭浮江濆。恍然潇湘思，挂此邹鲁云。我梦忽见之，重袭若玄纁。长路阻会面，作诗识前门。愧无云锦字，持此慰慇勤。"}