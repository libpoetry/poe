{"id":"808853","title":"题莫郘亭藏文衡山西湖图","dynasty":"清","author":"郑珍","text":"山如佛头青，水如僧眼明。软浆画船争弄晴，三竺楼台影东海，六桥花柳通南屏。昌丰士女堤上行，太平庄构百态精。西湖正恐不到此，图就可胜槃裸情。待诏作此时，八十又过二，老眼双瑩与人异。树头尚著鼠尾皴，缓范迂倪逊工致。卷尾新诗复亲迹，展向窗晴三绝备。三百年来人代殊，蚕丝烟篆墨未枯。当时画里寄书舫，供养难忘西子姝。袖归直作桉閒物，公真力大同欧苏。岂知玻瓈三十里，异时流入天南隅。锦贉绣椷出前守，整洁未经寒具污。我闻世间所藏明圣湖，钦山十册千载无。暗门古墨久萧瑟，何人更睹争标图。石翁写尽湖上山，至今散在东西都。孤山卷子好雄逸，旧观记与江门俱。停云馆主又入石翁室，北董南邢俱不如。二丈之轴落吾眼，宝贵那数千船珠。吾徒目不辨官库，天遣屏当书画厨。遗缣付与不无意，捲还尔卷掀髯须。莫五莫五保有斯湖借尔力，不独立马吴山一馋贼。"}