{"id":"1237019","title":"灵泉行二首","dynasty":"元","author":"郝经","text":"赤云夹日腾清晖，太阴杀气缠海霓。元戎小队数百骑，金镳玉勒红牙旗。长鞭一点阵偃月，稍骑两合前山围。查牙折角获挺鹿，模糊生血禽孤罴。霜蹄剥落落涧石，饥燕乱掠秋草飞。应弦霹雳叠破碎，掇拾挂马皆累累。一川错莫半山赭，空穴破冢妖狐悲。将军推仁亦中怛，弛弓服矢收神威。力士下马各数获，从官解剑称酒卮。山河惨淡生壮观，乾坤突兀增雄奇。溶溶喜色动归路，满城楼观重烟霏。萧萧弓剑秋山行，老玉破碎前相迎。石蛇绕径入烟树，一天忽在青山层。三岩鼎峙势欲坠，元气突兀彊拄撑。相君坐定从官列，游子乘兴穷其登。穿云石磴上方远，忽入洞窟行幽冥。黑风吹衣出大隧，泉源湛彻光泚清。翛然溅弄胸次豁，一匊流尽千年酲。凭高悠悠肆遐瞩，天宇旷阔秋毫明。泰山西来忽中断，翳翳桑土西南平。须臾挝鼓震虚谷，尊酒坐啸还同倾。醉歌扣碎一明月，欲入碧海骑长鲸。"}