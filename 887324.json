{"id":"887324","title":"临平春日有怀","dynasty":"宋","author":"利登","text":"少年贱生理，嗜书彊解事。长怀希南风，趋数惭北鄙。乾坤双鬓改，日月寸心死。誓从鹿豕游，乃复叨一第。两年三作别，云雾生马耳。临平二月春，花事归桃李。独寻处士梅，三肃湖边水。一官未得仕，畏首复畏尾。旁观未知羞，自愧已无地。悬知簪绂禽，扰扰事万起。终当绿雾中，友彼乘龟子。南柯不世勋，仅足雄众蚁。"}