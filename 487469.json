{"id":"487469","title":"匣剑行","dynasty":"明","author":"张元凯","text":"生长夫差国，家住专诸里。锻鍊昆吾成，一匣明秋水。秋水泠泠声绕扉，凄清中夜蛟龙归。空庐独抱朗月卧，高天飒动霜华飞。提携神物无人觉，何来白虹常在握。锋芒卫霍耀天山，精灵荆聂倾河岳。结客纷纷向五陵，呼卢博采且浮沉。宁输百万留三尺，悬在腰间酬寸心。鸊鹈新淬光如彗，照见人间不平事。玉玦金镮日日间，匣中一掬明珠泪。严城吹角秋夜清，风凄月肃邻鸡鸣。揽衣起舞欲拔剑，无乃岁久青苔生。莫邪空老无人齿，世人共宝铅刀耳。幕南塞北行路难，酬恩报怨竟谁是。沦落沉埋一蒯缑，耻将弹铗动诸侯。丰城不掩干霄气，越石何嗟绕指柔。"}