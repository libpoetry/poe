{"id":"698790","title":"怀往二首","dynasty":"明","author":"徐祯卿","text":"昔我逢休景，结交共云翔。秦客穆脩矩，鲁生蔚令章。同声展言笑，四座发芬芳。北牖湛清酒，明月出西方。广署灭流尘，兰灯扬朱光。极意连篇翰，良夜殊未央。欢宴丰时豫，千秋焉可忘。流光一朝绝，抚膺增慨慷。穴虫测序改，客鸟知时晏。严风振中野，凝霜薄飞观。褰裳启东户，河星出有灿。耿耿不遑寐，沈思汨回乱。何以终遥夕，明灯且濡翰。自我违之子，菀藻绝流玩。郢斤不存目，流俗耻垩墁。块处空堂中，谁为发言粲。感嘅申微词，伫立倚长叹。"}