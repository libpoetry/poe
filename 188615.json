{"id":"188615","title":"任元受耿时举有和篇谨用韵写寄","dynasty":"宋代","author":"阮阅","text":"射策明光最上游，干霄直气接云浮。平生所闻任定祖，十年坚卧岩壑幽。胸中经济几韬略，价高连城人不酬。急流勇退莫予武，旁观谁为君王留。归来万事了无愧，罪我知我惟春秋。海沂之康谈笑事，分毫未展帷幄筹。倒屣能延吾党士，此客标置高南州。翰墨从容千万字，韵高不作河西讴。各持吾素报吾主，为公不必须孙刘。嗟我已衰人不数，去来乘雁双凫鸥。"}