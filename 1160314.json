{"id":"1160314","title":"姑苏怀古送秀才下第归江南","dynasty":"唐","author":"刘商","text":"姑苏台枕吴江水，层级鳞差向天倚。秋高露白万林空，低望吴田三百里。当时雄盛如何比，千仞无根立平地。台前夹月吹玉鸾，台上迎凉撼金翠。银河倒泻君王醉，滟酒峨冠眄西子。宫娃酣态舞娉婷，香飙四飒青城坠。伍员结舌长嘘嚱，忠谏无因到君耳。城乌啼尽海霞销，深掩金屏日高睡。王道潜隳伍员死，可叹斗间瞻王气。会稽句践拥长矛，万马鸣蹄扫空垒。瓦解冰销真可耻，凝艳妖芳安足恃。可怜荒堞晚冥濛，麋鹿呦呦达遗址。君怀逸气还东吴，吟狂日日游姑苏。兴来下笔到奇景，瑶盘迸洒蛟人珠。大鹏矫翼翻云衢，嵩峰霁后凌天孤。海潮秋打罗刹石，月魄夜当彭蠡湖。有时凝思家虚无，霓幢彷佛游仙都。琳琅暗戛玉华殿，天香静袅金芙蕖。君声日下闻来久，清赡何人敢敌手。我逃名迹遁西林，不得灞陵倾别酒。莫便五湖为隐沦，年年三十升仙人。"}