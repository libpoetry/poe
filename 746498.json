{"id":"746498","title":"长新店题壁上画马","dynasty":"清","author":"冯询","text":"买骏无人入燕市，一片雄心为谁死。精神满腹气压纸，壁间飒飒风尘起。主人待汝恩不轻，购汝饲汝绘汝形。龙骨先摹神气力，兔毛更染好颜色。晶莹夹镜参差钱，羁金络玉装宝鞯。势欲飞腾却不去，回头似待王良御。至今落拓犹英豪，雄姿卓荦顾视高。主人挂向长安道，相看共叹风尘老。年深墨汁还淋漓，按图试问画者谁。名姓不遣俗人识，英雄埋没胡可知。却看图形感沙漠，马闲亦是麒麟阁。"}