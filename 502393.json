{"id":"502393","title":"明妃曲","dynasty":"明","author":"刘炳","text":"胭脂马，雕鹰旗，狐裘蒙茸金络羁。白玉作鞭双袖垂，手抱琵琶红泪滋。黛云半亸颜如玉，春娇学得娥眉绿。自拟将身宠汉宫，谁怜薄命归殊俗。穷阴绝漠易悲辛，落日哀笳处处闻。严霜夜锁关头月，朔气寒飞碛里云。鸿雁蔽天斜作字，骆驼连塞动成群。汉家君臣亦良苦，却将红粉和边土。庙堂肉食列重裀，汗简如何照今古。妾身分得君王忧，万死沙尘心亦休。肠断年年边地梦，心悬日日汉宫愁。百年一身何足道，妾容不似花容好。汉家三十六宫春，倾国倾城更有人。君王故杀毛延寿，特遣单于贡妾身。"}