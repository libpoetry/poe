{"id":"119273","title":"颍州留别·放舟清淮上","dynasty":"宋代","author":"苏辙","text":"放舟清淮上，荡潏洗心胸。所遇日转胜，恨我不得同。江淮忽中断，陂埭何重重。紫蟹三寸筐，白凫五尺童。赤鲤寒在汕，红粳满霜风。西成百物贱，加餐慰贫穷。胡为复相念，未肯安南东。人生兔饥寒，不受外物攻。不见田野人，四壁编茅蓬。有食辄自乐，谁知富家翁。"}