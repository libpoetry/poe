{"id":"814779","title":"答汪桂山明府和古樵寄作仍依韵续成六首","dynasty":"清","author":"金朝觐","text":"自笑因官重累身，甘将能事让他人。敢誇猿臂穿蹲甲，怕探骊珠触逆鳞。觞政不堪依酒国，弦歌真欲托诗邻。年时雅雨堂前宴，且看于今孰主宾。维摩常示病中身，博得公馀作倦人。珍重刀圭驱二竖，殷勤尺素遗双鳞。关心严道难成宦，翘首名山欲卜邻。最好灵关新聚会，羡他贤主更嘉宾。仙班领袖是前身，应向芦中唤若人。薄霭烘霞成蜀锦，寒云笼月叠鱼鳞。汪伦情绪深千尺，郭伋贤名藉四邻。为解相思拈和句，拟将邮使浼龙宾。天涯万里宦游身，坐守山城一钝人。花屿春深无倦鸟，江滩流急有惊鳞。含愁老女为商妇，疑窃贫儿怯富邻。回首琼林风物好，于今几见座中宾。旅宦休称自在身，艰难蜀道想前人。初晴日色惊痴犬，新涨江流起涸鳞。百里量才依小县，千金无价买芳邻。迢遥北望仙关渺，可许吹箫和洞宾。云影萍踪共此身，怜才太守重诗人。名山采取无凡卉，大壑飞腾有巨鳞。春色遥看来北阙，馀光分照借东邻。知君近日烹新茗，且搁残杯待远宾。"}