{"id":"805720","title":"水龙吟二首 其二","dynasty":"清","author":"史承谦","text":"茫茫越国山川，岂徒湖上矜佳丽。兴亡南渡，曾经付与，武林遗事。玉马朝周，金仙辞汉，黯然挥涕。看龙飞凤舞，千年魂魄，应都在，斜阳里。一棹中流曾倚，指东西，锦衣残垒。海声隐隐，潮头矗矗，青来天地。严子滩高，禹王陵远，游心何已。今春雨渺云锦，目断浙江烟水。"}