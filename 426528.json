{"id":"426528","title":"入城","dynasty":"近现代","author":"章以荣","text":"步入城南门，闉阇非昔观。驰道直如发，归人不忍看。闾巷何萧条，皇皇多税官。乔木带斜阳，栖鸟乐残垣。市桥春水绿，髣髴平生欢。搔首一怀故，泪下忽澜汍。澜汍重行行，心怯故宇近。游子久违乡，过门不敢进。徘徊观四邻，十室九成烬。我居幸无恙，岂非沾馀庆。荒庭蝙蝠飞，残釭鼪鼯饮。药栏鞠茂草，苍苔滋断檠。郁彼窗前桂，时危色愈劲。叹息憩夕阴，黍离谁所兴。王事尚靡盬，室家敢求定。"}