{"id":"698198","title":"题画","dynasty":"明","author":"倪元璐","text":"山情澹得似沙鸥，又著松吟雨后秋。无事倘来此静坐，不知真觉日长不。晴山点不上多烟，一味清幽澹远天。最爱长松松下水，秋光都宿钓鱼船。宫钟能亮野烟疏，却好连村带郭居。欲借武昌楼上月，一观老子兴何如。天方白醉树红酣，小著溪风淡著岚。山亦不深秋不浅，最宜松下卓茅庵。是听秋声作赋时，秋风多在最高枝。溪山定不牵成格，欲学王痴我更痴。觉得山容不耐秋，一山霜树秃于鹙。怕他误入枯禅道，唤起钟声出梵楼。"}