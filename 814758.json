{"id":"814758","title":"送朴慈庵二首","dynasty":"清","author":"金朝觐","text":"神仙何必尽虚无，海外奇方亦不诬。遂有薪传兼尔雅，多缘仁术重吾儒。宏开寿宇肱三折，静养慈庵杏五株。自是为医犹作相，谁从市上觅悬壶。偏因知遇易暌违，鞭影斜阳马上挥。西土好音成别绪，东医宝鉴嗣前徽。如君肝胆风尘少，异地关山雨雪霏。最是离愁医不得，拟将远志寄当归。"}