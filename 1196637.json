{"id":"1196637","title":"南歌子","dynasty":"唐末宋初","author":"孙光宪","text":"艳冶青楼女，风流似楚真。骊珠美玉未为珍，窈窕一枝芳柳，入腰身。舞袖频回雪，歌声几动尘。慢凝秋水顾情人，祗缘倾国，著处觉生春。映月论心处，偎花见面时。倚郎和袖抚香肌，遥指画堂深院，许相期。解佩君非晚，虚襟我未迟。愿如连理合欢枝，不似五陵狂荡，薄情儿。"}