{"id":"269263","title":"锁窗寒·悼郑午昌兄，次张玉田韵","dynasty":"现代","author":"吴湖帆","text":"梦到鸳楹，魂凝麝墨，寄情声外。云沈雨殢。凭说鹿胎仙里。数天中、漫嗟怨怀，小楼一语东风碎。顿移时、变起龙蛇运厄，令人消致。真是。惊无意。怅三绝才华，悄随流水。年时愁悴。记曾倚、题门邻鬼。共知非、庚牒雁盟，千秋禊结兰心泪。殆五云、摇洒春江，扇风吹断苇。"}