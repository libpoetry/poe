{"id":"75643","title":"游虎丘·海峰何从来","dynasty":"元代","author":"郭麟孙","text":"海峰何从来？平地涌高岭。去城不七里，幻此幽绝境。芳游坐迟暮，无物惜余景。树暗云岩深，花落春寺静。野草时有香，风絮淡无影。山行纷游人，金翠竞驰聘。朝来有爽气，此意独谁领？我来极登览，妙灵应自省。遥看青数尖，俯视绿万顷。逃禅问点石，试茗汲憨井。意行忘步滑，野坐怯衣冷。聊为无事饮，颇觉清昼永。藉草方醉眠，松风忽吹醒。"}