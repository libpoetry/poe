{"id":"405325","title":"寇氛日亟，分校有迁闽之议，将去坊下，感时抚事，慨然于怀，取后山“吾生能几日，此地费三年”为韵（录四）","dynasty":"近现代末当代初","author":"徐震堮","text":"楼上一山云，楼下半畦水。稻叶浮清光，陂田风日美。言亦不必听，耳亦不必洗。便觉箕颍间，去人亦无几。烽火照三州，悲歌忽变徵。报秦剑术疏，出塞鼓声死。万里倚长城，百金皆选士。哀哉一昔间，鱼烂竟至此。窗前两松树，上有天蔚蓝。寻诗阑角风，我与松为三。昔年别乡井，复别妻与男。今当别汝去，惯别愁亦谙。"}