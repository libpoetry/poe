{"id":"689225","title":"苦热行十首","dynasty":"明","author":"何景明","text":"六月十一日苦热，夺伏争秋番太强。燕京何限好楼阁，袒走狂呼无地凉。日午放朝车马频，中天风火促飙轮。侯宫戚馆冰山冷，赤日黄埃渴杀人。宫里传冰赐从官，含霜弄雪白云寒。银床昼锁琉璃井，玉殿阴沉玛瑙盘。午门朝罢午时过，千官万马汗成河。莫道宫中爱长昼，长昼宫中乐事多。西山松柏千丈台，阴崖脚踏层冰开。岩楼洞阁生霜雪，触热冲炎谁为来。长安万家悬甑里，风捲尘沙当昼起。五侯堂上冰成山，朝见成山暮成水。城西山峻火云峰，丹梯无路蹑芙蓉。白石寺前堪避暑，昨朝雷拔殿坛松。赤地骄阳草不生，河潭霹雳懒龙惊。弯弓后羿非夸父，莫放青天十日行。昼夜蚊蝇飞满天，穿窗扑帐搅人眠。乘炎趁热虽吾畏，露打霜飘不汝怜。胡马炎天动万群，昨传辽水杀将军。王师六月歼猃狁，兵气遥蒸瀚海云。"}