{"id":"481833","title":"过清远峡","dynasty":"明","author":"王称","text":"两山夹飞流，曲折始东走。排空殷崩雷，出峡去愈骤。商人数畏津，渔子骇奔溜。回澜乍窥渊，迸濑乱泄窦。上当群石争，下及众川漱。势齐龙门险，雄长碣石右。惜哉神禹功，奠画远莫究。遂令五岭南，别与万灵斗。我行一停舟，适值风雨候。崩腾心为徨，滉瀁目已瞀。篙师戒前征，薄暮不敢逗。开蓬讶惊湍，宛若群鹭簉。乃知造化神，兹寔亘宇宙。三复忠信言，呼酒聊独侑。"}