{"id":"502734","title":"书新宁高鲁仲心远堂","dynasty":"明","author":"王恭","text":"门外有人事，门里无俗声。超然心境静，邈尔尘虑清。宛如林下安禅客，身寄蒲团意空寂。又如仙客味丹经，玄牝门中澹而嘿。有时拂几独鸣琴，希声忽度缁帷林。猗兰掩抑东归思，沂泗春波千丈深。横经只在閒堂里，浩荡真源了无际。卧想羲皇轩后时，坐梦无怀葛天氏。松桂青青半占山，泮林多暇日应还。谁知一片灵台曲，更在孤云杳霭间。"}