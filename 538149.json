{"id":"538149","title":"送吴中丞入为少司徒","dynasty":"明","author":"王世贞","text":"尚忆秦廷哭，能令汉业昌。虎符徵使者，龙剑入渔阳。战伐深推毂，从衡易处囊。急难心转赤，纡画鬓先苍。日月垂南纪，风云护朔方。七擒收属国，一战扫穷荒。司马军中拜，金鱼袋里装。宁惟剪荆棘，且为树甘棠。羽扇妖氛避，穹庐燧色藏。春风眠突骑，暮雨至降王。女释供边馌，家馀宿亩粮。朅来平准议，谁握度支章。保障空思尹，秋毫或让桑。主忧偏社稷，公望切岩廊。饷转千樯月，漕飞万庾霜。牢盆自商贾，盐铁有贤良。物力江湖细，兵需陆海长。察眉难尽泪，刺骨未论伤。少府征宁缓，潢池势可当。亦知根本计，何以报明光。"}