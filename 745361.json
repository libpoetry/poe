{"id":"745361","title":"梦归","dynasty":"清","author":"姚瑩","text":"久客无好怀，久病无好身。苦思遂成梦，行行至我门。门外何所有，桂树罗青云。入门何所见，四壁蒙荆尘。上堂拜阿父，阿母喜出看。汝行四五年，使母摧心肝。下堂揖邱嫂，问嫂兄安存。兄出犹未归，语发泪潺湲。回头妇亦至，弱女随牵裙。娇小不识耶，见我颜欲瞋。妇言家中事，日益大艰难。晨炊爨薪尽，暮汲井水乾。亲虽未衰老，那得无盘餐。辛苦望君归，岂为儿女欢。又无囊中帛，何以慰晨昏。信知远游苦，世路如波澜。得还聚骨肉，且复忘饥寒。呢呢语未终，流涕双阑干。我心更悲痛，仓卒难为言。顿足忽惊寤，依然旅馆间。揽衣有余泪，举目无一亲。反疑梦中实，未觉此地真。徬徨中夜起，肠转如车轮。去住两复难，饮恨千万端。不知云中雁，早逐春风还。"}