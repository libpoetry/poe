{"id":"1034931","title":"先立春一日电雷雪交作程叔运赋诗次韵","dynasty":"宋","author":"魏了翁","text":"自从日驭行牵牛，四十五日为春朝。谁驱阿香送劈历，更遣玉女来姑瑶。从来雷雪不两立，有如皋禹于驩苗。闯然方驾朝正月，是反常性皆为妖。阳孳于子达于寅，蛰虫欲动寒鱼跳。苍龙久移旧岁次，朱鸟亦向新年杓。如何阳伏不能出，阴气所沴如沃焦。相摩为电搏为震，始初隐隐如迢遥。剨然一声到匕箸，惊魂忽忽不可招。须臾为雹又为雪，寒威挟胜尤宣骄。春秋已事且云远，绍兴狄难几难调。乃今此异已累岁，卧制四海由衾裯。徒令志士歌且谣，无人采寄观风轺。"}