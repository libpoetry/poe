{"id":"641659","title":"与张梦辰陶九成姚比玉陆幼章分韵得山字","dynasty":"明","author":"董纪","text":"生平无他好，惟在山水间。无钱买山居，年年来看山。九峰多雅趣，一一堪跻攀。良时遇良友，意适几忘还。饮酒莫辞醉，赋诗奚暇删。偷閒乃吾乐，待足何时閒。寒暑有往来，甲子互循环。世上达人辈，营营苦贪悭。少壮忽以过，局促凋朱颜。此语秘勿传，徒取昧者讪。明年幸无事，再来扣禅关。"}