{"id":"1126766","title":"次韵宋永兄感旧五首","dynasty":"宋","author":"黄公度","text":"犹忆当年歌画空，乘欢直欲举千钟。韶光半老不相识，乐事一生能几逢。戏蝶狂蜂随意好，闲花蔓草向人浓。当垆春色今何在，病酒相如卧蜀邛。何用咄咄愁书空，何用鼎食鸣金钟。流行坎止随所值，穮蓘不忧年不逢。金钗困懒海棠睡，玉斝淋漓琥珀浓。安能辛勤鍊石髓，苦学成周人姓邛。龆龀谈经动圣聪，山川英气向来钟。中书落笔万人绕，天陛赐袍千载逢。利锁名缰身半老，酒徒诗社意偏浓。莫欺犬子倦游久，得志犹能通笮邛。待价君方藏尺璧，知音谁解听号钟。渥洼天上非无种，伯乐人间那易逢。墨绶解来三岁改，白云飞处寸心浓。鸱翔鸾伏古如此，直道不容非孔邛。三分春色二分空，莫待春归怨晓钟。诗句逼人何太甚，酒徒知己信难逢。百年夜永昼愁短，千树红疏绿渐浓。尊俎班荆元不恶，试张云幕席苕邛。"}