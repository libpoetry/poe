{"id":"1112787","title":"秋风三首","dynasty":"宋","author":"张耒","text":"秋风萧萧洛川渡，水碧沙寒飞白鹭。波头伐木欲成梁，落日樵苏下山去。山头九月雪一尺，山民燃薪当襦裤。石田收薄妇子饥，岁晚苦寒安可度。秋风萧萧吹野桑，田家黍稷初登场。雉肥兔饱鹰隼健，水落沙冷鱼龙藏。长淮烟波渺千里，怅望搔首山川长。二年薇蕨苦不饱，长安裘马多辉光。昏鸦归栖暮天迥，新月娟娟水中影。秋声索索起桑麻，古道人归烟火静。公庭吏稀霜树老，药槛雨多幽菊盛。山家生事饱谙知，野果村醪遣朝暝。"}