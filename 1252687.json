{"id":"1252687","title":"尧文文学过访赋别兼简鹤斋薛真人二首","dynasty":"元末明初","author":"顾瑛","text":"草堂五月少人过，门巷春泥奈雨何。满树枇杷莺窃尽，一阶芳草蚁行多。因思诸葛吟《梁父》，却笑苏秦谩揣摩。老我衰年无白发，从今也合号涪皤。忆昨相过寂寞滨，白头倾盖岂如新。惊回赤壁三更梦，开遍桃花一树春。顾我老为思枥马，怜君远作倚楼人。黄公垆畔三株树，留待来时醉挂巾。"}