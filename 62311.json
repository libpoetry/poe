{"id":"62311","title":"秋日汴京同马希穆登上方琉璃塔","dynasty":"明代","author":"揭轨","text":"东出榛莽间，宫城何窈窕。悲凉金故都，秋日荒台沼。浮屠出苑边，上跨清虚表。琉璃半莓苔，五色犹皎皎。罘罳映落花，觚棱却飞鸟。昆仑倚户阴，海色当窗晓。佩声河汉落，屐齿天香绕。野夫方留滞，万染何时了。去汉春已深，游梁秋又抄。登高慨摇落，令我忧心悄。飘飘茂陵客，高兴秋天杳。彩毫不胜寒，仙露知多少。落日望江南，一点青山小。"}