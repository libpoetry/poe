{"id":"684557","title":"海外四逐客四首 李忠定公纲","dynasty":"明","author":"王佐（汝学","text":"公来方始是朝廷，争奈吴儿苦讳兵。当扆戴天宁国是，杜邮兴念岂人情。忍教丞相过南海，更有何人说北征。自古浮云能蔽日，重昏世及几时明。身骑箕尾作山河，气壮中原胜概多。立赞建康开左纛，坐挥羯虏倒前戈。孤忠唯有皇天在，万口其如国是何。直待崖州沧海涸，英雄遗恨始消磨。大朝廷作小朝廷，人世乾坤已不成。志士拊心思蹈海，渠奸呼党贺登瀛。共知甘饮三吴水，谁念幽栖五国城。公去如今三百载，海潮犹有不平声。五十三家祸未消，何人海外得逍遥。皇天后土犹堪倚，明月清风不费邀。但看琼岛一身在，莫怨图书万卷烧。千古牧羊亭下土，好还天道不曾饶。"}