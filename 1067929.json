{"id":"1067929","title":"还日涉寄吴世良","dynasty":"宋","author":"李彭","text":"白珩蓝田生，赤骥渥洼种。异产非其源，定自难入用。吴侯掌武孙，九鼎家世重。筮仕如挽强，妙手一一中。抱牍凫雁行，严惮安得纵。捐金购奇书，嗜学有馀勇。邺侯空插架，而子颇成诵。昨日章水头，春风吹客梦。开筵置清醴，落月流画栋。念子不负丞，义士色为动。梯山贡楛矢，效珍出银瓮。胡为百僚底，岁月数宾送。天边赏音意，推毂亦云众。他年解组归，三径着求仲。"}