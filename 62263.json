{"id":"62263","title":"张节妇辞","dynasty":"明代","author":"古春兰公","text":"妾本清河女，嫁作汝南妇。舅姑性严察，孝养无违迕。良人从吏弄刀笔，一朝犯法隶军伍。军逃之罪不容述，妻孥连捕心独苦。夫因抱病死囹圄，妾欲将夫死无所。虹河之水通淮浦，妾身一死能自许。六日浮尸波上来，相逢若与精灵语。生死同居复同处，愿魂化作双飞羽。岁岁春风返乡土，月明啼上新阡树。"}