{"id":"433217","title":"天仙子 和韦庄","dynasty":"近现代","author":"顾随","text":"恰是归期未有期。相思无益且相思。一春憔悴瘦腰肢。沈水烬。画帘垂。未信梁间燕子知。似絮晴云惹碧空。香销愁坐小房栊。门前何处觅行踪。三月暮，万山重。无数桃花映眼红。飞絮飞花乱扑身。春云如水水如云。天教同世不同群。思往事，怨离分。一半红楼是夕曛。"}