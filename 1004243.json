{"id":"1004243","title":"游灵隐寺","dynasty":"宋","author":"程公许","text":"夙好在岩壑，强持缚缨簪。野性当奈何，惝恍如惊麇。京华百万家，??瓦叠鳞。海气荡烦暑，作威凌轹人。湖山招我来，九里松风清。稽首灵鹫山，西瞻目若营。云何一峰碧，飞来如羽轻。俗见囿畛域，达观渺沙尘。不见毗耶离，示病老净名。古掌断世界，犹如陶家轮。竺慧去不返，雪猿呼莫闻。斯言谁与證，万壑空烟云。老禅法龙象，谈麈纷纵横。萍蓬万里外，缱绻犹乡情。斋盂乳铺玉，茗椀花糁琼。两腋扶清风，取意岩壑行。冷泉掬清泚，五峰凌峥嵘。真赏味无味，内观湛空明。可能一枝筇，云水自由身。永愧隐峰老，勇决拂衣巾。"}