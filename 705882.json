{"id":"705882","title":"趵突泉送严子餐都谏北还","dynasty":"明末清初","author":"施闰章","text":"传闻此泉来王屋，伏流倒涌历山麓。寒光喷雪复飞云，大声奔雷小碎玉。故人黄门天上来，崔嵬百尺龙门开。凭陵日观照沧海，咄嗟坐啸生风雷。临流复有千寻阁，白雪声名赫如昨。黄门挥翰似青莲，更拟新篇致康乐。为君开尊握君手，素心海内真良友。年将强仕相伯仲，忍使离居成皓首。扁舟昨日明湖游，骊歌今日生离忧。君不见济南七十二泉皆在眼，那堪沟水东西流。"}