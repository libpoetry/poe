{"id":"812663","title":"赠富崇轩乐贺司马诗并序","dynasty":"清","author":"吴子光","text":"将家贵冑正英年，报国驰驱著祖鞭。捧檄事同毛义喜，留宾驿见郑庄贤。诗无俗骨堪呈佛，吏有冰心已近仙。最忆涌金门外路，晓风残月唱屯田。新承简命紫泥封，人在吴山顶上峰。秋老湖心亭畔月，梦回天竺寺前钟。十年宦海鸥同况，一片婆心佛见容。试问段桥林处士，古梅花发定千重。载酒西湖便赋诗，胥涛终让海邦奇。功成磨盾需材急，事遇盘根利器知。六代文章华国具，百年忠孝读书期。燕山自昔风云会，珍重铭勋笔一枝。"}