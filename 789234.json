{"id":"789234","title":"绮罗香 闻雁","dynasty":"清","author":"王策","text":"寂寂帘栊，有风无月，梦醒深房独夜。几阵酸声，逼入枕棱窗罅。记催愁、暮雨空江；又送恨、斜阳断坝。到今朝、瑟缩穷庐，还来絮我断肠话。说与雁儿须听，好避此间矰缴，快高飞罢。稻蟹秋霜，何处更寻残䆉。新风景、榆塞高凉；旧家门、湘波聊且。怎便携、万里边愁，来做江南画。"}