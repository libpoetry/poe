{"id":"177719","title":"怀贤诗之王枢密","dynasty":"宋代","author":"王禹偁","text":"西枢经纬才，慷慨遇真主。文学中甲科，风云参霸府。直躬在密勿，未始畏强御。憑案读古书，箕踞视太祖。泽欲浸生民，化将还邃古。拆寺遇武宗，排佛如韩愈。尽发群苾芻，使之艺禾黍。兵威遂强盛，人力不耗蠹。世宗征淮甸，委任当留务。马前拜侯伯，阶下列椹斧。叱咤气生风，将校汗如雨。手筑太平基，胼胝不辍杵。具瞻人有望，衰运时不与。修短天难忱，歼夺民何怙。恩深与小敛，抚椁甚悲沮。云亡复殄瘁，前哲非虚语。世岂乏贤良，才难具文武。历象过羲和，文章敌燕许。可能随众人，冥寞归尘土。子孙虽众多，必复事未睹。谁铭迁客诗，高揭王公墓。"}