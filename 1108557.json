{"id":"1108557","title":"重次林守韵并柬臞轩二首","dynasty":"宋","author":"刘克庄","text":"晨坐黄堂夕未归，偶然闭阁句尤奇。颇知韦守临苏郡，不省山公到习池。烧尾且陪攀桂集，遨头别有探梅期。自惭属和悭才思，尤甚春船上水时。禁中前欲唤公归，读轼文章每叹奇。玉节不烦熬雪海，金芝元合产铜池。愈郊各洗饥寒语，甫白曾为汗漫期。上尽青云记回首，某丘某水钓游时。"}