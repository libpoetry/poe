{"id":"1117890","title":"猎罢夜饮示独孤生三首","dynasty":"宋","author":"陆游","text":"客途孤愤只君知，不作儿曹怨别离。报国虽思包马革，爱身未忍价羊皮。呼鹰小猎新霜后，弹剑长歌夜雨时。感慨却愁伤壮志，倒瓶浊酒洗馀悲。关辅何时一战收，蜀郊且复猎清秋。洗空狡穴银头鹘，突过重城玉腕骝。贼势已衰真大庆，士心未振尚私忧。一樽共讲平戎策，勿为飞鸢念少游。白袍如雪宝刀横，醉上银鞍身更轻。帖草角鹰掀兔窟，凭风羽箭作鸱鸣。关河可使成南北，豪杰谁堪共死生。欲疏万言投魏阙，灯前揽笔涕先倾。"}