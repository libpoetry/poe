{"id":"587371","title":"午日卓明堂议修筑北冲河口","dynasty":"明","author":"林士元","text":"五指参天五岳呈，四州导水四山倾。地脉不缘沧海断，中原垂尽睹全琼。特起昆崙浮浩瀁，居然福地拟蓬瀛。鸿荒世远不可辨，唐虞声教朔南并。郡县开疆始秦汉，舆图一统归皇明。玉旨一从褒甸服，珠崖千古表神京。海滨弦诵追邹鲁，天上夔龙翊治平。乡里衣冠今不乏，登高望远几含情。爰稽往牒纪图谶，大魁五解须汇征。数过时考今则可，后有作者谁先鸣。北冲河口尚未塞，女娲补炼须经营。裁成辅相固有道，望景观卜希前旌。弱龄荏苒今衰晚，去来吾党欣逢迎。维时天中际佳节，嘤鸣求友罗群英。蒲觞綵缕纷竞劝，玄谈四座俱高声。就席探韵陈风雅，稽首神天为主盟。卓明堂前一杯酒，上帝肸蚃一墙羹。肝胆镌铭谐楚越，市义好德垂休名。从此山灵增气色，风云际会符嘉祯。五百名世应时出，三千礼乐对纵横。政善民安歌道泰，风调雨顺号时清。雍熙世拟华胥国，蛮荒时筑受降城。逸史赓歌摘苏句，载称奇绝冠平生。"}