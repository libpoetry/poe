{"id":"692881","title":"送钱绪山","dynasty":"明","author":"杨爵","text":"寤寐今犹怀赵子，眼看钱子又将行。同心良友匆匆去，不尽闲愁种种生。桎梏逢时风露冷，圜阶送处雪霜清。忧虞二载忽分袂，而我安能己此情。与君同难两年分，至道常期日以新。时讲尽忠兼尽孝，共成为子与为臣。圜中岁月杞人老，天外风尘世路湮。耿耿每怀无限思，明朝有感向谁陈。"}