{"id":"698730","title":"和胡祭酒索黄精诗二首","dynasty":"明","author":"夏原吉","text":"却秽通神更养生，黄精端不让青精。萝崖晓斸云连锸，竹砌宵蒸月满铛。服久岂徒跻寿域，身轻还许到蓬瀛。殷勤持向颐庵献，少助清筵骨董羹。万里瓶封寄草庭，瑩然琥珀色微赪。灵根信是阳精结，香味真缘戊土生。资养丹台三景泰，扫除白发一身轻。独惭分献鳣堂晚，重辱珠玑堕月明。"}