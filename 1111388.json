{"id":"1111388","title":"感秋诗","dynasty":"宋","author":"许琮","text":"风动蘋起，云光在水。荇藻有心，清我眸子。白露在衣，秋心易微。冠兮佩兮，君子当饥。小草在砌，颜色常好。岂无严霜，先彼长栲。寄言青松，斧斤自从。子不在山，真节安庸。风起木非，菀焉者歇。故乡在念，何以视月。众念思归，鸟情望碧。嗷嗷鸣雁，集彼中泽。我独伊何，罗此网罗。父兮母兮，生我实多。"}