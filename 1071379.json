{"id":"1071379","title":"次韵刘立道二首 其二","dynasty":"宋","author":"汪藻","text":"云花忽作挼云倾，腊梅便欲迎嘉平。青灯已照浪头宿，夜长更苦风连明。榆黄柳绿已衰悴，空馀疏星漾寒水。想君怀抱亦凄然，况我飘零谁复齿。不须闻此涕阑干，人今得归仍得官。未应百鍊遽磨灭，他年尚识霜钟栾。心知薄领令人俗，赖有烟波双属玉。长沙纵使贾生归，只恐樽前凋鬓绿。"}