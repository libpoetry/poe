{"id":"1123547","title":"圣号雅二篇","dynasty":"宋","author":"赵湘","text":"天监王德，莫如宋赫。宋道平平，莫如法天。皇法昊天，覆罔攸私。达乎鬼方，化被孔时。维戬维禄，维生维育。被彼虫鱼，及尔草木。惟命克遂，于其有俶。皇振厥猷，法天以宁。我法我度，我经我营。或风或雨，或雷或霆。日月昭然，奋皇之明。霜肃以平，露泽以清。左右百辟，烂兮敷星。皇实法之，配道无作。始则以宽，终靡庸度。呜呼下民，亦孔之莫。皇鉴下土，将安将乐。皇视四方，匪丑匪恶。法尔天永，民祷斯恪。赫赫君道，皇其崇之。遹彼丕教，皇实基之。维基伊何，实以无为。海隅苍生，被服熙熙。天下既平，狄人既庭。其棘匪劳，神圣以宁。无乱斯聪，无惑斯明。衣裳自垂，冕旒是凝。烝哉皇极，道靡有息。勤勤以谟，罔视其迹。凿饮自鼓，耕食自绩。维相以歌，勿荷后辟。皇宅斯道，汗汗浩浩。贤俊茀茀，钟鼓考考。爰煦尔赤，爰妥其老。乐只万国，宁德攸宝。皇道靡彻，载昭载晰。克彼有截，万国是悦。皇矣圣朝，绵尔瓜瓞。是崇是洁，万世贻厥。"}