{"id":"908367","title":"宋文约有谒于邡江不遂而归复用韵见贻以此答之","dynasty":"宋","author":"李流谦","text":"中山老颖初得君，姬姓之毛遂无闻。疏封新赐管城爵，待诏尝趋金马门。胡为得此色为动，引赴幽人春草梦。新诗更许窥豹管，浅识当凭发醯瓮。生平雅怀吞八溟，赤脚欲踏河汉津。自惭不是虎头相，未能径取龙庭焚。谈今说古吾所易，况值圣明初不讳。快书礼乐三千言，白兽先赢一樽醉。"}