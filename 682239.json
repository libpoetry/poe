{"id":"682239","title":"王忠铭宗伯山房四咏 文笔晴烟","dynasty":"明","author":"于慎行","text":"文笔孤峰入紫霞，管城汤沐属谁家。炎风吹散江淹梦，洒作仙人掌上花。彩霞为羽日为冠，啼破桃都五夜寒。似向蓬莱宫里见，春声晓殿簇鹓鸾。石陇双峰控锦鞍，五花蹀躞驻云端。不禁更向吴门望，海色遥分练影寒。石桥流水拍长堤，半似苕溪半剡溪。一自主人题柱别，年年春色灞陵西。"}