{"id":"401888","title":"雪峰六十","dynasty":"民国末当代初","author":"聂绀弩","text":"早抛小布方巾去，时有普罗灵感来。刚见论争通俗化，忽惊名列索维埃。长征五岳皆平地，小饮三江酒一杯。回想西湖湖畔社，九天阊阖一齐开。小帽短衣傲一时，灵山献颂见襟期。头颅险在上饶砍，名姓岂惟中国知。杨州明月茅台酒，鲁迅文章画室诗。他人有此或非乐，我是老乡将不辞。荒原霭霭雪霜中，每与人谈冯雪峰。天下寓言能几手，酒边危语亦孤忠。鬓临秋水千波雪，诗掷空山万壑风。言下挺胸复昂首，自家仿佛即冯翁。举酒邀花花面酡，以花挝马马欢歌。隔年风雪都晴了，如此江山奈老何。津惜渔人归一棹，弈嗟樵子烂千柯。太平天国多才杰，臣力犹堪施与罗。"}