{"id":"808692","title":"阮怀宁大铖","dynasty":"清","author":"严遂成","text":"首上百官图，义儿下拜雌雄狐。继上合算疏，鼠窜两端为黠奴。奴两端窜黠于鼠，复畏东林如猛虎。虎从风，云从龙，龙兴狐鼠空其丛。禁锢沉沉十七载，辇金湔濯无成功。急思边才自表见，纳交游侠弹长剑。天赐一船名大愿，闻道甲申三月变。机关可转策可献，东南一角皇都建。拥戴阴通马凤阳，一奇货也居福王。下流地岂唐灵武，伪种人非夏少康。公等自图富贵耳，何心庙佑关存亡。妖书移宫及梃击，借以报复掺乾纲。立甫逾月其名荐，诏呼冠带趣上殿。三要两合十四隙，姑妄言之未尽善。第一义先翻逆案，四十三参十八罗汉，一网打入妖僧传。复社门户靡孑遗，要典重刊铨政乱。都督满街走，职方贱如狗。谐价西园钱入手，君渔于色湎于酒。宫女三千歌舞酣，叛藩十万貔貅吼。吴绫夜画乌丝栏，量江那管钓鱼船。守城渠答春灯谜，对敌军书燕子笺。燕子飞飞止谁屋，春灯无光暗玉烛。可怜一载小朝廷，空传南部烟花录。"}