{"id":"519408","title":"神骏歌","dynasty":"明","author":"朱诚泳","text":"渥洼龙种世所稀，一一标格矜权奇。房精变化降下土，飘逸肯受黄金羁。良造一朝司控制，歘然雷电霜蹄随。周王图里空驰骤，韩干笔端非所知。当日临淮曾破敌，贼锋辟易何能为。圣皇揽驭清寰宇，猛气雄姿谁敢窥。恩深伏枥亦知报，万里沙场力未疲。骏兮骏兮安得复生一十二，为我扫除边警苏疮痍。"}