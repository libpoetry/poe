{"id":"628632","title":"题黄与东鹪鹩园","dynasty":"明","author":"李云龙","text":"花榭茅堂幽意足，清池一鉴飘寒玉。主人散帙坐前楹，飒飒轻风动疏竹。竹外高楼倚碧天，连峰如黛捲帘前。客至不知青嶂隔，人閒时引白云眠。梧桐杨柳春风早，满地绿云闲不扫。屋后啼莺傍女墙，门前芳草临官道。日暮閒亭绮席开，美人长袖送春杯。砌竹声沉玉簪折，笑看明月天边来。锦茵玉簟窗阴倒，蝴蝶飞来梦中舞。风铃漏板寂无声，鸟掠帘前杏花雨。劝君花下且安眠，枳栖雌伏亦暂然。上林一日全枝借，会见鹪鹩幽谷迁。"}