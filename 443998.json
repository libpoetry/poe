{"id":"443998","title":"渼陂行","dynasty":"当代","author":"熊盛元","text":"荒陂影摇紫阁峰，太古云烟荡心胸。惜无小舟送美酒，咽如焦釜吾何从。碧梧已老凤不待，杜岑风流今安在？苦垂白首惘惘吟，那堪红桑幻沧海。空翠亭前藓侵阶，难寻当年白燕钗。伫倚颓垣泪纷堕，眼底漠漠尽阴霾。寄言冯夷休击鼓，恐惊熟眠鼍龙怒。万顷琉璃镜平铺，欲唤鲛人翩然舞。一掬清波试搴裳，同侪莫漫笑我狂。浊世合侣闲鸥鹭，敛却尘怀即仙乡。蓦见素娥踏红鲤，彩袂飘飘若霞绮。芙蕖露滴岚霭中，肯教千年骚魂死？此行犹幸多少年，会看蓝田玉生烟。五弦挥处愁尽扫，冥鸿渺邈飞远天。"}