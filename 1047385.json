{"id":"1047385","title":"代少卿和王宣徽游崇福宫","dynasty":"宋","author":"程颢","text":"睿祖开真宇，祥光下紫微。威容凝粹穆，仙仗俨周围。嗣圣严追奉，神游遂此归。冕旒临秘殿，天日照西畿。朱凤衔星盖，清童护玉衣。鹤笙鸣远吹，珠蕊弄晴晖。瑶草春常在，琼霜晓未晞。木文灵像出，太一醴泉飞。醮夕思飙驭，香晨望绛闱。衰迟愧宫职，萧洒自忘机。"}