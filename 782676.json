{"id":"782676","title":"题金仁趾秋风出塞图","dynasty":"清","author":"戴亨","text":"君不见井中蛙，但解盘游乐井水。安知溟渤有蛟龙，洪波一击三千里。大块芸生岂能齐，巨细悬殊类如此。金生仁趾全椒雄，缥缃万轴罗心胸。奇情伟抱不能遏，吐气喷薄如长虹。纵横艺圃慑俦辈，笔峰高峻淩华嵩。神驹伏枥志千里，岂同驽劣局蹐辕下嘶酸风。江南江北尽水国，天吴海若纷出没。烟霞变幻入奇怀，洋洋挥洒波澜阔。犹道齐梁旧习非，淮扬歌管声悽迷。南风久不竞，不能卓绝开襟期。岩疆巨镇动遐想，北走荒外探雄奇。秋风匹马桑乾道，连峰突兀烟云绕。秦关西去亘长城，跨海包山势窅窎。关山月照陇水寒，塞马骄嘶猎枯草。卫霍丰功壮士歌，苏卿奇节羌人表。明妃青冢吊贞魂，李陵台畔妖狐扰。登高四望野茫茫，回看反觉中原小。从此襟怀顿豁开，从此诗思增奇矫。酒酣击节一悲歌，歌声激壮风骨老。慷慨编成出塞吟，吟同白雪知音少。"}