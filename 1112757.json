{"id":"1112757","title":"离楚夜泊高丽馆寄杨克一甥四首","dynasty":"宋","author":"张耒","text":"去城未五里，夜缆系衰柳。水亭暗风雨，人散闻吠狗。平生足羁旅，沉此还往久。有感不自知，悽然独回首。水天夕云重，不雨衣自湿。夜寒更士语，鸡唱舟子急。青黄数宿莽，苍茫暗原隰。高城亦何有，倚樯成独立。客去水关闭，疏灯亦复收。川鸣半夜雨，卧冷五更秋。扁舟已寒暑，冉冉真乘桴。一灯照客睡，短梦良悠悠。士师我自出，爽迈凌清秋。年少不饮酒，昏灯夜问囚。尔家外大父，听狱代其忧。备饥朝煮饭，驱蚊夜张帱。狱成上府时，稽颡呼张侯。恕心临缧绁，相盗以戈矛。无令市死厉，请帝号重幽。"}