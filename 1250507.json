{"id":"1250507","title":"义鹘行","dynasty":"元末明初","author":"朱希晦","text":"林深结暝色，苍翠摇烟霏。维时春夏交，众鸟巢高枝。于中有双鹳，卵育常及时。舂锄亦有托，旦夕欣相依。雄飞远求食，雌来哺其儿。啁啾聒人耳，坐厌腥风吹。群雏半黄口，翅短争习飞。间或遭弹射，滋味焉足奇。弱者强之食，感慨徒伤悲。海鹰何从来，鸷猛一何酷。骞腾复盘旋，意欲喂饥腹。老拳不空施，利嘴贪食肉。鹳兮善护巢，飞鸣急驱逐。鹰兮虽善扬，饕馋岂知足。鸟雏赖生全，脱祸免茶毒。扶弱在抑强，足以厉风俗。岂不见兄弟怒阋墙，夫妻雠反目。恤怜当救灾，敦姻须睦族。禽鸟尚急义，人情何反覆。吾言非箴规，履行宜自勖。"}