{"id":"525864","title":"周氏世寿堂诗","dynasty":"明","author":"顾璘","text":"神尧御宇宙，举志法三王。政始重养老，下诏闻万方。昆邱寿谊翁，德俪四皓行。年纪百十六，眉鬓若秋霜。召之上殿见，作步甚康强。清问得孝理，赐归教其乡。郡有魏太守，治行尚循良。老老率先训，宾主体相当。降阶奉几杖，亲涤豆与觞。临郊再拜送，观者尽称扬。阖郡感滋化，斑白不自将。老翁既仙去，孙子皆淳庞。明智诵诗书，强壮力耕桑。三世并上寿，为国增休祥。四世产玄孙，俊拔如凤凰。三命作观察，肃肃振王纲。信哉仁者后，终然柱岩廊。乡里表厥宅，名曰世寿堂。遐迩传盛美，作颂比丝篁。蹇予附末响，朴拙匪成章。太史倘有述，终始差较详。"}