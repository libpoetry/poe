{"id":"836404","title":"金缕曲 其一 调烈卿","dynasty":"清末民国初","author":"沙元炳","text":"乍见翻疑故。怪殷勤、衔环翠鸟，能通情愫。十二楼头衫扇换，肠断蘼芜旧处。认姓字、今番休误。老尽桃花人比瘦，甚移家、又近刘郎路。眉暗蹙，忆前度。枇杷院落三更雨。悄无声、湘帘窣地，火残香兔。仆倚屏风僵睡久，半晌才闻笑语。怕燕子、朝来覼缕。别恁仓皇留又懒，怨声声、气笛催归去。愁未得，买山住。"}