{"id":"814527","title":"游平山堂","dynasty":"清","author":"林澍蕃","text":"扬州二月天始晴，蜀冈连绵春色生。山梅向暖红欲破，千折百折随人行。花源隔村辨花坞，翠阁朱阑不知路。冶春裙屐多少年，醉拂银鞍柳边去。竹西明月最佳处，中有仙人吟旧句。断劫流风五百年，一种消沈散烟雾。醉翁逝后坡翁来，当时感慨何悠哉。龙蛇粉壁今安在，如此佳游能几回。"}