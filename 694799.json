{"id":"694799","title":"元美访我百花洲上夜集四首","dynasty":"明","author":"宗臣","text":"君来何节钺，秋到正江湖。斗窒群星聚，天门二曜孤。古人穷抱玉，吾道忌投珠。岁晚鱼龙寂，临流未可呼。终日不得醉，相看独柰何。狂心知尔甚，青眼向人多。席已移星月，衣犹挂薜萝。兴来歌楚调，雪色满江河。坐对百花落，孤登万里楼。醉开吴楚色，狂失凤鳞愁。握手青灯少，论心白日浮。相思曾往昔，泪逐大江流。双眼人何白，孤怀尔独长。相看鸿鹄志，不厌芰荷裳。黄菊纷垂露，丹枫莽下霜。湖南泛明月，髣髴对潇湘。"}