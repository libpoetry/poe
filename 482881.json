{"id":"482881","title":"题赵希远万松金阙图","dynasty":"明","author":"张掞","text":"天阙万松中，岧峣倚碧空。星旋黄道内，日出紫云东。翠合彤庭冥，金铺复阁雄。风梢天上落，云干雨余虹。桥槛栖容鸟，堤沙籍倦骢。花明宫媛佩，柳拂羽人弓。仙掌凝琼露，宸筵散麝风。皋鸣能舞鹤，汀渡可邮鸿。逸豫安群庶，流移念两宫。斯图重展玩，兴感思无穷。"}