{"id":"702457","title":"金山七咏 金山","dynasty":"明","author":"程敏政","text":"楼阁中天起，波涛四面降。崔嵬千尺影，终古镇长江。东风留客棹，白日此登台。帆影来无际，江声去不回。何物瑶琨石，龙宫夜不函。由来江岸侧，天造补陀岩。亭子临孤绝，江云碍不飞。时来檐下宿，水气湿僧衣。江风号万壑，峰顶一登临。势欲吞沧海，游方惬壮心。鬼斧穿山骨，明明透一窗。仙人时举武，壁立下窥江。落日江心墓，凄凉郭景纯。桑田不可测，抚掌笑山人。"}