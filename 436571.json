{"id":"436571","title":"探春二首","dynasty":"金末元初","author":"王寂","text":"和气融融散薄原，东风应已入东门。弄晴野鹊翻高树，趁暖家鸡啄破垣。浅绿未生挑菜渚，嫩黄先报探花村。安排诗酒相追逐，聊慰天涯倦客魂。拨忙骑马到郊原，绝胜喧卑倚市门。破冻荠芽敷亩陇，向阳蔬甲触藩垣。春阴半暗云閒寺，夕照偏明水外村。怅望故园归未得，且呼欢伯暖冰魂。"}