{"id":"153923","title":"伏日会江渎池","dynasty":"宋代","author":"田况","text":"长空赤日真可畏，三庚遇火气伏藏。温风淟涊郁不开，流背汗浃思清凉。江渎祠前有流水，欢注蓄洩为池塘。沈沈隆厦压平岸，好树荫亚芙蕖香。登舟命酒宾朋集，逃暑大饮宜满觞。丝竹聒耳非自乐，肆望观者台堵墙。吾侪未能免俗累，近日颇困炎景长。今晨纵游不觉暮，形为外役暑亦忘。"}