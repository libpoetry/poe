{"id":"1063675","title":"赠黄得运神童","dynasty":"宋","author":"释德洪","text":"君初发齐眉，玉颊照秋光。诵诗巨万纸，一目俱五行。不信同舍儿，所阅随废忘。姓名入清禁，诏落铜山阳。十三见天子，奏对允且详。翻澜诵五经，如水传觥觞。环观共嗟异，朱紫如堵墙。华裾小旋制，初挂烦宫妆。归来汝水濆，夹道万夫望。指目无双裔，吟嗄有此郎。异态悬睿想，行看登庙堂。那知事龃龉，放浪鱼稻乡。顾我与君别，忽忽移十霜。更逢石门下，美髯如许长。抵掌话夙昔，夜语响山房。古人当大谬，噪索失其常。夫子独何得，坦率追羲皇。乃为任重器，愈抑道愈昌。作诗以寿君，他日未易量。功成径归来，复此山水傍。幅巾青杖竹，卒岁以徜徉。"}