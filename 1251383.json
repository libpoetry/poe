{"id":"1251383","title":"游上方寺和卞长史韵","dynasty":"元末明初","author":"王翰","text":"寻幽来宝地，联辔尽佳朋。隔水微闻磬，窥林远见灯。未谈超世法，先见小乘僧。古殿生虚籁，阴廊挂断冰。幽轩聊借憩，高塔险难登。石钵青莲长，天香翠霭凝。风幡生夙悟，雷鼓报晨兴。延坐分奇茗，登临挂瘦藤。毒龙僧作伴，香象佛能乘。学道分真妄，参禅祖秀能。悟空魔女去，入定睡蛇腾。境界清凉胜，山林气象增。雅怀端可重，尘抱不须矜。暂结跏趺坐，心源返照澄。"}