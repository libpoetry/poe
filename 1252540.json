{"id":"1252540","title":"题张士厚四时仕女四首","dynasty":"元末明初","author":"郑洪","text":"绣帘压地花阴阴，凤钗绾髻双黄金。飞丝千尺不堕地，绝似江南游子心。宝奁百刻烟如缕，暗掷金钱卜神女。樱桃子熟人未归，蔍葱花开泪如雨。金盆沐晓蟠双鸦，绿红粉汗沾蝉纱。金刀取玉薄于纸，渴心欲死东陵瓜。木兰艇子沙棠楫，采莲得花弃荷叶。荷叶轻如薄倖儿，莲花酷似多情妾。梧桐月小蟾蜍蛰，芙蓉露冷铜山泣。金粟香悬十二阑，袜罗尘沁莓苔涵。画屏绛烛烟未销，夜深恨杀双鸾箫。唤回金屋鸳鸯梦，不到银河乌鹊桥。霜蟾弄影窥金屋，么凤吹香绚银烛。绣罗小袜蹙双莲，翠袖垂肩倚孤竹。红锦冻折水如车，寒衣递到长风沙。莫遣朝云妒桃叶，寄将春信与梅花。"}