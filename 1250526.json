{"id":"1250526","title":"题桑直阁江山胜概图","dynasty":"元末明初","author":"王佐","text":"我昔趋神京，道出匡庐峰。手持绿玉杖，遍踏金芙蓉。是时秋高天气肃，最爱秋声满岩谷。万顷湖光带白蘋，九叠屏风挂飞瀑。结巢便欲栖云间，夔龙趋赴鹓鸾班。才名用世果何有，赢得归来双鬓班。至今梦想烟霞趣，拟托毫缣写情素。君家此图谁所摹，似我当时旧游处。远山缥缈如游龙，好处尽在烟岚中。晴波落日曳澄练，枯林老叶鸣秋风。屠苏高下林间起，水色山光画图里。软红无路到柴扉，空翠常时扑书几。中流放棹知何人，锦袍坐岸方乌巾。若非高洁鲁连子，应是风流贺季真。我生垂老愿未酬，鲁人讵识东家丘。图中胜概倘易致，便从此地营菟裘。"}