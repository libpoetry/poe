{"id":"1031002","title":"寄题君山亭送吕天衢秀才","dynasty":"宋","author":"蔡肇","text":"百川赴下流，江海互吞吐。回澜薄空日，老岸不立土。坡陀出巨石，鳌背启窗户。我来俯凝碧，万顷过微雨。南沙八十里，草木尽可数。风声玄冥开，松影翠蛟舞。昏昏鱼龙气，暝色失洲渚。林间古兰若，梵放杂鸣橹。不能挂长帆，破浪极幽睹。至今清夜梦，窈窕越修阻。喜君自兹来，浩浩见眉宇。馆置古城东，淡饭忘羁旅。连城虽自珍，历块谁为许。束书问东舟，了不挂一语。脱身少年场，清座参佛祖。冰颜未生髭，老气欲冠古。所得岂虚名，自是慰诸吕。南天正炎溽，归思亟飞羽。江鱼已钓肥，江酒尚酤煮。访子昔游地，耿耿月沉浦。席龙望东南，浮云渺吴楚。"}