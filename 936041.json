{"id":"936041","title":"夜闻蟋蟀","dynasty":"宋","author":"陆游","text":"布谷布谷解劝耕，蟋蟋蟀蟀能促织。州符县帖无已时，劝耕促织知何益。安得生世当成周，一家百亩长无愁。绿桑郁郁暗微径，黄犊叱叱行平畴。荆扉绩火明煜煜，黍垄馌饭香浮浮。耕亦不须劝，织亦不须促。机上有馀布，盎中有馀粟。老翁白首如小儿，鼓腹击壤相从嬉。"}