{"id":"467922","title":"北疆八首","dynasty":"当代","author":"程滨","text":"车尘扬大漠，病体入边庭。白昼风将老，黄昏日不暝。睡穷千里路，溺湿一天星。回纥同行者，平明诵古经。世间称伯乐，难向此中求。信步容人拍，悲鸣向我抽。韵随蹄得得，气与路悠悠。千载吟鞍上，诗囊不肯收。联鞚登秋岭，秋声在耳边。青山藏古墓，黄叶满层巅。牛饮林中水，马嘶村外烟。临崖看流水，水外是胡天。鞍上行囊稳，朝辞白哈巴。四围山是雪，一路梦如花。蹄下冰泉碎，鬃旁落叶斜。吟鞭遥指处，图瓦起新家。中秋胡地月，半日汉家閒。彩晕团云影，繁星压雪山。围炉烘白足，睡袋裹红颜。风物此间好，乡心终欲还。嬉犬农家宅，观鱼骆橐巅。红尘冰霰湿，白草劲风残。马踏山头雪，身登云外天。云天风雪上，一对碧湖仙。薄暮炊烟上，寒鸦林外徂。五牛皆入画，二水自成图。马上诗囊满，山中时序无。奇文与名画，终古不欺吾。瞬息风云幻，游仙至此还。望中仍异域，何处是乡关。雨湿车前路，雪封身后山。明朝河上冻，梦里尚潺潺。"}