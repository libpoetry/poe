{"id":"541754","title":"徐州同朱进士登子房山","dynasty":"明","author":"归有光","text":"入舟忽不乐，呼侣登崇丘。子房信高士，祠处亦清幽。俯视徐州城，黄河映带流。青山如环抱，一发悬孤州。河流日侵齧，淼淼洞庭秋。鸟犬争死人，冈陇多髑髅。使者沉白马，守臣记黄楼。叹我亦何为，空尔生百忧。生民随大运，孰能知其由。睹此名邦旧，怀古思悠悠。壹自徐堰王，独有青山留。刘、项亦何在？子房空运筹。但从赤松子，不用待封侯。"}