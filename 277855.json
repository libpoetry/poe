{"id":"277855","title":"氐州第一·沧海波悬","dynasty":"清代","author":"李恰","text":"沧海波悬，仙盘路迥，长河夜夜清浅。梦引情通，星能月替，只有愁痕难剪。泻入荷心，可误被、晨风吹散。屈曲丝穿，玲珑酒咽，痴魂云绾。莫念汉皋人去远。抵多少、长门新怨。锦字谁缄，罗襦暗系，又昨宵春暖。听歌喉、低咽处，早勾起、柔肠万转。十斛终量，恁鲛绡，盈盈露泫。"}