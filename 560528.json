{"id":"560528","title":"庆寿分得如字","dynasty":"明","author":"徐庸","text":"蓬莱山高凌大虚，金银楼阁仙人居。仙人佩带摇琼琚，绛节翠峰风捲舒。丹丘玄圃相索纡，红杏种成邻白榆。自去得道心怡愉，綵鸾近送麻姑书。冰蟾吐水香墨濡，紫阳华裔风骨殊。长留节节当春馀，飞游不用踏鲤鱼。凌空自有飙轮车，玉桃旧种蟠根株。采实捧献趋庭除，松花酒□浮五蛆。一饮便觉心神娱，醉乡天地非华胥，寿算永白三光如。"}