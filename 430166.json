{"id":"430166","title":"为众异题爰居阁诗梦图 其一","dynasty":"近现代","author":"黄浚","text":"万缘有畔岸，一世扰悲喜。工吟虽自泽，未如睡乡美。君从何悟入，以诗投梦里。蘧蘧濯清新，诸妄不得起。嗟君狎横流，移情向海水。已辞钟鼓飨，甘作杂县比。我遵东海曲，松隙涛光紫。心知有佳句，欲索叹渺瀰。君楼吞四大，妙音浩阗耳。从容据梧间，囊括径西徙。千秋铁色矶，黟然屹如砥。谁能攻偏师，固哉尊隐几。"}