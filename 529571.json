{"id":"529571","title":"曲江歌","dynasty":"明","author":"陆深","text":"曲江风日竟如何，碧树红云傍海多。春暖瑶阶留舞鹤，吟成白雪杂鸣鼍。高堂会见重生齿，舞袖新裁旧赐罗。石氏里门应却骑，秦朝源水更通波。天边晓日牙绯近，浦上灵风彩鹢过。真有神仙居陆地，愿将勋业带黄河。遥持宝镪临桑梓，重拜鸾封照薜萝。绮席味甘罗海错，软舆春暖拥雕戈。还凭鼎养供期耄，不负庭趋费琢磨。我亦有亲归未得，因君聊赋曲江歌。"}