{"id":"542928","title":"汉铙歌十八首 其十一 雉子斑","dynasty":"明","author":"胡应麟","text":"雉子斑，雉子斑，一雄一雌，抱子田野边。雄飞摩天去不还，孤雌养雏寄草间。养雏寄草间，乳哺一何艰。夜不遑寝，昼不及餐。毛羽既长成，五色丽且鲜。一鸣举世惊，一飞上冲天。回头顾视我母，六翮何阑珊。老病倏已至，恹恹向重渊。有子不得养，恸哭摧心肝。有子不得养，恸哭摧心肝。"}