{"id":"600357","title":"寿母篇","dynasty":"明","author":"王弘诲","text":"洛社结耆英，亲在嫌称老。招邀频致辞，衡门日如扫。以兹数逡巡，展转荣怀抱。今日登君堂，既醉陈颂祷。吴氏起延陵，何代兴琼岛。宾州司理后，文献足徵考。及尔称二难，月旦高诠藻。伯也举于乡，花县辞荣早。门多长者车，群髦赖甄造。仲氏富文学，六籍穷探讨。孝友贡明廷，惟善以为宝。盛事难具论，乡邦喜谈道。慈闱奉起居，百岁常相保。韡韡棠棣华，欣欣忘忧草。金母侍朔儿，天花明绣袄。埙篪乐且耽，琴瑟皆静好。庭阶长兰玉，化日明如杲。时闻子晋笙，来献安期枣。衰朽愧无文，岁月空潦倒。请赓寿母篇，窃比商山皓。"}