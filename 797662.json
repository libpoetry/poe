{"id":"797662","title":"酹江月 题秋江罢钓图","dynasty":"清","author":"谈印梅","text":"雨蓑烟笠，尽寄托、万里封侯怀抱。水阔沙平，但俯仰、天迥山高月小。射虎雄心，雕龙绝技，肯任烟波老。云帆风便，矶边终岂垂钓。应是慷慨投竿，拂衣仗剑，鸥梦闲红蓼。缓带轻裘，回首处、写幅秋江画稿。忠孝家风，文章世业，自是千秋少。沧浪一卷，旧游都付清啸。"}