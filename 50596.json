{"id":"50596","title":"烈女生篇","dynasty":"明代","author":"沈周","text":"阿娘心悸夜不眠，起来顾女如雉悬。肉寒气绝强求艾，引息微微吹碧烟。夺鬼为人假天手，天亦怜渠能过厚。怕教此义世无知，不使其人世无有。夫妻未媾本何私，分在名存白日知。何如死向白日下，千载分明心不欺。今载聊因阿娘活，枯木暂回根已拨。将心化石立郎茔，表是郎妻刻妾名。"}