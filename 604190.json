{"id":"604190","title":"病怀 其一","dynasty":"明","author":"张萱","text":"凉风微夜起，严霜结前楹。泱漭清且永，皓月照堂阴。馀光薄罗帷，起坐弹鸣琴。芬芳南山炉，对之不成声。岂无伯牙弦，懦响多悲辛。徬徨揽衣起，挈带不盈袊。烦疴捐体泽，容华日以零。念此百忧集，且复抱重衾。哀哀云间雁，噭噭随鸣砧。邻鸡苦不曙，拥翅吹长音。怆此感物怀，胡以涤烦襟。美好谁能常，达哉古贤人。愿言崇令德，千载遗荣名。"}