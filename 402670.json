{"id":"402670","title":"血观音歌","dynasty":"近现代末当代初","author":"田翠竹","text":"西风一夜江潮冷，秣陵秋尽梧桐影。燕去情伤玳瑁梁，月明愁杀胭脂井。井畔佳人迹已陈，芳菲无复旧时春。狼烟滚滚来淞沪，铁甲纷纷弃要津。寇酋松井知名久，亲率胡儿满城走。屠刀挥处血花飞，四十万人葬尘土。一将嚣张万骨枯，东京彻夜下军书。寇酋归去余惆怅，功过无凭赋子虚。杀人如草应知罪，永夜扪心深忏悔。袈裟一袭作枯僧，形骸僵槁类山鬼。多谢前村塑像人，参禅话旧倍相亲。取将战地泥和血，龛前寂寞香烟结。制就观音自在身，是佛是泥还是血。佛若工愁血尚腥，血如有恨佛应说。花开花落寺门前，春去春来剧可怜。案上红鱼喧怨语，枕边清泪忆当年。空山风雨寒茅屋，蕉影满窗愁满腹。残灯无焰佛无灵，夜夜禅堂闻鬼哭。"}