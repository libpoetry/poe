{"id":"532341","title":"朋竹篇","dynasty":"明","author":"朱浙","text":"黄君耿介孰与俦，荒园高卧孤亭秋。城市经年不一到，柴门净扫无交游。平生肝膈向谁是，独与此君同意气。抚几时闻空外音，乐饥自餐淡中味。昔贤交谊称雷陈，君与此君意更真。四十馀年旧知己，久要未须让古人。长身玉立俨生客，毅然不肯借辞色。秪将正直结君欢，还以清脩助君德。道情澹泊两适宜，一日不见君不怡。炎歊坐忘白日午，云霞共订沧洲期。可爱春阳桃共李，婉态柔香烂如绮。荣华眩眼得几时，翻覆瞥人犹敝屣。结交莫结桃李花，世情轻薄令人嗟。所贵于君善取友，倾盖相从到白首。"}