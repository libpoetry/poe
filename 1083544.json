{"id":"1083544","title":"郊行探春得梅林攀玩为乐因成诗示偕行","dynasty":"宋","author":"范浚","text":"公不见白衣居士春风里，浪走寻芳南涧底。要见深红踯躅花，不辞辛苦行三里。吾人风味复不恶，异代幽情敢相拟。故穿密竹过山腰，却下横桥度沙嘴。宁甘著脚踏残雪，正欲搜春访桃李。天寒桃李都未花，只有山梅破红蕊。低攲岩石俯苍翠，倒影方塘照清泚。临风三嗅忍回头，细看长吟聊徙倚。牵花及此当作意，归把疏香泛浮蚁。莫令摽落乱飞空，惆怅残英随陇水。"}