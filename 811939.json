{"id":"811939","title":"丁酉元日","dynasty":"清","author":"多隆阿","text":"重帘高捲晓风柔，散尽香烟未下钩。旧事纷烦才住手，新年景象又从头。杯中柏叶谁斟酌，案左芸编自校雠。试唤儿童烹活水，晴窗小几足清幽。好山如许未登临，少待春和再一寻。胜迹图成从笔注，幽怀写出当诗吟。亦知积冷芳华晚，敢道随年阅历深。海上云飞将作雪，清光映彻本来心。"}