{"id":"829013","title":"庐山道中（六首）","dynasty":"清末近现代初","author":"王易","text":"尘劳久何酬，随分聊看山。傍风宿酲消，靧面朝霞殷。高寒敝心目，渐觉稀绤单。鸣空佩璆然，楚女低云鬟。即此异人境，讵必穷跻攀。回坡翳松阴，空翠入寥廓。磴危单线悬，襟动野花落。行客下笋舆，小步诩腰脚。仆天邪许勤，未觉此间乐。天地信不仁，此厚彼何薄。断涧石磷峋，如虎复如兕。何年推此中，万古永不起。人言鸿濛初，是处即海底。今看绕足云，昔叹极天水。夺彼蛟鼍居，饷我溪山美。险道割山腰，一径介然用。累垂蚁行墙，迤逦蚤缘缝。百丈悬晶帘，风严望期冻。仙真闭重关，萝薜护酣梦。庞公果可寻，行歌荷锄从。万山簇如螺，离披著浓黛。势亦自雄奇，朝昏变千态。附庸蔚大邦，无名亦何害。未容培塿骄，不与沧桑蜕。求名乃亡名，敢持君子戒。高冈楼观出，落落三四家。动若鹳鸣垤，静如蜂罢衙。百年门户开，天堑除戎华。山灵岂媚夷，著意催岩花。惊心为披发，含叹且回车。"}