{"id":"1250146","title":"酬海藏主纸扇歌","dynasty":"元末明初","author":"张宪","text":"海一沤，气骨有似生骅骝。凡缰俗络羁不得，西望八骏瑶池游。终焉不遂志，屏弃妻子，祝发为比丘。遨游名山川，脚趼不肯休。誓绝俗士交，有语常不酬。西来贻我白纸扇，潇洒不画三湘秋。双石相对峙，不压长江流；上有秀发翁，踞坐披羊裘；手垂独茧丝，下挂直铁钩，其意不在鳝与鳅；凉风从西来，短发吹飕飕。故人位九五，驾六龙，垂冕旒。谏议亦好官，视若囹圄囚。作书骂丞相，傲气淩公侯。天星彻夜闹，帝座疑有忧。胡为太史公，仰观劳心眸。偶然共卧伸一足，误压天子腹，奚足尤！飘然纳爵去，天子不可留。清滩七里水如玉，上缚草庐下舣舟。有时耕白云，鞭青牛，何庸图像南宫楼。我今把钓钓台去，海沤此意知我否？海沤此意知我否？"}