{"id":"688268","title":"四十贱辰志感","dynasty":"明","author":"朱谋㬜","text":"裘马交游半五陵，归来贫与病相仍。谁怜径路无媒客，不赴公车有道征。日落枫江垂钓艇，岁寒茅屋读书声。回看鼎俎皆朝士，独羡鸿飞此避矰。几惊玄鬓早霜侵，倏忽流年四十临。绣虎岂无求试表，皋鱼虚有养亲心。山扉夜闭云生壑，土屋晨炊雪在林。闲到白头犹未卜，风波世路恐浮沈。"}