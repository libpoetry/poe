{"id":"57772","title":"病起对镜作","dynasty":"明代","author":"王宠","text":"闭户十日病骨僵，手龟发燥面色苍。朱颜绿鬓不相待，俯仰天地为凄凉。男儿勋业竟何在，镜中摸索求亡羊。古来相马失之瘦，龙文虎脊空腾骧。忆昨结客少年场，呼鹰走狗势陆梁。金盘赌酒争五白，银烛娇歌弹《陌桑》。谓言富贵唾手取，吹毛插翼森开张。十年献赋不得意，貂裘宝玦无晶光。平生酒徒渐零落，羞涩阴符垂虎囊。学书无成学剑晚，歧路侧足心周章。百年冰炭满怀抱，万里鸿鹄方翱翔。明朝散发武陵去，夹岸桃花烟水长。"}