{"id":"1130767","title":"雪后昌甫将归章泉斯远诸兄偕来留饮因咏林逋诗约同赋","dynasty":"宋","author":"韩淲","text":"风烟溪嘴转山腰，起觉清寒坐拥貂。林薄晓光吹蔌蔌，水流暮色下潇潇。相期胜士来推户，更想归人远度桥。会取试寻诗句写，还鸣高树许由瓢。年来閒得傲山林，肯怪连天雪作阴。苏武不眠身自健，袁安高卧兴何深。懒穿东郭先生履，细和西湖处士吟。无限目前今古意，岁华如许老骎骎。竹边松外最清新，烟敛风回净辟尘。江阔远分垂钓叟，山空时过采樵人。摩挲望眼寻幽径，抖擞闲身访近邻。三白会须能一饱，茗盂聊且寄吾真。"}