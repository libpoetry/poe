{"id":"711784","title":"崇祯皇帝御琴歌","dynasty":"明末清初","author":"陈恭尹","text":"孤桐何生生峄阳，天家巧斫含宫商。乾坤四序在胸臆，七宝交盘双凤皇。烈皇宵衣坐璇殿，欲奏南薰和赤县。朱丝七轸轸七弦，一时迸绝君王前。君王三月骑龙去，神物潜行越河泗。罗浮道士搜遗弓，五拜亲瞻翔凤字。来归泣语临秋浦，白日晶晶倏飞雨。况乃风高水波立，海隅咫尺非吾土。豹之斑，下人间，鳄之横，出深阻。掩君泪，为君吟。彼琴者木木有心，四海男儿何至今。"}