{"id":"416229","title":"绮罗香　冰如有美洲之行，赋此送之","dynasty":"近现代","author":"汪精卫","text":"月色轻黄，花阴淡墨，寂寂春深庭户。自下重帘，不放游丝飞去。博今宵、絮语西窗，拚明日、销魂南浦。最怜他、儿女灯前，依依也识别离苦。苍茫烟水万里。好把他乡风物，自温情绪。柁尾低飞，空妒煞、闲鸥鹭。当海上、朝日生时，是江东、暮云低处。正愔愔梅子初黄，小楼听夜雨。"}