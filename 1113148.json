{"id":"1113148","title":"故观文建安刘公挽诗四首","dynasty":"宋","author":"张栻","text":"忆昨登廊庙，忠言达帝聪。所思惟尽瘁，敢复计成功。半世江湖上，千忧寤寐中。汗青谁秉笔，请考众言公。国耻臣当死，公家二世心。忍看垂绝笔，谁续断弦音。精爽今如在，衣冠恨更深。却嗟蜍与志，处世漫侵寻。平日多奇节，中间似富公。天从庐墓请，人说救荒功。辛苦培邦本，雍容遏乱锋。文传遗奏切，更过子囊忠。曾是南荆地，他年竹马迎。旌旂严骑士，弧矢盛民兵。细考规摹旧，还知节制明。思公如岘首，同我泪纵横。"}