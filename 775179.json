{"id":"775179","title":"役夫行","dynasty":"清","author":"洪繻","text":"瘴气蒸成万峰赤，悬崖洒遍猩血色。深箐万古无人行，只今道路开荆棘。路在千山万山中，壑深无底涵虚空。藤萝尚带洪荒气，炮火横施开凿工。开凿未已驱人上，征夫前泣后夫望。手足作车尻作轮，狞雨盲风催转饷。热气烁人成乳饴，冷气中人成僵尸。毒湿渍人为腐脾。天惊地塌雷霆起，复有破石堕空糜躯肌。昔日中华全盛时，讨番役人人不知。黄金布地士争赴，岂似今日驱人供熊罴。兵卒三千夫十万，中央南北搜罗遍。弱者输赀壮输身，迭番践更急于电。闻道溪中产水晶，复企山中生金英。可怜膏血换空地，一寸茸茸原野万骨撑。长林一过无日暧，危峰再去有冰块。五月穿裘困雪山，万夫痛涕至天晦。问渠于此何不逃，渠言无处匿蓬蒿。商鞅保甲诛连坐，惠卿手实吹毫毛。呜呼，闾阎何事求安堵，此间法比连环弩。吉网罗钳匪所思，虎苛蛇敛不堪睹。相逢尽觉无人形，山头日作青燐青。莫怨灾星散平地，试看炮雨穿林冥。"}