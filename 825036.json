{"id":"825036","title":"营盟鸥榭既成以诗落之","dynasty":"清末近现代初","author":"郑孝胥","text":"畸人虽无心，戏具未遽掷。盖头茅一把，取足宁吾魄。去江不十步，矮屋久欹侧。我来掖使正，意外忽有获。取山置南窗，决天入东壁。白鸥果下来，欲与我争席。拊槛一长啸，顿失向来窄。是时蟾将圆，百里漾皓色。中宵风何怒，惊浪拂檐白。暄凉理相召，此变固已剧。超然独燕处，熟视忘雨默。玩物未可非，丧志乃一适。"}