{"id":"1004742","title":"倾杯/倾杯乐 丁亥自寿","dynasty":"宋","author":"程珌","text":"銮殿秋深，玉堂宵永，千门人静。问天上、西风几度，金盘光满，露浓银井。碧云飞下双鸾影。迤逦笙歌近笑语，群仙隐隐。更前问讯。堕在红尘今省。渐曙色、晓风清迥。更积霭沈阴、都卷尽。向窗前、引镜看来，尚喜精神炯炯。便折简、浮丘共酌，奈天也、未教酩酊。来岁却笑群仙，月寒空冷。"}