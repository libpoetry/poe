{"id":"689604","title":"哭李元善","dynasty":"明","author":"吴琏","text":"极品谁言下品官，先生交义老弥尊。人逢万里常相问，情重三年两造门。诗寄山中新意好，金悬腰上旧心存。茫然一去无消息，我泪汪洋涨百川。百疏金门疏疏通，清时谁不羡人龙。一方伯爵心常苦，二品官囊日屡空。黄鸺羽垂云黯黯，紫薇花萎雨濛濛。蛮司官长蛮山獠，洒泪含悲想望中。"}