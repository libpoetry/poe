{"id":"687607","title":"冬夜宿李乂修太守宅话旧","dynasty":"明","author":"孙绪","text":"屈指同游四十年，感今怀昔夜潸然。共惊岁月奔如电，谩说蓬瀛别有天。湖海自怜输陆羽，庙廊谁复似韦贤。何如满饮杯中物，醉向藤床抱瑟眠。怯寒独拥骕骦裘，庭木号风夜未休。感客赋成天动色，美人歌罢月如钩。园池葱郁看新第，村巷依稀忆旧游。别后思君何处是，漳河日日水东流。绿酒青灯夜未央，酒酣还忆旧庭堂。帘栊扑地晓风细，花木满阶春昼长。书剑都归缑氏学，儿童亦识郑公乡。年来奔走知何用，一涕汍澜此素裳。"}