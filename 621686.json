{"id":"621686","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其三 摽梅","dynasty":"明","author":"郭之奇","text":"冉冉遂春三，悽然摽梅七。怀此霜雪情，壹志依阳日。固芳亦有年，圆果始昭质。每陋桃李颜，妖艳为世匹。得真惟有松，可师独称橘。同依南国生，受命本于一。胡甘调鼎资，置彼倾筐实。缅矣缭中情，求兹果何吉。"}