{"id":"664685","title":"张甥之矩自华西来省予与之开尊夜坐辞以辟酒数月之矩少年英妙励志若此诚已罕矣因赋诗赠焉","dynasty":"明","author":"康海","text":"励志古犹鲜，嗟尔英妙人。超然契神理，谢此曲米春。盛时富游燕，昌龄当令辰。但恐乐不满，安知中足嗔。所以贤达士，寸阴日以珍。张甥出名裔，磊落吾所亲。奋迅冀往哲，慷慨怀先民。述此止酒事，言辞皆绝伦。彭泽虽有作，徒以愠同尘。岂若慕宏达，精诣吾道津。事以久乃定，节惧中路屯。愿言永初服，白首以为真。"}