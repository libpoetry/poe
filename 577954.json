{"id":"577954","title":"九峰琴趣轩为赵性中赋","dynasty":"明","author":"邓林","text":"排闼芙蓉开朵朵，浮岚飞向窗前堕。窗下幽人澹世情，横琴静对山光坐。日长万虑俱消沉，当窗一曲太古音。潇湘云水鹤秋唳，风雨江湖龙夜吟。世间罕有钟期辈，此时意趣谁能会。流水高山犹有音，无弦更在琴之外。游心直到溟涬天，文王宣父俱在前。世外嚣尘无一点，惟见九峰青苒苒。"}