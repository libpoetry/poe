{"id":"627942","title":"寿在犙和尚","dynasty":"明","author":"屈士煌","text":"东土传衣旧，南宗衍派长。曹溪分滴乳，祇树散幽芳。五岭空王国，千秋选佛场。马驹方远踏，鹙子知高飏。月指初融相，灯传不露光。鼎湖擎玉柱，瑞塔竖金梁。密谛翻圆藏，全机示宝航。挈衣珠在掌，开匣剑生铓。兴任麻鞋费，参尝劲弩张。天童酥合酪，玄水雪加霜。坐破瀛山桶，掀翻觉浪床。象林狮一吼，炎峤凤还翔。芥子须弥纳，针锋梵刹藏。炉锤承大冶，澡灌藉神浆。宝掌逢初度，宗风正远扬。雨花疑献供，摛管代飞觞。海岳同声气，人天总吉祥。僧袛弹指事，应笑赵州忙。"}