{"id":"887456","title":"木兰花慢 其一 虎丘陪仓幕游。时魏益斋已被亲擢，陈芬窟、李方庵皆将满秩","dynasty":"宋","author":"吴文英","text":"紫骝嘶冻草，晓云锁、岫眉颦。正蕙雪初销，松腰玉瘦，憔悴真真。轻藜渐穿险磴，步荒苔、犹认瘗花痕。千古兴亡旧恨，半丘残日孤云。开尊。重吊吴魂。岚翠冷、洗微醺。问几曾夜宿，月明起看，剑水星纹。登临总成去客，更软红、先有探芳人。回首沧波故苑，落梅烟雨黄昏。"}