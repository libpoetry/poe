{"id":"1139611","title":"次韵陆承之岁暮述怀","dynasty":"宋末元初","author":"陈深","text":"茝鸡晨先鸣，络纬夜虚织。物情固有殊，亦各竞时急。遥遥丘中士，荆扉昼常闭。赋诗悲徂年，开卷怀往昔。廓然一言得，不愿千金易。大江流汤汤，白日如过翼。虚堂拂朱弦，再鼓三叹息。西山遗清风，颍水有奇迹。勖哉望前修，猛志庶可及。自当葆天和，政不慕人益。"}