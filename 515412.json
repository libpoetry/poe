{"id":"515412","title":"李白问月图为巡按吴天弘侍御赋","dynasty":"明","author":"程敏政","text":"山东李白真王孙，天才逸若天马奔。醉中双眼俯八极，弄月似扣玻瓈盘。安得长江化春酒，诗成百篇供一斗。拔取蟾宫玉兔毫，为副金銮草麻手。江月空明山月高，停杯一问歌声豪。贺监归湖郭令远，寂寞当时宫锦袍。文章万古光不歇，过眼清光几圆缺。世间欲访谪仙人，煜煜长庚皎如月。"}