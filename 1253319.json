{"id":"1253319","title":"呈邵张二宰","dynasty":"元末明初","author":"蓝仁","text":"从祀先儒起邵张，高门奕世擢贤良。列星并应郎官出，爱日相期化国长。綵翮固非栖枳棘，白头重欲咏甘棠。观风倘入闽关境，邑有弦歌野有桑。满县栽花烂漫红，竹园村巷也春风。简书幕静追呼少，鼓角楼高结构雄。三考九年嘉绩在，一堂二妙颂声同。斯文相顾偏青眼，更欲题诗寄老翁。"}