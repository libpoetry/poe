{"id":"1072588","title":"还刘秀才文卷","dynasty":"宋","author":"王庭圭","text":"君家迩来妙人物，叔父风流更超绝。中兴天子搜群材，龙虎同年收羯末。我识君家铁面公，当年作赋声摩空。君今祖袭乃复尔，自出机杼成家风。惠我新编盈大轴，武库五兵森在目。纵横璀璨不知名，玄圃昆山皆积玉。文章磨治欲无瑕，要如春风开百花。笔端著力觑天巧，自我秀发成嘉葩。"}