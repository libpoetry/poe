{"id":"1054715","title":"送满龙图守奉化","dynasty":"宋","author":"黄裳","text":"台省两称公，郡国三换节。海角承重寄，螭头怀远别。俯仰七迁迅，觉梦一炊热。先生自怡怡，浮世谁惙惙。暴霖驾西洛，华舻指东浙。香径摧芰荷，丰厨拾鱼鳖。窥影入贺鉴，访古探禹穴。未暇登四明，方思白华洁。使车贻亲荣，闽山迓来辙。岂须老莱衣，始能事耆耋。往往回首时，千岩看堆雪。行观真卿书，德政满青碣。"}