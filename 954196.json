{"id":"954196","title":"读张李二生文赠石先生","dynasty":"宋","author":"欧阳修","text":"先生二十年东鲁，能使鲁人皆好学。其间张续与李常，剖琢珉石得天璞。大圭虽不假雕瑑，但未磨砻出圭角。二生固是天下宝，岂与先生私褚橐。先生示我何矜誇，手携文编谓新作。得之数日未暇读，意欲百事先屏却。夜归独坐南窗下，寒烛青荧如熠爚。病眸昏涩乍开缄，灿若月星明错落。辞严意正质非俚，古味虽淡醇不薄。千年佛老贼中国，祸福依凭群党恶。拔根掘窟期必尽，有勇无前力何荦。乃知二子果可用，非独词坚由志确。朝廷清明天子圣，阳德汇进群阴剥。大烹养贤有列鼎，岂久师门共藜藿。予惭职谏未能荐，有酒且慰先生酌。"}