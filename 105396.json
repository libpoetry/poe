{"id":"105396","title":"谢鹇和公仪","dynasty":"宋代","author":"梅尧臣","text":"闻有白鹇梦，遂作白鹇诗。诗记白鹇语，意公於鹤私。公意无薄厚，尔将听我辞。朝给一瓢水，昼给一盎糜。曾不令尔渴，曾不令尔饥。事事不异鹤，安得於鹤疑。鹤鸣尔不和，鹤舞尔不随。无以一供悦，饱食番顽痴。公所念尔久，李白当畜之。白固有篇咏，公偶未暇为。遣尔心不平，谓此钝见遗。我持尔此意，请公吟莫迟。公便纳我言，濡笔洒淋漓。书尔在南方，野羽霜雪披。弄啄红豆实，飞上桄榔枝。翡翠不敢顾，孔雀不敢窥。将拟是白凤，修尾昼涟漪。虺颈而鸡首，峨峨如有仪。而今与鹤争，此识固已卑。公初待尔厚，鹇兮知不知。"}