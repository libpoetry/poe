{"id":"757846","title":"风流子 同素庵感旧","dynasty":"清","author":"徐灿","text":"只如昨日事，回头想、早已十经秋。向洗墨池边，装成书屋，蛮笺象管，别样风流。残红院、几番春欲去，却为个人留。宿雨低花，轻风侧蝶，水晶帘卷，恰好梳头。西山依然在，知何意、凭槛怕举双眸。便把红萱酿酒。只动人愁。谢前度桃花，休开碧沼，旧时燕子，莫过朱楼。悔煞双飞新翼，误到瀛洲。"}