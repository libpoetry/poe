{"id":"1131390","title":"早上过溪报谒林子长承约客回途作","dynasty":"宋","author":"虞俦","text":"臭味还吾辈，炎凉笑若曹。相逢倾盖旧，可但泛舟劳。夜雨湖山好，西风鼓角豪。主人宁避客，祇觉杜门高。画诺何如瑨，歌呼敢效曹。一饥才免死，千虑亦忘劳。酒里愁先醉，吟边句未豪。菟裘吾欲老，不是故为高。伏日当休沐，顽躯困坐曹。骤然秋雨至，一洗夏畦劳。怀祖何须怒，刘伶亦未豪。北窗陶靖节，千载只渠高。"}