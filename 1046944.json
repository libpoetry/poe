{"id":"1046944","title":"三老堂","dynasty":"宋","author":"刘摰","text":"三老非隐者，乡里道义人。缔交何绸缪，白首情益亲。进退小或异，归于重其身。逸老田北效，筑堂北溪上。野拙彼二老，招迹日俱往。幽泉弄清泠，平野得遐旷。谓近隔城市，谓远非山林。青岑落尊酒，白云贮衣襟。岁月付清醉，志蕴还长吟。颓俗可以敦，媮风为之重。人生苦飘忽，事往真幻梦。但闻三人墓，萧萧木已拱。朅来抚陈迹，春衣吹我衣。墙边见残萼，屋角悬斜晖。雍琴感今昔，辽鹤惊是非。世故无足言，徘徊坏墙下。思人爱树木，况此岿然者。子孙固无忘，又将告里社。"}