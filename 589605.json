{"id":"589605","title":"游小金山","dynasty":"明","author":"王希文","text":"大金在京口，小金来粤江。金名有大小，产皆国之良。兑泽久淬砺，离炎百炼钢。屹立柱中流，上映天日光。铸为双雄剑，诛奸留上方。剸系久易缺，神功宜善藏。飘然化双龙，跳跃出大荒。暮宿若木西，朝游浴扶桑。时伴回仙飞，万劫妖魔降。偶来看故庐，云山空苍苍。过者千万人，视此皆寻常。大器不世用，神物肯处囊。天地无边极，此当与低昂。翩翩驾两袖，二鹤贴云翔。"}