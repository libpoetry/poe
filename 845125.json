{"id":"845125","title":"齐天乐 人日竹仙招饮六缘馆，为消寒第九集","dynasty":"清末民国初","author":"程颂万","text":"东风莫谩吹愁至，相携慰伊春冷。浅白浮樽，新黄褪额，歌侣年时芳俊。帘阴做暝。黯掠破丝丝，酒边愁影。侧帽相看，隔花人说去年病。珠尘花市又接，杜陵诗思剧，慵唤春醒。槛入新蟾，篱招彩帖，暗促溪桥梅信。兰宵漏紧。怕灯约黄昏，懒寻鸳径。社燕多情，旧巢新睡稳。貂裘匹马皋兰道，万山围向人冷。盾鼻风酸，旄头月落，羡煞书生豪俊。蘧庐醉暝。尚疑是关前，群松动影。绝塞刀环，替君欢喜替君病。团圆一片明月，恐琼楼玉宇，仙子惊醒。倒尽金卮，击残铜钵，道是天涯谁信。柝声偏紧。有十万红珠，照吾归径。水调飞来，更情深韵稳。"}