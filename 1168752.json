{"id":"1168752","title":"赠崔郎中宗之","dynasty":"唐","author":"李白","text":"胡雁拂海翼，翱翔鸣素秋。惊云辞沙朔，飘荡迷河洲。有如飞蓬人，去逐万里游。登高望浮云，彷佛如旧丘。日从海傍没，水向天边流。长啸倚孤剑，目极心悠悠。岁晏归去来，富贵安可求。仲尼七十说，历聘莫见收。鲁连逃千金，圭组岂可酬。时哉苟不会，草木为我俦。希君同携手，长往南山幽。"}