{"id":"1052387","title":"送吴子正赴召","dynasty":"宋","author":"彭汝砺","text":"主上登前烈，宗丞用老儒。饮冰宵去楚，衣锦昼归吴。饯别成游寺，乘欢更泛湖。固难逢邂逅，能复惜踟蹰。道路春初好，山原日未晡。云中山隐约，野外水萦纡。洒落倾贤范，荒淫看伯图。故园馀壮观，遗址入荒芜。桧柏高千尺，松杉耸万株。轻风花散漫，细雨草沾濡。簿领容休暇，形骸外絷拘。纵横棋有力，礼乐酒无踰。一鹗冲高汉，双轮上坦途。道途留绝咏，宣室得明谟。自昔行犹蹇，于今用可需。愿言思本末，无用较锱铢。仕路诚相照，年家契自殊。几成嵇叔懒，敢谓孟轲迂。陋学真胶柱，危踪近跋胡。应须寄珠玉，方愿刻肌肤。"}