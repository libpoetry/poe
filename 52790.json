{"id":"52790","title":"风入松·高堂初宵山月明","dynasty":"明代","author":"宗泐","text":"高堂初宵山月明，长松飒飒奏清声。清声希微坐独听，援琴细意写得成。调弦转轸声方起，忽觉松风生绕指。更深鬼哭岩前云，夜半龙吟潭中水。一弹一奏声缓促，有似松风时断续。含商流徵清复哀，能使幽人听不足。听不足，琴忽罢。此时寂寂松无风，明月满天凉露下。"}