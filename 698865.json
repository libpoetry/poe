{"id":"698865","title":"月下梨花","dynasty":"明","author":"徐渭","text":"今宵风物异寻常，月底梨开万朵光。闪雪摇冰偏倍昼，迷枝浸叶总生凉。痕娇旧积啼春雨，镜色新圆选夜妆。莫遣风吹回作态，素娥应妒舞霓裳。细蕊繁花带月芳，新妆摇荡宋家墙。银丛泛影通河切，酥的飘辉接梦长。夕鸟几条垂滴滴，春空一片缀苍苍。却嫌曙色催将晓，冷晕微收益渺茫。丹轮皓质两微茫，桂粟梨云斗浅黄。万点绡痕春带水，一庭雪影夜生香。小星解照周衾伴，不夜争悬汉帐倡。讶道独禁风露冷，曾听法曲立臾长。壁月流空霁色扬，梨英当夕弄青阳。摇寒隔院非关艳，映断长天别有芳。粉靥团团新出洗，窗钱一一暗浮霜。多情错认梅花夜，教进罗浮梦里觞。"}