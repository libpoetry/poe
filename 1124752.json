{"id":"1124752","title":"和临湘奉议孙敷山归田十咏","dynasty":"宋","author":"徐经孙","text":"仰止高风早赋归，晚生自恨不同时。公如岭上孤松秀，我亦松间百尺丝。尚记千官拱帝尧，日随环佩早趋朝。螭坳毡下从容际，咫尺天颜未觉遥。乔山却似会稽阴，千里孤臣泪满襟。沐浴恩波无地报，始知沧海未为深。咸淳天子怜臣老，紫殿清华极邃情。赋禄玉隆真昼锦，有时听得步虚声。九重忧责讵能分，不雨羞为出岫云。累疏丐归今得请，保全晚节荷明君。北窗自有来薰处，长夏何妨一枕高。竹薄未能遮照遍，西风我欲障葡萄。活水一溪如玉瑩，好山四面似螺堆。个中自足归吾老，莫待北山文勒回。家有园池幸未荒，客来有酒或传觞。秋宵玩月冬观雪，春日寻芳夏纳凉。人心易溺谁能拯，世道如澜孰与回。赖有圣贤遗训在，好怀每为古书开。早眠晏起自安恬，头上从教白发添。和了十诗赊七字，太平时节效陶潜。"}