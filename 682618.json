{"id":"682618","title":"赴任诸弟远饯用韵留别","dynasty":"明","author":"区元晋","text":"皇事驱驰官有程，江山宁笑往来轻。筵开云水成鹓列，舟泛芙蓉过锦城。弦颂敢忘声息柝，桑麻犹虑影妨耕。何人政拙催科后，更着辛勤抚字情。共说孙侨真大夫，蜚猷千古可谁符。只将惠泽沾枯槁，不较声名到有无。自昔四知垂宝鉴，肯忘一念坠迷途。诵翁简易公平训，更与甘棠作后图。"}