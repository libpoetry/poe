{"id":"668146","title":"次韵题子畏所画黄茆小景","dynasty":"明","author":"文徵明","text":"斜日翻波山倒浸，晚晴幻出西南胜。绝岛双螺树色浮，遥天一线鸥飞剩。谁剪吴淞尺纸间，唐君胸有洞庭山。古藤危磴黄茆渚，细草荒宫消夏湾。我生无缘空梦堕，三十年来蚁旋磨。睡起窗前展画看，恍然垂手矶头坐。湖山宜雨亦宜晴，春色茏葱秋月明。知君作画不是画，分明诗境但无声。古称诗画无彼此，以口传心还应指。从君欲下一转语，何人会吸西江水。"}