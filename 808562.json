{"id":"808562","title":"庄平伯吴中","dynasty":"清","author":"严遂成","text":"三陵营治长景献，次及两宫又三殿。役夫苦役荷校逃，心计口画手布算。官物献媚输中官，中官甲第青云端。帝登云台惨不悦，多是民膏与民血。怜念旧劳落一秩，乾没如山号金穴。珠围翠绕何纷纶，居然三十六宫春。各具衣带随所服，竹枝蘸地羊推轮。严惮其妻老弥悍，风雪天寒背浃汗。命取吴中诰敕来，高声诵之声如雷。代草翰林故解事，终篇乃无一廉字。群婢窃笑斗屏间，司空见惯如等闲。"}