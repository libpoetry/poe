{"id":"806649","title":"摸鱼儿四首 其二","dynasty":"清","author":"高士奇","text":"卖花声晓穿深巷，枝枝微带珠露。谁家买向妆台去，可伴玉人钗股。看楚楚，压鬓影，鬟丝倭堕增眉妩。秾芬暗度，爱艳紫斜红，轻苞密瓣，细蕊绽金缕。浑疑是，杨柳堤边殿女，绛仙独饶情绪。漫言秀色加餐饭，直得隔帘凝伫。还记取，把蜀锦，缝囊冰麝同他贮。裙腰系处，傍弱骨柔肤，魂消一盼，莫被那人妒。"}