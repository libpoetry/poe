{"id":"779314","title":"台城路 四月廿四城东泛舟","dynasty":"清","author":"顾太清","text":"清溪一带城东路，新蜩乍鸣高柳。五里蒹葭，数声啼鸟，正是薰风时候。将船载酒。感卅载重来，光阴回首。蟹罟鱼罾，小楼临水尚依旧。天光水影荡漾，看翩翩巧燕，波面飞逗。绿树成阴，红栏倒影，野色暗侵襟袖。维舟渡口。听萧寺钟声，梵宫轻扣。留客殷勤，再来秋雨后。"}