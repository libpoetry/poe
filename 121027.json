{"id":"121027","title":"齐天乐·瑞麟香软飞瑶席","dynasty":"宋代","author":"刘天迪","text":"瑞麟香软飞瑶席，吟仙笑陪欢宴。桐影吹香，梅阴弄碧，一味微凉堪荐。停杯缓劝。记罗帕求诗，琵琶遮面。十载扬州，梦回前事楚云远。人生总是逆旅，但相逢一笑，如此何限。采石宫袍，沈香醉笔，何似轻衫小扇。流年暗换。甚新雨情怀，故园心眼。明日西江，斜阳帆影转。"}