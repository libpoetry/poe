{"id":"271592","title":"贺新凉·题醉瞑芍药图","dynasty":"现代","author":"吕景蕙","text":"梦冷银屏悄。倩谁描、琴心眉语，锁窗深窈。红雨一帘春曣晼，猛被翠莺惊觉。但镇日，黛蛾慵扫。花气微凉人浅醉，赚东风弹指情天晓。芳意歇，坠欢渺。红绡泪湿青樽老。更文园、诗魔酒病，拚将懊恼。只有画图聊解事，省识鬓云松袅。怅婪尾，馀香空绕。钿约钗盟今已误，剩吴绫半幅相思稿。刬不尽，卷葹草。"}