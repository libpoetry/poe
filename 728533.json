{"id":"728533","title":"莺啼序  春日游平山堂即事","dynasty":"清","author":"陈维崧","text":"三月雷堂口，多少游丝浴鹭。正潋滟、文縠初平，金沟种满芳树。屏幕津楼斜蘸水，秋千春院閒吹絮。喜夹衣初试，艇子一双摇去。阵阵鬓丝，层层帘影，齐问平山渡。隔船纱、袅袅亭亭，影落绿波深处。照菱花，水面明妆，唱竹枝，风前诗句。又东园、芍药才红，金铃争护。兰桡小拢，看绕径裙花，漾尘微步。渐铺遍氍毹，玉笋飞觥，春纤拂素。红子低敲，青梅小摘，栏杆却立频回顾。蓦地见、玉钩斜下路。伤心吊古，黯然偷注横波，此处是隋皇墓。几番怊怅，流水东风，往事浑无据。且趁江流正滑，好放蜻蛉，慢摇纨扇，重歌金缕。暝翠将沈，船头欲转，茱萸湾子红桥下，妒游童、宝马将人觑。可怜此际归来，两岸榆钱，一天丝雨。"}