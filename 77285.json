{"id":"77285","title":"草书歌·吾庐宛在水中沚","dynasty":"宋代","author":"陆游","text":"吾庐宛在水中沚，车马喧嚣那到耳。一堂翛然卧虚旷，蝉声未断虫声起。有时寓意笔砚间，跌宕奔腾作诙诡。徂徕松尽玉池墨，云梦泽乾蟾滴水。心空万象提寸毫，睥睨醉僧窥长史。联翩昏鸦斜著壁，郁屈瘦蛟蟠入纸。神驰意造起雷雨，坐觉乾坤真一洗。小儿劝我当自珍，勿为门生书棐几。"}