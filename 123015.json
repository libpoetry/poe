{"id":"123015","title":"与王夷仲检讨祀社","dynasty":"宋代","author":"范成大","text":"残夜露如雨，秋气凄以分。墙西云正黑，跕跕堕金盆。良耜酢西成，豆笾蓊芳芬。去年岁大祲，小家甑生尘。疫鬼投其巇，虐甚溺与焚。皇慈降清问，下招离散魂。调糜鬻药石，黑簿回春温。德馨典神天，秋稼如云屯。社公亦塞责，醉此丰年樽。神兮率旧职，为国忧元元。自今岁其有，驱疠苍烟根。"}