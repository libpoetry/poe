{"id":"823186","title":"高阳台 病夜","dynasty":"清末近现代初","author":"赵熙","text":"檐叶僵秋，缸花翳梦，人言病忌生前。一样西风，偏催蒲柳人间。命穷鬼亦憎同路，奈夕阳、红到中年。负苍天、开遍黄花，妆遍青山。茂陵岁岁禁秋雨，便斋心强饭，也瘦文园。易脆玻璃，故人多半重泉。情知黄九泥犁狱，胜白头、青是烽烟。叩群仙，还返芝龛，还守桑田。"}