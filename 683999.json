{"id":"683999","title":"歌行长短三首赠梁公实谢病归","dynasty":"明","author":"王世贞","text":"公实汝胡遽为别，郊原黯淡无颜色。未论咫尺即万里，鸿飞冥森塞云侧。南看舟楫北冠盖，落日滔滔岂终极。乾坤去住亦何限，丈夫岂尽关胸臆。迩者吾醉长安陌，忽醒双眼文章伯。雄心颇折历下生，侠志兼许淮南客。徐卿慷慨见同调，每语富贵真堪掷。酒酣吾歌独能楚，掀髯一笑秋天白。亡何汝称抱奇疾，踯躅下羡夷门卒。裁成芰衣仅掩胫，欲向空山采芝术。呜呼日月知汝留不得，缩地回颜竟何术。千年好振在吾党，万事可足婴公实。南海明珠久寥寂，贡来光彩倾都国。汉宫照乘岂不赏，汝抱欲重江湖色。江湖秋寒毒龙卧，至宝乃得还其故。冥冥青天走日月，淼淼巨窟生烟雾。长安邸中按剑谁，龟兹贾人泣相慕。汝谋结室罗浮顶，下饮仙人葛洪井。桂树宛宛山日深，松花濛濛白云冷。我亦仅买蜻蜓舟，归与少年为薄游。采莲一曲杳然去，得醉即卧清溪头。"}