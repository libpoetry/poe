{"id":"609808","title":"沈闵","dynasty":"明","author":"韩上桂","text":"肆南阳之苗裔兮，暨弓高而始著。历晋唐以有闻兮，迄相州而显遇。余祖开基于魏国兮，派殷繁而四布。守幕职于岭南兮，遂贲禺乎卜处。维三十官之隐修兮，对灞水而容与。缵韦经以启佑兮，向青云而步武。伊安仁之闳伟兮，工锦制以扬声。武冈之佐刺秩兮，誉交注于贤明。位虽卑而未达兮，德并树以荣名。余少服皇祖之训兮，吏期垂乎清白。于公之广厥门巷兮，福若兆乎龟策。慝无隐而弗彰兮，诚无微而弗格。虽轗轲其奚悔兮，仁独安其如宅。迨余考其勤率兮，道正融而靡隳。考涧槃以自适兮，志弗习乎诡随。盛幽兰以独佩兮，屏萧艾而不携。璧在握而靡售兮，诲惟取乎式谷。述先烈之可循兮，譬中原之有菽。余幼惛而善病兮，诱之以舒徐。执匕箸以谆复兮，虽饮食而罔虚。心隐隐其如动兮，甫龆龀而知劝。观辟雍于童年兮，举孝廉于弱冠。荷孙阳之特识兮，驹始跃而辄蹶。岂弱力之难前兮，将辔衔之窃诡。意飘荡以难束兮，遂徙业于他艺。验药饵于仙经兮，习方技之琐细。置灵根而弗沃兮，托繁枝以自翳。逐汗漫于群编兮，田甫田轻滋秽。嗟居诸之易迈兮，年倏登乎四十。无道德之可式兮，无勋业之可述。愿退处于林壑兮，奉吾亲以盘桓。制荷衣以明好兮，具菽水以承欢。时不吾知其已矣兮，祈天性之常完。委仕进于仲季兮，余岩居而川观。运崄巇其靡测兮，悼吾考之遽殒。由服义而蹠怨兮，屈修仁而椒愠。伪结交以相狎兮，蒸酖毒而致困。赖良扁以少延兮，竟痞塞而成吝。伤郁邑其莫解兮，叹余罪乎通天。乏蔡顺之精诚兮，同皋鱼之涕涟。进靡沾乎釜禄兮，退莫施乎莱綵。萱孤生而若瘁兮，桂被凋而将殆。长饮血以自伤兮，觉馀生之已赘。魂渺渺其无定兮，余终不知其所税。哀累善之无徵兮，怨前志之竟虚。招列缺之我察兮，藉丰霳以汎除。苟夙恨之获消兮，吾何爱乎斯须。乱曰：韩之为宗，末乃大兮。世服图史，靡有懈兮。修而获妒，众所怪兮。植莪得蒿，孰与慰兮。天道茫茫，惜曚昧兮。"}