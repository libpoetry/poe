{"id":"247245","title":"莺啼序玉楼春·庚辰饯秋次梦窗丰乐楼韵","dynasty":"现代","author":"白敦仁","text":"看花尚余泪眼，渺秋尘步绮。旧情委，暗紫衰红，暂结沉恨烟际。岁月又、登高过却，零风断雨终无霁。向天涯、歌尽离声，乱蕊都坠。百感樽前，对酒念远，是危楼倦倚。画栏外、叶叶湘云，泪珠空溅寒翠。旧香换、蛮花野色，闹红趁、吴枫江水。办仙槎、流恨蓬瀛，问今何世。幽兰佩老，燕麦愁深，怕数岁华美。消几许、梅嫣柳睐，故国春情，雨暮云朝，楚峰疑事。银潢未挽，金风还奏，寥天惊落衔芦雁，满江湖、此日归无地。羁孤怨极长宵，伴客残更，夜堂暗催凉纬。飞空破镜，绕屋梁尘，争枕欹睡迟。便许有、乘风双翼，玉宇能攀，可奈寒高，凤楼十二。云屏不动，孤颦深掩，鱼鳏龙寡无意绪，黯啼红、烛背人垂泪。瑶扃梦里重重，冷落关榆，荡魂万里。"}