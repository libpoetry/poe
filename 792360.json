{"id":"792360","title":"钟山诸葛武侯庙陶渊明祠附焉","dynasty":"清","author":"王季珠","text":"石头城西山名钟，骑驴直上蹑云峰。巍巍庙祀武乡侯，蘋蘩将敬佐笙镛。配享渊明取何例，记述不在史传中。有唐巡远资保障，莘莘俎豆报崇功。有明忠良力恢复，煌煌册命拜侯封。外此双庙寂无闻，朝典岂可滥酬庸。况乎汉晋间百年，彼此身世不从同。拘儒腾议类不类，疑案就此生重重。我今平衡两先生，原其始末折其中。奉诏奔驰企伊吕，辞官归隐慕羲农。各行一是似相反，飞也潜也不二龙。其揆先圣与后圣，天衣不待天孙缝。赤文绿字青白石，离离奇奇碑穹窿。犹之夷惠在今日，清和穆然有馀风。妇孺闻声尽起敬，自然珠联璧合金陶镕。不然丞相祠堂建川蜀，渊渊钟鼓伐深宫。豫章庐墓晋处士，虬龙盘郁杉与松。何为乎，百世庙食配江东。"}