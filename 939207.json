{"id":"939207","title":"薛玠两投诗以古风谢之","dynasty":"宋","author":"陈文蔚","text":"知君家住象山麓，日有见闻新耳目。自怜各在天一涯，休誉惟能采乡曲。却来一见玉溪头，已知标致非凡俗。等闲挥翰墨淋浪，惠我新诗不金玉。细将学问说根源，异同更与明朱陆。吾道工夫有端绪，要是义精仁乃熟。博文约礼是真传，收拾奇功归谨独。参前倚衡勿间断，千载断弦端可续。手披诗卷荷情真，聊以斯言报谆复。"}