{"id":"1061088","title":"虚舟斋诗为王深叔作","dynasty":"宋","author":"饶节","text":"人生一涉世，波澜渺无穷。凡儿似得计，兀兀自穷能。惟有盛名下，颇招众嫉攻。开关或延敌，政使臧亦凶。古人故不尔，山泉养正蒙。我非阮嗣宗，何时见阿戎。濯濯春月柳，谡谡松下风。似闻未著冠，笔力百夫雄。馀子窘不足，渠乃忌太丰。比从道人游，警悟世谛中。试观名斋意，已见应世工。圣贤在方策，制行固不同。惟有虚己游，万川同一东。此名可书绅，愿言谨厥终。"}