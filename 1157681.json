{"id":"1157681","title":"喜晴联句","dynasty":"唐","author":"白居易","text":"苦雨晴何喜，喜于未雨时。气收云物变，声乐鸟乌知。蕙泛光风圃，兰开皎月池。千峰分远近，九陌好追随。白日开天路，玄阴卷地维。馀清在林薄，新照入涟漪。碧树凉先落，青芜湿更滋。晒毛经浴鹤，曳尾出泥龟。舞去商羊速，飞来野马迟。柱边无润础，台上有游丝。桥净行尘息，堤长禁柳垂。宫城开睥睨，观阙丽罘罳。洛水澄清镇，嵩烟展翠帷。梁成虹乍见，市散蜃初移。藉草风犹暖，攀条露已晞。屋穿添碧瓦，墙缺召金锤。迥彻来双目，昏烦去四支。霞文晚焕烂，星影夕参差。爽助门庭肃，寒摧草木衰。黄乾向阳菊，红洗得霜梨。假盖闲谁惜，弹弦燥更悲。散蹄良马稳，炙背野人宜。洞户晨晖入，空庭宿雾披。推林出书目，倾笥上衣椸。道路行非阻，轩车望可期。无辞访圭窦，且愿见琼枝。山阁蓬莱客，储宫羽翼师。每优陪丽句，何暇觌英姿。玩景方搔首，怀人尚敛眉。因吟仲文什，高兴尽于斯。"}