{"id":"624233","title":"弃妇篇","dynasty":"明","author":"许国佐","text":"庭前双桃李，及时花又子。明岁亦如斯，岁岁春风里。孰云贱妾可相比，一朝轻掷成覆水。夫婿孰云如岁时，一岁一时情未离。可知男儿情多少，不及女流酒一卮。老姑何尝怒堂上，草草直把中心痴。何必区区分缣素，吟就白头他不顾。妇人三十亦翩翩，抚影不自知其故。新人不是可恨人，郎亦不过钱为主。儿饥女哭门墙东，寄与新人勿太妒，尤愿新郎勿再误。"}