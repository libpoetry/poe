{"id":"882999","title":"挽汪克之给事母程夫人","dynasty":"宋","author":"孙应时","text":"黟水衣冠盛，汪程甲一州。世贤钟上寿，家范袭芳休。右府尊章重，嫔闺法度修。蘋蘩祗祀事，枌堇媚肴羞。勤约饶经理，慈祥遍抚柔。齐眉友琴瑟，断织戒箕裘。郗桂遇辉赫，潘舆饱宦游。金章严侍膝，綵服称遨头。叠嶂双溪晓，千岩万壑秋。平反间笑语，燕喜溢歌讴。九秩童颜在，三朝宠渥稠。一毫宁复憾，五福更谁俦。鸾影合尘鉴，龙藏乐故丘。高门馀善庆，衮衮正公侯。"}