{"id":"166152","title":"复用前韵呈刑部杜丈君章","dynasty":"宋代","author":"晁补之","text":"杜侯洒墨春云暮，纷纷满纸栖鸦聚。文章不犯世故锋，牛鬼荒虚瓦棺古。平生傀磊宁独此，跻俗唐虞要遭主。先君诸父尽金兰，申以婚姻况覶缕。劳心吏卷官有程，得意朋尊美无度。尚忆花妍春仲时，休沐黄昏来叩户。苦怜蟾桂将十分，欲赠海棠无一句。巷南巷北相遇稀，而此从公慰怀慕。安石榴红傥可期，公不来过我当去。"}