{"id":"200681","title":"游籍田·国典斯为重","dynasty":"宋代","author":"周端臣","text":"国典斯为重，亲耕示不轻。诏涓正月吉，躬率百僚行。奉礼仪修献，司农哭具呈。储胥严武备，卤簿肃文明。北阕班春早，东郊贺雨晴。青坛晨气润，紫陌晓寒清。玄武移天仗，钩陈出帝城。停云依别殿，翔鸟避行营。十二苍龙驾，三千日虎兵。园花迎翠辇，田柳拂霓旌。少皋陈圭瓒，先农荐特牲。绀辕萦黛耜，苍佩映朱弦。俯讲三推礼，祗勤万乘情。艰难均土庶，次第及公卿。海寓瞻秋稔，山川庆礼成。岂惟知稼穑，况乃奉粢盛。祈岁稽豳雅，因时访舜耕。顾严天下劝，非侈国人荣。芸史观先烈，桑枢欢晚生。何当蒇熙事，夷夏颂隆平。"}