{"id":"814241","title":"奉和牧翁催妆词四首","dynasty":"清","author":"周永年","text":"白龙潭古鹊桥虚，取道鸳湖聚戏鱼。那得直逢牛女夕，始教隔巷看停车。柳姓曾闻赐作杨，垂条飞絮搅人肠。而今一任三眠起，松柏同心绾带长。鼓将锦瑟曲声和，不数吴娃《子夜歌》。江上数峰青似黛，算来犹未及双蛾。纨扇纱帏逗晚烟，月和花烛共婵娟。同心栀子甘蕉叶，题罢还堪咏昼眠。"}