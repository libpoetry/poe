{"id":"766558","title":"探春慢 忆梅有序","dynasty":"清","author":"黄燮清","text":"村与云深，路随香远，闲鸥三两寻到。暗水通桥，疏篁阴屋，世外人家春早。篱落横琴坐，乍惊起、空山幽鸟。醉看万玉成烟，一轮红衬残照。何事天涯倦旅，偏岁暮未归，信音绵缈。月里元宵，雪前人日，孤负旧游怀抱。愁听江城笛，总簸弄、相思清晓。一度花期，匆匆还又过了。"}