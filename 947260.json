{"id":"947260","title":"寄弟衮","dynasty":"宋","author":"陈襄","text":"作诗寄弟衮，写我心之幽。比闻堂上安，读书可优游。昨者得兄书，言汝看蔡侯。蔡侯实君子，小善固所收。知汝言可否，果闻书相酬。蔡侯读吾策，言语何赘疣。吾言至草略，闻说畏可羞。昨又得汝书，嗟汝诚拙谋。自言已可进，曾知易春秋。人不患无位，患己德不修。古人亦有言，富贵焉可求。吾初将移任，将白高与刘。恐人不我知，自后遽止休。前时陆通判，令我速置邮。吾诚欲求之，岂自无舌喉。奈何不为耳，死且垂直钩。自吾到山冶，于物无侵牟。小民得辛苦，稍稍知饶优。官家足厚利，私亦不怨尤。福哥卖银矿，军人却首偷。案成被官杖，鞭箠见血流。私恩重血肉，官法难庇庥。此奴实痴戆，教诲不转头。吾心不乐此，疾病苦未瘳。淹忽两月馀，读易未一周。夜思梦还家，朝食不满瓯。为吾告兄长，选试在今秋。汝姑事恬尚，不忘在轲丘。寿姊可出嫁，言容常婉柔。教招宁螺妹，掺掺缝衣裘。无令泽孙散，照管六与留。吾归见汝时，一一诉所忧。"}