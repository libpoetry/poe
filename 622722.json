{"id":"622722","title":"春山八事 其八 春雨","dynasty":"明","author":"郭之奇","text":"天地久和同，阳光多豫暇。熙熙万汇怀，慕德从春借。谁司大皞权，俄睹苍龙驾。生气发句萌，水木互奔泻。是时我山栖，昏旦依郊舍。悠悠日月居，半倚云雷架。未能分浅深，且欲观高下。闭户养幽清，倚棂望桑柘。时同草木心，日向春荣谢。嗟兹大块情，不以遐方罢。流润细无声，随风潜入夜。重绎杜陵诗，乃知时雨化。"}