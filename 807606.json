{"id":"807606","title":"水龙吟  寿黄珍百七十仍用前韵","dynasty":"清","author":"陈维崧","text":"楚天解组归来，颠狂肯放杯辞手。黄鸡一曲，千场保社，百年亲旧。起舞婆娑，好风吹帽，野花簪首。试酒酣重问，渚宫烟景，仍髣髴，从前否。君说崖欹峡斗。乱猿啼、绝无昏昼。岳阳楼阁，洞庭波浪，银飞雪走。一笑浮生，杜陵花鸟，信陵醇酒。问彭篯骄语，尔曹还总，让才人寿。"}