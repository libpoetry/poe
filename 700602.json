{"id":"700602","title":"郊墅杂赋（十六首）","dynasty":"明","author":"高启","text":"江水舍西东，邻家是钓翁。路痕深草没，井脉暗潮通。篱隔蔬边雨，门开竹下风。不因时卖畚，何事入城中。此乡堪避地，乱后户翻增。俗美嫌欺客，年丰爱施僧。带星耕处轭，照雪纺时灯。且作求田计，元龙岂我能。幽事向谁夸，孤吟对晚沙。浣衣江动月，系艇岸垂花。行蚁如知路，归凫自识家。一尊茅屋底，随意答春华。春泥桑下路，孤策自扶行。身贱知农事，心闲见物情。鱼鸣风欲起，牛饭月初生。渐喜无人识，何烦易姓名。移家到渚滨，沙鸟便相亲。地僻偏容懒，村荒却称贫。犬随春馌女，鸡唤晓耕人。愿得无愁事，闲眠老此身。纷纷谢人役，寂寂恋吾居。细雨春雩后，斜阳社饮余。岸花飞趣蝶，池叶堕惊鱼。好了公家事，休令吏到庐。路迂桥断处，门静犊眠时。孤墅藏群柳，诸田灌一陂。僮闲春作少，妇懒午炊迟。谁道花源好，还令太守知。虚阁近鸣湍，应宜把一竿。雨伤春麦烂，风折晚蒲干。抱瓮临江汲，携书入寺看。自惭何独幸，世难此偷安。乱渚交交白，平芜漫漫青。卖薪沙店远，祈谷水祠灵。密雨侵蓑重，微风过网腥。江边多酒伴，春去不曾醒。入夜潮侵户，经秋雨坏垣。里人淳少讼，田父醉多言。稻蟹灯前聚，莎虫机下喧。自应耽野趣，不是忘乡园。欲沽嗟市远，烟火隔江波。客到寒斋少，人归晚渡多。污书灯烬落，惊枕橹声过。岂敢愁荒寂，时危免负戈。野色迥苍苍，开门叶满塘。僧来双屐雨，渔卧一船霜。静里修香传，闲中录酒方。平生当世意，到此坐成忘。红树南江近，青山北郭遥。江清目渺渺，林冷发萧萧。食鲙知晨钓，听歌识暮樵。寻常送归客，不过水西桥。何处可徘徊，林间共水隈。夜归家犬识，春睡野禽催。有地唯栽药，无村不见梅。兴来惭独饮，时唤老农陪。狂多爱出游，日日问江头。小草皆春意，遥山自晚愁。酒中时有得，物外复何求。不咏骚人调，蘼芜任满洲。居似临邛宅，耕非鄠杜田。已偿输税米，未觅卖文钱。把卷怜长日，看花愧少年。翛然闭门处，杨柳桔槔边。"}