{"id":"941287","title":"戏同舍与内竞","dynasty":"宋","author":"陈宗远","text":"龙泉函气清，欧冶吐霞绮。干将堕龟文，莫邪潜漫理。藏锋金匣夜光芒，铜花玉晕相磨砥。雄雌一落东与西，相从不隔千山水。忆妾与君差池飞，送君挟策游京畿。暮云空碧雁度远，画梁寂寞燕来迟。但愿月宫分彩色，岂恨霜闺弄落晖。君方倦羁旅，妾亦厌枌土。锦水鸳鸯巢汉林，绮翼飞翔交媚妩。有时娇妒不自持，佯嗔不肯舒眉宇。逢君贫困泣牛衣，举案低蛾似顽鲁。谁知志满凌暴生，刚肠便不爱卿卿。望断犊车挥麈急，饱负虎嵎攘臂轻。松柏故无情，凌霄植根蒂。柔蔓托高翘，岁寒忻附丽。何为丝萝亲，反有荣悴异。昔日泪沾衣，长嗔失意同寒饥。今日衣拥泪，翻怨得意由轻肥。炎凉世态得失间，怨君却悔嗔君时。"}