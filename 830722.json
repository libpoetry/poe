{"id":"830722","title":"吴章岭出庐山是李白别内处","dynasty":"清末民国初","author":"易顺鼎","text":"长飙吹散五峰云，化作群龙到东海。我亦乘风下九江，青天俯视楼船在，寰中冰炭煮日月，物外沧桑幻烟霭。吴章岭上看云还，夕阳明灭千万山。谁倚山堂映酒看，镜边五老回朱颜。半角楼台自朝暮，梦飞不到阑干殷。忽惊脚踏天梯古，李白精魂在何许。当日绸缪为别离，人生跬步多歧路。赠此悲酸千载心，涕泪因风洒吴楚。玉杖西还黄鹤楼，潇湘南去更悠悠。明朝回首一千里，瀑布残阳天际流。"}