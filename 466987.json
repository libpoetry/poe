{"id":"466987","title":"捧读希渊世兄《读〈甲申三百年祭〉与郭沫若之商榷》手稿感不能已，为赋六绝句","dynasty":"当代","author":"陈仁德","text":"孤影苍颜望渺茫，十年桥洞太悲凉。纵然黯淡无天日，笔吐光芒万丈长。红羊再再乱神州，满地儒冠走马牛。一笑凄然回首处，茫茫沧海正横流。秦火汹汹势燎原，白头空自哭轩辕。遗笺欲读还垂手，恐有当年血泪痕。洞穴栖身气若虹，肯因困顿改初衷。文场多少帮閒客，唱了南风唱北风。文章锦绣灿如霞，久厌神坛仰一家。万苦千辛终不悔，为留老笔再生花。身后凄凉亦可悲，青山埋骨恐无期。孤魂缥缈归来未，遥望泸阳系我思。"}