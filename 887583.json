{"id":"887583","title":"金盏子 独寓窗晚花方作小蕾，未及见开，有新邑之役。朅来西馆，篱落间嫣然一枝可爱，见似人而喜，为赋此解","dynasty":"宋","author":"吴文英","text":"赏月梧园，恨广寒宫树，晓风摇落。莓砌扫珠尘，空肠断、熏炉烬销残萼。殿秋尚有馀花，锁烟窗云幄。新雁又、无端送人江上，短亭初泊。篱角。梦依约。人一笑、惺忪翠袖薄。悠然醉魂唤醒，幽丛畔、凄香雾雨漠漠。晚吹乍颤秋声，早屏空金雀。明朝想，犹有数点蜂黄，伴我斟酌。"}