{"id":"812322","title":"富春至严陵山水甚佳","dynasty":"清","author":"纪昀","text":"沿山无数好山迎，才出杭州眼便明。两岸濛濛空翠合，琉璃镜里一帆行。浓似春云淡似烟，参差绿到大江边。斜阳流水推篷坐，翠色随人欲上船。烟水萧疏总画图，若非米老定倪迂。何须更说江山好，破屋荒林亦自殊。金碧湖山作队看，沙鸥却占子陵滩。武林旧事依稀记，待诏街头卖牡丹。"}