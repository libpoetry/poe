{"id":"1236291","title":"送友人之京兼怀陈庶子二首","dynasty":"元","author":"陆仁","text":"五两摇摇孔翠翎，舵楼酾酒候潮生。为言北海三千里，只作南风十日行。樯顶陨星神或降，浪深阴火夜还明。到京烦告陈徵士，两得缄书慰远情。十月江南草树空，五云天近立鳌峰。龙沙飞雪似掌大，马湩醉人如酒浓。曾佐元戎书露布，还陪天子颂东封。宛驹自此行千里，消息无忘辄报侬。"}