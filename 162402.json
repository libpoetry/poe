{"id":"162402","title":"木兰花慢·问潘郎两鬓","dynasty":"宋代","author":"黄升","text":"问潘郎两鬓，更禁得、几番秋。怅病骨臞臞，幽怀渺渺，短发飕飕。云边一声长笛，这风情、多属赵家楼。欹枕困寻药里，薰衣慵讯香篝。悠悠。老矣复焉求。何止赋三休。念少日书辟，中年酒病，晚岁诗愁。已攀桂花作证，便从今、把笔一齐勾。只有烟霞痼疾，相陪风月交游。"}