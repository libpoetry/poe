{"id":"480581","title":"徐州洪苏墨亭书坡老石刻后（有序）","dynasty":"明","author":"李东阳","text":"我昔彭城初泊舟，岸行百步观洪流。手披荒藓看古石，上有坡翁旧时刻。沙冲水啮四百年，字画半灭风神全。我行见此三叹息，此物乃在风尘间。冬曹尹君真好事，自扫巉岩凿苍翠。山灵助喜河伯愁，白日骊珠照平地。孤亭素壁高巃嵷，登堂见字如见翁。山人在前僧在后，尚忆扁舟游月中。崖端刻颂唐宗业，水底沉碑杜预功。直将谈笑为故事，似与百战争豪雄。高才直节古今少，片石价比千金同。由来一代不几见，况我异世怀高踪。凭君一拓数千本，遍使四海扬清风。"}