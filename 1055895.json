{"id":"1055895","title":"再登斗野亭路旧韵寄太虚","dynasty":"宋","author":"李之仪","text":"北舟揽黄氏，楚楚不自平。故步聊低回，新月微风清。蛙声语莫下，泡涌浮修甍。何在超世游，翳路情难倾。西堂梦不到，春草还复生。长年浸枯蘖，有时怀层城。适从吴儿炊，又作淮人烹。皇皇遍诸侯，吾人愧安行。独抱照乘姿，花枝似相明。拂衣归待旦，南州逢顾荣。"}