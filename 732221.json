{"id":"732221","title":"故宫燕 其二","dynasty":"清","author":"邢昉","text":"鸟啼金井桐，啼声易呜咽。未若向西风，伤心故宫燕。白门燕子去秋风，社日年年无不同。惟有曾栖青璅闼，欲去未去悲西宫。却忆西宫前岁筑，禁篽勾陈俄仿佛。不道君王事卧薪，颇闻将作夸神木。一月宫前才列仗，翠华西去尘飘飏。虚殿无人燕子来，三春对语雕梁上。转眼谁知事更非，雕梁藻井似蓬飞。明岁坏垣春草里，茫茫何处问乌衣。"}