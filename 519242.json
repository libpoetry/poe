{"id":"519242","title":"杂诗十首 其二","dynasty":"明","author":"朱诚泳","text":"深闺有佳人，清姿艳且光。美人盻秋水，联娟蛾眉长。良玉蕴其辉，幽兰蔼其芳。永绡制其服，明珠缀其珰。借问谁氏子，伊其姬与姜。非惟逞颜色，而实励冰霜。贻我双南金，讵肯轻下堂。谦撝固自守，曾不求煌煌。奉帚心所甘，好合琴瑟张。伐柯未有斧，自媒诚恐皇。嗟嗟宿心违，辗转徒在床。搔首起延伫，云山远相望。音书无以托，涕泗空沾裳。"}