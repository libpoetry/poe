{"id":"1252160","title":"挽吴公祐祭酒母刘夫人二首","dynasty":"元末明初","author":"丁鹤年","text":"淑容玉润气冰清，择对仍归间世英。四德远从麟趾化，九苞亲见凤毛成。正当爱日调珍鼎，遽尔乘云上玉京。回首仙踪无觅处，双峰雨露倍伤情。母仪妇道重当今，共说夫人独苦心。教子遂成双白璧，救夫不惜万黄金。家庭遗爱留名郡，阡表新铭出翰林。每遇良辰增孝感，板舆閒却在花阴。"}