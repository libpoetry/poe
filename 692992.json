{"id":"692992","title":"旅中偶读元次山西阳城之诗追忆旧游拟作四首 海","dynasty":"明","author":"杨巍","text":"仲尼欲浮海，而我居海边。海中有大鱼，岸上有薄田。种田须荷锄，捕鱼还刺船。农夫与渔父，相见复相怜。此寺置何年，大唐贞观岁。中藏白石碣，上刻前贤字。地居古河边，门临野无际。忆我读书时，寒榻同僧睡。马谷近愚谷，所以人迹稀。昔名乌鹊山，不见乌鹊飞。惟有紫蕨菜，其苗高且肥。洞口封白云，专待主人归。去城三里遥，亦无客来往。本是老农家，荷锄非勉强。既喜儿童愚，又见桑麻长。早晚酒一壶，自歌还自赏。"}