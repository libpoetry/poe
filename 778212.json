{"id":"778212","title":"买陂塘·和杨稚虹自题乘风破浪图韵","dynasty":"清","author":"杨葆光","text":"蓦经过、苏台沪垒，海天容我长啸。俊驴又踏长安路，滚滚软红驰道。高处眺。有太液蓬池，丽藻新添料。三杯软饱。笑甲第门楣，丁年冠剑，眼界一何小。吾宗彦，豪气笔端环绕。披图聊佐谈笑。炎天不惜征衣瘁，先后一鞭飞到。诗句好。知也有庭闱，白发垂垂老。游踪草草。祝航海来归，板舆迎奉，门外舣兰棹。"}