{"id":"709007","title":"大酺  同张蘧林饯别袁箨庵","dynasty":"明末清初","author":"曹溶","text":"看楚云飞，吴烟远，良约都因春误。红楼听雨罢，又悤悤无定，意如飘絮。幔锁荷香，梁招乳燕，知是怀人深处。填词付歌管，正陈隋旧梦，寓情琼树。恨三幅江帆，一双山屐，撰成离绪。沉沉丝雨暮。乱流急、翘首迷前渡。且近觅、投簪狂客，负局先生，解征衣、酒边同住。自古谁豪举，身与世、总成羁旅。更休叠、阳关句。浮樽相属，西子夜来传语。停舟镜湖待汝。"}