{"id":"378248","title":"高山流水·松风一榻响潇潇","dynasty":"清代","author":"蒋敦复","text":"松风一榻响潇潇。倚天涯、霜鬓愁雕。夜雨宿青原，可怜瘦尽琴腰。伤心事、莫话南朝。江山付，秋壑红羊劫换，白雁声高。念君恩重处，难把壮怀销。寥寥。余音寄徽外，天水碧、落日寒潮。回首望中原，烽火万井萧条。旧君弦、谁续鸾胶。断魂招，惟有桐心不死，桐尾先焦。剩凄凉玉带，残墨泪痕飘。"}