{"id":"643170","title":"丰城宝剑歌送李判簿之京","dynasty":"明","author":"胡奎","text":"丰城双剑如双龙，何年沈伏泥沙中。腾辉夜夜射牛斗，紫气化为千丈虹。不逢张雷识奇宝，至今甘与凡铁同。太阿龙泉雌与雄，玩之翕歘生雷风。开元供奉佳孙子，磊落奇才有如此。手提三尺阴山冰，鸊鹈膏凝白鹇尾。一剑跃入延平津，一剑飞腾如有神。双剑相离复相见，何况乡里同心人。我歌双剑篇，酌尔一杯酒。会行高步上星辰，有待云霄重回首。"}