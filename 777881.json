{"id":"777881","title":"八声甘州·重九澄宇宴客海上，即席赋呈同座诸君","dynasty":"清","author":"陈家庆","text":"对西风、一霎又重阳，匆匆换流年。正霜华满眼，雁横秋水，枫落霜天。谁信关河倦旅，楚客独潸然。忍说莼鲈美，三径虚悬。携酒登临高阁，共夜游秉烛，笑语樽前。看灵光鲁殿，华发几词仙。喜今宵、高吟莲社，畅雅怀、赓韵且留连。明朝好，有人家处，唱遍屯田。"}