{"id":"601230","title":"送文可归杭州","dynasty":"明","author":"丁恒","text":"李君才华世希有，湖海清名在人口。连年踪迹爱狂游，马蹄遍向天涯走。春风二月度鄱阳，买舟远下南斗傍。笔床茶灶浑无恙，犹带关前花雨香。我是烟霞旧时侣，鹿裘卧听山前雨。出门正欲问荆州，人来又道君归去。相逢不得叙生平，短歌欲赠难为情。秋风吹云浦树碧，南雁叫月江芦清。闻君家住孤山后，到家春色生衣袖。为问林逋旧隐居，至今尚有梅花否。"}