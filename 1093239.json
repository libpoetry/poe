{"id":"1093239","title":"昌甫送松溪茶盖云得之晁丈","dynasty":"宋","author":"韩淲","text":"章泉寄我松溪茶，北苑双井未足誇。盖以人胜茶亦胜，况复二老文章家。松溪主人未识面，每乡往之而咨嗟。想见读书坐清昼，薰风两鬓生霜华。赵晁姻睦久同志，近知往诣情愈嘉。慇勤包裹得此茗，归来奚忍自啜耶。怜我于晁颇臭味，一旦拜此忻无涯。亟呼童奴取活水，烹煎试起琼玉花。不但爱此琼玉花，茶因人胜无以加。"}