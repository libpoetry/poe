{"id":"549716","title":"归禾川酬诸同志歌","dynasty":"明","author":"邹元标","text":"六载之前禾川去，六载之后禾川归。记得扁舟江上来，士民相聚牵征衣。长沙一去何时返，相顾不禁泪自挥。赠之骊歌饮我酒，如斯高谊古今稀。恭际圣时得归期，故人道旁迎嬉嬉。笑我不殊麋鹿性，依然还怡丘壑姿。去时正值桃花放，归来亦在初春时。重指桃花固堪喜，忆昔艰危益可悲。拟共山中结岁盟，只因新命自丹墀。箧中短剑难分赠，聊写长歌慰相知。借问何以慰相知，重此江门千古身。重此堂堂千古人，廊庙江湖俱有事，神交切莫负青春。"}