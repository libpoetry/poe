{"id":"695826","title":"发横浦驿大司寇刘公邀詹侍御王武昌移舟饯送留别三首","dynasty":"明","author":"欧大任","text":"挂席沙头津鼓催，群公出祖尽千杯。介休自愧龙门客，何似仙舟洛下来。楚水吴山积雪残，烟花东下秣陵看。清歌送酒不能醉，回首江枫一路寒。两岸猿声傍客啼，思君烟草易凄凄。扁舟幸有江湖在，那得春潮尽向西。"}