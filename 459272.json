{"id":"459272","title":"连云林场至绝顶路极陡","dynasty":"当代","author":"卢青山","text":"有路峭陡成直角，不敢低头额打石。步挪如蚁心如风，久已驰向峰顶立。道逢山民射飞镖，肩树如屋人如猫。手中扁担长弯刀，笑言百斤是鸿毛。使我气壮欲飞鹿，忽看前坡颈一缩。崎岖十里力已尽，千里风来托吾足。主峰历历近在眼，谓过前峰可登览。一峰一峰复一峰，前峰愈出愈无穷。忽悟登山苟有乐，舍却艰难更何从。"}