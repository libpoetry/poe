{"id":"754786","title":"翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其一","dynasty":"清","author":"汪端","text":"郑家娇婢解吟诗，和靖风流想见之。遗址误寻高菊涧，前身应是谢芳姿。踏青春访琼姬墓，飞白宵题玉女牌。更乞茂漪书一过，簪花楷法妙临池。"}