{"id":"790476","title":"送王云裳大令去任，即次留别诗韵","dynasty":"清","author":"章钟岳","text":"我惜良有司，一朝解组去。临行张别筵，欲饮无欢趣。忆自经兵燹，百废俱未举。譬如皮不存，焉能使毛傅。及公绾县符，疮痍犹蔽路。公谓谋休养，水利必兼顾。若夫害马者，去之任毁誉。求治不宜急，急其所当务。愧我疏野性，夙未通情愫。昨始识荆州，茅塞得新悟。今读先生诗，冲淡涤尘虑。为语诸同盟，什袭珍斯著。"}