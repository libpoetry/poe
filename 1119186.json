{"id":"1119186","title":"临安送郑左藏","dynasty":"宋","author":"陈宓","text":"华发萧然入帝城，如何直道尚迂迟。从来白璧称和氏，安得黄金到不疑。归骑正须誇疾速，慈颜想见倍欢怡。人生最是团栾乐，况值薰风荔子时。还家香稻荐新红，乐岁佳辰定不空。绿醑好邀山月饮，紫鳞长与海潮通。不妨香火寻高士，祇恐经纶欠此翁。我亦欲归归未得，相逢端的是西风。"}