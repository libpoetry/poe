{"id":"682063","title":"五忆诗 鲁应绍","dynasty":"明","author":"余继登","text":"应绍忘年友，怜君老一经。兴酣时卜夜，谈剧每移星。昔诧玄言白，今嗟坟草青。望庐思笑语，双泪为君零。旅邸相逢日，开樽尚自亲。谁知生别后，遂作死离人。疾病工为祟，文章竟误身。故园台榭尽，零落不胜春。子仁吾党彦，雅志在公车。词赋金同掷，丰标玉不如。龙年忽冉冉，鹤梦竟蘧蘧。幸有佳儿在，犹能读父书。吾宗老伯氏，今世葛天民。有酒即拚醉，无财不厌贫。可怜泉壤下，犹是孝廉身。诸子近萧索，相看更怆神。最怜克敬弟，戆直无它肠。不恋儒为籍，却耽酒是乡。醉能消日月，病乃入膏肓。谁复为吾益，思之倍惨伤。"}