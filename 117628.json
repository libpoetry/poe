{"id":"117628","title":"次韵子瞻发洪泽遇大风却还宿","dynasty":"宋代","author":"苏辙","text":"昨夜宿鸿泽，再来遂如归。却行虽唝拙，乘险谅亦非。谁言淮阴近，阻此骇浪飞。长风径千里，蛟蜃相因依。眇然恃一叶，此势安可违。冒涉彼何人，勇决生虑微。欲速有不达，鱼腹岂足肥。风帆尚可转，野庙谁能祈。但当拥衾睡，慎闭窗与扉。夜闻声尚恶，起视聊披衣。"}