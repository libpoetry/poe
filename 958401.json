{"id":"958401","title":"自讼","dynasty":"宋","author":"郑刚中","text":"我昔贫时冬少裤，四壁亦无惟有柱。自从脚蹈官职场，暖及奴胥妻子饫。线因针入敢忘针，入室古云当见妒。云衢跌足泥淖寒，涕泣牛衣复如故。衔恩省咎到骨髓，万罪一愚难自恕。山深坐觉困烟瘴，天阔日思沾雨露。性中不爱宾客诗，亦或未然工部句。文章谁谓不得力，陋儒岂是冠相误。"}