{"id":"816800","title":"水龙吟二首","dynasty":"清","author":"蒋士铨","text":"相逢同饮亡何，酒酣清泪飘如霰。茂陵词客，秦川公子，惟君其彦。台上呼鹰，河东饮马，陇头磨剑。数年少豪游，唯吾与汝。记得潼关四扇。旧恨新愁难遣。误才人，乌阑黄绢。一寒至此，妇人醇酒，斯言诚善。仆本恨人，君真佳士，奈何贫贱。莫辞痛饮，人心不似，大都如面。何人剪取吴淞，拖蓝脱写春江本。山眉翠展，浆牙花绉，木兰安稳。风响菰蒲，波鸣?盎，远天无尽。念少年游泳，钓床渔具。触惹处便难忍。回首故园樱笋。被东风、水乡牵引。绿杨堤外，饧箫粥鼓，清明天近。碧涧香芹，银刀鲜鲫，梦归无准。问当时、渔弟樵兄，且未许先生隐。"}