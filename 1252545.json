{"id":"1252545","title":"用杨仲章兵字庐字韵","dynasty":"元末明初","author":"金涓","text":"林森剑戟立天兵，不碍琴书嘉遁情。李愿钓鲜情自逸，谢安补屐兴何清。岩房罢磬销香篆，石壁题诗纪姓名。我欲相从无羽翼，秋风鸡黍约佳盟。不向人间结草庐，任他城市务赢馀。饱餐薇蕨泉中水，过眼牙签架上书。岚气著窗云影过，钟声入梦曙光初。高居自与禅机会，何害门稀长者车。"}