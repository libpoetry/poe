{"id":"829012","title":"明日再集分韵得急、春字各成一章","dynasty":"清末近现代初","author":"王易","text":"晴湖开黛奁，胜侣集台笠。杖策莽苍间，钟阜足摇揖。临流羡游鳞，不为过江泣。万卉弥芳馨，帝力竟何及。春阳苦难护，风雨况相袭。悬知青子垂，尚怨花飞急。拿舟历烟渚，目送时移神。讶彼湖居人，老死唯知秦。问对偶临客，语语皆天真。始知得丧亡，灵源鉴无尘。嗟哉稻粱谋，汶汶蒙此身。何当抱琴书，分取太古春。"}