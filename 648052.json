{"id":"648052","title":"临川吴氏慈节堂","dynasty":"明","author":"杨士奇","text":"结发被衿帨，来为君子嫔。行年始三八，空遗未亡身。玉台寂寞掩明镜，罗帷惨澹栖暗尘。膝下两男儿，提携心独苦。寒窗雪夜课诗书，虚牖霜晨把机杼。临阶双桂同本根，春风并秀凌青云。煌煌珠翟明鹤发，寿酒日进慈颜醺。嫁时白玉镜，团团光皎洁。百年高堂乐未央，长看清辉似明月。"}