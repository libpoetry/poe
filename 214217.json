{"id":"214217","title":"梁王吹台·繁台繁姓人","dynasty":"宋代","author":"王安石","text":"繁台繁姓人，埋灭为蒿蓬。况乃汉骄子，魂游谁肯逢。缅思当盛时，警跸在虚空。蛾眉倚高寒，环佩吹玲珑。大梁千万家，回首云蒙蒙。仰不见王处，云间指青红。宾客有司马，邹枚避其锋。洒笔飞鸟上，为王赋雌雄。借今此不传，楚辞擅无穷。空余一丘土，千载播悲风。"}