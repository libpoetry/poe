{"id":"815916","title":"移家城北","dynasty":"清","author":"高士奇","text":"江村无恙白云庐，何事长安强曳裾。招隐未能归鹿砦，谋身堪笑似鸠居。床头新酿无多瓮，架上残编剩几车。更载清风与明月，夜深依旧伴翻书。两版柴扉积藓斑，莳花编竹恣疏顽。坐夸潘岳城三面，谁笑卢仝屋数间。虚牖北开堪避暑，矮墙西向不遮山。多情紫燕偏寻主，常傍湘帘挟子还。"}