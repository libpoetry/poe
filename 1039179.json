{"id":"1039179","title":"北岳","dynasty":"宋","author":"韩琦","text":"四海尊方岳，常推朔镇雄。阳为中夏胜，阴与北胡穷。孕秀贤豪出，宣灵造化通。斗乘天位正，乾发帝基隆。盛畜严凝气，横障广莫风。举头瞻峻极，危坐压崆峒。殖物资坤德，栖真固坎宫。星躔函毕昴，祀典轶王公。俗仰良材富，年随喜泽丰。左肱挥渤澥，右股跨獯戎。地险祠庭革，时平戍垒空。岚光朝扑黛，宝色夜舒虹。有药皆奇种，无花不异丛。层巅健雕鹗，怪穴老罴熊。肆觐仪虽阔，斯民望未充。何时清大漠，封牒纪宸功。"}