{"id":"1088871","title":"金沙堆","dynasty":"宋","author":"张孝祥","text":"玻璃盆中金作堆，药房桂栋中天开。洞庭无底蛟蜃恶，君不唤我那能来。旁船守风四十日，我行昨夜到磊石。山头望君乞杯珓，僮仆欢呼得头掷。二更南风转旗脚，打鼓开船晓星落。秋光净洗八百里，亭午投君庙前泊。斩牲酾酒报君德，君今清都岂其食。聊须醉饱撑船侬，明日依旧行南风。"}