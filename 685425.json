{"id":"685425","title":"江村吟","dynasty":"明","author":"邓云霄","text":"吴会繁华地，淳风在野村。桑麻连户牖，禾黍散鸡豚。茅屋还堪赋，江亭好避喧。壶觞依浅草，真乐满田园。稚子捉杨花，呼群更打鸦。嬉游忘帝力，耕凿任农家。野径飞晴蝶，平畴噪乱蛙。陶然上皇世，不道武陵遐。新月带斜辉，江村动夜扉。笛残知牧返，歌扬识渔归。薄雾笼波淡，疏灯隔竹微。孤舟同鹭宿，尘梦夕来稀。畚锸如云集，周防为水区。今朝勤妇子，他日变荒芜。敝裤宁堪著，新租未易逋。一劳真永逸，尚胜北山愚。"}