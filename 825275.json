{"id":"825275","title":"题陶斋所藏瘗鹤命水拓本","dynasty":"清末近现代初","author":"郑孝胥","text":"群鹤翩翻各冲举，目送灵真将出世。世人臣滓满豪端，正坐尸居带馀气。纷纷聚讼闹如沸，逸少华阳俱可置。君谟老眼有微言，指出隋贤参楷隶。隶楷相参转出奇，谁将此意试求之。学书聊取记姓名，平生欹正任自为。焦岩苍苍隐云水，上皇樵人呼不起。留待丹徒陈善馀，辨證横山殊可喜。"}