{"id":"1144502","title":"咏史 汉高帝","dynasty":"宋末元初","author":"陈普","text":"气力才胜野外仪，情怀颇乐汉中儿。两生礼乐留侯箸，此事而翁却自知。诗书礼乐敢忘钦，自是而翁力不任。莫把溺冠轻议论，要观过鲁太牢心。煨烬三王不复收，子孙大辱辟阳侯。无边智力皆骑虎，高绝还能四百秋。金创可愈不容医，应念丁公相厄时。不赖西风吹楚卒，千龙万虎亦何为。扶创裹血过家乡，四顾何人守四方。梁楚淮南残一国，山河争属将狼羊。羽未禽时胆屡寒，羽禽不得一朝闲。卯金四百年天下，却在双娥一笑间。一带阴山浪引弓，运移婚媾一朝通。英雄白首消磨尽，甘与枭雏作妇翁。欲来不解自操持，白日明庭抱爱姬。世降的从何处起，醉眠王母二家时。"}