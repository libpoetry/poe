{"id":"692065","title":"送殷正甫内翰之京","dynasty":"明","author":"李攀龙","text":"咸池一奏合宫成，帝自垂裳拱玉京。多少侍臣调六琯，须知共作凤凰鸣。春风忽送汉臣还，再入承明供奉班。怪得文章成五色，朝朝染翰近龙颜。君王赐宴柏梁台，七字新诗汉体开。首倡自天酬不得，曲终还赖岁星才。汉家词客满金门，谁解凌云感至尊。一出子虚名便起，长卿无日不承恩。诏遣词臣集汉都，明年羽猎大誇胡。共怜执戟人犹在，莫问长杨赋有无。十载风流侍从臣，归来依旧帝城春。金华殿里谈经客，半是同时献赋人。帝宠词臣弄彩毫，蓬蒿宫阙五云高。自怜一日成三赋，不分傍人赐锦袍。紫禁清秋五夜闲，金茎玉树少人间。不知帝遣神仙吏，更直蓬莱第几山。依旧春风满建章，重来搦管对君王。即看应制偏承宠，何处新诗不擅场。东观风流著作郎，满朝谁不羡恩光。赋成清思如秋水，一片霜毫洒玉堂。"}