{"id":"278052","title":"过诸葛武侯故里","dynasty":"清代","author":"李振钧","text":"沂城南门枕河流。丰碑穹隆树道周。篆画磨蚀堪指数，故里汉之武乡侯。天厌火德群贼起。野无居人郊多垒。城市荒烟蔓草中，宫庭焦土残阳里。先生避地走襄阳。少从从父去故乡。抱膝萧然吟梁父，至今指点卧龙冈。分鼎早定天下计。后车得遇中山裔。蜀都虽曰安一隅，汉祚终能绵两帝。可怜五丈起悲风。大星夜陨隳成功。汤沐邑有田桑乐，老臣不得娱其躬。恨不使公歌昼锦。混一归来集欢饮。山东既入魏版图，义岂容归心已审。人生那必正邱首。惟赖大名垂宇宙。楚材晋用迁地良，东夷西夷万岁寿。一时同里殊愦愦。择木而栖昧前戒。丈夫大节不能明，展转伪朝几成败。志乘同书古姓名。鸿毛曾重泰山轻。遗爱即如羊叔子，岘碑空洒泪纵横。遥忆锦官城外柏。丞相祠堂耀金碧。黄尘飞捲白杨风，何处追寻旧园宅。"}