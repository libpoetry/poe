{"id":"1234839","title":"富春新创关将军庙成吴子中携卷索题","dynasty":"元","author":"吴莱","text":"吴生病起有怪闻，梦中识得髯将军。香火乞灵自此揭，庙门酾酒棕榈云。我曾久读名将传，紫金焰眼赪玉面。汉鼎?离强分割，楚锋剽狡轻攻战。天荒地老路不通，魂升魄降骴秋蓬。神仙负剑乃兵解，巫觋传芭真鬼雄。壮夫本合荆州死，严祀何哉富春里。只今江左四祠无狄公，髯乎髯乎独不恨见孙江东。"}