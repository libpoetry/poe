{"id":"96272","title":"栽田行·早田栽已成","dynasty":"宋代","author":"赵蕃","text":"早田栽已成，晚田耕未扁。风吹苗已长，汝事不可缓。迩来雨况足，高下通溉灌。虽云手足瘽，孰愈沟壑患。自兹日不百，早稻期入爨。晚禾虽云晚，霜肃但秋半。我昔山中居，升没每关叹。及今食官仓，谓得度昏旦。那知不足饱，过午或空案。尚言工吟哦，犹说鄙计算。那知汝田翁，栽种日月断。但惧政或疵，因之罹水旱。"}