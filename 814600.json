{"id":"814600","title":"浣溪沙 甲辰中秋后二日晚晴放舟石湖，观越城桥下☆月，明日将从胥口探桂山中，不预此游盖五年矣。","dynasty":"清","author":"郑文焯","text":"溪上曾闻渡越兵，乱流犹似怒蛙鸣，蒲风杉雨战秋声。梧梦只今空故苑，菱歌依旧绕离城，长桥人散月孤明。花艳连桡度镜光，满湖丝管水飞香，月明何恨预兴亡。莫揽清歌悲小海，更催秋梦落横塘，波空塔影自凄凉。烟夕凉波起白蘋，蔫红落粉尽歌尘，依稀山黛可怜颦。一舸谁寻虾菜路，千丝空羡鲙残鳞，无多秋事属閒人。夜午看山旧寺楼，别来岩桂五经秋，好花凉月醉扶头。一水又平桥畔路，几人曾预镜中游，山阳残笛更吹愁。听水听歌醉梦间，秋衣零露夜忘还，拍浮人与白鸥閒。馀兴好探花里市，旧情不断枕边山，半篷风色过梅湾。旧泊横桥花覆船，酒灯人语隔湖烟，红箫肠断十年前。经醉溪山如此夜，后逢花月奈何天，漫吟秋扇黯悽涟。"}