{"id":"411549","title":"赋呈清秋阁主","dynasty":"近现代","author":"唐鼎元","text":"天宝诗人杜子美，一枝诗笔撑天地。下写闾阎流离形，上写国家崩乱态。写到收京心倍壮，寸管尽摄山河势。临淮汾阳战绩高，纸上峥嵘龙虎气。一编瑰玮尊诗史，龙门手笔谁轩轾。当时饿死人不省，千秋读者齐挥泪。岁拾橡栗莫救饥，一家啼哭寒云裏。同谷七歌惨难闻，川原黯澹星日死。万里间关入蜀中，依严稍得为生计。浣花溪上添草堂，遗迹至今贵。狂生狂妄不自让，子美笔阵探根柢。函夏千年有厄运，天教杜老同身世。西湖八载效吏隐，斗室峨峨贮书史。九边鼙鼓动吟怀，三寸毛锥摧万骑。慨慷中国战士歌，激烈南口杀敌事。雨泣宝山烈士行，天恸南苑殉国诔。平型大战剧昆阳，忻口歼贼几尽类。海崖坚阵屹金汤。云际飞车标赤帜。一一摹写血淋漓，篇篇纸背动光怪。鼋龟蛟鲸莫敢肆，麟凤狮象威可畏。眼前河山有破碎，万古乾坤正气萃。想见群英裹尸时，植立沙场犹裂眦。胜负未决干戈深，提笔长望战场利。短短管城所封处，神明监临寇敌忌。琅琊长官眼无珠，夺我微禄绝生理。饥肠难作鸾凤啸，枯砚莫呈金石制。岂是与寇助为虐，笔花失却千寻彩。二月铜官谷口居，俯江期蹈灵均轨。清秋阁主今郑公，患难深时见风义。自忘岩岩秩地尊，独深恋恋故人意。存问不绝风雪天，为忧囊罄瓶无米。千里楚山招入幕，一枝鹩巢安所寄。丈夫不作徒感激，自抚青萍重砥砺。长安臣朔不饥死，昌黎椽笔光犹在。中原貔虎方扬威，沧海鲸鲵诛可待。濡翰伫作收京诗，平淮西碑亦不愧。下慰九泉忠烈魂，上拨星辰复其次。徐蜀张严两仆射，自有杜韩声益迈。文章有神交有道，世人那得窥其际。报公千载岂无由，不使前人有专美。"}