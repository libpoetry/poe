{"id":"1236446","title":"临花亭","dynasty":"元","author":"陈樵","text":"主人病癖爱年芳，春日花荒夜月荒。调水分符到西涧，惜花封泪寄东皇。天生国艳春无价，日绕游丝风有光。物色是空非是色，枉教蜂蝶一生忙。恶雨愁风易结阴，夜游秉烛昼传飧。香添荔子能消日，粥费桃花怕减春。绿暗有人来折柳，红飞剪纸为招魂。竹间午梦时惊觉，满眼卿云覆锦茵。芳草生烟药在房，鞓红衣紫共芬芳。丘园风雨三家市，草木文章万丈光。花正欲言还寂默，春无自性不坚良。晚来只有鹅红在，莫放香丝取次黄。满树琉璃閒碧瑶，当归叶长映芭蕉。树头生雨时时湿，春色如花日日销。杜宇有言终不践，绿鱼新种已生苗。今朝百舌闻莺语，飞上梧桐特地娇。右挟长镵左带经，蔬畦药圃照衣明。客来青凤穿花去，草尽苍苔上树生。灵药易荒常检校，繁花无赖枉丁宁。来禽青李成阴后，更觅楞梨日给胜。花在人间春自归，去来何用杜鹃知。鹤衔琼蕊来仙苑，雨引山姜过别枝。天出异香薰宝树，日将五色染游丝。主人莫赋伤春句，但使百花无尽时。雨后金沙入柳阴，紫薇红药正纷纭。客来只道天开画，春去尽将花属人。越鸟啄残松下子，吴僧寄到水中云。莲红直到梅花发，何处人间不是春。松边柳下日徘徊，鸟散飞红堕酒杯。芍药成丛当户出，茯苓分种傍松栽。云高卷雨从风去，花晚将春入夏来。亭下肉红如斗大，耐看不似玉玫瑰。远山过雨绿崔嵬，竹外青松竹下梅。满树丹青随物换，平生富贵逐春来。歌珠一串莺流出，花影数重风揭开。关右牛酥贱如土，莫教红紫落成堆。"}