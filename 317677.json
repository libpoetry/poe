{"id":"317677","title":"念奴娇·春风吹又","dynasty":"现代","author":"苏渊雷","text":"春风吹又，恰辛夷已谢，棠梨初簇。黄鸟迟声催淑景，种种酣红晴绿。壁上题诗，尊前赌唱，客至宁须速。营巢结社，也曾寻慰幽独。惟惜明日花飘，蜂慵蝶懒，枉觅心房宿。细雨轻阴凭乞取，常抵十围锦幄。侧媚三株，繁英千朵，残梦从谁续。含情惘惘，梁州休按新曲。"}