{"id":"516868","title":"题耕乐图","dynasty":"明","author":"龚敩","text":"贾将军，才且雄，右手挟槊左挂弓。用如雕鹗搏秋风，狐兔不敢藏蒿蓬。偶辞朔雪望南斗，小试良才醹溪口。十里朱旗画鼓迎，三年白帽青山走。良田百亩溪之滨，徼巡警息民风淳。花村昼閒绿野辟，山犬不吠犁牛驯。将军不嫌禄厚薄，公暇应能事耕凿。体倦那知有苦辛，心閒自以耕为乐。小麦青青大麦深，平畴水满秧浮针。农家岁计在一饱，一饱宽尽将军心。芗溪之滨有逆旅，野兴留人不能去。布谷啼开绿树烟，鹭鸶飞断青山雨。将军底用身亲耕，居官所期教化行。民有恒心有恒产，放僻邪侈何由生。吾家老遂谁能续，解使豪强变雍睦。潢池赤子休弄兵，刀剑从今尽牛犊。"}