{"id":"1242376","title":"和乡友程民同会龙山留别韵","dynasty":"元末明初","author":"王翰","text":"相思乐未终，忧心亦何苦。翩跹鸾鹤群，牢落麋鹿伍。缅怀驾辂车，伊昔事戎府。王事多险艰，跋涉几风雨。看剑思跃龙，登墉气摧虎。奈何向中道，山川竟脩阻。及兹展良觌，澄秋碧江浒。云山寄徜徉，烟萝暂容与。相投既不厌，感慨独怀古。长风起疏林，寒色落芳渚。广筵促鸣鹍，泠然奏飞雨。云霄浩无涯，去去但凝伫。"}