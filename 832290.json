{"id":"832290","title":"秋思 秋夜小集，听六禾谈曲中近事，怅然怀旧，爰和梦窗孤调，简子端","dynasty":"清末民国初","author":"陈洵","text":"颦雨羞红侧。淡泪妆、刚坠画帘灯色。烟逗语纱，雁飞筝柱，秋入弦窄。渺天角歌云、暮潮如溯念暗抑。凝枕山、眉黛碧。怕翳笛无情，落梅知怨，便似番风容易，过时空忆。清夕。罗襟旧滴。寄素笺、锦段慵饰。赋情湘瑟。年涯催送，鬓愁雪白。记画壁双鬟去来，人事如过翼。笑座客、浑待识。正梦冷旗亭，尊前无分见得。咏隔荆南蓟北。"}