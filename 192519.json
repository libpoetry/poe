{"id":"192519","title":"次韵赵彦肤柏梁体送张道录","dynasty":"宋代","author":"李石","text":"烊铜作梁剑栈编，峡江百丈青云缘。峡山鸟道飞翩翩，蜀仙自得壶中天。丈人口诀谁与传，青城一炷心香烟。萦藤络蔓紫翠牵，清河链师天上仙。玉华楼高瞰平川，白日下界黑鬼缠。帝曰汝往予详延，鼎转九丹书八篇。清风来翔明月前，夏日不暍冬不绵。青骡白鹤忘岁年，是家仙种张祖先。椒子红熟丹浴泉，酿成白酒斗十千。先生日日贪醉眠，为我寄语来日边。"}