{"id":"731150","title":"阿玉锡歌","dynasty":"清","author":"弘历","text":"阿玉锡者伊何人，准噶尔属司牧臣。其法获罪应剉臂，何不即斩犯厥尊。徒步万里来向化，育之塞外先朝恩。萨拉尔来述其事，云即彼中勇绝伦。持铳迎面未及发，直进手夺无逡巡。召见赐银擢侍卫，即命先驱清漠尘。我师直入定伊犁，达瓦齐聚近万军。鼓其螳臂欲借一，依山据淖为营屯。我两将军重咨议，以此众战玉石焚。庙谟本欲安绝域，挞伐无乃违皇仁。健卒抡选二十二，曰阿玉锡统其群。有曰巴图济尔噶，及察哈什副以进。阿玉锡喜曰固当，廿五人气摩青旻。衔枚夜袭觇贼向，如万祖父临儿孙。大声策马入敌垒，厥角披靡相躏奔。降者六千五百骑，阿玉锡手大纛搴。达瓦齐携近千骑，駾走喙息嗟难存。荆轲孟贲一夫勇，徒以藉甚人称论。神勇有如阿玉锡，知方亦复知报恩。今我作歌壮生色，千秋以后斯人闻。"}