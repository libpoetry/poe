{"id":"608214","title":"赠焦弱侯修撰使大梁","dynasty":"明","author":"区大相","text":"袅袅青梧枝，结根缘高冈。兰生丛薄中，馨香随风扬。惟昔与吾子，嬉游翰墨场。早朝趋建礼，晚沐出长杨。饮我以醇酒，示我以周行。佳言比弦韦，佩之充明珰。今晨念远别，揽衣起徬皇。车徒将入洛，文赋已游梁。征马思长路，栖凫怨孤颃。念当从子逝，翮短不能翔。南陆鹜修轸，良会安可常。改途陟嵩少，为我吸玉浆。倘逢三花树，采采莫相忘。"}