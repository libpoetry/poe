{"id":"1195054","title":"蜀中三首","dynasty":"唐","author":"郑谷","text":"马头春向鹿头关，远树平芜一望闲。雪下文君沾酒市，云藏李白读书山。江楼客恨黄梅后，村落人歌紫芋间。堤月桥灯好时景，汉庭无事不征蛮。夜无多雨晓生尘，草色岚光日日新。蒙顶茶畦千点露，浣花笺纸一溪春。扬雄宅在唯乔木，杜甫台荒绝旧邻。却共海棠花有约，数年留滞不归人。渚远江清碧簟纹，小桃花绕薛涛坟。朱桥直指金门路，粉堞高连玉垒云。窗下斲琴翘凤足，波中濯锦散鸥群。子规夜夜啼巴树，不并吴乡楚国闻。"}