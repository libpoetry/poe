{"id":"515916","title":"饮何贰守宅有走索者祁使君作舞絙行依韵奉荅","dynasty":"明","author":"周瑛","text":"长絙横空谁敢向，瞥然见尔腾身上。风霜不动鸿雁飞，树木无声?猱往。笑随箫鼓行来前，且前且却坐复眠。脱胎未换人间骨，献技自比云中仙。东筦先生最能赋，前褒后戒多警语。世情习巧方成癖，针石砭人良可取。我因停杯呼群儿，人生须悟生杀机。万事只宜平实做，平实应无颠扑时。"}