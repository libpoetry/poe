{"id":"1208399","title":"太白酒楼（延祐己未初自江南还京途经济州所作）","dynasty":"元","author":"宋褧","text":"我昔在髫年，知有谪仙人。少壮读所作，天才气凌云。浔阳紫极宫，往岁闻佳句。采石青山头，前月拜荒墓。夜宿檐下云，秋弄江上月。何如任城楼，狂饮兴豪发。况有任城宰，具酒复知音。酒酣隘八极，世事徒骎骎。内子香闺梦，伯禽娇且啼。人间火宅谩煎逼，政是玉山倾倒时。散披紫绮裘，倒著白接䍦。银台金马直一唾，方瀛绛阙行将去。仙之酒杯失，遗基楼观雄。垣表暗题咏，石榴海柏森西东。谪仙人，今何在，汶水凫山黯苍霭。手挥玉鞭骑玉鲸，应在浮云九州外。仙人魂魄茫氛氲，望之不见矧可亲。明朝我至玉京去，愿谒蓬仙贺季真。"}