{"id":"2835","title":"送张舍人佐江州同薛璩十韵","dynasty":"唐代","author":"王维","text":"束带趋承明，守官唯谒者。清晨听银蚪，薄暮辞金马。受辞未尝易，当是方知寡。清范何风流，高文有风雅。忽佐江上州，当自浔阳下。逆旅到三湘，长途应百舍。香炉远峰出，石镜澄湖泻。董奉杏成林，陶潜菊盈把。范蠡常好之，庐山我心也。送君思远道，欲以数行洒。"}