{"id":"814153","title":"秋感","dynasty":"清","author":"陈敬","text":"大地风霜催岁暮，碧天星斗淡凉宵。千家砧杵声哀怨，一室篝镫影寂寥。壁下吟虫何唧唧，枥中鸣马更萧萧。遥知长胜幽燕将，偃月榆林正射雕。海国孤城夕照残，独依牛斗望长安。乱山落木秋声静，细雨疏镫客梦寒。天地苍茫离思迫，关河辽阔寄书难。请看梧竹栖鸾日，高举凌云振羽翰。枉说鱼盐富东海，频年水旱少丰登。民劳土瘠艰禾稼，野廓城荒蔓葛藤。磷火几家山鬼语，飓风永夜海蛟腾。江亭萧瑟闻哀雁，昂首高吟曲槛凭。浪迹乾坤一马鞭，丈夫意气畏人怜。猿声朗啸千山月，鸿影孤飞万里天。陈箧苏秦方发愤，题桥司马未升仙。振衣直上高丘望，吴越川原起暮烟。"}