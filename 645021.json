{"id":"645021","title":"笔妙轩","dynasty":"明","author":"解缙","text":"管城子，尔能图天文，又能貌地理。六经修纂点画明，群书著述文章美。作之之始称蒙恬，后来毛州刺史传。近代喜称陆文宝，如锥如凿还如椽。善书不择新与故，一锋杀尽山中兔。江淹梦断多才华，班超投却成奇遇。闻君制作非寻常，尖齐员健良有方。当窗特书风雨作，临池点染烟云香。百体书中尽神妙，金雀虎爪生辉耀。悬针垂露更清新，不作拙工使人诮。陆君早为人所称，英气凛凛当青春。何时携取献天子，图画麒麟阁上人。"}