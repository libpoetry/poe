{"id":"1215559","title":"赠黄汝楫","dynasty":"元","author":"黄镇成","text":"吾邦文献邦，江夏实著姓。自从唐叶来，忠孝溢郡乘。天朝跻仕版，先后相辉映。亢宗入省郎，孝友根至性。乘时起书佐，弱冠师法令。骅骝丰骨奇，雕鹗羽毛劲。历块云路阔，抟风海天迥。五羊城郭深，八桂云山胜。归来陟藩阃，晨夕奉温凊。薇垣开省署，咫尺郎星应。乘遽入乡国，长吏各郊迎。既勤松楸省，亦展桑梓敬。亲朋慰所望，尊酒更相庆。祝子践华级，勉子崇德行。他年互扬历，一一树佳政。江空岛石出，霜落天宇净。驱驰迫使事，水驿舟可榜。去去三神山，相望发孤咏。独有岁寒花，殷勤为君赠。"}