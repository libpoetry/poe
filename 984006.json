{"id":"984006","title":"沈德远守衢州用林子长通判送行韵","dynasty":"宋","author":"袁说友","text":"宦海足风波，汹涌百态动。更嗟为郡难，一木支桡栋。利害秦越瘠，谤讟邹鲁鬨。区区美众口，于道竟何用。一堕怨憎机，玉毁石可贡。乡来羞染指，负此淮阳重。公今上柯山，威望压群众。州横车马冲，吏黠机巧共。宽猛叹何适，往事成一梦。利孔百已竭，举手下辄讼。其难皆如此，要以人折衷。如公补天子，轻重识抱瓮。善刀而藏之，游刃真总总。政成馀啸坐，事定略衔控。人生五马贵，愿公还旧供。归来佐雄略，一洗潢池弄。我方烟霞痼，尔若丹霄凤。傥知下愚贤，应笑臧文仲。"}