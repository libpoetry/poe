{"id":"540685","title":"清宵篇送孙小渠","dynasty":"明","author":"赵完璧","text":"故人子荆何处来，清宵红烛心眼开。燕山一别二十载，停云望断空徘徊。淮南小邑桃李香，青藜白发从翱翔。春来几日风雨狂，閒庭岑寂古藓苍。锦帆一夕飞沧江，相持梦寐惊华堂。话来往事欢复伤，人生离合参与商。顾我几多残岁月，君行咫尺登云阙。神虬灵凤又何期，清漏玉杯君莫歇。"}