{"id":"689184","title":"马百愚同沈清溪见访次韵二首","dynasty":"明","author":"何景明","text":"门接渔樵只数家，柳条藤蔓转相遮。不妨佳句频题竹，况有清尊共对花。开阁定攀栖旧榻，入溪还拟著浮槎。谁言人世相逢易，浩荡江湖未有涯。共怜野外多风景，乘兴閒过碧水涯。草阁连朝闻雅咏，枫江万里得佳期。马卿作赋无勍敌，沈约为文有妙思。莫向尊前话离别，云山秋色易生悲。"}