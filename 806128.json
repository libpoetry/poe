{"id":"806128","title":"台城路六首 其三","dynasty":"清","author":"李慈铭","text":"锦帆乍卸松滋雪，骄骢又穿吴树。钿陌停觞，津亭打鼓，犹记别时情绪。屏山暂阻，问珠屐筵前，几吟鹦鹉。笑撚梅花，翠帘不隔梦云路。天涯况逢俊侣，倾囊争赌曲，消受眉媚。扇约炉薰，钗围鬟影，怜取眼前羁旅。才停雁柱，趁烛烬香残，坠鞭归去。莫忘尊前，画楼今夜雨。"}