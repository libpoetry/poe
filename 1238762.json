{"id":"1238762","title":"城东宴","dynasty":"元末明初","author":"杨维桢","text":"青骢辔，金牛车，一时宾从高阳徒。城东邸第三四区，天气澹沲春三初。主人爱客倾中厨，卜欢不知清夜徂。罥缨绝烛欢有馀，卷波令格兵法诛。客狂起舞作旋胡，主亦击缶呼呜呜。人生浮草无根株，齿发日悴颜日枯。含珠乌能润黄垆，今日不乐将何如。君不见城南相国，斲棺杀枯颅。身名只共菹醢俱，仕宦何用执金吾。"}