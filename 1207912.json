{"id":"1207912","title":"城南诸园观牡丹","dynasty":"元","author":"范梈","text":"燕然牡丹绝世嘉，名园是处列如麻。清晨步骑醉暮归，胸中消得一万花。青云长衔若木日，绿水乱泛天台霞。神功天巧奋心目，依稀半在侯王家。欲持此花表众芳，斗大亦有欹与斜。堂堂不动吾所敬，似者何得争豪奢？我从年少过花下，虽有车马不敢哗。未知时人作意否？俛仰宇宙思深遐。"}