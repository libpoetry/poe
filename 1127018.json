{"id":"1127018","title":"戏简朱公武刘邦直田子平五首","dynasty":"宋","author":"黄庭坚","text":"不趋吏部曹中版，且鲙高沙湖里鱼。虽无季子六国印，要读田郎万卷书。欢伯可解藜藿嘲，孔方定非金石交。君看刘郎最多智，昨者火事几焚巢。刘郎好诗又能文，方我奔窜义甚敦。为亲未葬走人门，闭门却扫不足论。朱家埙篪好兄弟，陋巷六经葵苋秋。我卜荆州三亩宅，读田家书从之游。朱公趋朝瘦至骨，归来豪健踞胡床。日看省曹阍者面，何如田家侍儿妆。"}