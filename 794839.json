{"id":"794839","title":"齐天乐 咏白秋海棠，兼忆仙品妹","dynasty":"清","author":"孙云凤","text":"莲衣未褪星期过，闲庭嫩凉天气。寂寂墙阴，深深苔罅，花吐几分秋意。冰清玉瘦，正掩映红窗，伴侬憔悴。月澹烟疏，露萤点点短丛缀。年时夜阑不寐，绛纱笼烛照，微雨初霁。素靥凝愁，幽香酿韵，别有一般风味。天涯此际。定萧瑟空阶，怅思前事。淅淅西风，怕吹成粉泪。"}