{"id":"420085","title":"梅花引","dynasty":"近现代","author":"邓嘉缜","text":"云情澹。天心旷。须臾过眼都成幻。惜卿卿。忒多情。为谁辛苦，可恨是聪明。明知顾曲周郎渺。甘抱钿筝弄高调。画阑西。月痕低。梦里妆成，三五少年时。腰肢楚。当筵舞。铢衣撩乱花如雨。蝶身轻。燕歌清。迷阳下蔡，到处说倾城。舞衣一著春云热。不管梨花香似雪。短墙边。挂秋千。长是年年，三月绿杨烟。"}