{"id":"104699","title":"史尉还乌程·与君去年别","dynasty":"宋代","author":"梅尧臣","text":"与君去年别，君来竟悲喜。乘马夜访君，备陈昔行李。五月辞吴中，六月渡扬子。七月行丧妻，是月子又死。买棺无橐金，助贷赖知己。娇儿昼夜啼，幼女饮食止。行路况炎蒸，悲哀满心耳。青铜不忍照，憔悴邻於鬼。八月至都下，少长疾未已。一婢复嗑然，老媪几不起。君门日预朝，仆乘贫可耻。十月补王畿，受代隔岁纪。闭门陋巷中，闷默阅书史。初闻君至之，如见湖山美。今闻君复还，为我谢云水。故交傥相问，怀抱今如此。岂乏南飞雁，岂无东下鲤。自同嵇康懒，作书愁把纸。"}