{"id":"269656","title":"怀浦大云旷","dynasty":"清代","author":"吕谦恒","text":"旷然念江海，所思何由见。人生各有营，况复隔乡县。汉水一为别，畿南再识面。悠悠二十年，星霜嗟流电。京华厌旅食，归卧沧海甸。念君无旧业，躬耕亦虚愿。清宵梦悄悄，何以明缱绻。蛟龙踞波涛，魂来不敢盼。垂老阻良觌，生死遥难辨。为儒寡世用，五字名空擅。天地何寥阔，吾子竟贫贱。"}