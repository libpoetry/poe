{"id":"197561","title":"念奴娇·今岁腊前","dynasty":"宋代","author":"王柏","text":"今岁腊前，苦无多寒色、梅花先白。可惜横斜清浅处，谁妨孤山仙客。玉勒寻芳，金尊护冷，定与心期隔。夜阑人悄，可无一段春月。怕它香已飘零，罗浮梦断，不与东君接。买得鹅湖千幅绢，留取天然标格。树老梢癯，蕊圆须健，不放风骚歇。花光何处，儿孙声价方彻。"}