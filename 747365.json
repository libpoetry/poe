{"id":"747365","title":"偶述","dynasty":"清","author":"余坤","text":"攒眉出谒归，解带弛巾帔。逡巡入东轩，近书色先喜。荡漾为长吟，盘礴据短几。忽闻拊掌哈，音熊剧恢诡。怪问谁何人，见笑复何指。一翁躄左足，蹩躠上阶厄。翘颏笑且言，官问一何佹。身为官爨佣，窃阙已半载。始疑今更怪，甚昧官行止。官为户部郎，颠倒溺书史。拥帙日嘶号，咽燥髋髀死。倚壁有时瞑，槁植若束苇。乍起奋秃毫，狂书不择纸。意谓官所营，事莫要于此。岂知业转勤，所遇转倾否。妻女饥顑颔，僮婢寒嘘唏。手胝书债券，舌敝乞邻米。得效业如斯，所癖宜可以。顾乃愈矜豪，悯不畏谤诋。踞灶夜叫呼，狂怪惑邻里。晨出辄见问，实用为愧耻。官所常往还，亦有二三士。群聚昼夜哗，终然说名理。然吾觇其人，形神亦无俚。官在官僚中，厥状固可揣。张吻辄见扪，举足动遭犄。无亦恃迂缪，与世相?牴。抑或实瞆眊，对牍不能理。哆口啖官膳，瞪目署纸尾。明时易登进，高利悉腾起。其次得推择，气象亦嵚?。松长棘枝短，生质非可拟。储粟盈太仓，奚取于稗秕。自诡诚不堪，引分可休矣。浮沈苟取容，无乃太顽鄙。闻言怅然作，离坐久靡徒。贱子实狂惑，冥行无所底。凡翁所谯诃，一一中症痞。并无毛发能，得与时彦此。未能决引去，讵免见排牴。投颡谢躄翁，颈赤汗如洗。"}