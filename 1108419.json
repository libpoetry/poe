{"id":"1108419","title":"和朱主簿四首","dynasty":"宋","author":"刘克庄","text":"在朝无友助，于野有人同。生愧饮牛叟，死惭招鹤翁。未应千载后，也似百年中。一掬珠林泪，凭高洒北风。玉座怀贤远，黄扉取友端。吾方观治象，渠忍铩祥鸾。家学应难改，贤名已不刊。三年无一字，怀旧忽汍澜。耄矣犹耽学，天乎不背师。仅馀芭受业，曾许赐言诗。鲁兀存尊足，虞翻乏媚姿。回头谢房魏，努力辅明时。君思清如许，吾诗浅矣哉。不能具刍饭，虚辱受琼瑰。伊洛推游谢，韩欧赏孟梅。武夷老仙伯，相引上蓬莱。"}