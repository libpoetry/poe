{"id":"812990","title":"杂兴","dynasty":"清","author":"张廷玉","text":"月亏方就盈，阳尽斯来复。静观天地机，回旋似轮轴。盛满易为灾，谦冲恒受福。所以贤哲流，秉心若虚谷。名高气益卑，位显心弥肃。大智询刍荛，殊勋谢舆服。常思重载车，不为再实木。以兹保初终，何忧易倾覆。吾愿读书人，休同晏子仆。我闻昔人言，苛政猛如虎。又诵《魏风》篇，硕鼠况贪取。嗟哉牧民人，煌煌绾圭组。乃以父母称，而为众所苦。驺虞有仁心，麟趾中规矩。蔼然太和气，千载如可睹。君子慎所择，休与毒兽伍。飘风不终朝，骤雨不终日。三复老子言，可知立身术。譬彼草木微，春华秋始实。气候苟不完，累累安可必。寄语功名人，进取休太疾。早荣亦早枯，易得还易失。默识乘除机，处满须防溢。"}