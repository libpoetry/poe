{"id":"1118294","title":"山园草木四绝句 紫薇","dynasty":"宋","author":"陆游","text":"钟鼓楼前宫样花，谁令流落到天涯。少年妄想今除尽，但爱清樽浸晚霞。开时闲淡敛时愁，兰菊应容预胜流。剩欲持杯相领略，一庭风露不禁秋。满庭黄叶舞西风，天地方收肃杀功。何事独蒙青女力，墙头催放数苞红。十年诗酒客刀州，每为名花秉烛游。老作渔翁犹喜事，数枝红蓼醉清秋。"}