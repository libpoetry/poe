{"id":"731645","title":"读嵩山梦游天寿山歌次韵即寄","dynasty":"清","author":"书諴","text":"岂有健步能飞空，奇梦突与山灵通。夜入天寿驭猛虎，晓随八神朝紫宫。身居富贵玩朝菌，神游岩壑餐蓇蓉。想当朝回脱剑佩，閟阁倚枕开鸿濛。须臾千峰度脚底，蹴踏泉石排云松。画屏局促鄙宗炳，移山委琐嗤愚公。不辨山来与人往，细测此理难详穷。烟霞铸颜气铸骨，一遨一戏含冲融。黄帝得此游华胥，至今沕穆余淳风。君子在朝小人野，何处觅得商山翁。谁识将军作计工，暗措五岳实枵胸。我今脚疾辞爵封，向禽舍我其谁同。君当趋朝我赠行，努力勋业期铭钟。"}