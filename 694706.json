{"id":"694706","title":"元宫词（一百三首） 其四十八","dynasty":"明","author":"周宪王","text":"奎章阁下文词盛，太液池边游幸多。南国女官能翰墨，外间抄得《竹树》歌。一别诸亲三十载，诏令相见出宫垣。就中苦乐谁知得，内侍丛中不敢言。哇聚喧阗苦不禁，不鲁罕后喻言深。东安州里池塘静，鼓吹无闻直到今。独木凉亭锡宴时，年年巡幸孟秋归。红妆小伎频催酌，醉倒胡儿阿剌吉。地寒不种芙蓉树，土厚宜栽栝子松。清晓内官呼彩緌，各官分赐牡丹丛。"}