{"id":"812795","title":"水调歌头 听丁翁弹难曲旧事","dynasty":"清","author":"吴绮","text":"天宝当全盛，犹记旧宜春。繁华最称南国、花柳斗尖新。歌舞六朝门巷，金粉千家烟雨，楚润好精神。我始欲愁笑，何事近黄昏。秋风起，人世改，换朱门。后庭一曲、不应恰向我时闻。重见白头遗老，细数新亭旧事，此际黯销魂。仆本恨人耳，掩泪对青樽。问此传舍耳，宁用垒鸠巢。一时尚须洒扫、何况寄鹪鹩。装砌疏栏曲槛，点缀高梧修竹，结夏小团瓢。恰似槐安国、龟岭赋苕峣。诗成也，酒熟矣，共逍遥。倘来富贵、凭教造物付儿曹。且顾吾生行乐，任取后人笑拙，难辨鹿和蕉。起舞向明月，一笛碧云高。如尔才华好，天意岂徒然。如何湖海飘泊、无处问苍天。十载武昌寒月，一夜文园秋雨，灯下舞龙泉。言别河梁上，泪落酒樽前。贫孺子，寒范叔，漫求怜。丈夫豪气、自应举步有云烟。谁似长卿词赋，领取邺候宰相，好向古今传。君去莫复问，吾道定逢年。事势偶然耳，郁郁亦奚为。只须如此行乐、美酒与蛾眉。更有奇书千卷，自谱新词一曲，宁问古人谁。吾愿聊尔尔，君且待迟迟。槐堂上，薇省里，暇应稀。平生嗜好、安得终日不相违。事业已输公等，诗酒应还我辈，此论未全非。请并抛湘帙，醉拥雪儿归。"}