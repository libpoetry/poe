{"id":"1111589","title":"李忠定公挽诗","dynasty":"宋","author":"吴冈","text":"梦卜庸真相，艰难倚大儒。英风起衰懦，直气慑奸谀。琳馆终高卧，燕然漫仕图。哀荣看赠典，犹是慰寰区。胡骑围城日，诸生伏阙时。公方扶病起，人遂有生期。日者犹如此，天乎不憖遗。伤心原上路，烟淡鼓箫悲。才大时难合，言深道转艰。去朝吾不负，巧谮尔何颜。袖手功名外，忘怀水石间。苍生不知恨，犹望起东山。"}