{"id":"527476","title":"水营墅治田圃种树","dynasty":"明","author":"何景明","text":"樵隐安于山，农隐乐耕畔。由来事不同，各以性所玩。倚扉憩南冈，负杖行春岸。时泽冒原隰，远水增波澜。方塘菰蒲映，回渚凫鹜乱。插柳期息阴，列竹冀成竿。缘坡引行条，依墉植颓干。筑堤屏棼秽，激流代携灌。疏慵外经济，卑贱鲜忧患。谅怀原生耻，庶悟孔父叹。汲古缀遗言，欣焉秉柔翰。"}