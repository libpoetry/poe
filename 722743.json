{"id":"722743","title":"美人词 浣溪沙 美人","dynasty":"明末清初","author":"徐石麒","text":"酒渍胭脂共染唇。盈盈一笑递香温。绿篝光里拣情人。胸帛交成花玉彩，腕阑简得柳金纹。向来心事为谁春。得意春来分外姿。玉蝉娇趁海棠丝。翠勾红引步迟迟。好语暗猜风软款，韶颜争认柳参差。养花天里试相思。锦瑟红牙玉柱筝。抱瓶花近美人行。一杯春酒送娉婷。笑指粉腮辞薄醉，暗挑丝鬓转柔情。怨红愁绿一声声。酒在尊中潋滟波。泥人好句近人歌。且推檀板捧金罗。玉手斟时休道满，金莲约处不曾多。此宵无醉奈情何。"}