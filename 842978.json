{"id":"842978","title":"六月望后匏庵芝南珍午贻书幼点嘿园约为戒坛潭柘之游予先一日至三宿而归 其六","dynasty":"清末民国初","author":"陈宝琛","text":"潭柘亦宿游，得伴更一诣。舆轿晓踰岭，百转始到寺。银杏汝何修，及见祖宗世。翠华一再幸，挺干献灵异。至今沿尊称，长有郁葱气。可咍野人语，强指配统系。看竹仰宸题，弄泉诵御制。欲行却复回，爱树重所憩。"}