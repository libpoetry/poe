{"id":"402355","title":"琵琶仙 听莲琴女校书弹琵琶依白石声韵","dynasty":"近现代末当代初","author":"张伯驹","text":"夜月楼头，有谁谱、旧怨荻花枫叶。纤指轻拨重挑，回肠倍凄绝。疑塞上、秋风带雁，似堤外、绿杨听鴂。菂自同心，弦能解语，幽意难说。又还看、遮面无言，怕偷换年华误芳节。忍惜落花身世，等飞蓬飘荚。应不惯、胡沙渐远，恨玉颜、马上驮雪。相遇同是天涯，更休轻别。"}