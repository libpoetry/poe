{"id":"70081","title":"黄河清·九鞠黄河分九转","dynasty":"元代","author":"王哲","text":"九鞠黄河分九转，洪波大浪清净。九江共同合就，俱来归正。九鼎中间显现，九宫阐、端流一定。玉翻金泼盈盈处，倒侵九耀开影。九霄翠碧相齐，九皋有、鹤鸣迎接精莹。九光洞明，返照灵晕堪并。九曲神珠跳跃，九仙至、如然游泳。湛殚澄彻成功行，九天通圣。"}