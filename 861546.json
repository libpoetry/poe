{"id":"861546","title":"用元韵答清老 其一","dynasty":"宋","author":"王炎","text":"巧匠胸中有全室，能文纸上无脱稿。老禅善画亦如是，毛锥未出意先到。解衣盘薄小经营，蓦然挥洒笔如扫。我思诗画本一律，众作徒多等蝉噪。画手无如王右丞，一似诗中杜陵老。正缘此老襟韵高，工拙奇常无不好。斲轮妙处不可传，此事难从笔端讨。由来万法生一心，贯彻精粗无二道。"}