{"id":"766794","title":"薄倖 春思","dynasty":"清","author":"佟世南","text":"远岫衔云，寒塘破冻，春服初来未试。笛弄梅花，酒斟竹叶，总觉醉歌无味。向眼前、紫陌红楼，如何动是伤心地。笑约负踏青，情忘斗草，总是无端憔悴。还记得、病里慇勤，愁时将息，此意向谁提起。松亭别泪，竹岭离筵，恍在五更梦里。想东风、几度莺花夜月，小楼何事辜鸳被。春江目断，空把画阑划碎。"}