{"id":"825239","title":"沈友卿周顺卿刘厚生招游惠山","dynasty":"清末近现代初","author":"郑孝胥","text":"惠山以泉鸣天下，早岁独游谁见迓。解衣小坐漪澜堂，惟爱清泠盈石罅。识君恨晚二十年，好事重来览台榭。楼廊墙宇互遮蔽，名胜翻憎困构架。贵游子弟岂知山，徒侈祠堂竞陵跨。稍登高处始出世，郁郁郊原尽桑柘。锡山一峰伏复起，断塔著天如仰射。河流城市相掩映，遥指帆樯认湾汊。茧稻岁易六百万，富甲数郡真可霸。既富教之古有云，成俗方看待文化。桥头从倚恋山色，窥客时时过娇姹。诸君娱我期尽欢，画舫清歌入深夜。此游乐甚当再来，谋为东坡筑精舍。"}