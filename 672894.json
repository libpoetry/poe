{"id":"672894","title":"送焦亚卿奉使宗藩兼便道过家焚黄","dynasty":"明","author":"蒋冕","text":"肃肃奉皇命，驾言往藩方。朱衣炫朝暾，玉节明秋霜。从容使事毕，昼锦过故乡。貤封及二代，丘原贲龙章。林峦改颜色，草木增辉光。父老携儿童，争观填道旁。问公何以然，渥恩异寻常。公本清庙器，誉望倾班行。明时典邦礼，淳风还虞唐。圣心夙简在，宠数且未央。四牡蚤还朝，钧衡待岩廊。"}