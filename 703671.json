{"id":"703671","title":"六十一诗十四首","dynasty":"明","author":"释函是","text":"一周甲子又从头，生事如环谁去留。白发不知人厌老，青林空见叶为秋。朔风吹雁来衡岳，寒月迟猿下石楼。多少陵阳馀岁月，世间犹此忆沧洲。阅尽兴亡隐逾深，匡庐彭泽共浮沉。空教黄鸟啼来日，谁向青山问昔心。一夕寒花犹是古，万年流水始如今。长松几岁劳相伴，识得侬渠薄曙襟。青山垒垒忘归路，白露皑皑湿客冠。三代废兴犹欲问，一身前后不知寒。老来方悔少年拙，病去难寻向日欢。谁解预为衰暮计，石门携手共盘桓。久滞尘寰想洞天，归山不觉已三年。人过六十有何事，峰住千重只是禅。下界残阳云影里，上方初夜月明前。闻道近多乘兴者，隔江应见剡川船。紫霞深处曙钟寒，风转袈裟罥石栏。心逐夜猿声里憩，身随云侣腊前观。高幢月落乌初觉，叠砌枝横露未乾。此意静中看已老，一林松菊绕香坛。微霞薄照影漫漫，世上愁从落日攒。閒倚石楼思往事，忽惊阳雁报新寒。头颅久豁重添雪，杖屦犹存数绕坛。不用更寻华表鹤，六旬人物已凋残。衰病自知来日少，偷閒人去卧时多。目前秪有无忧得，身老其如此道何。啄木鸟悬枫树上，摘茶僧向石梁过。山中底事逢时节，叹息人间咏伐柯。渐老渐知吾道稳，更无馀梦到羲皇。伊耆龙马昔全盛，阪涿熊罴今淼茫。江雨未收山日出，夜钟才憩晓鸡忙。韶光冉冉同流水，谁信松门活计长。年年见说人多往，岂有昨宵今再来。犹向石坪低处望，不妨篱菊暂时开。峰高引水当阶溅，日逼移槐隔槛栽。青山得住何嫌老，返景初残月上台。久住匡庐无雪诗，去年二月苦吟时。青山依旧人添老，白发无私天亦垂。万顷冰田春尚早，一庭玉树夜何其。石梁回首寒犹在，独立松檐却问谁。海螺绝巘覆洪濛，老眼临高豁大空。越水东流流不住，楚云西望望无穷。风吹落叶知何处，月到寒宵只此中。欲倚长天青碧碧，一声鸿雁隔千重。居山只合种山田，岂为无心作俗缘。人事强如千日日，世情薄似一年年。道贫不欠他生债，身病长赊买药钱。便采菊花当服食，颓龄无酒亦陶然。手扶人背上丹梯，只是临高眼莫低。老去尚能誇足力，兴来差不厌人携。猿贪果熟连枝坠，鸟识僧归隔树啼。暗数登山今四度，明年还拟搆岩栖。万仞峰高独坐时，纸窗虚映满头丝。古今不到眼前尽，云月从教人外移。僧繇岂有图空手，荣叟嬴将入老诗。自此更生千岁日，石床题遍定无疑。"}