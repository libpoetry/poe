{"id":"1107314","title":"二月将半雨过花盛开二首","dynasty":"宋","author":"冯时行","text":"一年青春日无几，二月小雨花齐开。底事我禁愁思得，可能不近酒杯来。山青树树明于缬，江远村村烂作堆。老罢兴来须抖擞，自吟诗句自相催。最怜半见或不见，更惜欲开犹未开。树远祇疑随水去，枝低还似傍人来。不堪小蕊樽前落，可忍残红砌下堆。著尽工夫春自去，不须风雨恶相催。"}