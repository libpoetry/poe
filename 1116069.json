{"id":"1116069","title":"齿痛戏成三首","dynasty":"宋","author":"汪炎昶","text":"齿应宜脱落，鬓已旧苍浪。肉食定无分，茹蔬犹见妨。动疑难再稳，痛似忽微长。舌在吾何患，休看肘后方。疗法人争授，奇功竟未遭。嚼侵惊已折，漱撼喜犹牢。幸不妨黄奶，惟当釂浊醪。子荆泉石约，一笑我将逃。强把残编阅，支颐坐北堂。味从中夜永，痛偶暂时忘。意外逢奇药，人间欠此方。仓公如欲觅，寄语不珍藏。"}