{"id":"468039","title":"集句遣怀十首","dynasty":"当代","author":"熊盛元","text":"层叠烟峦卓远空，柔魂销尽橹声中。悲欢自造原无事，一夜吴霜照影红。玉笛高楼自掩门，壶天风暖几黄昏。狂吟不怕山灵笑，留伴梅花夜月痕。撑胸影子是山川，醉后诗魂欲上天。消得客愁添得泪，一灯红接混茫前。牢落乾坤兀此身，枉抛心力作诗人。等闲回首情难尽，莺燕惊飞照海滨。空谷佳人绝世姿，可因春尽竟无诗？人间尚有君怜我，独立沧江总系思。咀嚼新诗诳饿肠，琉璃为箧贮冰霜。苦吟未必因吟瘦，留得骚人一瓣香。误人谁动少微星，石气寒嘘太古青。孤愤何关儿女事，半床明月照零丁。自倚湘帘宛转歌，歌声流愤满关河。可怜四海无晴旭，回首江亭老泪多。鼠肝虫臂久萧疏，纨扇生衣捐已无。自古风骚皆郁勃，沧桑万变不能枯。山眉淡碧月眉黄，不落人间得意场。六月将秋仍病暑，绿蕉斜种两三行。"}