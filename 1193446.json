{"id":"1193446","title":"敦煌廿咏 三危山咏","dynasty":"唐","author":"敦煌人作品","text":"三危镇群望，岫崿凌穹苍。万古不毛发，四时含雪霜。岩连九陇险，地窜三苗乡。风雨暗溪谷，令人心自伤。传道神沙异，喧寒也自鸣。势疑天鼓动，殷似地雷惊。九削棱还峻，人跻刃不平。更寻掊井处，时见白龙行。雪岭干青汉，云楼架碧空。重开千佛刹，旁出四天宫。瑞鸟含珠影，灵花吐蕙丛。洗心游胜境，从此去尘蒙。贤哉李广利，为将讨匈奴。路指三危迥，山连万里枯。抽刀刺石壁，发矢落金乌。志感飞泉涌，能领士马苏。渥洼为小海，伊昔献龙媒。花里牵丝去，云间曳练来。胜骧走天阙，灭没下章台。一入重泉底，千金市不回。万里通西域，千秋尚有名。平沙迷旧路，眢井引前程。马色无人间，晨鸡吏不听。遥瞻废关下，昼夜复谁扃？阳关临绝漠，中有水精堂。暗碛铺银地，平沙散玉羊。体明同夜月，色净含秋霜。可则弃胡塞，终归还帝乡。周人祭瑶水，黍稷信非馨。西豹追河伯，蛟龙遂隐形。红妆随洛浦，绿鬓逐浮萍。尚有销金冶，何曾玉女灵。瑟瑟焦山下，悠悠采几年。为珠悬宝髻，作璞间金钿。色入青霄里，光浮黑碛边。世人偏重此，谁念楚材贤。昔时兴圣帝，遗庙在敦煌。叱咤雄千古，英威静一方。牧童歌冢上，狐兔穴坟傍。晋史传韬略，留名播五凉。贞女谁家女？孤标坐此台。青蛾随月转，红粉向花开。二八无人识，千秋已作灰。洁身终不嫁，非为乏良媒。版筑安城日，神祠与此兴。一州祈景祚，万类仰休徵。蘋藻采无乏，精灵若有凭。更看云祭处，朝夕酒如渑。昔人精篆素，尽妙许张芝。草圣雄千古，芳名冠一时。舒笺行鸟迹，研墨染鱼缁。长想临池处，兴来聊咏诗。半壁生奇木，盘根到水涯。高柯笼宿雾，密叶隐朝霞。二月含青翠，三秋带紫花。森森神树下，祈赛不应赊。池草三攒别，能芳二月春。绿苔生水嫩，翠色出泥新。弄舞餐花蝶，潜惊触钓鳞。芳菲观不厌，留兴待诗人。英雄传贺拔，割据王敦煌。五郡徵般匠，千金造寝堂。绮檐安兽瓦，粉壁架鸿梁。峻宇称无德，何曾有不亡？郭门望京处，楼上启重闉。水北通西域，桥东路入秦。黄沙吐双径，白草生三春。不见中华使，翩翩起虏尘。两树夹招提，三春引影低。叶中微有字，阶下已成蹊。含气同修短，分条德且齐。不容凡鸟坐，应欲俟鸾栖。尝闻凿壁井，兹水最为灵。色带三春渌，芳传一味清。玄言称上善，图录著高名。德重胜铢两，诸流量且轻。地涌澄泉美，环城本自奇。一源分异派，两道入汤池。波上青蘋合，洲前翠柳垂。况逢佳景处，从此遂忘疲。"}