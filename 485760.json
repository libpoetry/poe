{"id":"485760","title":"夜雪有怀范玉厓叔中朱沧洲孟辩","dynasty":"明","author":"吴哲","text":"江南地薄雪并寒，缘江矮屋茅复单。析薪束缊空燎眼，春阳不暖先生槃。田家利酤常苦酸，东家垆头量子宽。山公八斗焉足醉，少须暂解双眉菆。门前柳花飞作团，瑶田珠树森阑干。邹枚僵卧竟不起，对此欲赋谁同欢？南州俊髦陆与韩，躁进误刷凌云翰。售才阮生急一官，肉眼不肯空曹瞒。沧洲渺弥，玉厓巑岏。二仙者流，同余肺肝。进直任公钩，退屑淮王丹。宗儒唱导富儒学，妙斡造化归豪端。乃谓仲尼颜子不死亦易事，忍见后天日月凋双丸。今夕复何夕，三山皆白鸾。我欲邀二仙，授简发漫汗。仙兮素爱我，御风谅非难。戒儿预沽客一石，此醉要吸六合万顷冰壶干。"}