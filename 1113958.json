{"id":"1113958","title":"遣兴 其三","dynasty":"宋","author":"李纲","text":"风景正高洁，岁律忽峥嵘。岸竹森如束，山田漫已耕。溪寒幽石出，岫远暮云横。试问螭头吏，谁令向此行。游戏清都不记年，谪来犹作地行仙。龙墀叩额真率尔，石马系门非偶然。野寺山庄随意宿，溪鱼村酿不论钱。男儿本有四方志，出处安时休问天。冲涉脩途仆已疲，今宵聊复宿沙溪。心怀浙右家无耗，身在江南路欲迷。孤鹜断霞晴杳杳，暝烟荒草晚悽悽。登临谁会悠然意，寒日无言又向西。"}