{"id":"513438","title":"春山雪霁应制","dynasty":"明","author":"程敏政","text":"东风夜扫肜云散，坐见西山倚晴汉。旭日昭回万玉林，芙蓉百二光凌乱。韶华却在璚岛中，玉泉水来如白虹。野人行爱草木润，飞鸟下顾川原空。乘春骋望登高阁，春意山容两回薄。天开图画绕都城，共喜年初得嘉乐。太平有象乐未央，不用大蒐开猎场。凤池旧重郢人曲，阳春白雪成新章。极目崔嵬动遐想，山下游车护来往。满前物色总宜人，细麦青青更堪赏。"}