{"id":"62561","title":"醉歌行为邝复初雄飞昆仲赋","dynasty":"明代","author":"黄哲","text":"昨日风雨中，我来自西山。不知春早暮，花落长林间。林间幽人心事闲，相逢一笑开云关。问我别来春几度，五见飞花满行路。黄橙丹荔绕池栽，清水离离照芳树。登高酌我黄金罍，倾情写意无嫌猜。携觞复就花下饮，鸟啄余花铺绿苔。我惜落花君莫扫，乘兴即来坐芳草。江山如此多阅人，与君相期恨不早。君家伯仲多材雄，白眉更是人中龙。东山还着谢公屐，百世行藏安得同。尔曹曾辞鹤书召，予亦蹉跎走荒峤。华发盈簪已自惭，乌巾折角从人笑。悠悠行路心，惟君可知音。南冠发楚奏，拂拭瑶华琴。商声凄凄夜沈沈，酒酣风悲月出林。终然苦调不可听，为君更赋还山吟。他年访我桃花洞，洞口花残春正深。"}