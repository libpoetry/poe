{"id":"451800","title":"满江红 醉归和新河四十初度韵","dynasty":"当代","author":"熊东遨","text":"饮罢归来，乘兴把、楚江重涉。襟袖上，三湘零雨，九嶷残雪。白也无诗酬李盛，红何有意怜张拙？直疑他、天上巧因缘，由人设。聋不听，鹃啼血；盲不见，星围月。算此生差幸，非圆非缺。绊世已知难作隐，对空未便轻书咄。看冲霄、一鹄起长安，成孤绝。"}