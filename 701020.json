{"id":"701020","title":"送区启图入京补官","dynasty":"明","author":"梁朝钟","text":"祖帐及秋风，谈兵语未终。且将三户政，再集九边功。桑土宽民力，鹑贲待诘戎。故山收将士，相约蓟门东。读书三十载，一出事循良。瑟瑟馀风木，忡忡属职方。如何班定远，亦似杜当阳。秋水人千里，征衣浥早霜。出门家计轻，此念尚难平。四塞满烽火，中原无重兵。闾阎添岁尽，泉石讳时清。独有栖栖者，风霜万里行。"}