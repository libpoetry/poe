{"id":"682470","title":"黎惟敬秘书楼居新成赋赠","dynasty":"明","author":"区大相","text":"楼对仙城望不赊，新开林壑驻烟霞。当门小径宜栽竹，背屋閒园可种瓜。座引青藜频徙倚，醉馀皂帽任欹斜。问奇客指戟郎宅，送酒人寻处士家。仙史前朝罢直庐，为楼亦傍五仙居。烟浮树色侵缃帙，杯领山光入绮疏。门巷阴森五株柳，花林坐卧一床书。问君几枕羲皇上，清梦还能到玉除。"}