{"id":"568667","title":"琉璃王","dynasty":"明","author":"王世贞","text":"疏璃王，母为波斯匿王女。宫中小婢称翁主，不产麒麟产狼虎。儿时漫陟狮子座，释种小语摩诃祸。琉璃王，嗔心一起火燎冈。十万剑戟横清霜，倒曳窣堵躏佛场。可怜诸释种，不蓄四兵抱头死。血作阿耨池头水，云胡破戒呼婢子。琉璃王，水中有火如汝嗔，火车拥入阿鼻门。嗟嗟能仁未为仁，死不能救称宿因。"}