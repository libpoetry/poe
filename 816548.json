{"id":"816548","title":"左文襄公挽词","dynasty":"清","author":"曾广钧","text":"夜看北斗坐中宵，久讶三台祲不销。榕峤忽传飞电到，松心竟为岁寒凋。全将浩气还天地，更作明神翼圣朝。图史馨香有磨灭，不磨名字在云霄。中兴诸帅并云龙，吾祖于公望独崇。自为苍生辞里闬，早盟白水励臣躬。肃清闽浙中原定，收复回疆朔漠空。西望海天云黯淡，尚留遗恨在孤衷。万人公论许忠贞，二圣酬庸异数旌。敕建崇祠隆报享，宠膺美谥极哀荣。河山铁券传苗裔，纶綍金泥问子生。笃念荩臣恩旷古，九原衔感泪应倾。属从湘上趋东国，噩耗惊闻涕满衣。非我受恩知己感，如公至性待人稀。罗江汨水同悲咽，澧芷湘兰渐式微。寿迈七旬勋万里，秉灵川岳已全归。"}