{"id":"1006746","title":"惜春长句","dynasty":"宋","author":"葛绍体","text":"去年花开春日和，行嗅香蕊攀柔柯。今年花开烟雨愁，坐见落英填污沟。世事翻覆故应尔，天工卷舒亦如此。曷不长教四时好，却令二月春草草。墙头锦红一花梢，人间雪白几鬓毛。东家儿女喜斗妍，西邻老妇羞颓颜。亦有对酒高阳徒，零落山丘空画图。悲来乎，悲来乎，花开花落胡为乎。把住东风聊自娱，明年晴雨知何如。"}