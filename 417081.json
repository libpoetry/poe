{"id":"417081","title":"水龙吟","dynasty":"近现代","author":"沈祖棻","text":"与千帆共检行箧，得旧日往返书简数百通。离乱经年，欢悰都尽，因将绮语，悉付摧烧。纪之以词云尔。几年尘箧重开，古芸尚护相思字，钗盟钿约，此中多少，故欢清泪。学写鸳鸯，暗瞒鹦鹉，封题犹记。更飘灯隔雨，吟笺小叠，凭商略、游春意。惆怅玉炉红起，搅三生、梦痕都碎。传恩递怨，风怀渐老，柔情漫费。烟袅残丝，灰温剩火，旧愁消未。算从今但有，平安一语，倩飞鸿寄。"}