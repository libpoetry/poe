{"id":"1002768","title":"南湖行二首 其一","dynasty":"宋","author":"曾巩","text":"二月南湖春雨多，春风荡漾吹湖波。著红少年里中出，百金市上裁轻罗。插花步步行看影，手中掉旅唱吴歌。放船纵棹鼓声促，蛟龙擘水争驰逐。倏亲忽远谁可追？朝在西城暮南溪。夺标得隽唯恐迟，雷轰电激使人迷。红帘彩舫观者多，美人坐上扬双蛾。断瓶取酒饮如水，盘中白笋兼青螺。生长江湖乐卑湿，不信中州天气和。"}