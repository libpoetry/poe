{"id":"562056","title":"李将军歌","dynasty":"明","author":"贝琼","text":"汉家李广旧无双，年少提兵飞度江。黄石素书心已授，龙文赤鼎手能扛。不作诸生自辛苦，千金结客轻如土。朝呼野外黄头鹘，夜杀山中云毛虎。天子诏书开四夷，五年出塞事征西。三冬冰雪皴人肉，万里关山辟马蹄。今日相看凤阳道，绣袍换酒情编好。虎符金印来未迟，铁砚毛锥吾已老。豪侠平生感慨多，尊前击剑起高歌。定知班固文章在，为勒燕然示不磨。"}