{"id":"784382","title":"课僮穫稻石塘冒雨归萝庄作","dynasty":"清","author":"李锴","text":"伧父磨镰清冷溪，深山晚稻收新菑。主人携瓢奚负米，田家作苦劳佚齐。白沙红树不辞远，山烟水气潜相资。晦明呼吸生变态，岩雨淅沥吹凉飔。泠泠空响泛清听，寒蛩暮雀咽不啼。滑苔古磴有蹉跌，浅草仄坂无污泥。短蓑轻笠便利见，拄杖亦足扶倾危。少年江海累行役，汗漫今得平生奇。归来妻孥笑沾湿，翻羹未足窥吾私。石楼倚啸暝云合，山空木落孤鸿飞。"}