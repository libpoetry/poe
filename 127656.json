{"id":"127656","title":"美女篇·芙蓉开绿水","dynasty":"宋代","author":"曹勋","text":"芙蓉开绿水，青松映海棠。新晴沐膏雨，艳色明朝阳。绰约延姝子，转盼流辉光。被服妖且妍，细浥蔷薇香。下有合欢带，绣作双鸳鸯。上有双同心，结作明月璫。珠环垂两耳，翠凤翘钗梁。琼钩约双袖，提笼学采桑。采桑城南隅，五马停路傍。调笑不一顾，但见桑条长。归来候蚕眠，静坐调笙簧。结发事夫婿，谁羡乐家王。"}