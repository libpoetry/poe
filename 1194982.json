{"id":"1194982","title":"古塞曲三首","dynasty":"唐","author":"贯休","text":"单于烽火动，都护去天涯。别赐黄金甲，亲临白玉除。塞垣须静谧，师旅审安危。定远条支宠，如今胜古时。方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞脩里第，从此出皇州。百万精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。"}