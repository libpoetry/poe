{"id":"1137303","title":"贺新郎 其二 答赵清远见寄韵","dynasty":"宋末元初","author":"刘埙","text":"莫笑刘郎老。老刘郎平生，不是山林怀抱。梦里风云翻海岳，觉后狂歌坠帽。叹几度、荒鸡误晓。天际晴云开五色，纵今年、意气犹年少。机事远，有时到。凯歌檄笔凭谁道。对村中、一溪流水，半林斜照。赖有可人堪话旧，时共掀髯绝倒。也来问、衮衣茸帽。聊且问天占百岁，看乾坤、此事如何了。肠断处，春城草。"}