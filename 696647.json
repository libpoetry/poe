{"id":"696647","title":"武夷曲次晦翁棹歌十首","dynasty":"明","author":"郑善夫","text":"幔亭彩幄会仙灵，紫雾濛濛薄太清。奏罢人间可哀曲，凤笙龙管杳无声。沙棠为楫桂为船，紫嶂丹厓锦映川。我是开元李居士，铁龙吹散万峰烟。不道巫阳十二峰，玉环珠佩净云容。美人婉婉秋波立，迥隔天关百二重。藏里黄棺壑上船，春风秋雨自年年。觉来天地终归尽，炼得丹成亦可怜。蜕骨藏真传此岩，土花石黛已?毵。那能县绠探金槥，下捣龙宫万仞潭。大隐屏前烟水深，九霄云覆紫芝林。彤墀不作含香梦，丹洞忻传出世心。水过苍屏湾对湾，山形密似百年关。巨鳌不戴东溟去，要与乾坤作大闲。博罗东下三百滩，喷雪奔雷仰面看。虬龙不出蝮蛇出，天风下来吹岁寒。石鼓云楼天汉开，飞泉几道白龙洄。探元笑入桃源路，黄叶千岩风雨来。九溪历尽兴翛然，乱瀑喧豗赴锦川。寻源已到明河曲，飞舄还过一字天。"}