{"id":"704844","title":"题墨牛二首","dynasty":"明","author":"薛瑄","text":"青松落阴石苔上，雨馀百草芊绵长。老叟牧牛牛性驯，牛背读书兴萧爽。书中之味深且长，高睨盘古窥皇唐。日暮驱牛下山去，风清月白天茫茫。绿杨芳草被平坡，老人骑牛行且歌。歌长扣角角欲碎，悠悠古意何其多。布褐凉风生两肘，几度归来月明后。夜深遗响入青云，应有知音与携手。"}