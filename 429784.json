{"id":"429784","title":"马江别舜卿","dynasty":"近现代","author":"黄浚","text":"曰归形梦思，归既别草草。夜江连寒雨，握手心似捣。故乡有何恋，敦我兄弟好。玉山竹马游，再过迹如扫。惟馀君颜色，习静炯难老。固知澹无营，内养实有道。我贫徇其外，往往触忧恼。谈深烛见跋，句得笔索稿。君诗本冲夷，险韵戛新造。常愁我无欢，连棹事幽讨。分飞仍江湖，岁晚苦粱稻。江湖亦潜沸，丧乱遘天保。真当歛鸾翮，荣名不为宝。愿君宽见念，舟路晴杲杲。北风我所习，婉娈行在抱。期君长安城，看花共春昊。"}