{"id":"893337","title":"怨诗楚调示庞主簿及邓治中","dynasty":"宋","author":"胡宿","text":"我生岂不辰，贫贱亦偶然。读书饭脱粟，差可乐馀年。艺麻室南端，种桑屋东偏。弱妇事纺绩，丁男长力田。瓶储苟不乏，安用三百廛。老翁饱食罢，日晏尚高眠。岂知天地间，陵谷有变迁。独恨生苦晚，不在羲皇前。尝闻父老言，醉乡隔烽烟。安得盈觞酒，时复中圣贤。"}