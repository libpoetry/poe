{"id":"1206676","title":"春从天上来","dynasty":"元","author":"姬翼","text":"身世蜗蛮。在一气盈虚，宛转循环。电光影里，石火星中，生灭如许时间。尽劳神胶扰，名与利、抵死相干。自摧残。为一团虚幻，百转机关。睫在眼前不见，但认假为真，倒大痴顽。太平难遇，真道难遇，识取旧日家山。到无何乡里，云霞步、玉蕊芝兰。会仙班。庆长春天上，来满人鬟。"}