{"id":"688394","title":"十二月词十二首复次官汝清韵","dynasty":"明","author":"江源","text":"人日宫中最喜晴，玉肌寒怯尚重绫。霎时又是元宵节，台谏何人论买灯。报道中和节又来，东风新燕旧亭台。妾颜不似去年好，羞见百花红白开。春困撩人睡起迟，玉钗斜堕绿云攲。海棠开后廉纤雨，又是清明赐火时。南薰别殿绿阴浓，浴佛香汤赐六宫。太液池边随步辇，白莲花吐石榴红。五月宫中日最长，天中节近浴兰汤。君王不用青铜献，惟恨当年一鉴亡。金屋炎炎溽暑深，温泉新水浴檀沉。那知玉趾帘帷外，不赐当年百饼金。桐叶初飘大火流，待看织女会牵牛。傍人不织浓心苦，才过伤春又到秋。看看秋色此平分，何处笙歌入夜闻。独有多情端正月，年年依旧到长门。君王初授六宫衣，又近登临九日期。菊酒酡颜花插鬓，免教时节叹人痴。满眼风光又小春，却寒帘底暖如温。年年十月华清幸，知是谁先被主恩。小至初临生一阳，履长纳庆祝君王。从今日永知何用，刺绣功添一线长。一阳来复二阳回，更喜宫中臈日来。莫漫藏阉论胜负，祝君先进御前杯。"}