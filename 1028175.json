{"id":"1028175","title":"送颜希圣尚书守泉南","dynasty":"宋","author":"楼钥","text":"圣朝宝运开虞唐，太平天子垂衣裳。恢张治具崇儒良，孰不愿依日月光。用之则行舍则藏，孔门贤德遥相望。朝望方隆位文昌，跬步可到中书堂。问公拥麾何太忙，公独三请志益刚。俞音一下冥鸿翔，行李径出临涛江。争留孔戣动朝行，公更伛俯不敢当。老成全德真圭璋，温如春风严如霜。柏台峨豸肃朝纲，贤关向风士气扬。大天小天称公方，五年吏奸盖而彰。金华劝讲言加详，明主倾听谈皇王。盍膺枋除任赞襄，名遂身退天所臧。明哲保身身更康，高风可仰不可量。泉山壤土接临漳，建牙千里开封疆。老龙负图宠煌煌，何殊衣锦还故乡。贱子薄宦接王杨，曾陪御史临文场。风帘官烛夜未央，剧谈犹记声琅琅。兹来误忝尚书郎，始寻故步依门墙。西风津头望归艎，挽公不留远予将。两宫念公未讵忘，公虽远去如在旁。庶几重来上钱塘，夹辅大业恢中邦，傥有重事须平章。"}