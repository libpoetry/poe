{"id":"543462","title":"翠岩寺在碧云左障蔽高崖层巘中最为幽绝余每过必留浃旬","dynasty":"明","author":"胡应麟","text":"碧云既钜丽，香山亦宏敞。翠岩蔽层巘，车马或希往。曰余负奇癖，一一恣探赏。群峰障谷口，弥望悉林莽。谽谺一线入，仄径若指掌。危梯屡攀蹑，乔木时偃仰。阴崖伏空洞，阳峤入宏敞。俯窥地欲穷，上陟天转朗。楼台互回合，金碧时惝恍。虚檐织蛸蟏，画壁森罔两。绳床败叶积，禅堂坏苔长。悠悠石火身，兀兀挂世网。向暮聊独唫，徘徊发深想。"}