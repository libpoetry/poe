{"id":"1107337","title":"挽陈和仲二首","dynasty":"宋","author":"包恢","text":"至宝幢边宝器钟，含光承影状难穷。明明山立千峰表，湛湛鄞清万派中。鍊不回容精匪石，灼无变泽气如虹。谁疑湖海豪犹在，安得楼高更卧龙。川流近海学易至，源出慈湖派独清。进佩龙泉秋水洌，退怀骊颔夜珠明。介真不以三公易，枉自无容一尺轻。年未半生纡远道，哀哉何限不平鸣。"}