{"id":"525131","title":"赠王光禄克明迁北寺","dynasty":"明","author":"顾璘","text":"燕山控华夏，中天开紫京。圣皇握宸极，万国朝繁星。金陵旧丰镐，庶府罗公卿。夫子光禄彦，雄才能发硎。讨叛奋南楚，四海驰英名。五等未儋爵，三命讵为荣。密勿紫泥诏，宵旰侧席情。简知由一德，而岂资割烹。五味济其和，雍雍事调羹。高爵日以峻，泰阶行且平。山人伏岩谷，永愿歌德声。"}