{"id":"1236370","title":"蒲中八咏为师岩卿赋 蒲津晚渡","dynasty":"元","author":"陈赓","text":"云涛注壶口，水府蟠九垒。公子莫争舟，蛟龙方骫骳。伯乐沈九原，泥涂困骐骥。千古长坂空，无人知此意。岩廊鸣五弦，薰兮南风来。凤去徽音绝，眢井生莓苔。天风吹琼瑶，自冒首阳顶。欲和采薇歌，千山冻云冷。林壑冷含秋，风雨黯如海。何如赞公房，青灯淡相对。梵刹盘空曲，烟霞锦绣纹。山灵傥招隐，径入万重云。蓂阶降英皇，此地嫔有虞。南巡竟不返，愁云接苍梧。悬流落云岩，遥空挂飞练。何时?清泠，一颒黄尘面。"}