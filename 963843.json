{"id":"963843","title":"元寂宫生祠行","dynasty":"宋","author":"洪咨夔","text":"间台珍馆严鹤林，老桂钜竹笼春阴。骑鹤仙翁杳莫寻，适从何来貂插金。裳佩丹青杂璆琳，旗幡绣綵薰甲沉。蕊函三洞罗森森，云璈九奏锵愔愔。拥炉步虚摇箕参，稽首寥阳祈博临。庭下朝谒纷冠簪，愿言福寿高于岑。问子为谁对辄瘖，以目代口手拊襟。伊民豺虎国蠹蟫，细大敲剥无遗针。凛虞膏血供几砧，巧谀曲媚求回心。天乎少戢汤火燖，庶几沸鱼逃釜鬵。上帝福善祸必淫，高目下耳一监歆。察此颂祷皆呻吟，革彼飞鸮怀好音。呜呼爱而祠者古，畏而祠者今。安得皞皞相忘，武城弦歌单父琴。"}