{"id":"837439","title":"燕归梁·史馆东轩海棠二株，一生一枯，憔悴久矣。今年花特盛，已萎者亦新枝勃发，嫩蕊含烟。右衡昔居轩中，墓草已宿，对花慨然，为赋此解","dynasty":"清末民国初","author":"夏孙桐","text":"忽忽韶光似梦中。又花发，粉墙东。琼枝新茁转葱茏。香魂返，蕊珠宫。满庭葵麦还撩乱，觅花下，故人踪。残芳偏傍夕阳红。惜丝鬓，负春风。"}