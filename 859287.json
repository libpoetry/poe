{"id":"859287","title":"有感","dynasty":"宋","author":"王安石","text":"忆昔与胡子，戏娱西城幽。放斥仆与马，独身步田畴。牛竖歌我旁，听之为久留。一接田父语，叹之胜王侯。追逐恨不恣，暮归辄怀愁。顾常轻千乘，只愿足一丘。子时怪我少，好此寂寞游。笙簧不入耳，又不甘醪羞。那知抱孤伤，罢顿不能遒。世味已鲜少，但馀野心稠。乖离今十年，班发满我头。昔兴亦略尽，食眠常百忧。每逢佳山水，欲往辄复休。方壮遂如此，况乃高春秋。"}