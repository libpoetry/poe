{"id":"507506","title":"柏室","dynasty":"明","author":"李昌祺","text":"杨家住在南山侧，不种棠梨惟种柏。棠梨开落易衰荣，柏也亭亭色镇青。屈曲灵根蟠厚地，崔嵬钜干拂高冥。天风乍起生竽籁，撼屋惊涛忽澎湃。雷霆白昼走蛟鼍，云雾中宵见光怪。良材自有神明扶，下视凡木皆庸奴。狄门桃李敢争艳，田氏荆花差可徒。杨郎爱之如爱宝，四季俱宜夏尤好。赤日行天暑不知，清阴覆地凉偏早。孔明庙前根久枯，御史台中树亦无。何似君家书屋外，萧萧寒翠两三株。"}