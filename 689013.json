{"id":"689013","title":"村居","dynasty":"明","author":"何绛","text":"出门非我意，岁月感蹉跎。九十余将半，八旬母渐过。家贫难养志，心苦托行歌。静想谋生计，终宵起亦多。少小存微尚，曾为列国游。自知怜俊杰，不敢谒诸侯。佩剑空藏匣，题诗屡上楼。翻嫌淮水妇，一饭向人投。倚杖孤村立，寒乌处处啼。一心多未遂，因此辄悽悽。薄产忧凶岁，空床梦故妻。犹怜风雨恶，坏我竹窗西。隐几不能卧，閒阶且独行。夜潮浮月上，寒树带鸡鸣。竹密窗犹暗，星疏户欲明。一时善利者，怀抱各相生。村路依溪口，幽寻复有谁。藤垂牡蛎屋，鹤过芰荷池。寡语存公道，修心静百思。萧萧风入户，寒雨欲来时。柳叶初齐岸，风吹渐有声。老农林下饷，黄犊雨中耕。野果垂墙熟，溪船傍屋行。江村虽戒惧，幸不事穷兵。"}