{"id":"463066","title":"初试五言排律述怀六十韵寄同窗","dynasty":"当代","author":"林英男","text":"燃肝焚块垒，扑笔寄鹍弦。磬韵盘空绕，长庚傍月悬。旧邦文郁郁，新命质孱孱。万里昆崙出，千山泰岱联。西洄皆断驳，东屹独夤缘。北极唯冰海，南穷尽濮铅。一麟来鲁野，大道失毫椽。汉阙神乌集，唐宫麦秀芊。河图沈古国，日月易逡躔。弱水升鸦火，扶桑没薄渊。轮回惊小劫，绝续恨终天。舍本遂乡愿，亡灵似木鸢。胡僧灰诡辨，谶语劫成诠。救月猴号井，画皮魅靥颧。巢由荒绿窟，鴳雀彀黄肩。沟洫无三尺，冤魂数万千。秦赢遑尔尔，纳粹亦戋戋。脉断飞龙地，尘扬蹈海田。焚书燃野火，收铁隳龙泉。流毒遗三世，赭山延八殥。羲皇无此痛，赤县载空颠。灭史谁亡国？行吟甫扣舷。虞歌风瑟瑟，天奠雨溅溅。焉得修门在，堪迎巨魄还？衔须追义士，持节吊先贤。剺面红棉泪，招魂黑水潺。横流皆物欲，大冶尽铜钱。道路无饥殍，清明怯杜鹃。神宗阿堵物，学绝斫轮扁。倏忽黄粱梦，蘧然黑市廛。天扃何弃锁，恶竹又蛮缠。社灶穿墙鼠，楹梁剖蠹蝝。嫠娘难恤纬，婵影对愁眠。碧血殷青冢，销魂厌玉饘。守株人哭笑，抱柱鬼痴癫。正本移山志，清源犯斗船。乘槎漫渺渺，伐鼓震鼘鼘。剑箨童乌子，江潮烈伍员。星稀犹踯躅，月黑定迍邅。破浪尤风阻，腾云龙马蹎。荒原沙簌簌，振旅意阗阗。礼失求边野，根深问涧瀍。后庭歌冉冉，处士黯悁悁。蝉聒栖枯柳，秋归等寿篯。精禽填海气，梦岛钓鳌烟。寂寂耘莨莠，忉忉煅靡坚。怜皮谁隐豹，恨港蜃涂涎。死水馀鳞爪，煌珠付罪愆。天涯漂浪迹，马齿叹流年。自戒愚禽兽，人讥老璞砖。鸥盟新旧雨，砚席纵横畋。韵海茫寥寂，书山莽蜿蜒。班荆曾说剑，促膝昔论玄。似识他年燕，试看今日鹯。风流还倜傥，长袖总便嬛。别士铨三日，望尘挥百鞭。文章横蟹巨，芳草入天连。圭角芒难润，江郎鬓已宣。何当升屋哭，岂为孽流捐。千载讴渔父，去兮吟血笺。"}