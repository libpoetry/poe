{"id":"1238735","title":"征南谣","dynasty":"元末明初","author":"杨维桢","text":"钱塘江头点行军，大艘金鼓声殷殷。千里万里鸡犬绝，杳杳南国深蛮云。蛮邦父母苦不仁，九重天子深无闻。草间弄兵本锄梃，聚力四万称孤君。皇华遣使宣主恩，横草未立终童勋。闽南总戎赐斧钺，紫髯一拂清妖棼。六駮生来食虎尊，猛虎虽猛宁同群。于乎猛虎虽猛宁同群，城狐社鼠何足云！"}