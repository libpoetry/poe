{"id":"726797","title":"神仙篇","dynasty":"南北朝","author":"张正见","text":"瀛洲分渤澥。阆苑隔虹霓。欲识三山路。须寻千仞溪。石梁云外立。蓬丘雾里迷。年深毁丹灶。学久弃青泥。葛水留还杖。天衢鸣去鸡。六龙骧首起云阁。万里一别何寥廓。玄都府内驾青牛。紫盖山中乘白鹤。浔阳杏花终难朽。武陵桃花未曾落。已见玉女笑投壶。复睹仙童欣六博。同甘玉文枣。俱饮流霞药。鸾歌凤舞集天台。金阙银宫相向开。西王已令青鸟去。东海还驭赤虬来。魏武还车逢汉女。荆王因梦识阳台。凤盖随云聊蔽日。霓裳杂雨复乘雷。神岳吹笙遥谢手。当知福地有神才。"}