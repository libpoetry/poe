{"id":"644622","title":"发褒城过七盘岭宿独架桥阁上","dynasty":"明","author":"方孝孺","text":"名为不祥器，斯理昔未觉。及玆困奔走，始叹立论确。险哉七盘山，羊肠凌巘崿。三年八往返，颠顿发早白。此行当盛夏，溽暑逞馀虐。昼伏避蚊䖟，宵征越林薄。危桥带褒水，俯瞰波流恶。凿石劳众工，缘崖搆飞阁。下扶千柱壮，上倚浮云弱。怒雷地㡳鸣，悬瀑崖际落。山中邮传少，过客资凄泊。劳者务苟安，宁思非所托。更阑急雨至，洪涛相喷薄。鬼神助晦冥，天地混磅礴。病身倦辗转，酣寝绝疑愕。晨兴霄景澄，林壑还可乐。有生大化中，万变相综错。所遇听自然，何处匪安宅。历聘鲁中叟，咏归沂上客。劳逸命分殊，顺俟安敢择。"}