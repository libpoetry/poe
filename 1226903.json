{"id":"1226903","title":"美人篇","dynasty":"元","author":"贯云石","text":"仙风雕雪玲珑温，吴姬剪月纤纤昏。行云补髻翠光滑，凤凰叫落空山月。手摘閒愁八字分，春山恨重画不伸。肌浓汗腻朱粉匀，背人挥泪妆无痕。霜刀自制石榴裙，闭门不识诸王孙。绿烟熏透蓝田玉，罗带随风换装束。飞鸟衔怨过长门，芳菲不忍韶华屋。连环步窄玉佩响，霓裳袖阔春风长。钏松腕瘦觉多情，举手搔天天亦痒。锦香帐冷兰灯沈，落花不入芙蓉衾。三山路杳银河深，彩鸾高诉愁人心。天与美人倾国色，不如更与美人节。梦里梅花梦外身，万古千年对明月。"}