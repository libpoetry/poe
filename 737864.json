{"id":"737864","title":"汉铜雁足镫歌为半槎赋","dynasty":"清","author":"厉鹗","text":"蒲阪首山青逶迤，黄帝鼎成龙胡垂。战且学仙事绝奇，茂陵刘郎始祝釐。流传奕叶敦书诗，犹崇祀典敞云楣。妍娥无姅夕侍祠，金釭如虹掺手携。望灵之来月出时，神光下属风帔帷。翩然而逝不可期，劳心悄兮煎蚖脂。阴精沙麓祚始衰，效祥安得斋房芝。后代蛤彩莹琼肌，不照绿绨方底儿。此镫行第人见之，细数瑶琴弹冰丝。铭字俨如沙画锥，内者啬夫椽丞令。年是竟宁嗟已竟，制器尚象古示儆。随阳有序亦天性，铜花涵碧秋水净。雅胜羊头与凤柄，夜凉可亲宜放郑。千年瓠史寄间评，君家自发短檠咏。"}