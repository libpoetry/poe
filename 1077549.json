{"id":"1077549","title":"似表复以诗来再次前韵并简似矩待制似之舍人","dynasty":"宋","author":"李纲","text":"吾宗抱逸韵，试吏得南屏。扫厅日哦诗，俗士驾敢并。双溪与叠嶂，拄颊对佳境。诸昆奉板舆，晨夕严省定。仲氏近剖符，鍊养窥丹井。叔兮久燕閒，禅要心独领。何人絷骐骥，逸足未高骋。会当归本朝，宗社重九鼎。衰疲老山林，耕钓供饵饼。叩门欣得朋，草草具醪茗。追思会金陵，三载如食顷。契阔怀晤言，川途阻修永。临流送将归，岁晏风霜冷。寄声昆季间，卜邻谁定肯。天高烟雾深，且纵江湖艇。"}