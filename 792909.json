{"id":"792909","title":"读宁上人诗倒用宋吕先生韵为赠","dynasty":"清","author":"陈芝英","text":"僧诗禅月与杼山，居士高岑王孟李。当时居士颇称诗，僧诗落落见者几。宁公五十高才人，挥洒乌阑几百纸。我一读之声琅琅，破除烦恼增欢喜。有如河汉淡微云，亦如疏月梧桐洗。我生为诗三十年，未知此事从何起。君今已筑无缝塔，光明坚固无倾圮。山头有石坡陀形，山下溪流成燕尾。山中复有能诗人，不负溪流石齿齿。人生不读宁公诗，读诗万卷皆徒耳。"}