{"id":"972052","title":"九日王越卿司法置酒要客始约登武安之塔为游人所先已过圆通晚更集于彦博之居越卿醉后作画其先大夫公亦能画云作诗二首 其一","dynasty":"宋","author":"赵蕃","text":"登高有约乃相违，故遣村船逆上溪。寺与松篁元不隔，路经蓬藋却成迷。数君放逸仍怀古，老我悲凉况哭妻。郑重莫逃鸡黍社，又随新月共扶藜。"}