{"id":"115608","title":"淮阴阻雨·樯竿日日春风转","dynasty":"宋代","author":"张耒","text":"樯竿日日春风转，渺渺孤舟数家县。朝来雨暗隔淮村，白浪卷沙吹断岸。渡头杨柳湿青青，桥下涓涓野水生。满尺白鱼初受钓，断行归雁故能鸣。平生行止任迟速，篷底欠伸朝睡足。从来江海有前约，老去尘埃无可欲。晓天暖日生波光，桃杏家家半出墙。春日春波好相待，短帆轻橹可须忙。"}