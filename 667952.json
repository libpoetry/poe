{"id":"667952","title":"张子言家难远来视我命酒偕酌述往感今殚陈苦状复剧谈越中山水约以释缚后共游焉","dynasty":"明","author":"王廷陈","text":"忆折燕山柳，惊看汉苑花。我今悲下狱，君已叹无家。踯躅诚如此，依违并可嗟。远游缘避地，作赋拟怀沙。越国心常往，高谈兴转赊。轩萦沧海日，觞泛赤城霞。远水龙蛇浑，中原虎豹哗。明朝拂衣去，共子看浮槎。"}