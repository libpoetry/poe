{"id":"140174","title":"上已领客·流觞元已奚所因","dynasty":"宋代","author":"魏了翁","text":"流觞元已奚所因，更指三日为良辰。山阴坐上皆豪逸，长安水边多丽人。临流有许豪与丽，元无一个能知津。韩婴何凭指溱洧，束晳胡据诬周秦。千年混混同一波，竞言此日天气新。其间号曰该洽者，或言鳦降祠高辛。春分以后弗无子，往往援引诗生民。说虽有稽义犹凿，况复除日经无文。予尝妄意已为火，季春火见疑乘寅。寅居汉津火所畏，故以元已祓水滨。一年奇月必用重，三三欲解阳德屯。较之前说已云近，终愧俚俗疵吾醇。要须挈我沂泗上，回瓢点瑟看长春。"}