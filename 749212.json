{"id":"749212","title":"潜默篇 其一","dynasty":"清","author":"徐树铭","text":"读经不读史，譬若坐井观。谓天遽在是，天亦为其难。六经日月炳，群史列宿攒。风雨殊嗜好，氛祥异贤奸。譬之阅终岁，乃识暑与寒。蜉蝣而蟪蛄，何悟至理殚。治机与乱台，眇忽如虱肝。及其大开閤，阴阳不能千。名贤强补救，丸泥封雄关。擢擢命人杰，未悟源与澜。达人秉潜默，烛照穷鸿盘。历历万古事，森列棱与丸。复古且泥古，戾俗非俗刓。善哉师其意，瑞世纷龙鸾。"}