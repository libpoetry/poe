{"id":"700485","title":"赋陈中丞家杂画五首","dynasty":"明","author":"顾璘","text":"骏马在异骨，权奇插面高。人间那乏此，难遇九方皋。牛可理百亩，书能知经纶。耕罢究千古，阿衡果何人。作诗惊百代，何辞苦雕裁。方与元化冥，岂知轩车来。山中千岁鹿，毛如白雪花。御尔恣来往，稳于蒲轮车。海上鳌峰万叠青，归来铁杖带龙腥。黄尘世事如翻掌，都付仙公几梦醒。"}