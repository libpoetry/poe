{"id":"435743","title":"学东坡移居八首 其一","dynasty":"金末元初","author":"元好问","text":"谁谓我屋宽？寝处无复馀。谁谓我屋小？十口得安居。南荣坐诸郎，课诵所依于。西除著僮仆，休沐得自如。老我于其閒，兀兀穷朝晡。起立足欠伸，偃卧足展舒。窗明火焙煖，似欲忘囚拘。屋前有隙地，客舍不可无。花阑及菜圃，次第当耘锄。东野载家具，家具少于车。我贫不全贫，尚有百本书。"}