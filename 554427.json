{"id":"554427","title":"文箫彩鸾诗","dynasty":"明","author":"胡俨","text":"游帷观前风日清，衣冠杂沓仙凡并。踏歌不作春阳声，步虚缥缈随鸾笙。就中有女飘长璎，翠娥婵娟颜玉赪。藻翘金雀锵璜珩，天香两袖罗衣轻。素袍公子冰玉英，偶来一见亲目成。松阴满林空翠生，步入烟萝谁使令。山头宫殿开峥嵘，云屏玉桉帘水晶。夜寒桂冷风盈盈，白鹤下瞰玄猿惊。蓦然雷电驱六丁，绣襦零乱收霞帡。洞中群仙不敢侦，独与公子相随行。随行复踏萝径萦，金光时见芝草茎。忽闻人间长短更，天鸡嘲哳扶桑晴。紫极宫前江水平，欲渡不渡心屏营。宫中道士栖干名，欣然一笑来相迎。绮窗虚敞华轩横，墨池波暖凝光精。八龙云篆隐不呈，硬黄错落华星明。城中车马声軿輷，倚阑阁笔吟蕉栟。药王山空啼晓莺，闲却芝田春不耕。朅来山下披榛荆，修竹交花当户楹。药炉实对非卿卿，岂有人间儿女情。一朝云外来霓旌，于菟高举超抢攘。手把芙蓉朝玉京，下视野马喧蚊䖟。桃花乱落红雨倾，村童野叟走庚庚。黄斑化作山石硁，殷勤寄谢豫章城，老鹤千年还一鸣。"}