{"id":"1124383","title":"丁教授家猫狗皆相乳二首","dynasty":"宋","author":"项安世","text":"周郊奉犬用刑樽，尧蜡迎猫似捕神。直是苏公比台谏，未知韩子喻家人。鹰鹯化作鸾将凤，獬廌移成驺与麟。煦煦徐徐何必善，使知刚毅有深仁。血人于牙犬政猛，杀鼠如邱猫事狞。邻子忽如亲子爱，人情何似物情平。再三仁者须存勇，万一天资与习成。恐被麋麑邀作友，或遭鼠弟□为兄。"}