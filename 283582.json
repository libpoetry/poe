{"id":"283582","title":"泛清波摘遍·衔山景短","dynasty":"现代","author":"姚鹓雏","text":"衔山景短，滨海潮寒，风雨岁阑欢意少。映空如雪，点点芦花共人老。闲眠早。楼台近市，弦管飞声，归梦最怜纷破晓。淡墨题笺，细说离愁付青鸟。浦江表。沙岸正平素波，远岫半粘衰草。安稳扁舟故园，甚时能到。圣湖渺。萧寺饭客笋香，重崖讨春梅小。待看苏堤翠匝，回船应绕。"}