{"id":"807535","title":"念奴娇  长安元夕和家山农倡和原韵","dynasty":"清","author":"陈维崧","text":"寻常隔岁，预商量、赏玩来年元夕。燕未衔将泥便软，糁遍莲钩綦迹。满院烧红，九衢漾碧，万斛幽辉湿。东风几阵，暗吹此事成昔。今夜潋滟深杯，玲珑低唱，难把愁兵敌。误了玉梅花底约，只做凤城羁客。归路三千，春宵十五，谁递他消息。旧家何处，月华人面同白。"}