{"id":"1217483","title":"送太尉掾潘奉先之和林","dynasty":"元","author":"乃贤","text":"御河冰消春欲暮，官船系著河边树。河边日日送行人，挝鼓开帆尽南去。潘郎作掾独未还，腰弓却度居庸关。马上长歌一回首，关南树色青云间。七月金山已飞雪，牛羊散漫行人绝。夜深陡觉毡帐寒，酒醒只闻笳鼓咽。丈夫莫恨不封侯，食肉须当万里游。腰间拂拭黄金印，他日相逢尚黑头。"}