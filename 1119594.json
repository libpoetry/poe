{"id":"1119594","title":"四月望再游西湖十首","dynasty":"宋","author":"陈造","text":"前时小舫冒氛昏，重到轻桡破曲尘。湖面风烟饱姿态，一番到眼一番新。杰屋修垣著画图，连连胜士逸人居。乘闲我亦无羁束，竹杖芒鞋信所如。畴昔相期襆被来，饭馀归意类挤排。蘋风萝月孤清夜，仅见山间结夏斋。杖挑初日闯云关，忽报充师早下山。煮茗谭诗有贤子，免教题凤怅空还。十字街头托钵盂，雁鹅食口待朝晡。我来欲序睽违意，要问扬州米价无。定结诸山粥饭缘，每归留得杖头钱。穿云更欲携君去，布水多烦为我先。堆青泛碧放船篷，万里风前鹤发翁。绝境满前官不禁，此身未省叹涂穷。春光陆续委东流，看到湖边安石榴。更与苏堤鸥鹭约，办舟来赏牡丹秋。歌呼浩渺翠霏间，祇苦诗才老坐悭。安得观音母陁手，为人千纸写湖山。横逵纵径平如水，无复冲泥防险人。傥使人心尽包叟，世间何向不通津。"}