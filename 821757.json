{"id":"821757","title":"安公子 苏沪道中，用袁去华韵作","dynasty":"清末近现代初","author":"汪东","text":"鬓影飘残缕。晓寒重觅停车处。陌上经行泥滑滑，是昨宵微雨。渐迤逦平桥，接近梅村路。桥下水、绿到天涯否。甚过尽颓城，还见参差桥柱。旧识人何许。世缘原似浮萍聚。不断征程收眼底，又苍茫东去。看几折清溪，牧竖牵牛度。修竹里、翁媪相呼语。羡酒熟新醅，围坐茅亭深坞。"}