{"id":"768909","title":"观姚江常胜军齐发","dynasty":"清","author":"许传霈","text":"昨夜失东隅，所守在桑榆。况复江海防，往来历通衢。卓哉谢氏子，曹江咸弃繻。今日运糇食，明日出车徒。村近不捉船，含枚疾驰驱。同是梓里人，甘苦尝饴荼。昨闻红旗报，奏凯贺鉴湖。安得常胜去，东浙复须臾。一郡八县令，东望相招呼。呼兵寓于农，引领全我躯。"}