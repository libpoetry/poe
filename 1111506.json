{"id":"1111506","title":"和昭德孙燕子韵","dynasty":"宋","author":"何梦桂","text":"飘零短翅叹谁同，犹记当年系足红。人事合离梦槐国，岁时来去旅新丰。新楼绿幕无巢地，故国乌衣隔海风。说尽兴亡人不识，春风双泪白须翁。说著兴亡事不同，且斟玄玉驻颜红。云轩梦断宫花逝，綵缕盟寒墓草丰。处处社时茅屋雨，年年春后楝花风。人间不是无栖处，要认当年旧媪翁。"}