{"id":"684812","title":"和于氏诸子秋词","dynasty":"明","author":"王彦泓","text":"小屏低榻浣衣家，几度论心掩碧纱。此日踏歌门外过，墙头认得刺桐花。曾将玉蕊饷妆台，低枕亲闻暗麝来。争奈暮秋花事断，闲窗惊喜蜡梅开。喜到眉端蹙更湾，天然娟媚不须删。笑供沉水和欢道，情暖长须似博山。月澹花寒晓镜前，初凉天气懒孤眠。秋姿较比春姿艳，试看霜枫似杜鹃。底事秋天易得明，晓风帘外似人行。今宵月好须重晤，草草犹多未诉情。关心日影转前墀，又到萧郎过院时。重向镜中看一遍，髻花删却半嫣枝。每到尊前百恨攒，意中人似画中看。亲过一盏休辞满，照见如花素影寒。凉月微星自抱衾，罗鞋点露曲廊深。丁宁蜡烛休垂泪，为照寻郎一寸心。针线秋灯淡翠蛾，同心花样费描摩。明宵相赠今宵办，莫误欢期夕渡河。花鸟钗头扤细风，水晶蝴蝶玉莲蓬。偏怜宛颈偎人处，两点柔蓝映退红。生成羞怯性难除，却笑导途便揽袪。别有关心人不觉，好风偏为指罗裾。却要因循簟未铺，鹦哥传道画堂呼。风光瞥去销魂在，赢得惊心也胜无。奉坠征衫泪一双，索居从此闭瑶窗。还愁梦里寻郎去，烟月凄迷隔暮江。残阳归去若为情，将息临歧有一声。想到碧窗携手地，月痕长见泪痕生。半裹红巾泪语低，别离情味莫凄凄。鸳鸯守定双飞愿，一任惊波浪影齐。折与梅花插帽檐，清霜寒沁玉尖尖。寻常只伴熏炉坐，今日迎欢乍出帘。缺月横窗烛未销，卧闻清露滴寒蕉。悠扬别梦飘何处，谁托愁魂为一招。风绉回塘乍雪消，谢娘牖户隔红蕉。殷勤更托西邻女，为约湔裙试一招。所思迢递隔三湘，为绣长幡供法王。但是有情皆满愿，妙莲花说不荒唐。笑将裙带缚箜篌，更卸金钗当酒筹。此夜嫦娥最相羡，月轮斜照合欢裯。半睡花冠倦未除，枕棱钗溜点罗袪。玉郎何处潜来到，笑倩回灯整翠裾。绿珠歌篴截秋云，月皎霜高乍破唇。吹动客肠幽怨事，却凭风寄桂堂人。白描纨扇夹湘筠，鬓影斜笼浅露唇。非是见君多掩敛，不禁羞忸为旁人。手把琼钗叩绿筠，一声凄调激芳唇。萧郎半月无归耗，便似回文织恨人。处处风波逐枕衾，相看今又到秋深。千阑百就多辛苦，只愿君心似妾心。"}