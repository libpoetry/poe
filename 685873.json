{"id":"685873","title":"次韵寄友人何瑞坛二首","dynasty":"明","author":"卢宁","text":"故人书信报苏州，改邑虔南始拜收。青鸟翩翩烟岛去，明星灿灿夜窗浮。寄怀昆玉惭非宝，拭目池珠惊寡俦。便借秋风传半牍，直随云雁送双眸。伐木篇中尚友求，和平今见古风流。绮罗俗态一时洗，金石芳心百岁酬。意远白华歌大雅，调高玄鹤唳清秋。为言宝历文章宴，绝倒元稹还上头。"}