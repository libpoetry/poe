{"id":"842636","title":"何粮储成浩以广雅丛书捐置鳌峰书院赋谢","dynasty":"清末民国初","author":"陈宝琛","text":"圣清解经轶唐宋，仪徵帅粤开讲堂。手裒鸿籍授铅椠，千四百册森琳琅。儒风津逮亘岭海，东塾晚出扬芬芳。节楼黤黮六十载，谁其嗣者南皮张。威弧外弦内缮政，树人本计无时忘。大营精庐署广雅，建局益揽东南良。燹馀孤本慎譬勘，水木如画罗朱黄。就中乙部十居七，治史欲絮研经长。鳌峰藏书始清恪，洛闽道脉存缥缃。后来左海倡汉学，一径乍辟寻榛荒。通经致用士所职，韦传弗读终回惶。祛卢立学未百稔，犹庋十万誇谟觞。觥觥邹鲁付挦扯，望海无乃航绝潢。育才报国匪二事，刀笔筐篚吾何望？君怜横舍割清俸，远致如馈贫家粮。山渊渔猎各餍愿，九数教艺重彷徨。同声倡和若有分，积石便可规曹仓。三年祠禄愧殖落，炳烛东壁分馀光。"}