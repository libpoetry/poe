{"id":"766514","title":"沁园春 其一 汗","dynasty":"清","author":"黄燮清","text":"点点星星，带水芙蕖，娉婷似伊。渐引针手腻，暂抛金线，按徽指滑，易润琴丝。帕揾桃花，衫黏杏子，想像温泉出浴时。花阴里，笑迷藏捉得，热了冰肌。依稀似露还非，带粉气、盈盈怯不支。正栏干凭遍，就风携扇，秋千扶下，避月松衣。酒后微生，茶馀略透，湿晕猩唇一点脂。黄昏近，倩檀郎分帐，只许相思。"}