{"id":"966242","title":"和叔夏海棠次东坡韵","dynasty":"宋","author":"胡寅","text":"久矣心灰形槁木，有烂锦衾谁与独。殷勤调护得繁枝，抹黛施朱尽凡俗。池上靓妆开晓镜，露晞娇润离汤谷。佳人得意矜绝代，陋彼牵萝补茅屋。真赏幸逢尊有酒，清玩可使食无肉。十眉彷佛画难亲，百匝徘徊看未足。两旬绿秀承红嫩，一日篱槿何能淑。朝来但觉花照眼，夜去不梦松生腹。休誇艳杏荫白鹇，漫说夭桃夹疏竹。固知尤物人共爱，也使先生动心目。老坡有咏记江城，少陵无句惭巴蜀。顾我荒词陪绝唱，何异斥鴳追黄鹄。夜来风雨太豪横，惆怅遥峰萦度曲。不如却赋黑牡丹，寄语孔翠防抵触。"}