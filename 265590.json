{"id":"265590","title":"六歌·五羊城","dynasty":"清代","author":"方殿元","text":"五羊城，我生之初犹太平。朱楼甲第满大道，中宵击鼓还吹笙。南隅地僻昧天意，二王赫怒来专征。城中诸将各留命，百万蒸黎一日烹。家家宛转蛾眉女，尽入王宫作歌舞。妙舞娇歌杂鬼哭，疮痍尚在重翻覆。乱后遗黎又仳离，当日哀嫠更茕独。前秋奉母辞乡里，弟妹牵衣怜我姊。日日高楼望母归，谁知魂返烽烟里。魂返烽烟不可知，灵輀倏忽滞三期。何年得度梅关去，泣血浈江向南注。"}