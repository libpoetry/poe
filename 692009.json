{"id":"692009","title":"送徐子与之武昌","dynasty":"明","author":"李攀龙","text":"使君安在武昌城，江汉双悬宪府清。共许登高能作赋，不妨乘暇一论兵。翛然白雪千人和，飒尔雄风万里生。更忆南楼明月好，欲携佳兴与纵横。刺史楼台望里重，是时门客羡登龙。白云三署还堪起，黄鹄千秋更可逢。象合星辰双执法，心随江汉一朝宗。二天尊宠诸侯上，出处何论邴曼容。"}