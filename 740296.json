{"id":"740296","title":"途次清风店寄竹君兄","dynasty":"清","author":"朱圭","text":"五年别君如转毂，江南山北恩同沐。兄归校阁擅雕龙，我恋乘轩类刻骛。太行一握望云心，槎月三秋依斗目。肉食无墨讵属餍，邑中有黔空执扑。疲牛负重怯长途，驽马嘶风思旧牧。天膏肤寸蚁知润，朝阳咫尺葵先昱。衔泥若许认巢痕，饮河真欲扪便腹。听雨已闻西向笑，把萸窃恐登高哭。穿林泻玉即未能，烹鹤焚琴差免恧。知君拥书花满园，期我来看巾共漉。"}