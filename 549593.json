{"id":"549593","title":"有儒生思南胡精邵尧夫数学持李同野大参书谒予赠之以诗","dynasty":"明","author":"邹元标","text":"圣学本无言，言者即不知。大道本无思，有思属外驰。荣华寻常耳，今古更共之。贫贱信所遭，富贵亦有时。鹍鹏元万里，鹪鹩自一枝。万里元非远，一枝亦非卑。嗟嗟寰中士，扰扰竟何为。局蹐一生耳，徒令达者嗤。置身五行外，庶不负男儿。君更勿念我，久矣玩庖羲。"}