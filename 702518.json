{"id":"702518","title":"书仁里族侄佐时家庆卷后八绝","dynasty":"明","author":"程敏政","text":"弓冶相承每自怜，喜闻能受一经传。春风绿鬓芸香重，何止青云属少年。古来耕读两相循，立志谁堪慕有莘。闻说一犁春雨后，绿阴长作带经人。儒硕堂深世禄长，云烟飞处墨花香。对人好写颜公帖，珍重吾家白面郎。梦中疑有笔生花，不比书窗学画鸦。努力顾名思擢第，读书休负好年华。书斋晴日乍挥毫，天与佳儿一字褒。吉兆已开休忘取，家风须并士风高。红隐危楼御墨鲜，家鸡何止得家传。文章不愧昌黎伯，好读城南训子篇。早从怀抱识之无，太傅功成雪满颅。玉汝异时探学海，碧霄红日看鹓雏。风尘楚楚脱尘凡，更向群中数阿咸。坐想后来应跨灶，笑人终岁著青衫。"}