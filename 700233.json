{"id":"700233","title":"师邵以墙头过浊醪为韵赋五绝句依次答之","dynasty":"明","author":"顾清","text":"学有卢前愧，居邻孟氏芳。此夕添嘉话，双尊过短墙。积雨限来往，空斋真卧游。窗中望佳树，正尔屋西头。美酒饷不辞，古调高难和。莫补墙头缺，且放鸱夷过。有酒呼墙送，此意殊不恶。渠将圣者清，冒彼贤人浊。赋诗兼酌酒，顾我岂能豪。味君辞意美，终日醉醇醪。"}