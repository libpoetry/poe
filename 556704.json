{"id":"556704","title":"五子诗 其一 谢山人榛","dynasty":"明","author":"宗臣","text":"谢生隐者流，偃蹇来京国。朝游燕山东，暮游燕山北。悲歌慨以慷，惊飙奋孤翼。兴词日百篇，一一作者则。嗟彼雕虫子，不得施颜色。韦褐以掩形，藜藿不充食。荣华烨人世，匪其心所惑。卢生罹世网，救之一何力。卒能脱其患，言者长叹息。非吾策高踪，斯义久荆棘。"}