{"id":"815406","title":"踏莎行二首","dynasty":"清","author":"项鸿祚","text":"雀舌斑明，麝脐香软，并刀薄碾芙蓉片。扶留蜃炭共金盘，唾绒红晕燕支浅。味外酸咸，闲中茗荈，苦寒忍把春酣换。如今药里自关心，不加餐也无人管。蝉碧分胎，莺黄破蕾，双心钿合殷勤惠。锦书封了又重题，问谁尝惯相思味。酒后吟悭，茶边语细，口香沁梦行云腻。冬郎憔悴已经年，翠梢空结东风泪。"}