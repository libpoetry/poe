{"id":"1143273","title":"醉乡十二首 其十一","dynasty":"宋末元初","author":"郑思肖","text":"天道何冥冥，委形辟空杳。旷劫土坦平，冲气蔼云杪。不入禹封疆，拓地八荒表。空洞无边涯，一切境界小。骨柔春香浓，目绀夜光瞭。洪荒上古前，命不为愁剿。卑哉苍生愚，役心颜貌愀。窗猴狂摇摇，野马走扰扰。髓竭冲融膏，渴命竟枯夭。奚不来此邦，软坐廓幽眇。刳刷膏肓俗，涤濯肺腑皎。骋驾无可游，一生事足了。"}