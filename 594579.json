{"id":"594579","title":"西林篇寄安茂卿","dynasty":"明","author":"欧大任","text":"璆山不断吴天碧，词客开林似安石。长荡千家曲隑青，高楼一片五云白。蒲溪兰坂槿为援，月榭风轩桂是尊。已见吹箫迎竹浦，更逢移艇问花源。万花拥袂何葱茜，几曲歌喉递流啭。坐满佳宾北海欢，歌邀群从西池宴。江陵幼妇竹枝词，清溪小姑桃叶诗。谢公雅善洛生咏，胜在东山游乐时。东山岂必终焉志，辟书四十膺朝寄。看君长笑向西林，我诗更续琅琊记。"}