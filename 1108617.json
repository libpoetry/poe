{"id":"1108617","title":"二月十八日过梅庵追怀主人二首","dynasty":"宋","author":"刘克庄","text":"犹记寻梅负酒瓢，当时宾主正丰标。通宵纵饮烧银烛，搀早催开唤玉箫。摘艳人亡谁共赏，戴花翁在老无憀。重来只是新华表，不忍攀枝更折条。惯作梁园座右宾，非惟管鲍亦朱陈。自从石友幽明隔，谁访瑶妃寂寞滨。花若无情还有恨，树犹如此况于人。不知宋玉归何处，口诵招魂一怆神。"}