{"id":"416363","title":"绕佛阁 寓斋枯坐，忆家山藤花，复次清真韵","dynasty":"近现代","author":"吴梅","text":"故山雾敛，搔遍冷发，高卧江馆。篱破墙短，但看败井荒藤布云幔。翠枝露满，廊下背手，香气清远。相对娇婉，正宜小倚筼屏道巾岸。岁月去何速，中酒年光添几线。回想俊游，花时来粉面。纵倦鸟思还，霜翅惊箭，紫云重见。怕作雨笼晴，芳事都乱，掩蕉窗寸心难展。"}