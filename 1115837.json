{"id":"1115837","title":"竹枝歌七首","dynasty":"宋","author":"杨万里","text":"吴侬一队好儿郎，只要船行不要忙。著力大家齐一拽，前头管取到丹阳。莫笑楼船不解行，识侬号令听侬声。一人唱了千人和，又得蹉前五里程。船头更鼓恰三槌，底事荒鸡早个啼。戏学当年度关客，且图一笑过前溪。积雪初融做晚晴，黄昏恬静到三更。小风不动还知么，且只牵船免打冰。岸旁燎火莫阑残，须念儿郎手脚寒。更把绿荷包热饭，前头不怕上高滩。月子弯弯照几州，几家驩乐几家愁。愁杀人来关月事，得休休处且休休。幸自通宵暖更晴，何劳细雨送残更。知侬笠漏芒鞋破，须遣拖泥带水行。"}