{"id":"819663","title":"花木房拢梅竹歌","dynasty":"清末近现代初","author":"杨圻","text":"人生富贵必取辱，何须甲第连云矗。人生及时行乐耳，安能牵萝补茅屋。我乡山水甲吴郡，山色湖光绕西麓。潘岳閒居赋面城，渊明归去理松菊。楼居新筑二十楹，广庭百弓杂花木。林下未脱脂粉气，妻种红梅我种竹。岂无劲节淩云霄，自有红妆伴幽独。高窗大几书万卷，君子美人俱拔俗。男儿所贵能适意，牛衣何堪供双宿。少陵江头亦太苦，床上屋漏毋乃酷。党家金帐原不恶，风雪之夜暖诗腹。两行红粉侍修史，宋家乃亦屏围肉。是知富贵亦能清，未必寒素便不浊。平生品藻原自知，弃材人誉丰年玉。刘樊中岁早偕隐，莫待头童与齿秃。荷锄种花岂得已，今世何世宁非福。春韭秋菘谨祭祀，扫地焚香供佛竺。后房清肃绝姬侍，但闻鸟语伴儿读。天寒索笑拥貂裘，细雨寻诗擎红烛。客来酒食谋诸妇，饭抄云子清茶熟。安乐窝中气如春，言笑于房缭而曲。幽人居之利贞吉，寿且康兮无不足。有钱当再买青山，早晚李愿得盘谷。平明日出见房拢，掩映花红绣帘绿。"}