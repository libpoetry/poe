{"id":"749132","title":"岁晏行用杜工部韵同王壬秋作","dynasty":"清","author":"潭溥","text":"江州耕凿少生事，田园坐废生悲风。遗黎日久入坎窞，发长心短千村同。畏贼私含畏官泣，热泪暗洒浔阳红。水师熊熊尽英烈，计扫寇逆知谁工。千家槁饿饭豆绝，三载贡税资粮空。主帅筹饷胜筹战，捐输各国资军供。所司藉端每自利，锥末之小尤伤农。幕府旦晚按民事，咫尺不得掀群蒙。大钱小钱不足论，乡曲早已无青铜。吴楚安危各有虑，财物一洗民间穷。重熙有象表斯世，劫运所值由苍穹。何时英雄起屠钓，太古元气回神功。吾侪坐叹自怀愧，识字终当输挽弓。衰草残阳岁聿暮，江潮满地闻哀鸿。"}