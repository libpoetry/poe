{"id":"1119817","title":"与杨如愚四首","dynasty":"宋","author":"陈渊","text":"文章初不计工拙，言语何常识重轻。不向故人齐物我，一生怀抱为谁倾。半生踪迹辱泥沙，胸胆初无献子家。臧谷亡羊俱可念，不须蛮触故纷拿。十年相见不予疏，亦记平生戏笑无。纵有伯禽堪寓意，可能终不记狂奴。谷风凄怨不堪歌，奈此人情世态何。流俗但随忧乐转，故人应合起颓波。"}