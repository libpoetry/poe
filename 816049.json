{"id":"816049","title":"述怀示肩吾远模两弟二首","dynasty":"清","author":"曹俊","text":"江南词客久无家，展转难通上汉槎。漫说知贫多鲍叔，于今问字少侯芭。辞巢倦羽伤离伴，迷路游骢误踏沙。红杏倚云栽日下，几时芳信到天涯。压线年年积泪痕，万端幽绪与谁论。蠹因食字频钻纸，雀可衔环解报恩。岭上梅花招处士，江南芳草忆王孙。狂谋谬算终无用，长夜漫漫断客魂。"}