{"id":"815972","title":"学易岛庵蝉联体以苔径雀声晚蕉窗蝶梦凉囊琴步野渡枕笛醉渔航二十字为题各限五言四韵每一题即以次字为韵 苔","dynasty":"清","author":"常纪","text":"青青复苍苍，光因泫露瑩。窗外痕上阶，墙下衣侵泞。滑屐芳躅留，承花春色凝。斑斓恰似钱，是处点石径。幽入白云乡，曲通高士屩。门外蒋生开，山中翁子托。扫迎佳客来，塞斸荒茅错。何云行不由，穿林听野雀。微风翻殿角，喜与燕连名。鸿鹄休矜志，稻粱各有营。篁疏踏自稳，梅放啅多情。最是新晴后，尤喧绕屋声。盈耳皆天籁，善鸣大而远。吹万固闻庄，长啸亦惊阮。寂处响亦怀，静守听或返。记君领取时，清磬禅房晚。斜照耿林薄，凭轩破寂寥。孤霞随鹜举，远火入云烧。羌笛吹烟近，渔舟唱月遥。清风徐扑面，簌簌响红蕉。首入嵇含状，绿天信少双。待时心展拓，得雨韵琤瑽。好句题依槛，高僧种近幢。胆瓶名更好，代纸伴芸窗。轩敞碧玲珑，帘帏彻重叠。閒云蓊欲留，远岫列如接。晴宜玩秘函，明堪检古帖。羲皇高卧人，何似漆园蝶。连蜷蜕微形，翩翩殊蠕动。含香自去来，过墙花迎送。辛苦迥异蜂，佳赏还名凤。海棠睡未足，漫破阳台梦。梦自虚无境，茫茫何有乡。阳台空想像，宋玉妄周详。熊预兴王兆，鲇瞻厄圣粮。古今同坐此，残月漏窗凉。竹外新荷静，絺衣据小床。披襟迎晚吹，生袂怯朝霜。酷吏谁能去，故人此足当。诗脾爽已彻，得句尚投囊。制亦何须锦，探尤惬我心。漫多鼌氐智，奚似李生吟。讵里启行糗，应藏买赋金。夜萤置案处，独许伴弹琴。五弦太古音，三尺龙门树。山水韵移情，横斜纹成蚹。制思昭氏古，拨惟大蟹娱。牙生世己无，谁继成连步。杖藜出荆扉，徘徊明月下。安闲可当车，致远何须马。踏草苔有印，登山筇未舍。平生几两屐，频蜡为适野。广莫澹含烟，閒旷饶逸趣。高飞鸟入云，弥望天低树。策蹇向山寺，摇鞭指樵路。溪边花欲然，略彴横前渡。无人舟自横，倚徙独踔踸。岸阔水汤汤，潮平心凛凛。光浮沙耀金，气润花如锦。高卧羡老渔，柳下蓑为枕。游仙名特奇，神物凭谁觅。何如松下眠，雅爱岩石适。横陈梦更清，侧理山尤寂。日斜晚烟浓，牧竖吹羌笛。烟村铁石姿，第一开元吹。独孤技更神，李谟失掉臂。空令老龙惊，讵识龟兹意。想当入破时，如痴还如醉。君看得全者，无妨竟坠车。渴羌情固甚，狂客乐偏馀。泥饮从吾辈，欢呼好共醵。言寻丛柳岸，烂漫对江渔。性爱江湖适，陶然趣不忘。一蓑披夏雨，孤艇载秋霜。举网偏饶味，投竿自足粱。西岩烟际宿，明月满轻航。两三人恰受，放棹任沿洄。菱芡采才去，笭箵挂却回。锦袍江上客，柔橹月中来。几许遥观者，踏破岸边苔。"}