{"id":"863826","title":"和冯中允炉边偶作","dynasty":"宋","author":"王禹称","text":"谁为东君掌青律，故将春日连人日。春日雨丝暖融融，人日雪花寒慄慄。雨雪寒暖苦不同，可比交情去就中。仲咸拥炉发歌咏，古风激破浇漓风。人情离合古来有，召公初亦疑周公。汾阳临淮本雠隙，一旦分兵若亲戚。四公翻覆人不讥，各各操心为邦国。此外诪张多为己，反掌背面如千里。张耳陈馀不忍言，魏其武安何足齿。我爱中庸君子心，心与人交淡如水。别有人间势利徒，一去一就随荣枯。西汉董贤方佞倖，孔光迎拜卑如奴。是时杨雄在东观，投阁欲死无人扶。有唐力士夫人死，朝士执丧如丧妣。是时李白放江边，憔悴无人供酒钱。小人之性何所似，真如蜂蝶并蝼蚁。寻春逐臭苟朝昏，岂顾松篁与兰茝。重君誓心一何极，涧底松兮陵上柏。涧松陵柏有朽时，我约君心无改易。"}