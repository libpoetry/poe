{"id":"1076183","title":"河伯小史白事歌","dynasty":"宋","author":"周紫芝","text":"冯夷宫中地无土，五更排衙朝击鼓。大官拥旆呵马归，小史白事当前语。自言赋命颇奇穷，一生自足风波苦。船须把缆始敢放，雾可藏身亦时吐。防危虑患岂不至，往往不知遭网罟。河神笑谓小史言，祸福不计愚与奸。恢恢天网自不失，琐琐尔曹何足论。小史速退卷舌走，顾视俦列图前奔。"}