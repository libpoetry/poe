{"id":"403441","title":"渡江云","dynasty":"近现代末当代初","author":"刘蘅","text":"林阴沉碧处，细泉滴滴，恍似泪难收。意多宜独坐，坐转残更，夜色绝凄幽。天街一水，是银湾、回影西流。愁未埋、偏教明月，先到这边楼。凝眸。清辉在手，欲赠无由。恁多般僝僽。更此际、萤稀雁远，灯灺烟柔。东方若缓须叟白，问梦儿、还肯来不。人瘦也、怎堪盼断清秋。"}