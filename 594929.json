{"id":"594929","title":"三节篇","dynasty":"明","author":"欧大任","text":"明月不西升，海流不东回。吁嗟贞烈一寸心，青山可崩城可颓。刘也彭夫年二十，夜夜青灯抱儿泣。尽折金钿宝镜捐，双啼玉箸麻衣湿。荻灰教儿儿作儒，机丝四壁鸣螀急。汤溪王傅是儿官，忍死报夫在书笈。九十馀龄称未亡，恩光绰楔当门立。徐嫁王家处士时，倏遭流贼破城池。红颜被虏骂不绝，七箭三鎗死最悲。天乎白璧凛不涅，那能复顾投井儿。儿生夫在死已矣，国典旌门更勒碑。黄姐早得朱皋婿，朱生殒没儿三岁。翁姑议嫁车及门，入室理妆剪盘髻。房湛之女昔割耳，文叔之妻曾自劓。千秋贞烈事相同，辛苦育儿保宗系。绣枕罗衾虫网丝，凄风惟有终天泪。吁嗟三节并哀酸，松柏冰霜岁共寒。何事铜台漳水上，西陵烟草穗帷看。"}