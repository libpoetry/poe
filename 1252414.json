{"id":"1252414","title":"寄思温尹","dynasty":"元末明初","author":"李延兴","text":"鸡泉邑里识君初，回首春风似梦馀。惠爱新闻行旅说，才名不愧史臣书。花明白日青山静，稼簇黄云早吏疏。后夜林扉倍相忆，高情莫忘寄双鱼。展卷虚窗风满襟，生来转觉秋萧森。鹤翎新沭紫萝雨，云气迥隔青松阴。太邱雅称湖海士，徐庶忽起庭闱心。客怀寥落谁与语，解榻迟君来听琴。山斋留客晚凉初，茗枕吹香清梦馀。雨过云生松下石，月明风乱枕边书。一家骨肉今无几，四海亲朋转见疏。张翰秋来定归去，江湖随处是莼鱼。长松过雨碧萧森，凉籁吹香满素襟。泉落空潭秋洒洒，云生虚室昼阴阴。尘埃书剑千山路，风雨江湖万里心。客散衡门更清绝，明朝谁听紫琼琴。至道不返太古初，玄圣一去千载馀。养生近得南华论，报国耻上东封书。四海无家转悽恻，百年处世何迂疏。从兹万事可拨遣，短蓑独钓长江鱼。虚庭无人坐开襟，云气满地何萧森。老夫怀友传尺素，稚子读书惜分阴。小窗凉月破烟夕，远道秋风伤客心。羡杀遒城令尹好，安得细听堂上琴。"}