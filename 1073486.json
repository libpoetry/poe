{"id":"1073486","title":"石䂬在宜黄县之南二十五里义泉寺寺旁有磴道高里许循山而西少北忽有石梁数十丈横绝两崖之间中空无柱高出云表神剜鬼刻不可名状真洞心骇目之观而僻在一隅游客无所为而至乃赋诗一篇以告喜游而不知者","dynasty":"宋","author":"孙觌","text":"何人手执造化关，投此虹蜺跨两间。乌鹊填成天上路，鬼神鞭出海中山。飘飘尻驾凌空举，侧身下瞰千峰雨。河汉汹汹声西流，风雹相躔齐万弩。始信通天有一门，便欲晞发扶桑根。乘槎忽逢支机石，拄杖直到洗头盆。赏俊誇雄两奇绝，邂逅一声如电掣。冥冥沧海会扬尘，大字磨崖书岁月。"}