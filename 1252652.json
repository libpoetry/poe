{"id":"1252652","title":"拟杜陵秋兴八首","dynasty":"元末明初","author":"郭翼","text":"露下大江江雁横，穷秋摇落唤愁生。波涛百里风连海，砧杵千家月满城。佩剑冲冲龙匣动，巢笙夜夜凤台清。还同使者将秋色，一到银河且濯缨。东过秦皇渡海矼，波声云影落漎漎。君平漫识支机石，帝子应愁鼓瑟窗。凤穴朝阳鸣好树，槎头秋水钓空江。坐来清漏荒城断，愁绝飞蓬老鬓双。海门八月雨清霜，可怪残雷未肯藏。虹蜺断江将雨映，鴐鹅背日与风翔。罗含自老黄花宅，裴度重来绿野堂。衰暮闭门怀故旧，岂因吹笛满山阳。巍巍北斗夜阑干，盛世无忧行路难。转粟帆樯辽海阔，舞阶干羽䝤夷安。黄河正道流应复，白月空江卧独看。愿借双飞珠树鹤，清游一接凤池翰。滦水秋风晓夜催，上京宫殿护蓬莱。扶桑日近龙波涌，阊阖天高象驾回。綵仗齐迎千骑发，翠旗遥接五云来。扬雄漫有河东赋，流落何人一荐才。江上青山接甬东，离离禾黍馆娃宫。芙蓉旧苑长洲里，麋鹿荒台落照中。银海雁飞沉夜月，金茎露冷濯秋空。可怜萧瑟江关暮，词客哀吟思不穷。金陵佳丽帝王州，今古登临送客愁。玉树云连鳷鹊观，青山日落凤凰丘。荒城并与烟芜没，故国空馀汉水流。渺渺江湖频入梦，萧萧天地不胜秋。落日江南发棹歌，楚王宫庙郁嵯峨。雨经巫峡朝云湿，木落洞庭秋水多。璧月银河空复在，玉箫金管奈愁何。只今文藻悲迁客，何处波涛吊汨罗。"}