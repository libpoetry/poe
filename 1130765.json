{"id":"1130765","title":"尹谏议秋怀昌甫以其韵赋之因亦和焉","dynasty":"宋","author":"韩淲","text":"秋风还起白云吹，草木悲哉亦变衰。但觉乾坤閒外阔，未应日月闹中迟。丰凶处处思逢岁，穷达人人欲偶时。何似村居诗遣兴，柴门野老岸前篱。吾庐秋树正萧疏，且尔依山带郭居。愁与世违空泥饮，苦无诗和也抄书。意行谩曳双穿履，身懒常摇一败舆。此外并皆閒骨董，几曾妄想待何如。争名争利路应填，幽步须容我折旋。一种空门心了义，八般奇语坐忘篇。秋来野菊开金饼，春去閒花落翠钿。扫尽喧卑稀客到，只闻猿鹤地尤偏。往来西舍复东邻，风约微岚雨敛尘。尽说世间多显者，岂知山里少閒人。路逢僧道非无累，家近渔樵定可亲。贫贱难居贵难守，任其商利与言缗。儒人从昔价连城，籍籍纷纷可浪评。力政既经秦六国，陈言多笑鲁诸生。怨缠楚些情何极，秋绝商歌意未明。村晚忽惊黄叶坠，又当寻取白鸥盟。牵牛花压小垣墙，落水澄江更草堂。北客任天为世界，南游何地不家乡。一官漫有萧朱绶，百计浑无陆贾装。案上堆书真可老，细哦清白洗肝肠。壮心空使鬓先华，寂寂霜前水见沙。功尽醉乡元命世，名书文府且成家。越裳未可轻秦缶，羌笛何知咽塞笳。老觉悲秋甚无谓，是非愚智不须嗟。冷淡秋光画不成，闲身赢得醉而醒。水声自与月俱白，山势常知云更青。广大高明人孰辩，艰难险阻世曾经。著书固以穷愁后，陶冶多应出性灵。"}