{"id":"1130355","title":"颂古四十八首","dynasty":"宋","author":"释慧开","text":"狗子佛性，全提正令。才涉有无，丧身失命。不落不昧，两采一赛。不昧不落，千错万错。俱胝钝置老天龙，利刃单提勘小童。巨灵抬手无多子，分破华山千万重。痴人面前，不可说梦。胡子无须，惺惺添懵。香严真杜撰，恶毒无尽限。哑却衲僧口，通身迸鬼眼。拈起花来，尾巴已露。迦叶破颜，人天罔措。只为分明极，翻令所得迟。早知灯是火，饭熟已多时。机轮转处，达者犹迷。四维上下，南北东西。了身何似了心休，了得心兮身不愁。若也身心俱了了，神仙何必更封侯。贫似范丹，气如项羽。活计虽无，敢与斗富。眼流星，机掣电。杀人刀，活人剑。学道之人不识真，只为从前认识神。无量劫来生死本，痴人唤作本来人。识得最初句，便会末后句。末后与最初，不是者一句。赵州若在，倒行此令。夺却刀子，南泉乞命。狮子教儿迷子诀，拟前跳踯早翻身。无端再叙当头著，前箭犹轻后箭深。会则事同一家，不会万别千差。不会事同一家，会则万别千差。铁枷无孔要人担，累及儿孙不等闲。欲得撑门并拄户，更须赤脚上刀山。突出麻三斤，言亲意更亲。来说是非者，便是是非人。春有百花秋有月，夏有凉风冬有雪。若无闲事挂心头，便是人间好时节。抬脚踏翻香水海，低头俯视四禅天。一个浑身无处著，请续一句。闪电光，击石火。眨得眼，已蹉过。问处何如答处亲，几人于此眼生筋。兄呼弟应扬家丑，不属阴阳别是春。描不成兮画不就，赞不及兮休生受。本来面目没处藏，世界坏时渠不朽。不露风骨句，未语先分付。进步口喃喃，知君大罔措。白日青天，梦中说梦。捏怪捏怪，诳謼一众。卷起明明彻太空，太空犹未合吾宗。争似从空都放下，绵绵密密不通风。叮咛损君德，无言真有功。任从沧海变，终不为君通。闻名不如见面，见面不如闻名。虽然救得鼻孔，争奈瞎却眼睛。风幡心动，一状领过。只知开口，不觉话堕。青天白日，切忌寻觅。更问如何，抱赃叫屈。问既一般，答亦相似。饭里有砂，泥中有刺。剑刃上行，冰棱上走。不涉阶梯，悬崖撒手。路逢剑客须呈，不遇诗人莫献。逢人且说三分，未可全施一片。天晴日头出，雨下地上湿。尽情都说了，只恐信不及。云月是同，溪山各异。万福万福，是一是二。路逢达道人，不将语默对。拦腮劈面拳，直下会便会。过去堕坑堑，回来却被坏。者些尾巴子，直是甚奇怪。急流垂钓，贪饵者著。口缝才开，性命丧却。飏下笊篱并木杓，当阳一突绝周遮。百丈重关拦不住，脚尖趯出佛如麻。西来直指，事因嘱起。挠聒丛林，元来是你。出得出不得，渠侬得自由。神头并鬼面，败阙当风流。拈起竹篦，行杀活令。背触交驰，佛祖乞命。诸方深与浅，都在掌握中。撑天并拄地，随处振宗风。他弓莫挽，他马莫骑。他非莫辨，他事莫知。瞎却顶门眼，错认定盘星。拚身能舍命，一盲引众盲。一念普观无量劫，无量劫事即如今。如今觑破个一念，觑破如今觑底人。未举步时先已到，未动舌时先说了。直饶著著在机先，更须知有向上窍。"}