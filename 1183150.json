{"id":"1183150","title":"奉和独孤中丞游法华寺","dynasty":"唐","author":"皇甫冉","text":"谢君临郡府，越国旧山川。访道三千界，当仁五百年。岩空驺驭响，树密旆旌连。阁影凌空壁，松声助乱泉。开门得初地，伏槛接诸天。向背春光满，楼台古制全。群峰争彩翠，百谷会风烟。香象随僧久，祥乌报客先。清心乘暇日，稽首慕良缘。法證无生偈，诗成大雅篇。苍生望已久，回驾独依然。"}