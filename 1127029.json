{"id":"1127029","title":"用明发不寐有怀二人为韵寄李秉彝德叟","dynasty":"宋","author":"黄庭坚","text":"竹贯四时清，月通云气明。外弟有佳质，妙年推老成。后凋对霜雪，不昧处阴晴。盛德当如此，古人畏后生。在昔授子书，髧彼垂两发。乖离今十年，树立映先达。青灯哦妙句，如酌春酒滑。把书念携手，惆怅至明发。人生不如意，十事恒八九。未见历下人，徒倾历城酒。从来亲骨肉，不免相可不。但愿崇事实，虚名等箕斗。蚤知鹊山亭，李杜发佳思。弥年听传誇，登览通梦寐。遥怜坐清旷，落笔富新制。尚因宾客集，沥酒使我醉。往在舅氏旁，获拚堂上帚。六经观圣人，明如夜占斗。索居废旧闻，独学无新有。羡子杞梓材，未曾离矫揉。安诗无恙时，学行超辈侪。华屋落丘山，百忧满人怀。此士如不亡，仲子抱奇材。不独典刑在，神明还观来。少时诵诗书，贯穿数万字。迩来窥陈编，记一忘三二。光阴如可玩，老境翻手至。良医曾折足，说病乃真意。桃李春成径，本自不期人。历下两寒士，箪瓢能悦亲。耻蒙伐国问，肯卧覆车尘。子既得此友，从之求日新。"}