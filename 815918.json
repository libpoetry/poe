{"id":"815918","title":"贺新郎五首","dynasty":"清","author":"高士奇","text":"水泊无亭堠，趁潮生、健帆贩取，岛乡风聚。早上江城鱼鲛市，压担申前寅后，羡来自、离支名薮。黄独霜深苗未长，饷蹲鸱也负当垆酒。玉延似，比还瘦。薹心菜中花如绣。看家家、护水防渠。结篱遮牖。方罫湖田青泥浅，移插藤根宜否。且收拾，秋菘春韭。鸦嘴金锄拚荷了，有鹿柴、小筑消清书。加餐好，问蔬叟。仆本狂生耳，叹孤踪、东南西北，形骸憔悴。自笑胸中何所慕，鹿鹿马蹄车轨，空送尽、年华似水。三十无成身渐老，岂吾生潦倒真如此。磨灭却，五陵气。夜来细数从前事。记当时、兰舟画楫。山川清美。谁遣匆匆轻作别，到底而今翻悔。只落得，悲歌燕市。破浪乘风终有愿，且鹴裘、贯酒私相慰。白日落，朔风起。风雅谁堪比，羡元龙、襟期磊落，词华工丽。江左纷纷诸俊彦，端让难兄难弟，早已著、惊人姓字。几载倾心思会面，恰相逢又隔新丰市。黄叶落，暮秋矣。九重近日频留意。正一时、班扬董贾。齐登启事。壁上偶题红杏句，佳话由来称旨。好打叠，金銮应制。漫拟甘泉工献赋，更挥毫、草檄龙颜喜。沽浊酒，共君醉。凤吹临晴野，看旌旄、葳蕤百里，仙郎扈驾。一簇红云班队里，个个轻装都冶，应只有、长聊闲雅。谁识胸中才八斗，任浮沉执戟鸾旌下。白玉勒，五花马。天高风紧斜阳也。听传宣、雕弓新上。锦鹰初架。霜落草枯平坂阔，好骋穿杨骑射。频拜赐，官庖法灸。不信能文兼会武，向周庐、读史消寒夜。羽猎赋，更须写。绝塞山无数，动羁愁、马头雁底，黑云黄雾。拚得今年春草草，落尽垂杨轻絮，知道是、东君留否。蓦地花开横小阜，据吟鞍错认江村路。洒几点，洗红雨。夭斜似解怜人语。问春风、玉门关外。缘何也度。嫩蕊秾香粉艳冶，不见蝶围蜂舞。只惹却，晴丝牵住。已断青旗沽酒店，待踟蹰、画角频催去。摇鞭影，日亭午。"}