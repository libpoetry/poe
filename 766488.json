{"id":"766488","title":"雨霖铃 题陆次山矶蜀游图","dynasty":"清","author":"黄燮清","text":"奇峰青削。问谁人遣，力士开凿。偏安自古形胜，英雄代谢，风云萧索。指数兴亡似马，背残梦依约。买浊酒、一醉斜阳，笑倚吟鞭慢斟酌。玉环花蕊都飘泊。叹香魂、更比秋烟薄。当初坠粉零艳，只合付、浪游诗橐。自别峨嵋，城上芙蓉，几度开落。悔听了、杜宇归来，过后思量著。"}