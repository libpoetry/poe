{"id":"700734","title":"奉和司马刘公、中丞杨公过温泉有作","dynasty":"明","author":"戚继光","text":"武帝恩波在眼中，龙飞气色尚茏葱。清时不减为霖意，沧海遥分浴日功。碧水浮觞摇夜月，玉虬拖练动秋风。天私三辅余膏沐，一脉汤汤万古同。几度临池愧病身，纶巾犹自滞风尘。三秋经略秦封壮，千载澄清汉泽新。祗树晴光分障塞，中天爽气动星辰。左贤已属穹庐部，愿理沧溟旧钓缗。"}