{"id":"770978","title":"春霁","dynasty":"清","author":"蒋敦复","text":"眉样谁描，袛盈盈一水，浅黛无色。惨绿关河，病红池馆，天涯尽换愁碧。斜阳巷陌。絮云飞过空尘迹。记那日、声啭嫩莺，低罨画桥侧。文窗四面，绮阁三层，冷冷清清，做成萧瑟。峭东风、纤腰罢舞，菱花羞旁翠颦泣。一把鬓丝收未得。玉阑干畔，可怜和梦和烟，断肠金缕，更无消息。"}