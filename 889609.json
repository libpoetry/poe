{"id":"889609","title":"病中有感","dynasty":"宋","author":"吴芾","text":"大暑苦河鱼，久乃变成痢。辗转枕席间，百药几尽试。神气顿索然，不止形容悴。自谓与鬼邻，偶然有生意。方欲少开眉，赤目又为祟。馀年能几何，十日不知味。今虽强支持，下箸犹畏忌。去岁夏到官，今年又秋至。默数一年中，安好无一二。顾此衰病躯，岂堪长代匮。回首望故山，幸有宽闲地。不如归去来，笑歌聊自慰。"}