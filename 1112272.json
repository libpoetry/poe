{"id":"1112272","title":"赠兵部尚书鲁肃简公挽词三首","dynasty":"宋","author":"宋庠","text":"应运推邦直，乘时讲化源。不冠尝可奏，问树本无言。亮节裨初载，清风裕后昆。忽嗟梁木坏，褒册贲忠魂。昔事重明邸，俄陶万物钧。专怀长孺直，终损武侯神。舟壑先成夜，桃蹊遂不春。惟馀丽牲刻，终古志名臣。伟望岩岩峻，忠言谔谔昌。门无谢恩客，帷有献书囊。王骏封侯晚，臧孙树德长。都门萧鼓发，行路泣云亡。"}