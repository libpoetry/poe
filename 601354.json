{"id":"601354","title":"春日偕李少芝李少修苏仰伯子垣梁少陵集苏仲吕昆玉宅得东字","dynasty":"明","author":"何其伟","text":"西园佳公子，置酒画楼东。春风吹淡荡，飞盖驭青骢。绿杨垂芳渚，黄鸟鸣森丛。绮席留残照，冠佩列群公。玉盘馔羞错，艳曲入云中。多君重李善，神交意气通。猗余惭子季，辜尔调相同。彩笔华阳馆，谈天碣石宫。醇酎觞飞急，柳瘿亦不空。宾主相酬劝，鲸吞气贯虹。耳热起剑舞，酣歌漏未终。良会元非偶，载笔垂无穷。"}