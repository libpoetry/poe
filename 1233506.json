{"id":"1233506","title":"由苕溪出大湖抵阳羡十四韵","dynasty":"元","author":"黄溍","text":"首阳山人饿至死，陶公乃为饥所驱。大贤出处自有意，腐鼠何得疑鹓雏。谁初令我堕世网，久抱磥砢行崎岖。今晨笑与亲友别，烟波泱漭扁舟孤。穹天大泽合为一，回睨人境茫如无。向来蚁聚安足恋，而取窘束同囚拘。暮投高馆灯闪闪，坐谈姬孔歌黄虞。是间幸可容一息，孰与臣朔肩侏儒。汗颜俛首饱腥腐，咄子所乐非我娱。故人殷勤入我梦，云我作计陋且愚。此生通塞久自断，岂忧一勺忘江湖。春风二月花蔽野，珊瑚玉树唯空株。丈夫儿女各有事，为君起坐生长吁。"}