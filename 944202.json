{"id":"944202","title":"题胡处士猿獐图","dynasty":"宋","author":"陈造","text":"画工神品今代无，祁岳一脉传醉胡。几年傲睨不落笔，乘兴扫出赤县图。今君所宝亦第一，我疑神遇非有笔。青林红叶晚未暝，遥山远水秋一色。五猿踞石相因依，两猿挂树松枝低。仰睇侧顾獐善疑，其二行齧如不知。昔人画马师厩马，画山直付居山者。野猿不驯獐易惊，邈影渠能写閒暇。草露空荒远刀几，即今放麑谁氏子。山蜂负毒不足怜，盍贷蟏蛸留报喜。"}