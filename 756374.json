{"id":"756374","title":"谢文节公号钟琴歌为吴素江明经作","dynasty":"清","author":"于芳洲","text":"信州兵败公潜踪，随身长物惟号钟。垂帘卜肆一再鼓，惊猿唳鹤凄心胸。东山桐，西山梓，发露精诚声变徵，几时流转入燕京，跣足麻衣抱琴死。沧桑变易五百年，断丝枯木若为传。自来神物久必显，岂肯灭没随秋烟。吴君嗜古兼尚义，铭刻摩挲叠山字，解囊坏漆郁苍凉，斑斑尽是遗民泪。遗民泪竭东海枯，冬青树老啼哀乌。请弹丞相《松风曲》，再访闽中《何氏图》。"}