{"id":"694567","title":"和陶 归田园三首","dynasty":"明","author":"陈献章","text":"我始惭名羁，长揖归故山。故山樵采深，焉知世上年。是名鸟抢榆，非曰龙潜渊。东篱采霜菊，两渚收菰田。游目高原外，披怀深树间。禽鸟鸣我后，鹿豕游我前。泠泠玉台风，漠漠圣池烟。閒持一觞酒，欢饮忘华颠。逍遥复逍遥，白云如我閒。乘化以归尽，斯道古来然。高人谢名利，良马罢羁鞅。归耕吾岂羞，贪得而妄想。今年秋又熟，欢呼负禾往。商量大作社，连村集少长。但忧村酒少，不充侬量广。醉即拍手歌，东西卧林莽。近来织畚徒，城市售者希。朝从东皋耕，夕望西岩归。贫妇业纺绩，灯下成岁衣。但令家温饱，不问我行违。"}