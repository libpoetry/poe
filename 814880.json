{"id":"814880","title":"点绛唇","dynasty":"清","author":"俞士彪","text":"窗纸檐铃，风儿一夜何曾绝。龙须怕贴。亏得金炉热。只有鸳衾，曾见销肌雪。残灯灭。星星难说。自把春纤啮。楼上凝眸，茫茫烟树迷吴楚。层山曲浦。那是人归路。万种千般，只有愁难处。恹恹暮。翠帏无主。莫又风和雨。冷雨欺人，夜深只向纱窗打。可怜瘦也。门外梨花谢。侵晓临妆，眉黛无心画。还堪讶。谁家骄马。系在垂杨下。好梦偏惊，醒来细细重思想。残灯犹亮。帐子何曾放。别语叮咛，难道都成谎。空惆怅。三更月上。又是邻鸡唱。"}