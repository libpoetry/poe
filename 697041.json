{"id":"697041","title":"吴郡金公应照令吾邑凡后先六载清风卓操绝代无伦黉士慕其遗爱将举祀名宦不佞恭窃门下敬赋二章","dynasty":"明","author":"胡应麟","text":"当年武城令，故国近三吴。睿识悬冰鉴，清标瑩玉壶。琴遗何处鹤，舄化异时凫。磊落循良传，千秋更有无。素丝传苦节，彩笔擅瑶华。彭泽门藏柳，河阳县带花。云霄馀宦辙，江汉逝仙查。寂寂谈玄者，空悲隔绛纱。"}