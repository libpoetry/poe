{"id":"1112870","title":"梅花十咏 梅梢","dynasty":"宋","author":"张至龙","text":"根清条不肥，影落明月地。凄凄欲寒时，胚腪已生意。历历衔冰霜，缀作珠的皪。香色俱浑然，花中之太极。凝成姑射姿，幽洁世所独。春近迫芳心，羞涩破唇玉。五出稍敷露，不受尘目爱。鲜鲜著精神，独于此时最。昨夜东风多，花神莫之禦。玉立对幽人，十分尽情吐。垂垂雪中枝，暗里度香远。忽动调羹机，黏枝花力软。旋随琼霙飞，绕我茆屋角。结子意渐浓，岂为羌管落。冰花不留丁，收香尽藏白。一朝作陈人，逊与桃李出。青青长朱裳，小摘脆不堕。勿欺如豆微，中怀仁已大。圆碧日益肥，磊落压枝重。虽然苦味酸，酸中藏大用。"}