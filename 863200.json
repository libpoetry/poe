{"id":"863200","title":"真意堂","dynasty":"宋","author":"王洋","text":"一室恐妇愁，三间良足用。积钱宽买园，此事不敢梦。弋阳千万家，比屋接脩栋。相期生在勤，意象不少纵。饥字参不破，竟日自倥愡。设有花木山，仅作一身供。徐翁初来时，赤子不取重。徐徐汲壑谷，辘轳转双瓮。锄夷荆棘开，改化溪山动。千年五柳陶，慕用常接踵。徐翁但神会，疏迹不勘缝。七弦已可忘，五柳不待种。见山若举头，孤雁亦须送。"}