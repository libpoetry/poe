{"id":"842862","title":"苇湾禊集","dynasty":"清末民国初","author":"陈宝琛","text":"苇湾昔再至，先雨后过晴。重寻亦雨中，含泪花盈盈。今来荷未出，雪尽葭始萌。朋欢既一新，物态还迭更。独喜八十翁，犹能守轩楹。旧游数朝士，约略记姓名。却怪非花时，命俦顾出城。山春不可即，况更新堤横。低徊壁上题，迤逦水次行。喧寂各取适，宁复知衰荣？将诗当禊序，俯仰谁无情？"}