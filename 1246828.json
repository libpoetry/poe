{"id":"1246828","title":"代送王鹏举之茅山","dynasty":"元末明初","author":"唐桂芳","text":"茅家兄弟坐三峰，三峰偃蹇犹蛇龙。灵源泉香见客笑，丹光夜夜如金镕。分明英气妙毓物，黄连苍术青重重。美石凝脂白欲堕，腰围虹玉才枞枞。故人今赋茅山去，作簿岩邑宜登庸。思宣城向戎幕，我陪骢马俄相逢。乱离萍梗得慰藉，剪烛满泛玻瓈钟。后来筮仕各异县，引领迢递何由从。龙凤九年闰三月，我临千里当侯封。方期接手话乡曲，顿洗十年尘土胸。胡为趣装又惨别，老兵前导雕弓彤。薇垣屹立秉清裁，五色威凤鸣??。似闻嘉惠在汤沐，岂比寻常称句容。君不见茅山之歌歌未已，邮亭歌尽君应起。江湖秋水雁南飞，为我音书传数纸。"}