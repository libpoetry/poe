{"id":"820225","title":"齐天乐 荣德山","dynasty":"清末近现代初","author":"赵熙","text":"是谁锯下苍龙角，晴空一坪秋广。万古无风，小池不涸，青入四禅天上。鳞原一掌。指贴地婆城，药膏圆样。影落东南，天台四万八千丈。唐年祠庙尚在，薛碑今蚀尽，苔翠无恙。州以山名，砦犹宋建，老去希夷安往。洪荒坐想。定绝岛孤撑，海浮千嶂。倘扣玻璃，日球空外响。"}