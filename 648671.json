{"id":"648671","title":"送谢宪使还广西","dynasty":"明","author":"杨士奇","text":"谢公青云器，发身自科名。初命属司寇，特达蜚贤声。十年典大郡，政化龚少卿。遂升董外宪，八桂歌澄清。展矣冰雪操，谅哉矜恤情。圣人御寰宇，简贤寄嫠茕。安得皆若人，四海臻咸宁。春兰花始开，述职趋明廷。我昔尝同朝，相见慰平生。握手甫一再，驱车复南征。故写向往意，聊赠万里行。"}