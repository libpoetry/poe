{"id":"810767","title":"拟四时白纻舞四首","dynasty":"清","author":"牛焘","text":"雁行斜倚十三弦，朱弦玉柱罗象筵。娇喉逐莺啭，茜袖迎风翩。柳腰不如弓腰软，踏尽阳春落花天。清歌入拍起旋娟，飞管促节舞少年。香尘萦宝袜，飞絮湿钿蝉。鱼沉雁落惊风雨，贴地凌波步步莲。商声哀怨转愁颜，短歌留目未肯前。鞋尖浑无力，蛾眉澹秋烟。含思宛转恨绵绵，青春一去不复还。转愁作娇舞衣寒，含笑一转私自怜。云裳撩翠靥，锦袖拥翘鬟。回眸立见黄金赐，罗衣纷纷雪花砖。"}