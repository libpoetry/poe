{"id":"126942","title":"咏茅山元符万宁宫","dynasty":"宋代","author":"蔡卞","text":"猗嗟三茅，得自初成。气合於无，与形俱升。孰希其风，必静必清。寥寥久哉，乃发先生。帝用尊之，载召来廷。乃锡命书，迨其俦侣。因其故庐，启此新宇。像图仙真，上肖帝所。神笔牍之，龙凤轩翥。天锡皇帝，聪明孝友。抱一用中，以绥九首。遐迩率从，尊道熙功。有欲求之，与在斯宫。作为好歌，以诏无穷。"}