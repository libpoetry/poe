{"id":"1084773","title":"和韩忆昨行示梦龄","dynasty":"宋","author":"王十朋","text":"忆昨少年气锐心未灰，平明出门薄暮回。解衣换酒期必醉，乱花压面攲条枚。年华荏苒今半世，触事往往生悲哀。欢娱无复少年味，勉强谈笑陪尊罍。饮才过量辄成疾，秋霜入鬓刚肠摧。子年少我气鼎盛，琅玕夜诵声如雷。匈中平时足蕴藉，颐神养素成婴孩。松姿柏质异蒲柳，坚刚不怕霜霰漼。凌云变化未可料，岂比嵲屼风中桅。胡为郁郁乃如许，与我老者同虺隤。岂缘心事未如愿，一念遂觉忧愁来。还惊世态多险阻，忤意未兑生嫌猜。壮怀千里力未致，龃龉翻类三足能。伤和伐性致坎轲，两眉蹙恨凭谁开。吾闻君子贵知命，数者于我何有哉。又闻古人亦迍蹇，在易固有无妄灾。闭门静坐养时晦，拂拭心镜捐尘埃。他年定作仁者寿，齿背会见同鲵鲐。圣贤遗训载子腹，此事宁不知所裁。否往泰来固有日，坦涂利毂宁须推。"}