{"id":"584363","title":"西庄行次韵南皋子","dynasty":"明","author":"黄衷","text":"卜筑委坰野，皂盖屡回转。缅怀幽侧深，岂惮徒御远。村僮见客扫石屏，午窗宿雾犹溟溟。北阑徒倚紫云丽，天南灏气樵峰横。峰前绮句谁能道，海内梁鸿赋声蚤。笠泽难呼曾望狂，辋川恨剧王维老。韵如玉树摇玲珑，佳荫不择莪与葱。纵谈八极日易暝，东方珍怪徒森丛。孝廉骆子事精练，嗟嗟英妙堪台院。但临秋水明素悰，袖手懒当新局面。年来意气更嘉柔，处处逢山忆旧游。裘羊踪迹谩寂寞，孤风一洗莱芜羞。江湖廊庙殊忧乐，昏晓相催成往昨。酌我金罍醽醁光，醉知未便填沟壑。自古纷纷羡盍簪，今人那见古人心。夏塘若了芙蓉约，门外张罗正可寻。"}