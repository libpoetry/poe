{"id":"690979","title":"庚子偕大岁和尚与傅司马等重登元魁塔文昌阁再赋十律","dynasty":"明","author":"李士淳","text":"去去来来年复年，中天玉兔又重圆。寒潭秋水浑如旧，对户青山不似前。筇杖扶僧从顶下，游船载酒放歌还。相逢莫问沧桑事，两度登临岁月迁。老将至矣弗知年，愤乐循环何日圆。洙泗源流惭后觉，函关气候喜如前。高僧策杖勤提喝，舟子讴歌迭往还。江上曲终人不见，蒹葭白露望中迁。乾坤缺憾属何年，喜见中秋月镜圆。曲奏高山人定后，盟推词坫我居前。风生塔阁看云起，时照斜阳载酒还。偶向层楼穷睇盼，江河景象半移迁。友逢同气意忘年，又值今秋皓魄圆。万仞登山休落后，千秋传业好争前。共看曲水流觞去，渐见夕阳引鸟还。此夕天开千古眼，江河大地一时迁。宝塔功成三十年，登临二度月重圆。同游胜友欣居后，独任仔肩爱在前。司马谈文频进酒，老僧说法更忘还。小孙绕膝能成对，此日德星坐次迁。盟心建塔自童年，天意从人到底圆。舂米经宵资内助，募金到处祷神前。中途力竭频呼癸，第后成功奏凯还。应信君恩留岭海，岘碑千载弗移迁。公车留滞已多年，卞璧逢时镜复圆。雌守何妨居众后，功成毕竟伏天前。丹头九转迎仙至，文笔七层得宝还。寄语后来诸俊杰，河山共證莫言迁。五龙间业未逢年，铁砚磨穿几缺圆。诚意关头寻锁钥，鸡鸣气候著鞭前。补天有志炼神石，造塔功完得大还。自信寸心堪贯日，愚公言下看山迁。子房辟谷志延年，我亦从游功未圆。将入天台寻石路，先登峰顶望关前。逢僧竹院谈空色，度曲宾筵听往还。身寄烟霞星斗近，达人观化任推迁。青牛去后几千年，紫气东来今再圆。笔彩空中分造化，云峰象外剖天前。松风瑟瑟和笙奏，川月弯弯依水还。一片闲心同野鹤，静观陵谷任移迁。"}