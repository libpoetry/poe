{"id":"117728","title":"次韵子瞻游甘露寺","dynasty":"宋代","author":"苏辙","text":"去国日已远，涉江岁将阑。东南富山水，跬步留清欢。迁延废行迈，忽忘身在官。清晨涉甘露，乘高弃征鞍。超然脱阛阓，穿云抚朱栏。下视万物微，惟觉沧海宽。潮来声汹汹，望极空漫漫。一一渡海舶，冉冉移樯竿。水怪时出没，群嬉类豭羱。幽阴自生火，青荧复谁钻。石头古天险，凭恃分权瞒。疑城曜远目，来骑惊新观。聚散定王业，成毁犹月团。金山百围石，岌岌随涛澜。犹疑汉宫廷，屹立承露盘。狂波恣吞噬，万古嗟独完。凝眸厌滉漾，绕屋行盘跚。此寺历今古，遗迹皆龙鸾。孔明所坐石，牂历非人刊。经霜众草短，积雨青苔寒。萧翁嗜佛法，大福将力干。坡陁故镬在，甲错苍龙蟠。卫公秉节制，佛骨埋金棺。长松看百尺，画像留三叹。"}