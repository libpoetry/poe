{"id":"302650","title":"烛影摇红·许疑盦归自西泠，以所获厉太鸿宋诗纪事稿本属题，以志圣缘","dynasty":"现代","author":"黄公渚","text":"花隐楼溪，披图延月知何世。麋公古社法华山，几度扁舟舣。秋雪交芦十里，荐芳馨、牙湾野寺。压装残帙。肸蚃词仙，亦惊知己。异代萧条，著书难得湖山美。满娘画舸，伴添香诗事。搜天水、点窜蚕眠小字。等閒思、清时有味。灵芬一缕，疑有胎禽，与君游戏。"}