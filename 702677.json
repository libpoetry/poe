{"id":"702677","title":"再次前韵赠别","dynasty":"明","author":"童冀","text":"一第功名负壮心，先鸣宁复记平阴。乾坤又见朝周正，湖海谁怜尚越吟。兵火十年双鬓改，家山千里暮云深。汉庭未信冯唐老，青镜侵寻雪满簪。驰道尘香宿雨晴，故人春早帝京行。雪消上苑林莺语，日上高冈有凤鸣。宣室已闻召贾谊，辎车会见锡桓荣。四方玉帛皆廷贡，不日王师罢远征。旧识匡庐罨画间，舣舟几梦落星湾。卜居未遂东西瀼，招隐空怀大小山。四海风尘求骏足，十年林壑閟烟鬟。若为得似南山豹，雾雨何曾露一斑。"}