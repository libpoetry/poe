{"id":"1113302","title":"贺师垣赐御书一德格天之阁牌并镀金器皿青罗凉伞从人紫罗衫镀金腰带仪物等四首","dynasty":"宋","author":"张嵲","text":"炎精光复论元功，事业伊周信比踪。许国一心明贯日，存孤高节凛经冬。甲区地势罗千雉，奎画天门跳六龙。自古至诚参化育，济时行道本中庸。重屋雕甍势欲翩，睿题藻翰揭中天。秪缘吉德存方寸，乃尔丛霄格大圆。传自孔门皆一道，稽诸说命合三篇。中兴如问君臣美，万世昭时六字传。柳丝摇曳拂堤沙，瑞气中藏上相家。风动五云迷御俎，香从双阙赐天花。仙韶合奏尘飞尽，中使宣斟日未斜。既醉太平谁事业，为倾恩意入流霞。恩诏新颁导从仪，夹涂无复走乌衣。竞纡紫雾更袍色，仍有黄金上带围。翠幰翩翻风易暖，雕槃璀璨日争辉。沙堤瞩目人人说，小相行看接轸归。"}