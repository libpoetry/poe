{"id":"764333","title":"念奴娇 其七 次韵答范汝受，兼东陈散木，时散木以《含影词》属订","dynasty":"清","author":"王士禄","text":"萧然高奇，羡孔轩鸾翥，耻同徵逐。我向伦侪惊小异，有类梦中呼服。锦拟文披，尘将手并，那是风尘物。新词幽艳，真嗤桃李粗俗。更有正字高才，扶舆间气，融结同清淑。越艳吴趋赓和好，书遍蛮笺几束。大白频浮，小红低唱，爱煞姜郎曲。绮情似此，并堪丽竖戁烛。"}