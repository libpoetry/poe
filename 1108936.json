{"id":"1108936","title":"九月初十日值宿玉堂七绝","dynasty":"宋","author":"刘克庄","text":"西山遗业付门人，岁晚推迁接后尘。綵笔梦中先索去，不知持底作词臣。制书挥就进明光，天笔批还墨尚香。草本偶然无贴改，非关臣亿怕商量。转枕依然梦不成，小窗颇觉晓寒生。昏花却怕宫莲照，垂下纱幮听六更。内厨进膳惟蔬素，御帕封香遍竹宫。明日金乌迎玉辂，始知圣主与天通。窗外茶梅几树斜，薄寒生意已萌芽。主人不作明朝计，愁绝无因见放花。形槁心灰一秃翁，偶来视草禁林中。幼吹葱叶还堪听，老画葫芦却未工。四壁蠹书常锁闭，数行苏墨半模糊。院中老吏无存者，谁记南塘与雁湖。"}