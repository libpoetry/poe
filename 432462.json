{"id":"432462","title":"赠林南强","dynasty":"近现代","author":"苏大山","text":"巫咸不下问沈冤，手握荃兰吊国魂。直欲翻身揽大海，那堪回首望中原。及厨气节皆幽愤，几复文章亦祸根。勿小一拳峰隐雾，胆肝突兀是昆仑。闻声久已动相思，珍重千金盼顺时。莫令才华鹦鹉惜，悔教名字牡丹知。彫零楚户终兴项，忾息夏馀肯即夷。一笑乌台成铁案，东坡海外尚谈诗。"}