{"id":"910583","title":"行路难","dynasty":"宋","author":"李新","text":"君不见天上星，万古耀虚碧。岂意一夕间，堕地化为石。物理变化无定端，谁保人心无改易。忆妾江边采白蘋，郎骑白马渡江津。垂鞭停棹潜相顾，共惜当年桃李春。石城二月东风暮，断肠狂絮随郎去。百年誓拟同灰尘，醉指青松表情愫。可怜一日君心改，前日之言复谁顾。弃捐不待颜色衰，忍把流年坐相误。还君明月珠，解妾罗襦结。念之空自伤，长恸与君别。出门望乡关，不惜千里行。从人既非礼，何以见父兄。去住两不可，伫立以屏营。此时心断绝，始信天无情。野水东流去不还，忧乐翻变须臾间。妇人将身弗轻许，听歌今日行路难。"}