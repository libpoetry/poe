{"id":"560464","title":"徐璞轩九清图","dynasty":"明","author":"徐庸","text":"东溪隐者居鸿山，草堂搆向烟萝间。平生心志爱挥洒，花光子固共同班。前年买棹游林屋，识得徐君面如玉。春风笔染剡溪藤，赠此九清图一幅。□徕松叶攒青针，岁晚不妨霜雪侵。后凋独喜圣人许，书传载述来于今。沅湘竹枝翠鸾尾，挺挺高摽类君子。仙坛石畔不胜秋，细扫苔花风正起。横斜老干西湖滨，月下弄珠同美人。夜寒宁畏缟衣薄，天然颜色逾精神。洛川罗袜凌波步，水上轻盈逞丰度。回风流雪在须臾，千古陈王有词赋。唐昌观里雪香□，小白浓香枝叶间。玲珑只许女冠赏，寻常肯与凡人扳。葳蕤帐底清风动，犹记当年曾入梦。深林隐迹巳多年，不独谢庭偏可种。小囊簇簇缝紫罗，婆娑叶上盛香多。瑶池仙子堪佩带，飞琼未见来相过。灵根最得春光早，紫芽一出欺群草。暖芸香艾敢同论，金鼎焚烧香袅袅。东风剪剪吹香腮，姑射仙归方始开。出墙雅爱一枝好，碎锦坊中谁拆来。斯图赠君非偶尔，以物喻人有深旨。裹封一袭欲宝藏，清白相传到孙子。"}