{"id":"1121642","title":"次韵平江韩子师侍郎见寄三首","dynasty":"宋","author":"范成大","text":"自古四愁湘水深，谁将城郭启山林。有情碧嶂团栾绕，无数朱楼缥缈临。蚺鼓揭天惊客坐，象鍪航海厌蛮琛。三千客路长安远，故旧书来直万金。灵泉杖屦浙江头，经济长怀尚典州。堂上读书朝气爽，台前呼月海光浮。交情尺素勤双鲤，笔力枯松挽万牛。已把三章翻乐府，为君击节变蛮讴。前年冲雪过双溪，风帽泥鞯骑吹随。烂醉依前逢锦瑟，好音惟是欠黄鹂。功名未试玉璜玦，离别频倾金屈卮。畴昔北征烦吉梦，南征合有梦归时。"}