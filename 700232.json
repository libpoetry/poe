{"id":"700232","title":"颐浩辩公寄莼菜瓜菹有别久不见渴心生尘之语因以为韵作绝句八首寄谢","dynasty":"明","author":"顾清","text":"三年望东林，几日又当别。盈盈谷水波，一苇谁共折。溪莼牵紫丝，念子良已久。不在秋风前，不在秋风后。寒瓜削成菹，入眼犹自绿。借问长安儿，此味还知不。泽国有幽人，城中稀复见。曾观论史书，吾党有腼面。龙宫带明湖，倒影疑可掇。何当酌清泠，一洗尘中渴。祗园数峰碧，不易布地金。谁续菱溪记，为公传此心。公欲空万有，谁哉记三生。结习知未断，斯文独钟情。长谷水千顷，青天月一轮。有尘飞不到，何处却生尘。"}