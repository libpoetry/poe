{"id":"613436","title":"岭上逢何文起","dynasty":"明","author":"李之世","text":"相逢梅岭上，问我何时归。休问我来归，看我去时衣。我衣去时新，归来化淄尘。岂但化淄尘，点点渍泪痕。男儿志四方，非我恋乡里。我病日缠绵，我归良有以。问我病中情，我病难取譬。一日复一日，但觉形神瘁。君语曰无损，强饭善自将。去路与来程，一一为我详。自从十一月，辛苦离家乡。是月廿九日，办装发五羊。陆路殊劳顿，雨雪又难当。沾病抵濛里，信宿驿馆旁。馆舍荒凉甚，居人逐虎狼。病间礼南华，催程过黄塘。是时有一仆，苦病泪汪汪。初十度梅岭，就买南安船。舟次善将息，稍觉体气痊。立春到赣州，吉安过小年。一程到市汊，前病又复然。阻风彭蠡口，归心日日煎。却与舍弟别，涕泗交潺湲。元旦又五日，买舟始言旋。屡屡写家书，无人寄一字。时时望家乡，无由缩地至。今朝逢故人，恍如隔世事。我有家中人，大小平安否。君言俱平安，我恐顺应口。我有中怀绪，仓卒难记忆。就中所记者，略语难周悉。君行年初四，我返年初五。两行皆逆水，舟行那得驶。来时乡中事，约略为我陈。乡景想如昨，乡情果日新。浓淡园中景，聚散社中人。那处过从数，那个来往亲。扶留青叶翠，新鲜槟榔核。持出共对嚼，珍重故乡物。家僮来问讯，软语相宽慰。还顾波涛侣，唧唧复娓娓。大小各情亲，人情亦复尔。离合见悲欢，所贵同臭味。君今荣趋府，我独倦垂翅。浮沈各异路，浊水清尘比。前村笳鼓闹，人来迓车骑。旌旄蔽崇冈，蹲蹲走官吏。登车君于迈，策蹇我回避。"}