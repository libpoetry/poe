{"id":"1116615","title":"濠州七绝 涂山","dynasty":"宋","author":"苏轼","text":"川锁支祁水尚浑，地埋汪罔骨应存。樵苏已入黄能庙，乌鹊犹朝禹会村。跨历商周看盛衰，欲将齿发斗蛇龟。空餐云母连山尽，不见蟠桃著子时。常怪刘伶死便埋，岂伊忘死未忘骸。乌鸢夺得与蝼蚁，谁信先生无此怀。欲将同异较锱铢，肝胆犹能楚越如。若信万殊归一理，子今知我我知鱼。帐下佳人拭泪痕，门前壮士气如云。仓黄不负君王意，只有虞姬与郑君。颓垣破础没柴荆，故老犹言短李亭。敢请使君重起废，落霞孤鹜换新铭。人言洞府是鳌宫，升降随波与海通。共坐船中那得见，乾坤浮水水浮空。"}