{"id":"614209","title":"山房题壁十三韵和杨亦琳","dynasty":"明","author":"李之世","text":"剩水山堂幽事偏，何人高枕媚林泉。萝封小径云房湿，雨过寒塘石溜溅。隐隐渔舠藏曲岸，依依篱落带疏烟。閒搴涧芷纫芳佩，漫捲盘荷当酒船。阅世休誇双白眼，据梧时弄七朱弦。潮生桂浦寻鸥席，露滴松坛洒雁笺。简懒自便丘壑相，迂疏难结后生缘。荷锄种竹聊医俗，对客衔杯称避贤。有性久知鸠共拙，无才那得谪如仙。从抛隙日笼中过，肯借微名颊下传。燕市敝裘徒落落，梁园飞盖自翩翩。张仪去国犹存舌，支遁还山不用钱。未信腐儒生计少，床头剩有古人编。"}