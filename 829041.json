{"id":"829041","title":"浣溪沙三首","dynasty":"清末近现代初","author":"刘永济","text":"不见泉明漉葛巾，喜君豪饮气轮囷，相逢寒谷变春温。好筑糟邱聊作长，傥封酒国定称臣，不须持盏唱横汾。三载江城似梦过，今宵风月足婆娑，且将酒盏压金戈。高点银灯看醉舞，漫凭鸾管写哀歌，只愁无计奈醒何。止酒谁言惨不欢，我看人醉亦陶然，莫将醒醉作方圆。独把空杯原有味，须知天籁本无弦，泉明应识长公贤。"}