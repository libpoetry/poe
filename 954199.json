{"id":"954199","title":"读蟠桃诗寄子美","dynasty":"宋","author":"欧阳修","text":"韩孟于文词，两雄力相当。篇章缀谈笑，雷电击幽荒。众鸟谁敢和，鸣凤呼其凰。孟穷苦累累，韩富浩穰穰。穷者啄其精，富者烂文章。发生一为宫，揫敛一为商。二律虽不同，合奏乃锵锵。天之产奇怪，希世不可常。寂寥二百年，至宝埋无光。郊死不为岛，圣俞发其藏。患世愈不出，孤吟夜号霜。霜寒入毛骨，清响哀愈长。玉山禾难熟，终岁苦饥肠。我不能饱之，更欲不自量。引吭和其音，力尽犹勉彊。诚知非所敌，但欲继前芳。近者蟠桃诗，有传来北方。发我衰病思，蔼如得春阳。忻然便欲和，洗砚坐中堂。墨笔不能下，恍恍若有亡。老鸡嘴爪硬，不易犯其场。不战先自却，虽奔未甘降。更欲呼子美，子美隔涛江。其人虽憔悴，其志独轩昂。气力诚当对，胜败可交相。安得二子接，挥锋两交铓。我亦愿助勇，鼓旗噪其旁。快哉天下乐，一釂宜百觞。乖离难会合，此志何由偿。"}