{"id":"109782","title":"念奴娇·雪罗初试","dynasty":"宋代","author":"吴季子","text":"雪罗初试，过赐衣时节，才三四日。记得延陵公子宅，麟角当年新绂。半刺名家，一经奥学，是青云人物。如何华发，蒲轮未聘遗逸。问讯怨鹤惊猿，不妨俱隐，且逍遥丈室。有子传家经可教，况有东皋种秫。醉里乾坤，间中日月，便是长生术。瑶池宴後，剩看几度桃实。"}