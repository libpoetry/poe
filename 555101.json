{"id":"555101","title":"题七贤度关图","dynasty":"明","author":"黄仲昭","text":"玄云亘野天将雪，寒气袭人风猎猎。关门冻雀栖不飞，关树寒梢僵欲折。七贤逝此将安之，山川不惮长驱驰。蹇驴伶俜足无力，僮仆局蹐心苦饥。圣贤之仕行吾义，义或不行甘弃置。刓方为圆岂所能，枉尺直寻非素志。翩然拂袖辞朝班，采芝笑指云中山。谋生孰计田园少，浩歌且喜天地宽。画史忧时有深见，作图岂但供奇玩。愿公献入蓬莱宫，长与君王作龟鉴。"}