{"id":"739069","title":"一壶酒歌和周纪善是修韵首句仍原诗","dynasty":"清","author":"陈梓","text":"一壶之酒三四客，满盏空清十月白。人生知足随处可，爱此当窗新竹色。古往今来谁短长，荣枯得失宁有常。起望前村数株树，片帆迢迢隔南浦，尽是征人离别路。吴趋越绝总流寓，毕竟家乡在何处。酒虽少，君莫悲。诗虽多，奚以为。尊前有榻即高眠，杜鹃休劝不如归。"}