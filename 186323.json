{"id":"186323","title":"缘识·月光红燄影参差","dynasty":"宋代","author":"赵光义","text":"月光红燄影参差，九衢丽景意蹰踟。车马往来殊无碍，几人相逐几人随。天河夜静色如银，半拥红街半拥春。山高市邑弦管处，烛残露湿伴香尘。传更漏唱欲将催，百万灯花焰里开。醉酒狂歌家家客，行坐欢娱莫自裁。去年今夕一般游，桂树蟾宫慢欹楼。更深渐觉寒气冷，云摇五色顺情流。"}