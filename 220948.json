{"id":"220948","title":"双桧堂为鲁圣可行可赋","dynasty":"宋代","author":"林景熙","text":"鱼头公子冰雪姿，根柢忠信华文辞。乃翁手植岂无意，贞固已作层霄期。气含芝术体松柏，容成山下神仙宅。清阴冉冉生庭除，绿雾纤纤护琴册。风檐对语如索诗，君家伯仲谐埙篪。养成材器丰且硕，蓄泄云雨蟠蛟螭。黄州谪臣坐诗累，杳杳蛰龙空九地。苍根留取千载芳，何物丑秦盗名字。"}