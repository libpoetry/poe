{"id":"645064","title":"池口阻风","dynasty":"明","author":"解缙","text":"避风贵池口，维䌫临川渚。白浪如山捲雪花，墨云匝地飞阴雨。此时鱼龙争沉浮，江湖石裂无安流。冯夷击鼓怒鼍吼，恍惚可以追冥搜。须臾云散风暂息，移船买酒浇胸臆。鲜鱼须得岂问钱，纵饮高歌忘岑寂。便觉红日催人颜，推篷且看池阳山。九华苍翠杯中堕，对景不复论乡关。尊前携手有知己，前程嗟叹徒为尔。青云有路待我来，一日南风歘千里。"}