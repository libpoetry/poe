{"id":"870228","title":"谢王道济惠古诗古石器","dynasty":"宋","author":"司马光","text":"缑氏古城里，好古王道济。作诗有古风，读书知古意。朝来遣仆夫，遗我古石器。结从天地初，生自一拳际。工倕创规摹，般输施剞劂。瀹茗北窗下，坐有羲皇思。嗟予性迂鄙，龃龉居今世。忝官污台省，曾无益时智。退藏又濡滞，尚不离朝市。阙地避烦暑，颇与营窟类。诚非古人比，拜赐得无愧。"}