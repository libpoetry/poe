{"id":"706262","title":"箜篌引 其一","dynasty":"明末清初","author":"王夫之","text":"弹箜篌，击鼍鼓，款留君，君不住。素丝玉壶白水清，博山兰膏飞烟轻。华月微风吹凤笙，他人不语君含情。胡为乎凌狂波而乱流，从君不果心繁忧。东海之鱼不可得，西飞之鸟不可留。往者不谏，来者徒伤。寸心炯炯明月光，千里万里随君旁。君凌浊水不见影，青天高悬独傍徨。"}