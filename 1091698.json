{"id":"1091698","title":"赠戴渔","dynasty":"宋","author":"王质","text":"李氏小房何必庐，颜氏心斋自有书。吾衰久矣不复梦，子归求之师有馀。千春杏花开阙里，万代风声吟舞雩。静听犹闻唤回也，惊起不觉呼参乎。茫茫空里撮不得，历历个中殊不疏。一点外皆閒事业，三声中有大工夫。莫欺山东老王质，拨醒江南穷戴渔。若逢有眼但举似，漫敲此骨真何如。能于灵府钻三寸，敢许孟门增一徒。清风各自在何处，明月相看元不孤。他还见汝不见汝，定是故吾非故吾。"}