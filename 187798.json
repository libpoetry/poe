{"id":"187798","title":"喜雨柬權邑蔡丞","dynasty":"宋代","author":"刘宰","text":"高槐障午暑，巨竹摇清风。中郎百世英，一官此从容。心事付盟鸥，年光占候蟲。客来欲有言，一笑抚双松。曰余不负丞，哦诗有新工。天意亦怜才，要施及物功。适此岁荐饥，旱气日蕴隆。雨应长官祈，犹未周四封。雁鹜抱文书，朋来立庭中。公曰旱既甚，此理贵感通。洁齐走群望，精意格苍穹。西山殷其雷，万叠聋云峰。南湖飞霹雳，彷佛追蛟龙。斯须天壤间，万象俱晦蒙。飞湍连日夜，一洗旱魃空。树世走丁壮，欢呼沸儿童。岁功已權舆，馀间清缿筩。行歌何所云，丞哉宁负公。"}