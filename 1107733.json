{"id":"1107733","title":"和秉国芙蓉五章","dynasty":"宋","author":"司马光","text":"清晓霜华漫自浓，独凭爱日养残红。劝君秉烛须勤赏，阊阖难禁一夜风。北方稀见诚奇物，笔界轻丝指捻红。楚蜀可怜人不赏，墙根屋角数无穷。平昔低头避桃李，英华今发岁云秋。盛时已过浑如我，醉舞狂歌插满头。后时独立诚难事，犹赖阶庭有菊丛。绰约霜前弄姿态，非如群木万株红。但见涉江求水际，岂知胜木采霜中。微红未肯全衰歇，正似酡颜鹤发翁。"}