{"id":"21707","title":"答韩湘·疏散无世用","dynasty":"唐代","author":"姚合","text":"疏散无世用，为文乏天格。把笔日不休，忽忽有所得。所得良自慰，不求他人识。子独访我来，致诗过相饰。君子无浮言，此诗应亦直。但虑忧我深，鉴亦随之惑。子在名场中，屡战还屡北。我无数子明，端坐空叹息。昨闻过春关，名系吏部籍。三十登高科，前涂浩难测。诗人多峭冷，如水在胸臆。岂随寻常人，五藏为酒食。期来作酬章，危坐吟到夕。难为间其辞，益贵我纸墨。"}