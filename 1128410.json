{"id":"1128410","title":"鹧鸪天","dynasty":"宋","author":"葛长庚","text":"雨过山花向晚香。烟丝空翠柳微茫。旧家丹灶何人葛，今日帘泉阿姥黄。犀角枕，象牙床。椰心织簟昼生凉。杯行无算何曾醉，不觉罗浮日月长。西畔双松百尺长。当时亲自见刘王。山前今日莲花水，往者将军洗马塘。南粤路，汉宫墙。晚风历历说兴亡。摩挲东晋苍苔灶，细说仙翁炼药方。"}