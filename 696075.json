{"id":"696075","title":"哭刘道子十绝","dynasty":"明","author":"欧必元","text":"少小乡闾雅负奇，挥毫立就万言诗。希心太古操元韵，更骂吴趋作竖儿。科斗兼穷禹穴文，坐中醉笔自缤纷。不书公子罗襦带，定写佳人白练裙。风流萟苑顾长康，遗技看君复擅场。笔底惊人今已绝，向来屏障失辉光。史乘还推属校雠，七星岩畔志端州。人间未尽如椽笔，天上俄成白玉楼。何事公荣取世讥，刘伶犹及竹林期。从来礼法难拘束，笑杀高阳轻薄儿。朝朝暮暮醉青楼，何似谈家姊妹愁。一自行云过巫峡，倦颜衰态为谁留。白虹山下社莲开，强为攒眉赴几回。今日纵饶春酒熟，尊前那复见君来。尺素频来墨未乾，斋头时得奉清欢。灯前试检题纨迹，风雨冥冥那忍看。高堂泣罢白头时，寡鹄啼霜怨更悲。玉树未传天上种，蕙兰应自借连枝。管弦喧处盛繁华，第五台前月未斜。歌舞散时箫鼓歇，笛声空自听邻家。"}