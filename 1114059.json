{"id":"1114059","title":"道临川按阅兵将钱巽叔侍郎赋诗次其韵三首","dynasty":"宋","author":"李纲","text":"平生多难岂能贤，恩许犹持阃外权。貔虎幸蒙分壮士，桑榆愧已迫衰年。枕前鼓角元戎报，帐下更筹契箭传。多少豪英志恢复，问谁先著祖生鞭。酷暑脩途起戴星，恨无鹏翼激鲲溟。折冲未论攘无敌，假道何妨小勒兵。试使触铙齐作止，敢言旗帜益精明。三军酺醵皆呼舞，赖有贤侯守郡城。经纶屯难正云雷，误沐恩光玷上台。报国有心同犬马，和羹无补愧盐梅。偶持汉节如荆楚，幸会群英共酒杯。更辱佳篇与褒饰，珍藏他日诧田莱。"}