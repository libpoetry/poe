{"id":"703204","title":"送皇甫水部之荆州","dynasty":"明","author":"谢榛","text":"闻道美人荆楚行，片帆风色度江城。夕阳欲下复何处，九十九洲芳杜情。襄阳小泊访山公，樽酒心期异代同。江上楚声听不尽，铜鞮争唱月明中。郢都南去渺烟涛，遥忆风流何水曹。日暮乱山秋色里，采兰应傍楚江皋。烟沙漠漠水淙淙，估客千帆入汉江。天畔高楼动秋兴，白云红日坐开窗。大江千折蜀中来，西望黄牛烟雾开。知尔登临最能赋，至今庾信有高台。"}