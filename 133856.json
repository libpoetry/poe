{"id":"133856","title":"陪同年吴冲卿登宿州北楼望梁楚之郊访古作是","dynasty":"宋代","author":"司马光","text":"大禹息洪潦，画野经九州。波沈露群山，嶷嶷相婴鉤。漩洄澹兹土，平敞仍寡分。乘高极回望，坦坦无陵丘。先王崇皞济，建祀邦诸侯。玉帛从会同，赴告书春秋。六雄方逐鹿，为嬴弱姬周。兹为会战场，蹀血无时休。汉错削七国，祸生东南陬。亚夫闭高壁，坐折强吴谋。曲竿倒太阿，辟户延旃裘。淮泗漫腥膻，房心掩旄头。人移烟火绝，榛茂豺狼游。唐纲日浸衰，盗起如螟蟊。相携聚萑蒲，袒臂担耡耰。蟠薄数千里，焚劫无余留。圣朝定多壨，剑戟包貔貅。蓁蓁荆棘林，朊朊良田畴。耒耜趋时雨，黍稷丰岁秋。昔为车骑利，今睹桑麻收。我来宦东土，莨菪乘春流。行行次符离，固为亲交留。樽罍且为乐，携手登高楼。是时新雨余，风日方和柔。云鲜乱花薄，波绿迷芳洲。羃羃游丝转，哀哀野阳浮。调簧语双鹂，翻雪矫群鸥。爱兹登昨美，况复依良俦。聊适笑言乐，尽忘霸旅忧。翔阳向冉冉，渐与西山遒。驿程前有期，恋此当何由。分首下岧峣，账然登暮舟。"}