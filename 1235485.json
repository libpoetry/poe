{"id":"1235485","title":"寄弟肖庭二首","dynasty":"元","author":"刘鹗","text":"亲丧尚土浅，游子怀帝乡。每逢时节临，重我涕泗滂。有弟幸可托，惟兄实无良。中谋卜葬地，未审君否臧？我言兹山佳，气聚风斯藏。山川重盘礴，形势森开张。翻翻龙蛇集，蔚蔚鸾凤翔。东西极完密，前后分低昂。明堂可万马，怀抱包洪荒。纵未增福庆，亦可免祸殃。似堪妥亲灵，此外俱荒唐。进取贵果决，筑舍讥道傍。尧时只一夔，竟克成大章。缅怀父母恩，罔极齐圆方。愿言罄所积，早得归山冈。惟君当送终，而我遂显扬。出处各尽道，庶可纾恐惶。两年几寄书，报章杳茫茫。北风重寄此，握笔情感伤。蟋蟀鸣我宇，流月照我帷。我岂铁石心？宁能不怀归？种茶南山园，秋雨苗应肥。不审木子树，旱暵今稠稀。惟应所树棘，岁久还成篱。中烦种橘枳，及时好为之。此事倘未遂，今岁勿更迟。常嗟树如此，急景风飘吹。不比王母桃，动作千岁期。庶几菟裘成，晚岁相娱嬉。连床遂所愿，听雨忘心悲。君看京城中，缁尘化人衣。百计虑已熟，食力无瑕疵。我言甚迂阔，君亦当三思。更烦语儿妷，著意过庭诗。"}