{"id":"844243","title":"次绍尧九日寄雾山栎社诸友韵二首","dynasty":"清末民国初","author":"林朝崧","text":"满目河山感慨多，叶飞如雨水增波。丹枫白雁生秋兴，紫蟹黄花共醉歌。头戴南冠长已矣，手遮西日奈愁何。登高能赋知无益，和汝题糕且一哦。惨淡青山落叶多，海门无日不风波。登高易洒新亭泪，送客愁闻易水歌。东汉遗民推管邴，南期才子重阴何。千秋未觉风流绝，烂熳怜君日醉哦。"}