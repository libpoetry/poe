{"id":"686913","title":"送祁世培北上","dynasty":"明","author":"刘宗周","text":"清时起威凤，乃在丹穴藏。羽毛纷五采，德辉周四荒。负此仪世姿，竦身犹彷徨。天路不足儗，乃志在明王。止必择梧阴，鸣必于朝阳。遂为虞周瑞，跻世以平康。晦昧尘土间，有物遗琼琚。一朝还故吾，欣赏知焉如。什袭不足珍，清光照乘车。佩之以远行，夷险非所虞。会当勤拂拭，莫羡他家玙。谅为天下宝，永使时艰纾。"}