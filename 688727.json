{"id":"688727","title":"和太宰紫岩送春四首","dynasty":"明","author":"严嵩","text":"风晴芳絮萦书幌，日晚馀花照酒卮。传语吏人休白事，宰公方咏送春诗。江寺花枝开不稀，背岩幽渚斗芳菲。东君有意如相惜，莫遣风吹片片飞。未因春别恨匆匆，酌酒看花兴转浓。闻说郭西花更好，与公同上最高峰。便买春醪日典衣，及时行乐莫相违。白鹭洲前宁久驻，紫薇红药待公归。"}