{"id":"117993","title":"和子瞻司竹监烧苇园因猎园下","dynasty":"宋代","author":"苏辙","text":"骏马七尺行冯冯，晓出射兽霜为冰。荻园斫尽有枯枿，束茅吹火初如灯。乍分乍合势开展，苍烟被野风腾腾。黄狐惊顾啸俦侣，飞鸟先起如苍鹰。须臾立旗布行伍，有似修蟒横冈陵。苍鹰猛犬出前后，缺处已挂黄麻罾。回风忽作火力怒，平地一卷无疆塍。商辛不出抱宝死，曹瞒逸去燋其肱。投身误喜脱灰烬，闯首旋已遭侵凌。何人上马气吞虎，狐帽压耳皮蒙膺。开弓徐射叠双兔，拥马欢叫惊未曾。举鞭一麾百夫进，击鼓再发箭启棚。去如飞{亡虫}中如电，获若两兽膏流渑。肉分麾下饱壮士，皮与公子留缣缯。纵横分裂惠村坞，尚有磊落载后乘。吾兄善射久无敌，是日敛手称不能。凭鞍纵马聊自适，酒后醉语谁能应。健儿击搏信可乐，主将雄猛今谁胜。胸中森列万貔虎，嗟世但以文儒称。安得强弓傅长箭，使射蔽日垂天鹏！"}