{"id":"568673","title":"乐府变十章 其五 暴公子","dynasty":"明","author":"王世贞","text":"汉武帝时有一暴公子，自称直指使者来治齐鲁。黄纸为前驱，从史持绣斧。使者如雷霆，雷霆当头下。使者未行来，墨吏纷纷解绶去田里。手即平淮书，口即冠军语。使者既行来，墨吏不肯去。去者乃老博士，扶服道傍，戚戚仰天大泣。涕有何，乡老公，积镪万千，念非?氏豪，不敢属县官。告密一见闻，束缚妻子若牛羊。东家盗遗骸，西家斲古冢。来证此老公，就死不得控。念欲北走边，严刑重阑出。念欲南走越，汉地今为一。念欲向天上，横天置罗网。念欲蹈泉下，妻子恐偕往。蓟门使者居，中有夜行途。金银络绎去，但去莫次且。乌毕逋，赦书驰。归来相贺归无家，安用主上金鸡为。"}