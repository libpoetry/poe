{"id":"1068115","title":"上黄太史鲁直诗","dynasty":"宋","author":"李彭","text":"扈圣当元祐，雄名独擅长。群公调玉烛，延阁近扶桑。挥洒惊雷雨，观瞻列堵墙。密云来北苑，珍果出明光。柱下惟青史，银台无露章。胡为随逐客，不作瑞斋房。岑寂金华省，萧条玉笋行。长庚万里去，大雅百夫望。老觉丹心壮，闲知清画长。珍蔬时入馔，荔子喜传芳。世故跏趺远，生涯啸傲傍。甘为剑外客，谁念太官羊。宣室二天诏，遗弓万国伤。老臣还召毕，陛下过成康。泽笏皆忠谠，弹冠多俊良。力辞佳吏部，直作老潜郎。忆在金华日，宁扶八座床。未能窥绛帐，颇识戏罗囊。候雁随阳去，奔驹度隙忙。千秋铜狄泣，万古玉人藏。诸阮衅犹在，蕲春痛未央。群雏极鹅雁，众口叹蛩螀。恨乏一廛地，归来屡择乡。亲交标鬼录，卜筑近僧坊。宿鸟频窥牖，行蜗每画梁。著渠上麟阁，耻学赋高唐。勤我十年梦，持公一瓣香。聊堪比游夏，何敢似班扬。尚愧管中见，应须肘后方。他时解颜笑，何止获升堂。"}