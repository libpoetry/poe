{"id":"436786","title":"甲辰三月旦日以后杂诗二首","dynasty":"金末元初","author":"元好问","text":"濈濈猩红闹晓晴，攒头真似与春争。舒开杨柳聊相映，瘦杀寒梅枉自清。粉艳低回工作态，绛唇寂寞独含情。画图只爱残妆好，未信徐郎解写生。密雾轻尘细洒匀，绿云红雪一番新。风光烂熳供欢席，酒味清醇似主人。落落湖山如有喜，欣欣鱼鸟亦相亲。新诗写入奚奴锦，从此他乡不算春。"}