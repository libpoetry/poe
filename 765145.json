{"id":"765145","title":"六砚草堂歌为荔浦赋","dynasty":"清","author":"张晋","text":"翩翩公子谁与俦，锦衣美食夫何求？无端更夺寒士业，石田广置期丰收。草堂只在樗园里，六砚棱棱列棐几。雕镌形式各不同，润泽幽妍皆可喜。端溪三砚石质清，鸲之鹆之双瞳明。如风字者品最贵，肌理细腻夸坚精。龙尾微凹制更古，金星错落难□数。涩不留笔滑受墨，摩挲忽忆苏公语。其一间以铜雀瓦，自言亲购铜台下。露湿云蒸泼墨鲜，千年浊浪供倾泻。中有宝砚识者稀，金声玉色无瑕疵。铭言高古俪钟鼎，乾坤小玺盘蛟螭。细看乃是内府物，一顾失却千瑰琦。得一已难况有六，回环次第充君目。主人日夕同徜徉，曰吾爱之颜吾堂。焚香寂坐生虚白，搦管临书拓硬黄。主人不独书法好，主人诗歌更矫矫。空堂下笔风雨来，鲸鱼飞出沧溟开。好凭石上淋漓墨，摅尔胸中磊落才。"}