{"id":"825368","title":"八月二十六日游万泉河","dynasty":"清末近现代初","author":"郑孝胥","text":"沈阳无山沈战气，秋色真从万里至。绕城何处可登高，憎见诸羌踞僧寺。北俗虽豪缺风雅，麇集屠沽作都会。东门闻道有泉源，便觉清甘起人意。碧波潆洄仅十亩，傍水居然芦满地。残荷过桥香自远，秃柳数株堪小憩。若能营此作园池，种树置亭亦殊易。纵民游观资养性，岂非从政所有事。沉吟徙倚谁与言，自怪边尘损文字。"}