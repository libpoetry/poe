{"id":"747825","title":"次和常南陔方伯登慈恩寺塔原韵","dynasty":"清","author":"江开","text":"高岑久不作，苍茫挂余曛。蹑级继轩举，风雅今尚存。泾渭清浊辨，日月东西奔。终南雪万点，五陵烟一痕。隋唐没瓦砾，安问汉与秦。想其全盛时，陆海何纵横。盖地起宫掖，接天闻歌声。陵谷变易久，孤塔凌苍雯。或仗佛力大，竟与天寿并。时晴村舍密，烟霭暮云屯。朔风送边雁，铃语四角惊。河声日南下，山势欲东倾。巍然镇地轴，所望兹出群。高歌作金石，字字坚长城。"}