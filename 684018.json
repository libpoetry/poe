{"id":"684018","title":"重纪五子篇 汪司马道昆","dynasty":"明","author":"王世贞","text":"司马诚国器，豁落不庸庸。兼济文武资，南北倚折冲。爱弟若一身，怜才见春风。五十佐元枢，犹在塞与通。高卧黄山表，健笔吐如虹。珠玑走荒裔，金石耀幽宫。如发汲郡藏，孰当檀左锋。自余友太原，涊然畏雕虫。济南贵叶玉，物论时不同。所以千秋叶，唾手归宗工。昔我先司马，列棘遴楚士。于时独明卿，裒然拔其萃。拓落厌时趣，纵横富篇制。已窥正始格，复探作者意。失鹄必反求，贯革有余锐。颇余东方谑，不作公孙媚。吏道亦自工，时违巧相避。二始稍见收，三斥竟成踬。桃李倾骄日，幽兰自憔悴。开径樊口田，卖文成活计。却问诸少年，畴能一兼诣。德甫宦不达，衔饥卧西山。散发听樵歌，轻舠弄潺湲。宁无临川屐，不踏城市间。举世称高节，吾独叹微言。昔闻双井徒，竭蹶趋险艰。旦夕费雕锼，不救岩石顽。解曾一决之，浊流遂泛澜。左蠡稍自清，匡庐出孱颜。遂令洪都瑟，疏越表三叹。正始岂必多，滥觞良亦难。岷峨孕才秀，铜梁嗣临邛。昔托艺苑盟，均年如弟兄。岂无竹林隽，坦陀让山公。处则若渊停，沛则九有丰。五领开府节，三奏保障功。谈笑杯俎间，立除肘腋凶。既表文士用，复解书生穷。追锋一召入，立拜留侯封。黔黎既膻悦，翰管亦景从。而我独何为，亹亹称赤松。胎簪昔中折，桐柏亦涓涓。张生一振之，矫矫遂无前。平原称盗骊，霜夜拭龙渊。昔与宗生角，推锋互瑕坚。一矢银潢漏，再矢月胁穿。隽声绛灌耳，沦落二十年。晚途始见收，改服事戎旃。密饵间阏氏，飞书降右贤。山甫城朔方，吉甫颂其贤。自非如椽笔，畴能勒燕然。"}