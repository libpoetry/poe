{"id":"1121408","title":"和原父扬州六题 时会堂二首","dynasty":"宋","author":"欧阳修","text":"积雪犹封蒙顶树，惊雷未发建溪春。中州地暖萌芽早，入贡宜先百物新。忆昔尝修守臣职，先春自探两旗开。谁知白首来辞禁，得与金銮赐一杯。昆丘蒙谷接新亭，画舸悠悠春水生。欲觅扬州使君处，但随风际管弦声。十里楼台歌吹繁，扬州无复似当年。古来兴废皆如此，徒使登临一慨然。访古高台半已倾，春郊谁从綵旗行。喜闻车马人同乐，惯听笙歌鸟不惊。一径崎岖入谷中，翠条红刺罥春丛。花深时有人相应，竹密初疑路不通。"}