{"id":"761332","title":"齐天乐  送周韬甫、赵敬甫之杭州","dynasty":"清","author":"蒋春霖","text":"天涯只恨溪山少，青春未留人住。海上闲鸥，沙边客燕，总被西湖招去。垂杨万缕。带离恨丝丝，暗牵柔橹。好趁东风，画船一路看飞絮。相逢知更甚处。鹧鸪啼不断，都是烟雨。泪点关河，军声草木，愁杀江南行旅。丝阑漫谱。怕怨笛吹残，落花难数。门掩春寒，日斜闻戍鼓。"}