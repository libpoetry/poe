{"id":"84075","title":"长安道·千夫登登供版筑","dynasty":"宋代","author":"陆游","text":"千夫登登供版筑，万手丁丁供斲木。歌楼舞榭高入云，复幕重帘昼烧烛。中使传宣骑飞鞚，达官侯见车击毂。岂惟炎热可炙手，五月瞿唐谁敢触。人生易尽朝露曦，世事无常坏陂复。士师分鹿真是梦，塞翁失马犹为福。君不见野老八十无完衣，岁晚北风吹破屋。"}