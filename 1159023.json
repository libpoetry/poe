{"id":"1159023","title":"死马赋","dynasty":"唐","author":"刘希夷","text":"连山四望何高高，良马本代君子劳；燕地冰坚伤冻骨，胡天霜落缩寒毛。愿君回来乡山道，道傍青青饶美草；鞭策寻途未敢迷，希君少留养疲老。君其去去途未穷，悲鸣羸卧此山中；桃花零落三春月，桂枝摧折九秋风。昔是浮光疑曳练，常时蹑景如流电；长楸尘闇形影遥，上策日明踪迹遍。汉女弹弦怨离别，楚王兴歌苦征战；赤血沾君君不知，白骨辞君君不见。少年驰射出幽并，高秋摇落重横行；云中想见游龙影，月下思闻飞鹊声。千里相思浩如失，一代英雄从此毕；盐车垂耳不知年，妆楼画眉宁记日？高门待封杳无期，迁乔题柱即长辞；八骏驰名终已矣，千金买骨复何时？"}