{"id":"46859","title":"送证上人住持道场","dynasty":"明代","author":"高启","text":"緌公昔年住宝坊，龙象蹴踏腾毫芒。袈裟曾侍玉座旁，万众闤听讲仁王。弟子如云来四方，朝钟暮鼓鸣高堂。西归葱岭今几霜，钵传昙师道弥昌。丛林主教遇圣皇，紫衣朝阙随班行。上人继吐三叶芳，衲中长系摩尼苍。人间万念俱已忘，独好游戏谈文章。我来京师寄禅房，每邀看月开修廊。手横蝇拂坐绳床，竹间风吹煮茗香。侍僮触屏睡欲僵，高殿宿鸟惊琅珰。诗成金磬韵尚扬，清才未必惭支汤。有时夜剪园韭尝，灯悬西斋雨浪浪。人生聚散不可常，翩然东游主道场。道场乃在云水乡，碧澜堂前去路长。江湖寒缩蛟蜃藏，枫桕正赤橙柑黄。烟销日出闻渔榔，洲渚宛转山低昂。萧然瓶锡随经囊，留宿肯恋林中桑。兵余莫嗟梵宇荒，胜景未逐楼台亡。寺门无人闭夕阳，芋栗收作山中粮。好说千偈恢禅纲，麾斥佛祖谁敢当。我方无用糜太仓，叨逐剑佩趋明光。醉歌欲觅玄真狂，怀恩未得寻归航。明朝举首空相望，云飞笠泽天茫茫。"}