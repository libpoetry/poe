{"id":"703090","title":"庚寅春兴","dynasty":"明","author":"谢重华","text":"山下茅庐一径通，鹿门高隐似庞公。欲医俗病书为药，要破愁城酒有功。向暖荼蘼迎旭日，窥帘乳燕舞轻风。南薰再过天中节，应见城边荔子红。连朝雨脚细如丝，水满池塘绿满枝。閒却桔槔忘帝力，安排钱镈待天时。鸟嫌树滑鸣偏懒，花怯春寒放故迟。准候浮云都散尽，相携知己咏鱼丽。"}