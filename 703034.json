{"id":"703034","title":"和冯炯之灯夕感怀用前韵","dynasty":"明","author":"谢迁","text":"儿童两两复三三，奔走如狂也不惭。街火巷灯迎淑气，山歌野曲间乡谈。太平有象春光蚤，荒歉无虞圣化覃。老我闭门高卧稳，夜游仍恐露沾衫。万方民物正同春，元夕灯辉又一新。未许少年欺老者，须知古月炤今人。欢腾里巷时开泰，业在灯窗道济贫。犹子茕茕须寄语，好将苦志答穹旻。"}