{"id":"108328","title":"王御史野塘图歌","dynasty":"元代","author":"方回","text":"野塘之水兮其色油油，以畜以泄兮灌我良畴。弋有凫雁兮盟有鸥，我出而仕兮可则进，脱如不可兮还我锄耰。水之上兮山之下，稷黍枣栗兮野塘之坞。秋收其实兮于粲满筥，车既膏兮马不前，退而家食兮孰予敢侮。我思野塘兮繄古之沂，有怀其人兮瑟声希。可由求赤兮贤宁不希，登之廊肆兮佩玉黼黻，否则岂无春服兮咏雩风而与归。"}