{"id":"807278","title":"满江红  送叶桐初还东阿即次其与曹雪樵倡和原韵","dynasty":"清","author":"陈维崧","text":"若且歌乎，急配以、哀丝豪竹。念来夜、故人一去，月明人独。风吼军都山忽紫，雨收督亢天全绿。笑好官、几个读书来，休耽读。吟复写，螭蟠幅。富与贵，蛇添足。但逢花便插，有泉须掬。建业云山通地肺，姑苏烟水连天目。算谷城、虽好不如归，眠乡曲。"}