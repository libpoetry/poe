{"id":"1118822","title":"宜男草","dynasty":"宋","author":"陈三聘","text":"摇落丹枫素秋后。舞长亭、尚馀衰柳。别梦回、忆得霜柑分我，应自有、浓香噀手。宿酲谁解三杯酒。晓山横、望中衔斗。人去也、纵得相逢似旧，问当日、红颜在否。绿水黏天净无浪。转东风、縠纹微涨。个中趣、莫遣人知，容我日日、扁舟独往。平生书癖已无恙。解名缰、更逃羁网。春近也、梅柳频看，枝上玉蕊、金丝暗长。"}