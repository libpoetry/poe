{"id":"1112152","title":"旬休","dynasty":"宋","author":"宋祁","text":"火云叠影抱炎曦，沾沐身閒与胜宜。卷叶初开芰荷沼，轻房半系石榴枝。茶枪早翠吟魂适，蔗境馀佳渴肺知。汗马属鞬非我事，到头攘臂是支离。门依北郭最閒坊，休令归来白昼长。司马苦消非我事，次公无酒是真狂。午鸡初下繁阴合，梦蝶徐翻倦枕凉。自笑此生疲挟筴，不知呼塞亦亡羊。散带家居首任蓬，闭关穷巷避雌风。官非言责如馀裕，流在儒家觉少功。慢态已成书几积，黠姿无半画厨空。此生信有天年乐，堪置蒙庄大社中。"}