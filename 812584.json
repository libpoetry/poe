{"id":"812584","title":"顾钱塘德辉","dynasty":"清","author":"严遂成","text":"如来金粟是前身，水木清华结净因。武略将军飞骑尉，头衔太苦草堂人。觞政横流翠竹间，婆娑乐部落花斑。兰亭清隘西园丽，雅集终应让玉山。芙蓉四面岸为城，一碧天光夜月明。忽地水禽烟浦外，榜歌惊起小琼英。枇杷雪罩桂天香，棋子丁丁落满堂。轧得凤头琴未了，蟠桃手夺紫丝囊。白云如海草连陉，断发犹携翡翠屏。可似朝云能入道，从君日诵大乘经。美人宾客半黄蒿，书画船无桨可操。山色湖光收不去，独披僧帽过临濠。"}