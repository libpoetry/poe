{"id":"908273","title":"上费邛州","dynasty":"宋","author":"李流谦","text":"疏茅裂万户，百战未易得。一识荆州面，不作半钱直。朝曦明生东，夜斗光炯北。皎皎群目用，馀影到盆隙。共在一世间，能无一世杰。要渠两眼青，洞此寸心赤。使君绝不凡，白璧生径尺。龚黄汉循吏，阮谢晋人物。稍稽一节趋，戏从五府辟。端知付两轓，乃用倡九牧。春风长桑柘，豚犊饱栅枥。遗秉利寡妇，负戴无斑白。灵河贯中国，寸地沾滴沥。三公乃故事，企踵荣昼接。慕用吾已夙，愿见忧不亟。聊欲写我心，敢幸康而色。宾庖月照俎，谈阁风满席。秋霜湿征衣，行李惊遽迫。恋轩寄悲啸，孤恨绕华戟。权舆置身地，大冶天地窄。相马不相肉，剖玉莫剖石。狗盗何足言，囊锥有奇客。"}