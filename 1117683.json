{"id":"1117683","title":"太师魏国史公挽歌词五首","dynasty":"宋","author":"陆游","text":"早擅渊源学，常怀恳款忠。云龙际千载，典册冠三公。论谏宁中止，谋谟不苟同。此心谁复识，志士泣秋风。位历公卿贵，身兼将相荣。珥貂仪一品，锡带价连城。入告推忠厚，躬行本志诚。斯民何以报，万里遍春耕。道德补天石，勋劳夹日龙。犯颜无不尽，造膝略皆从。岁贡来戎币，秋防灭塞烽。画图麟阁上，犹足折遐冲。旧弼初收召，惟公力赞扬。都亭移供帐，全魏彻封疆。大度宁猜阻，群言自中伤。拳拳虚左意，犹可质穹苍。垄干劳久戍，大将未班师。抗议回天意，忘身为圣时。人心崄莫测，时事远难知。汗简方传信，孤生欲语谁。"}