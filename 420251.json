{"id":"420251","title":"东风齐著力 二十六年十二月十三日南京失手。时在庐山讲舍，闻讯悲苦，且闻委员长痛哭别陵事，益涌澜翻之泪也","dynasty":"近现代","author":"王陆一","text":"带甲江山，别陵城郭，深泪戎衣。孤危庙告，最此力穷时。寝殿寒梅旧绕，东风里、和月都非。江南北、几多战垒，断戟依稀。敌火蹙长围。又忍是、白门碧柳频垂。烟笼梦往，去路草红蕤。愁共趋行在所，秦淮水、远送还归。怜今日、高穹后土，眷此微微。"}