{"id":"454882","title":"潮州行","dynasty":"当代","author":"张海鸥","text":"韩子迁谪地，千载厚人文。会通方成化，遗泽被斯民。鳄渡秋风爽，开元寺院深。湘子桥树老，文公祠墨殷。枫溪荟众艺，入眼叹纷纭。谪宦沉船渺，贤达修葺存。书院千年古，学府百岁新。韩江秀其貌，韩山慧其神。杏坛传薪火，春风作育人。家家亲翰墨，诗书礼乐淳。彬彬文与质，桃李馥芳馨。文曲千年别，重来降饶门。选堂承天运，大才旷世尊。学惊天下士，艺绝四海伦。里人频额手，焚香谢天恩。复有风华子，学术夸吴陈。承学康乐士，平原未名人。文章称国手，清流据要津。宗风代代业，文华岁岁勋。俊杰遍寰宇，举世敬潮人。"}