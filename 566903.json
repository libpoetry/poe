{"id":"566903","title":"今来自岭海者云扶桑花也予昔所见殊不类是殆大苏所咏涓涓泣露紫含笑焰焰烧空红拂桑耳花家剪双头见寄始觉首四作之误乘酒漫成六首以赎差错插砚水瓶嫣然有笑语意岂亦怜老人之衰眊耶复取馀沥浇之当缠头耳滇蜀村歌云披蓑衣打杖头鼓风流在何处予拟答乡谚云雪落长江里依旧化作水何不落则雨却要是个底不知花神有知作何平章夜见梦云叟所谓黄连树下弹琴也 其二","dynasty":"明","author":"徐渭","text":"夭乔万里忘风土，天地中州若雨旸。面面燕支凌虏妾，家家蝴蝶过邻墙。巳闻好事狂通国，会见名园贱洛阳。剩叶可医蚕病不，大家春箔卧银僵。"}