{"id":"894521","title":"和答李学士见寄长韵","dynasty":"宋","author":"宋庠","text":"璇源多清派，兰谷无绝芳。之子相门裔，高才映周行。妙年弄文史，雅志含圭璋。中岁困官簿，铢两争低昂。一通金闺籍，荏苒潘鬓霜。剖符屡麾阮，执戟更疲扬。闻君近多暇，归偃三经堂。左右褫绅组，纵横罗巾箱。安驱仁义涂，弭节名声场。战酣道始胜，心泰无癯尪。壮思挟飞藻，诏我临霞章。我时坐铃阁，寂寞如禅房。开缄一快读，隽味腴且长。高义溢句流，清风随篇翔。感人不无意，在水河汤汤。吾匪辩音者，空冀怀仁藏。矧属岁躔暮，百卉皆芸黄。何以谢君子，松柏同苍苍。"}