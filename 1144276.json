{"id":"1144276","title":"次姚舍人","dynasty":"宋末元初","author":"杨公远","text":"披起绵衣换葛裘，不禁时序去悠悠。吴江枫老萧萧下，紫塞鸿归点点秋。几幅蛮笺诗状景，一声羌笛客凭楼。羁怀正此无聊奈，细雨檐花分外愁。斜岸乌纱落魄裘，得宽閒处且悠悠。任渠名利浓于酒，顾我情怀淡似秋。黄菊苍松陶令宅，清风明月庾公楼。翻思二老今何在，景物依然恼客愁。"}