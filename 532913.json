{"id":"532913","title":"陈忠甫以邛竹杖遗予戏作短歌","dynasty":"明","author":"黎民表","text":"邛竹传奇西夏日，肿节瘦茎如鹤膝。天竺高僧屡护持，尚方灵寿差其匹。陈君好事偶得之，入手铿然知古物。指麾铜柱开烟霏，柱石罗浮看日出。朅来载笠访安期，怪石欹厓恐颠踬。提携似有苍精翊，闪烁应愁山鬼泣。偷视刀环未敢言，笑尔青藜落吾室。感君把赠意已多，置之座右勤摩娑。只今沧海扬洪波，冯夷出没翻蛟鼍。微闾聚窟渺在望，金堂玉霤空嵯峨，杖乎杖乎奈尔何。"}