{"id":"1041360","title":"九月三日游乐郊作五言赠同游","dynasty":"宋","author":"刘敞","text":"昔在西省直，常有中园思。今来非吾室，犹称宣城诗。芳郊后摇落，秋初尚华滋。丹宝何纂纂，黄花复离离。俯见渊鱼翔，仰观云鸟嬉。物性附所适，吾生亦尔期。置酒得同好，追胜不知疲。和歌凉风起，看舞白日移。兴言想丘壑，弱丧惭旌麾。负郭如办此，怀金宁足为。"}