{"id":"815272","title":"春日按部北路即事","dynasty":"清","author":"觉罗四明","text":"行行朱盖漾青阳，岸柳墙花满路香。更喜西畴时雨足，葱茏弥望长苗秧。溪山处处罩云烟，密箐深林响百泉。隐隐竹围声远近，无腔短笛乐尧天。拈香负弩致殷勤，童叟喧传旧使君。番社久安耕耨业，糍盘竞献倍含欣。蛮娘襁负小番娃，拥立低檐语笑哗。遮莫蓬头并跣足，春来满插鬓边花。大甲溪深未易过，尤憎虎尾聚奸多。年来设戍勤持护，一道长光映绿莎。玉嶂鸡峰两度行，难驯凿齿最关情。而今揽辔重循历，须鬓霜侵又几茎。"}