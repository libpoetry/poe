{"id":"682782","title":"九月八日高侍御朱秋卿携酒拉王方伯暨余取道苕溪遍游浮碧归云伏虎道场诸胜即席赋此纪怀","dynasty":"明","author":"区越","text":"浮碧风枝怜翠竹，道场秋朵觅金莲。冷香泛斝难辞醉，老马寻山易著鞭。览胜讵知邻九日，题名偶得伴诸贤。太湖天目频招手，谁道真游不是仙。箫鼓先声引画船，登高何处路长川。未誇红雨翻吴岫，恰喜黄云满舜田。十里更催浮碧棹，一樽同拂道场烟。归云伏虎多佳致，未假题糕谢主贤。"}