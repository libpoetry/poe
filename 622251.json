{"id":"622251","title":"书情呈倪玉汝宫端","dynasty":"明","author":"郭之奇","text":"惜诵期终悯，缄思绝世挐。顿承英哲诲，因向旧怀摅。忆昔疲南亩，移情赴北车。逢时多曲折，自守一千徐。趋舍方违众，否臧欲任予。矜愚忘草莽，豁达对簪裾。但谓方肠坦，不知世故疏。鄙夷繇径至，忽略当门锄。昭质虽纷饰，陈辞未得舒。终然迷忌讳，遂尔触崎岖。远集将何所，卑飞或可居。公庭歌锡爵，独坐耻空书。亦有心怜者，谁为手援欤。以兹时亟失，祇与意踌躇。在我惟求犮，于人敢吐茹。非关难援引，本自少声誉。攘诟依清白，离尤入静虚。去来仍直道，先后念皇舆。怆恻春秋代，吁嗟日月除。悠悠长路渺，歉歉一身馀。瞻顾观民极，阽危问服初。前脩苟不失，夫子谓何如。"}