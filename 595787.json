{"id":"595787","title":"长相思","dynasty":"明","author":"李时行","text":"良人家住燕山阳，春花为颜玉为裳。别来不觉已十霜，两地相思空断肠。肠断断兮愁欲绝，倚阑共对天边月。月圆仍缺缺仍圆，相思相见还相别。别来消息不曾闻，几见梅花长梦君。君意悠悠川上水，妾心脉脉陇头云。陇头云，川上水，岁岁年年祇如此。水流云散自有时，惟有此情无日已。"}