{"id":"1235109","title":"送杨梓人待制出守阆州兼寄嘉定宣慰家兄","dynasty":"元","author":"乃贤","text":"簪笔三年侍禁林，分符还向蜀江浔。莫云尽处峨眉出，春雪消时灌口深。铃阁雕盘香冉冉，台门画戟昼森森。锦屏山下多遗迹，好觅城南老杜吟。朱轓五马出王庭，父老西南望福星。家世久闻清白吏，文章争诵太玄经。岷江水落嘉鱼美，剑阁春晴桤木青。若过眉州见苏子，卯君京国尚飘零。"}