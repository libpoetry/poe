{"id":"689392","title":"袁使君平寇歌","dynasty":"明","author":"佘翔","text":"南国烽烟拥二酋，皖城千雉望旄头。地当三辅惊多垒，谁向军中借箸筹。幕府临戎气拔旌，欃枪入夜照连营。佩刀直抵沙中去，誓斩鲸鲵一洗兵。潢池何事弄干戈，陈汉山中啸聚多。不是使君承庙略，居人曾奈麦秋何。天柱崔嵬控上游，长江东下堑皇州。荆舒一战鞬櫜卧，南顾无劳圣主忧。绿林扫尽凯歌还，父老壶浆皖水边。见说禁中思颇牧，试看勋业上凌烟。"}