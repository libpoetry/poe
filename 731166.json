{"id":"731166","title":"故大学士一等忠勇公傅恒","dynasty":"清","author":"弘历","text":"世臣亦近戚，丹诚素所信。命之习政事，干材亦日进。金川往经略，旌旗改观奋。然其时其势，未宜深入迅。郎卡既怖詟，特许归降顺。凯旋赞黄阁，章服三锡晋。西师两用兵，同心却众论。坐谋无不协，用蒇大功建。其后征缅甸，力请往抒荩。猛拱既收服，官屯近围困。祇以水土劣，兵役多病顿。值彼悔罪请，爰撤师旅振。然因受瘴深，兼悔堕功闷。遂以永辞世，饰终典空绻。嗟我社稷臣，所期宁在近。年少长于余，骑箕惜且恨。"}