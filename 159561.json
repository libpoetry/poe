{"id":"159561","title":"已巳岁除夜有感","dynasty":"宋代","author":"宋庠","text":"明晦互推斥，中都芳岁兰。星回迫旧次，籥暖送馀寒。来辰茧有绪，去境环无端。天运故相易，人心那独安。怀此不能寐，揽衣强盘桓。疏恐缓馀带，危惕整尘冠。耿耿烛焰直，凄凄霜气酸。城头陨高木，庭下败丛兰。抚臆累新欷，掩觞沈故懽。况乃蹈世纲，虚名争控抟。挟册滥书府，振缨玷王官。东序罗圭瑞，西雍集鹓鸾。昏瞳眩宝肆，短翼厕仙翰。纵尔值藏疾，何容久素餐。泛泛骚客凫，坎坎诗人檀。宁无要路津，所畏在蹒跚。枳棘附骥尾，纬萧戏龙蟠。寄语拙艰者，无竢学邯郸。"}