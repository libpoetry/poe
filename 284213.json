{"id":"284213","title":"沅陵夜宿·一日奔驰七百里","dynasty":"现代","author":"施蛰存","text":"一日奔驰七百里，长沙西来皆坦途。暮投逆旅宿沅陵，大军初驻纷叫呼。主人好客费商略，为支矮榻东厢隅。解衣散发容一放，颓然忽觉筋骨舒。瞢腾欲睡乍惊起，爬搔四体无完肤。明灯荧荧照文簟，臭虫历乱如蚁趋。楼头贾客犹未眠，绕床一掷争雉卢。南轩将军粗豪甚，银瓶索酒德不孤。大言炎炎小詹詹，欲调锦瑟延仙姝。不知偏裨着先鞭，别馆留髡已解襦。阶前小卒念妻子，梦中情话方唧喁。觉来拥褐空长叹，却教火伴相揶揄。老兵大醉逞意气，挟枪越岭搜狸狐。伏机三发未命中，沙飞石走惊栖乌。城中浪子夜深归，捲叶吹声哀似竽。偶逢游女抱衾过，便许一双明月珠。客喧不经马频嘶，嫂詈小姑主叱奴。嘈嘈切切未渠央，吾意与之相踟蹰。披衣出户看山宅，四更吐月鸣蟪蛄。迟明发轫尚惺忪，恶道崎岖心所虞。"}