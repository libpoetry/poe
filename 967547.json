{"id":"967547","title":"水龙吟 其一 次周月船","dynasty":"宋","author":"赵以夫","text":"塞楼吹断梅花，晓风瑟瑟添凄咽。关河万里，烟尘四野，眼前都别。击楫功名，椎锋意气，是人都说。问周郎何日，小乔到手，为君赋，酹江月。休把愁肠暗结。又相将、鲁云书节。锦围放密，金樽任满，歌声莫歇。赢得朝朝，半醒半醉，佯痴佯劣。尽瞢腾，深入无何，管甚须鬓成雪。"}