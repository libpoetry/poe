{"id":"1057447","title":"次韵酬萧器之朝奉","dynasty":"宋","author":"刘弇","text":"弇也培塿姿，狭识谢崇崛。策疲迷津梁，忧患醉心骨。鲁酒笑薄围，商声惭后出。曾微剸犀效，涩铁但缄室。滥纡元丰诏，经名挂千佛。中间困齑盐，晚复椽丹笔。同时籋云英，大半空冀匹。郑卫正啾耳，冷落女娲瑟。劳生一瓢壶，风波信浮没。几欲定蜗居，归欤访葱蔚。甘齿婆娑民，庶可老缣帙。恩波从天倾，随器到丰溢。例当荐员收，殆不止夔一。春根聊拨陈，敢议得偿失。积薪无踰材，鱼须暂囊笏。持此岁月閒，尚冀补终讫。萧侯朝闺彦，怜我升斗秩。洗以古襟期，如鬯发新郁。青天方睹乐，些语剧招屈。倒持珠玑囊，一写非所恤。泠然蠲幽抱，海若发瓠窒。巴歈迫新赓，芹暄羞献术。得丧双腾虬，未易婴长异。薄言遵醉乡，庶我遨永日。幸无孔颜悔，妙外论越轶。"}