{"id":"568700","title":"张伯子五十寿言","dynasty":"明","author":"王世贞","text":"昔在世皇，肃外台纲。谁其荩臣，乃有二张。等彼二荀，叔慈慈明。慈明内润，智以仁藏。积厚而钟，伯子发祥。惟我伯子，隽声英英。立破万卷，躏百氏场。吐为艺文，陆离洗洋。中权所指，锋孰敢当。薄游贤关，如锥处囊。天吝抟扶，畴适雄飞。敛尔壮心，杜尔德机。不顺以施，日胜而肥。怀珠川媚，蕴玉山辉。君曰宁尔，容彭所希。黄金为饵，同类为妃。骖虬御鸾，翱翔九围。人有恒言，五十知非。君知其非，大雄是皈。离照中天，万磷息辉。谁缚谁解，何顺何违。六辔在御，惟汝指麾。不慕独觉，宁希小乘。不贪转轮，何况小荣。着为微言，撇捩纵横。荡乎漆园，又似净名。其子和之，玉振金声。独立须弥，俯挹太清。怒马脂车，如袭百蝇。封人之祝，如一蝇鸣。我有半偈，乃驻君听。四十九年，无法可称。杜口毗邪，息心化城。大家团栾，共证无生。"}