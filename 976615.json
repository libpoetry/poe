{"id":"976615","title":"奉和御制七夕","dynasty":"宋","author":"夏竦","text":"紫皇宴服出瑶台，仗下凉宵水殿开。初月上弦光汎滟，横河案户势徘徊。扇分兰露侵衣滴，帘捲天香拂帐来。阁道森沉飞绛节，龙璈凤吹凌霄发。琥车缥缈际烟浔，扣砌迢遥望云阙。百子池深列宿分，九微灯淡纤尘绝。云屏轻箑贯双针，彩缕萦风势不任。露挹琼苏敷碧席，明霞照地光无极。西汉元封五叶时，猗兰云辇会真期。何如法坐嘉蕃熟，高振薰弦播缉熙。"}