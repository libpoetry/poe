{"id":"797257","title":"高阳台 题金韵仙汪玉卿评花仙馆合词","dynasty":"清","author":"陆茜","text":"身世团沙，因缘散雪，此心何事分明。碎墨残脂，妆台犹剩零星。瞿昙小劫浑如梦，怪匆匆、梦也难凭。想阑干，依旧猩红，著个词人。苍苔记得行吟处，记扶香绰约，袍影伶俜。侬替花愁，花还算得长生。百年佳偶成虚愿，到而今、翻悔多情。尽无聊，月上帘钩，掩却疏棂。"}