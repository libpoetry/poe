{"id":"802658","title":"壶中天十首 其十","dynasty":"清","author":"项鸿祚","text":"天乎难问，载云旗五色，逢迎山鬼。思折琼枝嗟远道，羞与蹇修为理。饮石泉兮，入修门些，上下悠悠只。悲哉秋气，伤心极目千里。众女谣诼蛾眉，无南无北，到处机蓬矢。丛桂连蜷招隐士，岁晚淹留何事。兰枻荪桡，螭骖虬驾，我欲歌离世。巫咸夕降，卜居惝恍谁是。"}