{"id":"1110614","title":"秋月乘兴游松江至垂虹亭登长桥夜泊南岸旦游宁境院因成十绝呈君勉且寄子通","dynasty":"宋","author":"朱长文","text":"綵衣几度醉江滨，今日重来泪满巾。惟有旧诗存屋壁，岂知投老负垂纶。前哲临流猛拂衣，身违忧患是先几。非才自合居闲旷，不泛五湖何处归。云动鉴中双桨飞，天围林外片帆归。栏杆倚遍日云暮，坐看丹霞生翠微。人争轩冕安在哉，我爱烟霞归去来。鲁望有灵还见笑，更回城郭恋尘埃。两山映日磨苍玉，万顷涵虚皱碧罗。不会乐天犹近俗，谩将弦管杂烟波。长虹稳卧碧江心，梦寐频游觉莫寻。欢友相逢清绝处，酣歌一夕抵千金。漠漠秋烟羃故园，沉沉暮色暝渔船。月华未出诗翁远，乐事人间少十全。银潢倒泻入沧溟，身近鱼龙夜不惊。鸣橹空飞孤雁过，渔灯照浦一星明。僧舍萧疏竹苇间，开轩处处面云山。诗家不及禅家乐，坐卧湖光百虑闲。江里鲈肥味不膻，江头酒美滑如泉。长桥为席云为幕，祗欠洪崖笑拍肩。"}