{"id":"1121932","title":"韩献肃公挽词三首","dynasty":"宋","author":"范祖禹","text":"孝友天生德，公忠世象贤。八元推亮采，四海入陶甄。枌社棠阴老，槐庭棣萼联。咨询赖黄发，零落已重泉。舜禹勤劳治，皋夔翊赞功。秉钧瞻上宰，宪老佚三公。寿考登耆耋，哀荣备始终。凄凉颍川路，箫鼓愬南风。东阁开无倦，西园宴不疲。苍生望安石，多士美当时。功业归青史，音容閟穗帷。乌衣门巷在，过客有馀悲。"}