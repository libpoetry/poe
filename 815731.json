{"id":"815731","title":"浪淘沙 重游金陀园感怀","dynasty":"清","author":"钱斐仲","text":"花雨湿溟濛。楼阁重重。桂丛西畔竹丛东。为爱香泥乾尚软，偷印弓弓。宛转画楼通。春水溶溶。桥边垂柳柳边风。扑住风中双蛱蝶，浪认雌雄。秋水濯芙蓉。月满珠丰。长裙初曳恼娇慵。腰细自怜环佩响，故立当风。花是昔年红。人面难同。伤心莫忆旧游踪。百尺晴丝垂到地，依旧融融。"}