{"id":"991671","title":"次韵和景仁对雪","dynasty":"宋","author":"梅尧臣","text":"北风吹雪至，浩荡地疑无。奕奕将如舞，漫漫欲似糊。沙场行不尽，银汉落应枯。兴发诗千首，豪吞酒百觚。山川容可改，圭璧巧能图。花竟因酥点，砧争以练铺。未燖调鼎鹄，全混蔽旒珠。怀昔餐衣絮，谁今食豢腴。善歌知寡和，醵饮遂成酺。众笔排坚阵，多多困老夫。"}