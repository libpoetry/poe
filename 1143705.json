{"id":"1143705","title":"避暑夜坐","dynasty":"宋末元初","author":"方一夔","text":"一跌风波困败鳞，年来是事不如人。醉吹羌管惊栖鸟，閒倚胡床阁病身。安得旃檀除热恼，自将纨扇障风尘。新凉渐近渺云水，分席鸥群占白蘋。北窗幽绝梦初圆，一叶秋声醒客眠。雌霓半空收暮雨，杜鹃六月熟高田。稻陂别注鱼池水，石洞分承茗鼎泉。聊借旧书栖旧隐，夜凉新入短檠边。"}