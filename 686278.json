{"id":"686278","title":"暮春六首","dynasty":"明","author":"史迁","text":"东郭老人双鬓皤，春事告终知奈何。坐断小窗风正恶，送将几阵落花过。先自花残故相恼，况值雨声催客愁。狂吟夜半睡不得，起待清晨梳白头。白头老子愁底事，正坐送春无一钱。偶被黄鹂故牵引，却向绿阴窗下眠。绿阴窗下春草碧，无数柳花吹近床。一双蝴蝶总无赖，飞到小阑还过墙。舞衣歌扇久寂寞，白雪时时梦里听。可怜春色别人去，能得花前几醉醒。"}