{"id":"1214216","title":"冯潜夫归蜀有作歌以相其行者因借韵为饯","dynasty":"元","author":"周权","text":"霜横空兮气凝肃，风惊沙兮声簌簌。送游子兮西还，膏吾车兮渡泸曲。子之家兮岷峨，西行万里兮居将卜。蜀道难兮猿攀，缘峡水怒兮龙喷薄。顾万钟兮焉求安，一瓢兮自乐。田宽閒兮涧阿，山窈深兮盘谷。钓清溪兮友吾鸥，歌白石兮饭吾犊。食无鱼兮不如归，返屠羊兮分自足。嗟岁年兮迟暮，念众芳兮摇落。嗟聚散兮须臾，将气谊兮永托。歌击节兮尽欢，属离觞兮更酌。渺余怀兮何言，溯孤云兮寥廓。"}