{"id":"807806","title":"沁园春  从盱眙山顶望泗州城","dynasty":"清","author":"陈维崧","text":"立而望之，松耶柏耶，其盱眙乎。见半空楼阁，林峦掩映，从风城郭，沙涧萦纡。却顾泗州，洼然在下，呀者成邱水一盂。中央者，界几条冷瀑，一线明珠。洪涛日夜归墟。有铁锁浮桥控舳舻。看奔浑樯马，神功混淼，轰豗赛鼓，天籁欢嘑。十庙弓刀，百年带砺，落日平田噪野乌。堪凭吊，怅歌风亭长，泗上雄图。"}