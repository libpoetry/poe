{"id":"436253","title":"赠呼延长原","dynasty":"金末元初","author":"段成己","text":"我来负犊颠，投迹汾水滨。乱馀寡俦侣，所遇皆所亲。□行未易完，忍更求其纯。矫矫呼延生，栋宇接近邻。虽云符诅师，颇异寻常人。疾苦在力救，贵贱情一均。功成不责报，第恐伤吾仁。旷怀寓杯酒，不计醨与醇。一酌万事毕，肝胆平轮囷。酒酣奋长袖，满坐生阳春。人皆笑汝狂，我独爱汝真。参苓吾所须，收为药笼珍。吾闻先天术，原委有本因。后人罕知学，莫复窥其津。华陀起东汉，扁鹊名西秦。二君本儒者，卒以医自神。愿生继高躅，勉勉勿因循。"}