{"id":"628893","title":"明霞篇","dynasty":"明","author":"李云龙","text":"江干白露秋，明霞水上浮。流光依浦溆，结绮傍汀洲。汀洲遥遥日沉树，海气渐升霞渐举。已讶长空驾綵桥，俄惊古渡飘红雨。飘红驾綵百态呈，玉宇银河变紫清。何年上界开丹阙，何处仙人住赤城。日华云影交相射，又逐秋风散楼榭。雁翅城边绛帐施，凤皇台上珠帘挂。珠帘绛帐影沉沉，孤鹜齐飞度碧浔。调脂乍映芙蓉水，织锦还依枫树林。轻舒漫卷纷无已，望来疑是犹龙气。地下宁无宝剑藏，关前应有真人至。集真岛上路漫漫，赤水山前欲去难。凭将鲍靓双飞燕，聊向飞云顶上看。"}