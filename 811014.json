{"id":"811014","title":"酬家箴盘见赠元韵","dynasty":"清","author":"王松","text":"交情久隔暮天云，不意寒宗更有君！觅句独能参上乘，著书犹幸未全焚。匡时恨不逢黄石，避世何嫌卧白云！从此与君坚雅约，闲中对酒论诗文。如此江山易怆神，干戈劫外寄闲身。尘中难得三生契，壁上看来一局新；深愧无才难报国，偷吟有句半伤春。飞觞笑为林泉贺，著个书生作主人。"}