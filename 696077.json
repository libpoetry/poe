{"id":"696077","title":"杂诗十九首","dynasty":"明","author":"欧必元","text":"志士悲日短，劳人苦日长。譬彼沟中水，惜此薤上霜。胡鹰矫雨雪，越鸟思南翔。物理固有托，东西安可量。愿言繁华子，毋为老大伤。磊磊山上柏，郁郁覆兰英。岂无垂天干，荫彼径尺茎。疾风飙劲雪，百草皆凋零。柏为岁寒秀，兰以无人馨。山高易呼远，水浅难为清。人生天地间，畴不惜令名。未辨沧浪色，焉能濯吾缨。越王有高台，上与浮云匹。高视俯沧溟，绮窗丽朝日。大壑生悲风，四野多萧瑟。登高览平原，乾坤杳无极。伯图委尘埃，悲歌亦可及。乖疑起恩爱，仇寇敌周亲。中怀难久恃，念子非一身。朝为胶与漆，倏忽胡若秦。欲缔终始交，殊非要路津。何当穷巷子，坎坷独酸辛。昭昭素秋景，明月照庭帏。揽衣不能寐，起视星斗辉。促织鸣东壁，声响一何悲。感彼物情苦，为子惜良时。弹琴彻永夜，可以喻中怀。听者徒知曲，焉能聆其哀。此曲终且秘，悠悠当告谁。生平少年时，轻薄事交游。宴客高堂上，丰膳倾庶羞。欢娱未终极，寒暑忽已周。黄金百镒尽，常怀资用忧。盛年不可再，焉能保蜉蝣。寥寥断金者，薄终谊所尤。朱楼二八女，金翠何盛妆。淑德求令配，曾觐君子光。风波一失所，各在天一方。昔为鸳与鸯，今为参与商。欲飞无比翼，欲济河无梁。仰视浮云回，聚散徒悲伤。下观溪涧水，一泻成汪洋。嘉会难再遇，何以慰中肠。悠悠念征路，携手河之湄。徘佪不忍别，仰视夜何其。非忧参商感，但惜日月驰。君当重自爱，毋为别泪滋。美哉梧桐树，盘郁南岳巅。修条临南仞，拂盖摩苍天。傲淩霜雪色，俟彼凤与鸾。材可调琴瑟，器成张丝弦。牙旷倘未遘，妙曲何由宣。自保良不易，和光诚独难。城市多豺虎，平居有波澜。心似九疑曲，那能见眉端。踯躅悲侪侣，世人宁与欢。君子慎厥始，小人丛忧患。去去勿复道，虚舟以自安。相逢狭邪间，下马正踌躇。辍言叙名姓，问君焉所如。淳朴久以散，名利迭相驱。田窦堂常满，翟公门已虚。大道无停轨，穷乡必回车。久不闻此论，与子立斯须。君平既弃世，庄周复达生。古今无异辙，万物同一情。六龙非我驾，安能到蓬瀛。卓哉此二子，千秋保令名。閒步出东门，登高望北郭。白杨何萧萧，寒风震丘泽。古墓垒高原，新阡遍山壑。下有千秋人，贵贱同漂泊。生前斗酒欢，那知夜台乐。东邻有织妇，机杼不停声。沉吟自中夜，但求纨素成。上锦绣鸳鸯，宛似双栖情。裁将寄远道，泪为今夜盈。妾身那自保，飘若浊水萍。谁堪别离此，春华一以零。朝游潇湘沚，夕梦卢龙城。容辉苟自照，莫惜从远征。海风吹腥膻，秽气满原野。行子寒无衣，夜宿长城下。胡笳不断哀，听之泪盈把。战气夺九边，空嗟俦侣寡。海水不可竭，泰山不可移。天道有终始，人道无委蛇。谁能长羽翼，直上跨云螭。我生百年内，泡电将安之。凤凰翥千仞，斥鴳巢一枝。区区曲绳士，徒为达者嗤。忽忽岁云暮，农夫罢耕作。蟪蛄多悲鸣，斗酒聊为乐。客从远方来，遗我双白鹤。矫翼吭云霄，不能事丘壑。南尽大海涯，北走邯郸道。壮士怀四方，一身宁自保。挥剑沙漠间，千金市騕袅。红颜能几时，常恐秋露蚤。努力事明君，葵藿以为饱。浮云千里蔽，霜雪满山阿。我友同门子，中宵乐弦歌。齐讴与赵女，妙曲夺韩娥。得意一石尽，不惜朱颜酡。高车满庐巷，冠盖相嵯峨。致身附青云，赫奕云谁多。自弃胶漆固，同游昔若何。"}