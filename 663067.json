{"id":"663067","title":"五陵公子夜宴图为卢润卿题","dynasty":"明","author":"孙绪","text":"玉露无声坠井梧，秋风瑟瑟满衣襦。高堂灯火堪入夜，王孙殽醴盈庖厨。美人一粲千金重，红绡夜夜清尊共。琵琶几曲度新声，瑟琴古调将安用。海棠颜色芙蓉妆，麝脐龙脑参差香。宁知里巷有贫妇，终年蚕织无完裳。永夜驩呼昼未改，黄昏犹带馀酲在。两两同期白首归，豪侠相倾意如海。盛衰倏尔违人心，肝胆人心君未忱。平生杯酒在何处，閒庭寂寂哀蛩吟。太学书生穷莫伍，短檠未脱陈编苦。厌见浮云变态多，一盏藜羹常闭户。"}