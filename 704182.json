{"id":"704182","title":"题胡长史所藏风晴雨嫩墨竹四首","dynasty":"明","author":"管讷","text":"记得东林腊月栽，虚怀今对画图开。碧云何处忽飞到，苍雪无声欲堕来。尚觉暮寒生翠袖，不惊午梦断瑶台。故园茅屋萧萧里，若个家僮扫石苔。万个琅玕绕舍栽，拂檐金翠曙光开。寻常每梦鸾笙下，彷佛遥骖鹤驾来。千尺洋州休制袜，一竿严濑独登台。白头天与归欤便，短策行吟石径苔。移得筼筜谷里栽，柴门萧爽晓慵开。林惭我向当年隐，径造人从此日来。六月微凉生枕簟，半天空翠落亭台。公家池馆平安在，遥忆清阴遍绿苔。旧本曾于醉日栽，新梢今己拂云开。萧萧箨向风前落，细细香从雨后来。渐有微阴侵墨沼，且无虚籁过琴台。明年二月春雷起，秪恐绷儿破紫苔。"}