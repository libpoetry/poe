{"id":"1129509","title":"怀归四首","dynasty":"宋","author":"释居简","text":"姓名何必上传灯，破釜难谐大吕声。信脚半生惟舌在，策勋九转到丹成。强知晴雨怜鸠拙，拟葺茆茨似燕营。见说千金曾卖赋，不堪容易赋闲情。富贵还乡颇称怀，谓之昼锦亦宜哉。过家曾说分符去，持节旋闻谕蜀来。皎皎月规前夜缺，悠悠渊水有时回。车轮未必都生角，只合横推不竖推。可能无地著蒲团，自把行藏一破颜。试问飞来华表柱，何如生入玉门关。角才扣罢寻烟棹，驴倒骑归看华山。处士故庐霜月古，欲将全璧伴东还。何须骑鹤与腰缠，欲傍家山问一廛。任是五经俱扫地，可容四海欠弥天。白砂自养真铅汞，玄草重纫断简编。更絇梅花窗外树，曲肱听雨听风眠。"}