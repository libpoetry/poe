{"id":"503299","title":"西林野老","dynasty":"明","author":"王恭","text":"西林野老头皓白，饮泪灯前对孤客。昔年曾过君家门，君时有子仍有孙。奔走星缠不停毂，昔叹人生如转烛。掌中已失月明珠，目下谁怜汗血驹。少年风光那可想，西麓田畴日应往。荒园种豆苗不生，白首驱牛犁不行。日暮凉霜拂高树，桂花门前隳如雨。世事悠悠莫怨嗟，得钱还醉黄翁家。"}