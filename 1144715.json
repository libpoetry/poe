{"id":"1144715","title":"述怀二首","dynasty":"宋末元初","author":"龚璛","text":"古道直如矢，古心能断金。今人思古人，寥落谁知音。旭日临前除，暄风散幽襟。相彼好鸟鸣，择阴嘉树林。岂无念朝饥，溉之釜与鬵。大川无停波，高山上嵚崟。白发何由玄，寒暑日夜侵。叔孙独楚制，庄生常越吟。载歌行路难，歌阕意弥深。葺荷不用织，采莲尚可食。芳时安可常，秋风鸣槭槭。美人明月珰，青霓以为裳。手揽北斗柄，低昂挹天浆。天浆解渴心，下土何茫茫。九牡阊阖开，寸诚函绿章。焉得飞仙术，与陪鸾鹤翔。所忧岁年驶，敢畏道阻长。启户辨夜色，驱车溯晨光。终然江海澨，临路空徬徨。"}