{"id":"1026774","title":"奉和兴宗腊日招宾浴普光","dynasty":"宋","author":"韩维","text":"嘉腊世所用，况今以令休。吾侪三四人，及辰为兹游。兹游岂其远，东城大道周。松桧寒色静，台殿香气浮。振衣聊自洁，举觞复相酬。淡泊顾多思，嘲谐讫无尤。京都豪贵儿，良马轻衣裘。飞鹰搏狐兔，驰突明星流。归来击鲜饮，赵舞间齐讴。岂不一时乐，此乐异我求。愿君勤置酒，简薄非所羞。"}