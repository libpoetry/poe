{"id":"830587","title":"水龙吟·西安旅馆忽焉及秋，见微絮堕窗，飞扬无力，伤其迟暮失时，飘零无主。以东坡韵赋之，羁雌声怨，不知是墨是泪也","dynasty":"清末民国初","author":"夏孙桐","text":"几番错过东风，秋阑深处还飞坠。薄云知冷，微阳觉暖，结成愁思。为问灵和，依依旧态，千门烟闭。剩残茵一点，飘零瘦影，天涯恨，重句起。难逐衔泥燕子。为虫丝、片时牵缀。紫红千万，春尘易掩，留将细碎。懒说三生，化萍嫌晚，一池凉水。觅微根何处，日斜灞岸，送离人泪。"}