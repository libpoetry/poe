{"id":"996589","title":"次韵七兄青阳驿西阻水见寄","dynasty":"宋","author":"黄庭坚","text":"挽船逆牵九牛尾，寸步关梁论万里。淮山终日只对面，与船低昂如角抵。水工爬涉未曾去，远者盈寻近盈咫。长堤夜射千丈潭，疾雷不及先掩耳。吾人犹困坎井泥，何算鲑虾著尘滓。我家诗翁坐长歌，险阻艰难实经履。稍寻牛豕畦疃行，始得村落鱼菜市。风榆雨柳愁杀人，日西月东若流水。忽然槌鼓催发船，入门驩甚折屐齿。道逢耦耕试借问，往往见谓知津矣。十年奔走营晓炊，家居暖席能得几。此行干蛊维叔父，攻苦食辛等醇醴。官筒之诗邺城下，孝友恳恻见表里。强哦竹閒惜寡和，如以罢兵取坚垒。何当车马城南来，寿亲一樽开宴喜。"}