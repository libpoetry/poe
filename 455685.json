{"id":"455685","title":"含鄱口观日出未果","dynasty":"当代","author":"幻庐","text":"蹴起王李朱杨吴，践约丑末逼寅初。千仞之岗扶桑车，飧霞吸露俟匡庐。匡庐五老饱耆儒，须眉浑沌青冥虚。帆影远含鄱阳湖，咸池回波云霓舒。先临蓬岛次方壶，璀璨江州攒衡枢。汉阳峰别玉蟾蜍，振迅金翅三足乌。东天紫烟息香炉，奄奄六螭迷中途。天孙锦絮累踟蹰，还望长绳系亡逋。滉漭漫点一痕朱，墨翻海天浴日图。梦蝶蘧蘧庄生孤，不遇为常遇为殊。戚戚惆怅叹何如，星文晴晦慎求书。饔飧三四群猿狙，未明朝暮徒相呼。"}