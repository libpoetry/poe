{"id":"832917","title":"暗香 半农诵示苏龛和石帚之作，再踵其韵","dynasty":"清末民国初","author":"朱祖谋","text":"露蟾玉色，凝酒边泪点，东风闻笛。梦老石湖，出手高枝未忺摘。临镜伤春几许，愁思托、江关閒笔。唤睡觉、一片仙云，幽语鹤争席。香国。旧约寂。断瘴海万重，半萼尘积。凤笺误泣，不许相逢许相忆。金屋商量未准，移怨咽、罗亭荒碧。待寄讯、稀翠羽，冷崦耐得。"}