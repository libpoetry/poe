{"id":"686379","title":"题陈明府园亭","dynasty":"明","author":"叶春及","text":"背郭名园好，青山带绿溪。槛花经雨湿，亭树拂云低。扉静随风掩，林深自鸟啼。寥寥苍野里，何异鹿门栖。朝市违簪绂，林塘傍芰荷。云归三径远，幔捲四山多。松韵闻琴瑟，花容艳绮罗。更怜门巷远，车马少经过。素练明前浦，苍屏绕四围。一亭高突兀，七月尚芳菲。竹覆山扉重，花侵石路微。自怜幽兴洽，壶矢夜忘归。芳园连梓里，秀色总堪怜。帘上东岩日，窗含妙峒烟。柴桑新植柳，华岳旧栽莲。千载王摩诘，空令画辋川。"}