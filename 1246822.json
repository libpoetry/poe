{"id":"1246822","title":"题张仲贤赠言卷轴","dynasty":"元末明初","author":"唐桂芳","text":"彼美张令尹，侨居向澄塘。群氓怀遗爱，蔼然如桐乡。昨朝事寻访，暑退窗户凉。子母立两骑，蹄凿青瞳方。禁酒颇刚制，杂以瓜叶香。探囊倒奇作，似睹星月光。下言筑陂阁，上言建男庠。麻麦既幪幪，礼义尤洋洋。吾观斯人志，豁达未易量。念彼孰义塾，峨冠讲虞唐。我老时所弃，采兰祗自伤。缥缈黄山云，云出雨八荒。明堂要梁栋，矫首无相忘。"}