{"id":"260516","title":"游崆峒山·圆方相涵浩无穷","dynasty":"金朝","author":"赵秉文","text":"圆方相涵浩无穷，巨细长短相形中。至人遗形立于独，直与天地相始终。不离汾水见姑射，心知何处非崆峒。惜哉小智闻道晚，强以耳目寻遗踪。去城三十里而远，其下闻道轩辕宫。缘云一径羊角上，忽得平壤罗诸峰。悄然坐我白茅室，目所未击神已通。青山为身涧水舌，宾主相对森谈锋。是中无问亦无答，一堕观听真盲聋。何人得意乃忘象，岂必日月推屯蒙。参云亭西山更好，下视落日低金容。归来秀色艳眉颊，梦驾万里西飞鸿。"}