{"id":"887681","title":"探芳信 其四 麓翁小园早饮，客供棋事琴事","dynasty":"宋","author":"吴文英","text":"转芳径。见雾卷晴漪，鱼弄游影。旋解缨濯翠，临流抚菱镜。半林竹色花香处，意足多新咏。试衣单、雁欲来时，旧寒才定。门巷对深静。但酒敌春浓，棋消日永。旧曲猗兰，待留向、月中听。藻池不通宫沟水，任泛流红冷。小阑干、笑拍东风醉醒。"}