{"id":"553518","title":"中秋玉堂宴集分韵得霄字","dynasty":"明","author":"王绂","text":"素秋已云半，清风涤炎歊。况兹良夜月，清光湛层霄。玉堂有仙侣，觞咏集英寮。不以残朽遗，折简频见招。颓然顾我影，白发何萧萧。道同话自契，意适兴弥超。佳章比金石，迭奏谐云韶。匪徒惬清赏，所乐际昌朝。沈沈漏将曙，迟迟斗转杓。良会自忘寐，讵谓永兹宵。"}