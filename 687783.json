{"id":"687783","title":"随州守士脩见寄诸作次韵","dynasty":"明","author":"庄昶","text":"宦游随国吾何薄，梦入华胥昼亦酣。有限光阴真自惜，无端世事不交谈。公门却扫云生席，流殍归来月满庵。收拾江山閒调笑，清风万壑卷晴岚。朱户垂杨迷画毂，玉河流水漾春襟。普天弓剑莓苔卧，万国箫韶龙凤吟。领郡有人生色少，握犴无地托交深。吾宗不取当年美，衣振青天万仞岑。"}