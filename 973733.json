{"id":"973733","title":"子进游怀玉山度必有诗未辱寄来作诗索之","dynasty":"宋","author":"赵蕃","text":"秋日清且美，于游也固宜。迨今冬已仲，墐户惟其时。若人兴公家，嗜好夙有诗。几谭岩壑间，尘落不自知。靡辞陟降难，顾病风露披。旧闻怀玉山，地置多侧危。我为是邦人，每恨著脚迟。闻公勇决往，身住心俱驰。是邦有兹山，盖已千祀垂。曩者君夫子，携家隐于斯。与山结胜因，诗成多及之。去年公二仲，探讨曾至兹。今公又继去，秘密真无遗。山名谓怀玉，自昔传我疑。众作乃圭璧，名实信不欺。书来报行程，快读祇欠诗。春膏有馀否，佳笔锐若锥。会当写真行，寄我光茅茨。"}