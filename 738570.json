{"id":"738570","title":"钱修亭前辈招同汪谨堂吴鸣佩李玉洲徐晋叔诸同年集香树斋看山桃花同用昌黎山石诗韵","dynasty":"清","author":"陈浩","text":"当杯不辞酒力微，看花莫待繁英飞。一年春事才过半，海棠未放山桃肥。两株红白傍仙馆，竹深苔净尘埃稀。花开几度缺吟赏，念之不异渴与饥。朝回日暮猥见召，同人下马轻款扉。是时云阴天宇低，风吹细雨烟霏霏。移镫斜照愈妍好，绛纱作幔珠成围。花香雨气杳莫辨，但觉芳润浸人衣。一杯酹花还共劝，脱略礼数忘拘鞿。夜深沉醉未忍别，折花满把冲泥归。"}