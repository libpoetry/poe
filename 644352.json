{"id":"644352","title":"崆峒外史歌","dynasty":"明","author":"释宗泐","text":"空同外史清都客，吸景餐霞炼精魄。误落尘世八千年，回首仙山云雾隔。自言曾师广成子，为掌外庭称外史。记得轩辕问道时，拜跪坛前月如水。大布宽衫著双屐，千里遨游如咫尺。曳杖狂歌吴市门，卖药独走金陵陌。金陵陌上相识多，水楼月榭随经过。有时醉卧冶城馆，有时静坐钟山阿。我识冰颜今十载，夜与烧灯论物外。五更鼻息如雷鸣，忘却天地和身世。外史去来无定期，出门便不知所之。松斋阒寂三日雪，待子一笑同掀眉。"}