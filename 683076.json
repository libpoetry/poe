{"id":"683076","title":"甲戌岁朝明日立春东坡元日诗有土牛明日莫辞春之句因以为韵赋七诗","dynasty":"明","author":"文徵明","text":"三元肇兹辰，东风被衡宇。青春丽云日，朱光已垂户。駮阴不穷寒，朝和散为雨。死草行复菲，潜阳滋下土。昨日风北厉，长河水胶舟。今日畅柔和，好鸟鸣高丘。芳春肇伊始，寒气毕泥牛。谁为颂椒花，引酒聊自酬。芳埃润朝雨，风幡丽春明。感时念所期，驾言出春城。赏心每差池，古人崇合并。漫刺无所投，怅然返柴荆。东郊迎新春，寒气从此毕。先民季冬傩，时制用先日。通衢闻鼓吹，士女空户出。欢悰不复遭，抚时还自失。青阳逐寒回，今日已非昨。辛盘忽在眼，引酒聊自酌。古人惜端良，今我胡不乐。启扉得嘉宾，相对慰寂寞。开岁四十五，吾行已云衰。岂乏青云志，老大难为期。学道苦无成，白首操文辞。东风汎碧草，缅然起遐思。梅花忽已动，岁时行亦新。倾城出行乐，谁念端居人。端居岂不好，负此芳树春。昨岁花前客，今为树下尘。"}