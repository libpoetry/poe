{"id":"1176512","title":"五歌 其二 水鸟","dynasty":"唐","author":"陆龟蒙","text":"水鸟山禽虽异名，天工各与双翅翎。雏巢吞啄即一例，游处高卑殊不停。则有觜铍爪戟劲立直视者，击搏挽裂图膻腥。如此等色恣豪横，耸身往往凌青冥。为人罗绊取材力，韦韝綵绶悬金铃。三驱不以鸟捕鸟，矢下先得闻诸经。超然可继义勇后，恰似有志行天刑。鸥闲鹤散两自遂，意思不受人丁宁。今朝棹倚寒江汀，舂锄翡翠参鵁鶄。孤翘侧睨瞥灭没，未是即肯驯檐楹。妇女衣襟便佞舌，始得金笼日提挈。精神卓荦背人飞，冷抱蒹葭宿烟月。我与时情大乖剌，祗是江禽有毛发。慇勤谢汝莫相猜，归来长短同群活。"}