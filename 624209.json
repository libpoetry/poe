{"id":"624209","title":"行路难二首 其一","dynasty":"明","author":"许国佐","text":"春日媚人不到室，穿穿欲来一影隔。瓶花此时亦倦眠，郎心妾心不如前。郎不记妾郎有为，妾不记郎泪垂垂。烟尘搏天天亦痴，妾心何庸郎去疑。欲识妾心郎来时，妾之一弦已七年，弹来心心不如前。郎不记妾诚何为，何不使妾一知之。妾亦不甚让须眉，烟尘丛中叩天痴。何时妾得知郎为，妾郎丈夫妾知之。郎不记妾郎有为，妾不随郎郎不危。郎且绝意掷愁思，郎且绝意倚酒卮。郎且绝意松文辞，端午郎来煮江鲥。"}