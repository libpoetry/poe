{"id":"432552","title":"吊李鸿章四首","dynasty":"近现代","author":"连横","text":"人材崛起齐俾、格，勋业终年让大、伊。太惜中原多健者，如何孺子亦王师。廿纪文明启亚洲，功名仅比左、彭俦。问公第一快心事，同种相残也策猷。联俄主义亦良谟，揖盗重门半著输。我欲殉公无别物，袖中一幅满洲图。议和议战两模棱，也博维新爱国名。为问北洋储将地，几人汗马出门生？"}