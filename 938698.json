{"id":"938698","title":"解连环","dynasty":"宋","author":"陈允平","text":"寸心谁托。望潇湘暮碧，水遥云邈。自绣带、同剪合欢，奈鸳枕梦单，凤帏寒薄。澹月梨花，别后伴、情怀萧索。念伤春渐懒，病酒未忺，两愁无药。魂销翠兰紫若。任钗沉鬓影，香沁眉角。怅画阁、尘满妆台，但玉佩依然，宝筝闲却。旧约无凭，误共赏、西园桃萼。正天涯、数声杜宇，断肠院落。"}