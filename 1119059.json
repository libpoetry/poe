{"id":"1119059","title":"再和寇十一二首","dynasty":"宋","author":"陈师道","text":"南山楼观插穹苍，林杪青灯出上方。形胜自如诸老逝，功名随尽二流长。马游从昔哀吾老，王粲当年赋异乡。少日幻心今净尽，多生绮语未全忘。与世相违孰自量，资身无策漫多方。逢场作戏真呈拙，误笔成蝇岂所长。名字不归青史笔，形容终老白云乡。可须五斗轻千里，赖有斯人未肯忘。"}