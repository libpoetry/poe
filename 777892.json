{"id":"777892","title":"甘州·周庆光君索题故山别母图","dynasty":"清","author":"陈家庆","text":"记匆匆、当日别乡关，鹤警戒霜晨。望龙山云气，高堂白发，辉映星星。回首亲庐何处，苦恋倚闾情。游子天涯恨，莫报三春。最喜登车慷慨，问冀州何日，揽辔澄清。看中原万里，狐鼠正纵横。怅故居、天高月黑，梦一鞭、遥指旧芜城。休怀感，待收京也，归奠先灵。"}