{"id":"387278","title":"高阳台·奂庭偶得仕女图一帧，谓与其亡室相似，因借作遗挂，为题此词","dynasty":"清代","author":"樊增祥","text":"薤叶长寒，桐花又发，萧郎独自伤神。百种凄凉，画帘微雨黄昏。生绡一幅娉婷影，对银屏、疑梦疑真。似当年、亲画烟眉，一味含颦。红闺亦有中郎感，算虎贲略似，型典犹存。玉雪娇儿，披帷真唤摩敦。玉台即是凌烟阁，报生前、挽鹿辛勤。愿渠侬、得似梅花，重返香魂。"}