{"id":"1115909","title":"秋晚偶成二首","dynasty":"宋","author":"杨时","text":"纤纤晚雨洗秋容，庭树萧然策策风。万籁自鸣群物外，四时长在不言中。坐临流水襟怀冷，卧对浮云世虑空。寂寞一廛吾自适，客嘲从更议扬雄。风飘淅沥闹诸邻，却扫衡门溷世尘。天气清明秋意态，夜光浮动月精神。流年渐觉侵双鬓，生理从来付大钧。临水便同濠濮趣，翛然鱼鸟自亲人。"}