{"id":"727176","title":"相送联句三首","dynasty":"南北朝","author":"何逊","text":"寸阴常可惜，别至倍伤神。子瞻天际水，予望路中尘。悯悯歧路侧，去去平生亲。一朝事千里，流涕向三春。昔共入门笑，今成送别悲。君还旧聚处，为我一嚬眉。于今还促膝，自此客江湄。愿子俱停驾，看我独解维。高轩虽驻轸，馀日久无辉。以我辞乡泪，沾君送别衣。"}