{"id":"1252165","title":"寄郑高士","dynasty":"元末明初","author":"丁鹤年","text":"闭门凝坐学长生，七返还丹一息成。野服春深裁白苧，山庖日午荐黄精。烟中鹿引朝真驾，月下鸾随度曲笙。却笑秦人太痴绝，楼船万里访蓬瀛。方瞳广颡古先生，气秉先天独混成。辟谷斋房餐石髓，采苓幽涧役山精。星辰夜动龙缠剑，风露秋清鹤载笙。别后仙踪杳难觅，相思几度梦登瀛。"}