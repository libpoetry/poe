{"id":"404646","title":"金缕曲·壬申暮春客美京呈国内诸师友","dynasty":"近现代末当代初","author":"张珍怀","text":"裨海韶光短。待寒消、一春将尽，万花初绚。蓦地连天风雨急，红紫凄然凋散。又惹起、羁愁缱绻。华发飘萧栖异域，听啼鹃、也似侏离唤。无可语，泪空泫。金乌飞绕坤舆转。甚尘寰、东朝西暮，晦明更换。欹枕重洋容易渡，争奈不同宵旦。归梦里、应难遇见。熙攘名都谁识我，算唯有、明月清辉灿。圆与缺，总相伴。"}