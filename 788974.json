{"id":"788974","title":"次衣儿门","dynasty":"清","author":"杨宾","text":"高冈背大道，绝壁面东偏。一溪何曲折，冰下鸣涓涓。上有古今树，俯仰淩苍烟。下有嶙峋石，错落横沙边。塞门多莽莽，独此堪留连。造物若无意，鬼斧胡为穿。因兹念长夏，百鸟鸣其巅。密叶影交覆，疏花开欲然。箕倨赤双脚，科头手一编。人迹且莫到，安得世务牵。管宁既未知，康乐亦寡缘。我独领其要，请为来者传。"}