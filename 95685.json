{"id":"95685","title":"呈审知并简伯元","dynasty":"宋代","author":"赵蕃","text":"溪流渴雨今几日，夜夜月明翻我室。江西回首安在哉，南北故怜无定食。君居未尽乔木西，旧识邻墙解作诗。如闻过语必更仆，饭守麈秃忘其饥。我思从之不可得，书疏空云间何阔。秋风吹我逐转蓬，何自翩然堕君侧。君诗比昔更大好，谁谓文章技非道。暗中摸索未易窥，众里卒逢分眊瞭。我昔少小嗜读书，老类贾胡空识珠。潜珍怀宝衣蓝缕，见之每辄惊成呿。郑君况是余所长，君得结交真迈往。如我何取亦与游，听呼殷兄唤张丈。两君抱才终有为，丰年未厌甘雨迟。我无良田莳嘉谷，取譬但可同蹲鸱。"}