{"id":"84081","title":"长信宫词·忆年十七兮初入未央","dynasty":"宋代","author":"陆游","text":"忆年十七兮初入未央，获侍步辇兮恭承宠光。地寒祚薄兮自贻不祥，谗言乘之兮罪衅日彰。祸来嵯峨兮势如坏墙，当伏重诛兮鼎耳剑鋩。长信虽远兮匪弃路旁，岁给絮帛兮月赐稻粱。君举玉食兮犀箸谁尝？君御朝衣兮谁进熏香？婕妤才人兮俨其分行，千秋万岁兮永奉君王。妾虽益衰兮尚供蚕桑，愿置茧馆兮组织玄黄。欲诉不得兮仰呼苍苍，佩服忠贞兮之死敢忘。"}