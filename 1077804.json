{"id":"1077804","title":"余筑室梁溪之上三年而后成手植花木甚众遭值世故未尝得安居其间岁暮羁旅慨然念之因和渊明时运诗以见意","dynasty":"宋","author":"李纲","text":"卜宅梁溪，成非一朝。面山枕冈，远市近郊。脩竹茂林，翠连烟霄。松桂吐香，杞菊长苗。旁临清流，尘缨可濯。小阁崷然，九峰远瞩。岂无华宇，于我自足。兄弟埙篪，于焉相乐。春服既成，如浴乎沂。风乎舞雩，咏啸而归。自我离群，潜然涕挥。拊心念旧，电往莫追。今夕何夕，梦还我庐。稚子候门，两发髧如。携幼入室，浊酒倾壶。慨我寤叹，谁复如余。"}