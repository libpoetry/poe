{"id":"226856","title":"沁园春·光岳储精","dynasty":"宋代","author":"何梦桂","text":"光岳储精，宇宙呈祥，钟英俊材。想春秋夹谷，前生夫子，婆娑南赡，见在如来。龙角标辰，蟾胎焴丙，好是生朝华宴开。笙歌里，看儿童拜舞，春满行台。重重好事相催。便对把黄封酌寿罍。更愿公殿上，早纡衮绣，愿公堂下，长戏衣莱。昨夜瑶池，亲逢阿母，欲寄蟠桃桃始栽。三千岁，待开花结子，岁岁衔杯。"}