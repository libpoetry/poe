{"id":"764875","title":"金缕曲  丹阳阻风小集云蓝室即席留别","dynasty":"清","author":"薛时雨","text":"风雪天留我。白茫茫、寒江浪捲，几人飞过。地近兰陵多美酒，容得酒星一个。何况有、莺娇花亸。末路英雄閒散甚。除寄情、竹肉愁无那。歌一曲，请君和。歌声未了愁眉锁。趁今宵、酒阑烛跋，诉愁犹可。明日明宵当此际，寂寞孤舟独坐。只满目、江枫渔火。鸿雪因缘谁料得，莽无端、绮梦登归柁。侬去也，泪休堕。"}