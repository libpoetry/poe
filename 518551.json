{"id":"518551","title":"与周梁石同访镇远道士不遇因观梁石所注悟真篇有怀而作赠梁石","dynasty":"明","author":"张吉","text":"束带拜先生，郡斋芳树底。渴心慰畴昔，婉娈增色喜。玉貌泽且温，霜髯奋而理。高词轧金石，劲气参碣砥。为指烟水东，微茫脩竹里。炼形有仙客，颇遂虚玄旨。挟我往访之，凌晨涉中沚。客从清浪去，云窦扃不启。时见岩洞阴，芳华耀桃李。桃李亦何言，忘言相对倚。开樽不停手，作书动盈纸。试问还丹客，长生古今几。君材匪庸流，声望满遐迩。愿为吾道计，兹事宜力抵。"}