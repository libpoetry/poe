{"id":"688933","title":"读史五首","dynasty":"明","author":"何吾驺","text":"西汉文章尽剧秦，世风到此又安论。中兴满绘功臣像，谁为严陵写钓纶。委质为臣不二心，当年庞德节千寻。叩头于禁今安在，芳臭从前话到今。夜静春林怨杜鹃，声声啼入介山烟。不知望帝归何日，肠断相从十九年。乍支霜月照琵琶，拨断冰弦起暮笳。一百离宫无此曲，梦魂飞奏碧窗纱。一帘秋色送荆门，暮雨翻销郢客魂。旧国岧峣名下士，阳春白雪许谁论。"}