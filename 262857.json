{"id":"262857","title":"高阳台·中秋坐雨，有怀味琴","dynasty":"现代","author":"丁宁","text":"细雨鸣廊，微吟和漏，秋衾初试吴绵。人病花愁，明蟾能几回圆。旧游已是霜蓬散，况惊传江上烽烟。最凄然，渺渺苍波，何日归船。高寒把袂当时语，甚冰轮未满，先照离筵。云海沈沈，清辉知在谁边。孤尊对影从来惯，算销魂未抵今年。再休言，一样情怀，千里婵娟。"}