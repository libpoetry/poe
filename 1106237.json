{"id":"1106237","title":"贺同年林簿同卿龟从新婚","dynasty":"宋","author":"王迈","text":"金华门外浥京尘，乌石山前结帨巾。翁婿相看冰映玉，庭闱一笑颊生春。昔言尔尔嫌随俗，今唤卿卿喜有人。来岁梦兰叶佳兆，犀钱玉果出娱宾。知君雅志厌奢豪，富贵相寻可得逃。云母屏间穿雀目，销金帐下醉羊羔。养生早悟眉为斧，侍立须惊手有刀。老我诗成还失笑，膏粱未必胜糠糟。"}