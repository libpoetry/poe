{"id":"909576","title":"声声慢 其二 和韵赋江梅","dynasty":"宋","author":"李曾伯","text":"修洁孤高，凌霜傲雪，潇然尘外丰姿。一白无瑕，玉堂茅舍俱宜。飘飘羽衣缟袂，都不染、富贵膏脂。调羹事，看水边清瘦，雨后红肥。偏爱春工尚浅，向南枝信透，东阁香霏。翠袖犹寒，不禁弱质柔肌。浑如故人邂逅，聊相与、一笑开眉。归去晚，任帘栊、深闭未知。"}