{"id":"1043003","title":"次韵和裴库部喜雪歌","dynasty":"宋","author":"刘攽","text":"四时平分气升降，当冬宜藏反宣畅。玄冥羸孱失其职，骤弛威权避威仰。由来万事可尽料，一夕同云迷下上。始疑群灵久猜阻，勿尔觉悟欢相访。周宣商汤号明主，圭璧垂尽虚卣鬯。岂如圣神备参两，精意潜发天垂贶。朔风萧条严莫犯，四野皓白光弥望。乾施无方意必均，阴杀夸多力尤壮。松篁得意忍枯槁，鹰隼乘时戾宽旷。层楼眺远复褰帘，密室就煖仍施幛。舞投墙隙到中堂，响拂纸疏喧北向。樵林无声自斤斧，野渡争趋急船舫。富觞屡举极欢呼，贫屦践行赧嘲让。谁令小邑尽华屋，不觉南山失青嶂。月临静夜绝氛埃，涛起风江深荡漾。豫期晴和当劝耕，径入园林稍挟杖。宿酲未解鸡三号，照梁辉焕晨光亮。裴侯清通思豪绝，郢曲不比巴人唱。老均茵凭游益欢，閒藉杯酒神俱王。明年三农饱牟麦，病民自可逃无状。"}