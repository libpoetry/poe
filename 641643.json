{"id":"641643","title":"击壤歌言民乐有贤令尹而美之也二首 其二","dynasty":"明","author":"董纪","text":"夫撒秧，妻采桑，农事已兴蚕事忙。大麦䔿䔿秀，小麦菶菶长，菜花半稀青间黄。今年县官好，官役不下乡。田家得安业，出入无惊惶。日力岂敢嬉，夜共灯烛光。催了机上布，便是囊中粮。饥寒庶可免，逋负亦可偿。不患心头损新肉，只要眼前医旧疮。"}