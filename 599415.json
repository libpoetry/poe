{"id":"599415","title":"锦厓","dynasty":"明","author":"霍与瑕","text":"君不见，青阳候，东皇推转繁华毂。山头万紫间千红，天机织得春如绣。既似当年汉陆郎，单车入粤诏蛮王。功成许布千山锦，遍植琼枝万古香。又如蜀使机宜审，尽掘山茶种桑葚。桃花浪暖百溪红，至今人羡三江锦。三月二月春风深，三三两两订幽寻。九龙洞里飘丹玉，七星岩畔散红琛。红琛丹玉纷相对，苍厓古壁生娇态。轻盈彩女额为缠，珍重才郎身作佩。微拖旭日最堪誇，薄染晴岚尤可爱。是谁占此武陵春，桃花源里一高人。无论汉晋襟怀古，几家鸡犬自天真。春风绮树争璀璨，问柳寻花时拉伴。南山白石起清讴，后洞西桥恣游泮。近来诗句颇新妍，为君高唱锦厓篇。笔落不知成五色，长空万里生云烟。"}