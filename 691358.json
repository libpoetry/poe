{"id":"691358","title":"题耕织图","dynasty":"明","author":"李进（孟昭","text":"西畴昨夜膏雨足，村村绿树啼布谷。农夫相唤整锄犁，早起驱牛出茅屋。土腴牛健耕易深，暖云笼日春阴阴。斜阳未下终十亩，一卷遗经行自吟。山妻相敬如宾友，炊黍烹葵馌南亩。溪边濯足陇头坐，高歌且尽壶中酒。年来不用忧旱涝，高田宜黍低宜稻。官租纳足食有馀，社酒鸡豚自相劳。人言耕夫苦，我道田家好。但愿五风十雨年谷登，室家团圞永相保。吴蚕作茧明于雪，苕霅之水清且冽。东邻西舍缲车鸣，银丝出盆光皎洁。官税已输私债还，美人晓织绿窗间。娇莺睍睆机声度，春笋参差玉指攀。织成素绢坚且致，先奉翁姑后夫婿。朔风吹木霜霰飞，夫不忧寒妾如意。君不见青楼艳女好蛾眉，留客高歌送酒卮。缠头蜀锦不知数，黄金暮尽朝别离。不如田家荆布妻，贫富苦乐长相随。采桑养蚕缲好丝，年年织绢制郎衣。"}