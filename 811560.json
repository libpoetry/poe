{"id":"811560","title":"点绛唇四首","dynasty":"清","author":"史承谦","text":"玉貌亭亭，当年待诏趋金马。凌云声价，顾曲周郎亚。为问词人，谁似先生者？乌丝写，粉沾红藉，千载留图画。月出凉生，行来金井微风起。碧梧桐底，叶叶阴垂地。小扇轻纹，同向栏干倚。更残未？笑拈莱莉，一枕新秋意。曲宴才收，花糕题罢过重九。黄花时候，容易人中酒。欲解余酲，为破新橙否？霜清后，一林香透，小摘思纤手。锦字长疏，昨宵梦到清溪曲。诗人萝屋，仿佛王官谷。何事栖迟，不共挑灯宿。新醪熟，朔云寒菊，愁剪西窗烛。"}