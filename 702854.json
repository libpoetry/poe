{"id":"702854","title":"赠李为与浒墅主政四首","dynasty":"明","author":"董其昌","text":"分司不为厌承明，一片冰壶佐夏卿。宾从每传投辖事，吏人犹识弃繻生。岂有修心碍市喧，公馀静注五千言。曾闻仙李盘根长，知是玄元几叶孙。雀舌龙团旧谱传，春风初逗斗茶天。劳人水递何须置，廨宇相望第二泉。三品南金禹贡陈，九流清鉴待方甄。关门天地从来阔，青眼相看得几人。"}