{"id":"561445","title":"入省十四韵","dynasty":"明","author":"严嵩","text":"斗极三辰峻，天曹六职先。官为岩石地，政自祖皇年。定鼎乾坤辟，开堂水镜悬。百司存法守，一敬启心传。驽蹇惭非据，鸿私荷再迁。两都仍践历，孤迹寡阶缘。天日逢明后，璠玙浼隽贤。吹竽容窃滥，推毂广登延。每切循墙惧，方叨涖席专。敢期攀凤羽，荣得上星躔。斋阁山如画，留都境若仙。帘垂钟阜月，鸦散石城烟。簿领频多暇，寅恭敢怠虔。惟应论晚节，松柏誓同坚。"}