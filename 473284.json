{"id":"473284","title":"凤楼行（以下《晋陵集》）","dynasty":"明","author":"王稚登","text":"凤楼翼翼开天居，故老相传百载余。过客遥看黄幄座，侍臣长奉紫泥书。碧窗齐临石睥睨，朱栋或画金龙鱼。呜呼成祖劳开创，金扉翠牖何雄壮。八圣龙飞抚御床，千官虎拜瞻仙仗。今皇有道如先皇，垂衣日日开明堂。祝融胡为太亡赖，炎火顷刻令飞扬。雷霆云雨尚不息，人力何以施刚强。玉陛千寻碎如雪，千人万人争吐舌。大内深严孰敢窥，九陌惟闻栋梁折。蓬莱双阙中天起，射日雕甍倏然毁。白头内监难走藏，红颜宫女多焚死。御柳宫花赤焰中，金舆玉座寒灰里。古今灾变那有常，成汤旱魃尧洪水。天意由来本至仁，朝廷岂乏皋夔臣。即今修省行何政，旅客心劳日问人。"}