{"id":"574277","title":"松棚歌奉次涯翁先生","dynasty":"明","author":"邵宝","text":"涯翁壮游尽南东，品题到处皆留踪。老閒逸事情亦钟，笔底云气成巃嵷。乾坤奇观此卷中，有歌落落称棚松。眼前烟雾如郁葱，野无夏屋胡为幪。胡不梁柱明光宫，君子若人能固穷。周旋地占五十弓，脱去尘土将腾空。上辞鹳鹤下蛇虫，天留奇崛当严冬。实看纠结虚玲珑，蟠根定与东海通。不然何以游群龙，在渊在陆天机同。多言莫如图画工，神品妙得吟哦功。使君骢马缨垂红，偶入野寺披蒙茸。閒将手剔古苔封，行遍天涯亡是公。几回世上儿成翁，青云后拥风前冲。工师过眼徒憧憧，岂复斤斧遭樵童。松兮如鸟已出笼，时来贵客僧鸣钟。寻常曲直嗟麻蓬，谁将此物惊盲聋。涯翁诗成五色虹，突然平地起危峰。南来吏牍兼诗筒，知音千里如相逢，雅哉淇澳非卫风。"}