{"id":"727555","title":"雨","dynasty":"清","author":"吴敬梓","text":"皇天不雨五阅月，谁鞭阴石向很山。我今客游二百里，真州僧舍掩松关。维时季商律无射，肃霜纳火细菊斑。夜静薄寒拥衾卧，忽然挥汗热面颜。阿香唤汝推雷车，殷殷雷鸣盈清湾。初疑江边巨艘发，诘朝骤雨声峥潺。翻盆三日不复止，慧门丈室苔斑斓。寒花幽草俱漂没，惟见阶下水潺湲。老夫顾此情怀恶，客居幸得半日閒。呼童邻家赊美酒，其踞一醉气疏顽。明晨冲泥问杨子，妻儿待米何时还。"}