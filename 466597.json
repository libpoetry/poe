{"id":"466597","title":"莪默绝句集译笺外篇","dynasty":"当代","author":"伯昏子","text":"觉起夜穹侵昧旦，一投弩石星飞散。扶桑后弈正驰归，金索长挥落宫观。梦榻熹微天际招，酒廛声喝似寒鸮。人生当得金樽满，莫待杯空剩寂寥。朝花白日缤纷舞，梦散纷纷飞作土。孟夏常携群艳来，复携列帝逍遥去。帝业千秋何足评，但随老叟饮千觥。食鱼弹铗歌渐歇，猛士沙场不复行。凡尘权势或心甘，福满乐园亦有谈。但执货泉馀尽弃，鼍音哪管震龙龛。但求莪默莫求贤，生若逝川斯独全。斯独全兮它尽妄，落花难再舞新妍。燕市闲游日正西，伫观陶匠正抟批。泥中鴂舌悄声语，楚毒轻加兄缓稽。荒原虚寂暂停车，遽饮仙泉叹道遐。征辔丁令沉旦昧，星移斗转自横斜。酒德依循至道行，坐谈横议尽消冥。土铏忽化瑚琏器，大智真仙独显灵。出入降升还往复，憧憧皮影闹中簏。烛光如日映周遭，梦幻人生来去速。香唇佳酿两茫茫，万物归空信有常。试想汝身将曷在，一朝寂灭又何伤。蔷薇灼灼发河湄，花下老夫倾赤醨。神使殷勤献汝寿，莫因酒酽拒金卮。婵娟耿耿未升空，知是行行斋月终。独伫沧桑陶匠屋，悄听泥偶坐谈中。历历泥坯岂怪乎，或能諓諓或支吾。中闻率尔高声问，陶缶陶工何别殊。酒廛恶役孰知之，阿鼻烟灰满面施。莫说千般试炼苦，天工独善不须疑。玉壶光转又升空，乐复乐兮焉有终。升复升兮照复照，佼人何处去无踪。"}