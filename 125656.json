{"id":"125656","title":"观棋长吟·院静春深昼掩扉","dynasty":"宋代","author":"邵雍","text":"院静春深昼掩扉，竹间闲看客争棋。搜罗神鬼聚胸臆，措臻山河入范围。局合龙蛇成阵斗，劫残鸿雁破行飞；杀多项羽坑秦卒，败剧符坚畏晋师。座上戈铤尝击搏，面前冰炭旋更移；死生共抵两家事，胜负都由一着时。当路断无相假借，对人须且强推辞；腹心受害诚堪惧，唇齿生忧尚可医；善用中伤为得策，阴行狡狯谓知机。请观今日长安道，易地何尝不有之？"}