{"id":"1146523","title":"姜宣弹小胡笳引歌","dynasty":"唐","author":"无名氏","text":"雷氏金徽琴，王君宝重轻千金。三峡流中将得来，明窗拂席幽匣开。朱弦宛转盘凤足，骤击数声风雨回。哀笳慢指董家本，姜宣得之妙思忖。汎徽胡雁咽萧萧，绕指辘轳圆衮衮。吞恨含情乍轻激，故国关山心历历。潺湲疑是舞鸊鹈，砉騞如闻发鸣镝。流宫变徵渐幽咽，别鹤欲飞猿欲绝。秋霜满树叶辞风，寒雏坠地乌啼血。哀弦已罢春恨长，恨长何如怀我乡。我乡安在长城窟，闻君肤奏心飘忽。何时窄袖短貂裘，胭脂山下弯明月。"}