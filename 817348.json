{"id":"817348","title":"过蔚千荷庭晚归二首","dynasty":"清","author":"戴亨","text":"尘嚣何处挹清芬，高咏新诗每过君。真羡幽居堪寄傲，敢誇健笔足淩云。烟沈霞起閒中谛，鸟语溪声静里分。长夏淹留忘溽暑，倚栏清啸日斜曛。落落遐心远嚣俗，洋洋泌水堪乐饥。图画昔时已愈疟，栖迟此处真忘机。村犬吠云日欲暮，荷溪照月花仍辉。老夫短筇策沙岸，随风香气吹我衣。"}