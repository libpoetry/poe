{"id":"954047","title":"初夏刘氏竹林小饮","dynasty":"宋","author":"欧阳修","text":"春荣忽已衰，夏叶换初秀。披荒得深蹊，扫绿荫清昼。万竿交已耸，千亩蔚何富。惊雷迸狂鞭，雾箨舒文绣。虚心高自擢，劲节晚愈瘦。虽惭桃李妖，岂愧松柏后。川源湛新霁，林麓洗昏雾。猗猗色可餐，滴滴翠欲溜。况兹夏首月，景物得嘉候。晚蝶舞新黄，孤禽弄清咮。窥深入窗蒙，玩密爱林茂。依依带幽涧，隐隐见孤岫。林荪缛堪眠，野汲泠可漱。鸣琴泻山风，高籁发仙奏。暑却自蠲渴，心闲疑愈疚。杯盘杂芬芳，图籍罗左右。怡然忘簪组，释若出羁厩。矧予怀一丘，未得解黄绶。官事偶多闲，郊扉须屡叩。新篁渐添林，晚笋堪荐豆。谁邀接䍦公，有酒幸相就。"}