{"id":"1071741","title":"靖康元年自南都移黄州八月十六日华藏民老渡江见访于定山下院一夕别去以诗送之","dynasty":"宋","author":"韩驹","text":"大师游华藏，法席雄诸方。而我因夙缘，数入忧患场。道眼宜见绝，交情未相忘。呼舟渡宣化，访我山之阳。夜榻蒲蒻稳，秋山蕙兰香。问我当何之，笑指郡守章。莫言千里殊，共此圆寂光。脱有云水客，附书及沧浪。"}