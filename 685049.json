{"id":"685049","title":"春日写怀二首","dynasty":"明","author":"王渐逵","text":"门长云萝翳僻居，春风还亦到吾庐。病馀勾漏堪求药，老向河汾只著书。白雪岂能谐下里，痴人犹自梦华胥。陂源十亩生涯地，时课儿童灌早蔬。近时乡里喜相陪，约社占农日往来。两月看山逢酒熟，几年栽树见花开。每缘芳草多扶杖，为爱东风小筑台。忽忆樾森楼外径，久无车马散苍苔。"}