{"id":"1216351","title":"望湖亭","dynasty":"元","author":"卢琦","text":"望湖亭外波荡荡，渔舟客棹频来往。好风卷雨黑云收，十里湖天平似掌。长川极浦秋云清，锦帆自信牙樯轻。兰桡掣动龙蛇影，棹歌惊起鹭鸥盟。昔是席上珍，今作宦中客。两载游帝京，双鬓半垂白。三衢非为懒折腰，枫城联荫桐阴色。黄金孰铸子期形，白玉空教和氏泣。丈夫气概无惮劳，对此江山趣自高。浩歌长啸天地窄，笑杀冯唐叹二毛。"}