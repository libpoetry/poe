{"id":"1077696","title":"五哀诗 汉梁王太傅贾谊","dynasty":"宋","author":"李纲","text":"贾生公辅器，弱冠游汉廷。高论帝王略，妙极理乱情。出意对诏令，惊倒诸老生。从容画筹策，籍籍飞英声。是时汉初定，颇杂秦霸称。力还治古制，物物与正名。改朔易服色，庶几礼乐兴。仪章悉草具，舆议当公卿。岂知绛灌徒，谮毁如建瓴。天子疏不用，谪去长沙城。翩然渡湘水，投书吊屈平。弃鼎宝康瓠，铅刀钝青萍。微言岂悼屈，聊复以自评。长沙地卑湿，安得寿且宁。及观鵩鸟赋，颇觉生死轻。晚奉宣室对，夜半前席听。文帝岂易遇，所言略施行。虽不位卿相，儒者良已荣。梁王坠马死，泣涕亦伤生。受任乃如此，孤忠本精诚。奈何君臣义，浇薄返不明。缅怀古人心，使我气拂膺。"}