{"id":"1222641","title":"水竹轩乃余退居之所政与熙春樵岚相邻朝暮之间云烟变态四时之景气象万千其画工吟笔之所不能尽者皆致吾书窗几席之间因赋樵岚閒居水竹轩土字韵邀好事者和之 其一","dynasty":"元","author":"元淮","text":"水镜得閒居，修竹荫轩庑。樵岚城市外，迥有山林趣。幽窗宜习静，孤坐忘百虑。风枝正韵秋，寒叶更飞雨。兹来息奔走，即此成燕处。道胜物自轻，权势皆粪土。"}