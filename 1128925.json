{"id":"1128925","title":"洞庭用白乐天韵","dynasty":"宋","author":"释元肇","text":"两丸跳掷几升沉，谁识仙源洞府深。月在波间明片玉，舟从水口出横金。夫差醉后无吴舞，范蠡来时有越吟。千古烟波兴废事，白鸥渔叟是知心。西缈东峨日未沉，洞庭山水更幽深。微茫雪浪疑浮玉，杳霭烟霞似紫金。坛上绿毛遗灶冷，橘中皓首采芝吟。桃花洞口年年发，自是寻人不尽心。"}