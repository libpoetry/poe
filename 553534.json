{"id":"553534","title":"少妇行","dynasty":"明","author":"王绂","text":"东家少妇年十五，嫁得良人出为贾。经年书到不言归，肯念春闺别离苦。西邻年少犹空房，红缨白马羽林郎。眼传芳意已相密，愿作双栖鸳与鸯。朝闻贾死惊未讣，暮奔已作西家妇。六亲蒙耻无光辉，方逞妖淫浓态度。欢情得遂无几时，羽林从征须别离。欲去翻思畴昔事，叮咛恐亦还家迟。妾言劝郎郎勿疑，妾今贞守无他为。可怜妇道真能尽，去后郎心肯全信。"}