{"id":"813939","title":"沁园春·题史搢臣追远图","dynasty":"清","author":"陆震","text":"惨说当年，孀母茕茕，偏值时危。见腥刀驱走，闺中少妇，乱旄拥去，马上蛾眉。势岂能全，义难受辱，夜哭孤灵拜且辞。翻身入，早一泓水碧，毕命何疑。十龄弱息畴依。空遍绕、澄潭日夕啼。便寻来沙上，都无弃履，觅从波底，并少遗尸。戚矣魂消。嗟乎命薄，天道茫茫讵有知。重回首，算千秋此恨，欲忘何时。时自□□，以迄于今，六十馀春。尚朝朝掩泣，抢呼厚地，年年抱恨。哀吁苍旻。梳扇空存，音容莫睹，除是重泉会面真。情悽恻，每秋霜春露，一倍沾巾。微君此意酸辛。痛我亦、千秋负罪人。纵殁身可报，难酬恩重，偷生何益，祗愧儿贫。潦倒如斯，显扬无计，辜负当时属望殷。披图久，正昏灯欲灭，此最伤神。"}