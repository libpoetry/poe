{"id":"945527","title":"代范景山和弟观韵","dynasty":"宋","author":"陈著","text":"厦倾木不支，鼎重足先折。关张不终身，仪秦亦无舌。儿嬉栅关木，文具锁江铁。生灵痛何辜，宇宙半流血。山中如□□，翁媪自怡悦。问我何为来，留我共朝啜。抵掌告时艰，低头听我说。我家住平原，百年三族合。诗书声相闻，伏腊□为活。一朝北军飞，连甍归燄烈。惊奔忘险远，妻孥手扶接。岂料哭穷途，忽与亲知接。患难相劳苦，杯酒□□浃。出山未有期，草庐倘同结。鹪鹩苟一枝，为鹊同三匝。"}