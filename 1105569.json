{"id":"1105569","title":"送陆通判","dynasty":"宋","author":"王十朋","text":"剧郡元非老手便，庶民安我贰车贤。二年不肯足到邑，千里宁容吏索钱。坐变池塘成贡宇，平分风月上吟篇。弟兄不减云间陆，拭目看君日九迁。我十年前游会稽，堂名民事寓招提。去寻神禹藏书穴，归溯子猷乘兴溪。万壑千岩形梦寐，十峰双涧记留题。鉴湖倘许知章乞，首访故人尊共携。"}