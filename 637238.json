{"id":"637238","title":"新建三贤祠","dynasty":"明","author":"祁顺","text":"古人贵脩德，德立名不朽。其次功与言，亦足垂永久。吾乡才士相后先，就中磊落推三贤。生平德行已无玷，功业文章皆可传。鲁论一编日星焕，竹隐名高出宸翰。流风不泯在人心，肇建新祠近黉泮。梅外先生能继之，穷达弗贰心无私。片言利泽被乡邑，崇德报功仍有祠。迩来复爱琴轩老，善政雄辞总称好。仪刑并入此堂中，先后三人同一道。乡邑遗芳俨若存，能敦风化励斯文。山川淑气钟才杰，接武还当不乏人。"}