{"id":"429987","title":"四月十五日故宫观太平花寄众异大连","dynasty":"近现代","author":"黄浚","text":"太平非吾期，看花意苦短。徘徊珍丛底，念念入孤懒。去年费君吟，哀此芳洁伴。我来虽隔岁，犹见云锦伞。凭渠吹妙香，远道梦款款。君从东海归，清浅几挂眼。我诵四月诗，嘉卉瘼离乱。祖暑谁逃渊，构祸不可浣。可怜金罘罳，还閟春物煖。儿曹诧佳名，有象见固罕。当时剑南翁，逢花涕空潸。但思车书同，不悟霜雪满。寄声度辽人，念此莫成懑。终当绝海曲，共罄爵无算。君如为花来，听鹂宜馀馆。揉花更作酒，和以款中散。"}