{"id":"721920","title":"七夕作","dynasty":"明末清初","author":"屈大均","text":"暮归从锦水，瓜果客前陈。正及穿针节，新添乞巧人。玉簪香出髻，云液暖当唇。共惜天孙苦，年年隔汉津。年年牛女夕，归向画堂深。乌鹊忧无力，蜘蛛喜有心。殷勤碧玉女，缥缈紫箫音。不寐看银汉，泠泠花露阴。终岁匏瓜似，今宵织女逢。金钱还帝少，河汉隔天重。夜岂人间浅，情应天上浓。自今忍离别，仙去驾茅龙。云汉应清浅，双星渡未遥。家家罢机杼，一一望河桥。圣水月中汲，天香花外烧。七襄知巧绝，肯与我仁娇。"}