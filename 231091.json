{"id":"231091","title":"灯花戏简西邻","dynasty":"宋代","author":"陈起","text":"西邻逸韵偕秋清，瑶琴曾许月下听。神驰吟境日复日，金飚转矣寒此盟。昨夕相逢再有约，六花飞时湖上行。短檠不密泄此意，煇煌粟粟攒金英。哄堂一笑前未睹，信手闲阅灯花经。一主饮席设林麓，一主盍簪获衣朋。便欲笺天檄滕六，银杯逐马快此情。晓来喜见万瓦白，乃是天宇清霜明。得非分薄误灯花，还复灯花戏老兄。"}