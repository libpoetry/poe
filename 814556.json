{"id":"814556","title":"与同学者共祀兴化刘先生于龙门书院哀感成诗","dynasty":"清","author":"范当世","text":"城郭三年别，门墙一恸深。池荷还炫日，堤柳尚成阴。游从斋房减，埃尘讲幄侵。黯然值诸子，相对忽沾襟。视炙无多日，师恩自觉偏。来时先目断，归路更心悬。待对空山榻，长休大海船。岂知临别语，遗恨已千年。跋涉师怜我，连年更未休。风尘徒不肖，悲愤已堪羞。独夜一回首，当春那得秋。嗟哉览玆宇，麟凤去悠悠。俎豆今来意，诸君兴慕思。师亡胡可倍，道大固应歧。白石犹能碻，狂澜未可知。苍茫千载事，流涕向崇祠。"}