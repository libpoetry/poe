{"id":"1119380","title":"同高叔不愚如晦饮再次韵二首","dynasty":"宋","author":"陈造","text":"诗老掀髯吟掉头，红妆间坐眼波秋。快倾良夕如渑酒，宛是当时锁燕楼。想有疏帘窥白下，可无急鼓衮伊州。凭君更挽刘师命，宽破三年烂熳游。珠帘深里按金丝，幻出扬州杜牧诗。共引玻璃扶窈窕，更烦侧理写瑰奇。一欢有约能如愿，四者求并每后时。却念少陵从郑老，得钱沽酒话襟期。"}