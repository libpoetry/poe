{"id":"546907","title":"长歌行","dynasty":"明","author":"于慎行","text":"宴坐北堂上，秋宇何清凉。客心殊不乐，起视夜未央。新月鉴空轩，列宿烂成行。熠耀飞中庭，莎鸡号东厢。仰见孤鸣雁，噭噭天南翔。屣履步阶除，啸咤以慨慷。少壮弄文史，思登君子堂。青阳忽不待，玄发亦已苍。百川正东流，大海何泱泱。寒暑相迁次，日月互匿藏。年命非金石，荣耀安得长。自非不朽图，何以播馀芳。抱兹千岁忧，俯仰中情伤。"}