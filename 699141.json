{"id":"699141","title":"题杂画","dynasty":"明","author":"徐熥","text":"绿树千重水一湾，白云飞去鸟飞还。莫疑此地无人住，若个山人肯住山。同摇兰桨月如霜，江水江烟共渺茫。满树松花风落尽，前船香似后船香。独抚孤琴意自閒，沧浪一曲水云间。矶头向晚不归去，为爱前溪雨后山。群峰雪后玉嶙峋，无数梅花满路春。竹杖芒鞋过桥去，山中高卧更何人。相逢同息树边身，总是桃源洞里人。月照疏林天渐晚，曾无一语到红尘。已分为渔老此身，归来月下捲丝纶。此中自是堪逃世，却笑严陵钓富春。半溪流水一孤桐，对坐山中俗虑空。所惜知音今渐远，不堪极目送归鸿。"}