{"id":"810536","title":"泛舟淮安城西历游湖上诸园晚归迟月","dynasty":"清","author":"万光泰","text":"长堤如井眉，城邑在井底。平畴通酒垆，斜陌截腥市。缘溪见渔父，迷路问芦子。才遵短彴行，却喜单舟舣。晴沙秋练净，远绿春烟靡。数湾迹已深，一席轻可使。微吟聊自赏，默会兴何已。停桡复潭阴，草色动圆水。林庐在水次，纬壁皆赤芦。不为华丹饰，未失渔钓徒。粉箨放新竹，锦英缠朽株。熙熙数邻家，窥客衣短襦。终年饱淮米，复饱鱼与蓏。农桑洵可乐，金紫诚奚须。啼烟一鸠应，拂水双燕俱。感时春令过，伤远羁情孤。长轩更流憩，细谷平风湖。枚生作赋处，垂柳青依依。东皇妒青眼，团作飞绵飞。攀条欲赠远，绕树风吹衣。流萍俄已满，晚日将无归。历历鹭依岸，明明鱼拥矶。潜闻芦雨涩，尽卷蒲烟微。栖禽噪林隙，孤磬开僧扉。明镫水面静，圆月城隅辉。却顾共游处，乱云迷夕霏。"}