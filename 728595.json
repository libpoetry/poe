{"id":"728595","title":"贺新郎 伯成先生席上赠韩修龄","dynasty":"清","author":"陈维崧","text":"月上梨花午。恰重逢、江潭旧识，喁喁尔汝。绛烛两行浑不夜，添上三通画鼓。说不尽、残唐西楚。话到英雄儿女恨，绿牙屏、惊醒红鹦鹉。雕笼内，泪如雨。一般怀抱君尤苦。家本在、扶风盩厔，五陵佳处。汉阙唐陵回首望，渭水无情东去。剩短蜡、声声诉与。绣岭宫前花似雪，正秦川、公子迷归路。重酌酒，尽君语。"}