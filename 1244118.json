{"id":"1244118","title":"同李立本赠医","dynasty":"元末明初","author":"郭钰","text":"丈夫为医真有道，人间百病煎百草。百草于人尚有功，圣谟砭订谁当告。闻君独得声名早，上池分水洗襟抱。满煎凋瘵生意回，君来绝胜阳春到。嗟余病癖老更多，疗之无方愁绝倒。锦袍霄汉梦荒凉，白发丘园日枯槁。平生颇嗜短长吟，弄笔至今无一好。久欲寻医今遇君，安得从君共论讨。参苓芝术俱等閒，顶门之针乃为宝。"}