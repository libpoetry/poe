{"id":"693530","title":"慧山书院十五咏 忠定祠","dynasty":"明","author":"邵宝","text":"梁溪深十寻，湛岘高万武。我作李公祠，春秋荐牲酤。七池流且汇，一水犹在山。萦回忽成文，至此将下田。乱石冲径来，徒杠接石砌。拔断谢游人，水浅人犹揭。石磴穿云上，悬崖自此升。谁言风可御，须信气堪乘。何处静而清，蒙泉出山下。观物本无心，一原穷万化。兀坐山亭下，悠然海上天。归墟无尽藏，须记始流年。梦中得嘉名，卅载乃斯宇。珍重病馀身，优游荷天予。风来松有声，洒洒当左个。我吟本无心，松亦何心和。新栽竹数竿，竿竿挺苍玉。我歌竹和之，步转阑干曲。出山如在山，名斋敢忘本。鉴里看青天，不为泥沙混。有象本通玄，义不在句读。道人坐高台，忘言对苍岫。滴滴出石间，初疑松上露。点易日有程，还应周天度。天涯一归客，海内两知音。万古泉声在，应知此老心。吾道方施行，怀之不胜卷。故物穴名山，虹光起遐眷。东南海一隅，天阙勤望眼。登拜想氤氲，殿上香炉篆。"}