{"id":"1240960","title":"平林烟雨","dynasty":"元末明初","author":"舒頔","text":"时人买画千金传，一片好景真天然。四时不用舒展看，翠娇绿润当窗前。春三漠漠护煖雨，秋九惨惨啼苍烟。槎牙古怪云雾暗，屈蟠偃蹇蛟龙缠。初见疑是李将军，又似水墨王辋川。米家无根与懞朣，安得活动全吾天。明朝雨晴烟就敛，便欲设榻林间眠。请回谷口俗士驾，幸勿惊我双胎仙。"}