{"id":"145173","title":"感兴·一身素贫窭","dynasty":"宋代","author":"释文珦","text":"一身素贫窭，四海长为客。客涂不可穷，老去少筋力。贱者人多弃，负霜变颜色。归来旅亭下，倚杖三叹息。只字不堪煮，万卷谱徒积。未如田舍翁，耕桑了衣食。身世蚁旋磨，日月驹过隙。百年竟何为，鬓发空皓白。乾坤涉难冯，倦羽复奚适。一枝愿深栖，庶以避弹射。"}