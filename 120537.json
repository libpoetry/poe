{"id":"120537","title":"送刘常父秋试兼简行父","dynasty":"宋代","author":"陈造","text":"良乐伫目思骥子，工师择材须杞梓。刘家昆宁近是用，直干百围日千里。戏彩之暇西鸡窗，平挹千古如探囊。尺箠政自无坚强，况腰乌号手鱼肠。乡邦惊叹有此客，一笔与翁箭锋直。秋赋春闱溷子尔，老子贺书已濡笔。香名联翩传里闾，珠宫贝阙方权舆。他年日奉平反笑，更胜而今读贺书。"}