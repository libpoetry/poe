{"id":"690970","title":"吊厓","dynasty":"明","author":"李之标","text":"群峰中断出厓门，旷莽当年托至尊。一自翠华游粤峤，遂令王气失中原。蛮烟尚带千秋恨，杜宇长衔万代冤。白骨苍苔世共远，江间何地可招魂。怅望京华一水遥，玉关何处系天骄。西风离黍馀邱垄，南国羁魂久寂寥。海若有灵应雪涕，波臣无计挽寒潮。即今万里秋江净，异代忠良荷圣朝。浮沈今古一兴亡，南北英雄落大荒。万死孤臣堪百折，千秋凉雨泣三湘。黄冠梦失南归路，白草魂飞北地霜。何处悲风增感激，累累青冢拂垂杨。"}