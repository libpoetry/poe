{"id":"618012","title":"题黎缜之蓼水居","dynasty":"明","author":"何吾驺","text":"从来高士恬养神，结庐人外不染尘。胜事每为凡夫借，亭搆穿植何纷纷。今人栽花为花使，古人栽花作花主。万钱雕镂欲无终，深林一枝耐风雨。君不见，繁华称石家，只今胜事落空花。又不见，邵平少生涯，千秋人识东陵瓜。可见高台名花亦偶尔，独任清真有黎子。荒村卜筑蓼花居，酒阑为我称山水。居前溪水照胆清，居后青山如削成。蓼花千树映水紫，落日万山照花明。更有板桥通野渡，夜闻渔歌起清露。高枕花飞扑被眠，维舟花畔停摇橹。蓼花日暮溪水深，高歌时时龙和吟。载酒有谁来问字，敲门未许轻听琴。落落才何有，飘飘堪杯酒。世人向子问天机，未可悠悠轻启口。四壁蓼花未全贫，不观陶潜五株柳。噫唏，无论古来台宇非，即看真境眼中稀。看君到处堪留胜，蓼花因君后代知。"}