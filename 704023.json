{"id":"704023","title":"王同节大理集古见赠倚韵奉答","dynasty":"明","author":"韩雍","text":"清朝十载为廷尉，播满乾坤总好音。执法不回游肇笔，平反都是有功心。进阶己见腰犀近，许国何妨鬓雪侵。四海苍生望康济，安危须仗庙谋深。平生不解干戈事，承乏提兵着战袍。十载行边亲定乱，有时望阙便登高。儗栽昼锦堂前菊，不咏玄都观里桃。自古为臣须尽瘁，敢因衰朽说贤劳。"}