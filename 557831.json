{"id":"557831","title":"王内翰梯云楼歌","dynasty":"明","author":"张弼","text":"君不见运甓翁，梦生八翼凌罡风，便欲飞闯天九重。九重深严不容入，阍卒怒叱轰霹雳。举杖一触之，劲翮顿时戢。安得知青云自有梯，一级一级堪攀跻。直上太虚八十四万里，登登周道悬紫霓。王夫子，真绝奇。更作层楼接上梯，道我登者孔与姬。由赐夹我腋，迁固摄我齐。子云相如捧我足，信步凌躐风纚纚。十载不停足，两足几成胝。行行忽至梯之极，下视九州一丸泥。伸啄扬声叫阊阖，阊阖砰然开左扉。鞠躬再拜入，万象春熙熙。紫微垣东跳玉兔，扶桑枝上啼金鸡。三千玉女见吾笑，电光闪烁银河西。酌我九霞觞中琥珀酒，食我九阳鼎内珍珠麋。五色祥麟擘作脯，三秀灵芝酿作齑。小臣饱食谒上帝，上帝曰汝来何迟。而我有纶綍，付汝悉掌之。上与日月增光辉，下与华夷扫糠秕，姬孔事业令汝为。王夫子，真奇绝。梯云之楼兀立天地间，四海苍生瞻巀嵲。咳唾随风落半空，争持锦囊收玉屑。噫嚱悲哉九曲述楼贮歌舞，豪华都饲晋阳虎。建章宫馆侯群仙，刘郎终归茂陵土。何如王夫子梯云楼，烈烈功名震千古。"}