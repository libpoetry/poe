{"id":"915932","title":"题眉山程侅所藏山谷写杜诗帖","dynasty":"宋","author":"杨万里","text":"杜家碧山银鱼诗，黄家虎卧龙跳字。六丁难取真宰愁，程家十袭今三世。程家苏家元舅甥，子瞻正辅外弟兄。正辅有孙文百鍊，笔倒三江胸万卷。公车献策五十篇，玉札国体航化源。远谋小扣囊底智，瑰词未出海内传。三年抱璞咸阳市，子虚无因达天帝。如今却买巴峡船，峨眉山月秋正圆。丈夫身健恐不免，即召枚皋未渠晚。"}