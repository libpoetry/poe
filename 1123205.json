{"id":"1123205","title":"和张叔夏梅岭","dynasty":"宋","author":"赵士礽","text":"闻道西山尽是梅，暂陪高兴酌金罍。衰颜白发旋老矣，脱帽簪花亦放哉。籍草为茵方醉睡，落英扑面又衔杯。须臾月照千堆雪，故使朱轮倒载回。一岭江梅烂熳芳，追陪杖屦兴偏长。山幽日转移疏影，人静风回度暗香。从尔轻肥多宴赏，嗟予清健对时康。他年自许调金鼎，绝味应当献帝王。"}