{"id":"1253212","title":"遣怀","dynasty":"元末明初","author":"唐桂芳","text":"十年奔走厌羁栖，书剑无成恨转迷。独立晚风家万里，隔江烟树是淮西。繁昌县前白杨树，随处柴门逐水开。可是夜深风露冷，流萤一个度江来。今宵壮观驾扁舟，两岸芦风淡欲秋。谁把琼箫惊客梦，始知五月在池州。自爱山居玩化机，雨馀随处觉春归。满庭花气薰人醉，一个游蜂抱絮飞。"}