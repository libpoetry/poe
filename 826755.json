{"id":"826755","title":"八宝妆·甫里保圣寺罗汉塑像","dynasty":"清末近现代初","author":"章钰","text":"白马支庵，赤鸣孙塔，甚处佛留真相。知否天龙遗蜕在，近傍牛宫无恙。当年名妒道玄，邀福吴侬，玲珑甘运仙人掌。难道浊泥淘尽，西施同葬。斋去漫谑雪堂，不泥善业，药叉谁镇魔党。尽悬赏。巧工铸蠡，怕腾笑、群盲摸象。叹香界、飙轮簸荡。木兰空宝唐题榜。祗手段通灵，荒都迹许刘銮访。"}