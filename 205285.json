{"id":"205285","title":"舟回自霅至黄桥负大作复反朱泾泊舟","dynasty":"宋代","author":"卫宗武","text":"芒鞋遍踏苕溪冈，昌翔归棹穿沧浪。吾庐咫尺自可到，飞廉怒吼俄作狂。涛头掀舞势欲立，纷纷雨霰来何滂。河伯怙此贾其勇，杯水几至倾仓皇。急呼转柂依古刹，道场千载扬灵光。我今七十仅三到，更觉古桧苍髯长。应为船子笑寂寂，老无闻达徒奔忙。明朝风静日欲杲，载换衡宇升吾堂。波涛盖有起平地，覆车未必非康庄。人生夷险与利钝，惟有委顺於旻苍。"}