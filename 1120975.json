{"id":"1120975","title":"春贴子词 皇太后阁六首","dynasty":"宋","author":"周麟之","text":"北极璿杓转，东朝绣户开。吾皇宴长乐，亲捧万年杯。绕殿猗兰紫，浮觞寿柏青。瑶池演春算，倍受八千龄。晓箭催莲漏，君王问寝时。光风浮玉琯，瑞霭映云旗。笑看宫额试梅妆，楼角千丝御柳黄。尽道九重春色早，太平天子是东皇。日照蟠桃万点丹，花前仙佩响珊珊。他年采实供金母，会见飞琼捧玉盘。不用神丹咽蕊琼，年登八十自身轻。试临玉案翻金箓，更觉春来眼倍明。"}