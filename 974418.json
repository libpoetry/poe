{"id":"974418","title":"答审知见贻","dynasty":"宋","author":"赵蕃","text":"昔我堕极南，去兹千万山。见面夫岂易，附书良亦难。官今听之归，连日乃获语。洗苏尘埃怀，如久旱得雨。君才日苍苍，略已千丈长。计其所功用，可中栋与梁。如我蓬艾等，怒长不尺寸。秋风一摧折，仅可供束蕴。宜君有声名，光彩益以新。而我复何事，强谓诗穷人。春秋了集义，诗笺复编类。建有朱校书，婺有吕正字。二公今儒先，名满天地间。勿谓东家丘，睎颜人亦颜。"}