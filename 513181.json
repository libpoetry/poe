{"id":"513181","title":"古梅折枝歌","dynasty":"明","author":"沈周","text":"搰蛟不肯居西湖，穹窿山中潜作都。千年杂与草木处，土膏沁骨苍皮粗。雪中挛拳冻欲死，老腊又仗春风稣。今年苦遭斤斧厄，左股割落从樵夫。幽灵暗泣天亦黑，十斛清泪含明珠。抱材肯受爨下辱，失势岂分沟中污。韩湘直费百金买，何啻网著青珊瑚。挑回市上骇众目，儿女争看来喧呼。还疑神物有变化，白日闭户防逃逋。金绳两道锁纽壮，禁止更插碧玉壶。主人尚恐莫长守，请我写作流芳图。高堂雪壁照清影，此屋此图何可无。"}