{"id":"1119996","title":"次韵前人醵更生会三首","dynasty":"宋","author":"陈著","text":"满天地里暗尘飞，老息奄奄一发危。种秫为生姑托醉，采薇忍死未忘饥。三閒书屋鬼神护，百两芒鞋风雨知。咄咄书空如梦寐，龙山谁记有佳期。劫火吹炎海水飞，九州同惴釜鱼危。有时杜老泪盈把，终日颜回面忍饥。今古滔滔无限事，乾坤纳纳竟何知。便教强趁黄花约，终恐趑趄罚后期。世变如轮到厄年，危魂飞绕万山巅。冥心前路追陶令，回首中原属汉渊。树鹊频惊枝上月，醯鸡苟活瓮中天。悠悠未是归时节，风雨何□复对眠。"}