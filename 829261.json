{"id":"829261","title":"柳含烟","dynasty":"清末近现代初","author":"汪东","text":"秦淮柳，荡轻烟。迤逦复成桥下，小娥纤手理丝弦。木兰船。留得年年佳景在。未惜绿茵如盖。隋宫梁苑满荒莎。柰愁何。姑苏柳，画栏东。袅袅长丝拂地，纤柔还与舞腰同。斗春工。因想吴宫眉黛色。西子也应描得。如今憔悴在风尘。翠蛾颦。灞桥柳，送行人。千古几经攀折，疏枝摇曳起黄尘。月微昏。昨岁边关征戍急。翻使离歌激烈。待君移作绕朝鞭。破胡旋。玉门柳，两行齐。阅尽车轮马迹，冷风萧瑟晚鸦栖。尽情啼。驿路俄教通绝域。春色江南无别。往来闲杀霍嫖姚。挂征袍。"}