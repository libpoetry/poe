{"id":"1252086","title":"悼犬行","dynasty":"元末明初","author":"陈亮","text":"沙村月黑无人行，猛兽咆哮绕舍鸣。时来攫取村中犬，突入篱落居人惊。韩卢乌喙誇疾足，平地宁知罹虎毒。十家九室无吠声，更恐穿牢噬黄犊。君不见岑君昔在魏郡时，吠犬不惊足生氂。又不见九江当年有循吏，群虎渡河俱远避。方今政美时复平，那得此物来纵横。谁能驱屏入穷谷，却使驺虞地上行。"}