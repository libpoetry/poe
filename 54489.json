{"id":"54489","title":"汉之季哀故御史余公阙守舒城死节而作","dynasty":"明代","author":"刘炳","text":"汉之季，洪流何汤汤。赤子为龙蛇，蔓于汉以淮，割我城邑图不祥。天子曰嘻予何以奉宗庙，朝群臣，登明堂？曰予近臣御史阙，咨尔抚师古舒国，阃以外，尔制之。赐尔三百卫士斧与节，毋黩民，毋究刑，苟附而安，文武并用礼之经。臣阙昧死顿首泣，主忧臣辱敢不力。御史骑马来，万姓泪落喜且悲。子我涂炭民，汉官威仪今见之。东市牵牛羊，西市罗酒浆，纷纷列道左，御史下马相扶将。谕以天子圣且爱，明见万里外，宵旰不遑食，兵尔饥尔苦颠沛。御史虽愚颇知忠与慈，惟尔患难相扶持。鼓尔鼓，旗尔旗，疾则疾，徐则徐，壮者战守老者居，俾尔农桑毋夺时。桑青青，麦茫茫，牛羊走丘墟，御史城上行。茅屋人家闻读书，以心感人心，敌至辄败不敢窥。城东啼虎豹，城西啸熊罴。蕲黄攻始退山越，什什伍伍来相围。裹疮战城南，吮血战城北，大船小船捍江列。嗟城中如流鱼，御史奋臂城上呼。悲风扬，尘沙起，白日无光士争死。廪无粟，士气衰，朝食城上草，暮煮城下萁，疠疫相枕何流离。御史斩爱马，士卒不忍食。日久援不来，矢尽兵残益危逼。枭骑死野战，乌鸢衔肉流尸僵。孤城坐殄瘁，土山地道不可当。御史诚不德，握手谢父老，尔民多杀伤。御史登城北面拜，称臣万死无以报陛下，阖室竟与城俱亡。楚山苍苍，楚水洋洋，御史之节，功烈显彰。天之奎壁，地之河岳，人之纲常，千载弗渝。日月普光，谁能置庙复立社，享尔祀尔百世及天下。"}