{"id":"1245078","title":"赠医士乐孟杰","dynasty":"元末明初","author":"丁鹤年","text":"越人有至鉴，明德以为基。视疾洞表里，谈笑驱三尸。神圣不自居，托以饮上池。今人重势利，昼夜营已私。心志先蛊惑，仁术讵能推。明哲有深诫，弗治为中医。乐也孝廉士，天锡仁寿资。蚤岁失所怙，长怀罔极悲。力学岐黄术，百岁奉慈闱。朱颜映华发，和气春熙熙。因推老老意，遂及亲与知。东邻抱膏肓，西里困疮痍。刀圭一入口，沈痼忽若遗。乐也无德色，贤声日四驰。越人久羽化，绪言百世师。今古不二致，乐也其勉之。"}