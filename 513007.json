{"id":"513007","title":"送苏安道赴祝冬官惟贞馆","dynasty":"明","author":"沈周","text":"江程何悠悠，汎汎江上舟。载彼图与书，言往海上游。东海有君子，孝友天德优。好爵弗久縻，屺岵重远游。归来寿春酒，酒影照白头。怡怡家庭间，和气闻远州。之子固欣从，芝兰味相投。匪特自假益，尚应童蒙求。春风动花柳，弦诵溪堂幽。可睇不可即，含情渺长洲。"}