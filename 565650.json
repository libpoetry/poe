{"id":"565650","title":"寄孙太初一首","dynasty":"明","author":"黄省曾","text":"孙博银台贤，五行弄林虑。几时藏王壸，今日见琼树。示我仙人篇，飘飘玄洲趣。采铅笑攀龙，餐芝访赤松。桃花如鲁女，流电悲茅濛。云从叔卿游，跨鹿遥相待。振衣啸南山，濯足向东海。谓我似曹李，雅调陵开元。山水遇知音，向君鸣素弦。君游武陵时，西湖卧静慈。长揖傲方伯，高谈偶名缁。宿昔怀青氛，欻然幸来兹。邂逅各倾倒，相见恨不早。终期同君游，华山拾瑶草。"}