{"id":"424578","title":"八声甘州 读爰居阁咏乌山石壁岩诗，有塔僧不洗当时钵，诗梦偏循旧日廊之句，为之惘然，赋成此解","dynasty":"近现代","author":"陈能群","text":"占诗人吟趣画楼东，梦与故山逢。渐晨光透纸，钟声百八，飞落苍松。浑觉高寒坐处，了不识尘踪。一白江天外，峭立千峰。准拟重招旧隐，任登临送目，闲拄孤筇。甚臞禅去远，陵谷感偏同。但涓涓岩泉嬲雪，向荒陂犹照夕阳红。须料理，让谁为主，明月清风。"}