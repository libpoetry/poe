{"id":"708471","title":"百字令 送蔡竹涛游太原和顾庵学士韵","dynasty":"明末清初","author":"龚鼎孳","text":"入秦蔡泽，急横金跃马、难甘雌伏。今代才名羁旅客，醉倚长杨抛筑，一雁清秋，三关落日，人比萧萧竹。薄游书剑，官斋移杨堪宿。试问悬瓮风烟，青城花月，此景曾陵谷。极眺高歌偕骑省，指点残枫剩槲。越石登楼，太真披扇，天凑清狂福。归来重九，新词珠定盈斛。"}