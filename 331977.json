{"id":"331977","title":"莺啼序·送牧仲榷税赣关","dynasty":"清代","author":"曹贞吉","text":"忆随羽林十二，作英雄指顾。正补衮黄阁初开，城南尺五韦杜。属车下参差，豹尾新丰，树杪旌旗度。佩双鞬、驰电长河，马嘶冰路。猎骑才回，小篆乍袅，诵琳琅好句。宴梁苑、宾客邹枚，胜流齐奉樽俎。泛扁舟、重寻赤壁，是玉局、旧曾游处。叹临皋、一段风流，杳然千古。京尘再染，属国旂常，九宾看拜舞。又移入、白云司里，鸡舌香赐，绰约双鬟，旗亭歌赌。衍波纸写，惊心动魄，广平冰铁梅花赋。问枝头、红杏今能否。铜龙命下，持衡赕布賨钱，片帆欲飞南浦。清江似镜，章贡分流，是天开大府。最好向、郁孤台上，极目夕阳，几道蛮烟，乱垂平楚。乘槎汉使，登楼清啸，惊涛拍拍千寻下，听榕阴木客吟诗苦。载将廉石归来，满酌蒲桃，歌翻旧谱。"}