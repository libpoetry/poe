{"id":"496037","title":"沁园春 其四 送吴山泉赴山东宪副","dynasty":"明","author":"夏言","text":"宝带垂金，铁冠峨豸，玉节东行。正木落关山，霜清海岱，送君尊酒，无限离情。灯火东泉，风云北阙，青鬓相看白发生。向天涯，念同袍有几，又隔春明。人间青史功名。难得是、明良共太平。计老我此身，当年许国，受知圣主，敢爱余龄。一道风霜，万家霖雨，洗耳闾阎起颂声。思君处，望楼台蜃结，雕鹦秋横。"}