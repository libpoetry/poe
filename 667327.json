{"id":"667327","title":"东林感旧和大音侍御同年韵","dynasty":"明","author":"徐调元","text":"群公上诉鹓鹭翔。真宰应泣归维皇。臣等奉命集讲堂。欲振坠绪源流长。南来道脉绥遐荒。关雎麟趾由闺房。坐致万物咸光昌。澡身江汉晞秋阳。上还二帝兼三王。如何逆阉在帝旁。群小鼓弄争趋跄。毁我墙屋隳王章。擅作威福纷貂珰。刑余窃柄居中央。红轮不复腾扶桑。天闻此语开电光。乃命殛阉庀桷杧。天下大定时雨阳。复此春秋笾豆将。我辈释莱斯馨香。行路之人知五常。代有兴废理不亡。况我同志与同方。理欲之界剖微茫。曾子已诮堂堂张。芰荷为衣芙蓉裳。时哉雌雉犹山梁。"}