{"id":"1030270","title":"念奴娇 其三 丙申十二月六日赏梅，闻岑守得祠、下政将赴，代归有日，喜见于辞","dynasty":"宋","author":"管鉴","text":"寒梢冰破，问何人远寄、江南春色。似是天怜为客久，报我春归消息。茅舍疏篱，故园开处，两岁关山隔。天涯重见，向人风味如昔。谁念月底风前，当时青鬓、渐与花颜白。不恨一番花阴早，恨把年华虚掷。嚼蕊含香，攀条觅句，拼醉禁愁得。酒醒还是，梦魂数遍归驿。"}