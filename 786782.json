{"id":"786782","title":"庚子1840年九日作","dynasty":"清","author":"牛焘","text":"若有人兮山之阿，倒著接䍦影婆娑。茱萸满地秋风老，樽前一笑金巨罗。人间为有黄花节，腊屐游山披薜萝。风流谁似高阳公，日暮归来骏马驮。五柳头巾嗟独漉，白衣人至笑颜酡。从来佳节不饮酒，盛年一去等掷梭。戏马彭城群公宴，呼鹰台前野鹰歌。独怜脱帽孟参军，高谈雄辩口悬河。众中笑杀桓司马，丈夫空有髻峨峨。流风百年频回首，人事古今一刹那。浮生百年岂易得，空怀千载意蹉跎。已觉韶光容易老，莫遣晚节等闲过。花马城西黄山树，玉龙祠下白云窠。一年秋色山中好，更觉重阳秋色多。有酒不醉奈秋何。"}