{"id":"482576","title":"乌栖曲","dynasty":"明","author":"黄哲","text":"九月过姑苏，江头霜草枯。秋风吹叶尽，愁杀夜栖乌。栖乌月明里，霜重惊还起。无处托安巢，哑哑渡江水。江波浅复深，东去无还心。白苧吴宫曲，能成哀怨音。只言欢乐长相保，青春几时秋又老。可怜西子断肠花，不及虞姬美人草。舞罢垂杨金缕衣，椒房绛烛明星稀。越骑争驰海山动，吴歌尚绕梁尘飞。梁尘飞飞白苧哀，乌啼夜半阊门开。鸱夷浮江糜鹿来，月明犹照姑苏台。"}