{"id":"710641","title":"赵夫人歌","dynasty":"明末清初","author":"邝露","text":"琼花一枝天下无，新妆绝胜秦罗敷。掌中学得平阳舞，赵璧堪偿十五都。自矜骄艳无双质，嫁与将军北射胡。胡骑冯陵风雨急，金陵铁锁何嗟及。都尉惭恩夜受降，桃根感义春相泣。感义惭恩春复秋，汉家宫阙水东流。高台爱妾魂将断，南雁方过翡翠楼。翡翠楼前月如练，二十四桥花似霰。鼓吹云旗锦浪堆，牵牛织女重相见。相见相欢无几何，蓬莱清浅近无波。泰山东倾作平地，日南铜柱高巍峨。将军高阁临江起，湘帘一派珠江水。羌篴胡笳沸绮城，美人一见心先死。婉转蛾眉毳幕边，霜摧杨柳风打莲。李陵胡服不报汉，申胥泪出玉婵娟。脱先解佩重乌邑，哀鸾半映菱花立。就桀阿衡负鼎干，兴周吉甫山龙缉。自古英雄畏失时，将兴将废女红知。奉春既衍留侯策，陶侃休回温峤旗。将军沉吟目如电，手捉长戈日轮变。讵肯阴谋及妇人，任佗死后开生面。闺中春暖草初薰，白水歌通管细君。鹣鹣飞上凌烟阁，双兔雌雄世莫分。"}