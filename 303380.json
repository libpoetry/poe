{"id":"303380","title":"高阳台·晓枕鹃愁","dynasty":"现代","author":"黄侃","text":"晓枕鹃愁，午窗蜂闹，暄妍天气撩人。李霞犹赊，谁家已饯余春。闲行自是心情懒，况相逢彩幰雕轮。最嫌他，一架荼蘼，空为人新。诗肠琴思浑岑寂，问何如金尊，醉倒芳茵。强拂吴笺，难描此日伤神。花前立尽斜阳影，有啼鹃见我沾巾。只丁宁，年少黄衫，爱惜佳辰。"}