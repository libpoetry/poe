{"id":"1122661","title":"端平三年春帖子词 皇后閤","dynasty":"宋","author":"洪咨夔","text":"太液轻澌泮，温明霁日融。菜流芳荇碧，花颂瑞椒红。甲观韶光集，禖坛好语传。思齐男庆百，假乐子宜千。涂山阴赞夏王化，妫汭密裨虞帝仁。保合大和无间断，际天蟠地一般春。关雎风化冠周南，次第桃夭及葛覃。农事未兴先献种，女红方起又亲蚕。殷雷金钥千门邃，斜月璇题六寝深。禁柳护寒鸦未起，求衣已献晚朝箴。"}