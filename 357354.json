{"id":"357354","title":"月华清·八月十二夜月","dynasty":"清代","author":"黄之隽","text":"将近秋分，曾交中浣，眼光先在天际。印出蟾痕，略欠三分圆意。想素娥、渐酿清辉，把六六、时光初试。相对。恰金钗遍数，玉栏全倚。尽费纤阿心计。就弦望中间，算来匀配。报汝团圞，祇遇两三日内，未放开、捣兔瑶宫，尚羞涩、跨鸾仙子。晴霁。有风流裙屐，冶游才起。"}