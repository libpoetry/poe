{"id":"712668","title":"王础尘载酒北郊招同诸子集白云庵即事成歌","dynasty":"明末清初","author":"陈恭尹","text":"北风日夜来，萧萧满城铎。扶筇拥褐欲何之，我欲升高望南国。千峰飞舞向朝台，白云小院叩复开。门前古木立千尺，竹阴埽地无尘埃。溪水韸韸野田下，断续山桥度车马。半为斑白半少年，尽是平生素心者。山亭布席大白浮，野花折取传觥筹。酒酣客起迭击鼓，鼓声悲壮惊林丘。斯亭昔是名王垒，石阙遗碑勒胡字。四十年来骨已灰，行人尚洒三城泪。何不令九牛倒曳掷泥沙，何不令牧儿一炬为平地。天河尽挽洗山川，红日高飞走魑魅。为君击鼓击复催，一阳天地今将回。愿进中山千日之酒杯，杞人之忧安在哉。"}