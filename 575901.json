{"id":"575901","title":"题廉徵士梦雪舟","dynasty":"明","author":"孙蕡","text":"廉生心性如野鸥，前生恐是王子猷。城居一载困炎热，夜梦泛雪乘扁舟。扁舟一叶凌寒水，更著壶觞箬篷底。鼓枻疑过柳港边，乘潮似出沙洲嘴。月华雪色冰玉同，粼粼万顷涵晴空。虚明上接元气白，皓彩直与银河通。故人山阴无茅屋，何处重寻剡溪曲。惟应赤壁鸣皋仙，夜半横江慰幽独。"}