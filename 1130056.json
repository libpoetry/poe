{"id":"1130056","title":"曾子固舍人挽辞","dynasty":"宋","author":"释道潜","text":"命世高标见实难，狂澜既倒赖公还。学穷游夏渊源际，文列班杨伯仲间。落落声尘随逝水，滔滔论著在名山。凄凉四海门人泪，想对秋风为一潸。雄词大册破幽昏，返覆难窥斧凿痕。投老雍容归法从，衔哀仓卒去都门。云泉已负高秋约，江渚空悲静夜魂。谁与朝廷终太史，君王应待鹡鸰原。"}