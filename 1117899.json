{"id":"1117899","title":"雨中遣怀二首","dynasty":"宋","author":"陆游","text":"病中草草度年华，睡起匆匆日易斜。抵死愁禁千斛酒，薄情雨送一城花。镜湖烟水摇朱舫，锦里香尘走钿车。此梦即今都打破，不妨寂寞住天涯。霏霏春雨细如丝，正是春寒欺客时。心向宦途元淡薄，梦寻乡国苦参差。楼前新涨绿三尺，墙外尚馀红几枝。摆拨簿书呼酒榼，南湖西塔有幽期。"}