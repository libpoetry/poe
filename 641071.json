{"id":"641071","title":"赠浮丘生","dynasty":"明","author":"林鸿","text":"浮丘生，能远游，不学羽客栖丹丘，挑簦荷笠来沧洲。我昔冥栖向溟渤，携书共读东山月。旧游冠盖半凋零，见子翻令心内热。羡子有远志，放形天地间。扁舟濯足望云海，短策振衣登雪山。太行北上连雁门，燕台邺宫无复存。国士由来死知己，令人感激思平原。诸侯门深少知遇，回辕又复归南楚。醉里行吟七泽秋，灯前卧听三湘雨。吾知浮丘心迹奇，世人悠悠那得知。草书古篆更神妙，击剑弹棋无不为。严冬别我寒萧索，尊酒都门为君酌。车轮遥遥忽不见，唯见千山雪花落。"}