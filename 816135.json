{"id":"816135","title":"论诗","dynasty":"清","author":"章甫","text":"未曾删订未堪存，古作三千亦太繁。一自圣人编得所，至今学者擅专门。全经穷尽须三颂，要旨参来蔽一言。若问正葩何自始，温柔敦厚是诗源。离骚赋祖兼诗祖，未有无情更有诗。会意不须求甚解，阙疑乃可赏其奇。沉冤到底谁哀诉，异悟回头自苦思。学得歌章维九辨，萧萧秋气不胜悲。生风啸虎擅刘曹，莫角奇才是两豪。后世几曾追汉魏，当年直欲薄风骚。非非想挂羚羊角，作作芒含玉兔毫。我辈筑坛思学步，端应品格树清高。晋氏清言亦雅骚，元音莫杂土音操。不随里耳嫌声大，乃唱歌喉擅曲高。六代烟花空剩粉，三唐滋味足流膏。浸淫初盛参中晚，全豹窥来一世豪。诗仙诗鬼又诗囚，去取多偏各有由。奇想都能凭己出，雄词何必与人犹。直探学海无量底，便立骚坛最上头。触手生春皆妙谛，翻新花样也风流。后来五代仅戋戋，大宋风华三百年。漫恨流波尽沧海，请看涌斛出源泉。西昆纵有新声仿，南渡非无古调传。诗运亦随炎运转，要知气数使之然。金元诗味少渊涵，风格萧疏却不惭。劲气由来在西北，和声可得似东南。百年上下兴亡叠，两代源流正变参。学杜遗山推首出，一家笼尽百家谈。元后明诗辨体裁，扢扬一代亦多才。七贤久已风流继，四子先将气运开。谁把新音翻始作，转教别调失原来。可知当日虞山论，乘隙而攻匪忌猜。国朝雅咏直赓歌，名作如林较昔多。百代风谣归采录，万家韵学受包罗。言诗派本圣贤衍，入乐声真天地和。鸣盛都由性情正，宁徒景物善吟哦。"}