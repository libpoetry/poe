{"id":"12014","title":"长安感事呈卢纶","dynasty":"唐代","author":"李端","text":"十五事文翰，大儿轻孔融。长裾游邸第，笑傲五侯中。谏猎一朝寝，论边素未工。蹉跎潘鬓至，蹭蹬阮途穷。贷布怜宁与，无金命未通。王陵固似戆，郭最遂非雄。敛板辞群彦，回车访老农。咏诗怀洛下，送客忆山东。沉病魂神浊，清斋思虑空。羸将卫玠比，冷共邺侯同。草舍才遮雨，荆窗不碍风。梨教通子守，酒是远师供。扪虱欣时泰，迎猫达岁丰。原门唯有席，井饮但加葱。少壮矜齐德，高年觉宋聋。寓书先论懒，读易反求蒙。昔慕能鸣雁，今怜半死桐。秉心犹似矢，搔首忽如蓬。赤叶翻藤架，黄花盖菊丛。聊将呈匠伯，今已学愚公。"}