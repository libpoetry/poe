{"id":"915533","title":"送医家孟宗良汉卿","dynasty":"宋","author":"杨万里","text":"医家者流多卢人，亦如许靖浪得名。有眼何曾识内经，有手何曾赦方兄。一丸足可杀一命，却道良医逢死病。荆溪此辈端不稀，向来吾儿命如丝。孟君谈笑能起死，吾儿更生一弹指。我今挂帆上江西，君来送我别荆溪。赠别只有七字诗，千万珍重慰相思。它年荆溪说神医，非吾孟君更阿谁，仓公华佗何必奇。"}