{"id":"505666","title":"章三益匡山行","dynasty":"明","author":"李昱","text":"仙人休吹紫鸾笙，听我一曲匡山行。青莲居士读书处，至今石室丹霞明。龙泉西南百馀里，四面峥嵘翠峰起。先生结庵当画图，正与匡山景相似。屋前屋后皆种松，坐看百尺苍精龙。苔皮深含霜雪古，铁干返走风云从。一亭下浸苍波冷，缥缈烟云成万顷。中有神鱼长比人，翠鬐翻动玻瓈影。一亭上与浮云齐，赤阑干外青天低。分明投壶笑玉女，彷佛出海闻金鸡。东南一亭隐林樾，地位清高隔炎热。人间赤日如火流，疏簟琅玕自苍雪。最其秀者环中庭，周遭万朵芙蓉青。朝来爽气落我袂，萝风吹日天冥冥。鹤怨猿啼归未得，绣衣今作青云客。故山四首五情摇，归梦时时到寒碧。自古山林钟鼎同，先生况有前贤风。少待功成拂衣去，入门依旧山花红。"}