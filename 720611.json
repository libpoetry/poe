{"id":"720611","title":"木兰花慢","dynasty":"明末清初","author":"屈大均","text":"绕栏干几曲，记龙驭、此淹留。剩鳷鹊恩晖，芙蓉御气，掩映飞楼。飕飕。冷飞乱叶，似乌号、哀痛惨高秋。多谢宫鸦太苦，土花衔作珠丘。梧州。更有灞园愁。西望少松楸。未委何年月，玉鱼自出，金雁人收。啾啾。岭猿个个，抱冬青、泪断郁江流。寄语樵苏踯躅，磨刀忍向铜沟。"}