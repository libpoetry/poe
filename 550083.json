{"id":"550083","title":"秋夕同王公兆邓未孩何赞否曹愚公小集","dynasty":"明","author":"范景文","text":"新秋亦已清，况是经雨后。良朋亦已欢，兼之叙故旧。集坐碍广堂，深语达昏昼。率意口不择，更端每错谬。岂不或脱疏，亦自见骨肉。酒至各盈樽，责令引杯覆。佐以骰与枰，碎声和檐溜。角技两分曹，喧呶如相斗。令长酒政苛，屈卮法无宥。醉极喉吻焦，江水寒可嗽。"}