{"id":"697391","title":"寄亭四绝为邑文学祝宗旦题从其子树勋请也","dynasty":"明","author":"胡应麟","text":"缥缈千峰列翠屏，八窗云气透疏棂。遽然一枕南华梦，别有乾坤在草亭。科头箕坐一亭空，白眼青天送断鸿。几许豪华驹隙内，何人先觉大槐宫。高峰攒翠落精庐，五斗颓然不愿馀。举白持螯应自快，著朱骑马定何如。风潭百顷和沧浪，坦腹遽庐万事忘。睡起秋山扪虱坐，不知斜照堕胡床。"}