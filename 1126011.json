{"id":"1126011","title":"游永福寺二首","dynasty":"宋","author":"陶梦桂","text":"二十馀年不入山，重来疑是梦魂间。薰炉已冷灯犹在，经卷才收磬自闲。寂寂禅关人罕到，茫茫人世事多艰。朅来细说无生话，稳坐蒲团不忍还。寺占吾乡好处山，半新半旧屋千间。水中莲似尼清净，雨后云如僧退闲。石路教人修整过，芒鞋怕我往来艰。夜深火炬浑无用，长是天教月送还。"}