{"id":"699573","title":"邹园十咏 钓矶","dynasty":"明","author":"袁凯","text":"白石自团团，春流亦漾漾。闲沤两边至，轻丝风外扬。既寡羡鱼情，还闻濯缨唱。嗟彼磻上翁，投竿复何向？柔条被晴莎，密阴覆芳杜。逶迤起沙际，寂寞连水浒。鸥眠雨未歇，莺叫烟初曙。还将竹竿去，从尔钓春渚。矗矗林影静，白石况如砥。幽幽青苔色，离离见屐齿。岂无橘中叟，还逢烂柯士。日入始言归，相送青川涘。青崖泻流淙，蜿蜒在窗户。临风喷轻雪，穿林散飞雨。高源出无尽，余涧沾还溥。羡彼轩中人，似坐匡庐下。繁花亦何言，人至迹愈显。因石自高下，缘源屡回转。莺啼阴久匝，雨霁苔犹浅。渔父欲问津，烟中闻鸡犬。幽壑湛虚静，众远来归。游泳方自得，沉潜亦其宜。既无网罟忧，荇菜复参差。辟彼翔集鸟，悠然竟何疑。潭自川上来，泓澄复奫沦。涵虚既皛皛，度远方粼粼。番番中林叟，长缨久埃尘。临风且浩歌，似念沧浪人。衍迤近横塘，陂陀间幽渚。轻穗含夕霏，丛条偃秋雨。纵横覆鱼队，阒寂来鸥侣。杖策时一临，逍遥更延伫。矫矫千岁姿，生此众石间。微厓度岩阿，殷殷起波澜。幽人一壶酒，日夕自怡颜。安得川上舟，与子相往还。窈窕石径深，参差繁英满。发采已云奇，生香殊未断。依依午桥路，粲粲朱陈阪。月色散疏景，时时坐横管。"}