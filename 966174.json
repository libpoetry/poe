{"id":"966174","title":"示临川曾革","dynasty":"宋","author":"胡寅","text":"阙里三千盛，参乎一唯优。古来宗德业，谁复继风猷。晚派南丰衍，贤名内相尤。高文推大手，奥学擅前修。有美清江彦，胡为瘴岭陬。宗盟标姓望，海若富源流。侯馆甘鱼食，宾筵听鹿呦。会须题雁塔，聊尔敝貂裘。美玉宜深韫，明珠谢暗投。自嗟鸢跕堕，空羡鹤夷犹。三釜古云乐，一箪今漫忧。但令心了了，那畏力仇仇。系马竹云净，飞觞梅雪稠。愧君相属厚，弱水讵胜舟。"}