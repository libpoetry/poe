{"id":"1123605","title":"再和二首","dynasty":"宋","author":"赵鼎臣","text":"天上纷纷地上匀，搀先来作塞垣春。不忧病客衣无褐，要助诗翁笔有神。且可留连遮瓦砾，莫教容易杂泥尘。悔将布鼓雷门过，谢罪从今欲自新。冬来玉烛更调匀，傍岁先教雪报春。色借楼台呈气象，力欺狐兔失精神。故应桃李知阴德，聊许冰霜作后尘。不用渔蓑苦图画，使君诗句自清新。"}