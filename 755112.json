{"id":"755112","title":"题黄仲虬西山记游图","dynasty":"清","author":"周之瑛","text":"吴趋山水古无匹，一角西南更幽绝。灵岩深秀邓尉奇，环燕由来孰优劣。名山本待名人游，江夏才子今其俦。尘区闭置不得意，约客试探千岩幽。青山鸣禽劝客醉，吴王池馆春常在。响屐廊边细草香，玩花池畔清波汇。一望红亭白塔间，孤高佛日还追攀。忽惊具区出足底，琉璃冷浸双烟鬟。相将更泛清溪棹，何处幽香来绝妙。吾家山畔桐井东，积雪千条留玉照。年年梅花春早开，今年二月犹含荄。凝冰敛雾一万树，忍寒为待诗人来。诗人自古多好事，似此清游难恝置。已将踪迹付丹青，更录千诗作游记。"}