{"id":"994400","title":"沁园春","dynasty":"宋","author":"黄人杰","text":"金虎鸣秋，玉龙嘶月，天气正凉。应梦熊时候，叶丹苔碧，栖鸾亭馆，橘绿橙黄。人在兰台公子上，更身寄风流屈宋卿。登赏处，记含情纾思，曾赋高唐。春明旧家不远，算蝉嫣袭庆，都付仇香。况鹍弦初续，和生角徵，鹗书频下，名厕循良。但得西风吹峡水，尽倒卷波澜添寿觞。功业事，有朱颜领略，未许称量。"}