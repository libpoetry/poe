{"id":"683418","title":"忆昔三首","dynasty":"明","author":"王世贞","text":"忆昔文皇三出边，六龙飞雨净烽烟。天门直向阴山辟，北斗翻从南极悬。铁马春饥填瀚海，金人秋祭失祁连。只今何处无廉李，野哭荒村几岁年。盛世君臣不易逢，泰陵松柏感遗踪。朝清转自饶封事，岁稔兼闻罢上供。白简五侯时局蹐，青编三老日从容。苑西今旦千门地，辇路恩稀草色浓。更忆南巡汉武皇，楼船车马郁相望。轻裘鄠杜张公子，挟瑟邯郸吕氏倡。秋净旌旗营细柳，夜深烽火猎长杨。孤臣尚有遗弓泪，不见当时折槛郎。"}