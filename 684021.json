{"id":"684021","title":"八哀篇 陆征士治","dynasty":"明","author":"王世贞","text":"叔平少侠游，秉志乃自纯。丹青虽余事，亦足走世人。种菊支硎傍，不与俗客亲。挟余两洞庭，一一貌其真。墓草渐已宿，其迹犹若新。孔嘉丽文辞，耿介独天赋。脱屣公车门，掩鼻平津府。与余虽晚遇，阔达成尔汝。酒德时温然，令人感叔度。每愧墓中言，未足昭千古。休承名家后，无所不具体。既衍子墨流，复工丹青理。晚节始挂冠，余映被桑梓。客携问奇酒，门多乞言轨。八十而委化，翕然称趾美。子兼性坦陀，友余实忘年。岂乏一世用，沈冥文酒间。上书谢不任，归耕太湖田。右伯亦已尊，家具尚萧然。至今绰楔表，蛟龙郁相缠。陆公昔射策，天子异其对。世路方易工，悠然成孤退。折节酬古欢，畅情在游艺。既成一家言，聊滋暮年味。凤德匪遽衰，鸿心终何异。淳父负奇癖，形骸更土木。伤时伯鸾噫，感遇嗣宗哭。呕心一锦囊，瑰丽时自足。霏霏吐屑金，宛宛成叶玉。岂不悟千秋，眼底怨局促。季狂为诸生，避仇夜中走。自诧伧颊雄，不操吴音久。颇鲜鳞甲腹，仅余雌黄口。大历元和间，纵横无不有。归骨闽天长，遗编知在否。叔宝事丹青，往往得其意。虽游文翁门，厥祢繇沈氏。藏书盈万卷，一一手铨次。伏枕归婴儿，毋亦造物忌。生亦无异人，死还知汝异。"}