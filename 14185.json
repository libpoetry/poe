{"id":"14185","title":"李花·当春天地争奢华","dynasty":"唐代","author":"韩愈","text":"当春天地争奢华，洛阳园苑尤纷拿。谁将平地万堆雪，剪刻作此连天花。日光赤色照未好，明月暂入都交加。夜领张彻投卢同，乘云共至玉皇家。长姬香御四罗列，缟裙练帨无等差。静濯明妆有所奉，顾我未肯置齿牙。清寒莹骨肝胆醒，一生思虑无由邪。"}