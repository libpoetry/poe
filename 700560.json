{"id":"700560","title":"勖志二首贻沐君","dynasty":"明","author":"顾璘","text":"贫贱忧不足，富贵思有馀。刀锥竞蝇睫，愤郁谅何舒。彼美函关叟，冉冉驱牛车。贤哉颜氏子，箪瓢恒晏如。沐侯本雄达，䊵绮夙所居。战胜愿为勇，道积生膏腴。迈心绝浮艳，游目阅冥虚。俟彼天光发，永以谢昏衢。大易重居豫，如石乃称良。五子忧国乱，兴歌戒淫荒。富盛难为居，德薄固生殃。桓桓簪缨裔，秉麾镇南疆。朱门迥且深，列鼎坐华堂。况乃宝玉窟，四海矜兹乡。愿言砥清操，为国扬休光。先民四知训，怀哉安可忘。"}