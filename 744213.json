{"id":"744213","title":"王文成纪功石刻","dynasty":"清","author":"夏敬颜","text":"武宗荒游居豹房，群小窃柄如沸螗。逆濠觊觎神器久，称兵向阙狡且狂。大江南北俱震动，谁其戡乱余姚王。先生本是道学者，见大敌勇非寻常。徐邢伍戴尽文吏，指挥一一皆腾骧。誓师樟树决胜算，攻瑕捣穴先南昌。南昌已下贼胆落，惰归逆击趋鄱阳。前锋文定锐莫当，徐戴夹击两翼张。须臾伏发湖中央，贼屡却保樵舍傍。掩之纵火焚艅艎，鲸鄱骇窜纷仓皇。雷霆顷刻驱欃枪，鼋鼍尽徒蛟螭藏。彭蠡之水流汤汤，甲兵净洗凝清光。呜呼功大乃得谤，噂沓贝锦来貂珰。先生智勇由主静，渊乎器宇何可量。纶巾翩然九华去，仿佛辟谷留侯良。明年庚辰正月晦，摩崖铭泐山之冈。大书天子赫斯怒，神武不杀威奋扬。武昭皇灵靖邦国，环辞谟诰相颉颃。勋猷道德本一贯，知行何苦区低昂。陋儒纷纷訾讲学，如公成就犹雌黄。蚍蜉撼树何足较，临风一笑增慨慷。读书台前剔藓读，白袷凉袭岩桂香。燕然山铭尚逊此，直扫月露风云章。擘窠楷正妙结构，俨若冠剑立庙廊。此山此刻并不朽，风雷呵护森光芒。"}