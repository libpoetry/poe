{"id":"710541","title":"苦寒行","dynasty":"明末清初","author":"邝露","text":"追奔潜山麓，危哉苦嵚巇。鸟道屈羊肠，貂车毋鱼丽。北风裂犀缝，冲飙割予肌。熊穴出神人，欃枪缀雕旗。僵尸饱鸮鸢，蒸氓痛屠夷。抚剑剧啸叹，羁旅孑无遗。束发怀耿介，铙歌思南皮。关讥严水陆，穷阴涕涟洏。迷阳复迷阳，行行安所之。马毛缩如猬，仆御瘏且饥。缓靮憩林皋，冰冻无完枝。寸草不可得，白骨持自炊。哀哀远征人，悠悠伤路岐。"}