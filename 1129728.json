{"id":"1129728","title":"偈颂七首","dynasty":"宋","author":"释亮","text":"一叶落，天下秋，几人于此辨来由。衲僧冷地呵呵笑，南岳天台拄杖头。两个屎橛，合作一团。熏天炙地谁能嗅，千古丛林作话端。今朝十一月十五，光阴似箭岁将莫。参禅学道如何，切忌守株而待兔。若是金毛师子儿，翻身一掷无回互。无回互，惊杀南山白额虎。今朝三月半，百花开烂熳。祖意甚分明，何妨著眼看。看看，忽然花谢树头空，又被风吹别调中。者僧问处绝誵讹，就便拈来付与它。嫩绿枝头红一点，动人春色不消多。九旬禁足今朝满，漆桶掀翻快活人。莫怪点胸夸独步，只缘过夏在清真。说参禅，弥天过，缘是见成行货。可怜背觉合尘，饭箩边忍饥饿。"}