{"id":"168977","title":"次韵晁无斁夏雨","dynasty":"宋代","author":"陈师道","text":"咫尺隔山海，作书问如何。蚁垤既畜粮，蛙窟如鸣鼍。积暑复一雨，斧斫仍手摩。钩窗欲悬麻，出门已横河。人言月离毕，未必致滂沱。东皋繁草木，兰文不同科。惊鱼畏密罟，独鸟鸣南柯。稍无虫飞喧，复觉蝉语多。因声作好恶，与物殊未和。卧闻夜来雨，归种故山禾。百年须下泽，万里付长罗。先生断百好，尚以诗作魔。缩子万言手，听渠七字哦。室迩人则远，燕默劳者歌。思君得老瘦，触热生积痾。"}