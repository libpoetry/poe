{"id":"114463","title":"答明略并寄无咎","dynasty":"宋代","author":"黄庭坚","text":"可以忘忧惟有酒，清圣浊贤皆可口。前日过君饮不多，明日解酲无五斗。古木清阴丹井栏，夜来凉月屋头还。论文拨置形骸外，得意相忘樽俎间。冰壶不可与夏虫飨，秋月不可与俗士赏。已得樽前两友生，更思一士济阳城。虽无四至九卿之规画，犹有千秋万岁之真荣。空名未食太仓米，今作斑衣老莱子。卿家嗣宗望尔来，不独我闻足音喜。西风索寞叶初乾，长铗归来亦罢弹。穷巷蓬蒿深一尺，朱门廉陛高难攀。吾侪相逢置是事，百世之下仰高山。"}