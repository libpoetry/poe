{"id":"556013","title":"中岳","dynasty":"明","author":"唐顺之","text":"巫闾控北户，葱岭奠西隅。兹地阴阳合，中天洞壑孤。黄枢楆正位，紫气护真图。近接浮丘宅，深藏轩后符。疏峰连太乙，列馆象清都。圜宫犹汉筑，驰道尚秦除。肃肃泥书秘，森森羽盖趋。仙游微见迹，帝幸暗闻呼。露洗千龄柏，霜封九节蒲。星榆临砌发，月荚应时敷。将访三山记，犹迷七圣途。今朝陪广乐，直拟到方壶。"}