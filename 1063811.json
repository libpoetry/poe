{"id":"1063811","title":"次韵许叔温赋龙学铁杖歌","dynasty":"宋","author":"释德洪","text":"君不见楚竹虚心劲如铁，上有娥英洒清血。岁寒姿含悽怆情，乱点馀花涴高节。又不见南山紫藤亦清雅，过头标致宜老者。一簪华发乌角巾，瘦拳扶之立松下。何如我公蓄神物，铿然振之露风骨。横拈倒用惊老禅，劲如紫藤节如竹。个是云门真正脉，不学芭蕉空指月。十方都在此杖头，视之不见纤毫隔。说禅游戏时卓地，魔外狐禅俱胆碎。仙郎闻是旌阳孙，文章自宜掌帝制。从来诗句人争说，时出一篇慰衰薾。此篇秀如望秋山，奇峰自献晴云灭。朅来酬唱已厌饫，与公倾倒良有素。岂惟但和铁杖诗，追从已办登山屦。"}