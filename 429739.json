{"id":"429739","title":"病起书怀呈真长拔可敷庵兼寄石遗师舜卿表兄福州以霜发秋蓬乱为均 其五","dynasty":"近现代","author":"黄浚","text":"南荣就晴曦，仰见铃鸽乱。风骄雁行斜，云迥鱼尾断。尔诚能寄书，为我致海畔。平生相爱人，契阔足慨叹。颇闻耽玄谈，舍宅作法观。何忧而自遣，且莫眩道岸。妄祈非达生，愿子慎自捍。我惭徇尘欲，贫病益孤懦。每怀儿时事，合眼若可玩。欲归风又引，此志付汗漫。书短诗尤孱，反覆莫细看。"}