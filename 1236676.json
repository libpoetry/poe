{"id":"1236676","title":"后凯歌词九首 战卢胊","dynasty":"元","author":"耶律铸","text":"神策霆声振九区，纵兵雷合战卢胊。竞将蔽野冲云陈，只片时閒埽地无。云屯区脱会天兵，云动龙趋从北平。驰驱日逐飞龙陈，夜薄花门偃月营。蚁扰蜂喧笑骑过，鼓儳争自落长河。人人斗说空鞍马，不似今番数最多。骈驰追锐翼摧锋，枭獍窠巢一夜空。光射铁衣寒透彻，冷风如箭月如弓。羽檄交驰召虎贲，期门受战已黄昏。信剪黥鲵知有处，山川争震荡乾坤。鼓噪欢山撼涿邪，飞龙㢋翼掩螣蛇。露营罢缭神锋弩，云陈犹轰霹雳车。寄重旌分阃外忧，顺时驱率万貔貅。回临金满城边日，奄夺蒲昌海气秋。旁张虎翼搀风陈，直突龙城袭雪山。连夜可侦金水道，防秋岂在玉门关。横车组练似春花，来自天涯与海涯。说道埽除氛祲了，凯还歌奏到京华。"}