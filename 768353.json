{"id":"768353","title":"消息 刻六家词竟，怀竹垞、柘西、南渟在日下，秋锦在濠上。效陈西麓叶平体","dynasty":"清","author":"龚翔麟","text":"橘雨初消，杏檐还湿，篱花新黄。雁字风刀，一绳吹断，楼小斜照长。江湖载酒，柘西招蝶，可怜都隔词场。怪秋锦、筠扉也掩，诗瓢挑向濠梁。耒边俊侣，同耕砚北，有时曲岸持觞。记取他年，故园隐去，添个红藕庄。罗窗朱舫，锦乡泛宅，相逢只在莼塘。新声倚、更寻好手，细雕枣香。"}