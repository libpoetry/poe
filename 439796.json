{"id":"439796","title":"乌生","dynasty":"汉","author":"两汉乐府","text":"乌生八九子。端坐秦氏桂树间。唶我。秦氏家有游遨荡子。工用睢阳强苏合弹。左手持强弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。唶我。人民安知乌子处。蹊径窈窕安从通。白鹿乃在上林西苑中。射工尚复得白鹿脯。唶我。黄鹄摩天极高飞。后宫尚复得烹煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。"}