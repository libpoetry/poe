{"id":"222795","title":"投后村先生刘尚书","dynasty":"宋代","author":"蒲寿宬","text":"采松北山下，日与樵者亲。寸尺拾遗坠，时以供炊薪。日跻白云冈，暮宿芳草滨。疏泉溉其本，镜心澄尔神。上有千岁鹤，羽仪何振振。清唳返华表，感时怀凤麟。下有千年苓，剥落惟本真。久乃莹雪玉，服之祛凡尘。清风发万籁，天窍鸣惊人。严霜肃四宇，玉立古柏身。桃李众自托，六合惟一根。梅竹亦有性，岁寒争卜邻。茑萝尔微彙，愿乞青云津。逡巡不敢止，百年在兹辰。"}