{"id":"816132","title":"柬吴焕章","dynasty":"清","author":"章甫","text":"匏系丹霞困五穷，飘零瀛岛又谁同。才无世用艰锥出，癖不时趋笑瑟工。伯乐未来空冀北，管宁直欲老辽东。悠悠海外寻知己，苏子徒怀六一翁。自命原争最上流，腰金曷不上扬州。睇巢梁燕几穿眼，钻纸窗绳未出头。棋酒纵知留谢屐，风霜不悔敝苏裘。羊肠鸟道皆危险，何处康庄得意游。九十春光半过期，催人岁月鬓成丝。放颠斗里禅逃酒，索句囊中鬼啸诗。天亦奈何呼不管，地犹有缺怆焉知。可怜河上同歌曲，莫怪嵇康报信迟。铁骨支寒拥鼻吟，桃溪误约莫重寻。三生业债偿花月，两袖清风梦鹤琴。若献三朝知楚璧，还思一饭报韩金。据鞍不落他人后，老大休灰壮士心。"}