{"id":"522990","title":"登东城楼晚下楼作赠同游数子二首 其一","dynasty":"明","author":"李梦阳","text":"登高散凉目，隤然日云暮。逃暑良巳恹，恋景复延顾。广野起暝色，层闉合昏雾。眷言楼中客，共此城上步。蚊虫扑面游，蝙蝠时自度。二仪但莽莽，一气黯回互。昼夜本定理，明晦非难悟。日入各言息，钟鸣复驰骛。崷崒宋帝阁，突兀信陵墓。往似宿沙禽，来如缀花露。徙倚千仞梯，长谣发悲愫。"}