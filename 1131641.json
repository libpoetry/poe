{"id":"1131641","title":"和徐志父道中池亭独游之什二首","dynasty":"宋","author":"廖行之","text":"炎风勃勃触轻衫，何事驱尘未解骖。清我一泓能湛湛，洗渠双耳任喃喃。方从君子欢相爱，未信樵夫笑不谈。他日通泉访陈迹，光芒宝剑与天参。闻弦那用湿青衫，俛首盐车骥可骖。珍重居污自贞洁，飞扬巢幕漫呢喃。云天意气生怀抱，尊俎风流入笑谈。不碍哦诗佐清逸，明朝敛板又庭参。"}