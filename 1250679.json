{"id":"1250679","title":"吴门赠凌秀才","dynasty":"元末明初","author":"王祎","text":"我家华川上，君住兰江滨。百里通一水，总是金华人。自我与君别，三载幽燕住。及此会吴门，朱颜各如故。同为异乡客，谊重情依依。东风足携手，君何复言归。归去金华山，日看好山色。紫翠集芙蓉，绿草眠白石。若逢牧羊子，为我寄深情。莫令猿鹤怨，行矣寻初盟。"}