{"id":"85817","title":"水龙吟·病夫鬓秃颜苍","dynasty":"宋代","author":"刘克庄","text":"病夫鬓秃颜苍，不堪持向清溪照。一生枘凿，壮夫瞋懦，通人嫌拗。让当行家，勒浯西颂，草淮南诏。幸脱离沮洳，浮游江海，悠然逝、毋吞钓。宴坐蒲团观妙。怪痴儿、舂粮求道。古人尚齿，迎他商皓，拜他庞老。鸠杖蒲轮，把身束缚，替人愁恼。煞为僧不了，下梢犹要，紫衣师号。"}