{"id":"1089292","title":"次韵书怀","dynasty":"宋","author":"许及之","text":"世味真嚼蜡，閒趣觉隽永。闭门读旧书，拓牖豁微囧。窥道忘一斑，反身得三省。佳人不可招，妙处谁与领。未刖聊晨门，已献那泣郢。向来真左计，只合事幽屏。感君汪洋陂，洗我荣辱境。逢原得新功，馀润及古井。笔端有辘轳，句法见驰骋。梅花动乡思，霜风吹鬓影。言归日在念，未策心已警。咫尺看白云，祇隔冯公岭。"}