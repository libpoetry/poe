{"id":"703076","title":"题马四首","dynasty":"明","author":"谢肃","text":"青骢未解络头丝，沙苑闲来啮痒时。水洁草肥风日美，未须立近玉阶墀。八尺权奇白鼻騧，东来万里自流沙。䧺高顾盻深沉志，立仗偏宜在帝家。渥洼神骥气如龙，玉鼻金蹄雪尾騣。太㒒立持丝络缓，定应仗出大明宫。沙苑牵来一疋骝，双瞳夹镜气横秋。长鸣思踏关山道，露寝羲台不足游。"}