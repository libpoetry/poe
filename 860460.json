{"id":"860460","title":"洞庭题咏十一首 小湖寺","dynasty":"宋","author":"王阮","text":"去年祷雨旃檀林，慈云赐我三日霖。今年包山小湖寺，更得因缘礼大士。小湖气象似宝陁，怪石列岸腾嵯峨。近山一抹横脩蛾，远山点滴浮青螺。四方上下皆沧波，清秋一片银为河。风平如镜著水磨，有时粼粼纬碧罗。倾覆变动一刹那，蛰雷震起千蛟鼍。吾闻天形象鸡子，大地为黄白为水。太湖沉沉九地底，小湖绝顶悬崖里。信哉山泽通一气，激而行之或可使。湖山固是人所乐，至人亦复酷爱此。浮海而来开精蓝，莲以草化红台三。愿分一枝入西土，令我灭度生其间。"}