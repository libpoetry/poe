{"id":"1121290","title":"次韵刘敷言咏梅四首","dynasty":"宋","author":"林季仲","text":"梅花笑我无佳句，惭愧诗翁亦姓林。细看窗前陨秋叶，谁知雪底得春心。断桥斜径光将夕，淡月疏云趣更深。何处清香恼行客，江头跋马试教寻。江空木落出遥岑，何处佳人独倚林。不负雪期如有信，偶先花事本无心。日低修渚云容薄，路转寒塘暝色深。莫怪山翁数回首，暗香十里更相寻。粉痕欲破雪相禁，如妒孤英点暮林。九陌未传花底信，一枝先寄陇头心。月横瘦影池塘浅，风度微香院落深。插向鬓边犹得在，未须笑我老浸寻。霜清木脱峭寒侵，惊见佳花吐远林。冷落自怜池上影，孤高谁赏月边心。简文剪綵谈何易，杜老巡檐意最深。寂寂溪桥断行迹，吹香独与我追寻。"}