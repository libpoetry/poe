{"id":"769058","title":"澡兰香·癸巳岁闰重午阻风舟中作次梦窗淮安重午韵","dynasty":"清","author":"黄之隽","text":"芳辰篆虎，故事描龙，客里竟无人觉。风欺闰午，浪阻扁舟，且赴树阴鸥约。记今年、摇艇盐官，曾剪葵榴嫩萼。剥黍如金，剩有馀香黏蒻。俛仰俄成往事，又挂西南，一钩蟾魄。丝缠命缕，寸厄黄杨，旅况预愁边幕。待扬帆、重指湘源，浇酒离骚细酌。便做到、六月飞鹏，扶摇羊角。"}