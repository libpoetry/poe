{"id":"1106813","title":"和知字韵二篇 答解嘲","dynasty":"宋","author":"王洋","text":"春来秋去锁烟扉，此境人间不易知。强遣忧愁须藉酒，巧传消息却因诗。生缘有累难除药，性本无为不用医。苦乐从来略相对，乘车须记饭牛时。全无客到掩庵扉，冷暖心肠袛自知。贫欠饭租难乞米，午亏睡课且裁诗。已伤刃自惊逢敌，多病人难更说医。强半工夫付诗轴，独惭骑吏立门时。"}