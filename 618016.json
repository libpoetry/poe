{"id":"618016","title":"饮酒歌赠容生","dynasty":"明","author":"何吾驺","text":"世间食粟人易逢，世间饮酒人难得。相逢饮酒几千人，不似容生真侠骨。容生与我不同乡，平生半面不相识。一朝药笥过市中，每见里闾人叹啧。半似生人半似仙，施药到手便告绩。取者踵门如探囊，去者掉臂无踪迹。容生莞然空大笑，但过东园每一日。时逢尽醉几千回，醉来雄气转标出。醉倒一呼即复醒，一呼引杯复百吸。世人酒间说是非，容生舌底知何物。世人酒后生纷嚣，容生耳边不相入。人情杯酒觑盈虚，输嬴计较谁得失。送却死生到醉中，莫把升沉论一掷。夜雨堂前人尽归，灯花重剪情无剧。握手相知何用早，怀抱如生那可得。昔年饮酒向燕都，阡陌悠悠谁鼓瑟。欲寻击筑高歌人，底事千秋已萧索。今日容生岂其徒，与生饮酒堪为一。愿君多饮少食粟，勿向人间论俗物。"}