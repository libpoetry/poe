{"id":"495618","title":"酹江月 日休，取山谷四休之意","dynasty":"明","author":"陈霆","text":"容身何处，有青山、借我一丘一壑。稳坐篮舆横曳杖，十里西湖行乐。春笋斋厨，午茶杯盏，世味从他薄。大都几屐，安闲便是丹药。随分吟倚西风，醉眠苍石，心与浮云约。回首红尘名利事，勘破蝇头蜗角。万卷藏书，百竿栽竹，有子承当着。乾坤老矣，一簪聊寄华发。"}