{"id":"1043644","title":"次韵和宋职方北楼","dynasty":"宋","author":"刘攽","text":"胜事略就手，兹楼无复加。栋梁宏可爱，丹碧丽非华。风月登临最，川原眺望赊。斗城知日近，瀛海自云遮。杖屦欢乘兴，文移谨报衙。昼閒禽语静，岁熟市声哗。柳影重重幕，莲香处处霞。舳舻随渚远，睥睨向人斜。话听游童乐，诗烦上客誇。国风麟趾应，宾宴鹿鸣嘉。雕鹗无馀力，骐驎不待挝。衰迟竟何补，襆被念还家。"}