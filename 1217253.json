{"id":"1217253","title":"贺太守雨","dynasty":"元","author":"廖大圭","text":"金乌翅热碧海红，天南旱火蒸虫虫。眼前枯槁百物同，谷价腾涌田苗空。清源太守清河公，爱民一念天与通。黎明乞水龙王宫，桑莲华开瞻大雄。神物效职毫光中，奔走屏翳驱丰隆。瓢翻甘霔来苍穹，馀波近远流无穷。欢谣载路歌年丰，再拜民牧真吾翁。下车三月恩已蒙，三年惠我期有终。世家阀阅开国功，归朝缓驾无匆匆。紫云席荫群衲丛，作诗拟待观民风。八荒霖雨功益崇，脩名万古齐华嵩。"}