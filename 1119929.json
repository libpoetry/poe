{"id":"1119929","title":"次儿瀹以诗四首道各意因两用其韵","dynasty":"宋","author":"陈著","text":"待食信天公，送穷戒星奴。驾言一煮字，安得三分厨。弦歌不救鲁，告谕难入巴。世事蛇赴壑，吾生狗丧家。富贵碧筒醉，褦襶火伞来。何如溪山曲，一笛吹寒梅。逃不从幼安，放非效玄真。愿事尧舜主，或与夔龙亲。膏粱道之贼，资财人所奴。不如贫而乐，客至菜一厨。角利蛮与触，幻世慈若巴。当知靠里业，自有书满家。俗氛炎郁攸，世燄毒恶来。清当友孤竹，隐当友仙梅。风雷汉臣会，天日唐主真。而曹其勉旃，或者一见亲。"}