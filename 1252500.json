{"id":"1252500","title":"太常引 次韵黄伯阳寒夜","dynasty":"元末明初","author":"邵亨贞","text":"玉梅花底旧青灯。照我鬓星星。寒透远山屏。无梦到、春垆酒瓶。江空岁晏，路迷人远，消得几沉凝。一夜玉壶冰。又恼得、文园病成。销金帐底烛花偏。低唱拥婵娟。遥夜酒杯传。几沉醉、琼林洞天。梅花如旧，竹窗犹在，留得煮茶烟。独欠钓鱼船。待归问、羊裘故川。"}