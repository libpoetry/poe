{"id":"42903","title":"游京口竹林寺","dynasty":"清代","author":"陈维崧","text":"长江之上，看枝峰蔓壑，尽饶霸气。狮子寄奴生长处，一片雄山莽水。怪石崩云，乱岗淋雨，下有鼋鼍睡。层层都挟，飞而食肉之势。只有铁瓮城南，群山嬴秀，画出吴天翠。绝似小乔初嫁与，顾曲周郎佳婿。竹院盘陀，松寮峭蒨，最爱林皋寺。徘徊难去，夕阳烟磬沉未？"}