{"id":"101191","title":"和刘长安题薛周逸老亭周最善饮酒未七十而致","dynasty":"宋代","author":"苏轼","text":"近闻薛公子，早退惊常流。买园招野鹤，凿井动潜虬。自言酒中趣，一斗胜凉州。翻然拂衣去，亲爱挽不留。隐居亦何乐，素志庶可求。所亡嗟无几，所得不啻酬。青春为君好，白日为君悠。山鸟奏琴筑，野花弄闲幽。虽辞功与名，其乐实素侯。至今清夜梦，尚惊冠压头。谁能载美酒，往以大白浮。之子虽不识，因公可与游。"}