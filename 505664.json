{"id":"505664","title":"贞德堂歌","dynasty":"明","author":"李昱","text":"柏舟不作共姜死，夏侯令女今则已。古来贞德苦不多，落落晨星照经史。请谈应女生花溪，自小端肃闻深闺。徐君光大工学易，应女束发与之齐。吁嗟年才三十五，良人早没心何苦。偕老相违愿莫伸，安得与尔归黄土。青年未得身就木，空帏别泪吞声哭。有髻不插他人花，采柏南山动盈掬。缉麻坐对寒灯悄，缝衣行念诸孤小。严霜凄凄鸡戒晓，鸣机夜织犹未了。有子名桂字仲芳，綵衣独立鸿雁行。母也七十头如霜，愿构贞德之高堂。贞德堂前棣花茂，贞德堂上萱阴覆。四时八节礼数勤，拜舞称觞为亲寿。吾党作文并赋诗，墨花满纸何淋漓。不详其纲但举目，到手联篇徒尔为。少君名由鲍宣出，孟光愿与梁鸿匹。徐君观象明咸恒，信有其妻解从一。遂能教子勤诗书，黄帘映雨秋堂虚。嫁装尽卖供束脯，任使筐箧无赢馀。徐家一门瞻具美，夫贤子孝谁得似。后人弗替能引之，德风便自兹堂起。族孙徐圭字孟玑，饱观贞德之光辉。"}