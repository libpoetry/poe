{"id":"1214905","title":"归来乎","dynasty":"元","author":"刘鹗","text":"归来乎，既不能如田千秋，一言悟主生封侯。又不能如主父偃，奏书直上黄金殿。君臣千载遇合难，饭牛长夜何漫漫。胡为久客众公间，进退俯仰多腼颜。归来乎，孟尝君，不可作，平原君，骨亦枯。买丝欲绣空模糊，迩来卿相不好儒，客且无履安得珠。虽云二子未尽道，尚能与客相倾倒。白玉楼空燕不飞，黄金台圮生秋草。归来乎，京师不可以久留，岁晚霜雪侵貂裘。山中风月如清流，醉馀菊花簪满头。千秋奚足顾，主父焉能俦？归来乎，先人有书今尚存，青灯夜雨当细论。孰云落落苦难合，有志可致乎青云。他年岁君在癸酉，看花烂醉琼林酒。"}