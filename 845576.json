{"id":"845576","title":"亲耕籍田四首 其三 十二时","dynasty":"宋","author":"无名氏","text":"临寰宇，恭已岩廊。属意在耕桑。爱民利物，德迈陶唐。跻俗尽淳庞。开千亩、帝籍神仓。举彝章。祗祓坛场。为农事祈祥。涓辰行礼，节物值春阳。罄齐庄。明德荐馨香。宫禁邃，嫔妃并御侍，穜稑献君王。中闱表率，阴教逾光。帐殿霭熉黄。梐枑设、翠幕高张。庆云翔。樽罍陈酒醴，金石奏宫商。神灵感格，岁岁富仓箱。庆明昌。行旅不赍粮。"}