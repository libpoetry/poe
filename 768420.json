{"id":"768420","title":"东风第一枝 正月十九夜汪蛟门乔石林两舍人置酒都下寓斋二鲍锡鬯谷梁湘草同集看灯上美人","dynasty":"清","author":"李良年","text":"灯市人疏，酒旗风静，上元时又过也。晚来一段闲愁，喜值舍人清暇。茗香初泛，更新酿、如渑堪把。看内家、烟火新词，题遍水精帘下。纵频醉、禁中杯斝。问何似、竹西亭榭。怪他江上春风，吹入异乡今夜。兰膏微闪，有红粉、翠娥无价。叹年年、游子飘零，愁见碧绡图画。"}