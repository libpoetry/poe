{"id":"702686","title":"赠风鉴田生二首","dynasty":"明","author":"童冀","text":"湖上春风生绿波，扣门有客远相过。开窗共爱青山好，临水方怜白发多。勋业镜中还自笑，声名身后定如何。云间黄独行堪斸，归去茅檐隐薜萝。少年功业已无心，况复萧萧雪满簪。蔡泽生平空自许，杜陵老去即长吟。烟中草色孤村晚，雨后松花一径深。正忆家山无限好，隔林何处语幽禽。"}