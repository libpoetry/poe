{"id":"1142479","title":"续感兴二十五首 其二十二","dynasty":"宋末元初","author":"方一夔","text":"金陵旧长安，谯郡今丰沛。吴州对楚山，二水相萦带。团团清淮月，久落青天外。长江穴岷峨，奔迫走吴会。一朝金翅飞，万丈铁锁碎。列郡空崚嶒，故国馀丛荟。升高望中原，极目了河岱。大运有奔沦，兴废更百代。客行秋风早，中路乏资贷。归寻旧蓑笠，独钓吾邦濑。"}