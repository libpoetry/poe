{"id":"742846","title":"过补山编修寓舍小饮论文","dynasty":"清","author":"钱世锡","text":"古人绝学不易寻，小技雕虫曷足喜。聪明无多好自炫，立谈早已见底里。乡里小儿徵逐游，衣冠楚楚蜉蝣比。杜门无人共读书，怜余伥伥瞽者似。不殖将落难自树，老大无成伊何底。知公韬晦含内心，质有其文斯真美。关中风气推独厚，导源须从子张子。从来吕马俱人豪，强立不反基寸累。布帛菽粟能活人，何用珠玉及锦绮。亦有潜德及草莱，独行君子二曲李。贞松古柏凌烟霜，不与花草随风靡。华而不实终何有，羊质虎皮安足齿。小饮醺然得畅谈，心花怒生粲珠蕊。根柢不存喜弄笔，恐与古人作奴婢。"}