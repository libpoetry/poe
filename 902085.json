{"id":"902085","title":"与孙太冲游湖上寺","dynasty":"宋","author":"张嵲","text":"作客岁月久，新春生白须。淹留竟何为，闭户犹翻书。今朝天气佳，逍遥步城隅。初旭野尚晦，青草含露濡。好风如有期，微漪满平湖。白日照原野，青山开画图。晴林峰外稠，坏塔烟中孤。山坳见修竹，游步得僧居。地偏兰茝芳，气暖夭桃舒。何年深宫姬，藁葬依浮图。一往随化迁，岂复平阳车。顾之三叹息，不饮定何如。"}