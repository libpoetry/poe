{"id":"818622","title":"念奴娇 余在海上，慧云有词见寄，即步其韵，兼怀卧子白门、巢南汕头、刘三武林。","dynasty":"清末近现代初","author":"柳亚子","text":"小屏红烛，正去年今夕，与君相叙。间息寻消刚一载，料理重逢偏误。幽怨词笺，峥嵘剑气，迟汝从头絮。一灯古店，低徊往事如许。最怜絮迹萍踪，天涯地角，哀怨谁能语？江左夷吾无恙在，歌泣新亭何处？南国行人，西湖狂客，迢递双鱼素。晨星寥落，海天无限凝伫。"}