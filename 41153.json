{"id":"41153","title":"拟魏太子邺中集诗应玚","dynasty":"南北朝","author":"谢灵运","text":"汝颍之士，流离世故，颇有飘薄之叹。嗷嗷云中鴈，举翮自委羽。求凉弱水湄，违寒长沙渚。顾我梁川时，缓步集颍许。一旦逢世难，沦薄恒羁旅。天下昔未定，托身早得所。官度厕一卒，乌林预艰阻。晚节值众贤，会同庇天宇。列坐荫华榱，金樽盈清醑。始奏延露曲，继以阑夕语。调笑辄酬答，嘲谑无惭沮。倾躯无遗虑，在心良已叙。"}