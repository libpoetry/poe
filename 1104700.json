{"id":"1104700","title":"淳熙二年发太上皇帝太上皇后册宝十一首 册宝降殿用《正安》。","dynasty":"宋","author":"郊庙朝会歌辞","text":"高明者乾，博厚者坤。以清以宁，资始资生。寿胡可度，德胡可评。愿言从欲，诞受强名。受命既长，福禄既康。如日之升，如月之常。追琢其章，金玉其相。君子万年，保其家邦。翠华之旗，灵鼍之鼓。陈于广宇，相我盛举。来汝公傅，肃乃仪矩。毋愆于素，以笃多祜。蚴蟉青龙，婉嬗象舆。其载伊何，煌煌金书。乃由端门，乃行康衢。于以荣亲，振古所无。惟天为大，其德曰诚。惟尧则之，其性曰仁。乃文乃武，得寿得名。于万斯年，以莫不增。天行惟健，天步惟安。圣子中立，臣工四环。民无能名，威不违颜。宋德宜颂，汉仪可删。天畀遐福，允彰父慈。维昔旷典，我能举之。徐尔陟降，敬尔威仪。申锡无疆，永言保之。乾健坤从，阳刚阴相。迨兹受祉，允也并况。虡业在下，仪物在上。咨时三公，执事无旷。丕显文王，之德之纯。亦有太姒，式扬徽音。维册维宝，乃玉乃金。伊谁从之，一人事亲。重翟出房，袆衣被躬。委委佗佗，河润山容。圣皇临轩，圣母在宫。并受鸿名，与天无穷。珉玉玢豳，袅蹄精良。既刻厥文，亦铸之章。象德维何，至静而方。辅我光尧，万寿无疆。"}