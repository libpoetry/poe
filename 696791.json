{"id":"696791","title":"东梅八景为刑部郎中郭鼎贞题 三坳浮岚","dynasty":"明","author":"金幼孜","text":"群峰削玉倚青天，迤逦浮岚断复连。远树尽疑含宿雾，长林不辨杂飞烟。随风冉冉沾衣袖，带雨冥冥湿锦鞯。却忆东梅溪上路，芒鞋几度踏曾巅。叠嶂回峦复几重，千岩万壑翠连空。遥兼积霭林光润，近染晴云树色浓。深涧鸟啼迷晚黛，苍崖人语度冥濛。忆从蚤岁同登览，曾上凌霄第一峰。石桥磊落跨溪流，长日溪头事事幽。一片雨声来枕畔，半空云影上帘钩。花间濯足闻清濑，柳下垂纶近白鸥。有约还山寻旧隐，芒鞋竹杖共追游。青山叠叠树苍苍，驿骑时看驻道傍。嘶向柳边当薄暮，饮来花底爱微凉。解装暂息征途倦，振辔宁忘去驿长。愧我两京叨扈跸，驰驱几得从飞黄。翠竹冈头景物幽，长天落日澹悠悠。几家返照催砧杵，半壁新蟾入画楼。高垄牛归樵己散，沧溪渔罢网初收。故家迢递金川外，犹忆登临共唱酬。兰若疏钟晓露凉，扶桑海色曙苍苍。遥催落月沉西岭，微度閒云出上方。鹤下巢边鸣竹径，僧从定处启松房。几回待漏趋丹禁，阊阖声中拜玉皇。大雪舒晴绚碧霄，山前积素拟琼瑶。千林日转寒将散，万壑阳和冻欲消。谷口问人初见路，溪头送客渐通桥。玉堂岁岁逢三白，吟对西山寄泬寥。苍岭蜿蜒去复回，白云千仞压崔嵬。高林缥缈晴光合，列嶂絪缊旭景开。己见从龙天上去，还闻伴鹤日边来。承恩屡到蓬莱岛，五色曾看拥上台。"}