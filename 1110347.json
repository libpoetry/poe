{"id":"1110347","title":"送台州沈虞卿使君入朝","dynasty":"宋","author":"孙应时","text":"鼓声霜晓寒，冠盖满衢路。诏书日边到，使君朝天去。攀车愿公留，稚耋纷无数。信哉慈父母，赤子中心慕。七州浙江东，此邦亦蕃庶。使君手拊摩，白发缘汝故。明时急良猷，此行那能驻。眷眷公岂忘，江城一回顾。靖康建炎事，尝闻诸公言。志士日夕心，呜咽声气吞。新亭五十年，尘埃尚中原。君王大经略，梦想天河翻。时情习安宴，未办酬国恩。修攘亦有序，此事难遽论。所要夙昔怀，勿以暮气昏。为公一悲歌，风云澹乾坤。东南数十州，今惟本根地。因仍军国须，支吾亦良费。簿书高没人，大率非古意。先生海邦来，历历眼中事。诚心对天日，正色俯民吏。那无一夜惊，感叹不能寐。九重忧民深，时节苦未易。源流傥可言，请拜仁人赐。"}