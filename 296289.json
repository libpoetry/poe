{"id":"296289","title":"水龙吟·题徐湘蘋相国夫人晚年墨花册。夫人为吴兔床先世某太君作也。用拙政园词感旧韵","dynasty":"现代","author":"章钰","text":"到今白发青裙，孱生算有花知道。驼囊秃颖，雁书剩缕，随身还好。槐府传观，蕊宫进奉，当年瑶草。怎江村黄叶，孟邻结就，等寒女，夸针巧。林下高风未杳。替无聊、断肠词稿。千身绘佛，一丘傍祖，那回天笑。倚竹吟余，调姜奠后，何心精到。是千秋墨泪，漫嫌画咏，少梅村老。"}