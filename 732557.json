{"id":"732557","title":"御香歌","dynasty":"清","author":"吕师濂","text":"阳羡才子陈其年，逢我淮南之崇川。此时天意欲舞雪，狼山五点凝寒烟。冻柳僵梅浑未放，约上扬州腰无缠。陈也擎出金银颗，珠圆玉滑纷盘旋。误疑海上不死药，服之或可求神仙。那识此是都梁属，薰衣隔月香犹黏。世庙宠赐顾冢宰，公孙好事今夸传。试焚一丸消懑闷，幽兰丛桂围当筵。载焚一丸解烦渴，滋喉溢齿将流涎。火球半烬篆烟绿，凤凰仿佛翻云端。洵为天下难得物，玉蕤石叶浪值钱。忆昔吾祖参庙谋，中安外攘功名优。纶扉劳瘁十三载，始蒙予告林中投。复赐黄金营甲第，恩深养老娱春秋。谁酿西陲炽妖火，未央长乐俄荒丘。群盗纵横鬼昼哭，青毡旧物鲜遗留。佣书糊口岂得已，真惭弗克承箕裘。请将余香一一收，畏闻往事先生休。我今从此学锄耰，污邪蕃熟满车篝。衣食之外无他求，呜呼芳草实贻王孙羞。"}