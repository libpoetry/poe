{"id":"62683","title":"邻女有自经者不晓","dynasty":"明代","author":"王彦泓","text":"明姿靓服严妆乍，垂手亭亭俨图画。女伴当窗唤不应，还疑背面秋千下。娇痴小妹忽惊啼，懊恼春宵睡似泥。何刻停灯开钿匣，几时响屟度楼梯。肌肤到此真冰雪，颓玉俄俄扶不得。素颈何曾著啮痕，却教反缚同心结。红丝交结为谁容，约髻安花次第工。应爱自看妆镜里，岂须人见影堂中。千春不改凝酥面，媚眼微舒若流盼。侯娘怨句鬼先知，玉儿艳质人犹羡。当时犀纛定沉埋，绣袜何人拾马嵬。乞取卿家通替样，许盛银液看千回。万转千回负此生，枉将偷嫁占虚名。周郎已误难重顾，哭杀厨东阮步兵。"}