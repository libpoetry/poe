{"id":"703500","title":"自挽二首","dynasty":"明","author":"释函可","text":"肠付饥乌肉付泥，勿为厉鬼闹东鞮。寒冰热铁家常饭，马腹驴胎尔稳栖。心大不须皈净土，骨残倖免梦中闺。纤毫锐气销难尽，祇恐长天化作霓。世界三千任所之，林林何处不生悲。一枝竹杖知难带，万顷愁云依旧随。定上鼎湖新鬼泣，旋归庾岭小儿嬉。多年已是冰霜惯，莫畏寒边苦欲离。"}