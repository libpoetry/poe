{"id":"824343","title":"长亭怨 和又点。白石自度此腔，草窗碧山依之，皆用上去韵。玉田用入韵，而稍变其格，意者宫调不相谐耳。今又点用入韵，字句则依白石。惜无善歌者一按定谱也。","dynasty":"清末近现代初","author":"徐树铮","text":"谩妆点、清秋风露。减带惊腰，约肌馀素。似水阑干，嫩凉扶梦自来去。别愁天远，愁不了、凭谁诉。不诉却沈吟，欲诉却、无头无绪。归路。看斜阳一片，又被澹烟遮住。高楼望眼，可还识，玉骢嘶处。拟说与、逐暖湘鸿，好将息、南飞辛苦。劝莫斫芭蕉，留听疏窗寒雨。"}