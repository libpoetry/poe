{"id":"408882","title":"癸丑六月二十五夜初更见西北方一星飞下光长数丈随缩而灭不知何兆","dynasty":"近现代","author":"陈顺彬","text":"癸丑六月廿五夜，星飞彗孛从天下。寒芒闪闪金蛇腾，照夜荧荧烛龙亚。一发遽收瞥眼间，甫明倏灭从空泻。遥遥霄汉势若奔，黯黯窗棂光直射。露坐庭前乘夕凉，愕然相顾咸惊讶。斗从北望影刚斜，火未西流时尚夏。彼苍现象殊异常，时局至今尤可怕。海中波浪巨鲸翻，塞上烟尘胡马跨。愁睹髦头正兆兵，敢希荧惑能避舍。况当鼠辈焰纵横，恐有狐篝谋诡诈。国势颠危未及扶，人心险恶谁能化。运遭极否空待亨，时际无王胥逞霸。中夜焚香默祷天，何年兵革能销罢。"}