{"id":"816379","title":"感事三首","dynasty":"清","author":"黄遵宪","text":"酌君以葡萄千斛之酒，赠君以玫瑰连理之花。饱君以波罗径尺之果，饮君以天竺小团之茶。处君以琉璃层累之屋，乘君以通幰四望之车。送君以金丝压袖之服，延君以锦幔围墙之家。红氍贴地灯耀壁，今夕大会来无遮。褰裳携手双双至，仙之人兮粉如麻。绣衣曳地过七尺，白羽覆髻腾三叉。襜褕乍解双臂袒，旁缀缨络中宝珈。细腰亭亭媚杨柳，窄靴簇簇团莲华。膳夫中庭献湩乳，乐人阶下鸣鼓笳。诸天人龙尽来集，来自天汉通银槎。衣裳阑斑语言杂，康乐和亲欢不哗。问我何为独不乐，侧身东望三咨嗟？吾闻弇州西有西极国，积苏累块杳无极。又闻昆仑山高万余里，增城九重天尺咫。此皆钧天帝所都，聚窟亦属神仙徒。元洲长洲本幻渺，丹水赤水疑有无。又闻西方大秦国，远轶南海波斯胡。水晶作柱夜光络，绣缕织罽黄金涂。犁靬干善眩虽略妄，张骞凿空原非诬。谈天足徵邹子说，《盖地》亦列王母图。东西隔绝旷千载，列国崛兴强百倍。道通南徼仍识途，舟绕大郎竟超海。衣裳之会继兵车，跂行蠕动同一家。穆满辙迹所不到，今者联翩来乘槎。吁嗟乎，芒芒九有古禹域，南北东西尽戎狄。岂知七万余里大九洲，竟有二千年来诸大国。地球浑浑周八极，天设区域限西北。绳行沙度不可涉，黑风况畏罗杀国。咄哉远人来叩关，凿地忽通西南蛮。贾胡竟到印度海，师船还越大浪山。婆罗苏禄吾南土，从此汉阳咸人楚。长蛇封豕恣并吞，喁喁鹣鲽来无路。可仑比亚尤人豪，搜索大地如追逃。裹粮三月指西发，极目所际惟波涛。行行匝月粮且罄，舟人欲杀鬼夜号。忽然大陆出平地，一钓手得十五鳌。即今美洲十数国，有地万里民千忆。世人已识地球圆，更探增冰南北极。精卫终偿填海志，巨灵竟有擘山力。华严楼阁虽则奇，沧海桑田究难测。堂堂大国称支那，文物久冠亚细亚。流沙被德广所及，却特威远蔑以加。宋明诸儒骛虚论，徒诩汉大夸皇华。谬言要荒不足论，鸟知壤地交犬牙。鄂罗英法联翩起，四邻逼处环相伺。着鞭空让他人先，卧榻一任旁侧睡。古今事变奇至此，彼己不知宁勿耻。持被入直刺刺语不休，劝君一骋四方志。"}