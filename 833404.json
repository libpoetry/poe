{"id":"833404","title":"百字令 其三","dynasty":"清末民国初","author":"樊增祥","text":"长圆长好，算此花和月，一般多福。君子长生砖压扁，形似开大白蝠。若遇商贤，或逢柱史，当如孩儿菊。倘旌花瑞，凤池为汝汤沐。群卉竞祝期颐，筠兰榴桂，百子千孙足。倘与姚黄争九锡，贵寿两家分属。芡弟调冰，茨姑捣粉，家世清如玉。香芸几叶，百年长伴书簏。"}