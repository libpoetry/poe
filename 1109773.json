{"id":"1109773","title":"又寄","dynasty":"宋","author":"刘黻","text":"元阳诏墨动天霞，喜到东都处士家。世路几年滋艾草，道山今日聚梅花。作舟济国看商傅，槃石补天过女娲。珍重诸贤扶大道，声名毋使后人嗟。愧不柯山与执经，曾将尺纸话飘萍。六年忆别心如醉，一日相逢眼倍醒。结友苦无鸥共志，癖书瘦得鹤同形。自怜所性惟方拙，水洁山高即座铭。"}