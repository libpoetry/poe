{"id":"1110461","title":"次韵王子钦立春二首","dynasty":"宋","author":"孙觌","text":"玉手传丝催岁换，金刀剪綵伴春回。兵戈满眼年年在，花鸟惊心日日来。芳意渐还三径草，暗香犹认两京梅。呼童火急供春事，冻醴生光滟玉醅。岁晚惊呼身已老，天涯流落首空回。便将酒力推愁去，且放春光入眼来。人语嘻嘻争斗草，宫花闪闪艳妆梅。雪消水暖春江动，绿涨葡萄万斛醅。"}