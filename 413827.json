{"id":"413827","title":"闻琮姊耗述哀","dynasty":"近现代","author":"冒效鲁","text":"魂兮汝何之，招汝江之湄。江流咽堕泪，巨细皆同归。居人与逝者，修短恒同萎。独伤平生遇，惨酷兼仳离。郁怀不敢伸，凄苦见于诗。如何更夭折，使我肝肠摧。新年别我时，悲苦不自持。填胸有万言，握手泪如丝。初谓寻常别，何以痛如斯。孰知蓄志久，一面难再期。别后频寄书，中多厌世词。达观吾广汝，曾不纳吾规。去年哭瑗泪，今又为汝滋。检衣视故痕，斑驳犹未晞。哀哀十手足，旦暮残两枝。汝忧不能分，汝志畴能窥。负汝等邱山，报汝惟涕洟。呼汝汝岂闻，吊汝汝岂知？即于汝之死，欲怨当归谁。潦草阿镇书，死状不得稽。颇疑有隐痛，毕命甘如饴。谁能释吾疑？仰视天昏迷。"}