{"id":"732419","title":"吾庐","dynasty":"清","author":"吴嘉纪","text":"吾庐清溪中，年久半倾圯。圯者不复问，存者还欲倚。老梅共横斜，撑拒临流水。有客念倾颓，赠粮令葺理。负戴骇邻人，升斗分匠氏。仍缺石与木，来朝卖一豕。力作何纷纭，痴儿间老婢。窗牖次第明，巷径复委委。家人意颇贪，指点旧基址。乃欲典衣裳，更求广居止。微笑谓家人，户外寒方始。且留此隙地，以待春风起。我自荷一锄，种菜柴门里。"}