{"id":"1043873","title":"杨寺丞书画","dynasty":"宋","author":"刘攽","text":"杨侯古书数十轴，草隶缺残犹可读。古书流传动千岁，书可仿摹古容伪。爱君苦心能辨之，等捐千金不为费。世尝售名不售真，物可见形难见神。重令志士一惆怅，念有遗宝随埃尘。东墙西墙画满屋，瑟琶小儿理新曲。鄙夫长安交游少，骑马能来与君熟。万事好恶我自知，不作浮沈为人更耳目。"}