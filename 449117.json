{"id":"449117","title":"买陂塘  久雨初停","dynasty":"当代","author":"陈永正","text":"望平原，数重烟霭，那能容易开霁。人间十日经风雨，天与东君同醉。春剩几。觉燕堕巢泥，尚染残英味。埋忧枉费。纵误了花期，园林绿满，也算好时世。閒心绪、恰称檐间细意。一声一滴轻委。韶华就此随沟去，只挟好些清泪。情易洗。君不见、去年今日题红事。殷勤附水。想流到天涯，也无人管，误我久凝睇。"}