{"id":"61933","title":"过牛伏岭","dynasty":"明代","author":"舒頔","text":"牛伏岭高高且远，崎岖羊肠路百转。仲冬跋涉汗流浆，每叹时危历艰险。阴厓惨惨生悲风，极目四顾山巃嵸。人生能着几两屐，踪迹不异无根蓬。我家居山南，别业寄山北。群凶势纵横，往返苦行役。山中天气温如春，绝壁遥见梅花新。梅花年年见春色，不见多少行路人。"}