{"id":"833409","title":"玲珑四犯 其二 再和午诒一百年前白荷花瓣","dynasty":"清末民国初","author":"樊增祥","text":"榜眼莲花，早历尽中书，廿四番考。太素光阴，三万六千过了。曾见五世鸳鸯，一辈辈、白头双笑。记一年、一阕菱歌，红豆金箱不少。那回偷采芳龄小。叹莲娃、生子都老。藏身粉指青编里，也抵中山一觉。依旧浅水蓬莱，想玉面、皱纹羞照。忆折梅同下西洲，犹是玉台初稿。"}