{"id":"828007","title":"散原先生夜过观先师关先生及强甫遗稿感而有诗奉答一首","dynasty":"清末近现代初","author":"陈曾寿","text":"有欢非世同，有泪当自咽。我生眷师友，半世芳馨绝。菲菲九渊底，峨峨千仞雪。波流万人海，吊影弥孤孑。繁冤枕遗书，魂梦向谁说。悱恻散原翁，湘累通一脉。夜过拾丛残，同命在芳洁。归眠月皎皎，窈窕哀辗侧。孤奏起骚魂，使我寒灰热。哀哉廿年事，龙战水火烈。熙宁荐士初，程颢泪已滴。珍瘁帝何心，万流杂喧吸。消息理则微，遂至三纲裂。声放还复吞，忧端不可掇。"}