{"id":"581263","title":"亭台越王台","dynasty":"明","author":"张诩","text":"崇台千尺皆蒸土，夜夜登登不歇杵。一廉一陛涂民脂，画阁雕栏贮歌舞。春风到处沉檀香，溽暑四壁水晶凉。江山延袤万馀里，绮窗启处烟茫茫。空中缥缈罗仙仗，绛旌羽葆屹相向。锦茵独荐倾城娃，牙床高挂销金帐。管弦嘈嘈宴诸王，夜焚兰麝坐椒房。台上月来人已醉，楼头风起乐初张。中原鹿走人共逐，多少英雄就擒戮。何如台上乐少年，清歌妙舞欢不足。坝上真人仗剑兴，除秦扫项致太平。殷勤专使致尺书，白旄黄钺那能征。秦佗了似太仓鼠，日饱陈红得容与。百年伯业一朝倾，富贵荣华问何处。百粤山河秋色空，故宫禾黍月明中。见说汉高当此际，未央宫殿起秋风。"}