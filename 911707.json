{"id":"911707","title":"募兵","dynasty":"宋","author":"杜范","text":"召募古来有，今者何其艰。文书急如雨，取办都保间。百夫不当十，一夫费千镮。恐被嗜利徒，无能禦国患。老母与少妇，蓬头走江干。挽之不得留，悲泣声彻天。母曰我壮子，妇曰我健夫。衣裳破无补，田园荒未锄。一朝弃我去，饥寒我何如。我欲从汝行，生死同一隅。抑恐惰军气，累汝重汝辜。今业已分离，把袂略须臾。拭泪为汝言，汝亦无我虞。戮力济王功，期以斩强胡。"}