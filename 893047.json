{"id":"893047","title":"享庙禋郊诗禋郊十韵","dynasty":"宋","author":"宋祁","text":"大驾峨千乘，长涂过百廛。尘清属车地，雪尽幔城天。步辇黎明降，华灯艾夜燃。升琮奠黄粹，荐璧捧苍圆。牲俎群灵匝，霞觞二祖联。上垓皆彻藉，小次但虚褰。不见纤萝动，惟闻杂佩旋。回云终乐奏，熏月上柴烟。日至方流庆，崧呼节献年。欲知釐事毕，鸡赦出楼前。"}