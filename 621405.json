{"id":"621405","title":"中夜篇","dynasty":"明","author":"黎遂球","text":"中夜对酒，徙倚徬徨。庭临东海，发发星光。南箕如舌，北斗主张。历历古今，治乱何尝。伍员入吴，伊尹归汤。栖栖鲁儒，戚戚楚狂。闻言不信，听谗则详。天运所为，群和一倡。谁为黼黻，颠倒衣裳。谁为嘉宾，吹笙鼓簧。我矢用直，我弓用强。射尔卷舌，遂扫欃枪。主悦臣安，顾见凤凰。麒麟在囿，元龟在堂。朱草烨烨，驺虞将将。出照卿云，处荫重房。元气开明，乐哉未央。"}