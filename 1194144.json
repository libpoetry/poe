{"id":"1194144","title":"塞下曲","dynasty":"唐","author":"戎昱","text":"惨惨寒日没，北风卷蓬根。将军领疲兵，却入古塞门。回头指阴山，杀气成黄云。上山望胡兵，胡马驰骤速。黄河冰已合，意又向南牧。嫖姚夜出军，霜雪割人肉。塞北无草木，乌鸢巢僵尸。泱渀沙漠空，终日胡风吹。战卒多苦辛，苦辛无四时。晚渡西海西，向东看日没。傍岸砂砾堆，半和战兵骨。单于竟未灭，阴气常勃勃。城上画角哀，即知兵心苦。试问左右人，无言泪如雨。何意休明时，终年事鼙鼓。"}