{"id":"692898","title":"秋日十咏","dynasty":"明","author":"杨爵","text":"露冷风凉秋渐深，塞天犹系白头吟。已知忧国非吾事，有感还余恻恻心。不堪秋草与秋风，又把流光易此中。万里君门皇路在，一身罪难几时终。年来欲与世相忘，转觉幽怀百虑长。延颈九重天外远，难将一念悟君王。复惊一叶坠庭前，坐惜年华双鬓颠。多罪残身忘是我，迩来都付与苍天。风落庭柯又是秋，有时乐在有时忧。欲为万里朋游告，归雁还迟塞上留。忽惊塞雁报清秋，困里帛书肯寄不。云外长风吹六翮，一飞千里到西周。寒蛬蚤已到幽床，梧叶枝头几个黄。清昼半阴云忽忽，几人能解此凄凉。绕塞西风白露天，万山黄叶落翩翩。穿窗日影无私照，一隙常来到卧边。五十余年人世事，此间白发几经秋。不知淫雨烟波上，谁去乘风泛柏舟。看开宇宙谁人事，白昼天涯此日头。雁过故惊囚榻梦，一声凉夜送高秋。"}