{"id":"610232","title":"晚泊启吴用潜","dynasty":"明","author":"韩上桂","text":"吴生英俊士，少小事文章。清标迥湛明河上，奇气常凌北斗旁。北斗星函宝剑文，精光远袭何缤纷。龟文缦理不可辨，奔雷掣电随风云。忆昔与君短发时，鸣琴写意春风知。海鹏本拟逍遥运，骏马欲向东南驰。年来射策泥金羁，桃花落尽未能归。萧条杨柳汉江外，几处青山衔落晖。迟迟月出浮沧海，远照离人苍鬓改。自分驰驱万里难，独馀傲睨双眸在。君行此归便著书，乘时早策青龙驹。陵阳宝碗终然售，骏骨燕台无日无。功成履剑诏天子，肯学区区一腐儒。"}