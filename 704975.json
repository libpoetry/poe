{"id":"704975","title":"别馆都春","dynasty":"明","author":"霍与瑕","text":"天孙别院锦成云，占断明都万有春。一样东风花几种，不堪啼鸟更撩人。春园日暖莺声好，春殿月明花影低。楚客伤春浑未赋，东风那得送春归。花枝照水檠红艳，荷叶凌波送远香。春去几时春自在，晚风聊此纳新凉。蟋蟀池塘风阵阵，凤凰箫管夜沉沉。城西未落三更月，春恨谁缄万里心。亭台霁雪月如银，谁道阳和布未匀。好趁梅花装彩胜，长官明日此迎春。四明仙子好留题，勾押春风入院齐。我亦旧时梁苑客，心随春事到江西。"}