{"id":"163026","title":"念奴娇·疏疏淡淡","dynasty":"宋代","author":"辛弃疾","text":"疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不惜春工力。骨清香嫩，迥然天与奇绝。尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。"}