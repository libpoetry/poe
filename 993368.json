{"id":"993368","title":"翠羽辞","dynasty":"宋","author":"梅尧臣","text":"秦女乘鸾遗翠羽，落在人间与风舞。风休不归谁作主，此郎拾取装金缕。郎家主妇爱且怜，系向裙腰同出处。朝来邻里偶经过，方朔邹枚争欲睹。主人重客苦留连，急走钿车令去取。酒巡未匝掩閤扉，忽已闻归报鹦鹉。重匀朱粉临镜台，促息不停催出户。正抱琵琶稳系绦，辊作轻雷拢作雨。自解弹成啄木声，岂唯能写胡人语。醉眼流波入鬓时，弦慢邀郎紧弦柱。身柔柱涩郎力微，欲倩傍人频顾主。主何磊落风味多，就请上宾无不许。相疏情远谁称渠，画拨当胸客当去。"}