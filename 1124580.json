{"id":"1124580","title":"效进退律赋水乡三实","dynasty":"宋","author":"唐士耻","text":"根荄七窍倍玲珑，产尔亭亭曲渚风。勇退霞衣香故在，骈生玉子味仍钟。人言太华标奇种，藕大如船想碧蓬。何待非常誇世俗，祇今盘露已能秾。冰雪胸怀七泽姿，纤纤舞袖学双飞。袢襟应念人间世，灌顶何如山上芝。荷叶巧偷鹦鹉背，莼丝密缀燕雏衣。回塘相伴薰风里，争看胭脂黛绿施。明珠久合蚌中生，何事鸿头亦炳灵。襟护重重殊袭复，星分颗颗倍晶明。一车奇谤嗟成误，十斛平量换合成。珍重樱桃樊素口，致渠磊落更歌声。"}