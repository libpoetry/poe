{"id":"1003064","title":"题贤女祠","dynasty":"宋","author":"曾原一","text":"翻手作云覆手雨，刘翁乃尔女如许。飘飘上下随春风，妾身肯似章台絮。门前江水深更深，沈沈此水明妾心。后来志士为感慨，过此往事成悲吟。嗟嗟许蔡复许吴，女吴绝蔡成二夫。此时哀泪苦几谏，翁意或可还其初。吴家箱币罗堂前，女兮脉脉胡不言。后来吴郎傥不死，清祠未必能江边。女今贤明照天宇，翁也反覆闻千古。许吴之日回此天，女贤翁否俱无传。"}