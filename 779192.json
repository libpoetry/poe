{"id":"779192","title":"念奴娇 送家季其年归阳羡，用顾庵柬西樵、其年长调先成韵","dynasty":"清","author":"陈世祥","text":"年来怀抱，拼剪愁作片，织愁成幅。如许乾坤供好事，难着半间茅屋。酒暖歌深，只供憔悴，况此颠毛秃。翻翻径起，槃间自舞瞿谷。几日剪烛寒窗，恰别离又迫，离情盈掬。醉里乌乌歌老骥，声咽唾壶如木。湖海飘零，胡琴空碎，此意非君独。片帆渐远，断江一片黄竹。"}