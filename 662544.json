{"id":"662544","title":"春日郊行","dynasty":"明","author":"石宝","text":"驱马薄言迈，悠悠历阡陌。桃花照人红，柳絮随意白。旧巢飞燕入，高树鸣鸟择。水流金勒驹，草藉青油轭。舞蝶下新妆，落梅点宫额。那堪繁盛时，犹作羁旅客。弹剑发燕歌，木叶惊摵摵。太息日月流，何翅骥过隙。贵家磊珍宝，万金起高宅。心雄百代人，身作九州伯。撞钟集舞女，建旆列画戟。盛运一朝变，荡灭无遗迹。乃知身后先，贵贱未可逆。幸对一尊酒，春意何其适。放浪脱形骸，谈谐钩隐赜。不知秋菊英，安问岁寒柏。锦绮赋百篇，金声试一掷。不负春日阳，草树俱泽泽。"}