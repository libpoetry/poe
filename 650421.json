{"id":"650421","title":"咏雪分韵得珂字","dynasty":"明","author":"金幼孜","text":"旅馆年将暮，都城雪更多。低回飘苑树，历乱集庭柯。杂霰沾衣袖，随风拂佩珂。天空连浩荡，野迥接坡陁。沧海收初日，层城眩夕波。积深藏薜荔，堕下压松萝。盈尺将平砌，凝澌欲冻河。映梅纷的皪，缀柳自鬖髿。近向尊前落，斜窥隙穴过。瑶池银作水，禁署玉为坡。委巷封车辙，填门失蚁窠。捲帘轻可扑，入手净堪挼。滉漾惊乌鹊，缤纷掩素娥。重重胜楚练，粲粲拟吴醝。谷口迷樵径，汀前失钓蓑。归人先罢市，织妇早停梭。影夺琼田鹤，光翻墨沼鹅。映窗书可把，拈笔砚频呵。出郭愁驱马，趍朝畏满靴。不嫌毡独冷，已觉鬓先皤。陶谷情偏洽，苏卿节不磨。梁园曾授简，郢客尚传歌。瑞气方融结，祥光欲荡摩。紫宸明玉座，琐闼净雕戈。润物功弥博，均施德匪颇。三农占岁稔，四海颂时和。自足消氛祲，从兹去札瘥。作诗惭鄙拙，才薄柰予何。"}