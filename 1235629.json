{"id":"1235629","title":"时雨忽降簿书甚稀独坐王可矩右司有诗次其韵","dynasty":"元","author":"许有壬","text":"翠樾云深百鸟鸣，彤闱如水嫩凉生。雨声自与诗有约，天巧岂容人强名。万里秋风黄鹄梦，五湖春水白鸥盟。年来不用愁华发，尚有观山老眼明。西厅东阁总诗鸣，天籁相关触处生。京国故人多老病，洛阳才子独声名。风云幸际文昌运，松柏休忘岁晚盟。他日江湖携手去，尽渠蚊睫有焦明。"}