{"id":"431494","title":"寿曹君梦渔二首","dynasty":"近现代","author":"冯君辉","text":"少年即欲请长缨，花甲年周志未更。六代江山恣游眺，一编花萼见真情。长君四秩正强仕，仲弟五旬早著名。三寿作朋传佳事，德门喜气自充盈。昔年橘井活千人，累代家传衣钵真。懒向故园寻旧业，喜从宦海指迷津。身经南北三千里，眼见沧桑六十春。今日斑衣齐舞綵，白头相对醉芳辰。"}