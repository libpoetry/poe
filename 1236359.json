{"id":"1236359","title":"羁思十首次谢纯然韵","dynasty":"元","author":"陈高","text":"霜风吹帽发全枯，多病兼愁懒步趋。身寄他乡年又尽，吟看衰草日将晡。故园消息沈天表，旧日交游隔海隅。祇有浊醪堪遣兴，拟从邻舍典罗襦。夜中见月浑忘寐，晓起看山祇独吟。那得文章垂不朽，已知衰老故相侵。天寒大泽龙蛇蛰，岁晚荒郊雨雪深。有客可人吾邑子，往来时得一开襟。淮西盗贼成群起，攻夺城池杀害多。保障谁能为尹铎，折冲未见有廉颇。南来羽檄时时急，北向官军日日过。贾谊治安空有策，九重深远欲如何？落木飞鸿冬月暮，短衣乌帽五湖滨。思亲夜夜生归梦，作客年年笑此身。犬吠竞猜南越雪，莺啼未听上林春。世间谁是知音者？青眼相看只故人。"}