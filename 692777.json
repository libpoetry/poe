{"id":"692777","title":"江月晃重山 四阕 壬寅立春","dynasty":"明","author":"杨慎","text":"腊尾金杯滟滟，春头彩胜翩翩。裁红晕碧动嫣然。风日好，偷眼艳阳天。一曲玉箫明月，几弦锦瑟华年。故乡迢递水云连。归未得，思发在花前。金马九重恩谴，碧鸡二十春风。江花江草每年同。君不见，憔悴已成翁。白发带花休笑，紫髯说剑犹雄。欲笺心事向天公。赊美酒，长醉玉壶中。屏翳烘云靺鞨，羲和敲日玻瓈。韶风丽景画桥西。春色早，南国且黄鹂。潇洒蕙楼菌阁，繁华杏坞桃溪。多情杨柳露新荑。堪一醉，骑马欲鸡栖。龙马山前草长，螳螂川上花开。霜天晓角报春回。传菜手，先进荡寒杯。金线丝丝染柳，玉英片片熏梅。流光容易把人催。吾老矣，何日赋归来。"}