{"id":"1067359","title":"寄题朱氏小隐园","dynasty":"宋","author":"谢薖","text":"吾闻滑稽儿，避世向金马。刈草吉云乡，探凤芳城野。斯人玩世耳，岂必蒿庐下。墙东本侩牛，君平盖卜者。朝市亦堪隐，山林实潇洒。君居占深源，境物粲可写。老桧上干云，孙桐已拱把。雨窗修竹响，风磴寒泉泻。此翁少年日，射巧如注瓦。百金装宝刀，千金买流赭。晚歌紫芝曲，情性妙陶冶。蒲履谷皮巾，何取绶若若。嗟予亦旷荡，与世自藞苴。方期访桃源，更欲结莲社。"}