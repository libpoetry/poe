{"id":"1230336","title":"题钱舜举画梨花","dynasty":"元","author":"柯九思","text":"洛阳城西千树雪，走马看花遍阡陌。金鞭换酒为沈□，烂醉花前扶不得。粉香薰透诗人脾，思入吴笺洒残墨。别来风雨难为春，客怀几度孤清明。壮游回首已陈迹，一声啼鸟心魂惊。苕溪居士获天趣，造化潜移不知处。玉容寂寞澹春寒，犹记香山旧时句。羡君好古清有馀，励志耻作黄金奴。梅边握手恨不早，老眼半世空江湖。画图诗笔耀当代，大嚼屠门意殊快。更须什袭为珍藏，静里春光常自在。"}