{"id":"1010668","title":"秋兴","dynasty":"宋","author":"释文珦","text":"昔人苦悲秋，我独爱秋色。无云天万里，远峤出寒碧。枫林叶如丹，溪水清见石。饱雨豆荚肥，经霜栗包拆。连畴稻正黄，冒野荞亦白。篱菊忽盈把，山萸又堪摘。日月如过鸟，良辰敢虚掷。青猿颇会意，为我具短策。西风吹破帽，野兴在故屐。不惮登涉劳，远访巢居客。此客更可人，分我渔樵席。人生贵适意，何必累形役。"}