{"id":"768735","title":"摸鱼儿 姚秋芷姑丈复有楚北之行填此赠别","dynasty":"清","author":"赵庆熹","text":"不多时霜痕遍糁，满山红了乌桕。斜阳怕照人离别，几日浓云絮厚。潘鬓瘦已秋老，荷花丝断鸳鸯藕。销魂还又。又柔橹枝枝，峭帆叶叶，重过汉江口。天涯路，颇忆雨窗灯牗。恼人情味如酒。当初尚道邮程苦，何况泪沾衫袖。频执手。说我亦、相如卧病文园久。临行话旧，有潭水汪伦，匡庐李白，寄语问安否。"}