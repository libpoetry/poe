{"id":"993028","title":"闻进士贩茶","dynasty":"宋","author":"梅尧臣","text":"山园茶盛四五月，江南窃贩如豺狼。顽凶少壮冒岭险，夜行作队如刀鎗。浮浪书生亦贪利，史笥经箱为盗囊。津头吏卒虽捕获，官司直惜儒衣裳。却来城中谈孔孟，言语便欲非尧汤。三日夏雨刺昏垫，五日炎热讥旱伤。百端得钱事酒䏑，屋里饿妇无糇粮。一身沟壑乃自取，将相贤科何尔当。"}