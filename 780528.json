{"id":"780528","title":"一萼红 衎石同年赠杏花二枝，媵以妙词，依调赋谢","dynasty":"清","author":"周之琦","text":"浣征衣。叹缁尘满眼，无处认芳菲。隔巷遥传，迎门一笑，还似阆苑初移。展方絮、新声自谱，赏心事、饧白粥香时。枚馆清愁，蠡湖归梦，此意谁知。曾是曲江开好，甚珍丛折取，怨别琼枝。斐几藏春，银瓶寄艳，深护金屋娇姿。算犹胜、封姨暗剪，掩红泪、轻逐燕莺飞。旧日名园倚处，莫寄相思。"}