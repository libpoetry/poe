{"id":"274925","title":"破阵乐·炮车轰天白日烧","dynasty":"清代","author":"李必恒","text":"炮车轰天白日烧，阚如虓虎军声鏖。天威所到心胆堕，霜刃未交敌垒破。尘漫漫，大风起。鼓不绝，马逸不能止。穷寇解甲降，巨憝抱鞍死。皇帝曰嘻，武不可究。罪不斯得，矧敢多又。旦日将军来，幕府上功簿。峨峨甲仗高于山，孳畜谷量不知数。天子受贺军门开，山呼万岁声如雷。"}