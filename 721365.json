{"id":"721365","title":"寿张方伯枢侯二首","dynasty":"明末清初","author":"陈恭尹","text":"金貂七叶向来传，身列崇班尚少年。白简有风存北阙，紫薇新泽满南天。树人岁育三千士，赈米朝糜百万钱。犹说报恩怀未尽，欲将心力更筹边。无成六十鬓萧萧，折柬空劳使者招。古寺疏钟陪永日，清斋长烛语良宵。野人且可论三祝，倦鸟何堪问九霄。愧乏嘉言供采择，平生踪迹是刍荛。"}