{"id":"1107083","title":"次韵顺之奏雅四首","dynasty":"宋","author":"邓肃","text":"谁回厄会作民禄，凭君上天厌人欲。要将勋业称貂蝉，世间岂曰无衣六。谪仙酒渴要吞江，刘毅一呼从此欲。当知明琼亦有神，引上洞天三十六。梦蝶庄周心槁木，入柳穿花本无欲。杯酒行春当此时，忽遇清明一百六。神仙醉歌天上曲，暖春肯念人间欲。谩将郊岛继韩豪，五出那配天葩六。"}