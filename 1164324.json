{"id":"1164324","title":"三峰府内矮柏十韵","dynasty":"唐","author":"吴融","text":"擢秀依黄阁，移根自碧岑。周围虽合抱，直上岂盈寻。远砌行窥顶，当庭坐庇阴。短堪惊众木，高已让他林。日转无长影，风回有细音。不容萝茑附，只耐雪霜侵。玉帐笼应匝，牙旗倚更禁。叶低宜拂席，枝袅易抽簪。绿涧支离久，朱门掩映深。何须一千丈，方有岁寒心。"}