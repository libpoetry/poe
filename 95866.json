{"id":"95866","title":"别齐之·新月净林木","dynasty":"宋代","author":"赵蕃","text":"新月净林木，微风动菰蒲。客子不能寐，拊身念艰虞。忽思骑鲸翁，已去不可呼。乐哉今夕境，忍令堕空虚。南都李文学，豪气老不除。将为章江行，值我彭蠡湖。一见如平生，健论真起予。座间诵新作，峥嵘突黄初。携酒夜过我，烹鸡仍脍鱼。快饮不记琖，耳热歌乌乌。乘坠俱大谬，醉倒不用扶。几梦即了我，此身无复余。胜践无古今，人事自作疎。东西南北人，何必怀此都。明朝两茫茫，危途各崎岖。语离有遗恨，更起捋君须。"}