{"id":"957812","title":"念奴娇 其二 上太守月词","dynasty":"宋","author":"范端臣","text":"玉楼绛气，卷霞绡云浪，飞空蟾魄。人世江山惊照耀，烟霭鳌峰千尺。陆海蓬壶，银葩星晕，点破琉璃碧。有人吟笑，紫荷香满晴陌。况是东府君侯，西清别骑，樽俎开华席。迤逦飞轮催杖履，入对青藜仙客。襦裤歌谣，升平风露，拼取金莲侧。梅花吹动，满城依旧春色。"}