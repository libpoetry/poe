{"id":"417083","title":"澡兰香 辛巳重午","dynasty":"近现代","author":"沈祖棻","text":"三年蓄艾，五色缠丝，一缕宫魂暗续。江沈楚魄，渡竞吴舟，往事自伤心目。记银盘、纤手包香，家家新炊黍熟。远水迷烟，忍问汀洲菰绿。永昼商量薄醉，莫惜蒲觞，更倾醽醁。残题小扇，旧泪单衫，未称画屏兰浴。又墙阴、红到榴花，消息归期未卜。漫更忆、泼酒添熏，当时裙幅。"}