{"id":"1110583","title":"秋怀五首","dynasty":"宋","author":"孙嵩","text":"秋虫日以喧，秋树日以疏。君听草根蛩，泣吊风中梧。壮士秋怀涕，及此清霜初。从来感秋人，一例皆楚声。吾闻古燕赵，慷慨多不平。惜哉宋玉辞，不使荆轲听。何处秋声多，竹外声历历。凄切不禁寒，萧萧旧时碧。此中白发愁，饷与秋风客。畴昔旅江湖，夜夜南飞雁。山园柿栗秋，出户望河汉。袛今寒雁时，中夕起三叹。黄山秋雕锼，风露洗崖崿。行行听清猿，处处采灵药。秋云老石床，已后十年约。"}