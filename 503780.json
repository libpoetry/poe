{"id":"503780","title":"从军行","dynasty":"明","author":"郭奎","text":"大风西北起，江汉云飞扬。相知拓南土，展此万里疆。飘飘赤羽旗，矫如飞龙翔。前军屯细柳，六师后张皇。被服华衮裘，杂以明月珰。金相玉其体，文彩自成章。桓桓虎贲士，左右罗干将。良马亦既闲，翩翩骊与黄。彤弓卢矢倍，受言宜允臧。一举清吴越，再欣汉道昌。恩泽沛若霖，闽海俱怀康。讴歌颂明德，乐矣华山阳。"}