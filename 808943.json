{"id":"808943","title":"次韵和郡守平樾怀陈省庵刘研庄两前守","dynasty":"清","author":"郑珍","text":"贵仁无令名，不如不尊显。文官秪爱钱，不如为牧剪。朝廷用书生，亦曰其言善。岂其所读书，到官即收卷。治法止两端，世有几人阐。甚或剔刻之，伤我枝蹄趼。冤乎颂德碑，盍不刻稍浅。陈刘两郡守，是诚循吏选。遐陬井校中，鼓众走且喘。一滴父母心，百年尚神缅。刘公实儒者，教不薄穷褊。至今多能文，皆公为梯栈。陈公山茧法，此日更繁衍。衣食到佣丐，金珠满原巘。大府近请祀，于陈极黾勉。我惟此二公，并当铭钟铣。刘父陈也母，教养惠无辨。可念在当时，肫挚忘轩冕。湘川与白田，车或日再转。此风遂难得，未免重丝茧。堂堂平大夫，继亩思旧畎。长言发嗟咏，此意更加腆。世有明练材，囊伧而卷脔。寸善将自私，谁肯道前典。观公用意处，已足见敷展。后来今视昔，过之不独践。企风观化成，歌德我何腼。"}