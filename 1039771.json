{"id":"1039771","title":"留题剑门东园","dynasty":"宋","author":"赵抃","text":"剑州古要害，重门扼开阖。堤防两川地，喉吭此呀呷。在昔禦狂寇，如朽施巨拉。时平付良守，一与公论合。政成治东圃，于焉解宾榻。予方锦官去，邀我置壶榼。纵步车马休，举目苍翠匝。摅怀谈笑喧，倾车潺湲杂。不春亦芳菲，匪风自萧飒。主宾饮兴豪，量海川酒纳。贰车台中旧，题诗谓予盍。默默极佳处，兹俗何以答。"}