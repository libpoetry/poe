{"id":"699900","title":"暮秋与徐兵宪郭参戎同登望江楼二首","dynasty":"明","author":"郭谏臣","text":"层楼高驾大江濆，与客衔杯醉夕曛。地控荆瓯山四绕，台临章贡水中分。旌旗霞映红成绮，金鼓风飘响入云。回首更怜秋色晚，满城黄菊送清芬。江城秋老景扶疏，极目江天思有馀。枫染微红霜落后，橘垂新绿雁来初。十年湖海牵尘鞅，万里关山畏简书。底事登高空怅望，故乡此日正鲈鱼。"}