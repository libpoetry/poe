{"id":"1214759","title":"别夹谷知事可与","dynasty":"元","author":"黄玠","text":"我爱杨子江心百鍊镜，明于月，冷于水，揭之可以照天地。我爱丰城土中三尺剑，气如云，质如银，佩之可以服鬼神。尚不如兰陵故人夹谷氏，大雅愔愔古君子。韬光自晦常有馀，藏锋不试终为美。眉间有色清而温，玉佩琼琚照秋水。我有朱弦白雪知者希。一曲遂为相识始。"}