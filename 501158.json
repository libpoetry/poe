{"id":"501158","title":"大江东去 送段伯文赴太平帅府经历","dynasty":"明","author":"陶安","text":"紫薇香冷，着风生银翰，月筛朱箔。面有长淮清润气，培以老成才学。菡萏波澄，琼花雾敛，梦跨扬州鹤。案尘不染，声华飞动台閤。天上妙选仙官，牙绯恩重，婉画清油幕。坐对江山雄丽处，依旧太平城郭。令肃貔貅，欢腾鸡犬，千里苏民瘼。云间路阔，一樽试为君酌。"}