{"id":"814305","title":"院试寓郡城独坐对月无聊中叠韵成此五首","dynasty":"清","author":"周馨桂","text":"绝好窗前月，清光向客来。友添惟对影，心死已成灰。善价看时辈，虚藏愧不才。此身何所用，且即隐蒿莱。寒意几欲雪，推窗月复来。自怜无用木，共笑不燃灰。济世知非分，成名羡有才。且归颜氏巷，三径没蒿莱。月向山头吐，光看几上来。愁听尘近市，坐待烛成灰。陋学原非道，宗工自爱才。姓名银榜烂，缥渺似蒿莱。顺时力不足，好古兴犹来。且发终宵愤，重燃旧日灰。吾侪当报国，举世正需才。经训菑畬在，殷勤辟草莱。刺骨寒风发，开怀好月来。科名心本淡，忠义志难灰。望道宜勤学，违时且炼才。殷殷镕气质，尚友仰东莱。"}