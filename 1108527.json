{"id":"1108527","title":"题永嘉黄仲炎文卷二首","dynasty":"宋","author":"刘克庄","text":"书坊黄册诱儿童，朝取封侯夕拜公。贾董奇材无地立，欧苏精鉴与人同。安知李廌麾门外，不觉刘几入彀中。蚤晚君王求极谏，莫教豪杰泣途穷。龙泉笔绝文章熄，此作居然可贵珍。激处翻嫌董生缓，新来却笑退之陈。假令覆瓿无知者，尚可藏山待后人。外物区区均粪土，祝君爱取不赀身。"}