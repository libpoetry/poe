{"id":"703221","title":"宫词题画 春","dynasty":"明","author":"谢榛","text":"晓起下阶芳草绿，越罗昨夜裁春服。试看海棠开几枝，流莺啼过黄金屋。花落明年仍复新，玉颜对镜堪愁人。风静帘垂花竹里，银床冰簟净于水。夕阳犹照长信宫，太液池东片云起。禁门深锁夜如何，秪恐芭蕉风雨多。青桂花开秋已半，夜深绛阙低河汉。起看月影落金盆，纤手掬之光历乱。双玉跳脱近水寒，坐来长袖凭阑干。寒鸦暮集昭阳殿，疏雪因风上罗荐。早梅寂寞几多花，春在深宫君不见。好折一枝将献君，何人吹笛彻宫云。"}