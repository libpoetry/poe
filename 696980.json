{"id":"696980","title":"仲秋同祝鸣皋诸文学再游西山得诗四首天 寿山谒诸陵","dynasty":"明","author":"胡应麟","text":"紫殿衣冠肃，玄宫剑玺遥。天回群后集，地迥百灵朝。文字垂羲画，声歌咽帝韶。万年沾洒处，寒雨动青霄。积水湖天合，泠泠帝阙西。逶迤云色净，掩映日华低。凤吹临高岸，龙舟出大堤。桃花源咫尺，洞口夕闻鸡。积翠三天迥，飞梁百尺横。星河浮玉砌，云雾揽金茎。羽客青泥饭，仙人赤石英。何年生羽翼，尘外访蓬瀛。振锡千林暮，移尊片月秋。不辞青嶂远，聊共白云游。洗钵花台静，悬灯竹径幽。朝来挈小朗，乞食向牛头。"}