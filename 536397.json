{"id":"536397","title":"拟古七十首 其十二 嵇中散康言志","dynasty":"明","author":"王世贞","text":"扰扰两象间，生人各自为。余本田野夫，少小无远志。圭组岂不华，好者方为贵。习性偶成懒，敖乃非余意。窃窥庄氏言，颇怀养生计。忤外非有干，撄心乃足累。结茆流水曲，绿槐信所植。冶锻清阴下，弹琴衡门内。仰见孤飞鸿，寥唳出天裔。阮公青云度，浊酒幸与契。山生何为者，嬲我殊不寘。蜗庐欲枯壁，蛮触争何地。翛然龙门色，顿忘寰中事。"}