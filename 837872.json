{"id":"837872","title":"九十九峰歌","dynasty":"清末民国初","author":"吴德功","text":"火燄山高冲牛斗，中列奇峰九十九。丹崖赤嶂错落排，几疑巨灵细分剖。势如众笏参碧天，天梯石栈接云烟。东升晓日穿山出，槎枒木梳空际悬。一峰未尽一峰起，山光赫赫难迫视。巉岩森罗锦屏开，屴崱高撑玉笋峙。树木高下蔚参差，点缀峰容景争奇。松柏樟楠挺幽耸，继长增高势弥危。嶙峋怪石悬崖立，伛偻磬折向人揖。夕阳返照光四射，俯压培塿何岌岌。噫嘻宇内多名山，海外得此真奇观。声教何时化蛮触，披襟猿引绝顶攀。"}