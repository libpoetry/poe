{"id":"760844","title":"絜斋世丈以西园述怀集苏六十韵诗见示，为赋五古四章 其三","dynasty":"清","author":"丘逢甲","text":"明月出南斗，西园秋气清。官闲自课儿，渊渊夜读声。维公有佳儿，卓荦人中英。兼习蟹行书，洞见四国情。读书贵用世，宁止求诗名？过也实能诗，昔侍东坡行。东坡有谐语，不愿儿聪明。天下愚鲁儿，何必皆公卿？公卿今何为？所能惟行成。蹙国日百里，甘作城下盟。法弊不解变，残局空支撑。何必用周礼，乃能误苍生。高位无令才，令人贱簪缨。令才不高位，空与世网撄。念此夕不寐，挂户星何横？褒忠爵在朝，食德书在楹。中外四十年，里第无能营。东坡不归眉，阳羡田可耕。何时竟呼儿，负锄而带经。秋风吹远梦，飞度阖闾城。苏台吊吴王，或有麋鹿迎。"}