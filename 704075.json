{"id":"704075","title":"陈缉熙修撰先陇十咏 灵岩晴旭","dynasty":"明","author":"韩雍","text":"旸谷升朝曦，灵岩发晴光。峦峰削金碧，林木流葱苍。延晖入琳宫，影落浮图长。孝子葵藿心，倾向亦皇皇。巨浸不可测，群山绕其浔。夜深上圆景，天水光相侵。风帆照远近，沙鸟明浮沈。彻底年年清，照见哀哀心。山寺延倒景，烟霏坐来深。残红敛杰阁，浮翠迷遥林。归鸟晻霭中，高塔亦阴阴。瞑色欺泪眼，犹闻钟磬音。山川有佳气，飞飞满穹窿。变态既靡常，间色亦匪同。随时作霖雨，赞此化育功。凝睇不可休，疑亲在云中。天平带晴岚，苍翠弥峦冈。松筠既丛茂，泉石亦幽芳。先正百世人，庙食山之阳。眷言慕遗德，至孝能显扬。海云近佳城，佳树特连理。英英著冬花，垒垒屏障起。红芳冒冰雪，羞与桃李比。元勋光旧庐，吾慕逃虚子。禅林茂脩篁，翠影荫玄室。清风入林杪，锵锵奏金石。六逸不可招，七贤已陈迹。感古重伤今，游魂竟何适。庙古松亦古，居人不知年。直干凌碧落，深柯入黄泉。上有白鹤巢，下曾见牛眠。殷勤筑禁步，勿使根株连。平畴万顷馀，多稼垂秋成。农人毕收穫，坐见百室盈。比屋既足食，公家亦宽征。孝子荐时羞，取以供粢盛。伏龙来东南，蜿蜒气凝结。孝思卜先陇，神人指真穴。登高伫遐瞻，暮景惨分列。髣髴见亲容，长吁泪成血。"}