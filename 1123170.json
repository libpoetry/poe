{"id":"1123170","title":"送李主簿夷行之官河阴四首","dynasty":"宋","author":"贺铸","text":"夙昔一樽酒，相从清泗滨。回首欻四载，长安逢故人。交情久益淡，辞笔老加新。送子复西去，劳生悲重陈。古来英特士，往往沈下僚。念君鸾鹄姿，俛首栖蓬蒿。霜气敛陂泽，伊流才半篙。舟行何以尉，酌酒诵离骚。君才本高绝，流俗固难谐。桂生樗栎林，宁免相突排。勾稽谅多暇，帘箔蔽公斋。圣贤在黄卷，差可遣人怀。少小縻一官，身世两相补。为饱西复东，志愿劣儿乳。不无同心友，颇压折腰膂。寄语北山云，异时吾与汝。"}