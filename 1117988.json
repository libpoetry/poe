{"id":"1117988","title":"龟堂独酌二首","dynasty":"宋","author":"陆游","text":"幅巾萧散饯馀龄，江左诸贤可乞灵。护枕小屏图紫阁，映窗矮卷写黄庭。旷怀与世元难合，幽句何人可遣听。一酌兰溪遗万事，时看墙底卧长瓶。一榼兰溪自献酬，徂年不肯为人留。巴山频入初寒梦，江月偏供独夜愁。越石壮心鸡喔喔，子卿归信雁悠悠。天生我辈初何用，病骨支离又过秋。"}