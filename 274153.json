{"id":"274153","title":"摸鱼儿·断无人、绮帘朱户","dynasty":"现代","author":"汪东","text":"断无人、绮帘朱户，愁窥花底幽径。是閒曾系游骢住，繁杏夭桃相映。风不定。甚吹得韶华，刬地无余剩。凄然暗省。料境逐情移，千年恨促，一日便为永。琵琶语，错落如珠交迸。不堪挥泪重听。早知海外归无路，小谪浔阳也肯。今莫问。表款款中诚，但指天为正。湘累醉醒。叹我自怀人，人谁念我，镫下弄孤影。"}