{"id":"860825","title":"游空山","dynasty":"宋","author":"王灼","text":"阅遍平川至山足，投鞭下马缘山腹。古柏屹如苍龙起，绝磴盘作长蛇曲。气力已惫意未歇，市声不到境尤肃。款门径谒紫金像，邃殿苒苒来香馥。褰衣却上清虚阁，丛林障我千里目。嘉名大榜起何人，来者先自叹烦促。时于缺罅见一一，烟江黛嶂堆青绿。先人昔此断还往，三年学古忘幽独。当时诗板今无在，只馀石刻记经轴。拂尘再诵心欲折，世态万变流光速。我方投迹随喧鬨，文字堆床未尽读。山中宴坐亦所愿，那得宽闲继前躅。留连两日同僧饭，更念重来几凉燠。作诗强写无穷悲，天风为我号寒木。"}