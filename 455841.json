{"id":"455841","title":"晚成兄招饮路远卧病不克相从怅然有作","dynasty":"当代","author":"刘雄","text":"周侯江海人，清游兴不浅。招邀二三子，柬我值岁晚。所嗟道路长，不得共杯盏。登楼各有作，健笔凌霄汉。伊余独伏枕，养疴更展转。扑窗雪片飞，还共心绪乱。老我尘埃间，天刑何能免。九事八为律，有身为大患。藉梦得暂逃，无酒可湛湎。堆床几卷书，醒来但遮眼。因愧园中梅，凌寒枝更展。预报春消息，会心不在远。人事有剥复，气候变昏旦。努力崇明德，那复计险坦。"}