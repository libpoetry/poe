{"id":"292160","title":"齐天乐·寿吕字彬","dynasty":"现代","author":"张慎仪","text":"翩翩浊世佳公子，无怪得名能早。拨乱多才，爱人以德，自是神仙通晓。知音太少。惜海上成连，悕弹古调。冷落鱼龙，黾蛙阁阁闹津要。葭吹春风到了。听双双乾鹊，绕庭喧噪。渐入中和，惊红骇绿，恰好岁星临照。居然蓬岛。定饭熟胡麻，果荐安枣。迭晋匏宣，祝使君寿考。"}