{"id":"506828","title":"题敦孝堂","dynasty":"明","author":"杨荣","text":"三山有孝子，父殁方七龄。母氏不二天，齧指誓清贞。辛苦抚孤儿，织纴营厥生。子年既已长，奉养心益诚。拾穗供盘飧，采薪时自烹。已身忍饥渴，母食恒充盈。温凊在冬夏，问候当鸡鸣。陆绩既怀橘，王祥曾卧冰。藩伯重褒奖，里闬扬芳声。一旦母婴疾，慄慄增战兢。稽颡祷北辰，愿以身代更。至诚感苍旻，母疾遄安宁。溲器每亲涤，僮仆不欲令。扶养复三载，母殁哀不胜。悽怆霜露降，怵惕春两零。华堂揭敦孝，允矣当此名。况今有贤嗣，翰苑沾恩荣。孝行格天地，斯言诚足徵。"}