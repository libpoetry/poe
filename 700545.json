{"id":"700545","title":"和泾川公纳凉以五平属上去入声作三诗","dynasty":"明","author":"顾璘","text":"烦心如枯鱼，展转想斗水。凉飙从西来，猛雨爽我耳。初临前轩看，返洒已满几。青松披鲜云，野景晚转美。庭花瑶簪长，韡韡拟缟李。谁怀逢秋悲，且展解暑喜。泾川神仙才，匪与朽腐比。新辞敷烟霞，缥缈起短纸。劳劳南州符，讵遂闭户卧。休衙经旬居，茂树恣意坐。生涯嗟蓬飘，世事付甑破。民忧疮弥深，岁序梦易过。江鸥邀东还，戏棹见万个。长风驱洪波，聚散互荡簸。高人逃深岩，静啸厌众和。阳城何其愚，计驾奏下课。蓬莱从灵仙，绝粒食白石。何如临清秋，忽释触热厄。江云翻鸣涛，洑沫雪一尺。疏篁摇凉飔，隔屋叶摵摵。清泠留侯居，月阁辟七夕。陶情时开尊，博剧或设弈。伊余婴离忧，契阔薄物役。公毋怀南征，卒乞别北客。"}