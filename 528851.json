{"id":"528851","title":"楝塘","dynasty":"明","author":"陆深","text":"甬东水树清深处，楝花风动黄梅雨。乔木由来世泽家，清溪合有高人主。主人本是种德人，种成玉树高嶙峋。青骢白豸风霜古，紫诰金泥雨露新。苦县遥宗元姓李，今代闻孙还柱史。弹压争知重有山，门庭不愧清于水。绣斧银章使节归，摘花酿酒映斑衣。明堂正要求梁栋，坠子成林大十围。"}