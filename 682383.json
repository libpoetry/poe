{"id":"682383","title":"夏日同诸客泛舟青溪作","dynasty":"明","author":"区大相","text":"东城杨柳陌，西堰木兰船。锦缆清川曲，朱楼大道边。花阴随去棹，鸟韵杂鸣弦。别有淩波态，回看洛浦仙。解佩临青岸，鸣环步绿浔。川如濯锦艳，溪比浣纱深。倚楫吴姬唱，褰芳越客吟。江南佳丽地，最此称游心。锦席人须醉，仙舟客共登。年华各自惜，意气转相矜。瓶水沉朱李，溪花覆紫菱。莫誇姑射雪，吾有玉壶冰。捲幔千花暝，回舟一水遥。芳情瑶瑟怨，别曲凤笙调。桂苑通仙阁，兰房接画桥。倚歌待明月，长笛不须邀。"}