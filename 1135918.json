{"id":"1135918","title":"记游自次前韵","dynasty":"宋末元初","author":"方回","text":"百岁十分过七分，侥倖古来所希有。寻壑经丘讵得知，揣谓偷閒问花柳。未暇扶杖支疲癃，每羞照镜现老丑。商洛隐遁似辈行，幽并游侠岂朋耦。朝哦雅什讽骚些，夜玩易爻测玄首。焚膏空馀冰檗心，补衮不到犁锄手。惊思此生如掣电，昨日黄童今白叟。炙眉折肱了不悔，爱评文字判是否。包藏彼且城府深，鲠直我乃肺肝呕。尔来何止师左次，三十六策上策走。况如韩子生之辰，牛奋其角箕张口。梯冲百道公输攻，一默不答坚墨守。城西俊游小不忍，焉能轩左复轾右。兰亭梓泽座有人，足与德功参不朽。是日已尝谷雨茶，是岁木星守南斗。是集举杯各见釂，浅量可能一敌九。坐视喧哗醉愈恭，不记俎奇忘豆偶。麦熟在即曲糵富，更愿所至可赊酒。情怀坦荡尚真率，滋味淡薄保长久。宁从散人盟狎鸥，勿作功臣烹走狗。"}