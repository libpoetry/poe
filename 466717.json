{"id":"466717","title":"海上四首","dynasty":"当代","author":"吴金水","text":"历遍西洋万里船，缘何草草化飞烟。祗凭德化羞言利，耗尽天朝买誉钱。夷獠蛮庭多逐臭，鲸洲象浦岂知边。遂将经纬环球业，让与区区不列颠。背井离乡赴远游，南洋岂止稻粱谋。爪哇吕宋冠裳集，戴燕暹罗号令遒。北阙倘能封郡将，西夷安得度星洲。奈何堂庙当时眼，视我移民若敝裘。几十年来内乱频，何曾礁岛一逻巡。鼍浮鸥没如无主，蚕食鲸吞自有人。群贵祗耽家敛聚，诸邻早识海经论。不知绥靖何时止，或恐分疆到率滨。明时倭寇已骎骎，几度神州欲陆沉。潮起敢忘瀛渤冷，云屯每觉秣陵深。苍天空予犁庭日，红劫先歼渡海心。近屿新争犹不胜，琉球更属梦中寻。"}