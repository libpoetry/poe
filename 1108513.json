{"id":"1108513","title":"再和二首","dynasty":"宋","author":"刘克庄","text":"借屋城中又一春，桃符万口说清新。向来曾上庆历颂，老去甘为元祐人。健论真堪惊谄子，固穷不肯媚钱神。吾评此士西塘比，后进纷纷谩效颦。与君未得便安闲，边警偏能恼涧槃。草地枣红犹索斗，田家稻白可能餐。谁将铁绠横江锁，莫靠琵琶出塞弹。处处冲梯楼上舞，不应诸老自巍冠。"}