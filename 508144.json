{"id":"508144","title":"题卧龙图","dynasty":"明","author":"李贤（原德","text":"汉家神器风波舟，奸雄环顾涎欲流。斯时谁有匡扶具，南阳嘉遁阿衡俦。帝室之胄何英伟，草庐三顾惊神鬼。幡然感激释耕耘，一旦君臣若鱼水。鼎分毕竟不能休，务偿初志复神州。永安遗恨抱终古，出师二表殚嘉猷。锦水祠堂宛如故，剑阁荒芜流马路。七擒南徼詟天威，八阵夔城讶神护。营中星陨渭滨秋，五丈原头杀气收。归榇犹能走仲达，运移汉祚终难留。英雄千载空惆怅，商周人物能多让。世间成败不足凭，卧龙遗址人争访。"}