{"id":"520544","title":"鹤章","dynasty":"明","author":"祝允明","text":"归命礼昊乾，肃筵事三清。真功仗宸官，得此金门卿。碧牍函赤心，法步凌紫京。八霄青瀰瀰，刚飙别曾城。独驰丹元叟，直诣太昊庭。紫皇已传命，仙驾垂云征。翩翩三缟衣，上下相承迎。翔卫既通奏，矫羽歘上升。安得如几飞，淹留悦欢情。傍嬉臣讵同，畏威敢为荣。始知精贤师，可以彻土诚。铭襟永攀脩，玄祉庶获并。"}