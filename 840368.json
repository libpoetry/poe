{"id":"840368","title":"郡城赠金溎生表兄一百韵","dynasty":"清末民国初","author":"缪荃孙","text":"东南沟水流，西北浮云翔。世事多变幻，耆旧言之详。耆旧今为谁？我友金粟香。粟香本诗人，生日同渔洋。问年十五六，负笈游衡湘。撷华俪琼玖，造语协丝簧。频年作客游，就婚来会昌。郁孤何苍苍，赣水何汤汤。登高擅能赋，惊倒吴子章。江右六七郡，吟屐多徜徉。卯秋八九月，挟策趋天阊。我时得微官，萧寺侨东厢。叩门一把臂，契洽胜寻常。壮怀露颜色，古谊洽肺肠。迄今三十年，白首毋相忘。君旋捧官檄，重溟赴五羊。东南海上山，一气衔青苍。天风和海涛，长歌声琅琅。粤东诸大吏，能容狂士狂。异质宝干莫，空群矜鹔鹴。大长胡汉台，降王歌舞冈。画佛菩提纱，得月风幡堂。红柿暖织锦，丹荔甘填筐。夜雨啼鹧鸪，春云连桄榔。新调徵藕丝，隽语谐周姜。祥符老都转，称之百夫望。榷盐来苍梧，驾湖泛春强。无水不罗纹，有石皆奇礓。都峤古洞天，丰碑生珲光。竹垞所未见，兰修所未详。好古幸君逢，收拾归奚囊。郭东酌冰泉，新铭?漫郎。题词遍海内，东笋压归装。大府弟一流，人望南皮张。池馆辟题襟，曲折沿城隍。宾客远招致，接席皆班扬。我也虱其间，屠陶同雁行。君时参幕府，借箸资劻勷。久别幸重逢，喜极翻凄凉。名区聊笠屐，快饮罗酒浆。三君澄海楼，十子抗风廊。蒲涧挹清流，花田俪陈芳。旧交南雪叶，逸侣随山汪。一一相周旋，有和君必倡。我归主南菁，君领赤溪疆。新邑诸草创，甘雨苏疲氓。考古小志成，上企武功康。春晖岂不恋，肃肃飞严霜。我北君自南，后先还江乡。麻衣各被体，执手涕沾裳。相约同弃官，高隐城西庄。枌榆依里社，芋栗充资粮。矮栅驱鸡豚，丛祠报虸蚄。日种陶公秫，野植武侯桑。古寺访天宁，烟雨何淋浪。禅门深以邃，创造由萧梁。好友陆与丁，谈宴青豆房。出郡趋县城，水程百里强。鲤桥折杨柳，鸭荡牵菰蒋。宋刹先访碑，沙壖议筑塘。冬月万宝成，家家堆稻粱。邑宰折柬招，是日正开仓。酉秋大比年，复泛金陵航。湖波狎玄武，山饭餐清凉。娱园一廛就，薛庐三径荒。沙连白鹭洲，路断朱雀桁。畅游足吟咏，怀古多慨慷。君家贤子孙，黉门报初桄。一家擅诗才，七叶传书香。强国在变法，天语真煌煌。取士凭文艺，贻毒自季唐。荏苒千馀年，末流益蜩螗。自矜抱珠骊，殊类转丸蜣。绝学口专门，奇才征上庠。武功必孙吴，治理必管商。千寻谁秀干，百鍊成金刚。古制法三代，何云效蛮伧。非惟异强弱，直可徵兴亡。正伪推苏绰，失言嗤王雱。诗书岂高束，斤斧肯自戕。蛮通贵一贯，执滞还两妨。惟恐片言出，几致两目瞠。一生维大厦，未免不自量。君今谢尘牍，我犹守缣缃。刻书抱同志，仰绍张鲍黄。校来真埽叶，照去或然糠。澄江名著作，传世尚未央。天吝剞劂赀，此愿终难偿。读君杂忆诗，读之多感伤。处士腹中言，葛仙肘后方。无声意恻恻，有感心皇皇。理若机丝抽，才如云锦飏。如驰讶西日，化异悲北邙。前修仍渺渺，后顾殊茫茫。晚景迫崦嵫，何敢希春阳。旧雨一朝聚，新诗百韵长。花坞夕阳明，试进婪尾觞。"}