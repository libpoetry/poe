{"id":"1002104","title":"题谭氏荣寿堂","dynasty":"宋","author":"曾丰","text":"少年大抵不分老，往往头白常讳早。千龄一际庆寿恩，白之早者尤其好。庐陵太守以名闻，君家堂前翁若□。缊之检渥封仓皇，蓝袍霞帔著颠倒。扪心欢喜何以加，教子辛勤此其报。家人罗拜笑持杯，贺犹未了申以祷。数从今始更百年，十年一度迎新诰。乡邻来致赞喜词，归叹鬓髭徒欲皓。养子当如谭家郎，吾儿豚犬不足道。"}