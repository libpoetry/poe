{"id":"325551","title":"忆旧游·听冰弦戛雨","dynasty":"清代","author":"张祥河","text":"听冰弦戛雨，钿管抛星，小院迎凉。镜样西湖月，恁销魂捧去，高照红妆。好花酒边催放，一曲杜韦娘。更解事微风，吹将腻粉，花也输香。悠扬。低度处，祇巧弄调唇，圆转调吭。要共春莺语，问相思无据，声总谐双。唾壶几回敲彻，残夜暗回肠。指局冷枰閒，天涯野絮还自忙。"}