{"id":"289925","title":"霜叶飞·咏落叶","dynasty":"现代","author":"郭则沄","text":"梦中烟树。长安远、飘零知向何处。一番霜信一番疏，又晚来风雨。剩槭槭、商声自语。停骖曾爱凉阴住。甚暗屧无情，尽碎蹋秋林，夕照斛尘捎去。经眼旧日风光，空栖鸾凤，冷落荒径谁赋。已抛根蒂任东西，奈乱愁无主。正寂历、敲阶细数。天涯频感兰成暮。怕故枝、凄寒紧，转绿蹉跎，误人筇拄。"}