{"id":"806316","title":"念奴娇四首 其二","dynasty":"清","author":"端木埰","text":"清标玉立，况门高通德，齿当强仕。翠阴庭槐绵世泽。鸣凤丹山万里。奉笔中台，分麾上路，指顾风云起。出其余绪，足当吾辈千亿。漫惜哀乐中年，休论丝竹，文字堪娱戏。叹老嗟悲浑未合，词组为君介祉。吏部精勤，希文忧乐，好作他山砥。烟波带笠，功成徐遂初志。"}