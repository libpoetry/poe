{"id":"1207594","title":"玉山佳处","dynasty":"元","author":"张天英","text":"玉山有佳处，乃在昆崙西。蓬莱数峰小，上与浮云齐。云中飘飘五色凤，只爱碧梧枝上栖。芝草琅玕满玄圃，群仙共蹑青云梯。太湖三万六千顷，水水流入桃花溪。溪头浣花如濯锦，百花潭边浮紫泥。紫皇拜尔山中相，閒把丝纶草堂上。渔庄一钓得龙梭，龙女吹箫书画舫。西风玉树金粟飞，东风柳浪金波漾。岁岁年年乐事多，绿野平泉何足尚。十二楼头看明月，太乙明星夜相访。酌霞觞，瑶台露湿芙蓉裳。我亦桃源隐居者，握手一笑三千霜。"}