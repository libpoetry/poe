{"id":"1205264","title":"木兰花慢 寿陈介轩","dynasty":"元","author":"张伯淳","text":"问家传旧物，有清节，与高风。任野色充庭，俗尘扫迹，谈笑从容。生涯但随分足，比孟尝、襟度只差穷。曾是贞元朝士，本来湖海元龙。旦评。推分许轩翁。万□一词同。喜渐近稀年，从教发白，目炯双瞳。蟾钩又还乍吐，对荷香、莫放酒尊空。砌下芝兰竞爽，年年家庆图中。"}