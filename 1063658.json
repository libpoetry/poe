{"id":"1063658","title":"李德修以乌兰河石见示","dynasty":"宋","author":"释德洪","text":"乌兰洲塞夏国口，大河天来箭激溜。排空但闻地喘吼，势撞石壁欲穿透。石坚捍之不肯受，攧雷溅雪喧夜昼。千年石骨亦不朽，碎为青红杂怪丑。疆埸久空烂甲胄，举觞天子千万寿。李侯横槊千骑后，望云赋诗剑碍肘。徐涉河流马俯嗅，下马得之等琼玖。万里来归亦何有，出以示我为拊手。笑君儿嬉忘白首，李侯气如春在柳。大河西虏置怀袖，君徒自珍世不售。敲门那能易升斗，功名偶然梦岂久。道人乃尔自薄厚，此石笑汝汝惭否。"}