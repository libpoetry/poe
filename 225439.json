{"id":"225439","title":"再韵明复和来","dynasty":"宋代","author":"邓肃","text":"男儿匹马追风嘶，朝燕暮越去如飞。谈笑功名在钟鼎，卵破草折驱胡儿。悲吟误学愚溪柳，落笔幸无龙蛇走。诗成不直水一杯，谁解金龟与换酒。能言嗟我闭雕笼，九万扶摇政属公。好振雷威养霖雨，要须奏赋未央宫。游戏诗坛整部伍，笔锋光怪横天宇。异时请赓七月篇，恶食卑宫赞神禹。"}