{"id":"699076","title":"为屠田叔悼亡姬","dynasty":"明","author":"徐熥","text":"渺渺凌波去绝踪，每看遗挂恨重重。魂同睡蝶招难返，血比啼鹃拭更浓。黄土有情封玉骨，青铜无计铸花容。君行正近高唐路，肠断巫阳第几峰。一别妆楼闭寝门，梨花风雨泣黄昏。蚌枯沧海珠无泪，鱼葬青山玉不温。金谷尚传三斛价，罗帏空负十年恩。春来忍看孤飞燕，恐是娇姬恋主魂。"}