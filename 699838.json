{"id":"699838","title":"初秋遣悲二首","dynasty":"明","author":"郭之奇","text":"死生犹未息，时序岂能停。长嬴收远驭，西颢启高扃。商飔及万汇，肃气走前汀。曾是汰繁冗，何以护芳馨。且看云白处，山容次第醒。要惟成旧德，亦岂重阴刑。中心自摇落，物象乃从之。观生曾有日，幽感忽因时。青霭炎犹重，白云远尚疑。晓山光翊翊，芳草暮离离。将归凭此送，萧瑟转相宜。悲哉古尽然，旅人胡叹噫。"}