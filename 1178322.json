{"id":"1178322","title":"新卜清罗幽居恭奉献陆大夫","dynasty":"唐","author":"孟郊","text":"黔娄住何处，仁邑无馁寒。岂悟旧羁旅，变为新闲安。二顷有馀食，三农行可观。笼禽得高巢，辙鲋还层澜。翳翳桑柘墟，纷纷田里欢。兵戈忽消散，耦耕非艰难。嘉木偶良酌，芳阴庇清弹。力农唯一事，趣世徒万端。静觉本相厚，动为末所残。此外有馀暇，锄荒出幽兰。"}