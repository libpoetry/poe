{"id":"798162","title":"夜合花 以橄榄核插烛上燃之，其光四射，若兰花然，颇可观玩","dynasty":"清","author":"俞樾","text":"小剔银灯，轻揎翠袖，居然顷刻开花。冰心暖透，一枝放出仙芽。疏又密，整还斜。是优昙、结就天葩。不成梅萼，不成莲瓣，随意些些。回思俊味堪夸。舌本馀甘领略，雅称新茶。纤纤剩核，还供儿戏喧哗。珠错落，玉了叉。看灯前、细掣金蛇。浮生泡影，世情阳焰，坐惜年华。"}