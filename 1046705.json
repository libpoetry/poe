{"id":"1046705","title":"送客渚宫归至学舍览君佩独登城楼诗次韵奉和","dynasty":"宋","author":"刘摰","text":"渊明田芜犹未归，胡为簿领甘沈迷。乐时选胜岂无意，政值一春风雨凄。但宜夜几守黄卷，酸寒拥鼻灯火低。盛阳充发破阴沴，几日天气回惨悽。朝来送客过楚渚，平湖绿净凝玻瓈。乍惊物象豁尘眼，亦有亭榭堪攀跻。草光浮浮古岸北，花气霭霭层台西。杯盘共坐荫清樾，歌笑起行循大堤。凫雏鹭子漾浅曲，绝胜乳燕巢深闺。幽寻踽踽不自觉，城阴步滑犹春泥。心闲漫随流水远，境静却憎幽鸟啼。何时短艇弄明月，安得巨笔凌长霓。归来学舍坐搔首，外物何足干天倪。阔疏但愧事业浅，刚褊分与时俗暌。如君年少喜学问，青云万里端可梯。城头新篇真自得，岂假朋友相招携。我亦林泉偶寻胜，因君成咏初无题。登高能赋子之职，敢以城阙讥挑兮。"}