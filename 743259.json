{"id":"743259","title":"赠章实斋国博","dynasty":"清","author":"曾燠","text":"章公得天秉，赢绌迥殊众。岂乏美好人，此中或空洞。君貌颇不扬，往往遭俗弄。王氏鼻独齇，许丞听何重。话仿仲车画，书如洛下讽。又常患头风，无檄堪愈痛。况乃面有瘢，谁将玉璏砻。五官半虚设，中宰独妙用。试以手为口，讲学求折衷。有如遇然明，一语辄奇中。古来记载家，庋置可充栋。歧路互出入，乱丝鲜穿综。散然体例纷，聚以是非讼。孰持明月光，一为扫积霿。赖君雅博辨，书出世争诵。笔有雷霆声，匉訇止市閧。续鉴追温公，选文驳萧统。乃知貌取人，山鸡误为凤。武城非子羽，谁与子游共。感君惠然来，公暇当过从。"}