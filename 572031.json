{"id":"572031","title":"长卿内子无如氏绣佛及诸人物行楷精绝诗以记之","dynasty":"明","author":"袁宏道","text":"湖丝细嫩婴儿发，水光滟滟春云洁。凭将圣手劈秋毛，巨斧划开枯筒节。十日一眼九日眉，幻出白毫光满月。衣摺瘦健貌清古，笔墨无功畦径绝。白描设色种种工，活夺龙眠与松雪。横见侧出灯取影，有意无意鸿没灭。绛州淳化老定武，针锋摹出无差别。谁能纸上卧王濛，要使赝充走殷铁。堂上传视色生动，四坐欲言口无舌。唐钩森紧损神情，宋绣阿娜无筋骨。长卿秀句夺云烟，佳儿指上现青莲。一家净侣团圞语，大胜诗人王辋川。"}