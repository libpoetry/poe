{"id":"1123152","title":"怀寄彭城朋好十首 寇三","dynasty":"宋","author":"贺铸","text":"元弼今安健，音尘久阔疏。早年倾盖意，白首复何如。努力张谋父，躬耕老白云。无年俭足用，此外奈何君。子仲安贫者，毗陵久罢归。秋风一相忆，赖有燕西飞。好在张居士，云龙寄梦频。西斋见风月，连榻复何人。希远来彭泽，聊为三径资。拂衣归底处，命驾定何时。远寄陈传道，穷秋亦罢官。还驱款段马，吟雪向长安。不见会之久，每思诗酒豪。扁舟由甬上，乘兴可须招。子敏超龙级，得官何处州。它时趋洛下，独与士龙游。寇叔情何厚，邮筒数得书。前春应上冢，能访酒家无。试吏王文举，俄缠风树哀。明年道濉上，为尔一徘徊。"}