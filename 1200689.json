{"id":"1200689","title":"暴雨","dynasty":"元","author":"胡天游","text":"层云生遥岑，倏忽腾万马。回飙振高树，少女弄娇姹。苍茫乾坤合，惨淡精灵下。天明亦韬光，毋乃龙战野。须臾万里霖，砰湃动檐瓦。端如挽天河，千斛罄一泻。潢流走街衢，陋室漂盏斝。疾雷无时休，壮士为瘖哑。书生掩卷坐，颇愧漂麦者。坐忧滔天来，浩浩失华厦。吁嗟造化力，妙手谁能假。阴气划开除，万象了如画。江山若再造，社鬼争自诧。天公亦何知，龙驾正鱼雅。川源日流血，草木染腥赭。为谢滂沱功，一洗气潇洒。"}