{"id":"1129842","title":"偈七首","dynasty":"宋","author":"释继成","text":"茫茫尽是觅佛汉，举世难寻闲道人。棒喝交驰成药忌，了亡药忌未天真。昆崙奴著铁裤，打一棒行一步。争似火中钓鳖，日里藏冰。阴影间翻魍魉，虚空缚杀麻绳。狭路相逢且莫疑，电光石火已迟迟。若教直下三心彻，祇在如今一饷时。举不顾，即差互。拟思量，何劫悟。兔角杖头挑法界，龟毛拂子舞三台。鼻里音声耳里香，眼中咸淡舌玄黄。意能觉触身分别，冰室如春九夏凉。葵花随日转，犀纹玩月生。香枫化老人，螟?成蜾?。一念心清净，佛居魔王殿。一念恶心生，魔王居佛殿。"}