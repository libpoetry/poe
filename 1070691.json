{"id":"1070691","title":"某天资坦率人也性又刚褊偶以使事暂去行阙马上放目颇适野性作出郊一首简知我者","dynasty":"宋","author":"李光","text":"出郊何所欣，所欣在观眺。殷红著新枝，浓绿浮远峤。悠然出尘想，快若追风骠。几年偪仄怀，儿女困嘲诮。人生贵适意，官职岂不要。从来坦率性，痼疾难救疗。沈湎与独醒，亦各以所好。鹤胫自然长，断之定号叫。譬如食茶味，煎煎人外料。言行自有常，安能改吾调。浩歌归去来，家有老德耀。永托烟云岑，终焉擅渔钓。"}