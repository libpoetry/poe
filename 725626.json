{"id":"725626","title":"和昭明太子钟山解讲诗","dynasty":"南北朝","author":"刘孝仪","text":"诏乐临东序，时驾出西园。虽穷理游盛，终为尘俗喧。岂如弘七觉，扬鸾启四门。夜气清箫管，晓阵烁郊原。山风乱采眊，初晃丽文辕。林开前骑骋，径曲羽旄屯。烟壁浮青翠，石濑响飞奔。回舆下重阁，降道访真源。谈空匹泉涌，缀藻迈弦繁。轻生逢遇误，并作辈龙鹓。顾已同偏爵，何用挹衢樽。"}