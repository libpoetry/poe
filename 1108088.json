{"id":"1108088","title":"德寿宫即事六首","dynasty":"宋","author":"任希夷","text":"金爵觚棱晓色开，三朝喜气一时回。圣人先御红鸾扇，天子龙舆万骑来。霜晓君王出问安，宝香随辇护朝寒。五云深处三宫宴，九奏声中二圣欢。宴归还驾七香车，一夕天开六出花。瑞色先凝紫宸殿，春光重到玉皇家。慈福脩龄八十春，微阳才动宝书新。天家庆事古无有，奕叶重光似显仁。万年觞举庆重华，百辟需云始拜嘉。寿宴开时先雪宴，天花舞罢带宫花。直前论奏极精神，柱下霜髯侍从臣。归美意中规谏切，华封人是颍封人。"}