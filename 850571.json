{"id":"850571","title":"临江鲍守示诗二篇因寄之","dynasty":"宋","author":"孔武仲","text":"官居无时节，簿领去复回。胁息文网中，壮心安在哉。积雪满西峰，中天白皑皑。帘幄昼生寒，复见诗筒来。烦襟得洗瀹，耳目亡氛埃。纪德无可陈，诗情如七哀。昔闻参军逸，今见太守才。况有循吏政，养民如婴孩。穷山虎豹伏，旷野桑麻开。邂逅春色满，百卉东风催。吾乡足山水，使宅佳池台。篇章日愈多，无惜分琼瑰。"}