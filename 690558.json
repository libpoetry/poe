{"id":"690558","title":"王幼度明府黄元卿国学陈集生太史订游罗浮拟过小园诗以促之","dynasty":"明","author":"张萱","text":"拄颊遥看喜欲狂，芙蓉万片郁相望。一年花事春将暮，十日心期客未偿。已付青山共腊屐，更呼黄鹄促霞裳。知君不负平原约，四百峰头待举觞。神仙窟宅可冥搜，何日同登十二楼。胜侣已从青眼得，名山宜载綵毫游。迎人木客闻相语，逐水桃花空自流。为报西园有粗粝，淹留一日亦千秋。"}