{"id":"1075134","title":"感韩碑用李义山韵","dynasty":"宋","author":"周紫芝","text":"长蛇封豕矜雄姿，弄兵三世窥皇羲。自从胡骑入中土，侥倖岁月宽诛夷。锦缠红帕五十载，肯输赤豹兼黄罴。宪皇神算本天授，指顾不劳戈一挥。元和上相拜元帅，黄金铸印手自持。三军踏雪砍墉入，夜摩贼垒朝搴旗。侍中西平老将种，属鞬拜舞行相随。绯衣小儿却健武，未怕贼首如虎貔。功垂竹帛不可掩，名在万古谁能訾。行军司马号大手，苍珉承诏镵瑰词。平生直笔有公议，从人乞米知羞为。狗功须赖发纵者，尽勒殊勋归鼎司。宫中小女强解事，敛祍雪涕垂丰颐。絺章绘句随断裂，厖恩下沛惊淋漓。空馀大雅配吉甫，春秋庙享存歌诗。当时左右无谏者，应惭鸣佩趋龙墀。襄阳太守独何事，殷勤自刻平吴碑。将军更勒燕然石，蛮风瘴雨侵蟠螭。张功耀武示万世，二子无乃为已私。晋公纯德古未有，彊藩悍将亲平治。群奸闻风胆为落，自奋老拳擒宛脾。都人尚想白羽扇，野蔓已理黄绢词。唐家晚岁事如此，谁令举世跻纯熙。君不见郑公之死肉未冷，停婚碎石恩还追。文皇英明犹复尔，功臣谁肯躬胼胝。玉溪慷慨书万本，要识元老为邦基。"}