{"id":"131207","title":"深自妇氏归侍","dynasty":"宋代","author":"陈著","text":"我生贫非穷，有子环我膝。深汝实居长，何可去顷刻。顾从百里外，赘滞日复日。事有不得已，我心常壹郁。昨朝乌鹊喜，夜得归端的。瀹洵急迎路，呼镫走奴卒。归儿如犹子，先跳门限出。女润卧东床，方困寒痰塞。忽闻兄到家，夙恙一笑失。骨肉恩爱重，此归真药石。春风花气香，今夕是何夕。酌汝一杯酒，听我言历历。我老不任事，干蛊汝宜力。汝母且多病，佐馈妇之职。三弟要读书，惟汝身励率。妹笄何以嫁，汝亦当纖悉。如此复如此，汝坐能安席。汝今虽有妇，未归未为毕。而况危乱世，离别重凄恻。一家得团栾，荼苦甘于蜜。归来早归来，我年七十一。"}