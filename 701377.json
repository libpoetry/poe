{"id":"701377","title":"次龚云冈宫谕赏莲韵","dynasty":"明","author":"黄廷用","text":"五陵城曲禁门开，有客看花日日来。迥出金盘承露润，初分玉井倚云栽。珠玑细细回罗扇，纶綍丝丝合羽杯。试问花神可相待，秋时莫遣晚风催。冉冉芙蕖红欲开，清波分自御沟来。应怜秋月疏云度，著意春风细雨栽。词客漫劳青玉案，对君惟取碧筒杯。人生百岁浑如此，玄发何嫌白日催。"}