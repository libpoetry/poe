{"id":"1062798","title":"送外兄张会之","dynasty":"宋","author":"赵鼎臣","text":"我见舅氏如母存，舅氏之子吾弟昆。昔年儿童今白发，旧事岂复能追论。乌乎外家久零落，无复驷马乘朱轩。诸甥独我偶未死，投老得郡西南奔。故乡隔远亲旧少，忽骑款段呼我门。相逢握手问存殁，流泪欲哭声复吞。颇闻二顷皆负郭，力田自可供晨昏。儿婚女嫁都已了，翁妪屡醉茅柴浑。人生如此万事足，便可送老三家村。我行四方走万里，十亩未有桑麻园。欲置一锥无著处，儒冠误我知何言。买牛卖剑计已决，家有竹隐堪负暄。兄能远来复过我，当酿白酒烹鸡豚。"}