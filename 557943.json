{"id":"557943","title":"题画梅","dynasty":"明","author":"张弼","text":"张侯写梅悬素壁，梅下横铺八尺席。瑶台雪罨黄琉璃，清气逼人禁不得。而我偃卧于其间，深院日长轰鼻息。梦魂恍恍江南游，白云茫茫四无极。蹇驴独跨蹄蹴冰，长笛横吹声裂石。素鸾舞月夜昏黄，老鹤叫霜天惨黑。豪气直压孤山翁，不知身是红尘客。觉来瞪目看梅花，苦忆江南心恻恻。自从书剑赋长游，玉窗梅花几狼籍。是时梅实金丸光，玉纤捧碗调冰浆。纵吸此花霜雪意，洗我五色文字肠。微名缚我何时了，见梅空忆江南好。不如两翼搏天风，九点峰前一飞鸿。"}