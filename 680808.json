{"id":"680808","title":"赠郡庠习射诸友还南昌","dynasty":"明","author":"谢士元","text":"礼书厄煨烬，掇拾无全篇。皇明启文运，礼乐俱昭宣。顾兹礼射文，绍述千载传。方其未射时，烹狗献宾筵。抗侯戒将射，弓矢钧且坚。主人德自将，宾耦序其贤。贤则射多中，不侮犹宜先。堂陛别高卑，威仪见周旋。内志既云正，外体宁或偏。挟持须审固，破的皆应弦。算以纪其胜，朴以绳其愆。论艺罚斯寓，卒射乐亦悬。繁文与末节，一一由自然。岂惟定民志，伊欲全吾天。祸乱何由作，家国绵万年。大哉礼之射，吾子宜勉旃。"}