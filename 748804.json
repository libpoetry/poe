{"id":"748804","title":"一粟庵水榭与贝闰生话旧即送之常德","dynasty":"清","author":"潘遵祁","text":"常时颇怪天厄汝，终岁匏瓜伤独处。漂摇家室到今日，却羡君身轻可举。三年不见换须鬓，野鹤闲云渺何许。忽然矫翼落人海，执手亲朋泪如雨。平生知己草间没，旅殡荒凉不能抚。桐桥烟月纵无恙，寂寞江干谁与语。亦知鸿爪偶留印，刺刺沧桑话乡土。须臾惜此眼前景，明日轻帆挂湘楚。"}