{"id":"1142506","title":"问稼隐疾","dynasty":"宋末元初","author":"方一夔","text":"日子来访我，话旧乐复乐。中年情义深，一别辄作恶。子我皆客居，浮萍叹流落。伤心缩地术，倒指赏月约。鸡黍喜有期，书久懒不作。是时困著愚，处处熬膏镬。而子金石躯，坐受贫鬼缚。传闻数日来，卧病清风阁。况子贤主人，苓朮富装橐。子亦屡折肱，忍不急呼药。大患缘有身，此理直糟粕。要令文殊师，欲扣维摩诺。人生馀几许，何事纷六凿。殷勤今夜月，为我照寂寞。"}