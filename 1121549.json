{"id":"1121549","title":"芦江八咏 东桥柳色","dynasty":"宋","author":"罗仲舒","text":"河桥数株柳，偏受东风多。柔条慎勿折，生意全天和。潮涨复潮退，盈缩痕常存。渡口孤舟横，济川应有人。春雨鸣布谷，土膏三月足。举趾事深耕，竟亩水云绿。先将补衮线，绾作钓鳌丝。投向苍江月，经纶小试之。夜深展书读，伊吾声比屋。掩映杖头光，穿破西园竹。春秋思报本，忠孝原有祠。仪物修孔时，击鼓吹豳诗。秋山草木落，樵夫日相寻。幽歌出空谷，金石有馀音。晨昏礼法供，击鼓齐七众。堪笑木兰僧，饭了空声送。"}