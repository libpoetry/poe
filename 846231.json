{"id":"846231","title":"沁园春 寿长斋友人","dynasty":"宋","author":"无名氏","text":"眼底高年，如老曾仙，斗南一人。能持斋守戒，香山居士，乐天知命，康节先生。满眼儿孙，满堂金玉，多宝如来现后身。真堪羡，有许多福力，越见精神。庆公今日生申。喜渐近中秋对月明。这平生积善，三千功行，前程享福，八百椿龄。见说寿筵，大开佛事，煮鹤炮龙烙凤麟。从今后，愿年年长健，事事如心。"}