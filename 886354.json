{"id":"886354","title":"赋赵守接竹引岩泉","dynasty":"宋","author":"阳枋","text":"冰丝宝瑟无胶柱，事省庭空引泉注。为爱心随水色清，从教竹傍山腰去。循除㶁㶁听潺湲，华襟湛彻生灵根。纵使波深池自满，尚嫌鲤跃圆荷翻。破除崖岸非落泊，虚室融融自出白。通塞默知个里心，媸妍各付水中色。自来道体如泉流，昼夜不舍无春秋。希音解入幽人听，世间俗耳徒箜篌。沈沈夜永寒声出，宫商寡和鸣琮璧。山高月冷天地空，寸地希夷无畛域。架竹主人还记年，山下出泉常不乾。凡物有本自无息，对泉玩理高怀宽。先生仁念泉初达，苍生镇尔铜乌渴。太空一滴著人清，生意汪洋湖海阔。野人不作名利贪，饮水曲肱心自甘。时乞一瓯空煮茗，快读羲经井九三。"}