{"id":"1143868","title":"二月十六日夜独酌思归四首","dynasty":"宋末元初","author":"方回","text":"閒忆山中一片云，归欤莫待草风薰。老身岂可为形役，俗语何堪著耳闻。乍醉乍醒终郁郁，孰非孰是几纷纷。颠寒踣饿男儿事，已办渊明自祭文。聊复埋身面糵昏，倘来倘去肯销魂。瓦犹幸有三间屋，绢可全无二丈裈。壮士笑谈跻将相，寒儒衰老误儿孙。社公雨作春灯暗，独尽花前酒一樽。不谢车尘觅饷偎，前行后指亦危哉。一贫牵绊似绳缚，百怪攻攒如箭来。自倚此中惟拙直，未知何故每惊猜。是尧非桀俱尘土，且可深杯更浅杯。楼前春水欲生蛙，楼上无眠夜忆家。官道靴鸣知有雨，故溪船去好移花。耆年极荷神祇借，直性难禁世俗哗。便可真归不须梦，烂烹新笋煮新茶。"}