{"id":"1111410","title":"贺田都统再帅夔","dynasty":"宋","author":"阳枋","text":"十乘由夔入钓鱼，饮江无马雁安居。瞿唐催要金城壁，即墨争迎铁裹车。八阵旌旗蛇势整，九关风月虎符虚。白盐万丈齐天石，揭日奇功大字书。桃李三生黄口儿，春回桑梓放埙吹。燕依旧主今还再，兔守空株懒未移。暂对少陵堂下瀼，远怀靖节菊边篱。好风借与一帆饱，归趁江空水落时。"}