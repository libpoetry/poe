{"id":"823622","title":"湘江静 次史梅溪韵，过旧巷有感","dynasty":"清末近现代初","author":"吴湖帆","text":"梦断湘皋迷翠浦。溯垂杨、玉骢谁驻。西楼贳酒，章台步月，记题襟新句。十载恰归来，忆人面、桃花何去。当年燕子，重寻旧巢，嗟门巷，认无处。恁念远，更自苦。忍凝思、过墙秋树。青衫泪影，黄昏露下，讶邻娃腰鼓。一点映疏灯，犹怀想、小窗听雨。风流乍展，才华未老，閒情漫赋。"}