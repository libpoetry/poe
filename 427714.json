{"id":"427714","title":"玉京谣 己卯中秋和贞白","dynasty":"近现代","author":"龙榆生","text":"独夜沈吟久，窈窕将舒，奈被纤云翳。漫揾啼痕，含羞低傍檐际。又射眼、何限酸风，凭曲槛、疏狂勤理。箫声底。夷歌野哭，凄凉臣里。琼楼料也漂摇，剑吐光寒，向海天特倚。閒拨尘绡，休教还染残泪。唤梦回、重话团圞，看镜里、玉容娇异。须著意。花外乱愁谁寄。"}