{"id":"471076","title":"题画雪景送炤师归黄山喝石居（去年除夕，师以余疾出山，兹感旧作歌）","dynasty":"明","author":"程嘉燧","text":"莲花峰腰三丈雪，飞鸟无声人迹绝。山僧冒寒晨出山，触踏层冰跗圻裂。远来问疾刚一笑，寒缸结花如吐屑。纸窗竹屋岁聿除，驹隙光阴催电掣。故人游山恨不俱，愁我无缘上巀嶪。八十衰翁老亡力，贾勇扳跻强得得。前推后挽赖炤师，擐肘牵裾抱腰襋。穿崛渡壑扪确荦，十步回头五步息。忽然坐我天门间，自怪凭空生羽翼。此时日下千崖赤，相去牛鸣望喝石。崖松龙拿互相引，林石人形如欲沫。庵前矮垣齐及肩，道上清泉才没蹠。仰头天都五千仞，俯瞰莲沟十万尺。瞳瞳檐松树羽盖，幂幂枫林排画壁。廿年茅斋落梦境，方丈香厨共禅席。床下地炉火长活，龛里灯明磬方寂。八月山寒苦风雨，有客夜投同软语。山芋煨来手自剥，秋芽焙出还亲煮。老人拥衾日僵卧，小师《莲经》晨夕课。开门忽报下方晴，唶唶空中灵鹊过。"}