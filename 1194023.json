{"id":"1194023","title":"正乐府十篇 卒妻怨","dynasty":"唐","author":"皮日休","text":"河湟戍卒去，一半多不回。家有半菽食，身为一囊灰。官吏按其籍，伍中斥其妻。处处鲁人髽，家家杞妇哀。少者任所归，老者无所携。况当札瘥年，米粒如琼瑰。累累作饿殍，见之心若摧。其夫死锋刃，其室委尘埃。其命即用矣，其赏安在哉。岂无黔敖恩，救此穷饿骸。谁知白屋士，念此翻欸欸。秋深橡子熟，散落榛芜冈。伛伛黄发媪，拾之践晨霜。移时始盈掬，尽日方满筐。几曝复几蒸，用作三冬粮。山前有熟稻，紫穗袭人香。细获又精舂，粒粒如玉珰。持之纳于官，私室无仓箱。如何一石馀，只作五斗量。狡吏不畏刑，贪官不避赃。农时作私债，农毕归官仓。自冬及于春，橡实诳饥肠。吾闻田成子，诈仁犹自王。吁嗟逢橡媪，不觉泪沾裳。国家省闼吏，赏之皆与位。素来不知书，岂能精吏理。大者或宰邑，小者皆尉史。愚者皆混沌，毒者如雄虺。伤哉尧舜民，肉袒受鞭箠。吾闻古圣王，天下无遗士。朝庭及下邑，治者皆仁义。国家选贤良，定制兼拘忌。所以用此徒，令之充禄仕。何不广取人，何不广历试？下位既贤哉，上位何如矣。胥徒赏以财，俊造悉为吏。天下若不平，吾当甘弃市。农父冤辛苦，向我述其情。难将一人农，可备十人征。如何江淮粟，挽漕输咸京。黄河水如电，一半沈与倾。均输利其事，职司安敢评。三川岂不农，三辅岂不耕。奚不车其粟，用以供天兵。美哉农父言，何计达王程。路臣何方来，去马真如龙。行骄不动尘，满辔金珑璁。有人自天来，将避荆棘丛。狞呼不觉止，推下苍黄中。十夫掣鞭策，御之如惊鸿。日行六七邮，瞥若鹰无踪。路臣慎勿愬，愬则刑尔躬。军期方似雨，天命正如风。七雄战争时，宾旅犹自通。如何太平世，动步却途穷。南越贡珠玑，西蜀进罗绮。到京未晨旦，一一见天子。如何贤与俊，为贡贱如此。所知不可求，敢望前席事。吾闻古圣人，射宫亲选士。不肖尽屏迹，贤能皆得位。所以谓得人，所以称多士。叹息几编书，时哉又何异。夷师本学外，仍善唐文字。吾人本尚舍，何况夷臣事。所以不学者，反为夷臣戏。所以尸禄人，反为夷臣忌。吁嗟华风衰，何尝不由是。商颜多义鸟，义鸟实可嗟。危巢末累累，隐在栲木花。他巢若有雏，乳之如一家。他巢若遭捕，投之同一罗。商人每秋贡，所贵复如何。饱以稻粱滋，饰以组绣华。惜哉仁义禽，委戏于宫娥。吾闻凤之贵，仁义亦足夸。所以不遭捕，盖缘生不多。襄阳作髹器，中有库露真。持以遗北虏，绐云生有神。每岁走其使，所费如云屯。吾闻古圣王，修德来远人。未闻作巧诈，用欺禽兽君。吾道尚如此，戎心安足云。如何汉宣帝，却得呼韩臣。陇山千万仞，鹦鹉巢其巅。穷危又极崄，其山犹不全。蚩蚩陇之民，悬度如登天。空中觇其巢，堕者争纷然。百禽不得一，十人九死焉。陇川有戍卒，戍卒亦不闲。将命提雕笼，直到金台前。彼毛不自珍，彼舌不自言。胡为轻人命，奉此玩好端。吾闻古圣王，珍兽皆舍旃。今此陇民属，每岁啼涟涟。"}