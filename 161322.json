{"id":"161322","title":"和王益新繁县东湖瑞莲歌","dynasty":"宋代","author":"梅挚","text":"东湖七月湖水平，鳞波暗织箫籁声。中有植莲一万本，红漪相照擒繁英。地灵气粹不我测，双葩条如同一茎。黄姑织女渡银汉，蜺旗凤葆罗空青。又认英皇立湘渚，翠华不返凝怨慕。五十哀弦顿晓声，骈首低昂泣珠露。是时主人集宴喜，湖光浸筵霞脚腻。朋簪峨峨尽才子，椽笔交辉云藻丽。酒酣倚栏惜红晖，炳素徘徊萦不飞。魏宫甄后昼方寝，彷佛有人持玉衣。此邑古来无异政，室家疮痏何由庆。三年鼠窃例皆然，以薪救火火弥盛。自公柅车政克和，载途鼓腹腾讴歌，歌公用心日皎皎，不独于今古应少。因感珍芳两两开，玉贯珠联当县沼。况我与公高适道，芝歌肯迹商山皓。嘉谋嘉猷思入陈，愿将此美归华勋。"}