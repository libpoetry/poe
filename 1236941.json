{"id":"1236941","title":"次韵冯伯田秋兴","dynasty":"元","author":"赵孟頫","text":"摇落故园秋，溪山处处幽。无钱频贳酒，多病倦登楼。文采陶彭泽，丹青顾虎头。谁能混流俗，浩荡一浮沤。风紧草木变，露寒沙水清。萧兰嗟共悴，鶗鴂忍先鸣。黄阁非吾事，青山不世情。浩歌聊感激，裘马任肥轻。兴逐秋风发，愁随秋夜长。系书阳鸟远，促织候虫忙。世巳无刘表，家徒有孟光。故衣寒未补，发箧动幽香。"}