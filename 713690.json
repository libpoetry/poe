{"id":"713690","title":"赠别武昌陈子山昆弟之作","dynasty":"明末清初","author":"屈大均","text":"江汉何滔滔，其神足纲纪。大别如长城，中分南国水。君家高冠山，黄鹄当门峙。形势雄湖湘，人才争郁起。昔我客汉阳，求友得一士。岂知君弟昆，乃在吾桑梓。伯仲圭璋姿，青云翘玉趾。所得凤凰毛，多分诸季子。三百日弦歌，情礼为终始。贤父师于家，金玉相涤理。扬粤观人文，化成察所以。颜曾昔童蒙，造道莫能止。年少圣所畏，惭予将暮齿。清夏珠江湄，饮饯交壶矢。执手情依依，所赠惟璚蕊。我本荆楚人，秭归有故里。先臣居屈沱，女媭砧在彼。安得从君归，三闾陈簠簋。汉家重楚声，离骚多所拟。君为宋景徒，努力事兰芷。"}