{"id":"815117","title":"遣怀","dynasty":"清","author":"柳是","text":"瑟体近亦纵，所在幽雯生。感事类濛远，览志托诚宏。冷然通思愫，眇忽殊难更。物候变繁灼，遐浑仍就明。春月耿个发，流星没无精。玉形太曲折，绿帏鉴空盈。常恐世冶速，灵妙如烟轻。何以见滞质，令吾思不清。设想自坚确，百物曾不逾。冥激最感人，失玩徒须臾。上志豁素期，下志结根株。朱颜定无方，交袂光亦殊。罗词情四际，织意安能拘。皎皎东西岑，不言神先趋。紫兰荫飞盖，绛节焕华区。泛泛若愁思，愿子自无虞。"}