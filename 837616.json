{"id":"837616","title":"倦寻芳·有寄，用梦窗赠老妓李怜韵","dynasty":"清末民国初","author":"李岳瑞","text":"倦调凤柱，回梦鸳机，难驻归燕。黛笔双蛾，曾记镜中回面。啼鴂生憎芳讯渺，惊鸿却悔神光见。怅重来，但苔痕印屧，蜡珠萦剪。甚昨夕、星辰凄怨。门外香骢，陌上踏遍。秀靥秋眸，无恙旧时行看。风意不应迷路迥，云罗翻界微波远。黯凭阑，听箫声、晕蟾吹散。"}