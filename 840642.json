{"id":"840642","title":"题大姊菉君梦影图四十四韵付赵甥吉云","dynasty":"清末民国初","author":"夏孙桐","text":"姊长我五岁，幼而相提携。顾复代母力，膝下常怡怡。我亦称早慧，之无亲授之。又羸弱多病，量药佐刀圭。垂髫同家墩，出入相肩随。寒燠为调护，程课兼劝规。稍长就外傅，下学伴中闺。往往一灯共，把卷相唔咿。诗法母所授，姊独能探骊。春帘赋双燕，秀句艳红丝。愧封胡羯末，那敌柳絮词。姊才固开朗，姊性尤温其。同气凡六人，多赖姊扶持。我母中馈事，一一为助治。每怜弟弱小，成立犹稍迟。因慕古木兰，代父称英姿。一昔入梦境，恍惚鞍马时。乞母为作图，志趣良可知。于归配嘉耦，静好赓风诗。上得尊嫜欢，下亦家人宜。不特无间言，兼以礼法推。未几归江南，家在虞山陲。有楼曰旧山，楼外梅万枝。书来述风景，颇惬平生期。愿他日卜居，侍养同山栖。寄诗索我和，所恋惟庭闱。我父营先垄，亦返江之湄。一再过姊家，情话慰牵衣。北来告我母，谓姊得所依。何期遽珠陨，吉梦虚熊罴。兰蕙早霜雕，两党同嗟咨。姊夫念故剑，推爱久不漓。贤书倖同举，转为未见悲。买邻践前约，所惜合复睽。同穴卅年后，宿草荒萋萋。宅相欣有人，家风绍裘箕。眷眷渭阳情，笃挚世所稀。生不识母面，旧事向我稽。捧图乞缀言，览之泪如縻。沧桑阅万变，白头成孑遗。人生原大梦，回溯徒歔欷。历历为笔述，如徵鄤母辞。是亦德象篇，傥为家乘资。"}