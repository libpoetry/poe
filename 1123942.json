{"id":"1123942","title":"晚登邬子亭用壁间韵四首","dynasty":"宋","author":"赵蕃","text":"秋入江湖事事幽，未妨著我咏洪流。水居三两似相识，苦问来船仍去舟。朝行忽尔逆风颠，已到津头尚耸然。不似渔翁易夷险，雨蓑晴笠住忘年。中流掀簸势难停，望断龙祠与戍亭。胡不少留风止去，塔铃昨者故丁宁。何处鸣桹歌浊清，鹭飞鸥舞惯忘惊。卒逢已觉翩然逝，犹欲因之问水程。"}