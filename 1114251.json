{"id":"1114251","title":"次韵隐者陈无隅","dynasty":"宋","author":"李弥逊","text":"柴门寂寂闭山光，客至供糜有二方。谁荐唐衢归魏阙，肯令王适老阌乡。藕塘待晚对幽壑，竹院消闲近宝坊。用舍由时姑袖手，岂无真乐在濠梁。历井扪参踏藓苔，山腰海角偶徘徊。身从飘泊似浮水，眼见纷华等湿灰。共煮松风占乳信，试寻香雪探芳媒。笑谈疑在蓬瀛上，下视云中两两苔。"}