{"id":"1126043","title":"野眺","dynasty":"宋","author":"顾禧","text":"遂惬耽幽兴，披襟坐水湾。松枯涛不作，鸥澹梦常闲。漏月宽樵径，吞星避钓环。年来悲局蹐，聊此破愁颜。一径多幽色，孤云护短扉。閒阶竹影瘦，低岸稻花肥。委翠秋林晚，伤弓宿鸟稀。何时携斗酒，掬水弄清晖。缓步沿溪曲，幽寻惬赏心。散烟依瘦竹，开网活枯鲟。短袖仍牵树，秋声半捣砧。农谈喧隔岸，不畏世机深。乱世功名易，幽人愧素餐。草深迷乳兔，弓燥泣飞鸾。燐火排窗入，溪声带雨寒。行吟殊足乐，回首羡弹冠。"}