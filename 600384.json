{"id":"600384","title":"秋夜长","dynasty":"明","author":"王弘诲","text":"华烛兰堂夜未央，疏星耿耿银河光。低徊宛转双鸣珰，忽忆征人戍他乡。他乡千万里，秋色遥相望。北风四顾何茫茫，欲往从之川无梁。谁家今夜捣衣裳，砧声断续结中肠。为问瑶台月，何处却逢郎。珊瑚枕上分鸾凤，芙蓉帐底梦鸳鸯。相思细数寒更漏，别意与之谁短长。"}