{"id":"689122","title":"镇远三首","dynasty":"明","author":"何景明","text":"古郡青山下，经过驻使车。土官迎诏拜，蛮客望城遮。叠嶂营孤垒，清江绕百家。晚来官署里，独坐咏皇华。地僻先摇落，空亭长绿莎。山川连蜀道，市井杂夷歌。旅箧衣裳少，秋程风雨多。无人相问讯，尽日抚寒柯。寥落古城池，斜光照戍旗。关临苗子砦，洞入长官司。殊俗终难近，蛮音久易知。踟蹰暮江上，又是仲秋时。"}