{"id":"1123758","title":"和折子明丈闲居杂兴十首","dynasty":"宋","author":"赵蕃","text":"维南有衡岳，一扫众山空。天既柄斯假，祭应仪比公。穹林行莫尽，杰句古来供。叹息缁黄辈，昏灯及晓钟。江清山照影，山净水为容。纵复俯仍仰，难分边与中。云兴绘后素，雨合听思聪。安得渔舟去，于斯作钓翁。赏识元非易，登临政尔难。要须穷应接，宁可肆讥弹。胜践千年近，高风六月寒。由来炯水玉，固愈耀朱丹。水汇终趋海，葵倾必向阳。欲行疑或使，将下盍先翔。听尔玄嘲白，从渠本校黄。生平志濠濮，老去客沅湘。诗有江西派，首书江夏黄。精神如有得，形似直堪忘。拱把至合抱，江流由滥觞。屹然成巨室，勇若泛飞艎。万里江山助，千年苏李师。纷纷多假力，落落要真知。巧手宁无伪，徐行不厌迟。文章自公器，造物匪人私。未话田园薄，唯关道路长。春风又寒食，多病祇殊方。缅想迎门问，深思暴橐香。无劳谢猿鹤，好为约求羊。抄写犹前日，吟哦遂隔年。真成坠眢井，未易及深泉。曷日仙能至，何时弹比圆。自非深致力，宁识贵吾贤。径草馀幽色，盆兰有静芳。取穷应有在，虽病亦无伤。暂得闭门坐，已胜趋道傍。鸿斯远缯缴，木岂愿青黄。人说居闲久，园今数亩开。荒榛除旧舍，规画见新材。郁郁宜深芘，堂堂岂易摧。遐思挹湘水，高兴拟裴台。"}