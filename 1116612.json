{"id":"1116612","title":"仆所至，未尝出游。过长芦，闻复禅师病甚，不可不一问。既见，则有间矣。明日，阻风，复留，见之。作三绝句，呈闻复，并请转呈参寥子，各赋数首","dynasty":"宋","author":"苏轼","text":"亦知壶子不死，敢问老聃所游。瑟瑟寒松露骨，眈眈病虎垂头。莫言西蜀万里，且到南华一游。扶病江边送客，杖挐浦口回头。老去此生一诀，兴来明日重游。卧闻三老白事，半夜南风打头。"}