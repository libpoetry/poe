{"id":"1117025","title":"癸丑二月重到汝阴寄子瞻二首","dynasty":"宋","author":"苏辙","text":"忆赴钱塘九月秋，同来颍尾一扁舟。退居尚有三师在，好事须为十日留。倾泻向人怀抱尽，忠诚为国始终忧。重来东阁皆尘土，泪滴春风自不收。百顷西湖十里源，近依城郭带川原。古台駊騀先临水，野寺参差半掩门。远泛便成终日醉，幽寻不尽数家园。钱塘未到能先说，更着青山两岸屯。"}