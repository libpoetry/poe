{"id":"1106848","title":"以诗问谹父病五首","dynasty":"宋","author":"王洋","text":"舍南舍北逢秋雨，十日相望不出门。闻自新凉罢汤熨，秖今含哺弄儿孙。病为世上真良药，佛是人间大道师。十八师兄齐饱后，却言无病可医治。闲门岁满常驱迫，事外那容免剥肤。为问赤城香火客，不知还欠药钱无。满目溪山醉复醒，虚怀长羡少经营。相如病起忘消渴，一任沱江过锦城。不与红尘费梦思，白云流水有心期。吟君细与鸥盟句，病起全胜未病时。"}