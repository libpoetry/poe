{"id":"1215433","title":"赠琴士吕中谷","dynasty":"元","author":"陈泰","text":"象环櫑具青纶巾，路人唤作回仙人。茆君洞里醉千日，至今弹得华阳春。我贫无琴亦无酒，提壶问字皆琴友。三杯一曲墨淋漓，白雪花飞满晴牖。前年醉倒兰溪边，水云沃以松风弦。醒来月色浩如泻，今夕对月空潸然。呜呼水云不复起，徐公乐章吕公指。虽无老成有典刑，为我临流泻秋水。"}