{"id":"104395","title":"雷太简遗蜀鞭","dynasty":"宋代","author":"梅尧臣","text":"蜀道山之峭壁兮，如快刀一削平无痕。其间春雷惊龙走，竹根迸石垂虺尾，骨节瘦密风霜吞。野夫采之缒悬蔓，分寸脱死持还奔。他人不可得此物，乃重太守公侯孙。献来一钱不肯要，只乞斗抱归村。太守立性岂谄贵，将赠故人唯义存。我骑瘦马固莫称，破鞯烂辔沙尘昏。明日试趋君门，孰不怪视窃笑言。"}