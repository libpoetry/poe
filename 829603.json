{"id":"829603","title":"将去边防杂述","dynasty":"清末近现代初","author":"郑孝胥","text":"历落嵚崎极可哀，暂投魑魅却须回。弃官入海非难事，曾欠娥眉一诺来。老我何心看歌舞，病来亦复废杯觞。为君诵取船山语，已避名场避酒场。万马奔腾驻足时，浅人纷纷岂得知。誉之不喜毁不怒，牛背眼光卿勿疑。九秋佳节去堂堂，无酒无花意欲狂。但使弃官仍济胜，登高何日不重阳。黄花岁岁傲西风，汉上江南旧寓公。谁见戍楼人欲老，夕阳来对拒霜红。"}