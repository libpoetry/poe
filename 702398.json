{"id":"702398","title":"灵谷寺与汪庶子平江伯司马侍御王给事严正学联句","dynasty":"明","author":"程敏政","text":"翠盖亭亭立万松，宝坊遥倚白云峰。元戎肯结新诗社，词客能谈旧讲宗。分供泉香思瀹茗，隔林风定忽闻钟。胜游总是文章彦，千古兰亭可继踪。灵谷依然古迹存，松间同踏旧苔痕。几湾碧水分围寺，一路青山直到门。疏柳亸阴连下界，轻云将雨过前村。眼中风景真如画，吟赏何妨到日昏。钟阜东来一径深，偶因名胜访祇林。鸟衔桂子僧前落，帘捲山光户外侵。万里长江供远望，六朝遗迹助豪吟。重来更有他年约，肯为尘缘负赏心。冠盖联翩胜地来，登高便觉好怀开。金陵王气传千古，玉署文光烛上台。祖饯莫辞今日醉，使槎将及晚秋回。人生会晤浑无几，一任昏钟落日催。高秋时节快登临，云外僧房竹院深。一啜清茶忘世味，偶听多贝了禅心。小童解作天魔舞，佳客能成白雪吟。乐事正逢休暇日，玉壶莫放酒停斟。胜日来游到上方，松阴深处石泉香。穿林喜有双僧引，把菊宁无一醉偿。秋景恰和诗兴好，宦心那似野情长。高歌纵饮忘归路，回首青山又夕阳。王气腾空近祖陵，梵宫深护白云层。青山入坐岚光重，翠柏当轩爽思凝。下界尘氛浑不到，上方楼阁记曾登。醉来拟刻杯间竹，欲写新诗恐未能。"}