{"id":"1124264","title":"蕃丙午冬分宜见公度簿公尊兄已而邂逅于宜春蒙以蕃与徐斯远志别六言之韵作诗为赠久未和答今日东归乃克赋之四首","dynasty":"宋","author":"赵蕃","text":"缭绕竹青沙白，缘情政可生愁。寂寞雁秋猿冷，未妨相与成游。往别政当冬仲，今来再阅新凉。簿事知君不短，啸归叹我何长。近事真堪深骇，欲言未可轻论。唤起庄周蝶梦，多由杜宇啼魂。捷径虽云可去，故人有约难休。往矣百书一面，豁然一日三秋。"}