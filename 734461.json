{"id":"734461","title":"压气培歌","dynasty":"清","author":"吴孟坚","text":"压气培前奔万石，阴云莽莽黑雾塞。水号风怒激沙飞，仿佛旌旗雷电掣。我父军声堕此间，星日无光天欲折。我母颈罹刃痕七，身投层崖脑迸裂。我妹三龄弃路死，百口家人一无得。前山溪下血犹腥，将士同时皆义烈。烟飙玉碎三十秋，天地迄今为惨恻。肠断纡回忍追忆，千载空坑堪并说。呜呼千载空坑堪并说！"}