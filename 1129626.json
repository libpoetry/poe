{"id":"1129626","title":"颂古二十七首","dynasty":"宋","author":"释昙贲","text":"两手擎来教放下，空身立地更疑猜。根尘识界无寻处，多谢春风烂漫开。刹刹尘尘见不难，头陀何苦被他瞒。当初若论收奸细，莫把瞿昙做佛看。六月上伏，八月中秋。人平不语，水平不流。日暖风和景更奇，华华草草露全机。荼蘼一阵香风起，引得游蜂到处飞。映林映日一般红，吹落吹开总是风。可惜撷芳人不见，一时分付与游蜂。截断从教来衮衮，随流未必去滔滔。青山长锁欲飞势，沧海合知来处高。漏传长乐未央静，月泻甘泉太液秋。夜半乐声回步辇，唤回三十六宫愁。两指斤开权撮起，一毛头上为吹开。这回不在身边立，休说清风遍九垓。未曾拈出定盘星，多少行家怨不平。待得权衡地就手，方知斤两自分明。认得斑斑急上弦，吼风一镞去惊天。近前子细来观觑，谁把蓝田石射穿。风月山川共一家，谁来语下定龙蛇。太白不曾登便殿，笔头昨夜自生花。一足垂来亲点眼，岭头功德已圆成。长髭只怕精神露，却指红炉片雪轻。以何为体呵呵笑，推倒当头陷虎机。鸟带香从花里出，龙含雨向洞中归。黄鹤楼前题一篇，无限措大失平仄。长沙一只眼长长，今古何曾有踪迹。指点深红与昔同，更无夭艳在芳丛。南泉笑里移春去，留得残红醉蜜蜂。蒙头不觉齁齁睡，开眼从教燄燄红。若谓平常便无事，须防豆爆冷灰中。信手挥来一一亲，祇林剑下绝烟尘。行遍天台并雁荡，归来重看锦江春。血盆似口剑如牙，竭世枢机未足誇。亲到龙潭龙不现，者回失却眼中花。冰棱锁断长河口，不见人从鸟道来。一阵风回脩竹里，玉阑干上雪成堆。七宝杯酌葡萄酒，金花纸写清平词。春风院静无人见，闲把君王玉笛吹。白牯问狸奴，虚空酬万象。电激不停踪，谷虚谁答响。啐兮啄兮，清机历掌。回头?轹范秦时，舌上葛藤长万丈。脱得边城戍役身，却来偷赏上园春。御街前畔低声语，不觉冲他貌事人。水不洗水，金不博金。昧毛色而得马，靡丝弦而乐琴。结绳画卦有许事，丧尽真淳盘古心。牙根烂嚼真弥勒，腹里横吞老释迦。大地虚空皆得饱，这回不到负檀家。一雨一阴风未和，春从不快里消磨。桃花暗已随流水，空使刘郎惆怅多。"}