{"id":"699591","title":"读小修南游稿志喜","dynasty":"明","author":"袁宗道","text":"怪尔新诗好，居然下里稀。眉端沧海色，江上白云衣。鼓楫三湘去，携图五岳归。能令名利客，一倍宦情微。亦有翻飞兴，兹游未可攀。所谈客里路，是我梦中山。弱羽经年去，孤鳞万里还。入春佳事少，见尔一开颜。调鸡从自得，相马任群疑。颇似沈冥者，非徒游侠儿。橐装无锡水，竿牍故人诗。吾家二三子，如君定白眉。"}