{"id":"345784","title":"花犯·梅花和清真韵","dynasty":"清代","author":"彭孙遹","text":"傍疏篱，横斜几树，饶林下风味。嫣然一笑，早掩却三千，宫中佳丽。盈盈仙袂谁同倚。自怜翻自喜。正雪满、山中无路，素娥寒拥被。几日小窗试东风，为思君长是、粉憔脂悴。春愁凝，时时有，暗香飘坠。可惜一枝零落也，空自赋、招魂芳径里。记当日、梦中相遇，月明天似水。"}