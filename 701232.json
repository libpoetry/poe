{"id":"701232","title":"邵陵别意七首 舒慎庵","dynasty":"明","author":"黄公辅","text":"自比幽岩鹤共飞，青田料得契玄机。一窝高卧尧夫乐，三载欣瞻德曜晖。时有庭枝翻绿袖，也无俗状溷渔矶。凭君醒我浮尘梦，始向烟霞觅所依。冥鸿迥尔逐高飞，早晚尘缘认静机。澬水烟恬渔唱晚，龙山月朗羽仪辉。白头青眼怜同调，黄菊苍松忆旧矶。别后弧南频引望，并州魂梦自依依。溟鲲健羽昔雄飞，鸥鸟于今共一机。萼楼高映增声价，兰谱光腾览德辉。试问投竿秋水老，可谁分坐绿苔矶。祇缘筮得天山兆，风笛离亭重恋依。红尘不到野堂飞，何幸亲承杜德机。北海杯领酣独醉，南窗日就枕馀辉。相将栽柳拈花手，指点栖云睡鹭矶。赋续归来成远别，双清阁上梦频依。金风乍觉叶初飞，撩动蒪鲈物外机。为厌坭途尘鞅急，转思秋坞晚霞辉。有人天路驰骐足，便我园林坐钓矶。显晦行藏从此判，月梁颜色耿相依。养翮图南任所飞，芹池飞跃有真机。秋光正好抟羊角，春色还看振凤辉。桃李参差争向日，丝纶早晚坐垂矶。临歧娓娓无多语，北阙东山各自依。泽鸿那忍集惊飞，政拙惟期共息机。分外徒然增巧累，林中自足戴清辉。绿蓑青笠多长日，烟浦花村是稳矶。但把六箴勤付尔，朝昏佩服得归依。"}