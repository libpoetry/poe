{"id":"807945","title":"笛家  己未九日蛟门招同诸子游黑龙潭次实庵韵","dynasty":"清","author":"陈维崧","text":"满目新晴，无边野兴，休论万事，且须载酒题糕去。灵湫镜黑，仄磴泥青，有人言是，老龙蟠处。一样重阳，两年羁宦，往事零如雨。被游人、问昨岁，破帽犹然存否。重晤。竹西词客，刚来京国，亟拉吾徒，洗盏持螯，翩然豪举。只忆深院小黄花朵，空颤钗梁鬓缕。独夜茫茫，他乡恻恻，饮罢迷归路。风急也、白杨边，飒飒定和谁语。"}