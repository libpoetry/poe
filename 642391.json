{"id":"642391","title":"送叙班刘南奎还临江省亲","dynasty":"明","author":"胡奎","text":"日出狮峰顶，鹊鸣庭树枝。慈母出门望，儿从天上归。一别十三年，母子隔远道。不忧岁月深，但恐母年老。儿仕大鸿胪，母在高堂居。有禄不得养，问安徒寄书。儿今乞归省，诏许还乡井。暂经洪都门，遥指白云岭。一笑偶相逢，论诗铁柱宫。相逢即相别，挂席趁回风。回风吹五两，南浦春波长。就船买鲤鱼，沿月棹歌响。登堂进流霞，更栽萱草花。百岁母身健，愿儿长在家。"}