{"id":"1202027","title":"摸鱼儿","dynasty":"元","author":"马熙","text":"买陂塘旋栽杨柳，梦中还理家务。十年不到衡山麓，孤负楚云湘雨。苹映渚。渺杜若江蓠。香接烟霞屿。口心相语。为蝇骥东西，云龙上下，误却钓游趣。生平志，愿识平舆二许。煌煌岳降申吕。集词敬为先生寿，博得月章星句。毋我醑。只小草幽兰，心醉离骚谱。松存径古。待游遍西园，荷锄归去，吾亦爱吾圃。"}