{"id":"279174","title":"锁窗寒·小院寒梅为蕉琐翳，含萼未吐，清怨不胜，呼童刈蕉，拈此代讯","dynasty":"现代","author":"周岸登","text":"殢酒寒宵，扶酲索步，小梅幽院。谁知怨抑，隐约恨深颦浅。最怜他、茗柯睡沈，绿天似幄愁如线。恁横斜瘦影，冰纹红翳，尚萦蜗篆。清怨。年芳变。怕玉骨禁寒，病蕉轻剪。罗浮蝶梦，已入何郎诗卷。伫盈盈、藐姑夜来，翠禽并语春讯展。甚春风、不管人愁，又上春人面。"}