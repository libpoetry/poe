{"id":"1119173","title":"读先君新第落成诗有感因韵书示蒙孙","dynasty":"宋","author":"陈宓","text":"信矣贤愚共一初，都缘勤怠遂殊居。渊源有本天同健，潢潦无根夕易除。何事不为尘所染，平生须有善堪书。要从陋巷甘勤苦，始得声名满观渠。吾家清俭莫忘初，昔日儒酸白屋居。世事直须防满溢，天公偏是喜乘除。看来负郭三千顷，不似传家一卷书。谦损却能丰萃致，试观沧海受川渠。"}