{"id":"142162","title":"彦嘉能守当今之后伟人也余心向慕之常以未获","dynasty":"宋代","author":"王之道","text":"春寒不肯去，彀雨犹夹衣。溪流滟池塘，远看绿生漪。识君恨不早，语离我心悲。行行欲何往，丞郡金房西。颠风送飞雨，日日吼东北。檐声决江河，倾泻不成滴。朝来喜新霁，晨光透云隙。垂杨翠幄开，远岫青盖立。孔君公事暇，侯子归期逼。开樽且精设，论文萃清集。顾我老无能，分甘口挂壁。行矣不可挽，思君浩无极。"}