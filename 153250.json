{"id":"153250","title":"送海陵周太守邠受代还朝","dynasty":"宋代","author":"贺铸","text":"汤汤水东流，奈何载此西行舟。紞如五鼓鸣城头，使君去矣不可留。前日使君来，天子惠此州。传道管城政，先声走群偷。不关外户息吠大，悉把钩锄谁带牛。雨阳不违祷，舄卤数倍收。吏却一钱贿，狱无五木囚。黄堂坐啸有余暇，八咏新诗追隐侯。斯民幸使君，毕世为吾休。俄及瓜时代，本朝官重内。旧通金门籍，行奉玉宸对。问君何以治海陵，但陈圣主之德臣何能，狂生有意水衡丞。"}