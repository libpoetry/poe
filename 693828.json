{"id":"693828","title":"和武冈殿下新楼落成之什","dynasty":"明","author":"陈一松","text":"齐云殿阁俨仙居，别有层楼俯万闾。桐叶自承茎露渥，葵花元向日光舒。牙签玉检清相映，宫月檐星步独虚。海内簪缨尽倾盖，乾坤何必访樵渔。翼轸天临帝子居，宫楼帘捲楚人闾。自怜刘向书能著，共识东平乐更舒。玉树醉攀仙盖集，朱弦独抱夜堂虚。岂谓河山生远思，画图时展问耕渔。"}