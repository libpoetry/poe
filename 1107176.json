{"id":"1107176","title":"九日示寿隆","dynasty":"宋","author":"韦骧","text":"九日闽中气尚暄，扶持病体坐家筵。喜看数朵黄金菊，强引三分白玉船。浮世谩论轩冕贵，佳辰难遇子孙圆。明年汝对陶公菊，应念欣欣戏綵前。建安山水亦几希，九日登高著处宜。秋杪风光自潇洒，老来情味少欢怡。举杯喜见黄花泛，落帽羞将白发吹。佳节不能成酩酊，浪吟小杜昔年诗。"}