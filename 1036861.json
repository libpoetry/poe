{"id":"1036861","title":"有宋死孝毛子仁哀辞","dynasty":"宋","author":"杨万里","text":"灏穹眷宋，方郅隆些。笃生仁皇，实睿聪些。二尧两舜，复时雍些。杜韩富范，再夔龙些。巍荡奋熙，起丕功些。欧阳伯仲，轲与雄些。云昭汉回，炳文风些。麟在灵囿，凤在桐些。金芝专车，朱草丛些。悬藜结绿，牣紫宫些。灵蛇照乘，玉府充些。大江之西，文江东些。毛伯苗裔，河岳钟些。三辰五纬，韫心胸些。如汉贾生，与终童些。年未弱冠，收科崇些。连收制科，天动容些。玉映汉台，惊群公些。弃官如泥，子职恭些。死孝倚庐，神明通些。文行有炜，垂无穷些。与宋一经，相始终些。冻黎百年，养万钟些。草腐菌朽，花霣空些。有宋孝子，蔚岱嵩些。"}