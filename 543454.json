{"id":"543454","title":"始入州谒宣尼庙二首 其二","dynasty":"明","author":"胡应麟","text":"厥初水精帝，肇迹维山东。乡闾表凫绎，胤胄延龟蒙。胡为姑蔑墟，亦有文宣宫。时维赵宋末，兵戈竞华戎。渡南实孔裔，大衍三衢宗。精灵动世主，锡命传丰隆。沿流洎明代，奕叶驰皇封。创祠视曲阜，貤恩逮无穷。清华世世及，岳降齐申崧。两宗峙南北，辉赫罗章缝。至今太末里，恍忽邹尼风。我来谒遗像，三叹钦遐踪。皇皇六萟轨，万古侔穹窿。"}