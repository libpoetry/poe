{"id":"14755","title":"卧病闻常山旋师策勋宥过王泽大洽因寄李六侍郎","dynasty":"唐代","author":"刘禹锡","text":"寂寂重寂寂，病夫卧秋斋。夜蛩思幽壁，槁叶鸣空阶。南国异气候，火旻尚昏霾。瘴烟踮飞羽，沴气伤百骸。昨闻凯歌旋，饮至酒如淮。无战陋丹水，垂仁轻槁街。清庙既策勋，圆丘俟燔柴。车书一以混，幽远靡不怀。逐客憔悴久，故乡云雨乖。禽鱼各有化，予欲问齐谐。"}