{"id":"525890","title":"五马图歌赠郑绍兴","dynasty":"明","author":"顾璘","text":"画图五马云锦文，谁其有者郑使君。房星降灵渥洼裂，龙种迈出驽骀群。金河蹴踏精爽振，玉珂脱落权奇分。使君人异马亦异，气槩万里含风云。四明美政那可状，闾井小儿知礼让。风化浑期太古前，功名特出诸侯上。昨乘此马朝王正，锦鞯光照长安城。天闲騄駬盈万匹，此马一过人皆惊。郑君五马真绝奇，盐车局促将何为。穆王正要追风足，报尔王良伯乐知。"}