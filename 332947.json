{"id":"332947","title":"六丑·听彻宵残雨","dynasty":"现代","author":"梁启超","text":"听彻宵残雨，正帘外晓寒衣薄。莫道春归，便浓春池阁，已自萧索。问岁华深浅，愔愔桃叶，在旧时栏角。繁红斗尽无人觉。待解寻芳，东风已恶，欢期未分零落。尚曲墙扶绕，频动春酌。情怀如昨。只休休莫莫，似水流年，底成飘泊。故枝犹缀残萼，又蜂衔燕蹴。乍欺怯弱，愁对汝自扃深閤。却不奈一阵轻飙无赖，送敲垂幕，感啼鸟未抛前约。向花间道不如归去，怕人瘦削。"}