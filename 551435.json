{"id":"551435","title":"赵仁甫先生以邛竹杖见惠赋此荅谢","dynasty":"明","author":"徐熥","text":"种本传西域，曾闻贡汉宫。一枝非嶰谷，万里出蚕丛。曳去穿云际，携来到水穷。节应虚绿土，头可挂青铜。庄叟逍遥外，卢敖汗漫中。未尝临俗客，偶尔借邻翁。采药兼瓢往，挑经与锡同。静缘幽径曲，诗兴野桥东。共步添良友，扶颠当小童。长房吾自愧，君已似壶公。"}