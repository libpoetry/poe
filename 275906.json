{"id":"275906","title":"金缕曲·阑干","dynasty":"清代","author":"李佩金","text":"梵字随花转。正销凝、孤鸿影里，斜阳庭院。一桁翠帘波瑟瑟，依约隔花曾见。渺天际、娇云弄晚。背立东风空徒倚，奈离愁、曲曲都萦满。认千点，啼红怨。低徊怕向闲池馆。剩依然、杏梁双燕，惜春微叹。寂寞海棠红晕近，只是看花人远。再软踏、苔衣寻遍。十二碧城天似水，嵌玲珑、夜月春痕浅。又试拍，轻魂唤。"}