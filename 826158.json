{"id":"826158","title":"百字令·送友人泛海","dynasty":"清末近现代初","author":"叶恭绰","text":"成连海上，怪知音风雨，移情如许。我自乘空伤坠翼，经世杳如烟雾。东海珊瑚，南都石黛，倦写看花句。为君起舞，湖山恨入尊俎。已矣青眼狂吟，天门轶荡，芳讯空相许。十载灵修奇服愿，寂寞高邱何处。土积危岑，绳牵大树，微尚惊虚负。扁舟往矣，丈夫奚事叨絮。"}