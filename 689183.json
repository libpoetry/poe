{"id":"689183","title":"九日黔国后园二首","dynasty":"明","author":"何景明","text":"何处风烟消客愁，将军台榭枕山丘。一年又过重阳日，两鬓空愁万里秋。水国阴多寒已至，炎方霜后瘴初收。凭高欲送登临眼，更上池边百尺楼。天空远水明秋岸，梧叶萧森枫树残。黄菊数从行处见，紫萸独向醉中看。浮云楼观滇城暮，落日山川?道寒。忽忆登高去年客，慈恩湖阁共凭阑。"}