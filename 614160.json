{"id":"614160","title":"经绿护屏村","dynasty":"明","author":"李之世","text":"山行数十里，渐觉有人家。隔坞闻春白，沿溪尽沤麻。泉流经九曲，磴道入三丫。穴处依山谷，刀耕近水涯。土垣桑作户，蓬巷竹成遮。灌木环村背，垂藤傍屋牙。居人惯逐虎，迷路屡惊蛇。秋垄家家麦，春苗处处蛙。甘瓜持作馔，苦叶代烹茶。简朴淳风在，栖迟世代遐。暝猿时挂树，幽涧自飘花。到此尘心尽，农谈日易斜。"}