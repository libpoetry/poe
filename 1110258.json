{"id":"1110258","title":"哭亡友胡达材","dynasty":"宋","author":"孙应时","text":"少日徐卿子，他年董相孙。敛藏神气重，进止德容尊。人物当今叹，风流雅望存。拊棺疑不死，谁与赋招魂。味薄身无累，心平理自长。公卿知叔度，州里敬元方。璞玉须瑚琏，春风便雪霜。重言吾不忍，天地日苍茫。匹马劳山县，风霜度十旬。能令万人活，不计百年身。事业秋毫尽，声华白日沦。之人才筦库，谁独上麒麟。嗟我论交重，相知照胆明。十年离合地，今日死生情。惊定心犹碎，悲来泪独倾。绝怜江上梦，一一话生平。"}