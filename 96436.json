{"id":"96436","title":"寄徐斯远并成父弟","dynasty":"宋代","author":"赵蕃","text":"淅沥夜来雨，萧条林下秋。因之忆我弟，重以思吾俦。农工方鼎来，蚕事已告休。得无阴寒妨，知复多寡收。微官本为贫，中道成倦游。洪波政稽天，险路新摧辀。吾俦与我弟，既喜应见忧。忧我困一箪，喜我归故丘。付与有定分，短长宁自谋。相期黄发保，共勉素风修。"}