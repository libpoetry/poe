{"id":"813284","title":"登文昌阁二首","dynasty":"清","author":"时惟中","text":"文光高楼斗垣低，一曲河声数转堤。得失寸心安遇合，升沉咫尺隔云泥。苍烟远树通燕赵，古驿斜阳近鲁齐。好藉瓣香皈帝座，来追往谏此丹梯。沧瀛远近掌中收，那羡元龙百尺楼。暮鼓晨钟归贝院，青霜紫电景名流。挂帆细雨春堤外，驻马垂杨古渡头。万里长风能破浪，几人投笔觅封侯。"}