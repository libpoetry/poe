{"id":"444452","title":"翠楼吟 柏森先生招饮双枣书屋，与梦芙、新河、引之同赋此调","dynasty":"当代","author":"王蛰堪","text":"荐梦悲花，流春惜箭，都门小共吟驻。凋零成瘦损，更谁会飘蓬心绪。依前杯俎。又客里相逢，残鸥新鹭。情何许。晚云低压，暗惊秋素。几度诗酒佳盟，叹俗尘羁茧，冶春轻负。绮怀添枨触，待分付、幽纱烟语。移宫迁羽。算未遣牢愁，还凝凄苦。思寻处。剪灯重话，一窗寒雨。"}