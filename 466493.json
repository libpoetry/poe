{"id":"466493","title":"吴门与蜀派古琴演奏会，仿司空表圣《诗品》四言体以写诸曲之意 《石上流泉》、《高山流水》","dynasty":"当代","author":"刘梦芙","text":"泠泠七弦，太古遗音。流泉漱石，明月在林。乍听鹤语，忽化龙吟。峨峨山高，洋洋水深。相悦以解，异苔同岑。微丝袅空，凄入我心。神往千载，羲皇可寻。岩畔结屋，白云弥襟。垂纶泛舟，伐柯以斧。子来山中，我卧江浒。煮我鲈羹，子携鹿脯。载笑载言，纵谈今古。汉蹶唐兴，终归黄土。如斯帝力，生民奚补。江上风清，山间月妩。乐兹永岁，互为宾主。漠漠远山，渺渺平湖。落日镕金，晚霞抹朱。一叶轻舠，载酒数觚。忘机鸥鹭，来亲我裾。汀洲沙白，芦荻花疏。手招群雁，纷下云衢。万里长征，雨雪戒途。吾不汝扰，今夕安居。萧条雪后，寂寞水滨。数枝忽放，天地皆春。诗客来访，宜笑宜颦。飞仙绝代，明月前身。玉龙乍奏，如泣如呻。和以绿绮，花落缤纷。罗浮梦幻，汉宫妆新。暗香缥缈，重晤故人。渭城朝雨，柳色青青。之子将别，酌以玉觥。阳关西出，风露宵征。黄沙漭瀁，雪岭纵横。旧交弗睹，顾影伶俜。言念及此，怆然泪零。执子之手，相惜惺惺。莫辞再饮，休听驼铃。绿波桥下，曾照惊鸿。桃花依旧，含笑春风。杖藜重到，鹤发成翁。香销梦断，逝水匆匆。红酥忆手，把酒情浓。玉人一别，倩影难逢。卷葹不死，魂魄可通。天荒地老，此恨无穷。渭水秋风，巴山夜雨。已绝音书，关河修阻。故人天末，萍踪何处？行路维艰，况多豺虎。萧斋寂寂，焦桐独抚。冰弦三拂，心声一缕。思之思之，徘徊凝伫。撷取芬馨，凭谁寄与？吴门高古，蜀派灵奇。松涛万壑，花雨一溪。月出东海，雪映峨嵋。神韵各异，素心自知。幽人独往，仙子来时。相逢一笑，同采紫芝。琴贵修德，赏音者稀。银筝锦瑟，庸庸所怡。箪食瓢饮，孰甘如饴？念兹淳风，邈不可追。朱弦疏越，若存若遗。味之不足，悠悠我思。"}