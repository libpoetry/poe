{"id":"698302","title":"送周司寇廷玉献绩赴阙三首","dynasty":"明","author":"倪谦","text":"弼教南台正五刑，满腔春意蔼仁声。紫苔翳雨封嘉石，绿柳凝烟绕贯城。已建于门容驷马，还闻郑履进孤卿。精神拜舞龙颜喜，寅亮天工属老成。秋台司寇老尚书，满绩今看觐玉除。白鹭洲边扬去舫，苍龙阙下整朝裾。上卿雅称三台列，元德偏宜八座居。喜有阴功传燕翼，薇垣鳌禁接芳誉。几年宪部总刑章，此日朝天促去装。只以宽仁辅尧舜，肯为刻覈事申商。九重入觐当清晓，一叶惊秋送早凉。昨对紫垣瞻北极，泰阶两两正腾光。"}