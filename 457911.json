{"id":"457911","title":"九月二十六日加班至晚八点，坐憩抽烟，心中随作。移时同事呼饮店中，归而记之","dynasty":"当代","author":"卢青山","text":"我日握扳手，巡穿泵塔隙。塔高与云齐，塔基植地脉。鹑衣等乞丐，貌若钟馗黑。奋此微躯功，自晨至昏夕。偶憩手足瘫，欲起腰已失。维予自少年，十年从此役。时光殆眩技，一瞬万变疾。绿鬓盈光华，忽尔髯成尺。举世烦相讥，我心有素力。四遭青山青，霭霄升炊迹。秋意潜潜来，著体如相惜。呼与同事归，共此杯中液。"}