{"id":"605947","title":"海上谣","dynasty":"明","author":"卢龙云","text":"东来渤澥浸扶桑，下见南溟接渺茫。潮平半拍中华岸，流远时通异域航。十洲三岛知何在，兴雨腾云多变态。曾闻鞭石总成虚，复拟扬尘焉可待。登高望远苦难超，百川并注归沃焦。忘机鸥鸟狎烟艇，遭睡骊龙弃纬萧。有客三年居海上，大观饱目心神爽。倘可浮槎伴列仙，不然乘桴穷沆漭。昔逢若士吾家子，蒙谷行游苍雾里。今应何处访安期，我欲从之隔弱水。安得乘风生羽翰，飞越蓬壶周历金台玉阁三千里。"}