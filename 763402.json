{"id":"763402","title":"贺新郎 次子寿韵，送袁两生归娶广陵","dynasty":"清","author":"吴绮","text":"似汝真佳客。立亭前、轻衫侧帽，品红裁碧。醉后偶然歌水调，擪碎江头铁笛。且莫笑、登楼岑寂。试问周郎能顾曲，向年时、赤壁才摧敌。君好去、图鹏息。蓝桥本是裴航宅。况雷塘、玉箫明月，风流难毕。镜阁双眉人待画，索笑三生旧石。又岂待、阮家南北。从此临邛沽酒伴，羡远山、对影肩双立。齐拍手，称连璧。"}