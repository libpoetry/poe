{"id":"203748","title":"观猎行·落日飞山上","dynasty":"宋代","author":"王迈","text":"落日飞山上，山下人呼猎。出门纵步观，无遑需屐屧。至则闻猎人，喧然肆牙颊。或言岐径多，御者因追蹑。或言御徒希，声势不相接。或言器械钝，驰逐无所挟。或言卢犬顽，兽走不能劫。余笑与之言，善猎气不慑。汝方未猎时，战气先萎薾。弱者力不支，勇者胆亦怯。微哉一雉不能擒，虎豹之血其可喋。汝不闻去岁淮甸间，熊罴百万临危堞。往往被甲汝曹，何怪师行无凯捷。鸣呼安得善猎与善兵，使我一见而心惬。"}