{"id":"501910","title":"易安轩","dynasty":"明","author":"释妙声","text":"丰屋虽万间，所托在寻尺。南窗极低小，亦足容我膝。知止庶不殆，适性聊自佚。邈哉古之人，瞻彼江上宅。桑麻被墟曲，榆柳荫沟术。有子学书史，有田艺黍稷。于焉悦亲戚，且以御宾客。赫赫通侯居，荣观亘阡陌。持盈谅弗戒，百鬼瞰其室。永怀栗里翁，旷达有清识。欣赏方在兹，庶用警晨夕。"}