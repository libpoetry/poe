{"id":"682813","title":"自适亭","dynasty":"明","author":"区越","text":"纵浪乾坤自不羁，适心亭是适心时。凤吟丹穴不知老，龙卧寒潭却似痴。叠石最宜参老柏，临流自合洗新诗。浮生滚滚无休暇，吾爱吾庐适在兹。野屏瘦鹤不堪羁，共适闲亭未有时。醉倚行云应似寄，坐临流水莫成痴。破除俗障时时酒，勾管风花日日诗。准备西来双木屐，寻君应不负襟期。"}