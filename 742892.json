{"id":"742892","title":"铜鱼山","dynasty":"清","author":"冯敏昌","text":"铜鱼山高一百尺，山头井深不盈尺。铜鱼飞去影冥冥，空有长熊作人立。榛草荒寒浣风露，松桂萧条恋崖石。岩虚壁压遗刻暗，磴绝梯悬古苔涩。凄冷气象几百年，姜子书堂竟谁识。位重平章何足道，名侣金鉴闻在昔。朝廷暇豫直谏声，时事仓皇叩马力。奇才本自在山林，编摩未审何书策。平生负气本落落，迩来望古还恻恻。铜柱迢遥边峤峙，翼轸仓茫烟雾积。谁怜海角空蜃气，徒尔山灵护础石。阴雨濛濛远江合，晴云溶溶半山出。林峦清旷无古今，公应未减真颜色。"}