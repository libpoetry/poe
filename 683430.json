{"id":"683430","title":"赠尹生","dynasty":"明","author":"王世贞","text":"当年结客度居延，一骑曾惊敌陈穿。匕首长寒燕市雨，旄头不断蓟门烟。青春射策当三殿，黄石传书定几篇。自是嫖姚新领部，单于秋祭莫临边。入朝初着鵔鸃冠，白马雕弧夹道看。久见中原倾剧孟，兼闻少府识任安。枝头杨叶飞星过，匣里莲花映日寒。閒逐孤儿春草猎，独身西去斩楼兰。"}