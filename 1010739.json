{"id":"1010739","title":"悠悠万里行","dynasty":"宋","author":"释文珦","text":"悠悠万里行，河畔草青青。青草有衰歇，远行无期程。秦既灭六国，驱民筑长城。长城三千里，将以限胡兵。城边沙水寒，饮马马悲鸣。筑夫困久役，谁无乡土情。父母念孝养，室家叹孤嬛。万一死于筑，白骨空支撑。膏血脂草莽，魂魄亦飘零。苦哉筑城人，举杵无乐声。仁守国自固，不仁祸斯宏。祖龙不知此，纵暴劳苍生。高明鬼瞰室，天道常恶盈。长城徒高高，不救秦祚倾。岂若唐虞君，垂衣燕泰宁。至德亘万古，巍巍不可名。"}