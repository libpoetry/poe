{"id":"1124116","title":"自桃川至辰州绝句四十有二","dynasty":"宋","author":"赵蕃","text":"瓮子滩头百丈牵，此其小小大犹前。命轻人鲊曾闻说，楚蜀悬知险并然。过了矶头尚有湋，长江万里此为稀。怅予何可数乘此，宜尔山禽频劝归。上得矶来势已危，忽然缆断不能支。惊心钓渚河边石，值尔应当应手糜。钓石疑为借石低，月岩穿石两空梯。逃虚尚说闻人喜，况此依然面目迷。草屋竹门江岸旁，三三两两竞携将。尔曹应念宦游好，不念西来道阻长。夷望山前几钓篷，不惟能雨又能风。吾身故作魏王瓠，爱此沿洄敏似鸿。晓雨濛濛山欲空，少晴还觉练摇风。扁舟十日夫何事，只有看山不负公。水势才收一丈馀，晓来雷雨又何如。天民天恤应堪恃，我自多忧雪满梳。山鸟初鸣麂度滩，少焉还叫火炎山。仆来告我为晴候，穴雨巢风不可删。试手滩头水乱流，铁鎗崖下晚维舟。两阶舞羽方閒暇，何事兹名有佩牛。滟滪瞿唐昔未行，狼头鹿角旧闻名。辰州瓮子滩头路，夷险不知谁弟兄。明月山前明月池，两崖壁立类磨治。浯溪未识应相似，好刻中兴第二碑。巨壁撑空不可干，小山亦复四巑岏。犹言水后浑无石，不尔应当行路难。一篙真可百滩空，赣水辰溪大略同。我乃涨馀方逆上，终朝歌笑愧篙工。谁道蛮州异故园，夏来草木亦苍然。扶疏绕屋平生句，有愧青山啼杜鹃。风头日日望西南，雨脚悬知不与参。昨夜北风今日冷，又惊数点落毵毵。患难嗟予已素行，今朝滩里挽仍撑。心乎讵敢怀尤怨，命尔何能计死生。无策资身每自嗤，始谋不善悔何追。行乎患难宁今日，何暇更论淹速期。飞流溅沫瀑争砻，电击雷惊江落洪。尽日喧喧不能息，诵书妨我课儿童。望极千山不见村，忽逢三两仅崖根。几年生聚才如此，信是荒寒不足论。美玉曾闻种得生，精金此地亦陶成。不知造物须生此，何似嘉禾令土平。滩里惊涛怖杀人，潭中净绿数浮鳞。如何咫尺能悬隔，物外区中信莫伦。雨堕初看珠颗圆，风来忽散縠丝牵。青山四合江如泻，忆著桐江江上船。脱粟粗供朝暮餐，也求鱼菜强充盘。鱼今绝市菜无有，欲问居人啖马兰。摘得青梅江岸边，儿童竞食也堪怜。山青指问红何样，说是石榴花欲然。不但投林雀闹枝，沙禽水宿亦争涯。不然故欲相呼唤，恨我形单影自随。一月山行意未厌，晚晴仍对雨纤纤。回思浪涌涛翻际，宁有于今安且恬。新绿深深嫩更黄，非花非草定何香。故山草木皆余爱，最爱抽梢竹过墙。性有耽山且画看，阴晴朝暮若能殚。天公似病诗才窄，乞与西来眼界宽。细雨冥冥梅欲黄，故怜时节似江乡。有书不读高成束，蒸败蠹侵谁与防。雨来山色暗成愁，雨后波光翠欲浮。山色水光元自好，宦情羁思苦悠悠。一春多雨夏当悭，今岁还防似去年。玉历检来知小满，又愁阴久碍蚕眠。山禽嘲哳意都迷，滑滑仍愁叫竹鸡。侧帽历听如有感，数声何处啭黄鹂。前有天随后老坡，杞粮仍欲寿西河。吾今何意更思此，但喜杯羹风味多。咫尺青山晓未分，旋开还吐尚纷纷。烟云变态有如此，安得斯奇付大文。昨日江清可濯缨，今朝潢潦忽能盈。发洪想有山崩处，一雨安能作许生。坐对苍然暮色侵，忽惊萤烛度枝深。少年嗜学犹馀志，安得茅檐把卷临。江涨皆云牵路漫，又云江涨苦无滩。割晴耕雨难均得，造物于兹良亦难。安流倏忽起奔湍，非雨非风势使然。尽道川流能险恶，不知世有险于川。反照入江雷殷然，直疑飞雨堕谈间。不知吹落何方去，突兀犹馀云涌山。大麦虽黄草与长，趁春只用野生桑。为生可叹微如是，应坐人稀地力荒。牂牁何处莫穷源，万折千矶剧迅奔。寸寸上来良亦苦，不知断却几番魂。"}