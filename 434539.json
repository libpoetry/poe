{"id":"434539","title":"满庭芳 其一 山居偶成每与文翰二三子论文把酒歌以侑觞亦足以自乐也","dynasty":"金末元初","author":"段克己","text":"归去来兮，吾家何在，结茆水际林边。自无人到，门设不须关。蛮触政争蜗角，荣枯事、不到尊前。应堪叹，清溪流水，东去几时还。此身何处著，从教容与，木雁之閒。算躬耕陇亩，在我无难。便把锄头为枕，眠芳草、醉梦长安。烟波客，新来有约，要买钓鱼竿。"}