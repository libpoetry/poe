{"id":"1124785","title":"寄吕帅","dynasty":"宋","author":"徐积","text":"北边控扼重瀛州，虎视鹰扬属壮猷。尽道胡人新断臂，安知汉将欲舂喉。为文法度堆青简，奉使勋劳半白头。六路全秦与全魏，不须野战觅封侯。师屯十万建牙旗，大纛森森重使威。燕颔将军宜绣帽，龙骧战士爱犀衣。银鎗作队行春去，蜡炬成林校猎归。更看铃斋凭几处，文如布阵翰如飞。胡人勇悍真勍敌，汉将威名重泰山。隐若金城当一面，横如铁阵控三关。防秋甲士屯田去，牧马毡裘避塞还。儒帅著书閒暇否，两淮人物太平閒。帅臣所统在燕南，事事如窥指掌閒。仗钺精神堪破虏，扼吭形势正当关。十洲部分连沧海，一道军声过黑山。文武非徒尹吉甫，前时方叔已平蛮。事皆术内宜谋帅，奇在胸中合运筹。战士常骑突阵马，将军须养犒师牛。雅歌坐燕春归塞，缓带行吟月上楼。且劝主人宜饮酒，边城六月已如秋。"}