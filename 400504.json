{"id":"400504","title":"高阳台","dynasty":"民国末当代初","author":"饶宗颐","text":"小别经年，暂游千里，离披碧水苍葭。折柳江头，吟商怯赋无家。年时相见终疑梦，寄相思、一霎云遮。只断肠、劳燕东飞，寒日西斜。记曾载酒尊明阁，有香留带草，韵坠平沙。古怨今愁，多君摅尽才华。滔滔流水空叹逝，更何堪、弦索天涯。忍消他、三叠阳关，三弄梅花。"}