{"id":"519475","title":"勤有斋","dynasty":"明","author":"朱诚泳","text":"六经充栋填华屋，插架更馀三万轴。黄金散尽宝奁空，犹自逢人叩书目。汧阳老伯吾藩尊，积书远欲贻儿孙。自恐疏慵陷骄惰，手持黄卷穷朝昏。鸡鸣起坐更终日，隐几吾伊忘饮食。小斋帘捲麝煤销，不管青衣花外立。夜归蜡炬射金莲，犹对朝来未尽编。穷搜苦索肯辞倦，翻笑当年边孝先。无限好书皆烂熟，磊落争誇载其腹。有时延访出朱扉，应有诸儒羡书簏。万卷开残不可当，直从今日尽羲皇。挥毫顿觉鬼神泣，嘻笑怒骂皆文章。始信诗书勤乃有，子建安能专八斗。有斐无惭淇澳诗，珍重吾藩有耆耇。"}