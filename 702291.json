{"id":"702291","title":"舟中杂兴","dynasty":"明","author":"程本立","text":"蔡河百折到沙河，沙河入淮风浪多。使者官船夜须发，奈尔长淮风浪何。十日舟行不见山，沙河多似蔡河湾。舟人忽报安丰近，指点数峰烟雨间。昨夜雨来风更颠，淮河北口且湾船。今朝浪静张帆去，蓬底看山不碍眠。野色空青带薄岚，水光深黑入洄潭。望到中都三百里，好山不断似江南。"}