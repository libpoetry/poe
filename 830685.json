{"id":"830685","title":"万杉寺五爪樟","dynasty":"清末民国初","author":"易顺鼎","text":"万杉化去无一杉，惟有寺前老樟在。樟分五体同一本，身历百龄更千载。旁达涧壑根已深，直干霄空气不馁。云垂太阴逗雷霆，风翻白日动光彩。危柯半入烟冥冥，细叶还铺雪皠皠。化人伟奇丈六身，猛士雄健尺八腿。全张数爪鳞之而，俯视众木身傀儡。古来贤豪谁抚摩，其人已往不相待。惟有五老之奇峰，共对青天无倦怠。虽言乾坤要支拄，未免得罪庸与猥。下穿已愁伤地媪，上拿又恐妨真宰。独立无友大哉謷，众人皆忌甚矣殆。自是刀斧莫能入，皮坚有类披铁铠。大材讵肯腐山林，神物犹思避菹醢。吾闻豫章生七年，便可与龙斗沧海。何况此树世希有，寿过凡樟逾百倍。愿为楼船击西夷，知君九死终不悔。"}