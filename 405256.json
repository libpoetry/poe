{"id":"405256","title":"菩萨蛮","dynasty":"近现代末当代初","author":"金启孮","text":"胡姬少小出毡幄。轻靴窄袖娇装薄。束发垂明珰。耳边青鬓长。超乘忽走马。绝尘驰原野。愧我怯鞍鞒。朔风今尽消。更深怕听行人笛。冷冷彻夜云中北。寒月冷侵窗。枯枝弄影凉。年华愁里送。岁岁思乡梦。梦也不还乡。醒来空断肠。行行偶至黄河北。登临远望单于塞。怀古忆丰州。清泉石上流。隋唐成遗迹。亭障烽烟息。地号白颜花。废墟集暮鸦。晴空一色浑如画。平川远接阴山下。天幕类穹庐。秋风草似梳。敕勒真妙笔。对景思斛律。端的是传神。朔方有几人。四更吐月阴山曲。银光洒遍庭芜绿。桃李卸残妆。春宵恣意凉。清香唯一瞬。转眼群芳尽。关外野人家。明朝又著纱。"}