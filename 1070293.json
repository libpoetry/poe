{"id":"1070293","title":"次韵寄谢存之曾公学士","dynasty":"宋","author":"程俱","text":"往居阖庐城，有客面如墨。论文口澜翻，嗜学苦不足。时称曾校书，秀句示珠玉。今晨尘眼开，来赠忽先辱。风骚穷乃工，投闲讵非福。言音关感动，妙比韩娥哭。此道久荒芜，名家亦时出。五言古长城，屹若万夫筑。何如丹凤楼，朴斲千嶂秃。虽然皆戏剧，渺甚一毛粟。付之两忘情，兰蕙等茨绿。闻公会西游，顾我陋而独。扫斋待清谈，奋麈或相触。"}