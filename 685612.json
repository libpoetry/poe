{"id":"685612","title":"送别黎美周归羊城步留别韵二首","dynasty":"明","author":"邓云霄","text":"霜落寒衣日渐加，玄亭寂寞对侯芭。倦游客有归欤叹，乘兴谁寻隐者家？别路长天飞独鸟，离歌苦调咽清笳。白云西去仙城远，肠断珠江一片霞。閒园镜水接天流，永夜曾同李郭舟。菊蕊正迎篱畔客，蒲帆先挂海门秋。风飘雁影过江驿，醉折杨枝当酒筹。最怪寒潮牵别绪，白蘋红树黯生愁。"}