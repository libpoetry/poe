{"id":"1252330","title":"题赵子深山水","dynasty":"元末明初","author":"刘永之","text":"山苍苍兮嵚崟，谷窈窈兮阻深。木含滋兮竞秀，云欲雨兮昼阴。蹇行人兮中流，棹扁舟兮容与。渺余怀兮曷从，望岩扃兮延伫。白露零兮中洲，瑶草歇兮岁已遒。吹洞箫兮建翠旂，望佳人兮澹忘归。九疑兮嵯峨，冲风起兮水扬波。嗟白石兮昼晦，思千里兮奈何。"}