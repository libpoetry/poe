{"id":"53438","title":"度河·夙征肇延津","dynasty":"明代","author":"何景明","text":"夙征肇延津，明晨临大河。洪源下积石，砥柱屹嵯蛾。渺渺梁宋区，汗漫纵经过。自非陵与岸，於安障其波。扬帆赴中流，四顾莽无涯。崇云徂广泽，迅风夕吹沙。积阴不可测，鱼龙偃相加。前无千尺梁，一苇胡足夸。人生寡恒居，奚异波上槎。岂无舟楫志，漂泊当奈何。"}