{"id":"824022","title":"满江红 题汪氏味兰斋梁大同瓦，瓦文为“能仁寺比丘正鹫仿铜雀剩瓦五万片舍入法忍寺愿先妣童氏十九娘超生佛界大同元年四月陆墓甘郎造”四十三字","dynasty":"清末近现代初","author":"高燮","text":"儿女痴情，顿触我、古愁历历。谁信得、生天成佛，轮回消息。此日摩挲铜雀样，当时多少寒鸦集。看南朝、天子舍生来，江山易。风雨夜，梵音寂。兴亡梦，檐溜滴。抚沧桑遗物，徒增萧瑟。罗庙埃碑犹兀峙，唐宫汉殿无陈迹。问黄炎、证据久销沉，空嗟惜。"}