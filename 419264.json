{"id":"419264","title":"石州慢 壬申重九后一日过彊村丈吴门旧居","dynasty":"近现代","author":"龙榆生","text":"急景彫年，凉吹振林，双鬓微雪。伤高展却重阳，眯眼惊尘飘瞥。庭空鸟噪，映带几朵黄花，秋魂栖稳馀芳歇。孤负百年心，逐寒流呜咽。悽切。听枫人远，结草庵荒，旧情都别。留命桑田，万感哀弦谁拨。独怜憔悴，料理尔许骚怀，荒蟫销尽啼鹃血。异代一萧条，怆无边风月。"}