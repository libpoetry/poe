{"id":"1145601","title":"卧疾闽越述净名意诗","dynasty":"隋","author":"王胄","text":"客行万馀里，眇然沧海上。五岭常炎郁，百越多山瘴。兼以劳形神，遂此婴疲恙。桐雷邈已远，砭石良难访。抱影私自怜，沾襟独惆怅。毗城有长者，生平夙所尚。复藉大因缘，勉以深回向。心路资调伏，于焉念实相。水沫本难摩，乾城空有庆。是生非至理，是我皆虚妄。求之不可得，谁其受业障。信矣大医王，兹力诚难量。"}