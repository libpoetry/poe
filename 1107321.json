{"id":"1107321","title":"游峨眉十一首","dynasty":"宋","author":"冯时行","text":"闻说最佳处，深藏叠嶂间。只须一两屐，更入数重山。架竹深犹渡，垂藤险可攀。林泉未厌客，风雨不教还。薄宦非初志，幽栖有宿期。胜游宜数数，老境已垂垂。山好无时见，云閒逐处随。诛茅或未可，细路有人知。蜀公爱山水，无不到牛心。岁久无从问，诗亡不可寻。云堂环碧嶂，溪路擘青岑。从僻须回杖，穷探不厌深。绝岭人人到，空回亦大誇。至人观实相，凡眼眩空花。有障犹随牒，无心已出家。普贤吾日月，归屐候晴霞。缅想如天远，由来路不赊。快穿灵运屐，径造普贤家。仰睇云霄远，回观锦绣华。老难持净戒，细细酌流霞。万山皆拱揖，蹲俯若臣邻。初到最高处，谁为第一人。自惊浑俗骨，或涌半天身。初夏犹深雪，难忘数饮醇。岂但山储秀，年多树亦灵。华夷供静瞩，参井入危经。幽讨真殊绝，神光却渺冥。正当存不议，聊使俗迷醒。岩峦皆创见，草木半无名。翠削山山玉，光摇树树琼。岭云随客袂，谷响答僧行。清绝浑无寐，空山月正明。搀天元有路，绝俗更无村。孤眺临崖觜，危升挽木根。渺茫均远迩，倏忽变明昏。佛现惊搜句，岩前万口喧。佛已归无迹，吾当反自崖。肺肠蠲坠露，衣佩结明霞。陶令难忘酒，庞公亦有家。下山人借问，姑射咤南华。虽知仙可学，酒盏唤渊明。未遂山中隐，聊为地上行。留人垂雨意，送客走泉声。初上乘危惯，归途更不惊。"}