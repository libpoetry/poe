{"id":"436721","title":"五和","dynasty":"金末元初","author":"段成己","text":"世事浮云不受裁，羊裘重觅子陵台。随人明月娟娟静，吹面凉风特特来。多技漫劳宁似拙，两眉深锁不如开。床头忘却糟糠酒，误作萧萧夜雨猜。一位无心入圣裁，姓名不到郭公台。閒移藜杖看云度，静埽松轩待月来。未把酒杯倾懒举，试拈书册手慵开。荒才自信非邹乐，安处青山有底猜。"}