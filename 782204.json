{"id":"782204","title":"除三害","dynasty":"清","author":"洪亮吉","text":"禾兮芃芃，稷兮翼翼。父老不乐，仰天太息。长跪告父老，父老究何苦。父老不苦长桥之蛟，与南山之猛虎。父老慎勿悲，山有虎兮虎可摧，水有蛟兮蛟可挥。儿不读书儿身何为。儿读书，读书不忘始。少慕奋身，十年侠士。长慕事亲，十年孝子。儿读书，读书不近名。儿为良臣兮，天王圣明。儿为忠臣兮，谗人衅成。"}