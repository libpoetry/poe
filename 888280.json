{"id":"888280","title":"观贾表之猎","dynasty":"宋","author":"吴则礼","text":"轩轩大鹰脑，落落饥鹘拳。忽张六翮去，势拉淮南天。贾侯实老俊，文字初著鞭。平生坐高飞，孤吟饯流年。收身事鞍马，未爱冕有蝉。归来对名妾，含笑脱两鞬。能复饭斗米，白眼捉彘肩。玩世今种种，掉头羞乞怜。侬也饱忧患，惯视跕跕鸢。浇寒一杯足，撑肠谢三鳣。惟乐不可过，快臂乌号还。径横铁如意，露顶催烹鲜。"}