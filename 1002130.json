{"id":"1002130","title":"南有刺","dynasty":"宋","author":"曾丰","text":"南有刺蓐，又有刺竹。有刺竹矣，无刺蓐矣。彼竹何族，有刺如簇。蹴之者瘃，天委彼酷。谁使尔蹴，尔瘃谁讟。达者蹈足，恚者仄目。斧斤俶俶，自贻伊蝮。天道好复，况利于竹。南有刺竹，又有刺木。有刺木矣，无刺竹矣。彼木何族，有刺如簇。触之者衄，天委彼酷。谁使尔触，尔衄谁讟。达者鼓腹，歜者裂肉。斧斤畟畟，自贻伊毒。天道好复，况利于木。"}