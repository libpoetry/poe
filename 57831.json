{"id":"57831","title":"沈启南画障为张通守题","dynasty":"明代","author":"程敏政","text":"石田老人非画师，胸中丘壑天所私。挥毫便觉真趣发，意到岂借丹青施。通守张君画成癖，半幅生绡比全璧。望中谓作云门山，游人拟办登山屐。峰回路转溪流长，谁向石林开草堂。风檐举手欲相问，扁舟载客来何方。老人画出今人上，乡评未数黄公望。一石俄成斧劈痕，不类群羊更奇壮。石田隐处轻辋川，秀句却是王维传。吴歌一日变楚语，幽芳懒斗春花妍。我从胥门八回过，古寺长邀听经坐。老人不惜与画山，击节诗成几人和。尚方有诏征遗才，白发苍颜能一来。还君此图意无限，停云正绕姑苏台。"}