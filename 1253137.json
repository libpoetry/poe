{"id":"1253137","title":"我有二首","dynasty":"元末明初","author":"张宪","text":"我有骍角弓，百步能破敌。力强不受檠，材美陋越棘。时能毙飞将，万骑莫敢逼。翻翻铁丝箭，剡剡金瓜镝。鼓寒霜气重，应手响霹雳。岂惟射渠魁，眼中已无敌。雄哉两櫜鞬，俨若左右翼。时来亦大用，不偶直暂塞。我弓虽少置，未许楚人得。我有雁翎刀，寒光耀冰雪。神锋三尺强，落手断金铁。在昔临元戎，志在除草窃。怒来死不顾，决眦肝胆裂。老蛟绕腰卧，夜枕寒泉冽。维时诚女赖，岂忍时暂辍。中途偶弃置，竟践秋扇辙。尘埋土花暗，绣涩神气灭。思之终永伤，默坐惨不悦。敢忘汉宣诏，不负吕虔说。金风吹秋郊，贼马政侵轶。又当携女去，旧义未遽绝。莫瑩鸊鹈膏，恐污荆卿血。"}