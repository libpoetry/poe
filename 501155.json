{"id":"501155","title":"水龙吟 三首  其二 送李国用赴宗文山长","dynasty":"明","author":"陶安","text":"碧天双岫门开，澄澜幽竹环仙境。长庚孕秀，明河借润，孤蟾争炯。叠嶂楼前，桐君山下，几年驰骋。说芹池雨化，杏坛春满，缃卷富、青衿整。桑柘鹅湖佳景。对清樽、且忘毡冷。紫阳罄欬，春雷响震，秋虫声静。老屋无尘，短檠听雪，寒炉烹茗。看回头、捧得诏黄香墨，出中书省。"}