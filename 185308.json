{"id":"185308","title":"送北禅释天泉长老入燕","dynasty":"宋代","author":"陆文圭","text":"金身梦觉白马东，西来禅教各一宗。讲师高据狮子座，缁素群集惊盲聋。天华咫尺飞隧地，夜烛神光满室红。远师道林嗣宗风，专谈义学离禅锋。三叶五性总超诣，一枝擘与天泉翁。不泥筌蹄求解脱，不执文字迷本空。黄梅四月上虞龙，骑驴不下莫相逢。徐州麦饭足可饱，青州布衫谁与缝。虏沟桥边石头滑，飞锡径入明光宫。手挥玉尘天颜喜，身被红绡帝渥浓。回头谷笑虎丘石，夜半不忆寒山钟。君不见懒残昔往衡山峰，使者召之终不从，天寒垂涕石窟中。"}