{"id":"694826","title":"送张肖甫奉命督租闽粤二首","dynasty":"明","author":"宗臣","text":"高天落日照中原，匹马凌风出蓟门。赤羽频年荒稼穑，苍生何处问鸡豚。七闽雨雪王程急，百粤楼船帝使尊。长孺不妨仍矫诏，宽租曾识汉庭恩。武夷西望即罗浮，南斗双垂寒不收。使者佩环青桂色，山家钟磬赤霞流。投鞭沧海龙堪起，扫石天门鹿并游。知汝未能深结隐，乾坤烽燧使人愁。"}