{"id":"1225131","title":"剪灯联句","dynasty":"元","author":"贡师泰","text":"夜暖拈香茧，春寒落剪刀。劳心连郁结，绮思出长缲。点缀轻蝉翼，装粘细凤毛。风花凝琐碎，云叶护周遭。影烁金垂烬，光融玉作膏。舞裀围落絮，歌扇逐飞桃。带转银幡小，轮回宝盖高。蜘蛛围露网，顾兔堕秋毫。莺掷翻红雪，鱼跳起碧涛。春阳嘘蛱蝶，秋冷蜕虭蟧。翠薄荷分钿，丝柔柳散绦。青童来绛节，玉女翳纤翿。碎讶珠胎迸，尖愁燕尾翱。微茫萦错落，斜隙漏葡萄。饴釜空烧蜡，棚山谩结鳌。浮尘笼漠漠，流水眩滔滔。纂绮难为密，裁绡祇自劳。婵娟妒清夜，螮蝀落晴皋。制异宫人绶，荣怀学士绹。未曾分宝矩，先许照襕袍。剧赏尊频倒，穷搜笔屡操。盍簪嘶騕袅，奋袖舞豪曹。酒促华筵散，诗惭白战鏖。时平无夜禁，繁弱且归韬。"}