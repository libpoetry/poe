{"id":"815447","title":"自饶州之广信舟中杂咏","dynasty":"清","author":"夏敬颜","text":"水碧沙明路，丹枫白雁天。才携谢公屐，又泛米家船。宿鹭窥渔火，昏鸦带暝烟。归帆曾此泊，弹指八年前。绝似袁阳道，惊涛舵尾喧。白蘋烟际渡，黄叶雨中村。缥缈神仙窟，峥嵘虎象蹲。荆关留粉本，试与剪镫论。寒雨滴篷背，声声到客心。江湖憎夜永，补被感秋深。投愧班生笔，归同庄舄吟。昔贤崇节操，翘企碧云岑。"}