{"id":"810553","title":"咏怀四首","dynasty":"清","author":"马仲琛","text":"大道无隐现，取携惟所尚。真趣非外得，心远神自旷。缅彼太虚化，声色且万状。触境皆妙绪，天地无尽藏。俯仰兴悠悠，澹尔祛群妄。吾性并吾情，近在青苔上。我生原杳杳，挺然铸此形。大冶陶万物，我亦邀仙灵。有才贵适用，何取穷一经。边庭羽檄驰，秦塞聚飞蝇。皎皎白日丽，天际阴霏兴。何不拥长帚，直入斗间横。一扫风尘色，万里浮云平。终军当弱岁，长啸效明廷。窃慕古人志，无路请长缨。"}