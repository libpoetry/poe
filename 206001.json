{"id":"206001","title":"桃花菊·秋声振窾木","dynasty":"宋代","author":"李洪","text":"秋声振窾木，槁叶随飞蓬。起视篱下华，灼灼夭桃容。天公等儿戏，小草发纖秾。乍疑武陵源，秦人傥再逢。又如灵云老，禅机投劒锋。畴昔粪土广，靖节吾所宗。不然荐坠露，三闾挹遐踪。吕令载黄花，鞠裳表其衷。浊醪乱眼缬，衰颜暂时红。肯效玄都吟，葵麦摇春风。"}