{"id":"630324","title":"咏史十二首 其三","dynasty":"明","author":"释函是","text":"天子起稼穑，卖谷布兵弩。谨厚亦复为，子弟乃安堵。美髯刘将军，大敌猛如虎。三千乘锐奔，百万成尘土。雷雨溢滍川，溺死安足数。功成失伯兄，引过不敢语。三辅喜东迎，汉官今复睹。晨夜趣南辕，几为传吏虏。兼行犯雪霜，惶惑不知所。冰合滹沱河，乃有白衣父。邯郸拔其城，焚谤安行伍。萧王推赤心，铜马获真主。短兵接高厈，突骑胡相距。南郭千秋亭，正位顺群伫。大宝归仁人，万灵赖依怙。抚我谁当仇，元吉自天祐。"}