{"id":"815936","title":"祭告南岳杂诗","dynasty":"清","author":"高珩","text":"行人到武昌，已作半途喜。那识武昌南，烟水五千里。两岸层层嶂，孤城面面山。横襟凭一叶，睥睨洞庭间。未入衡州郭，先见衡州城。城墙垂薜荔，大抵似巴陵。绿净不可唾，此语足千古。天水澹相涵，中有数声橹。花放不知名，稻秀犹能长。芳草隐清流，但听清流响。几月舟行久，今朝倦眼开。万峰飞舞处，一片大江来。南岳云中尽，东流海上忙。他年图画里，著我在潇湘。"}