{"id":"571486","title":"送谏议后屏卢子奉仗楚粤便道归觐三十韵","dynasty":"明","author":"符锡","text":"国家承平久，边庾不复实。九重甫垂念，诏使七道出。故人后屏子，喜气动行色。所适问刖期，南楚与百粤。君始发危科，怀忧在衮职。兹行雅所如，弭节照乡邑。鹭袍拜家庆，世德光奕奕。白发笼乌纱，鸾封侈先入。携盒廑父老，举杯多亲戚。高堂届眉寿，欢宴难具述。秋风吹征袍，王事不遑息。晓发湓江浦，夕望夏口驿。翱翔冈高楼，徘徊吕仙奕。西登祝融峰，俯瞰洞庭碧。九疑云正深，二妃安所适。夷俗杂夏殊，吏治究文一。周爰宜有献，再当言路辟。往事多激成，圣情每念及。昌运际实难，中兴待良弼。豫养本静深，才华更荒蔚。天骥就康庄，谁能顾俦匹。嗟我朽钝资，尝从礼官役。情好如弟兄，论事埘促膝。赠言非所长，况乃厌陈迹。刍荛倘见录，庶以输寸赤。银河泛本使，悬象动宸极。近侍难久违，还当颛谏席。功名尽麒麟，富贵焉所逼。伟哉廉蔺交，千载不可易。"}