{"id":"1126711","title":"代曾鲁仲挽蒋同叔母二首","dynasty":"宋","author":"黄干","text":"釜灶朝晡百俭艰，卮匜滫瀡悦慈颜。欲知妇顺妻贤处，尽在姑啼夫哭间。庭下芝兰方擢秀，堂前松桧未应悭。空馀马鬣崔嵬在，及见春风衣锦还。不乐何蕃岁一归，欧阳越客饱京师。腰间未许印如斗，堂上还惊鬓已丝。男子但知三釜计，人生合是百年期。他时此恨凭谁说，见著鱼轩心转悲。"}