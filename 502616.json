{"id":"502616","title":"送华石上人还樵阳西塔","dynasty":"明","author":"王恭","text":"金天向西多佛祖，宝筏东来多梵语。直指单传悟者稀，沙门衲子徒辛苦。初闻祇苑布黄金，复有袈裟入少林。夜雪齐腰将见性，霜刀落臂始安心。西峰法侣多僧气，曾与空门掌书记。半偈应超最上乘，万缘只合西来意。白云乡馆去迟迟，忆得从前别母时。今日重寻故园树，几回落叶又抽枝。秋风野水黄花路，浮世相逢偶相聚。玄度清谈不复期，道林笑别知何处。去去沧波难重陈，青山明月与谁邻。连天塔影空青外，唯将法雨谢时人。"}