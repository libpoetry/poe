{"id":"1112798","title":"望龟山二首","dynasty":"宋","author":"张耒","text":"淮上风高寒日西，龟山岭下白云归。游人苦憾日已晚，青山自与云为期。轻舟渔子犯烟去，照水白鸥窥影飞。人间不作逍遥客，老去尘埃空满衣。日落龟山山更清，原头啼鸟已春声。可怜山近不能到，尽日与山相对行。云里人家自来往，天边楼阁远分明。白鸥不解游客意，惊起碧烟深处横。"}