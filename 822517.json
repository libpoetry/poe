{"id":"822517","title":"真珠帘 以城书室覆龚本山中白云校正四印斋本，因题其后，用本集韵","dynasty":"清末近现代初","author":"周岸登","text":"白云招下词仙宇。想山中、梦绕烟萝深处。芳草忆王孙，怨满湖风雨。泛越归杭游兴懒，问几为、寻花来去。愁去。向蓟北燕南，吊今伤古。琴趣未数欧晁，趁沤盟燕社，新题重赋。梅种玉田春，叹老怀何许。石碧帚山清更远，眷故国、予情难住。无住。听鹤响高寒，夜猿人语。"}