{"id":"811521","title":"赠唐济武","dynasty":"清","author":"冯溥","text":"折槛焚鱼句独工，参祥学道迹双融。闲来几捆牛腰卷，醉后千村驴背风。小过旧知惟砚北，同人新兴在江东。即今握手春明里，不拟人间问转蓬。篱菊花繁九月秋，去年有客赋同游。文章海内无双手，公望词林最上头。狎主齐盟邻友在，朅来燕市酒徒留。蜀笺欲买三千叶，钞取新诗慰老眸。"}