{"id":"601377","title":"游勾漏","dynasty":"明","author":"何其伟","text":"仙灵存窟宅，瑶木荫岩栅。我行选名山，始蹑勾漏石。我闻勾漏为二十二之洞天，纡盘勾曲非人寰。上有石峰千丈之崟岌，前有清溪万折之潺湲。普照嵓前云出入，白沙洞口云流湿。仙坛石床互低昂，宝盖灵幡复披拂。石鼎丹炉五百春，栖真昔有葛仙人。道穷要眇归玄牝，心自虚无养谷神。策杖芒鞋寻碧洞，临风迤逦觅仙伦。仙乎仙乎不可见，稚川杳矣谁能亲。忽闻招我彩云里，便御茅龙朝太真。"}