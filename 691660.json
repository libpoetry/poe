{"id":"691660","title":"繁台送张内史侍母还蜀同毛袁监察三首","dynasty":"明","author":"李梦阳","text":"幸值高秋霁，何愁蜀道难。顾瞻知国念，跋涉为亲欢。露菊沿江熟，风林过栈寒。故园如有梦，应在五云端。翰苑飞名久，梁园接席初。文谈白日下，凉露碧林疏。剑阁天真险，巴山锦不如。馔亲知尽乐，日日有姜鱼。饮暮不归去，繁台秋正深。侍臣轩偶遇，骢马酒同临。去国三川路，停云万里心。西南雁不到，吾迟尺鱼音。"}