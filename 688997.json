{"id":"688997","title":"游海珠寺","dynasty":"明","author":"何孟伦","text":"玻璃荡漾浴晴空，突出中流见梵宫。绿荫周遭烟树杳，黄湾迢递海潮通。光涵南极摇星纬，影动波心起卧龙。回首沧江明月上，满天秋色磬声中。招提古树隔江城，江上潮声杂橹声。弦月乍窥潭底见，微风不动镜中行。云连琪树青芜合，雨逗春江绿涨平。万顷瑶光漫无际，水天涵映夜珠明。乘月谁将独夜舟，偶寻幽胜得芳洲。青连溟树四时景，绿泛微风两岸秋。地隔飞尘无俗客，僧閒作伴有盟鸥。何时更遂沧洲约，山色湖光共白头。绿树微遮两岸分，楼台隐映隔江津。机心自息鸥盟我，俗客难寻老是宾。临水清秋开罨画，濯缨深夜动星辰。文溪逝水东流远，犹有馀波属后人。"}