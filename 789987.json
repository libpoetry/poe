{"id":"789987","title":"大风招严藕村孝廉同年生马谷生袁厚安两舍人","dynasty":"清","author":"何栻","text":"惊砂挟风夺路走，行路少年纷老丑。有面浑无耳鼻口，天半飞来千培塿。盘古之尘一抖擞，此尘乃有万劫寿。而我蜉蝣争不朽，有虫寄居邻左右。门外寒多键枢纽，冻鹰瑟缩不出首。疹粟如星布跟肘，一尊一炉自消受。君能出门我有酒，与君一石我一斗。吹气为春惊户牖，暖入华胥放花柳。此友此游惟我有，我醉不知君醒否？"}