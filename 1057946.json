{"id":"1057946","title":"寄晁以道","dynasty":"宋","author":"刘跂","text":"江东野老羹莼丝，弗羡肉山酒为池。啖我故人吏未归，脚靴手板方苦饥。岂无盘飧置璧圭，我乏是物君非宜。近闻示病作居士，不似齐州称主司。岁恶无乃馋所为，自是不当食肉糜。书来中有七字诗，问讯劳苦开人眉。墨丸不减官隃麋，著书寂寞来孔时。我曹老矣善自持，莫拟狂瘦胜痴肥。他乡异县久别离，明月千里长相思。"}