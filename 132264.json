{"id":"132264","title":"次韵储检法送行","dynasty":"宋代","author":"项安世","text":"别去动经年，相过但旬日。会心能几何，欢意忽已失。何年岘山头，此主复此客。官回便重到，我齿已半百。侍立四颜红，岂有今日色。坐中六七子，星散那再得。念之意已动，况此真远役。秋风洞庭岸，落日贾傅宅。主人九霄上，怅望云雨隔。回首叫苍梧，知予正愁寂。"}