{"id":"1164855","title":"太一石鳖崖口潭旧庐招王学士","dynasty":"唐","author":"岑参","text":"骤雨鸣淅沥，飕飗溪谷寒。碧潭千馀尺，下见蛟龙蟠。石门吞众流，绝岸呀层峦。幽趣倏万变，奇观非一端。偶逐干禄徒，十年皆小官。抱板寻旧圃，弊庐临迅湍。君子满清朝，小人思挂冠。酿酒漉松子，引泉通竹竿。何必濯沧浪，不能钓严滩。此地可遗老，劝君来考槃。"}