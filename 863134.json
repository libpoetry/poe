{"id":"863134","title":"画列子图和韵","dynasty":"宋","author":"王洋","text":"稻粱戒鸟啄，馈粟辞子阳。神明久不死，宇宙一鸟翔。若人据槁梧，中自含宫商。其游车泠风，其息形坐忘。豆山瀛泗等，念往即褰裳。盖云任去来，岂谓符弛张。老商顾之笑，是事何轻扬。云风驾旬馀，日月辀两傍。拊掌一戏笑，何异侏儒场。后人致引慕，竹林焚馨香。飘飘大人赋，气夺千丈强。吾闻孔仲尼，道盛涵化光。雅言书当理，不见一日长。放乎子列子，君其乐彷徉。"}