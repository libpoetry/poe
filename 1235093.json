{"id":"1235093","title":"和郑邦达主簿","dynasty":"元","author":"元之","text":"斗粟折腰真鄙夫，且图一饱似侏儒。渊明欲赋归来引，未免弦歌预计谟。望重东京宪与香，自怜忝祖寸无长。高天厚地容蝼蚁，乞与江湖作漫郎。长倩抱关真碌碌，仲升吐策但平平。头颅四十已自揣，空负林宗裁鉴明。风姿眇眇志堂堂，诗句惊人易数长。高士行看三府辟，可容枳棘困仇香。邂逅天涯一破颜，缁尘染素客途艰。休将俗眼轻游子，无数珠玑咳唾间。"}