{"id":"69028","title":"题温日观蒲萄","dynasty":"元代","author":"王冕","text":"日观大士道眼空，佯狂自唤温相公。浩然之气塞天地，书法悟入蒲萄宫。有时泼墨动江浦，叱喝怒骂生风雨。草圣绝倒张伯英，春蚓秋蛇何足数？龙须倒卷鬼眼枯，枯藤脱落无根株。多年明有唤不下，烂叶搭架秋模糊。流沙渡头听鼍鼓，沧海桑田事非古。大士于此不露机，示人落落离言语。只今相去数十年，看书看画心茫然。安得美酒三百船？与君大醉西湖天。"}