{"id":"810430","title":"清凉纪游一十四首 清凉石二首之一 其八","dynasty":"清","author":"胤禛","text":"光寒如镜卧深云，半是云斑半藓纹。谁识方方一片里，古今容尽屐交纷。体本清凉自解烦，天然秀色蓄云根。曼殊说法今何在，参客空寻趺坐痕。路转层台树几重，绿阴如幄护金容。行从琪草瑶花过，衣染生香百和浓。日射关门宿雾开，化城咫尺首重回。仙云片片随行骑，直自清凉山顶来。"}