{"id":"1105020","title":"和东坡韵二首","dynasty":"宋","author":"文及翁","text":"万寿山藏不二中，九峰峰下善财童。敲门问竹机锋触，倚槛看花色界空。汝坐蒲团曾有梦，我来刍牧愧无功。吴天蜀地元来近，月照峨嵋日又东。身满华严法界中，香厨底事感天童。那知本觉从何觉，才悟真空自不空。若有相时元说梦，到无言处却收功。一钩月上星三点，汝向西床我面东。"}