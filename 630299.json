{"id":"630299","title":"初春闻顿修至丹霞","dynasty":"明","author":"释函是","text":"抗别忽四龄，沈哀先后仆。高树失慈乌，终恨不成哭。悬钵毁空中，悲辛怆幽独。岂无桃李蹊，行行念穷谷。绻彼谷中人，茕茕夷骨肉。宁尔独无父，巽坎抗宵夙。安乐矢同归，穷愁厌相逐。嗟今世上情，而我怀惭恧。前路轻冬夏，离忧数往复。遥遥待归人，弹指未云促。谁驻丹石昂，谷风摇春木。"}