{"id":"1120329","title":"端午帖子 太上皇后阁","dynasty":"宋","author":"周必大","text":"命缕五丝长，菖醪九节香。尧年方有永，文母共无疆。赫奕蕤宾月，宫庭乐事频。便从端午节，排当过天申。对席瑶池宴，凭栏竞渡船。薰风清漏坐，钩月夕侵筵。水晶宫阙净无尘，姑射神仙绰有真。宝录自应表万善，冰台安用结双人。两宫眉寿古来稀，节物年年盛禁闱。桃印巧镌虫篆古，艾针斜映虎形威。炎官火伞谩高张，心静何妨五月凉。百和暖添香篆永，一编徐展道经长。"}