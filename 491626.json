{"id":"491626","title":"雪中对酒短歌为萧翀赋","dynasty":"明","author":"刘崧","text":"南溪三日霰雪飞，千岩万壑含清晖。萧郎扫雪辟虚馆，置酒张筵当翠微。筵前翕翕香风起，金盘雪狮坐横尾。嶷然顾盼色不动，眼光寒注清尊里。清尊行酒如流虹，凿冰出鱼鱼尾红。主人好客客尽乐，自挝大鼓声逢逢。鼓声逢逢间鸣镯，乱来学得军中乐。双吹龙管引吴歌，座上纷纷雪花落。我不能拥雄剑鸣铁衣，驰入边城搴取五丈之长旗。又不能挟大弓乘青骊，暮猎阴山赤手搏取虎与罴。扁舟乘兴无所适，高卧閒门徒尔为。何如烂醉千钟酒，更与迎春唱杨柳。少年欢会能几时，莫遣朱颜成皓首。愿携九节青玉筇，径上绝顶登云峰。手招陶皮拾瑶草，却望三山银阙重。"}