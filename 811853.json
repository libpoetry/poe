{"id":"811853","title":"赠李次青司马用吴子序编修韵","dynasty":"清","author":"刘蓉","text":"文坛纵笔子能豪，又拥貔貅护节旄。倚马万言看滚滚，征鞍千里叹劳劳。谋探虎穴心偏壮，身托龙门价便高。军律尚师程不识，休凭家法试戎韬。当年台榭总邱墟，今古茫茫一慨予。吴楚山河残照外，英贤姓字断碑余。故乡戎马无消息，大壑云龙待展舒。赢得须眉画麟阁，书生择术未全疏。"}