{"id":"774548","title":"自叙","dynasty":"清","author":"蔡见先","text":"六品头衔保案开，白鹇补服称身裁。不教文字终埋没，天遣分司作秀才。戏翻白手数年间，累万家资博等閒。更掷许多开拓费，买田买宅买青山。惯向温柔乡里寻，闺中五凤伴清吟。囊金尽可供挥霍，尚有藏娇筑屋心。台疆南北耳诗名，中部吟坛久主盟。似亦家家团扇画，攀车争识老书生。当途待遇十分新，出入閒曹近几春。京兆官忙惟五日，骑驴还我旧吟身。四季衣裳备暑寒，好茶好酒好盘餐。转嫌鲈笋都乡味，日向厨娘检食单。沧桑浩劫几经过，半百韶华鬓未皤。再向寿筵数来客，少年同学已无多。比来兰桂茁交枝，三十年前早有儿。当轴老夫惟画诺，醇醪美妇日寻诗。"}