{"id":"1098555","title":"蒙泉行呈张敬父","dynasty":"宋","author":"刘子澄","text":"玉龙蟠向荆山麓，喷起双泉冰雪瀑。琮琤万古作寒鸣，冷浸一山浑是玉。泉旁树老亦如龙，泉根石濯玛瑙红。更有金莲吐泉底，历历星在银潢中。池光六月如霜洗，蓝桥倒影壶天里。流下人间灌稻畦，岁岁家家饭云子。我行荆州见山少，忽对林泉如久要。张侯引我飞羽觞，劝我为泉开一笑。我歌数语泉应闻，兹山古号荆州门。英雄过者心在鹿，安得泉声到耳根。曹瞒疾驰玄德惧，潘璋设伏云长怒。早知成败等丘墟，悔不解鞍学巢父。英雄何在水长流，阅尽英雄过未休。今日为侯泉上醉，明朝西指鹿门游。"}