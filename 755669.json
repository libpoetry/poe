{"id":"755669","title":"秋湖泛月歌","dynasty":"清","author":"朱清远","text":"疏星落落银河空，纤云碧宇盘秋容。湖光月光一气化，双舻呕轧摇烟中。莹然一镜玻璃豁，千山倒涌千芙蓉。中流照影影溶漾，心胆魂魄都玲珑。两鬓幽兰花怒放，露华微浸芳磬浓。萤点晦明水纹逗，柳阴淡荡风力慵。晚荷夜香转清绝，天香傥共飘璇穹。微尘大千界远隔，清气卅六天应通。珊珊顿欲翥仙骨，广寒即此疑仙宫。独惜冷泉亭咫尺，隔山未得洄溯从。不然乘兴遂幽讨，梯云直上飞来峰。秋心上诉嫦娥下，携我入月凌罡风。却从月中看湖月，定如玉泉一掬青濛濛。"}