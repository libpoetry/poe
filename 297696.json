{"id":"297696","title":"沁园春·水冷芦枯","dynasty":"现代","author":"傅熊湘","text":"水冷芦枯，山空木落，秋气悲哉。况文园凋散，相如卧病，江关萧瑟，庾信生哀。岁在蝉焉，日斜庚子，异物何来鵩可猜。君休矣，便不祥似我，肯絓人怀。平生百计都乖。算料理、愁肠剩酒杯。但幕天席地，醉凭卿去，藉糟枕麴，死便吾埋。石火飞空，白驹过隙，几度能逢笑口开。人间事，任虚舟飘瓦，一日千回。"}