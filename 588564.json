{"id":"588564","title":"陆义姑姊为陆给事浚明","dynasty":"明","author":"黄佐","text":"吴都有鸟乌，哑哑尔双雏。父兮振劲翮，母也溘尔徂。劲翮归何时，徂者不可呼。阿㜷空筼涕，返视惟我姑。葛藟庇本根，况乃集于枯。左右提且挈，旦夕糜与餔。双雏毛彩成，父始归吴都。骨肉为秦越，衣冠繁有徒。守孀见兄弟，乃能为尔图。路人皆叹息，义姊胜丈夫。上天锡难老，黄发将满颅。贤哉陆氏姊，嗟嗟今所无。"}