{"id":"165111","title":"念奴娇·多情宋玉","dynasty":"宋代","author":"张纲","text":"多情宋玉，值西风摇落，悲秋时节。赖有幽芳深解意，的皪枝头争发。欲语含羞，敛容微笑，心事如何说。暗香时度，卷帘留伴霜月。谁为赋写仙姿，挥毫落纸，有尊前词客。独倚阑干须信道，消得孤吟愁绝。补阙骚经，拾遗香传，顿许居前列。品题多谢，一枝当为君折。"}