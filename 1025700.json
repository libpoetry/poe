{"id":"1025700","title":"隆兴甲申岁闰月游焦山","dynasty":"宋","author":"韩元吉","text":"荒村日晴雪犹积，系缆焦公山下石。江翻断崖石破碎，瘗鹤千年有遗迹。瘦藤百级跻上方，浮玉南北江中央。樯竿如林出烟浦，酒船远与帆低昂。老鸱盘风舞江面，杀气淮南望中见。神龙只合水底眠，为洗乾坤起雷电。观音岩前竹十寻，大士不死知此心。醉归更唤殷七七，剩种好花开鹤林。"}