{"id":"1075422","title":"闻张伯真割奉粟二十斛见遗而书未至戏题小篇","dynasty":"宋","author":"周紫芝","text":"老去空嗤守钱虏，我亦无钱买田亩。未容残月喘吴牛，空对杏花耕宿雨。昨宵夜诵偶连明，今日晨炊忽停午。长腰闻有尺素书，腹饱先悬待椎鼓。浣花老人殊可怜，忍饥更索饥肠语。故人禄米肯长供，司业酒钱时亦与。平生无句可惊人，未审何由坐斯苦。几时去作多田君，满田䆉稏多黄云。长年饱饭作谷伯，且免劳人勤指囷。"}