{"id":"451561","title":"留别碰壁兄","dynasty":"当代","author":"钱之江","text":"士有高其行，山川为之重。况彼谪仙人，胸次吞云梦。翩然礼乐东，湖山仰威凤。旨酒陈几筵，高会厕宾从。临波发浩叹，平生意飞动。田田十里荷，白鸟下昏霿。孰谓楚无才，铅刀悭一用。业儒百不能，挟策干辟雍。老习介葛卢，乃为造化弄。我亦失路人，蠍宫费磨砻。临别各潸然，歧途未能送。"}