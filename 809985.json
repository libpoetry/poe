{"id":"809985","title":"探春慢 鸟梦","dynasty":"清","author":"刘炳照","text":"树歇莺簧，梁停燕剪，双栖香国春老。棠睡同酣，柳眠比瘦，莫遣子规声搅。诗伴寻芳去，恰正好、庭空人悄。算来胡蝶，身前花丛，一样旋绕。风絮浮踪难料。看者度游仙，独背斜照。绿意迷离，红情断续，顿惹閒愁多少。纸帐梅花侣，叹真个、几生修到。酒醒罗浮，翠禽枝上啼晓。"}