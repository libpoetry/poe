{"id":"969002","title":"谢胡珵使招饮","dynasty":"宋","author":"赵汝腾","text":"畴昔与公同奉常，余为藉田公社令。是时朔祭拜卿少，余已颜衰公秀瑩。斋房并公挥麈尾，议论风生真纚纚。蜀珍数人皆在坐，尽说功名须逊子。回头一梦十五春，公为使者余廛民。薰风荷畔绿樽设，丹荔粲粲莲房新。语间切切忧民瘼，阴功亟欲苏全闽。出经入传知言要，湘西绝学今谁绍。我老西河欠鞭策，此事须公正英妙。"}