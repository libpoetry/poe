{"id":"920207","title":"凤翔八观，并叙 其七 李氏园","dynasty":"宋","author":"苏轼","text":"朝游北城东，回首见修竹。下有朱门家，破墙围古屋。举鞭叩其户，幽响答空谷。入门所见夥，十步九移目。异花兼四方，野鸟喧百族。其西引溪水，活活转墙曲。东注入深林，林深窗户绿。水光兼竹净，时有独立鹄。林中百尺松，岁久苍鳞蹙。岂惟此地少，意恐关中独。小桥过南浦，夹道多乔木。隐如城百雉，挺若舟千斛。阴阴日光淡，黯黯秋气蓄。尽东为方池，野雁杂家鹜。红梨惊合抱，映岛孤云馥。春光水溶漾，雪阵风翻扑。其北临长溪，波声卷平陆。北山卧可见，苍翠间硗秃。我时来周览，问此谁所筑？云昔李将军，负险乘衰叔。抽钱算间口，但未榷羹粥。当时夺民田，失业安敢哭。谁家美园囿，籍没不容赎。此亭破千家，郁郁城之麓。将军竟何事，虮虱生刀䪅。何尝载美酒，来此驻车毂。空使后世人，闻名颈犹缩。我今官正闲，屡至因休沐。人生营居止，竟为何人卜。何当办一身，永与清景逐。"}