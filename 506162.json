{"id":"506162","title":"赠王兄学","dynasty":"明","author":"周是修","text":"人意自南北，岂在山与水。苟非道谊合，对面若万里。美人赋考槃，于彼河之涘。作疏动旬朔，音问苦不至。白露结为霜，百草中夜死。楚郊鸣寒雁，萧萧无停翅。日月忽居诸，人生倏如寄。感兹气候易，耿耿怀宿契。荒哉鸡坛盟，反顾惟陨泪。轻薄寒路衢，奔驱竞微利。变态须臾间，禽兽安所异。君子德义敦，中路忍忽废。愿言最始终，相善以没世。毋为投井心，下石速其毙。载歌伐木篇，书以谢知己。"}