{"id":"432847","title":"又次韵和勒中煜三首","dynasty":"近现代","author":"俞律","text":"暖风拂面最多情，独向郊原载酒行。上国东西春一种，大江南北路分清。小梅倚户期人看，双雀当门话雪晴。说与山中探胜客，登高莫顾二毛生。春夜管弦断续声，枕中心绪乱纵横。愚贤各自有今古，花草也难一死生。吹笛风如新酒烈，登楼人比老梅清。江城晓色我长记，犬吠鸡鸣窗半明。忽然淡绿上垂杨，十里秦淮好艳阳。墨在胸中难及发，愁于身外不通肠。每经秋露隔年瘦，犹逐春花终日香。欲买扁舟江北去，新诗吟到读书堂。"}