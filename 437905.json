{"id":"437905","title":"复用九日诗韵呈黄寿鹏","dynasty":"金","author":"朱之才","text":"忽忽天星二十九，当年曾醉琼林酒。春风射策紫垣深，犹记灵和殿前柳。与君虽异千佛名，出入南宫同户牖。春蚕食叶七千人，看君运笔如挥帚。妙龄忠气轶衡嵩，馀子纷纷真培塿。那知晚节岱阳城，白发苍颜两閒叟。君材有如万斛舟，顾我碌碌才筲斗。时穷壮士或饭牛，遇合封侯起屠狗。东皋有田供王赋，天寒且辍扶犁手。寂寥圭窦对书册，火冷灯青夜方久。先生乘兴肯相过，亦有青钱沽玉友。"}