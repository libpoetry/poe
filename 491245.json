{"id":"491245","title":"登三顾山次王子启","dynasty":"明","author":"刘崧","text":"闻子避地日，南登三顾峰。长吟白云里，笑拂青芙蓉。芙蓉何亭亭，秀色相倚叠。仙人坐中顶，气与元始接。俯视白下城，累然若蓬丘。淦水不可涉，西山焉得游。谁能拥长彗，蜂蚁罄一扫。莫遣秋风尘，惊飞污瑶草。瑶草萋以绿，繁华谁敢争。永怀东海客，身隐扬令名。拂衣本馀事，终亦恋冀阙。献纳倘未酬，从君卧萝月。"}