{"id":"1048075","title":"季子庙","dynasty":"宋","author":"袁默","text":"巢由高风不可及，后世家邦皆子袭。东周不竞诸侯强，中原未许干戈戢。修盟歃血血未乾，稷草离离战鬼泣。阖庐释楚夫概奔，公子纠杀桓公入。兄弟之间宁固多，旦正衣冠暮成执。前规旧辙不远人，呜呼季子其肯立。吴民犹有德吴心，庙貌相望在封邑。怀古令人忆惨悽，日落疏林风习习。"}