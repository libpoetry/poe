{"id":"659512","title":"赠梧冈臧都宪总制宣大","dynasty":"明","author":"林俊","text":"梧冈老子真不孤，紫髯渠帅看如无。博带宽衣拜天子，备边再出军飞狐。朔方健儿名惯战，此老胸中元十万。帐前猛将胆通身，不道天山定三箭。冻解风轻二月来，长城四望无氛埃。细草晴川断南牧，日日祗见阳春回。君不见正德年间本安堵，开边市勇浑相误。肌推髓剥尽行宫，宣大祗今尚无土。"}