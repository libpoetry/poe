{"id":"79490","title":"玉京行·玉京清都奉紫皇","dynasty":"宋代","author":"陆游","text":"玉京清都奉紫皇，赤明开皇劫茫茫。有路坦如驰康庄，惜哉背之趋死乡。绛陵朱儿朝吐光，森然箭镞攒玉床。洁斋山栖祓不祥，朝餐夕食芝术香。缥囊蕊笈出秘方，日精月华链阴阳。炉开沐浴时日良，清夜玉杵闻琳房。服之刀圭换肝肠，三十六帝参翱翔。下视一笑争夺场，累累枯冢压北邙。"}