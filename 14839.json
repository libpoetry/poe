{"id":"14839","title":"吐绶鸟词","dynasty":"唐代","author":"刘禹锡","text":"越山有鸟翔寥廓，嗉中天绶光若若。越人偶见而奇之，因名吐绶江南知。四明天姥神仙地，朱鸟星精钟异气。赤玉雕成彪炳毛，红绡翦出玲珑翅。湖烟始开山日高，迎风吐绶盘花绦。临波似染琅琊草，映叶疑开阿母桃。花红草绿人间事，未若灵禽自然贵。鹤吐明珠暂报恩，鹊衔金印空为瑞。春和秋霁野花开，玩景寻芳处处来。翠幕雕笼非所慕，珠丸柘弹莫相猜。栖月啼烟凌缥缈，高林先见金霞晓。三山仙路寄遥情，刷羽扬翘欲上征。不学碧鸡依井络，愿随青鸟向层城。太液池中有黄鹄，怜君长向高枝宿。如何一借羊角风，来听箫韶九成曲。"}