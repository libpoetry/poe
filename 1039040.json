{"id":"1039040","title":"读刘易春秋新解","dynasty":"宋","author":"韩琦","text":"夫子春秋之所记，二百四十有二年。谨严之法不可犯，欲示万世天子权。礼乐征伐必上出，诸侯虽大莫得专。周平东迁鲁君隐，王纲坏裂勿复联。天王所存位与号，列国自用公承传。齐桓晋文无实义，挟周徇己掩大愆。不归圣笔立中制，谁其当罪谁其贤。丝纷五传角同异，各专门记执所偏。遂令学者蹈迷径，不探元本遭羁牵。至于歆向父子间，亦反天性相镵镌。何休杜预范宁辈，离经附传以臆笺。膏肓废疾互讥病，虽欲针起难自痊。前人文字安可数，议难啾唧秋嘒蝉。有唐名儒陆淳者，始开奥壤窥源泉。我朝又得孙明复，大明圣意疏重渊。刘生新解最后出，了无塞碍成通川。所趋旨义极简正，撑拄异论牢且坚。事不归王皆不与，达经之志所以然。诗三百可一言蔽，曰思无邪而已焉。方今四海大一统，万里号令犹君前。安不思危易其治，毋容僭乱生阶缘。往持此说助邦政，坐令当扆尊如天。"}