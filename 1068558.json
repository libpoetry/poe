{"id":"1068558","title":"同元忠少逸登大安阁各赋一篇","dynasty":"宋","author":"王安中","text":"胸中堆奇忽块磊，径欲凭虚寻我对。梵宫日月擦鸱尾，复道云霓涌鳌背。佛将高广快心赏，天为空长舒眼碍。冰层蹙岸见河漳，雪气明山数齐岱。安知一身寄城郭，却指万顶看阛阓。承平大驾昔此留，望幸遗民今几在。哦诗人物到白也，题字风流希湛辈。北都三士行作图，胜游一日不可废。"}