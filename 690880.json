{"id":"690880","title":"花下独酌戏效放翁体兼寄容鼎卿","dynasty":"明","author":"李之世","text":"自笑髯公癖更颠，三杯独酌便颓然。榻缘坐久疑穿膝，发为吟多欲覆肩。与子去来寻旧约，看花开谢悟流年。旁人莫讶昏昏醉，久矣吾参春梦禅。再酌花前酒一卮，翻因兴剧转成悲。绿杨深树莺穿处，青草陂塘蛙吠时。一阵酸风吟堕叶，几番红雨洗空枝。清愁种种痴难遣，不向花神向阿谁。"}