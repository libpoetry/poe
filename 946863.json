{"id":"946863","title":"蛙斋","dynasty":"宋","author":"陈舜俞","text":"渴饮尝不足，凿井偶清疏。井边旧墙屋，涂塈为我居。念彼作者劳，容膝已有馀。开窗近檐楹，天光满图书。汲水屡洒扫，尘去延空虚。外洁内亦清，体胖气加舒。缅怀埳中蛙，乐岂羡虾鱼。相君宅新府，文木森周庐。侯门多结驷，赐金每论车。身外无我亲，傥来物固疏。日食夜以息，大小则皆如。况无百岁人，贵贱同丘墟。但可蔽风雨，且以永居诸。"}