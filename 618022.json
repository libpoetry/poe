{"id":"618022","title":"飓风同僧即此弟羽伯移宿江上小舟","dynasty":"明","author":"何吾驺","text":"南徼六月夏云愁，势如万火乍奔牛。终日偃仰汗浃背，匿影长林绝交游。忽然一夜狂风发，天半怒号吼不休。乍似连山压石屋，忽疑倒海崩矶头。风助潮声空尽响，雨传飙发午全秋。门前溪水生巨浪，乍解小艇凭空浮。东园主人乃大噱，相约同志抱衾稠。此夕托宿若最好，即公一笑指扁舟。曰此一杯观天地，倾欹澎湃不惊鸥。主人闻言重解颐，船有蓑笠可当裘。与君今夜共长枕，听尽滂滂与飕飕。风雨床头天下事，波涛梦里何足忧。便复天清波浪平，与君开篷试任钩。古来画风谁最奇，予也得之漆园周。等閒簸荡万古怀，便合乘之到十洲。更指银汉碧如浣，天上应疑犯斗牛。"}