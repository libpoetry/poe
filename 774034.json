{"id":"774034","title":"再渡台湾呈曹怀朴明府","dynasty":"清","author":"林树梅","text":"海客生长居海陬，风涛险恶能操舟。昔曾侍父驰边邮，一战败贼禽其酋。于今事往星亦周，久无梦想膺封侯。昨来剑气腾斗牛，又闻小丑横戈矛。台地关切桑梓忧，谁其平者心悠悠。曹侯禦侮足智谋，奉檄邀我仍来游。张帆猎猎风飕飕，如箭离弦不可留。南有落漈东琉球，西界黑水红水沟。神鱼拍浪高舵楼，轰雷喷雪排山邱。水仙挟船船转头，眼前鹿港台咽喉。可怜一路多髑髅，良田万顷无人耰。吾皇仁圣汤武侔，解网不杀毋穷搜。安集之策须讲求，愿君莫遣流民流。"}