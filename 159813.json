{"id":"159813","title":"答曼叔见寄","dynasty":"宋代","author":"韩维","text":"日君同里闾，杖履数相过。靡为不吾咨，有唱必君和。春风南陌游，炎月北窗卧。贪从德义乐，不觉岁月破。而君宦游者，动足落羁锁。襄城虽近邑，去局有重坐。子来诚独难，我往义当果。时天雨方霁，绿树垂{左禾右衣中多}{左禾右衣中多}。策马望城郭，青山映烟火。解衣尘虑清，垂箔月华堕。怜君九品贱，志尚勇不挫。乃云曹事简，经史日自课。出诗且百篇，语法就平妥。相别不满岁，美誉亦已播。顾惭糠秕姿，几不见扬簸。投章匪云报，亦用警庸懦。"}