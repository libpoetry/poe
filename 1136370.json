{"id":"1136370","title":"喜雨晴","dynasty":"宋末元初","author":"方回","text":"骤雨送残雪，山涧没半膝。悠悠入深溪，想复高数尺。赤土流水红，青土流水碧。寸步阻烂泥，诗眼返自德。维兹九江路，巴蜀通大驿。今事既不然，取道浮梁侧。西偏数巨港，春涨辄泛溢。无桥复无船，仆曹为予戚。老夫负胆气，动为万里役。江河淮湖间，径度无怖色。恭惟天所棐，岂不在正直。但行无所苦，前路皆晴日。"}