{"id":"737677","title":"铜柱","dynasty":"清","author":"甘汝来","text":"丽江炎荒之锁钥，南控安南壤相错。距关一舍分茅岭，汉家铜柱高岝崿。伏波峻业何峥嵘，英风万古震寥廓。当日楼船下交址，疾扫狂童等残箨。二徵授首传京师，九真革面复疆索。郡县其地中土同，螳背安敢复张攫。五季陵迟世多故，部领邪行乃横作。宋元帅征屡无功，包荒无乃太孱弱。蛮夷犷悍本性习，朝廷驾驭藉方略。将帅岂乏英雄姿，推毂无能专委托。有明英公亦人杰，功与伏波庶相若。中官继镇求珠犀，纨裤握兵拥帷幕。遂令封豕肆狂噬，内地旁州恣侵掠。惜哉用武功不究，议祖捐之满台阁。爵予世及用羁縻，国威如斯亦稍削。今代圣神御区寓，六合以内并包络。况乃近地非辽绝，岁修贡职尤谨恪。我来行部视边徼，义取诸豫严关柝。顾瞻前烈迹未湮，来者树立当奋跃。肯念平生马少游，畏此毒气熏蒸瘴乡恶。"}