{"id":"693342","title":"病马二首","dynasty":"明","author":"苏葵","text":"翘陆无心首漫低，夜寒龙骨怯风吹。葱花半染尘沙暗，玉箸非贪草粟垂。岂负天闲誇太乙，每惭边骑破阏氏。多时药石无人管，卧看金羁报主迟。苜蓿萧萧练影寒，梦随天仗忆和鸾。香飘阁道曾骖辇，觞罢瑶池未解鞍。谁信沐猴能却疾，自怜良圉未加餐。瘦来汗沫还流赭，怪杀孙阳会遇难。"}