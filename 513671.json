{"id":"513671","title":"送王廷贵祭酒先生考绩还南京","dynasty":"明","author":"程敏政","text":"高皇定都日，首事在国庠。青衿变左衽，木主开中堂。启运今百载，弦诵声逾长。先生晋陵彦，手握司成章。抗颜曾几何，述职来帝傍。馆阁多故人，鬓发惊苍浪。平生相慰藉，讲下无留良。承恩复南辕，顿首辞明光。望望鸡鸣山，奎星夜垂芒。愿言崇令德，旧辅登岩廊。"}