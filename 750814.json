{"id":"750814","title":"送清环道人南归 其二","dynasty":"清","author":"濮文暹","text":"人生大邂逅，多在阡与陌。飘零各异地，异地成咫尺。持来双镜光，互照好颜色。岂惟照颜色，肝胆了不隔。平生失途马，颠蹶在荆棘。君既宛转导，又为施羽翼。君今弃我去，好春失消息。柳条与梅花，为谁更妆饰。本自无远别，生灭年仅百。所悲再见期，又非此旦夕。既作有情物，得不泪沾臆。登堂慰君母，母正缝衣裳。衣裳亦何丽，鬓发亦何苍。知君当早还，君还我何方。君今别母时，有我相扶将。行当我别母，不见君在旁。劳燕各背飞，春风尔何忙。独余慈乌声，绕屋空徬徨。"}