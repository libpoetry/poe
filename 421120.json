{"id":"421120","title":"贺新凉","dynasty":"近现代","author":"杨杏佛","text":"少小轻离别。笑人间、柔肠儿女，悲秋怜月。万里关山门外路，不问东南西北。但付与、舟轮车铁。数茎蓬蒿栖莺鴳，五洲宽、不碍征鸿迹。飞去也，云千迭。风尘未老情怀易。念当时、人归月在，黯然凄绝。不是年华消壮气，此意悠悠难说。算只有、秋风知得。流水高山千古恨，誓从今、生死交金石。天地在，心难灭。"}