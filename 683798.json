{"id":"683798","title":"补题冬日村居四绝","dynasty":"明","author":"王世贞","text":"纬萧风急蟹全肥，黄雀头头饱不飞。自有牵绵新酿在，不烦机妇授寒衣。莫怪田家置酒频，绵花盈椟米盈囷。从他俗饮无妨事，七贵筵头俗杀人。踏车?水欲深池，看网银鳞过别陂。刮面西风浑不峭，烹鱼压酒夕阳时。冲寒来叩野人家，不遣萧条负岁华。蜜结苔梅俱馨口，青葱簇出水仙花。"}