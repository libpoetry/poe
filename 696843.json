{"id":"696843","title":"阮郎归 雪","dynasty":"明","author":"俞彦","text":"玉真剪水复裁云。冰花式样新。大千世界总成银。天公不畏贫。寒自紧。意儿温。金炉脑麝喷。脸霞纤手共芳尊。春融有十分。布袍芒屩着绵轻。冬来常是晴。画楼西畔晓曦明。灵禽三两声。争局罢，斗茶赢。闲园故故行。晚来红烛俊相迎。休教歌酒停。午槐团影占风轻。茶烟缕缕青。竹炉汤沸响瓶笙。红儿手自烹。祛倦魄，引吟情。闲中事事清。汉宫无用赐金茎。相如渴已醒。月华楼上彩云交。银虬烛缕销。雁筝如字列檀槽。霓裳散六么。苍水佩，紫霞绡。近人兰麝飘。玉京仙里恣游遨。人间无此宵。"}