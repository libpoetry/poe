{"id":"238612","title":"出其东门行","dynasty":"宋代","author":"高斯得","text":"君不见会稽太守第五伦，罢官潜去逃吏民。不知当时何所畏，乘船夜渡曹娥津。只缘惠爱入人髓，攀车叩马千万群。使君若不行诡道，爱河浩渺能抽身。旧闻吴兴解郡绶，归路南指朝天京。尔来史项后先去，云何却出东城堙。横山伺候不知数，携壶挈榼相邀迎。使君自揣非寿我，西子不洁将污人。水军二百耀南路，三更一舸临湖门。会稽吴兴迹相似，谁知爱恶殊其情。畏匡戒薛圣贤有，岂比汝曹祗自焚。嗟哉后人说监此，慎忽继踵成三人。"}