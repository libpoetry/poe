{"id":"778488","title":"满江红 其三 西樵以南徐游览诸作见示","dynasty":"清","author":"宋琬","text":"北固城头，兼天涌、银涛奔涨。登览处、频经战伐，金焦无恙。鼓枻鼋鼍深窟畔，振衣鹳雀危巢上。手摩挲、瘗鹤古残碑，为馀饷。弓样月，波中漾。欸乃曲，桥边唱。望乡心倍切，浓于春酿。禽庆欲偕名岳屦，李邕倖免金吾杖。笑马迁、货殖强裁书，无聊状。"}