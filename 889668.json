{"id":"889668","title":"水调歌头 寿徐大参九月二十六","dynasty":"宋","author":"吴芾","text":"九月二十六，公相纪生辰。橙黄橘绿时候，天气暖于春。奎画有堂辉焕，中著台星一点，长伴寿星明。衮衮有家庆，未羡古徐卿。谢元枢，营绿野，避洪名。六年裁剸国事，曾费几精神。歇了傅岩霖雨，闲了孤舟野渡，旒冕合知心。吾道苟尊尚，元不在蒲轮。"}