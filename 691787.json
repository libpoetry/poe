{"id":"691787","title":"忆昔六首","dynasty":"明","author":"李梦阳","text":"巳巳蒙尘数郭登，驰驱国难有杨弘。如今岂乏熊罴辈，比较元非击搏能。北望黄云想翠华，千官徒跣哭清笳。安危社稷惟司马，天下车书又一家。石亨善战真无比，跋扈飞扬却累身。佩剑岂宜恩死士，拖金终要作诚臣。王宏犯阙虽愚戆，舍命临危亦丈夫。犹胜须眉为妇女，更怜冠剑学儿徒。吉祥宠幸反称兵，一夜达官尘满城。悖逆天诛终不赦，此曹王法更须明。半夜飞章入凤楼，寇公流血李公忧。尔曹作逆同蒿草，臣节江河万古流。"}