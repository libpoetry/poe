{"id":"176728","title":"自富池江入兴国军港留三日归回舟捷甚摭实写","dynasty":"宋代","author":"董嗣杲","text":"互此未入郡，入郡由别港。不意好奇人，黄堂争说项。说项非所私，况无适时资。驱驰靡所惮，重苦登览悲。开庆扰攘后，民力未通透。如斯斗底郡，俗习因仍陋。只今良二千，恳恻出心田。耕桑匝原野，谣颂周市廛。遡舟走麾下，容光托假借。坐卧寄酸吟，转首已三夜。将行慰我深，语语吐直心。发笑酌我酒，垂情饷我金。平生慨可至，毋若此急义。忍违离荒津，陆行且无地。秋寒筋骨疲，风雨更厄之。病亦坐酒困，乐在遇己知。下水浩然涉，出港何其捷。及门只霎时，不想无吏接。"}