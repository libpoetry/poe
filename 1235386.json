{"id":"1235386","title":"四雁图","dynasty":"元","author":"任士林","text":"江北江南秋正骄，孤飞万里气方豪。平生惯有冰霜翼，却笑东风燕雀高。满腹秋风郁未开，一声清唳九天回。人间儿女有痴梦，明月楼头独往来。孤咮双翎睡古香，芦花水浅海云黄。城头未落三更月，梦入青天万里长。两翼清秋倦未翔，北风喉咶水云乡。菰蒲万顷食不尽，肯与群凫逐稻粱。"}