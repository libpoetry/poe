{"id":"1131121","title":"辛亥三月十八日游御河二首","dynasty":"宋","author":"韩琦","text":"都人殚出集河湄，犹记从初放水时。三五已过修禊宴，浃旬行作送春诗。微波溅袜仙浮棹，曲岸当垆柳映旗。自笑遨头衰复病，也同欢俗恣追随。从俗沿流辄命筵，平沙经雨润河壖。百泉遥派初来日，三月深春欲去天。夹岸绮罗香未散，几船弦管沸争前。波间无限能泅者，不信迎潮绝技先。"}