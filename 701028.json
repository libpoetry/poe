{"id":"701028","title":"夏仲同何旦兼同年饮顾公纶父母舟中夜话","dynasty":"明","author":"梁朝钟","text":"薰风微度扈江蓠，潮满中洲酒半卮。三事公孙依众母，九潘壶子有吾师。当歌柳叶波侵渚，表里云山话皱眉。欲挹江流寄怀抱，乘槎谁更问支机。夏云晴树暗江花，海甸丰林入暮鸦。烛近大官千日酒，潮平桑土万人家。星移玉尺依铜柱，虫就银灯护碧纱。子夜莫愁归道杳，平津只在水西涯。"}