{"id":"1236524","title":"初秋同贾子贞监丞过内苑四首","dynasty":"元","author":"周伯琦","text":"五色云中耸翠峦，千岩琪树洞门寒。金银宫阙青冥上，白昼还疑长羽翰。层甍星拱埶翚飞，乾象盘□百宝围。黼扆中临同北极，坐齐七政运璿玑。碧漪清浅绕蓬壶，翠盖红衣戏彩凫。十顷颇黎香满路，女牛渡口料应无。苔散青蚨石虎蹲，榑桑若木拥端门。绿杨影里晴虹卧，恍似灵槎溯古源。"}