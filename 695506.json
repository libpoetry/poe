{"id":"695506","title":"次何少宰燕泉和陶六诗 还读次读山海经韵","dynasty":"明","author":"林俊","text":"舣舟候南发，朋故良已疏。居留人事简，吏散关吾庐。展卷倏易忘，所得信手书。青编备雠校，往往推盈车。廨次檐声密，夜雨行新蔬。开园动真悟，脉脉濛化俱。新知发玄秘，河洛几此图。川流太微渺，到海终焉如。抱负良独往，谐世术竟疏。出门值岐路，决志归田庐。力耕足年计，几案还吾书。林雨虎豹迹，薄暮关紫车。老妻念凉寂，具酒烹园蔬。愧乏同心人，引杯明月俱。随化终归尽，结束知安如。村庄绝遥想，结志惟读书。穷年枉寻觅，大道浑塞如。茅茨日就剪，坦坦成通衢。天真宛然在，直以人事疏。静观恍自行，俗径翻萦纡。浮荣枕前梦，食饱良弃馀。慨兹世缘浅，酷爱山林居。桑麻话俦昔，临水观游鱼。班荆信散坐，行次奚重拘。所忻百代下，墨守还故庐。青阳开泰运，玄冥势己休。冻消物候平，适意斜川游。曾城香荒忽，人世真如流。遥峰送晴碧，野水双浮鸥。莎行薄自念，童冠偕兹邱。浴沂颇情况，汗漫非所俦。山花动春酌，林叟相和酬。乾坤竟如寄，神仙能在不。景短心故长，无事增百忧。商芝有馀业，足此宁何求。长风振林木，摋羽辞高冥。委身失所托，惴己曾人情。清阶历形要，残梦多南荆。叉鱼句尚续，来燕泉又生。一春晴雨节，故老谈盛明。互歌责难外，倍见台阶平。玉帛走万国，土宇无师征。安眠起常宴，竹杖时课耕。幸无幻化术，废举非素萦。相期慎迟暮，造物憎完名。幽弦故同调，何山亦吾山。我秃君亦苍，两山自年年。鸿鹄有孤尚，鱼藏不厌渊。性偏鲜谐俗，幸有先人田。寄迹混樵牧，养寂城市间。赤日长林下，一枕黄虞前。邻村半凉落，蔀屋时无烟。心多枉系念，于此成华颠。西陇麦就熟，雨足农亦閒。时平征调简，井里居晏然。"}