{"id":"73701","title":"张令鹿门图","dynasty":"元代","author":"虞集","text":"张侯襄阳人，深知襄阳乐。十年宦学怀襄阳，故托豪缣写山郭。老我不乐思蜀都，人言嵩阳好隐居。三十六峰常对面，水竹田庐还可图。欲往不能心懆懆，忽见新图被山恼。沙禽浦树俱可人，金涧石床为谁好？向来耆旧皆英雄，驾言从之道焉从？弄珠月冷识游女，沉剑潭深知卧龙。八月霜晴水清浅，闻道扁舟足回转。何时古寺傍檀溪？几处残碑在江岘？呼鹰台高秋草多，养鱼池中莲芡波。蜀嵩未必不如此，我今不游奈老何！张侯张侯早结屋，莫待史詹为君卜。要看陇上课儿耕，好在鱼梁白沙曲。"}