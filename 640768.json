{"id":"640768","title":"题王生瞻云图","dynasty":"明","author":"童冀","text":"王郎家住越水东，读书养母越山中。一朝荐书上藩府，捧檄又逐西征鸿。去年将命来霅水，日日思亲春云起。今年重到霅水头，看云思亲双泪流。自言少小失所怙，鞠育恩深赖慈母。母兮孝养犹有时，父兮一别终天悲。当年兵尘暗广路，大母年高发垂素。山中一月食无鱼，日夕临流心独苦。跰足弗惮百里遥，六月火云天宇高。鲜鳞深瓮贮江水，赪肩赤日行蓬蒿。中途潦水深莫涉，咫尺苍茫失舟楫。解衣抱瓮身与俱，瓮沉鳞跃身为鱼。天高茫茫谁与诉，此水终年有人渡。我闻此语心孔悲，天道幽远谅有知。君不闻姜孝子，舍侧双鱼出江水。又不闻王休徵，天寒解衣鱼出冰。当时传信书太史，至今孝感人间称。百年几人称孝子，九原有知犹不死。古来上寿无百年，纷纷泯没谁与传。王郎有父亦有母，母今白头称节妇。一门孝节世所无，教子复有瞻云图。我作歌诗徵不诬，他日太史春秋书。"}