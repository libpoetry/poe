{"id":"1065480","title":"月波楼上呈知府检讨","dynasty":"宋","author":"廖刚","text":"月波自昔腾佳名，练光一带萦寒城。摧风剥雨岁月古，拊槛足慄忧颓倾。恍然宏丽惊幻化，云舒霞烂飞雕甍。烟收雾敛霁色净，菱花玉女新妆成。琉璃万倾浸蟾腹，星河帖底游鱼明。荣光爽气长不夜，但觉零露涓涓清。彩虹飞跨度别岛，缥缈嬉笑归蓬瀛。红蕖照水翠盖合，往往辉映双华旌。广寒宫阙倘未到，绝致惟欲轻题评。君不见钱塘有美东南冠，覆压湖山美轮奂。海门日日子胥潮，百里青烟付朝爨。又不见松江起尺跨垂虹，骑鲸直下窥龙宫。危栏欲凭骇神观，万叶出没风涛中。月波境对了无此，一色涵空天共水。圆明湛静趣已高，不与二景争雄豪。猗欤兴废物有数，高韵庾公今日遇。治荒斥陋意所便，荷锸去趋舞襦裤。西园花木顿生春，结客从今朝与暮。嘉禾为郡亦云久，壮观从来未曾有。月波解与去思长，千古风流端不朽。"}