{"id":"752457","title":"寄沈友卿江宁十二韵","dynasty":"清","author":"王存","text":"七载炎州别，相望阅岁寒。羁孤转江海，旅食守丛残。枯树馀生在，狂花瞥眼看。枭鸾一毛羽，蛟蜃各波澜。错有量金铸，饥愁买玉餐。自然堪陨涕，何处足凭阑。念子从军幕，论文据将坛。新诗能惠我，傲骨不应官。西瀼酣歌老，南楼宾主欢。愈风烦草檄，活国待弹冠。腰瘦心逾壮，时危地孔安。近闻摧六虎，早与说廉丹。"}