{"id":"794492","title":"沁园春","dynasty":"清","author":"刘琬怀","text":"大树园林，半茧分开，丝牵寸肠。剩平泉花木，未曾摧折，辋川书画，依旧收藏。竹圃荷亭，药栏松牖，不改吟窝聚集场。春秋日，溪边垂钓，阁上飞觞。追思往事茫茫。记卅载、烟峦绿堂。有求羊往返，扫除曲径，周张相接，环堵银墙。鹤迹盘旋，禽言互答，顿觉人间俗虑忘。它年里、待完全璧返，丛桂添香。"}