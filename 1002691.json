{"id":"1002691","title":"冬暮感怀","dynasty":"宋","author":"曾巩","text":"荒山未有雪，野水不见冰。一腊今已半，浮阳壮犹矜。奈至一岁除，未有严气升。坐思崆峒间，负雪山千层。虽受栗冽僵，愈此秽浊蒸。感激昆仑祇，一气吹丘陵。炎埃灭无遗，古色万里兴。我病一洗濯，怀抱失所憎。因思大羽猎，属车上崚嶒。六军骑皆骏，争先雪中登。天时倾人意，踊跃士气增。大义虽不杀，四方慑兵棱。今此效安在？东南塞犹乘。将帅色凋槁，蚍蜉势趫腾。惨错天运内，止戈信谁能？"}