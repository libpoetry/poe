{"id":"39438","title":"杂诗·揽衣出中闺","dynasty":"两汉","author":"曹植","text":"揽衣出中闺，逍遥步两楹。闲房何寂寞，绿草被阶庭。空室自生风，百鸟翩南征。春思安可忘，忧戚与我幷。佳人在远遁，妾身单且茕。欢会难再遇，芝兰不重荣。人皆弃旧爱，君岂若平生。寄松为女萝，依水如浮萍。赍身奉衿带，朝夕不堕倾。倘终顾盻恩，永副我中情。"}