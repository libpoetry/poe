{"id":"738686","title":"送张绣枫","dynasty":"清","author":"刘大櫆","text":"君家住近姑苏台，门前绿水群鸥来。坐对晴窗诵六甲，桃花灼灼当窗开。几年入洛曳珠履，笔端所向皆披靡。为惜风光不待人，梦魂飞渡吴江水。与君一见论心事，倾筐倒筐无所忌。燕市酒徒今几人，酒酣更洒杨朱泪。遥指秋波江上船，孤帆飒飒凌苍烟。吴中春草碧于染，聊寄相思到日边。"}