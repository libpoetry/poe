{"id":"703440","title":"奉和籀书周大士十首","dynasty":"明","author":"释古义","text":"拉伴乘秋兴，寻幽入洞天。良缘应有定，旨趣别无传。扫石犹堪坐，空山久待贤。自惭僧老大，难说道真诠。登临皆俊逸，谈笑见英豪。载酒非耽饮，扪萝不惮劳。沿崖疑路险，开眼觉天高。斟酌长松下，前堤尽种桃。商宫怜古调，白发怕临流。欹枕三岩石，寻源一叶舟。夜寒惊北斗，吟咏浪西楼。共看丹山月，新弦欲上钩。仰止推英绝，才华冠世雄。多君真法喜，怜我寄诗筒。买隐惭支遁，高怀见庾公。閒身天际外，心眼觉虚空。莫笑鹑衣结，寒来便负暾。桂枝香欲动，阳焰影频翻。冷眼曾空世，忘机亦灌园。寥寥泉石下，有客到蓬门。孤峰双眼阔，松竹一林虚。潇洒真无着，幽寻兴有馀。烹茶敲石栗，粗粝献酸菹。德味浑忘澹，骄人气尽除。宗炳风流在，寻僧到上方。逍遥盘石上，静对菊花香。慧日虹桥映，秋风锦水凉。幸逢高士过，笑傲兴偏长。登山还有兴，晚屐怕桥危。野拙狂尤懒，寒生涕任垂。登楼宜极目，下榻忆当时。晤对情无尽，清言慰所思。共道西岩好，明朝最上登。寻山洵有约，拨草得无曾。古径从云卧，新诗共客徵。閒吟聊自适，跌宕信乌藤。白云横谷口，暮鸟不知还。树影侵阶绿，苔钱点石斑。扶筇过竹院，倦眼厌尘寰。莫负片鳞月，何时更入山。"}