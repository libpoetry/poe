{"id":"1195041","title":"杂曲歌辞 行路难五首","dynasty":"唐","author":"贯休","text":"君不见道傍树有寄生枝，青青郁郁同荣衰。无情之物尚如此，为人不及还堪悲。父归坟兮未朝夕，已分黄金争田宅。高堂老母头似霜，心作数支泪常滴。我闻忽如负芒刺，不独为君空叹息。古人尺布犹可缝，浔阳义犬令人忆。寄言世上为人子，孝义团圆莫如此。若如此，不遄死兮更何俟。不会当时作天地，刚有多般愚与智。到头还用真宰心，何如上下皆清气。大道冥冥不知处，那堪顿得羲和辔。义不义兮仁不仁，拟学长生更容易。负心为垆复为火，缘木求鱼应且止。君不见烧金炼石古帝王，鬼火荧荧白杨里。君不见道傍废井生古木，本是骄奢贵人屋。几度美人照影来，素绠银瓶濯纤玉。云飞雨散今如此，绣闼雕甍作荒谷。沸渭笙歌君莫誇，不应常是西家哭。休说遗编行者几，至竟终须合天理。败他成此亦何功，苏张终作多言鬼。行路难，行路难，不在羊肠里。九有茫茫共尧日，浪死虚生亦非一。清净玄音竟不闻，花眼酒肠暗如漆。或偶因片言只字登第光二亲，又不能献可替否航要津。口谭羲轩与周孔，履行不及屠沽人。行路难，行路难，日暮途远空悲叹。君不见山高海深人不测，古往今来转青碧。浅近轻浮莫与交，池卑只解生荆棘。谁道黄金如粪土，张耳陈馀断消息。行路难，行路难，君自看。"}