{"id":"731584","title":"题画鹑应桦村居士","dynasty":"清","author":"塞尔赫","text":"大火西流风影疾，昏雾荒荒没寒日。纸立孤鹑宛欲飞，肯傍秋风啄残粒。忆昔平原短草枯，群飞群逐镇相呼。霜鹯野鹞满霄汉，匿影不敢窥平芜。五陵裘马纷驰骤，间掷千金争一斗。毛血易随黄金尽，可怜纨裤鹑衣后。君不见汉家从来重养士，畴向疆场报恩死。"}