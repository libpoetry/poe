{"id":"467606","title":"丙子秋感","dynasty":"当代","author":"秦鸿","text":"危枝夭矫侧身栖，堕月微茫四面鸡。二十九年飘一叶，平生宝剑铸为犁。崩天塞恨敛孤躯，燎烬心原泪已芜。却怪盈盈秋露在，尚随蛛网结床隅。我有离魂不可寻，海天寥落浪森森。鲛宫漫挹明珠泪，正是精禽一颗心。旧恨江流饮复吞，秋摇断发柳髡髡。于今缓步浑无觉，人海茫茫一古猿。"}