{"id":"810045","title":"庆宫春　出广渠门游金氏园归柬徐少鹤李芝龄丈","dynasty":"清","author":"张祥河","text":"编槿篱疏，结茅亭小，此间胜宇初辟。无地寻诗，停车欲问，鸟声知唤过客。湾头虹断，荡孤艇、微波自碧。关心重到，如许溪山，故乡迢隔。好时嫩约难凭，解道封姨，柳丝工擘。残红飞杳，生香不著，寂寞梨花寒食。酒醒春老，又还是、青帘向夕。而今何事，招我閒鸥，泥人脉脉。"}