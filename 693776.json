{"id":"693776","title":"秋怀三首","dynasty":"明","author":"陆深","text":"越人挟燕石，买之曰千金。和氏抱荆玉，至死悲不任。燕石媚光彩，举世倾所钦。彼璞一粗砺，在中诚难谌。不惜大宝湮，伤哉和氏心。鸿鹄非雠人，挽弓欲射之。蜻蛉亦何意，儿童解黏丝。人生寄一世，毁誉安所期。高树多天风，高台多赫曦。贞白苟不亏，岂能随崇卑。试歌清庙篇，馀音遏流云。千人掩耳过，万人不为闻。转歌后庭曲，和者日纷纭。已矣何足论，吞声泪沄沄。"}