{"id":"1225133","title":"仙居县杜氏二真庙诗","dynasty":"元","author":"乃贤","text":"君不见潇湘江上斑斑竹，雨洒疏林泪痕绿。又不见金溪县里两婵娟，身化白金金渐复。至今九疑山下大江西，窈窕祠堂依古木。仙居更有杜贞娥，千古清风凛相续。贞娥鬻饼东阳市，厨人相挑愤投齿。捉刀夜断贼奴头，勇烈真同丈夫子。脱身窜匿来孟溪，木食涧饮幽岩栖。茕茕姊妹自相保，天寒愁听哀猿啼。夜雨奔流溢山趾，月黑溪深黯无底。呜呼双娥同溺死，玉骨藤缠高树里。开元贤令衔馀哀，筑祠却傍苍崖开。悲风萧萧落山叶，精灵日暮犹归来。陈侯自是古零后，来作仙居民父母。衔香赤脚祷龙湫，秋日甘霖起枯朽。去年飞章彻九阍，紫绫裁诰褒贞魂。鸾车孔盖蔽白日，仿佛来谢朝家恩。男儿堂堂躯七尺，忍诟含羞污简册。何如贞惠贞淑两真仙，万古千秋长庙食。"}