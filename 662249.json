{"id":"662249","title":"题程正郎蟾宫折桂琼林锡宴诗卷","dynasty":"明","author":"石宝","text":"蟾宫前后交桂阴，桂气袭人寒不禁。吴刚倚斧夜不寐，兔毫冷浸冰壶深。青袍绿鬓谁氏子，独上云霄亲折取。归时不遣素蛾知，两腋西风日千里。东风吹尘红映道，恩光著袍绿如草。男儿得意非寻常，出门仰天气浩浩。雕琼作树瑶作华，乘春早宴仙人家。蓦听虞韶杂鸣凤，停杯一啸凌紫霞。"}