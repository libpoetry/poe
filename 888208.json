{"id":"888208","title":"又次竹枕韵","dynasty":"宋","author":"吴则礼","text":"衔蝉惯恼平头奴，遥取鱼肉丰其肤。胡为掉尾懒相乳，化作青士形已枯。试拈支头当陶瓦，不许卞璞登氍毹。犹能攫拿翻鼎无，踞视穿墉疑欲图。涎流泼泼穿长蒲，夫人一笑呼与娱。摩挲初欲论梦事，有底耽耽而睢盱。偶从蛮藤落吴会，乡县直过青草湖。老夫得此良自称，熟睡不管痴儿呼。"}