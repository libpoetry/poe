{"id":"1207760","title":"赠学正洙扶榇归真定","dynasty":"元","author":"范梈","text":"朔风吹急水，哀雁绕天鸣。送子川路远，浩荡扶神旌。少年挟高艺，求仕入皇京。祖父通籍家，蝉联及弟兄。奈何抱长痛，鞠此霜霰情。伯氏江外居，心殚慈母惊。奉命持衰来，留连镇阳城。会言襄祔事，各复东西行。生养死当葬，若为好爵婴。勖子泣血日，寡言收视营。尚爱千金躯，以保百代贞。"}