{"id":"1108425","title":"诘旦思之世岂有不押之韵辄和北山十首 蚊","dynasty":"宋","author":"刘克庄","text":"细比蝇须类，凶加豹脚名。飞飏新得势，么喝远闻声。抱怨芳筋露，惊眠玉颊赪。天公许姑息，长养更生成。了不分芳臭，营营浪自喧。士为女听惑，溷比帝居尊。鱼馁庖难脍，瓜香圃欠樊。冰霜不恕汝，卦义取诸坤。绝喜有肉汉，何嫌逐臭夫。形悭一粒粟，口遍四方糊。鲁叟袗絺绤，荆卿袖匕图。朝来询酒瓮，莫已变酸无。闽人尤惜荔，鲁史首书灾。秽德非常臭，鲜装若自媒。今年暂枵腹，来世勿投胎。安得清风扫，何忧绛实隤。嘈杂乘阴雨，跳梁占废池。张唇谁不厌，磔腹帝宁私。足踏银床险，身蒙锦袄痴。世方多吻士，吾有感于斯。姑妇晨妆废，其他务未遑。愁逢桑叶贵，贫共织灯光。战士支衣众，宫嫔剪綵忙。可怜功最大，不待华清汤。出穴营新邑，分房定嗣君。共为绵蕝礼，各效采花勤。暮返宜修夕，晨趋每辨昕。逢人施毒虿，宁比细腰云。忽忽聚还散，荧荧暗复明。去嫌灭烛秽，来照读书清。不必烦罗扇，何妨屏铁檠。蚌珠大如月，不及尔身轻。所谓善鸣者，泠然入耳清。为谁弦雅奏，举世赏繁声。露可充渠腹，泉堪濯我缨。直令抱枝槁，终不肯蝇营。未必灵于己，徒令厌我龟。元君虚见梦，太卜不能知。偶活因涂尾，宁饥勿朵颐。会携渠与鹤，海上访安期。"}