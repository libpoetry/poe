{"id":"1143609","title":"至日怀罗国宾","dynasty":"宋末元初","author":"仇远","text":"官冷谁能送酒钱，江乡节物倍萧然。容颜一日老一日，人事一年经一年。野仆竹舆侵晓出，病妻布被抱愁眠。甘心归隐青岩下，閒共残农理废田。群阴剥尽一阳回，霜日烘晴宿雾开。闭户读书差自乐，载肴问字莫须来。荣枯易了观芸草，冷暖相忘付酒杯。得似山居酬应少，昼长閒坐看寒梅。"}