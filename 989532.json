{"id":"989532","title":"升天行","dynasty":"宋","author":"曹勋","text":"上智保冲淡，练气固形质。精神藏杳冥，独照出寂默。三气俱混同，求死不复得。其次崇真功，立言与立德。轩后御飞龙，旌幢焕晴碧。杨许奉丹书，凌空佐天职。董奉乘云舆，秦女跨文翼。茅山与荆山，遗踪宛如昔。旌阳与刘安，鸡犬翔真域。清虚王陵孙，巍巍膺九锡。云表鸣箫笳，仗卫严霄极。即事非荒唐，粲然若白黑。挥手谢时人，缑山有仙迹。"}