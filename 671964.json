{"id":"671964","title":"题周仲瞻藏綵花鸟","dynasty":"明","author":"吴宽","text":"越女染丝成五色，隔窗未学秦川织。鲛人水底夜不眠，乞与冰绡才数尺。洛阳名花旧谱传，品第巳无天下敌。妙手能收后素功，画苑群工空叹息。珍禽入贡从岭南，长羽净扫花间石。金刀莫遣断其尾，高格岂是雄鸡匹。顾影峨峨见冠帻，日午畏寒交锦翼。姚黄魏紫杂鞓红，顿觉春风价增百。古来观象闻虞皇，絺绣分明有六章。女红相习来亦久，一日灿烂悬高堂。周卿得此朱雀航，施朱傅粉皆寻常。寸心欲效仲山甫，献入明光补衮裳。"}