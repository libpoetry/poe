{"id":"1070305","title":"春日与会要同舍会饮西园","dynasty":"宋","author":"程俱","text":"今我忽不乐，驾言及阳春。西郊桃始华，未动车马尘。名园开绿野，气象淑且新。相从同舍郎，珠璧惊市人。垂鞭度长杨，和风拂衣巾。时花靓无言，草木含晴薰。迢迢西庄镜，似与江南邻。漾舟入天境，不辨水与云。谁移呼猿涧，乱石琐怪珍。奔雷转三峡，可漱不可浑。止水照我心，流泉醒我神。终年九衢客，一洗声利氛。归来卧蜗舍，梦堕吴松滨。"}