{"id":"699334","title":"九月二日盛集诸公郊游至二圣寺仍用散木韵","dynasty":"明","author":"袁宏道","text":"潇散与秋宜，枇杷树下棋。衣纹粘草地，人影散花池。石望僧流梵，霞江雁谱诗。空台聊戏马，预取茱萸时。莎径许谁通，香寮紫翠中。窗衔半岭日，院钱一池风。认药收花片，阄题得草虫。玄言三五反，小欲困支公。折柬召僧休，儒禅结伴游。藻心遮戒律，觞改黜轲丘。壁冷啼虫暮，云盘怒隼秋。小章閒理楫，歌板上渔舟。靖节一生懒，秋来有底忙。妻儿团菊社，宾客守糟床。西肆驼蹄熟，东邻蟹甲香。山中无姓字，呼我作高阳。白马紫缰游，溪光湛碧秋。蛾眉司酒监，大鼻领曹头。抽点荞花雪，杯香芳叶沟。山房开料理，菊晚是吾忧。閒寻古钓矶，树影与波晖。乾鹊一生喜，焦鹩半亩飞。奴嚣亡酒具，客醉唾僧衣。又趁芦花去，长歌缓棹归。偶然深树里，乍得野鸥亲。蔓棘衣閒路，松风聒静朲。桥边红累子，花底碧纱巾。怕掠青苔去，空阶不扫尘。独树扣镶谁，幽人觅故知。斜鬟溪女笑，丫路板桥危。山户虫封蜡，花乡果旧卮。白公君记取，是处有僧随。"}