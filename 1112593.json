{"id":"1112593","title":"上元思京辇旧游三首","dynasty":"宋","author":"张耒","text":"万雉春城逼绛霄，上元雕辇盛游遨。迟迟瑞日低彤伞，焯焯荣光上赭袍。云捲朱帘开綵雉，山盘玉阙枕仙鳌。长安一别将华发，溪竹山城夜寂寥。九门灯火夜交光，罗绮风来扑面香。信马恣穿深柳巷，随身偷看隔帘妆。身居薄宦安知乐，心逐流年暗减狂。留滞山城莫嗟叹，貂蝉从古属金张。随计当年寄玉京，一时交结尽豪英。倒觥凌乱迷筹饮，醉帽敧斜并辔行。仕路飞腾输俊杰，山城憔悴感功名。佳晨强酌清樽酒，寒竹萧萧月正明。"}