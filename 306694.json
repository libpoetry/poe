{"id":"306694","title":"沁园春·寄澳门仲春词丈","dynasty":"现代","author":"黄松鹤","text":"览胜寻幽，杖履随行，旧事眼前。共摩挲残碣，封苔绿剔，临摹冷壁，没字红填。佛殿题名，僧堂祝愿，一笑拈花能悟禅。斜阳外，更溪桥弄水，洞窟披烟。何年。白鹭洲边。似往日、濠江吟耸肩。念故交天末，诗人海角，多情自感，落拓谁怜。秃笔生涯，名山事业，信美文章不值钱。空惆怅，甚赊来风月，卖却书田。"}