{"id":"468632","title":"垂虹桥送戴明甫归休宁","dynasty":"明","author":"朱存理","text":"新安十日程，足为千里游。江湖志汗漫，杖剑气横秋。昨逢阿戎与之语，知君楚尾与吴头。不须琵琶浔阳郭，泊此书画沧江舟。飘然明发向何许，长笛一声黄鹤楼。宝带秋波启别筵，垂虹晚日送行船。白云似与越山隔，明日还同吴地悬。后夜相思各杯酒，来年重会剩诗篇。殷勤再写桥头景，江冷丹枫岁莫天。"}