{"id":"570035","title":"吾州有王三翁者沙人也年一百六常住明上人燕人也年一百四今秋眉州刘大瓢来访自言历三丁丑年百二十一度其状貌亦似百许岁人期以闰月之十二日会吾山园喜而有赋","dynasty":"明","author":"王世贞","text":"三老三百三十岁，一农一道一山僧。俱称献寿来南极，直数生年到裕陵。长就鹤形骄婉姱，炼成松骨斗崚嶒。囊余伏翼千秋饵，手拄胡孙万岁藤。迤逦降庭犹恨少，依稀杖国向来曾。他年太学应亲割，今日清尊暂作朋。疏上壶关名是茂，篇留陌上姓为应。悬知太史占星象，厕我嘉弧恐未能。"}