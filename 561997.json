{"id":"561997","title":"雪蓬小朵歌送奎方舟还灵鹫","dynasty":"明","author":"贝琼","text":"蓬婆雪岭高崔嵬，横绝青山飞鸟回。山中小朵更奇峭，石作莲花千叶开。巨灵擘山断山脉，一峰夜向东南掷。千秋乾竺空有名，万里峨眉尽无色。攒青叠翠兮西湖，洞口白猿犹可呼。咸和之年有慧理，卓锡尚爱飞来孤。本杯高僧两眉雪，身如浊水清莲洁。翻经石上不知年，桂子年年落秋月。"}