{"id":"849158","title":"和吟友月夜遇风雨不见薄蚀韵","dynasty":"宋","author":"卫宗武","text":"麟经纪载浩岁月，天家妖祥互分别。所书薄蚀三十六，独于黑夜泯无说。岂以为阳义所崇，可略者阴辞遂辍。曩年月蚀无风雨，风雨胡为为月设。三百六旬惟此宵，羞使望舒颜面缺。第怪飞廉逞怒号，摆撼广寒枝欲折。海涛助势捲地来，万户千门一时撤。天目臲卼秦望摇，奚问区区小丘垤。明朝揭日出虞渊，疑是天工手亲挈。群阴散駮世清夷，蛟螭那复为妖孽。我欲作诗颂阳明，文思久枯笔屡掣。但愿合璧常光明，年谷顺成风雨节。中秋把酒对嫦娥，处处团圆天下悦。"}