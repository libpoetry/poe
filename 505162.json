{"id":"505162","title":"题宋复古溪山积雪图歌","dynasty":"明","author":"张宇初","text":"空山积雪动千尺，太白嵯峨遽今昔。墨图尤儗辋川庄，价重南金世珍惜。袁安高卧惯深扃，孟嘉独蹇馀空迹。归棹宁忘赤壁鲈，幽禅共宴云岩夕。荒亭落木正凝寒，涧道冰流墅桥逼。巢屋老居固阴崖，破冻飞泉洒银壁。我亦沧浪把钓徒，旷睨乾坤微一息。怡情皓素欲谁侔，静里春阳惟内溢。披图浑觉涤纤埃，霁黛何妨幻空碧。只今毫墨谢衰迟，诗情漫逐冰丝滴。"}