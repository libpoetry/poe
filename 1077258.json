{"id":"1077258","title":"次韵丹霞宗本长老见寄古风","dynasty":"宋","author":"李纲","text":"帝居郁沉沉，梧桐植朝阳。愧将燕雀翼，参彼鹓鸾行。含香待黼座，秉笔立明光。谁知汲黯戆，忽作朱云狂。襆被出都门，濯缨走沧浪。饱闻瑞光岩，道席久振芳。识高行复苦，皎月照严霜。醍醐有妙味，薝卜无馀香。愿闻第一义，洗我浩劫茫。闭关不肯出，未许窥高墙。徒将非舌语，远寄烦宣扬。秋风动樵水，何日思褰裳。"}