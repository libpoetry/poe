{"id":"534694","title":"留侯祠","dynasty":"明","author":"尹台","text":"秦鹿突中原，六国分横骛。韩抵族先殪，子房蓄仇怒。千金购死士，破产不为顾。东见沧海君，髣髴平生故。潜椎博浪沙，乃中副车误。隐身仍侠游，索党咍穷捕。函谷气先夺，沙丘魄随仆。壮哉烈士谋，阔略驰雄步。搏秦虽云猝，智勇亦恢露。归来圮上游，神父识英孺。尚公足下履，遗我怀中素。元韬秘密画，一一潜指悟。出说隆准公，风云㸌景附。婴降积念抒，成立孱宗祚。喑呜扛鼎夫，六合恣残蠹。凭陵拔山气，嘘吐阪泉雾。笑纡垓下筹，立诋荥阳箸。战利三侯奔，业垂四海固。储皇挂矰缴，一语开荧妒。昂藏四老人，羽翼奋匡护。赤鼎既云奠，愿弃人间务。逃名托轻举，往蹑乔松屦。伟哉帝者师，邈矣人杰慕。古祠翳沙莽，云日荡回互。侧思千载人，精灵傥此聚。刘项迹已陈，黄绮逝安住。吾行悲所徂，呃吒徐淮暮。"}