{"id":"518507","title":"行台种竹诗答林见素子","dynasty":"明","author":"张吉","text":"此君美多仪，苍玉何错落。竦立天地间，盘据有根脚。轩皇俾厥祖，听凤鸣阿阁。后贡三邦来，神禹亲采度。亦惟睿圣公，文彩相照灼。国士歌长风，繁星动寥廓。公徂日已远，道降日已薄。典午三四儿，醟昏媚狂药。贞姿久污蔑，荡涤待公作。溔溔湖水东，清阴散葵藿。邦人困利涉，恃此为大笮。蜿蜒蟠中皋，舒卷恁宽绰。感叹二仪中，融风载销铄。盍作吹参差，广庭谐舜乐。"}