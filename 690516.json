{"id":"690516","title":"谒贺郡大父清白龙公","dynasty":"明","author":"张萱","text":"旟隼晴翻万井烟，騑騑五马拥连钱。同曹倚玉曾三载，把臂通家忆廿年。老眼幸披千里雾，白头犹戴两重天。应知黍谷春常满，四百峰头得稳眠。中原旗鼓忆相当，并辔联翩入建章。自笑耦耕今桀溺，曾同题柱旧田郎。千金不买长门赋，六月谁飞易水霜。见说怜才更怜旧，不妨颠倒着衣裳。占断青山卧白云，扶藜今喜见神君。长裾已曳非歌铗，翠帱曾闻不进蚊。熊轼褰帷双画毂，虎囊盘缓五花纹。愿言九曲洪河?，绛老应先乞一分。千秋大业擅文坛，分郡重看试错盘。鳄水波光应浩荡，苍梧云气正瀰漫。四郊休虑狼为牧，十邑从今虎不冠。为问使君何所似，冰壶径尺月中看。"}