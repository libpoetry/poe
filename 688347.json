{"id":"688347","title":"壬寅二月八日偕侍御刘朋节游月河寺联句","dynasty":"明","author":"江源","text":"天为游人特放晴，春衣初试越罗轻。满庭怪石生云气，随处东风变鸟声。官况静依禅境定，诗脾凉沁月河清。试询故老当年乐，得似吾侪此合并。久坐禅亭既午晴，一尘不到谷风轻。花连曲槛饶春色，泉落长桥泻玉声。御史有诗赓既醉，省郎无颂献河清。人生处处皆吾舍，贾岛何须却望并。徙倚□林共晚晴，顿忘朝市有肥轻。壁间惟有笼纱句，云外那闻振锡声。方丈地飘花雨乱，博山香袅篆烟清。等闲莫叹耽游宴，千古兰亭乐事并。"}