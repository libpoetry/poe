{"id":"699211","title":"游大钵山西岩刘将军陆侯李三进士同集以横山最高处为韵赋诗三首","dynasty":"明","author":"翁万达","text":"路连城北晓寒轻，晴入郊干倦眼明。烟树疏村天上下，野塘流水玉纵横。亭亭洞口琪宫出，隐隐林间仙犬鸣。为有嘉宾来胜地，紫芝黄竹放歌声。石磴同登大钵山，相看一笑开心源。身于鸟外尔何有，榻与云连天可扳。眼界可怜尘世事，野情欲扣碧霞关。道人鹤背传书过，神女峰头采药还。天削金莲此山最，解衣呼酒真高会。清虚足下流银河，轻碧歌中散林霭。杂树分荣荫石床，异花齐发团倾盖。形骸虽与万物同，书舄已超尘堨外。"}