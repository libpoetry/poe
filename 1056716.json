{"id":"1056716","title":"君益惠竹杖","dynasty":"宋","author":"吕南公","text":"衰来病众难推荡，日觉筋骸非壮长。百亩锄耘致苦辛，万端应接皆牵强。稀曾起处钟漏尽，多是归时星月朗。满腹经纶一意閒，垦田头绪重新讲。偶逢过客语文字，突兀破坏如梦想。太息诸书不救饥，几曾货利微能仿。故人怜我晚愁瘁，委曲相宽三复两。卒岁尝分蔽骭衣，方春又赠扶身杖。修飂一竹信瑰特，知自何山精产养。数节包絣鹤胫连，碎花黝纠彪皮爽。提携宛胜冰玉滑，顿卓便同金石响。野老生看每问名，耕儿熟见仍私奖。未谙黄钺端许制，久惯青藜饶俗状。灵寿杖坚负曳劳，朱藤饰伪功程枉。何如得此清峭干，本与雪霜争气象。旧谷遗根未陆沉，末年遇主成真赏。已将蜡屐作游伴，更共文簦为静党。测渡无忧石涧淹，助跳肯畏泥坑广。时修疆畎便指画，自牧鸡豚谁放荡。差可攓蓬讯髑髅，岂徒辟野披榛莽。倾危屡济功转积，安稳利征吾滥享。辄莫飞飞向葛陂，要当受侮敲原壤。古人五十徇乡礼，我为困穷聊早上。画戟彤弓且勿思，苍颜荷筱西村丈。"}