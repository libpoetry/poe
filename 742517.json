{"id":"742517","title":"将去归顺和乐天杭州二诗 其一","dynasty":"清","author":"李宪乔","text":"除官去未闲，且复三月留。喜与吏役疏，日共诸生游。城西有古洞，廨东有新楼。晴昼及月夕，觞咏无时休。柰当岁试期，诸生趋邕州。纷去如落叶，始觉孤树秋。独有童氏子，经通行且修。能来同我居，对床置衾裯。夜半读《楚骚》，镫闇风飕飕。因与论今古，掩卷涕泗流。颇忆韩子语，君其张生俦。共言无倦听，晨坐尽更筹。边隅得此士，宁复嗟夷犹。诗成寄诸生，底用商声讴。"}