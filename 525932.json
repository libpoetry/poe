{"id":"525932","title":"送京兆闻君移顺天","dynasty":"明","author":"顾璘","text":"巍巍京兆古所雄，民之父母称闻公。昔传赵张不易得，今见德政将无同。去年饥馑多流亡，沟壑白骨寒秋霜。今年甘雨起枯槁，禾穗满田如帚长。南车北驾情悠悠，风吹甘棠驯雉愁。寇恂河内竟难借，汲黯淮阳谁见留。折杨枝，插江路，杨枝他年作高树。万岁千秋忆我公，香火常来乞晴雨。"}