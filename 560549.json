{"id":"560549","title":"庆翁戎骈生子","dynasty":"明","author":"徐庸","text":"天朝即是唐虞世，君圣臣贤遂图治。梯山航海多远人，烽火萧然乐兵士。江左翁公不世才，总戎几载居苏台。貔貅十万拥麾下，镇守递激清尘埃。往岁生男符□梦，孔子释氏亲抱送。今年鸑鹫又骈生，文章不异河东凤。将门有将自古誇，公侯衮衮来名家。蟠桃再结千岁实，若木已吐三春花。充闾佳气人争羡，犀钱玉果开芳燕。伫看任子立功勋，恩荣锡自金銮殿。"}