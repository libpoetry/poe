{"id":"731105","title":"渡克鲁伦河网鱼暂驻待后军至","dynasty":"清","author":"玄烨","text":"胪朐河水何泱泱，高山发源清且长。漠北经流数千里，东趋辽海归扶桑。夙昔河壖亦沃土，狡寇来据巢其疆。自春徂夏雨泽断，塞草不绿川原黄。惊闻我师自天来，远渡沙碛思遁藏。焚巢裹糇夜窜走，老羸稚幼委道傍。朕率轻骑渡河北，平沙浅水湔甲裳。命士举网截清流，鲜鳞泼剌河中央。笑彼智短气复懦，捐弃形势奔仓皇。此时中宵自颠沛，当年北鄙徒披猖。我师英武且整暇，临河饮马皆鹰扬。黄钺一麾诸部集，回首万骑方腾骧。"}