{"id":"869983","title":"次韵和邵不疑假书江邻几知方酣寝为诗通意","dynasty":"宋","author":"司马光","text":"江翁顺天和，心迹两夷简。虽如边韶寝，且异宰予懒。平居无时闲，经史自课限。高歌慕翰林，鸣琴写中散。翛然物外人，强为章绶绾。官舍苦秋霖，瞬息聊休眼。勤勚已有馀，宴安何愧赧。借书谁敢惊，攲枕尚未暖。不疑神骥才，垂耳困皂栈。碌碌随吾侪，拜揖把手版。毋嫌朱墨倦，腾举已为晚。慎勿思山林，山林付愚孱。"}