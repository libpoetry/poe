{"id":"1127412","title":"仁宗皇帝挽歌辞四首","dynasty":"宋","author":"强至","text":"未乾宫砚墨，犹暖御炉烟。鸡唱空催晓，龙飞忽上天。攀髯三月暮，洒泪五云边。盛德无容报，尘埃万寿篇。飞帚飘宸翰，赓歌纵睿才。歌欢三閤燕，声转两宫哀。人世金縢秘，天门玉锁开。年年初夏月，寂寞寿山杯。轻徭宽日力，横费惜秋毫。临谏天容睟，尊贤圣体劳。乾坤收化育，弓剑入悲号。十月西陵仗，愁云隔赭袍。圣运一千载，君临四十春。宝图先与子，妙断独如神。瑞表虚南极，哀声动北辰。天钟尧舜性，庙号讫称仁。"}