{"id":"880581","title":"赴郡之初寻属愆亢有议举旧典取湫水徵巫觋以致祷而涉旬靡应农事方急遣罢去越翊日渐获优洽","dynasty":"宋","author":"刘筠","text":"优诏将州任，视政才旬时。田畯诉炎暵，坐虞多稼萎。云将掉头去，波臣涸辙危。行部殊未及，随车杳难期。往惭神父化，徒令旱母嗤。诸曹白事者，雩典举旧规。郡北岐棘山，上有三湫池。衙吏洁斋往，汲水置缥瓷。朝服领巫觋，诘旦迓诸岐。舁以结綵舆，奉以五龙祠。自是率宾介，寅午款于斯。纷敷荐楮镪，浸渍洒杨枝。瓦炉松香髓，匏樽黍酌醨。四壁绘神变，正筵塑灵仪。悕若叶公牖，怪甚葛仙陂。老觋十数辈，勃屑头如魌。童巫及伶倡，貌寝语喽囇。但多瓮盎质，曾乏婉娈姿。交手操铃拂，合噪屡僛僛。喧尘著蓬发，秽汗落粉颐。一问且一呕，掩鼻以帨缡。朝隮蔚旋败，成震巽散之。巽风暮欲息，窍行呼复来。慢黩固已甚，诞妄相凭随。如是者浃日，仅得沾服滋。嗟予政无状，百拜胡敢辞。矧夫民习俗，姑用慰赍咨。抑闻古人言，天鉴本无私。神道贵得一，何乃托邪师。遽俾送湫勺，撤役勤茧丝。申明恤刑诏，梃重舍轻疑。从此四三日，油霈洽封圻。又闻尧汤世，水旱轸君慈。振救自有术，敛散适所宜。元元无菜色，九载尚熙熙。周礼地官职，皇舞虽有祈。道经莅天下，伤民诚弗为。惟神禀聪正，远鬼务肃祗。愿守有常德，可戒兴妖思。"}