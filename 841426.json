{"id":"841426","title":"挽李忠节公秉衡","dynasty":"清末民国初","author":"曹家达","text":"孽氛未尽夷氛来，翠华西幸重城开。人言日远长安近，黑风吹倒黄金台。孽夷两窜金台下，城狐凭城社鼠社。天昏地坼庙鬼哭，幽燕已碎长平瓦。何人淅米炊剑头，南邦大帅甘事雠。保全群慝敦密约，败常不顾江神羞。夜猎将军负奇节，睚眦北望燕云裂。满腔热血百沸煎，江海东流助呜咽。南来乞借勤王师，吞雠未卜神先驰。男儿当为国难死，坐视安用孤臣为。岂料南军夙羸瘵，敌锋未试神先败。晨星夏暑不告惄，惜哉枉为南人卖。噫吁嘻，生不恋列屋粉黛千黄金，愿得刚气摧群阴。南山木石用不得，秋风大海悲冤禽。臣功未就罪当先，皇天后土鉴此心。"}