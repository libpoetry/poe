{"id":"765066","title":"春从天上来 旅食钱唐，喜家果亭叔典试南来，于其出闱也，赋一词赠之，时乙卯九月十日","dynasty":"清","author":"徐釚","text":"坐拨鹅笙。望凤阁銮坡，恰是蓬瀛。人间天上，绛幄银屏。回头蓦听歌声。记当年鼓瑟，历城下、连榻宵停。到而今，更一番憔悴，着意飘零。九霄忽飞彩仗，正桂子三秋，露冷西泠。摇曳宫袍，起居八座，满床牙笏堪擎。喜班中玉笋，平添取、一半参苓。返瑶京。两行莲炬，分照西清。"}