{"id":"265080","title":"齐天乐·四凶落网，普国欢腾，持螯把酒，共庆胜利","dynasty":"现代","author":"王季思","text":"潮回暂落吴江水。尖团一时俱起。泽畔横戈，泥中拥剑，喷沫都成毒气。秋风渐厉，看汝辈横行，为时能几。竹篓禾绳，元凶行见并头死。玻杯兴来高举，劈双螯一盖，连称快意。海市烟消，蜃楼泡灭，玉宇澄清无际。豪情万里，正月到天心，潮生眼底。料得明朝，丰收歌四喜。"}