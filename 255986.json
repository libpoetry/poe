{"id":"255986","title":"赠高仲常·借问高书记","dynasty":"金朝","author":"李纯甫","text":"借问高书记，南征又北征。从军元自乐，游子若为情。笔下三千牍，胸中百万兵。伤弓良小怯，弹铗竟何成。惨淡风尘际，悲凉鼓角声。别家四十日，并塞两三程。斗绝牛皮岭，荒寒燕赐城。吟边白鸟没，醉里莫云横。感慨悲王粲，颠狂笑祢衡。虎贲多将种，底用两书生。"}