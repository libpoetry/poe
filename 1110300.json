{"id":"1110300","title":"挽钱仲耕运使","dynasty":"宋","author":"孙应时","text":"乐易无畦畛，宽平不细苛。人才随世狭，时望独公多。献纳开丹禁，风神照紫荷。谁令终远外，百岁转蓬科。濒海安盐筴，潢池息盗兵。上常高计画，公不谓功名。恻怛忧民志，驱驰报国情。双溪最遗爱，歌颂未收声。族廪规模大，乡评德义尊。家传忠孝旧，国赖典刑存。曷不登三寿，嗟谁起九原。晚生长自恨，早失拜龙门。"}