{"id":"514109","title":"祖保去岁八月二十五日亡于姑苏暂寄僧舍归瘗南山今一年矣其母忽于箧中得见旧佩香囊恸不能忍并楮钱焚其瘗处辄赋五十六字志予之悲","dynasty":"明","author":"程敏政","text":"去秋今日寄僧房，泪洒西风裂寸肠。冢上已浇新麦饭，箧中犹见旧香囊。五年父子缘何短，万里关山恨更长。最是不堪怀抱处，梦魂时到枕帏旁。"}