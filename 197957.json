{"id":"197957","title":"过兴德寺·行雨忽过渐细微","dynasty":"宋代","author":"李复","text":"行雨忽过渐细微，冉冉傍马残云飞。乱溪争流经屡渡，近水短畦菘叶肥。跻欹到寺石灯滑，红叶拥门人迹稀。升堂坐定闻鱼鼓，亦传斋钵慰我饥。久阴忽开日色薄，初见竹影摇窗扉。开山宝塔真相在，瞻拜入炉香霏霏。塔前苍松尽手植，到今百心森相围。登览未尽夜气冷，拂榻置枕舒寝衣。明星耿耿东方白，仆夫结束马已鞿。老僧送客有勤意，静境幸到何遽归。"}