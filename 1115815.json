{"id":"1115815","title":"清远峡四首","dynasty":"宋","author":"杨万里","text":"峡水都是泉，非雨元自足。不知几滴珠，成此一川玉。旁将山染翠，仰为天写绿。何当雪月夜，孤艇苇间宿。清晨雾雨重，不敢开船门。小窗试微启，逗入一船云。何曾烧龙麝，香霏绕吾身。身在云水上，何许觅点尘。清远望峡山，山脚无半里。小舟行其间，五日翠未已。并驰两苍龙，中夹一玉水。送我到英州，渠当自回辔。谁开峡山寺，政要避世喧。深潭无来路，断崖有青天。疗饥摘山果，击磬烦岭猿。人迹今扰扰，祗缘一渔船。"}