{"id":"817785","title":"岁暮示李沧萍","dynasty":"清末近现代初","author":"黄节","text":"骊成有碣石，乃沦东海傍。惟彼原子思，学道病不行。君平何寂寞，身世皆相忘。读易管渡辽，避世王东墙。邠卿委时命，伏生兴流亡。持此不拔心，何问屯与康。数子守高义，千秋能颉颃。苕苕岁云暮，来日何堂堂。李生文学儒，学成不还乡。臣朔独苦饥，作赋追东方。乱世不右文，万舞徒方将。吾衰逝不顾，惜汝年犹强。朱梅发绿苞，绝阴转新阳。万物盖已除，生气中亦藏。何意残贼人，天降独未央。"}