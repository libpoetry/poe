{"id":"856211","title":"次韵刘春卿书怀","dynasty":"宋","author":"王之道","text":"老去宜安分，年来强竞辰。功名虽自许，心腹欲谁陈。赖有金溪彦，相从锦水滨。词华三凤蔚，诗律八音纯。风月论交旧，云山发兴新。鄙怀烦澡雪，高义叹倾囷。李峤真才子，唐邕实异人。感时悲鹤战，忧国赋车辚。寤寐思摧敌，行藏冀泽民。廉高辞郑粟，狂笑取韩银。松柏迷荆棘，琳琅杂珷珉。北游观赤帻，西走避黄巾。端木谋存鲁，长沙论过秦。江湖双醉眼，天地一閒身。遵海嗟黄屋，垂衣想紫宸。擒王须李靖，抗贼付张巡。尚缓三城役，方驰六辔询。两河蜂伴蚁，多垒介和鳞。烽火青淮隔，楼船古汴堙。离宫埋茂草，禁籞掩荒榛。典册尊诸夏，戎羌守四邻。如何来丑类，容易破重闉。大厦烟焚突，长堤蚁溃漘。复垣阊阖夜，层观景龙春。蔑视排奸魏，空闻识反甄。伤哉无止鼠，甚矣不由鹑。天启中兴运，时当外侮宾。此生那习坎，吾道已康屯。黄卷何妨对，青灯正可亲。侏儒归檃括，苦窳入陶钧。夸父劳追日，颜回怅绝尘。庙堂资赞辅，岩穴忍跧踆。炳焕文中虎，玲珑席上珍。肯终虞涧筑，聊滞越山薪。君壮勤非勉，予衰懒是真。会看鸣鸑鷟，相庆画麒麟。簪绂行当贵，齑盐莫厌贫。仲尼忧悄悄，扬子恶频频。守节身何屈，移忠道自伸。秋吟足佳句，飞动笔如神。"}