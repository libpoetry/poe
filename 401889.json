{"id":"401889","title":"为鲁迅先生百岁诞辰而歌 题鲁迅全集","dynasty":"民国末当代初","author":"聂绀弩","text":"晚熏马列翻天地，早乳豺狼噬祖先。有字皆从人着想，无时不与战为缘。斗牛光焰宵深冷，魑魅影形鼎上残。我手曾摊三百日，人书定寿五千年。野草浅根花不繁，朝遭践踏暮芟删。我将狂笑我将哭，哭始欣然笑惨然。明暗死生来去际，友仇人兽爱憎间。实时沉默空开口，天地有如此夜寒。梦中微细小红花，有瘦诗人泪灌他。道是冬随秋去后，行看蜂与蝶争哗。夜游恶鸟刚飞过，䀹眼鬼天快亮吗。火引青灯虫破入，刺天枣树尽丫杈。落拓依人没主张，何如分手各徜徉？虚空占否心灵罅，黑暗消于日月光。不愿随君归地狱，还愁带我上天堂。吾今事事惟孤往，影也来为告别忙。梦自冰山堕冰谷，忽逢死火似珊瑚。体温终竟惊醒了，冰冻里真睡熟无。出谷烧完留谷死，白天用少黑天需。我终被碾车轮下，及见荒寒又噬渠。"}