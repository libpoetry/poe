{"id":"332509","title":"贺新郎·蕉林听雨，次许文石韵","dynasty":"清代","author":"梁清标","text":"帘静薰风转。傍窗纱、阴阴蕉影，凉生庭院。鱼鸟亲人尘不到，篱畔紫薇初绽。危坐久、宜摊书卷。一阵雨来声淅沥，水红花、似袅澄江岸。青玉响，云光乱。闲阶处处莓苔遍。展巾箱、前贤宝墨，聊供清玩。几曲朱阑新霁后，蛱蝶飞飞频见。解人意、索涛瓷盏。剥啄漫教来热客，上花梢、新月浑堪恋。荷盛世，全樗散。"}