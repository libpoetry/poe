{"id":"684171","title":"送司空陈公之金陵","dynasty":"明","author":"王弘诲","text":"台阶曳履荷恩殊，八座班联上大夫。星佩暂违枫殿直，云帆新向秣陵趋。虞廷底绩推神禹，周室开基重镐都。圣主即今虚席待，老臣何以赞皇图。剑履从容出九重，双旌遥指大江东。蕃宣久著周邦誉，馈饷曾推汉殿功。六代山河登眺外，两都筹策指挥中。风流画省应无事，赋就吴涛属便鸿。"}