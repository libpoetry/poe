{"id":"283294","title":"念奴娇·壬戌七月既望","dynasty":"现代","author":"姚华","text":"乱蝉衰草，对斜影堪忆，黄州风物。公瑾江山前后赋，又道东坡赤壁。人去难寻，月明谁共，酒熨胸中雪。清游能仿，几家诗句称杰。公后八百余年，临河问水，趁仙舟先发。万里风烟天未隔，凉袂秋光明灭。明闸澌清，黯鸿饥晚，今古愁量发。留云图梦，有人珍重年月。"}