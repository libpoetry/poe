{"id":"910122","title":"龙兴仁王佛舍携酒肴纳凉联句十六韵","dynasty":"宋","author":"魏泰","text":"宿雨且初霁，微凉吹广庭。嘉宾忽相遇，午梦惊扣扃。长松森翠影，修竹参青冥。飘云度空急，残日穿林明。幽墙隔江浦，远屿定风舲。城市厌烦暑，山樊念伶俜。角巾代公绂，草具踰侯鲭。园实摘的皪，厨酝斟晶荧。烹鲜缩颈大，海错著器腥。笑谈得真乐，采撷逢幽馨。云阴剥初霁，夕岚收远青。窗卧忆元亮，诗成怀景升。日须河朔饮，当解高阳酲。烦襟顿忘释，嘉咏不少停。闉阇发严鼓，穹碧垂繁星。一笑跨鞍去，奚论楚人醒。"}