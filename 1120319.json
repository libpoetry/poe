{"id":"1120319","title":"立春帖子 太上皇后阁","dynasty":"宋","author":"周必大","text":"綵胜宜春字，流霞曼寿觞。涂歌并里咏，地久对天长。阆苑红初露，瑶池碧半涵。春生从太极，化洽本周南。聚景贮壶春，仙关昼不扃。小桃无数发，好幸綵霞亭。郁郁纷纷三素云，元君朝帝庆新春。琼楼玉女争迎拜，应许双成侍给轮。柳色花光动建章，从今步辇日寻芳。亭亭红伞随黄屋，万里驰驱笑穆王。早正中闱妇道成，曾裨内禅母仪新。如今永与勋华主，共享千春及万春。"}