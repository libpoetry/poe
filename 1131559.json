{"id":"1131559","title":"予从元德弟借到西廊书斋朝夕其间今二年矣戏题作病僧寮且赋三绝","dynasty":"宋","author":"裘万顷","text":"虽有图书伴寂寥，不妨题作病僧寮。蒲团竹椅南窗下，一炷炉香百念消。华发苍颜一病僧，向来文史颇关情。只缘世网无由脱，遂学枯禅度此生。朝来寮外望西山，正在云烟缥缈间。既欲与山为保社，不妨身世似云闲。"}