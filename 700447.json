{"id":"700447","title":"和鲁南永福禅房二首","dynasty":"明","author":"顾璘","text":"支公本是禅林秀，更爱祇园在近乡。问柳寻花唯竹杖，解衣支枕有山堂。云浮世界知空寂，雪满头颅叹老苍。闻说庵摩罗结果，灯前攀取一开尝。山人每为看山出，唯有山云不待期。草长乍经春雨后，江明偏近夕阳时。前林犬吠僧归远，古殿钟鸣客散迟。除却陶潜贪酒盏，不知莲社复容谁。"}