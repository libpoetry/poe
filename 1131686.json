{"id":"1131686","title":"送湖南张仓解官还建昌九首","dynasty":"宋","author":"廖行之","text":"一节三湘两载留，高怀宁羡子公谋。由来奇士为时用，未信林泉得久游。灼灼声华简帝聪，得君元不藉先容。趣装已就朝天路，行有新除下九重。江海无忘魏阙思，不妨身佩国安危。太平基业须贤辅，政赖君王用及时。湘俗湘人自戚休，亲民谁复念承流。公归若也嫌名迹，论奏何由达冕旒。扶持根本恃纲维，叹息论功到鼓鼙。蠢蠢潢池皆赤子，埋轮何必问狐狸。衮衮诸公竞朵颐，具文天亦厌谩欺。啬夫不拜非难事，会有公车访释之。从来唐治数开元，百辟谁知产乱原。惟有曲江金鉴在，从昆能不效忠言。稔见银河派里人，眼高馀子似纷纷。君今绰有前风烈，愿振家声稔旧闻。见说龙门不可攀，自惊容易得承颜。从今洗眼湘江上，看取功成鬓未斑。"}