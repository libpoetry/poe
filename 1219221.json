{"id":"1219221","title":"玉山佳处，为顾仲瑛赋","dynasty":"元","author":"郑元祐","text":"东望东吴积水深，海天削出青瑶岑。肃侯诸孙有基搆，界泾筑室如山林。石根孚尹蒸玉气，岸曲窈窕来跫音。笼鹤教驯合舞节，池鱼出游听鼓琴。楼台花雨众香国，书画芸香千古心。按歌宁辞夜投辖？弹冠又须朝盍簪。已傍苔矶学钓擉，更上风磴穷登临。竹梧参天凤鸾集，老夫为尔长歌吟。"}