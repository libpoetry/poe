{"id":"815857","title":"杂感二首","dynasty":"清","author":"顾印愚","text":"定论何由判怨恩，说诗宁许别清浑。向来泥巷苔生榻，别后霜楹月上轩。一卷名山馀鬼瞰，几家华屋系生存。桂丛蛩语西风急，尽扫巢痕乱屐痕。谁遣兰亭感至今，后之揽者倦登临。华胥一梦畴先觉，夷甫诸人笑不禁。昨日杯觞今日地，别时踪迹见时心。若为办逐元真子，白鹭烟波往莫寻。"}