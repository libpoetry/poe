{"id":"813092","title":"幕中淩君子伟，咏春草有“旧梦南朝葬美人”句，喜其新警续成三律","dynasty":"清","author":"张洵佳","text":"天涯游子好吟春，一望蘼芜倍怆神。轻碧黏连三月暮，落红遮盖一身新。青衫东道迎词客，旧梦南朝葬美人。回首龙砂莽云树，几时归路蹴车尘。此身原不计枯荣，但遇东风吹便生。济世尚能兼药石，托根本自近蓬瀛。数丛微雨春先到，一角斜阳画不成。极目短长亭畔路，绿芜渺渺动离情。栽培本不仗东君，自制青袍自着身。独为骚人留一席，能含芳气占三春。花开陌上无名字，绿到天涯有泪痕。趁此韶光归采药，野心久已厌红尘。"}