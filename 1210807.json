{"id":"1210807","title":"幽怀久不写一首效韩子此日足可惜赠彦深","dynasty":"元","author":"杨弘道","text":"幽怀久不写，郁纡在中肠。为君一吐之，慷慨缠悲伤。辞直非谤讦，辞誇非颠狂。流出肺腑中，无意为文章。儿时捧书卷，十日读一箱。少年弄柔翰，开口吐凤凰。正月号悲风，穗帷挂萱堂。先君官汝阴，九月飞严霜。累累二十口，丹旐回南方。有叔不读书，但知禽色荒。呼卢畜鹰犬，置我游戏场。珠璧不受污，拂拭增耿光。郁郁弭南溪，绛帐县郡庠。组绣合尺度，道业传诸生。抠衣无几何，叉手一韵成。南溪具酒馔，列坐子侄行。青绫覆我身，醉卧家人傍。云间陆士龙，秋试独腾骧。明年桂枝春，兄弟双翱翔。半途失明师，欲济无舟航。故人何元理，白日照忠诚。劝我从延赏，然后学明经。三年走辽碣，险阻实备尝。鲸翻地轴倾，狼狈归故乡。铁马逐人来，蹴踏般溪冰。朔风振屋瓦，巷陌尸纵横。鸣镝射回雁，冰消溪水清。亲朋半凋落，残月依长庚。婉婉两稚子，面黥刀剑疮。田园幸无恙，出郭依农桑。锄耰干戈里，三稔无积仓。一官调神京，妻子不得将。风尘复澒洞，齐鲁多豺狼。赓歌无家别，挥泪哭途穷。李侯艺九畹，早播芝兰香。奇字来无趾，侧耳属垣墙。妆钿剪翠羽，堕珥舍明珰。缀缉不惮烦，既成衣与裳。一朝忽变化，头角高轩昂。男儿可如此，陋质倾高风。庶几困而学，否极承变通。师说无贤鄙，事业有专工。苟欲为贸易，入市审鞠躬。恩袍映野草，道与人俱东。负笈远方来，岐路无修长。拂衣叩君门，树屏遮长廊。温言当八珍，令色充壶觞。远来诚饥渴，蔓说辞乞浆。秉心在黑白，掉舌谈青黄。脸红眼尾斜，引手摩匡床。自惟珷玞石，不中圭与璋。君家杵臼閒，何事舂秕糠。乃知畜奇货，韫椟方深藏。仕途得捷径，改辙归大商。纷纷轻薄子，仁义久已亡。彼非仁义器，仁义何可当。夫子青云姿，疑似令人惊。在我固自存，为君惜清名。冰雪正凝冱，屈指回春阳。皓鹤毛骨轻，云静天苍苍。"}