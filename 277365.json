{"id":"277365","title":"丽蒙湖上观落日","dynasty":"现代","author":"汪精卫","text":"澄波万斛碧琳腴，云影下澈如悬虚。忽从空明生绚烂，玉盘眩转赪虬珠。凝晖流耀天之隅，涵光荡影态万殊。紫云生澜丽且都，烂如沧海明珊瑚。绛霞蘸水柔欲濡，灼如绿波泛芙蕖。飞红万点饵游鱼，天英紫凤纷萦纡。布帆粲若云锦舒，白鸥闪闪成金凫。是时轻烟淡欲无，雪峰艳出如静姝。胭脂新染凝脂肤，微涡欲动融红酥。镜中眉样画不如，清晖玉色长相娱。中流双楫何纡徐，天空沆瀣相吹嘘。岂惟光景难具摹，幽闲澹沲意有馀。苍然暮色来须臾，洛桑灯火生模糊。疏星缺月良相须，照我藜杖归蘧庐。"}