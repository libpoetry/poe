{"id":"468130","title":"甲戌仲秋以病住院，内子携佩儿来探视，留三日，送归二首","dynasty":"当代","author":"魏新河","text":"相送长街待去车，将离未识尚咿呀。膝前泥我明眸切，背后怜伊小步斜。灯火如流宵市闹，星河欲转淡云遮。遥知归路秋天黑，阿母相携哭到家。偃蹇尘中事有因，家庭新觉重交亲。微言荆内惭相怒，小过娇儿悔即嗔。尽力无能扶棣萼，用心有泪报萱椿。十年老尽江郎笔，头绪如丝写不真。"}