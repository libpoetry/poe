{"id":"502609","title":"筹峰歌为长乐尹王道斋赋","dynasty":"明","author":"王恭","text":"海上群峰一峰别，群山向下如丘垤。云开华顶见琉球，天尽沧波带吴越。元气鸿濛湿不飞，凉霜五月袭人衣。迥临飞鸟空青外，始识筹峰天下稀。石林阴洞何冥密，万籁天声散秋色。南涧飞泉鹤梦清，太阴积雨龙漦白。我闻伸蒙子，云卧清晖里。一旦金马门，名高此山水。忆昨伸蒙骂贼时，悠悠往事亦堪悲。支离一代忠臣义，感激千秋达士知。郎官作县先名节，独访遗踪吊前列。载酒唯浇石上苔，回鞭不醉山中月。东山歌酒兰亭笔，疏散当年竟何益。愿君遗爱比桐乡，功名记在筹峰石。"}