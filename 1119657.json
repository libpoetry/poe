{"id":"1119657","title":"送李象山趋朝二首","dynasty":"宋","author":"陈造","text":"人将宰象山，萧散目郎署。即今拨烦手，蓄缩殆难措。邻分铜铁名，恐坐污染故。髯君千日留，曾无疾顽怒。德孚俗风动，政洽民孺慕。过虞椟中毁，稳下竿头步。定川壮哉县，瞢不揣鲰腐。虎须有危揽，羊肠无善御。彼此剧易间，霄壤计相去。满怀血指羞，乏君斲轮具。邻辉几馀分，忽复失强助。归舟不可挽，临风悄延伫。书肘讵容掣，筝柱不可胶。付事多其防，职业自寂寥。颇思圆机士，细苛举纲条。宰邑古难之，茹苦耐煎熬。百抑不一扬，推波益惊涛。由来法愈密，祇为下所操。一饥驱我出，铜墨强折腰。捩翅著笼中，侧睨鹏冲霄。平生有知己，持橐贰铨曹。君来定倒屣，道我不自聊。愿推变通术，雾雨均枯焦。而况代舍旧，肯惜引手劳。"}