{"id":"463970","title":"小圃","dynasty":"当代","author":"杨雪窗","text":"大郭何峥嵘，小圃正局蹐。楼阁与毫末，巨细同一觌。市人与蜂衙，朝暮同一役。客子逐春风，披莽随所适。野卉斗青红，蛮花笑的皪。澄流若天堑，南北不盈尺。遽怜蕞尔邦，细民堪作剧。蚁垤势崔嵬，飞蝗度阡陌。蚯蚓学龙蟠，蛱蝶作鹏击。邻国相望处，高树禽磔磔。一隅存至乐，万类成莫逆。妙趣契天机，俯仰各安宅。真觉市声远，踯躅忘日夕。"}