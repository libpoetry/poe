{"id":"1252391","title":"塞上谣八首 其一","dynasty":"元末明初","author":"张昱","text":"砂碛大风吹土屋，马上行人纱罩目。貂裘荆筐拾马矢，野帐炊烟煮羊肉。玉貌当垆坐酒坊，黄金饮器索人尝。胡奴叠骑唱歌去，不管柳花飞过墙。漭然路失龙沙西，挏酒中人软似泥。马上毳衣歌刺刺，往还都是射雕儿。马上黄须恶酒徒，搭肩把手醉相扶。见人强作汉家语，哄著村童唱塞姑。野蚕作茧丝玉玉，乳鸡浴沙声谷谷。骆驼奶子多醉人，毡帐雪寒留客宿。燕姬二八面如花，留宿不问东西家。醉来拍手趁人舞，口中合唱阿剌剌。虽说滦京是帝乡，三时闲静一时忙。驾来满眼吹花柳，驾起连天降雪霜。亲王捧宝送回京，五色祥云抱日明。锡宴大开兴圣殿，尽呼万岁贺中兴。"}