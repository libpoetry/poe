{"id":"1070192","title":"园居荒芜春至草生日寻野蔬以供匕箸今日枯蘖间得蒸菌四五亦取食之自笑穷甚戏作此诗一首","dynasty":"宋","author":"程俱","text":"平生嗫嚅口，出语无媚悦。定非肉食姿，赋分在藜蕨。侨居得空园，穷陋亦清绝。分阴岂不惜，饱睡送日月。芜菁不须种，众草今已茁。朝来一雨过，青细皆可掇。东篱有更生，杞狗仅堪捋。乃知天随生，岂羡五鼎列。堂萱不吾负，芽甲破春雪。縻身荐瓢箪，解我忧思结。荠花虽未繁，着地烂于缬。惊雷发蒸菌，自可当夏鳖。马兰亦芳脆，人苋固凡劣。晴朝当炙背，俯偻事挑抉。家人各盈襜，汲井手自挈。满炊太仓陈，侑以冬菹冽。盘中长阑干，置馈每虚撤。恨无箨龙苞，此味那得阙。长谣青青槐，馋液想庭樾。妻孥覆相诮，男子志勋烈。君非老浮图，菜本可长齧。况兹闲草木，岂为刀匕设。乃翁笑摩腹，万事付一吷。此中有真趣，勿为儿辈说。"}