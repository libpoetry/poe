{"id":"1127265","title":"六祖传付偈颂 六祖","dynasty":"宋","author":"黄裳","text":"顿悟花情有几人，源流相远却非真。须知佛性无南北，芥子中藏万法轮。泰定犹忘相行深，种华当向此中生。坐禅只恐人无證，得旨须教矿作金。下种人来地有因，若非因地若轻陈。曾将此子教谁种，安解参同向吕真。从来生灭本因心，旁出纷纷没处寻。无性无心方是道，执空谁可脱浮沉。法身行止本来无，叶落归根是幻躯。生灭已除还寂灭，有情相感莫踟蹰。曾戒观空与坐禅，惟因唐使说真筌。九年面壁谁能少，秘密先当得祖传。妙了形神更有人，不须捐下梦中身。逍遥便作丹台客，谁悟三丹有二真。大事从来夙有因，太空全是气精神。牟尼莫怪无人问，作用皆云已得真。圆妙高人觉已通，便辞归去谩参同。一篇證道谁能赛，不谓唐僧有此风。道果天成岂可猜，圆光何处更寻台。性为妙种心为地，况有慈云作雨来。"}