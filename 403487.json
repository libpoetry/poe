{"id":"403487","title":"六丑 暮鸦","dynasty":"近现代末当代初","author":"刘蘅","text":"抹林梢薄霭，渐引出、横空鸦阵。却如绮窗，春奁披半鬓，试与猜认。旧日昭阳里，玉颜会否，减几分芳润。河山影瘦无人问。雨暗城头，风危屋角，闲鸥翠汀眠稳。笑高飞弄翼，贪与天近。残虹遥衬。看星星墨晕，泻入池波底，寒自韵。笼烟柳密春嫩。甚悬巢爱傍，故宫鸱吻。无人见、泪珠偷揾。长亭畔，唱到乌栖旧曲，别肠怎忍。休疑讶、晚晴无准。带夕晖敛雨遥边去，和愁敛尽。"}