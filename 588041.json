{"id":"588041","title":"诸君过访西园兴感赋此","dynasty":"明","author":"王渐逵","text":"古园在西郊，本与居相连。尘事一以绊，如隔山与川。五月荔初熟，园丁喜相言。肩舆渡城堙，滞郁遂以宣。芙蕖既鲜丽，薇花亦敖妍。良朋有好怀，相对一洒然。布席依芳草，洗盏当流泉。逸兴不可遏，日夕自忘旋。但知醉中乐，岂为醒者传。人生百年内，安得如飞仙。吁嗟煦乳子，奄忽成耄年。把酒早为乐，慇勤答良缘。明日匪所闻，未卜阴青天。胡为自局促，取笑儿女前。"}