{"id":"124372","title":"贺新郎·久矣无循吏","dynasty":"宋代","author":"俞文豹","text":"久矣无循吏。自当年、弘宽去后，风流谁继。律令喜为鹰击勇，无复柔桑驯雉。何幸见、真儒小试。手种海棠三百本，有几多、遗爱人须记。潘岳县，未为贵。文章政事通枫陛。看傅岩、霖雨岁旱，要须均施。玉色温其山似立，气禀新秋清厉。便好据、轻纶要地。却笑丽才非百里，骤天衢、自合还天骥。卮酒祝，八千岁。"}