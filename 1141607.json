{"id":"1141607","title":"行妇怨次李编校韵","dynasty":"宋末元初","author":"戴表元","text":"赤城岩邑今穷边，路傍死者相枕眠。惟馀妇女收不杀，马上娉婷多少年。蓬头垢面谁氏子，放声独哭哀闻天。传闻门阀甚辉赫，谁家避匿山南巅。苍黄失身遭恶辱，鸟畜羊縻驱入燕。平居邻墙不识面，岂料万里从征鞭。酸风吹蒿白日短，天地阔远谁当怜。君不见居延塞下明妃曲，惆怅令人三过读。又不见蔡琰十八胡笳词，惭貌千年有馀戮。偷生何必妇人身，男儿无成同碌碌。"}