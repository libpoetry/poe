{"id":"778227","title":"水龙吟·立冬后六日秋雨如织，秦澹如廉访招同郭意城京卿应敏斋方伯金梅生都转薛季怀钱子奇两司马小集园居，因成此解","dynasty":"清","author":"杨葆光","text":"卷帘还是秋风，殷勤留得秋光住。开残菊朵，为秋憔悴，更禁细雨。赖有平泉，清华水木，湖山佳处。比停舟慧锡，名园眺赏，依旧是，花无数。淮海而今重遇。只坡公、最联心素。瓣香有约，鸥踪飘泊，胜游轻误。折柬今朝，徵君旧事，画图看取。待他年觅个，新罗妙手，写兹良聚。"}