{"id":"464292","title":"水调歌头 中秋对月感旧，寄弟北京","dynasty":"当代","author":"魏元旷","text":"依旧帝京月，一片烂银光。遥怀士龙入浴，天路不相将。可惜琼台贝阙，不是龙楼凤阁，空照故宫墙。回首十年事，清泪几沾裳。更无论，欢游地，久沧桑。暮年江关词赋，谁复与悲凉。莫问美人尘外，莫问孤臣泽畔，身世总茫茫。相望各千里，一样意难忘。"}