{"id":"765511","title":"水龙吟 白蘋","dynasty":"清","author":"杜文澜","text":"楚江吟思悠悠，浪花湿溅珍珠泪。清香引棹，浮根萦桨，空明见底。采采秋心，尽人抛掷，自成憔悴。任湔裙去后，鸥乡梦冷，斜阳淡，西风起。羞更偎红倚翠。映沧波、何曾梳洗。相思渐老，菱歌又远，鱼竿醉倚。青鸟衔巾，文鱼漾縠，旧愁休记。但低垂素靥，盈盈一水，伴鸳鸯睡。"}