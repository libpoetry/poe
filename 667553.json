{"id":"667553","title":"出自蓟北门行","dynasty":"明","author":"王廷陈","text":"敌匪茹，寇朔方。信妖师，造不祥。倏豕突，忽鸱张。逾回中，至泾阳。蹂稼穑，发盖藏。遭者刘，奔不遑。父失子，女求娘。声断绝，摧肝肠。天为愁，日无光。不有辜，罹厥殃。帝赫怒，命徂征。方召往，卫霍行。旟旐扬，组练明。介马驰，速流星。朱熛烈，玄颜蒸。仗中权，效先登。人皆奋，身命轻。出雁门，过祁连。煎瀚海，夷天山。绝累重，烬毳毡。殄三姓，磔两贤。谷蠡殪，当户歼。斩首级，如刈菅。血衅鼓，头系鞍。膏渍野，骨填川。槛厥魁，凯以旋。捷书闻，不色喜。庭臣贺，帝曰止。嗟我军，宁无死。诏扶伤，兼罪已。马归山，士服田。死录子，生与钱。戒军吏，勿开边。羌无过，汉不先。务休息，思保全。罢远戍，闭玉关。韬五戎，寿万年。"}