{"id":"704542","title":"红楼三首","dynasty":"明","author":"黎彭龄","text":"红楼倦起懒霜色，朝衣不解春罗窄。梨花吹晕白燕光，湘竹帘疏碎琥珀。出门谁识使君愚，姊妹油车驻广陌。欢家照影浣纱溪，妾家托心浣纱石。结带乍来歧路客，南园杨柳西陵柏。买丝难绣合欢心，罗巾微汗闻香泽。开镜楼上玉兔缺，辛夷半倦鹦鹉舌。浅浅草色过雨腥，新花落地委成血。齿痕夜点玉臂寒，枕畔春浓宝鸭热。晓起出门处处愁，伤春畏逐绯桃节。诗成觅蝶题金翅，粘雨双飞落情字。瘦腰罢舞气未平，琵琶弦咽阿环醉。当筵唤妾玉芙蓉，小语口脂来香风。庭前杨柳带泪栽，相对画眉各自工。"}