{"id":"693122","title":"理坟二首","dynasty":"明","author":"沈周","text":"官竹园头春日斜，手开新土渐成洼。观生如寄谁非客，视死为归此是家。白发暂存知电露，青山长卧有烟霞。慰劳自假閒诗酒，且弄年华与物华。卜坟已喜傍云厓，未老先曾有此怀。鹤表虚名待谁录，狐丘宿约与妻偕。百年齐里参诸妄，一锸泥边打早乖。免向君王乞骸骨，自山生长自山埋。"}