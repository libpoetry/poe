{"id":"760828","title":"谒饶平始迁祖枢密公祠墓作示族人","dynasty":"清","author":"丘逢甲","text":"八百年前旧精舍，左挹凤皇右天马。南州迁客宋枢臣，当年结屋金山下。梅州刺史告养归，白云子舍留春晖。元镇元龟赠诗在，足令光彩生莱衣。琴峰苍苍郁元气，屹立丰碑枢密使。谁其铭者王梅溪，并勒无忧半收字。宋颠元蹶须臾耳，朱明五叶称天子。故宅先坟一旦迁，谁意村居变城市？辛苦荆州老广文，家书催促弃官奔。麻衣雪立恳不得，玉棺朝启先臣坟。坟迁城南宅城北，金山琴峰如故色。朱都御史杨邑侯，重为名门表通德。佥判有弟鄞江边，祖典遥数乃吾先。程江风雨韩江月，海云台岛径三迁。仗剑归来人事改，故居只有青山在。光绪朝距成化朝，转眼沧桑几己亥。宝莲寺畔神道碑，风雨剥蚀屃赑移。檐瓦苔青作古色，城北更拜金山祠。岂必山前胜山后，但贵宗?能世守。孙枝万叶遍东南，自幸能归奠尊酒。山城遗俗朴不华，惟耕与读真生涯。勉哉兄弟各努力，勿愧先邑称名家。"}