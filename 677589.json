{"id":"677589","title":"予以癸亥夏至雅之官舍雅素称多雨四山阴霭鲜见皎日初秋稍霁夜月倍明不觉跃然如晤交时亭中墙竹砌花颇茂有会于心为之赋诗一首","dynasty":"明","author":"胡直","text":"长途且喜趍官舍，病客浑忘历瘴乡。入座水声连枕席，绕堂山色晃衣裳。青青竹映桁杨冷，片片花薰簿牒香。隐吏只嫌明月少，今逢皓彩若为狂。"}