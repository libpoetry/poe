{"id":"541884","title":"刘舜谟赵允书高德公三子晚过因谈诗法漫赋长歌兼述别意","dynasty":"明","author":"谢榛","text":"峨冠野服非凡质，对榻论诗坐终日。力搜东海宝珠来，法转西天龙象出。楚猿乱聒夜冥冥，谁听湘妃鼓瑶瑟。欲为古调高可跻，赋声好振太行西。莫画少陵神自合，更深梦落浣花溪。江通鱼腹山无隔，月照峨眉路不迷。醒来归思候晨鸡，春草未生羸马嘶。黄金筑台战国术，何必郭生志与齐。凤城花时兴逾远，北岳有灵迎杖藜。攀萝蹑屐殊萧散，笔扫层崖秃千管。气横大漠雕不飞，响彻空林虎应断。荷衣独立最高峰，老骨欲仙无寒煖。洗兵焉得挽天河，阴山单于近纳款。尚思朋辈共离樽，燕赵茫茫目力短。壮怀奋激歘乘风，若木扶桑指顾中。他年相见重把手，宁羡征南矍铄翁。"}