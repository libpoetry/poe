{"id":"1118873","title":"再赋","dynasty":"宋","author":"陈与义","text":"西园芳气雨馀新，唤起亭中入定人。为报使君多酿酒，梅花落尽不关春。扬州云气郁佳哉，百虑方横吉语来。却看诗书安隐在，竹篱阴里得时开。危楼只隔一重篱，谁见扶筇独上时。如许江山懒搜句，燕公应笑我支篱。欲识道人门径深，水仙多处试来寻。青裳素面天应惜，乞与西园十日阴。"}