{"id":"697392","title":"哭李惟寅太保十二首","dynasty":"明","author":"胡应麟","text":"大将星沉易水头，五陵城阙暮生愁。那堪落日临淮第，珠履三千觅故侯。笙鹤遥天拥上才，何年华表一归来。黄金惨淡名流绝，落日阴风满坏台。秋色辕门照大旗，塞垣金柝夜迟迟。危楼十丈中天月，尚忆司空坐啸时。细柳营中柝夜停，衣冠朝野惜精灵。无烦更树中郎碣，潮海千山尽勒铭。露洗长空散郁蓝，无穷秋色庾楼南。胡床寂寞珠帘闭，不见征西月下谈。羽扇纶巾白纻袍，声名华貊羡人豪。不知累代凌烟上，若个如椽擅彩毫。梵宇金银簇画梁，湖山晴色遍奚囊。鱼龙寂寞仙槎去，四百楼台挂夕阳。十万貔貅静不哗，青门归熟故侯瓜。城头一夜飞霜急，落尽桓伊笛里花。百尺层台近潞河，琅琊二美数经过。华阳座上谈天客，强半追随入大罗。燕子矶头落叶黄，秦淮南去是金阊。分襟最忆河桥畔，明月千山堕屋梁。忆共春宵禁籞东，玉鞭驰骤两花骢。六街明月天如水，谁唤词人碣石宫。国士提携最少年，青衫联袂洛城前。重来恸哭西州路，万树棠梨咽暮蝉。"}