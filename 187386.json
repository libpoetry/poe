{"id":"187386","title":"题章艇才画山水鱼龙","dynasty":"宋代","author":"姚勉","text":"章生画中师，神秀蟠心胸。儿时学山水，近复能鱼龙。拂素欲画时，默吮南山松。斯须景与物，以次生笔锋。画出巧安排，咫尺千万重。阴晴弄明晦，近远分淡浓。雪月清瘦屿，烟雨朦胧峰。有时作江湖，万派俱朝宗。云涛汹澎湃，雪屋惊奔冲。风平坦如掌，皱縠浮溶溶。因水鱼更巧，回翻态从容。翻荷猛跳珠，聚藻相噞喁。中有化龙鲤，静伺机便逢。天门露头角，滃滃祥云从。看君此四画，众史特奴傭。当知各有意，不特夸纖浓。丈夫抱膝时，清乐山水供。观鱼或濠上，笑倚临流筇。一朝蜕鳞鬣，屣脱尘泥踪。甘霖泽四海，霓望慰九农。"}