{"id":"813997","title":"作画题句十首","dynasty":"清","author":"陈式金","text":"日日白云乡，拈毫岁月忙。古人难梦见，惭愧说倪黄。世事浮云薄，閒来一钓竿。心閒身自适，烟水万重宽。山童负素琴，随地写幽心。弹罢兴未减，吟怀在远岑。负笈入深谷，爱此牵萝屋。持卷发长吟，江声助朗读。携筇上乱山，日暮迟迟还。地僻寻诗夥，归来对月删。山径入修竹，高冠敞野服。脾睨行翠微，云泉快耳目。日拈一枝笔，时得而时失。寄语画者流，谨慎毋横逸。高树暮烟横，飞花照眼明。四围围锦锈，画趣杂诗情。佳诗有画姿，我画愧无诗。有诗方有兴，非是故稽迟。偶画忘工拙，佳诗任细敲。莫将诗誉我，过誉转疑嘲。"}