{"id":"810578","title":"北行杂咏","dynasty":"清","author":"六十七","text":"小阳春后北巡行，番女番童夹道迎。非是细侯能致此，祇缘声教讫寰瀛。浓云苍雾白茫茫，一路花梢滴露香。未信鸡笼真积雪，晓来先试北风凉。交加篱落豆苗肥，冉冉荞花浥露晞。更见芳园香有异，盛开月桂间蔷薇。路近蛮村落照红，纷纷番妇迓青骢。绿衣黄里裙衫艳，头上鸡翎飏晚风。不是吴歈与越吟，歌喉清响叶鸣金。分明绝塞闻番曲，何必琵琶马上音。没踝银沙步履艰，崎岖冈岭路回环。汗流仆从沾衣背，健足番儿意自閒。"}