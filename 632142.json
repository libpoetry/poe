{"id":"632142","title":"癸巳冬四日诸公同集普济话别","dynasty":"明","author":"释函可","text":"去年十月辽阳道，芒鞋蘸雪踏枯草。今年十月将出门，北风吹发冻逾早。萧条古庙城南隅，钟鼓不鸣鸟惊噪。何人连袂叩荒扃，各山诗篇斗天巧。吏部文章足起衰，祁连千仞欣独造。毛锥如铁面如冰，时复掀髯发长啸。学士前身金粟是，相逢弹指雾烟扫。兴来墨汁自淋漓，明月一倾大栲栳。豫章宿将旧登坛，万金散尽呼苍昊。唾壶崩碎声载涂，三郎瘦削偏静好。布衲抛残不耐寒，枯桐一拨凤凰叫。庐江高士雪满胸，六朝荡涤存真藻。梦里花深听鹧鸪，冰池独宿鸳鸯老。浙东公子神复清，屣露双跟顶破帽。写就黄庭不换鹅，向影閒吟孤自悼。更有青门种瓜人，五色不生形半槁。主人为我张素筵，氍毹重叠烧龙脑。又汲参泉煮木鸡，粤橙漳橘恣一饱。众音喧豗坐莫伦，虽无旨酒情潦倒。请翻二十一青编，如斯良会古来少。冷山寥落逻娑单，夜郎儋耳徒辽邈。妙喜衡阳电白洪，安得诗人共围绕。杯冷歌残声黯悽，明看孤杖淩霜晓。亦知此别春必来，寂寂三冬守空窖。"}