{"id":"766117","title":"绮罗香 题杏楼晓妆图","dynasty":"清","author":"鲍之芬","text":"中酒高楼，卖花小巷，一枕春眠初醒。镜里惺忪，双脸断霞还晕。约纤腰、一幅云拖，扫眉黛、二分月印。待妆成、簪上红香，露痕浓染鬓云润。风番吹已过半，杨柳青青不隔，天涯芳信。料峭馀寒，十二阑干休凭。仅关心、莺踏铃声，似相识、燕窥帘影。自娇憨、生小无愁，画梁延素颈。"}