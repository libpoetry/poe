{"id":"1235987","title":"用韵酬余伯庸三首","dynasty":"元","author":"张仲深","text":"西风吹练水，凉意袭絺袍。拟草张衡赋，愁闻楚客骚。旅怀秋更恶，归舸月中操。应叹浮生者，巢由亦自高。乌纱笼短发，浑欲不胜簪。落景增诗思，秋风识客心。潮平江浩浩，月上夜深深。不道人无寐，新蛩四壁吟。短褐勾吴客，风流忆晋贤。斯文今尚在，故墨有谁传。野寺门如市，田家屋似船。飞萤偏有意，时照笔床前。"}