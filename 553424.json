{"id":"553424","title":"久雨述怀","dynasty":"明","author":"程本立","text":"闪闪夜多电，曀曀朝复风。大梁六月雨，日夜声淙淙。阴阳有纵闭，天人相感通。因思黄河决，昔者原武东。长堤蚁穴坏，尚足婴其冲。遂令耕桑地，涛澜涨舂容。去年夏不雨，祷祠走府公。谁能罪真宰，我欲鞭丰隆。得非伤稼穑，曾莫宽租庸。今年雨不止，将无河决同。徒闻万姓号，未睹百谷丰。天心宁匪仁，帝德岂不洪。庶乎形气和，荡彼氛祲空。腐儒谬食禄，治生在归农。燮调闇大体，忧愤诚小忠。况垂齿发暮，敢睹班资崇。三叹咏君作，载歌激予衷。"}