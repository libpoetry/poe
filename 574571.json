{"id":"574571","title":"为龚时亨题王中书春流出峡图追次王耐轩学士韵","dynasty":"明","author":"邵宝","text":"三峡诸峰画里开，登高不见杜陵台。一湾水带银河下，千里人从剑阁来。忽怪乘风遒似马，惯看撇漩小于杯。冥冥不断楚天雨，濯濯新除蜀道埃。他日曾悲羁旅客，此图还见出群才。低悬星斗云边栈，深著烟霞石上苔。纵使险途经滟滪，也胜弱水隔蓬莱。百年再和天游句，两绝一时真异哉。"}