{"id":"465321","title":"台城路","dynasty":"当代","author":"张崇光","text":"朝来小极恹恹地，相思也都难了。对酒含愁，看花堕泪，方寸埋愁多少。天涯路杳。待红豆函将，苦无青鸟。要慰离情，相逢只有梦中好。情根恨叶难割早。入中年以后，偏多懊恼。鄂被香销，沈围带褪，空剩断肠词稿。佳期漫道。记燕燕歌残，琵琶别抱。此恨绵绵，到天荒地老。"}