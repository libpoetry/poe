{"id":"765368","title":"丙子四十初度","dynasty":"清","author":"张晋","text":"我生叹不辰，风尘惯奔走。饥来驱我去，波累及嘉偶。去年寓澶渊，牛衣幸相守。客中慰我愁，操作到箕帚。家计苦逼仄，君已尝之久。甘作庑下人，颇称闺中友。流光等飞电，春光媚杨柳。首正逢甲子，设帨值下九。平头四十年，幸未惊老丑。双雏绕膝戏，亦解祝君寿。我欲进一觞，乃与君谋酒。瓦釜蒸黄粱，家筵剪春韭。欢笑过良时，富贵亦何有。有生真如寄，最苦谋升斗。羁怀念乡国，钓游记某某。仰首看浮云，白衣变苍狗。鹿车如共挽，群仙定抗手。山中岁月长，此意君知否。"}