{"id":"7012","title":"同房侍御山园新亭与邢判官同游","dynasty":"唐代","author":"高适","text":"隐隐春城外，朦胧陈迹深。君子顾榛莽，兴言伤古今。决河导新流，疏径踪旧林。开亭俯川陆，时景宜招寻。肃穆逢使轩，夤缘事登临。忝游芝兰室，还对桃李阴。岸远白波来，气喧黄鸟吟。因睹歌颂作，始知经济心。灌坛有遗风，单父多鸣琴。谁为久州县，苍生怀德音。"}