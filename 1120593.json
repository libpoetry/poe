{"id":"1120593","title":"送程给事知越州","dynasty":"宋","author":"周谌","text":"公应夙世作词臣，文采飘飘入眼新。画烛排空滕阁夜，红旌照海越台春。新篇锦绣盈南国，旧德鹓鸿缀北辰。白发会稽还卧镇，直将生理付陶钧。风烟初别武王台，更向金河握节回。日月违颜天缥缈，尘沙吹面玉摧颓。试看紫府骖鸾去，又见长安驷马催。欲作东州遗爱录，自惭词笔乏邹枚。"}