{"id":"429701","title":"短歌答散释","dynasty":"近现代","author":"黄浚","text":"薄酒不容醉，死灰更须溺。嗟君虎头人，于我有戚戚。我不能如何无忌，夜屏潜草檄。君不能如薛孤延，按槊斗霹雳。胡为乎伤刻意之春，对家居之壁。伫藏鸦之柳，拟蔽牛之栎。羡陈涉之沉沉，叹王融之寂寂。君不见头曼好武，乃死于其子之鸣镝。又不见六畜之葬，世方歆乎铜历。仰皇天之昭回兮，必视卑而听逖。春芊眠兮江之南，丛众哀兮非所堪。花冥冥兮不能忘，吾安归兮一龛。"}