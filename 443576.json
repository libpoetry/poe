{"id":"443576","title":"金缕曲　联峰山魏武观海处","dynasty":"当代","author":"魏新河","text":"过眼馀谁子，数当年，中原人物，备和操耳。后世视今今视昔，不过兴亡二字。枉叹息，繁华而已。脚下群山山下海，算一身都在沧桑里。杯覆了，一泓水。凭高千古伤心地，也非关、星河灿烂，洪波涌起。我已多情谁似我，不惜千金买醉。已惯得、歌前挥泪。未了尘缘今又去，对小乔话别心如碎。风乱吼，海涛沸。"}