{"id":"695771","title":"大司空曾公新加宫保寄贺二首","dynasty":"明","author":"欧大任","text":"鹓班鸣佩掖门东，郢国于今秩最崇。相以司空开赤社，恩加太保侍青宫。阁中秘有新裁诏，橐里藏多旧赐弓。八座首承三命贵，一时经术独称雄。山陵使者汉臣尊，丹陛酬功礼数繁。插羽琼条参鼎位，延芳珠树傍台垣。锡圭更绾中书印，拖玉频趋太极门。回首郁葱佳色里，早摅忠荩答皇恩。"}