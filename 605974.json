{"id":"605974","title":"瑶池喜燕歌长至日为友人寿母","dynasty":"明","author":"卢龙云","text":"天上欣迎至，人间庆履长。书云礼罢初增线，爱日情深复举觞。慇勤开绮席，并奏云和瑟。擎来玉乳九霞浆，侑以金桃千岁实。斑衣庭下舞蹁跹，间有蓬莱阆苑之群仙。灵妃环侍，玉女在前。枣如瓜，藕如船，脯麟炙凤多芳鲜。白鹿车随孔雀扇，霓旌羽盖云中现。大会何须侈幔亭，珠树瑶林介福殿。酒阑便拟白云谣，听彻缑山学凤箫。侍女笙歌相间作，骖鸾驾鹤递招邀。昔时八骏空驰骛，此日庭帏乐自足。承欢侍宴似东方，大隐金门仍所欲。"}