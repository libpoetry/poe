{"id":"262846","title":"大酺·春阴","dynasty":"现代","author":"丁宁","text":"渐柳烟迷，萍光转，春满江南江北。日长深巷静，听筠箫低咽，软饧初熟。斗草窗閒，探芳径悄，无奈残寒仍酷。愔愔亭皋路，被东风吹起，黯云连屋。甚弹指黄昏，画帘沈影，又将明烛。莎庭青似沐，嫩梢展、新蕊寒犹束。对镇日湘弦宽柱。宝镜融冰。更那堪、绿章重复。咫尺春明远，谁解识、上阳仙曲。看金鸭残熏簇。林鸠频唤，门外香泥如粥。俊游几时更续。"}