{"id":"1099812","title":"苦雨","dynasty":"宋","author":"林希逸","text":"一春苦淋漓，既晴差自喜。四郊遽如壑，晴日共能几。人言山雨骤，每点大如指。新秧过半空，农泣向妻子。今年种如金，典质到衣被。忍饥事犁锄，岂料今乃尔。一饱强营营，天公难指拟。先淫后必涸，我虑非止此。可奈漫空云，如墨来未已。长宵攲枕听，揽衣四五起。滴碎愁人心，不滴愁人耳。"}