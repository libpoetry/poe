{"id":"1232185","title":"思亲诗","dynasty":"元","author":"赵由侪","text":"一自先君逝，行将四十春。音容寻旧梦，感慨试详陈。已叹生缘浅，还思故国屯。吴江悲血战，粤峤困车辚。共叱艰危甚，尤惊赋敛频。朔风吹广野，赤日照流尘。既洒呼天泪，方为辟地民。抚时非往昔，感愤竟湮沦。翕霍传梅外，仓皇问水滨。诸孤随弱母，大恸向秋旻。越岁宁戈甲，归乡办穸窀。酹觞号雪夜，扶柩履霜晨。家绪中微甚，人间事一新。孩提惭不肖，操守赖慈亲。络纬灯前教，襜褕膝下驯。田庐勤保任，门户几忧辛。文献由先德，扶持荷化钧。萱华明晚景，荆树际芳辰。眉寿斟琼蚁，春晖奉绣茵。虽非登执要，自不厌清贫。努力尊天爵，勤心报大伦。归全期不忝，化俗冀还淳。信墨存家乘，传芳待后人。年年思雨露，岁岁省松筠。至念通天地，长歌感鬼神。珍藏归韫匮，大孝慕终身。"}