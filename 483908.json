{"id":"483908","title":"游句容同林景和县尹子尚规登僧伽塔赋","dynasty":"明","author":"张以宁","text":"嵯峨崇明塔，拔地一千丈。我攀青云梯，倏到飞鸟上。微风韵金铎，初日丽银榜。维时十月交，叶脱天宇旷。群山东南奔，平川叠波浪。云间三茅峰，圜立俨相向。碧瓦浮鳞鳞，兹邑亦云壮。鸡鸣四关开，攘攘异得丧。塔中宴坐仙，怜汝在尘坱。古时登临人，今者亦何往。俯观世蜉蝣，仰叹彼龙象。乃知昆崙巅，可以小穹壤。同游皆隽英，超遥寄心赏。霜飙天际来，毛发飒森爽。太白去千年，吾何独惆怅。"}