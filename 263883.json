{"id":"263883","title":"念奴娇·饮梁宗伯蕉林书屋赋赠","dynasty":"清代","author":"尤侗","text":"疏帘清簟，正高卧、南面百城书屋。丘壑夔龙权寄傲，勾当午桥松菊。白袷论兵，深衣习礼，总付渔樵曲。东山未起，中年聊写丝竹。今夜河朔开樽，止谈风月，醉扫愁千斛。咫尺长安君不见，顷刻浮云翻覆。紫禁宣麻，黄扉视草，早叶金瓯卜。江南野老，梦留东阁桦烛。"}