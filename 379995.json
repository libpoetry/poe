{"id":"379995","title":"金缕曲·一样伤心惯","dynasty":"清代","author":"赵庆熹","text":"一样伤心惯。月明中，南来乌鹊，楚天飞倦。身是湘江斑竹子，点点泪珠成串。曾熟读、离骚一卷。王谢才名休浪许，怕旧家门第沧桑换。为君语，定肠断。穷途忧结悲秋伴。尽无聊，兰啼蕙泣，花笺洒满。消尽少年豪荡气，此意有谁情愿。便化作、石人都软。流水琴材君绝妙，遇中郎、定识桐枝爨。焦尾恨，且休怨。"}