{"id":"1151087","title":"寄上韩愈侍郎","dynasty":"唐","author":"王建","text":"重登大学领儒流，学浪词锋压九州。不以雄名疏野贱，唯将直气折王侯。咏伤松桂青山瘦，取尽珠玑碧海愁。叙述异篇经总别，鞭驱险句最先投。碑文合遣贞魂谢，史笔应令谄骨羞。清俸探将还酒债，黄金旋得起书楼。参来拟设官人礼，朝退多逢月阁游。见说云泉求住处，若无知荐一生休。"}