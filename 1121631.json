{"id":"1121631","title":"胡长文给事挽词三首","dynasty":"宋","author":"范成大","text":"结绶参高妙，垂绅侍邃清。紫荷青琐闼，玉帐锦官城。行矣超龟列，终然郁骥程。寂寥经济事，遗恨入铭旌。许国心如日，还家鬓未星。四并供燕喜，万事付撄宁。东牖樽犹湛，南园醉不醒。凄凉招隐路，苔蚀履綦青。姻馆交情厚，官联事契长。鸣珂朝并辔，秉独夜传觞。何意塘蒲晚，翻哦薤露章。羸躯如可强，恸哭踞湖冈。"}