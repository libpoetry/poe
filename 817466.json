{"id":"817466","title":"顺德道中杂感","dynasty":"清","author":"戴粟珍","text":"东西分跨太行孤，莽莽河山得气粗。三辅近蟠龙虎地，九边遥护帝王都。雁门自昔饶名将，燕市如今少狗屠。扼险更兼民气劲，登车一为览皇图。河声岳色入云高，百雉城多抱阔壕。蕃将至今思代马，健儿从古爱并刀。卜萄绿醉肝肠热，苜蓿青肥騄駬号。遥指蓟门风动处，红暾犹射旧旌旄。雕盘大漠雁横天，割据王侯旧有年。石勒归来先霸赵，慕容老去尚图燕。丈夫胆直羞狐媚，回部营开枕骆眠。六代茫茫零落尽，惟余鸦点荡寒烟。"}