{"id":"467597","title":"春事书愤四首","dynasty":"当代","author":"徐英","text":"春事芬芳亦可哀，边尘涨眼又东来。谁知胡虏重关限，又遣金瓯半壁开。几辈青山还拥妓，万方白骨欲飞灰。秦鞭未断长淮水，玄武签声且莫催。塞北风尘犹苦寇，江南烟景自春秾。已输辽海三千里，更道莺花百万重。赌墅围棋方镇静，纶巾挥扇诩从容。和戎毕竟全非策，又报甘泉十二烽。金粉觚棱六代馀，纤儿自坏好家居。河山表里犹堪战，议论苍黄竟忽诸。坐啸刘琨难却敌，裂裳墨翟已回车。伤心千古凉州破，笛外关山惜故墟。正气凋刓运自移，龟迁马渡复何为？休夸魏国勋名重，终觉晋阳大业危。烽火接天聊极目，江山如画一颦眉。东皇不管兴亡事，依旧新芳满故枝。"}