{"id":"731107","title":"松花江网鱼最多颁赐从臣","dynasty":"清","author":"玄烨","text":"松花江水深千尺，捩柁移舟网亲掷。溜洄水急浪花翻，一手提网任所适。须臾收处激颓波，两岸奔趋人络绎。小鱼沈网大鱼跃，紫鬣银鳞万千百。更有巨尾压船头，载以牛车输欲折。水寒冰结味益佳，远笑江南夸鲂鲫。遍令颁赐扈从臣，幕下然薪递烹炙。天下才俊散四方，网罗咸使登岩廊。尔等触物思比托，捕鱼勿谓情之常。"}