{"id":"577182","title":"青城山歌","dynasty":"明","author":"陈琏","text":"锦官城西青城山，道释往往栖其间。琳宫梵宇半陈迹，瑶草昙花空自闲。禅翁说法伏黑虎，仙子朝元骖翠鸾。天花时落石坛静，灵药夜捣玄霜寒。复闻长林中，亦有幽求子。眼看富贵等浮云，心薄功名如弊屣。人间荣辱了不闻，几度天书徵不起。山有芝兮隰有丰，幽泉发窦锵玲珑。饥餐渴饮足以保厥躬，乐逍遥兮无穷。人间此景亦罕逢，何须远寻鹫岭兼崆峒。"}