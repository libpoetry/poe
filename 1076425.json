{"id":"1076425","title":"富水军治有巨泽往岁荷花满湖郡守岁取荷叶可贸百千一日曝之湖滨大风吹卷飞数十里顷刻俱尽又采叶者颇以为苦沥膏油以毒之逮仆至阅两岁无一花今年结茅于此穴小池植数十根而花已可观因感前事遂书之","dynasty":"宋","author":"周紫芝","text":"湖边老守湖是家，湖光十里蒙寒沙。我来不见花如锦，但闻荷叶飞天涯。小池今无十许步，晚雨亦开三数花。人生乐事无多少，可意应须随分了。"}