{"id":"1227152","title":"读王维夷门歌尽述侯嬴朱亥之事今春侍大人官汴省得以周览城郭而遗台废圃往往瓦砾山积所谓夷门者不可复识其处而嬴亥遗迹无知之者千数百年于此矣用其意作歌续其后大德甲辰岁也","dynasty":"元","author":"卢亘","text":"忆昔词客歌夷门，七雄争战纷如云。信陵盗符侯嬴死，铁锤击碎邯郸军。后来谁震关河响，五季相乘如反掌。当年意气作飞烟，空馀朽骨埋黄壤。宋家九叶二百秋，仁涵义染还生羞。寿山穹窿九州哭，独有遗民恨销骨。易水南流汴水清，黄河不洗中原兵。天戈一指八纮举，四海无波日月明。雄台屹立天垣近，夔皋继出扶皇运。桑阴蔽日麦连云，坐看龚黄清列郡。我来喜遇春如海，瓦砾生烟变光彩。红尘扑面人不知，独过屠门吊朱亥。"}