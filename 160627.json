{"id":"160627","title":"游曲水园和景仁","dynasty":"宋代","author":"韩维","text":"楼峻城千堞，堤长竹万竿。草芽生戢戢，花蕊落漫漫。走笔狂吟放，扶筇醉步跚。屡回宜舞袖，甘著堕游冠。野来来窥坐，沙禽不避观。两行桃艳暖，一道柳阴寒。纵棹非寻戴，掀车免次栾。官曹嗟倥偬，农事闵艰难。急景三春好，浮生几日欢。康强直行乐，此兴不应兰。"}