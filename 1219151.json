{"id":"1219151","title":"送俞漕掾","dynasty":"元","author":"郑元祐","text":"乡年子胡子，在杭客僧坊。褐衣冷不絮，蛙灶突不炀。直言迅风霆，劲气蟠穹苍。独与俞校理，笑语温而庄。心探群经奥，目短百氏墙。折衷不求似，各极其短长。我时为诸生，拱听私自庆。融万会于一，掣蔀睹日光。死生一阔别，今几四十霜。我既为饥驱，东泛吴下航。俞公有犹子，吏事析豪芒。读书复读律，才比百鍊钢。漕府多俊彦，何异雁鹜行。秩满升帅府，年劳跻省郎。功名晚亨奋，自可上庙堂。我忝里闬末，看子青云翔。威凤一高举，应龙岂终藏？送子岁年暮，赠子金玉章。"}