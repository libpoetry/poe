{"id":"758414","title":"贺新凉","dynasty":"清","author":"吴藻","text":"六曲屏山角。有丝丝、柳条绾住，一痕春脚。却怪天公偏耐冷，作就轻阴漠漠。正晓睡、被莺催觉。病怯馀寒禁不得，检青箱、重把湖绵著。梳裹罢，启湘箔。心情只似今非昨。报庭前、残红谢也，又添离索。狼藉胭脂香满地，多半隔宵风恶。翻悟到、人生荣落。回首繁华原若梦，再休提、命合如花薄。茵与溷，偶然错。"}