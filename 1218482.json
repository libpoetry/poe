{"id":"1218482","title":"上分宪山东佥事","dynasty":"元","author":"岑安卿","text":"五云仙子来蓬瀛，霜花肃肃风泠泠。绣衣香拂瘴云散，老龙擎月波心明。鸊鹈膏寒浸秋水，宝匣生光斗生紫。妖氛千里不敢飞，狐兔遁形枭獍死。九龙当轩翠鸾峙，文笔又向天中起。欲宣教化踵前贤，瞻拜还看下车始。泮宫洋洋腾颂声，飞章从祀升延平。玉堂芸阁应赞成，伫闻答诏来天庭。俗淳民厚期逭刑，百世愿主斯文盟。"}