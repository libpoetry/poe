{"id":"1010621","title":"泊舟","dynasty":"宋","author":"释文珦","text":"泊舟青林傍，日入风色莫。翩翩群鸟归，各以类相聚。我生独何为，孤立寡良遇。落落天壤间，真如惠王瓠。苦吟复谁听，直道遭时恶。齿豁眼已昏，鬒发坐成素。踯躅中夜起，沾衣苦多露。仰视天一方，繁星不知数。故乡何由返，年老忘归路。良宵苦无悰，明朝又何处。馀生但迍邅，百念空回互。感激动悲歌，邻舟还诟怒。吞声入篷底，局促似罝兔。行役古所叹，人生亦多误。"}