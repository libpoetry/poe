{"id":"899491","title":"木兰花慢 游天师张公洞","dynasty":"宋","author":"张炎","text":"风雷开万象，散天影、入虚坛。看峭壁重云，奇峰献玉，光洗琅玕。青苔古痕暗裂，映参差、石乳倒悬山。那得虚无幻境，元来透澈玄关。跻攀。竟日忘还。空翠滴、逼衣寒。想邃宇阴阴，炉存太乙，难觅飞丹。泠然洞灵去远，甚千年、都不到人间。见说寻真有路，也须容我清闲。"}