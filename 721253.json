{"id":"721253","title":"入黄山谒檗庵和尚","dynasty":"明末清初","author":"陈子升","text":"兹山如海亦如天，心有归依足倍前。藜杖掷来猿忽引，松关开著虎常眠。客装仅似头佗卸，乡贯多烦上座传。信宿却看无所得，衣环初捧玉隆然。四千里许恭参谒，一两日来那便辞。欲去重看人世佛，本来教得自家师。石松拱立如相送，涧竹扶行胜自持。别后或蒙方丈念，古坛疏叶镇风吹。"}