{"id":"198838","title":"寄郓州邵资政蒙问敝邑山水之景","dynasty":"宋代","author":"曾巩","text":"铅笔雠书客，朱轓守土臣。素餐方侧席，黄发已侵巾。喜有山围郭，仍怜水满津。清华闲耳目，潇洒长精神。秀色秋来重，寒声雨后新。宿云当户牖，流月过松筠。北圃分殊境，西湖断俗尘。渚花红四出，沙鸟翠相亲。芡老含珠实，鱼惊跃锦鳞。飞梁凌窅渺，虚榭压奫沦。岭对横修竹，洲分抱白苹。静宜人事拙，闲觉道腴真。器小难周物，官微幸庇身。簿书偷暇日，杖屦想幽人。泝险飞游艇，探奇漾钓缗。形縻某鹤怨，心泰得鸥驯。督府恩容久，芳笺讯问频。门庭严卫戟，尊俎从华绅。却起烟霞兴，还思水石邻。自嗤田父乐，那可荐鸿钧。"}