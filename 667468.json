{"id":"667468","title":"游华藏寺次邵半江太守韵","dynasty":"明","author":"张选","text":"我来华藏游，九秋日维六。阴云奔碧湍，清风透罗服。鸢鱼自飞潜，艋艟往频复。梵宇当翠微，古墓莽山腹。碑卧王孙草，雷轰存荐福。俯视凝翠池，幽禽时下沐。仰瞻蓬莱峰，白云护乔木。童子汲泉归，煮茗忘仆仆。携手涉危岩，林深走麚鹿。笑看风挟涛，帆飞如鸟速。早知招隐心，宁须窃微禄。七十二峰头，俱堪醉百斛。伟哉二邵祠，足音响空谷。我欲趋从之，驱车不容毂。同游二三朋，赏心惟我独。倦来枕云根，松萝作茅屋。"}