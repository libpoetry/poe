{"id":"531991","title":"庚子孟冬恭遇千秋令节赐宴赋二十韵","dynasty":"明","author":"黄佐","text":"燕冀年方茂，虹流月始阳。发祥开鹤籞，称寿奉麟觞。睿德摇山重，蒙泉少海长。圣箴承敬一，神器副元良。矫迹崇贤里，含毫翊善傍。汉庄言益敏，夏启道弥光。玄辔骖龙象，丹幢引凤凰。鹄舆犹玉裕，鸡戟更金相。硕辅来兰殿，英寮集桂坊。寿街齐抃舞，华阙俨趋跄。钜砌烟花绕，琼筵锦绣张。殷梅调鼎美，尧萐助羹香。翠釜传中使，黄封出上方。座依红日永，杯逐彩云翔。自愧冥鸿羽，仍随振鹭行。荐雷期有则，明两祝无疆。既醉缘霞紫，无言感昊苍。逶迤归玉署，仿佛度银潢。万国欢声动，千官喜气扬。沾恩何所似，丰草露瀼瀼。"}