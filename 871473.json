{"id":"871473","title":"题欧阳氏山水后","dynasty":"宋","author":"白玉蟾","text":"平沙断岸几千尺，树色烟光渺无极。一叶扁舟归去来，渔翁放棹倚芦荻。八九山家云水村，白蘋红蓼数渔船。沙寒石瘦木叶落，一钩淡月照黄昏。小桥跨水碧溪浅，苍壁丹崖半苔藓。樵子归担竹两竿，落霞孤鹜天边远。千山万山风色清，四柱茅亭立晚汀。花红草绿山水静，独步亭前秋月明。山前一阵梧桐雨，落花惊断山禽语。谁家楼阁隐青林，老僧归寺立溪浒。一溪流水绕云根，草舍茅庵常闭门。客来倚棹一回顾，直疑此是真桃源。洞门紫翠交相映，林幄山屏更清胜。何人作此无声诗，展开如入溪山镜。"}