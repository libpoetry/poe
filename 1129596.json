{"id":"1129596","title":"颂古二十一首","dynasty":"宋","author":"释居简","text":"吹糠著米，翻成特地。不因一事，不长一智。适我昔所愿，今者已满足。是玉也大奇，只恐不是玉。色空明暗，各不相知。行到水穷处，坐看云起时。弥满清净，终不容他。山河大地，万象森罗。结解非殊，存亡无据。试问本来宗，当初谁缚汝。翻手为云，覆手为雨。业识忙忙，无本可据。金盘不可动，辘辘转难住。停待良久间，圆明湛如露。三蛇九鼠，一亩之地。干木随身，逢场作戏。客舍并州已十霜，归心日夜忆咸阳。无端又渡桑乾水，却望并州是故乡。挽弓须挽强，用枪须用长。射人先射马，擒贼先擒王。疾燄过风第二头，不堪惆怅只堪愁。一声振鬣长鸣后，万马皆瘖一战收。当机觌面提，觌面当机疾。开眼放痴顽，鞭逼人上壁。去年贫，雷在天上壮。今年贫，水出山下蒙。家风不与香严别，熨斗煎茶铫不同。爷顽赖，儿还债。彻底老婆心，赤土涂牛奶。绝乳于菟弄爪牙，丹霞去后说丹霞。棒头有眼明如日，须是南阳老作家。隔江谁荐箭锋机，直下横趋已是迟。惆怅曲终人不见，数峰削玉水瀰瀰。三春不是读书天，九夏炎炎且放禅。唯有秋冬较些子，不如打睡过残年。才伸劫火光中问，便解随他去复回。回到悔来坡下路，乱山依旧碧崔嵬。剑下十分亲，难藏独露身。江流石不转，独有蕴空名。总欠韦郎一夜霜，诸方拈出半青黄。碧云更不上盘饤，举似诸方笑一场。东村王老夜烧钱，不是年穷岁尽禅。岁尽年穷消息别，东村王老夜烧钱。"}