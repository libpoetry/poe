{"id":"690077","title":"为伍公矩题画二首","dynasty":"明","author":"张宁","text":"晴空澹澹飞鸟没，野水连天月初出。人间天上不胜秋，一片烟波夜如日。杜陵老病卧孤舟，醉倚蓬窗看水流。满怀灏思无人会，惟有清光照白头。荒林野树连高障，青山半出青云上。谁分折水下昆崙，一道垂流几千丈。纷纷短发吹秋风，注目可似青鞋翁。高山流水知音少，却忆庐山五老峰。"}