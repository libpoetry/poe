{"id":"488611","title":"九鲤湖歌招道士","dynasty":"明","author":"佘翔","text":"九鲤湖中山水深，九鲤仙人何处寻。我来此地访遗迹，西风吹雨昼阴阴。石床丹灶依然在，珠帘瀑布长不改。跨鲤仙人去杳然，桑田几度变沧海。斋心初向水晶宫，遥见青童玉女下云中。鸾骖鹤驭应无数，中有红颜绿发之仙翁。俨然授我金丹诀，沆瀣盘中和玉屑。我也再拜三复之，临风直欲朝天阙。君不见秦皇遣士访蓬莱，徐市楼船去不回。骊山刑徒七十万，空馀金椁葬寒灰。又不见汉武求仙开桂馆，文成五利朝中满。十二楼成国内虚，轮台诏下悔何晚。仙分由来不偶然，古人遗事今人传。何如此地搴瑶草，左挟洪崖右偓佺。羽衣道士开笑口，举杯酌我山中酒。百年超忽若飞梭，安用虚名垂不朽。我欲寻真学赤松，飘飘与尔驾茅龙。湖中采却三花秀，养得仙人冰雪容。道士道士可相从。"}