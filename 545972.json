{"id":"545972","title":"朱十六在明订余过访沙上念载矣岁杪得手书犹故情皧皧也新春忽闻长逝感怆不胜挽以长律十六韵","dynasty":"明","author":"胡应麟","text":"慷慨朱家结侠年，金樽何日不花前。仙源洞府三千辟，帝苑池台八百悬。夜夜更衣游太液，朝朝联袂入甘泉。临淮桂树通侯第，大庾梅花上客筵。突兀雄心摧海岱，飞扬豪气挟星躔。建安遗瓦酬双璧，宣德新磁破万钱。彩翰如椽仍自贵，黄须张戟定谁怜。官微耻抱齐门瑟，宦拙宁回越水船。海月亭中邀月坐，江云楼上抱云眠。明眸皓齿罗闺阁，妙曲新声被管弦。舞罢柘枝频笑傲，歌馀桃叶乍留连。孤松尔自陶元亮，芳草余惭谢惠连。几夜梁园期作赋，经时扬阁候谈玄。生年忽报龙蛇值，哀讣俄惊鵩鸟传。地僻高陵盘狡兔，天垂荒陇咽寒蝉。酬知未遂延陵诺，愁绝生刍寄墓田。"}