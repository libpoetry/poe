{"id":"1054725","title":"送郭公域","dynasty":"宋","author":"黄裳","text":"官冷犹能愿邻好，侧听欢声亦开抱。朝曦未合败顽冻，来问仙舟已登道。但见风铃送馀韵，慧佐尊前迹如扫。汾阳远裔今有人，插架万轴谁能贫。豪气欲吞天下士，舌上古今时复陈。熙朝未遇将谁尤，芳辰不乐还自嗔。聚散浮云眼前过，且作閒人静中坐。画梁燕子急归来，莫放故园春自老。"}