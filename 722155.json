{"id":"722155","title":"重至何仙姑坛作","dynasty":"明末清初","author":"屈大均","text":"逍遥爱向女仙坛，玉井真同华顶看。气涌天花三窦小，光含云母一泓寒。无烦冰雪求姑射，解饮清泠即大丹。素绠金瓶争汲取，莓苔休滑碧栏杆。蓬瀛只在相江湄，羽化云含少女姿。石鼓虚无被发影，玉盆荡漾洗头时。无多水碧金膏诀，绝妙芙蓉白雪辞。终古仙灵多阒寂，笑他香雨逐瑶姬。凤子初生即羽翰，龙孙未老已檀栾。月中自解飞金镜，天上何劳坠玉棺。萼绿早归瑶水去，麻姑时上石楼看。阿琼漫把箫声寄，吹彻笼葱夜夜寒。瑶坛东北是罗浮，仙女殷勤为二楼。飞雪不教萧史赠，采珠那与宓妃游。纷纷作使来么凤，一一翾飞向药洲。轻举只须能服食，羽人何必问丹丘。少好仙颜旭日红，丹成早遣密香通。龟台太妙依尊母，凤笈青真掌小童。故宅秋馀金井月，荒台夜引玉萧风。自惭玉斧犹尸浊，未得攀鸾上碧空。"}