{"id":"1117875","title":"城上二首","dynasty":"宋","author":"陆游","text":"双双黄犊卧斜阳，叶叶丹枫著早霜。沙水自鸣如有恨，野花无主为谁芳。郫筒味酽愁濡甲，巴曲声悲怯断肠。赖有生平管城子，不妨驱使荅风光。濯锦豪华梦不通，岿然孤叠乱山中。行歌满道知人乐，露积连村见岁丰。万瓦新霜扫残瘴，一林丹叶换青枫。鹅黄名酝何由得，且醉杯中琥珀红。"}