{"id":"703777","title":"读大唐西域记十三首","dynasty":"明","author":"释函是","text":"世无转轮王，赡部有四主。人主南面尊，上下中规矩。象主清心累，声教流东土。刑名所勿逮，可以翼周鲁。贞淫通三世，功高于伯禹。生当仁义邦，复饮五天乳。一苇从西航，儿孙安足数。努力同斯人，毋宁负前古。屈支有明王，崇道事黄发。游览历遐方，爰用访奇迹。监国属懿弟，谊重将安适。割势封金函，丐俟驾旋发。厥后成搆祸，因兹竟获白。亲爱日以隆，出入排庭阙。路逢五百牛，刑腐在旦夕。自念形体亏，宿业不可谪。竭赀解牛厄，愿藉慈善格。形体乃复具，始以辞宫掖。王闻叹奇哉，厚宠旌其阀。仁智良不诬，设心当在昔。将夕云霞变，玄景忽已灭。中宵霁光风，薄曙春寒冽。境迁情屡易，识纷智乃汨。文句竞华质，高明神理滑。见闻遗所知，焉得心路绝。展转名义兴，玄解肆分别。谁作声明论，今日何曾劣。童稚匪他人，秖昧当年说。五百阿罗汉，豁然成超越。迦匿弥罗时，髣髴枯树穴。莫倚渊镜微，皓首不能决。睹史多上人，大庵没罗心。未断铦刀舌，善来莲花身。三年不相报，六月下阶庭。相好不可言，妙音谁与闻。一人乃多形，一心乃多因。多形人岂幻，多因心自真。先后俱不到，春风吹蚤林。万木一时茂，天上亦成阴。作善乘权贵，权贵岂能长。展布不及时，徘徊徒心伤。一赡部洲主，半阿摩洛王。积宝非己有，力弱心乃彊。此是最后施，施心安可忘。铁轮威已尽，鸡园羹独香。巍巍窣堵坡，日月摇恩光。印度毕钵罗，空劫来迢迢。茎叶青且翠，冬夏恒不凋。中有千圣座，下极金刚牢。大地悉震动，此处无倾摇。伐树不留根，枝柯就焚烧。烟燄尚未静，火中仍参霄。人天安足护，灵株终条条。欣厌各自为，培覆空徒劳。尼连林外池，香象侍母处。采藕汲清泉，于世复何与。林外有人声，徬徨悲失路。象导人以归，人指象往捕。岂待两臂落，方知鬼神怒。幽厄本自甘，盲母谁为哺。仁王自有心，上帝日临汝。名利终当尽，此心安可负。屈屈吒播陀，三峰挺绝崿。尊者迦叶波，受嘱于中托。捧持金缕衣，敬候慈氏作。三会法已周，憍慢当谁药。登高一弹指，山开见无学。授衣仍致辞，先后无二觉。乔木映丹厓，白云迷归鹤。灵鹫尚俨然，岁岁花荣落。帝释窟之东，渐教昧随机。三净安得常，仰见群雁飞。诒言众食乏，应声投身遗。悲感动见闻，执情终以移。人岂不如鸟，圣化良有时。至今窣堵坡，照耀同吾师。网罟不可设，匪但戕群生。禽鱼多异迹，隐显难以明。大鸽济罗者，乃是金仙身。深慈聊尔尔，所矢终何心。仁暴性靡常，迁延宁至今。孤山竟何在，郁郁青树林。名花间清流，被壑注层岑。炜煌金阙迥，坐列多精灵。中间擎莲台，琅琅海潮音。机感当所求，像外如有神。予言尽大地，一境无二人。昏蔽落尘网，万象随心形。不见僧伽王，目前成异因。晨起揽清镜，忽然空其身。遍睹皆多罗，草木四山春。上有天华冠，赫赫威光迎。图访至摩竭，镜里曾亲临。此岂夙所构，因事聊以明。维人与兽交，乃以产凶逆。不信凶逆徒，亦从人类获。怪哉狮子父，慈心终勿革。威宁踞长林，万骑尽辟易。一子当其前，哮吼忽已歇。剚刃入怀中，忍痛竟至殁。世人谓之痴，我谓慈无别。天下皆吾子，覆载及穷发。宝洲多美色，可以倾人国。维有僧伽罗，庶几祛此惑。大海何茫茫，谁执天马鬣。骧腾云路中，回顾即淹没。妖媚岂不工，降心吾有诀。哀哉五百人，湎淟终难脱。延祸及宫庭，贵贱同湮没。悠悠古自今，内外须明哲。"}