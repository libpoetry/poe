{"id":"635513","title":"邑明府姚齐州致政纪事","dynasty":"明","author":"成鹫","text":"他人在官门如市，我公在官门如水。他人去官门如水，我公去官门如市。借问公门近若何，喧声动地黄埃起。士夫释业农辍耕，黄童白叟肩相比。山陬海澨走若狂，攀辕卧辙无遐迩。邻封比邑有同情，越陌度阡何彼此。里杵宵春将授粲，村灯夜织承筐篚。小儿竹马野人芹，迎送交加均赤子。千人万人通一心，大声疾呼盈百里。九重高高唤不闻，四野萧条失怙恃。我公大笑出县门，停车谓众且莫喧。县官为国抚群盗，盗弭官閒勿复论。心劳计拙愿休假，仔肩暂息皆君恩。前官于民聊尔尔，后人似我来源源。殷勤父老早归去，及时教子还弄孙。父老承风尽稽首，天上天下闻此言。口碑载道见遗爱，公论在人名不谖。野史近添廉吏传，先数齐州姚炳坤。"}