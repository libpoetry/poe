{"id":"798088","title":"小梅花  其二 感事括古语效贺东山体","dynasty":"清","author":"陈维崧","text":"咸阳树。骊山路。可怜当日作事误。殷仲文。王卫军。国家此辈，要是可惜人。忆君清泪如铅水。奴见大家心亦死。令壶龃。收中吾。聊且酒酣，耳热歌呜呜。莫栎釜。行学估。羞与哙等伍。金屈卮。杨叛儿。阿奴今日，不减向子期。生子当如李亚子。奴价今年大胜婢。毂朱丹。作高官。未若小楼吹彻、玉笙寒。"}