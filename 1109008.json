{"id":"1109008","title":"宿山中十首","dynasty":"宋","author":"刘克庄","text":"城中人怪我，清旦买芒鞋。君若知其趣，还应日日来。玉辔上沙堤，金鞍戍碛西。何如寒涧底，落日蹇驴嘶。就泉为碓屋，累石作书龛。有意耕汾曲，无心起水南。市脯店犹远，刈刍人未归。夜深语童子，且掩半边扉。路危防陟远，溪黑阻穷深。凉月如高士，频招未出林。岩僧殊好事，绝顶庙龙君。勿笑一泓水，能生六合云。崖居供给少，不用犬防篱。只恐偷儿黠，来窥壁上诗。山中无价宝，月色与泉声。莫向贵人说，将为有力争。玉箸篆文古，银钩楷法精。得知千载下，时有打碑声。凄风转林杪，露坐感衣单。不道山中冷，翻忧世上寒。"}