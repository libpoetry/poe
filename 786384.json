{"id":"786384","title":"送梁子嘉先生归粤长歌","dynasty":"清","author":"洪繻","text":"西风海上来，江湖秋已疏。天涯远游子，日色冷菰蒲。蒲帆天外去，忽忽浪花粗。行客悲不已，远望绝平芜。故乡在何处？回首水云区。岭南近如何？未得一纸书。衣锦滞他方，富贵亦唏嘘！况为失路人，不如归乡闾。我送先生行，欲挽先生裾。先生昔来时，台海金汤如。班生从戎幕，曾见海氛袪。维时法兰西，遂为强弩馀。兵气倏忽消，辐辏纷舟车。先生半隐宦，拓地开菑畬。台阳富山海，山人亦足鱼。先生于山中，永以爱吾庐。谁知浩劫兴，割地等商于。欃枪无人扫，千里为邱墟。先生攘袂起，有愤不得摅。朝廷有子兰，枉哭申包胥！仓皇戎马间，南北行趑趄。越海去复来，囊橐无宿储。不见汉衣冠，所遇多駏驉。关津不易过，寄迹嗟籧篨！当年华屋处，再过无人居。伏莽时时起，十室九室虚。沧海扬尘后，无复返其初。先生长太息，决计问归途。君家粤东路，地即古番禺。亦曾遭英夷，夺去海膏腴。伊昔林文忠，至死三叹吁！有计不得行，谋国误奸诬。虎门铸大错，筹策至今纡。茫茫五虎洋，万国来揶揄。汪、黄今再生，遗祸遍海隅。粤海虽粗安，虢亡行及虞。今日广州潮，轮舶环郡郛。山海失岩阻，黔首其挛拘。君归亦何乐，聊为妻孥娱。我思祸乱中，素志不可渝。祖生中流楫，气足吞羯奴。西夷侮我甚，谓我无良图。瓜分指中夏，囊括鼓咙胡。我笑夷人眼，咫尺见糊模。岂识中华势，衰乃盛之符。君归求黄石，慎保千金躯！见说粤西峤，胜、广已蠕蠕。草寇启汉、唐，此岂为之驱！可怜兵燹灾，到处无或殊。君地与毗连，曷胜望苍梧！滔滔郁林水，须虑走湛卢。官军成铅刀，不足张威弧。我辈何从计？不禁碎唾壶。时事且勿悲，请为君歌呼！去年见君面，一拜识眉须。嶙嶙耸傲骨，迥异风尘趋。逢人辄面质，不为时俗谀。诗文在正声，瑰异过璠瑜。我读「钓龙歌」，高调入云衢。稽康广陵散，不道今未无。有作皆唐调，绝不为喁吁。伤时生感喟，杜诗与泪俱。平生复萧索，阅历貔生貙。愧我非终童，未能弃关繻。空送先生去，不共先生徂。秋风吹远道，落叶客身孤。东西马首瞻，怅惘失朝餔。遥遥沧海上，帆片有云铺。一去难复逢，望君眼亦枯！粤山千万重，君去飞舳舻。"}