{"id":"954230","title":"喜雪示徐生","dynasty":"宋","author":"欧阳修","text":"清穹凛冬威，旱野渴天泽。经旬三尺雪，万物变颜色。愁云嘘不开，惨惨连日夕。寒风借天势，豪忽肆陵轹。空枝冻鸟雀，痴不避弹弋。长河寂无声，厚地若龟坼。阴阶夜自照，缺瓦晨复积。贮洁瑩冰壶，量深埋玉尺。凝阴反穷剥，阳九兆初画。春回百草心，气动黄泉脉。坚冰虽未破，土润已潜释。常闻老农语，一腊见三白。是为丰年候，占验胜蓍策。天兵血西陲，万辙走供亿。嗟予愧疲俗，奚术肥尔瘠。惟幸岁之穰，兹惠岂人力。非徒给租调，且可销盗贼。从今洁釜廪，期共饱麰麦。"}