{"id":"685805","title":"夜坐和曲江感遇诗韵四首","dynasty":"明","author":"丘浚","text":"空斋坐幽独，夜气澹以清。冥心古圣贤，悠哉怡我情。天机一何深，神理亦巳精。云胡契其妙，勉旃惟思诚。凤凰翔千仞，枳棘安足顾。一朝览德辉，栖止梧桐树。飞鸣恒自由，罗网岂能惧。三灵为我俦，百乌莫予恶。笑彼冥飞鸿，犹为弋人慕。南极有名相，风度邈难得。鸱枭群刺天，孤凤戢其翼。韶石佳山水，因之增秀色。班班青史间，流誉靡终极。庄诵感遇诗，临风三叹息。深源无浅流，高树无卑枝。人生天地间，奋发须有为。不见东注波，逝者恒如斯。心中苟自尽，意外非所知。嗟尔亡羊者，纷纷多路岐。"}