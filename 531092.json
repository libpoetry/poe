{"id":"531092","title":"春郊得紫字张惟信同赋","dynasty":"明","author":"杨慎","text":"韶景临上春，年华属元巳。晋禊首洛滨，郑风咏溱洧。涣川盈蕙兰，芳蹊荫桃李。宛宛流文莺，班班?泽雉。园翘丰绿荑，水叶牵玄沚。百琲佳丽人，千金游冶子。飞盖杂英前，行筵芳树底。广幕耀周缇，袨服矜齐紫。野隰被华丹，林籁和宫徵。徙倚非送归，踌躇因望美。陌上君马饥，闺中妾蚕起。晴丝飏鸣鞘，香尘翼还轨。冲虚情巳遗，沉痾酒仍止。请从张茂先，清言洞名理。"}