{"id":"806061","title":"贺新郎二十首 其三","dynasty":"清","author":"李慈铭","text":"作计吾归矣。算长安、衣冠物望，如斯而已。扰扰一群乌白头，妄语便为名士。只君辈、姓名难记。但觉逢人都不识，更天涯、何处寻知己。我与我，周旋耳。此间无地堪沉醉。便当年、虎贲驺卒，至今馀几。柴棘胸中三斗许，触处即生芒刺。部事事、不如人意。绛灌无文随陆武，要何如、铜雀台前伎。谁健者，令公喜。"}