{"id":"779273","title":"台城路 六月廿六，云姜招游尺五庄看荷花。是日许金桥郎席题词，遂用其韵","dynasty":"清","author":"顾太清","text":"去天尺五韦邪杜，休疑旧梨花店。蛛网纱窗，草迷幽径，破板红桥谁换。池莲向暖。听一片蝉声，绿阴不断。点水蜻蜓，飞来又去绕花满。登山临水寄兴，叹茫茫千古，多少恩怨。老树婆娑，回阑曲折，笔墨频挥虚馆。遥山在眼。认南谷高峰，西南数遍。归骑匆匆，夕阳天又晚。"}