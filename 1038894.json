{"id":"1038894","title":"哭师鲁","dynasty":"宋","author":"苏舜钦","text":"前年子渐死，予哭大江头。今年师鲁死，予方旅长洲。初闻尚疑惑，涕泪已不收。举杯欲向口，荆棘生咽喉。忆初定交时，后前穆与欧。君颜白如霜，君语清如流。予年又甚少，学古众所羞。君欲举拔萃，声耦日抉搜。不鄙吾学异，推尊谓前修。今踰二十年，迹远心甚稠。后会国南门，夜谈雪满楼。青灯照素发，酒阑气益遒。昨君握兵柄，节制关外侯。予才入册府，俄作中都囚。飞章立辨雪，危言动前旒。时虽不见省，凛凛压众媮。旋闻君下狱，六月送渭州。渭州旧治所，昔拥万貔貅。堂中坐玉帐，堂下森蛇矛。令严山石裂，恩煦春色浮。衅生无根芽，众言起愆尤。返来入狴犴，吏对安可酬。法官巧追拍，刺骨不肯抽。削秩贬汉东，驱迫日置邮。穷途无一簪，百口谁相赒。诸子继死亡，清血渍两眸。贸然几丧明，愤苦结不瘳。君性本刚峭，安可小屈柔。暴罹此冤辱，苟活何所求。人间不见容，不若地下游。又疑天憎善，专与恶报仇。二坚潜膏肓，众鬼来揶揄。弃局奔南阳，后事得所投。心胆尚卓荦，精明已弥留。生平经纬才，萧瑟掩一丘。青天自茫茫，长夜何悠悠。万物孰不死，死常在严秋。君齿方盛壮，众期树风猷。二边方横猾，四海皆疮疣。斯时忽云亡，孰为朝廷忧。予方编吴氓，日自亲锄耰。无缘匍匐救，兀兀空悲愁。时思庄生言，所乐唯髑髅。物理不可诘，此说诚最优。"}