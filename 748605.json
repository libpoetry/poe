{"id":"748605","title":"甲申入日大雪次坡公聚星堂韵仍用禁体","dynasty":"清","author":"姚觐元","text":"寒梅已花柳将叶，自冬徂春未雨雪。晓来忽见景模糊，开门大叫真奇绝。孤松行立头已皤，老竹夭斜腰欲折。茫茫大地浩无垠，但见飞鸟起复灭。山中高士卧正坚，寒粟生肌襟屡掣。党家羊酒肆欢呼，翠袖红炉眼光缬。少年豪气凌云霄，削竹操觚意不屑。且驱狐兔猎平原，鹰隼出空惊一瞥。人生乐事各有在，富贵穷通那用说。草堂诗就且倾觞，醉眠不觉衾如铁。"}