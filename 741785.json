{"id":"741785","title":"夜酌与乐寅","dynasty":"清","author":"刘应陛","text":"君今胡为在幽谷，读书等身花满屋。天寒日暮溪壑深，骑马入城就我宿。人生三十真壮年，况君才藻尤翩翩。岁拾橡栗岂人意，时逢泉石多夤缘。群山压城云气湿，残镫对坐寒雨急。秋井青苔何处无，空山白璧谁人泣。我歌偪仄君莫悲，男儿飞伏会有时。不如且尽杯中醁，勿使鸡鸣庭树枝。"}