{"id":"1130752","title":"送成季","dynasty":"宋","author":"韩淲","text":"经月红尘共小楼，西风吹梦绕湖流。文场两地还趋走，客路他乡有去留。壮日功名看辇路，老年心绪喜沧洲。北关门外一杯酒，潮水庙山滩上舟。秋日烘林岩桂花，笋舆应过野人家。青山路口望乌石，绿水渡头行白沙。里社游从情最乐，弟兄团聚兴无涯。重阳天气君归去，剩醉芳尊咏物华。"}