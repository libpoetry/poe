{"id":"516851","title":"题施安友于堂","dynasty":"明","author":"龚敩","text":"稽山苍苍，越之故疆。惟子之居，肯构肯堂。埙篪相须，华萼联芳。孝友之性，发乎天常。道与时泰，名与世昌。金玉怡怡，德音弗忘。凊温有宜，就养无方。旨酒嘉肴，吹笙鼓簧。秋月澄霁，春日载阳。綵袖齐翻，于乡有光。稽山峨峨，越流息波。尔弟尔昆，如江如河。立孝惟亲，立敬惟和。贤哉闵生，名冠四科。"}