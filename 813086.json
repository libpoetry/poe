{"id":"813086","title":"五月初四日旅邸书怀四首录二","dynasty":"清","author":"张洵佳","text":"人生何苦恋微官，优孟登场一例看。照影寒灯同寂寞，举头明月枉团栾。饥来驱我贫而仕，壮不如人老更难。珠米桂薪原不易，惭愁无计住长安。明朝佳节又端阳，愁里清宵细细长。金尽谁怜苏季子，花开空忆杜秋娘。灯陪人影光偏皎，诗入乡心韵带商。衾枕夜凉眠不稳，一钩新月隐来墙。"}