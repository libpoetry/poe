{"id":"456914","title":"庆春宫 咏枯木兼写丙子除夕之怀","dynasty":"当代","author":"程滨","text":"云锁幽廊，风流暗径，冷曛又满空庭。窗外寒枝，凄凉似铁，谁知曾有浓晴。自怜形影，尚思念、春禽再鸣。奈何栖鸟，萧索难禁，飞入新城。碧纱把恨牵萦。窗外窗间，一样心情。宝鉴鸾分，香奁粉冷，蓦然成幻堪惊。有谁相类，帐边蜡、心残泪凝。而今而后，孤枕年年，睡满馀生。"}