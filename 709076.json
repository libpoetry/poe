{"id":"709076","title":"同吴兴公徐季重葛瑞五东山玩月限赋十韵","dynasty":"明末清初","author":"朱用纯","text":"碧宇净若空，孤轮势欲脱。廓落四远顾，真能鉴毫末。星河且尚稀，氛埃岂不豁。独念斯人心，幽忧莫能拨。我随君子俦，把酒临□□。襟期共照耀，弥言天地阔。狂笑石壁惊，清歌流泉遏。芜露霭已深，山鸟乍相聒。志士会有役，嘉乐难再掇。且当醉千钟，讵云希旷达。"}