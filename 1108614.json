{"id":"1108614","title":"无题二首","dynasty":"宋","author":"刘克庄","text":"江北尘高战鼓酣，惜无赤壁顺风帆。城池险固为楼百，郡邑萧条有户三。明主依然劳圣虑，诸君岂得尚清谈。呜呼颇牧不复作，谁与儿郎共苦甘。夕烽一夕彻甘泉，铸印分弓玉座前。天狗如雷防急变，佛狸死卯竟讹传。汉家岂可无三策，胡运何曾有百年。渐觉风寒逼堂奥，寄声诸老急筹边。"}