{"id":"676814","title":"奉答杨六坡推府隐居见赠","dynasty":"明","author":"卢楠","text":"我昔住青都，玉楼扬紫氛。灵妃散天花，把弄坐层云。肌肤瑩瑩婉冰雪，孤啸常随鸾凤群。阊阖长辞九万里，帝乐仙音那可闻。失意山中寻瑶草，白云引入天台道。桃花流水非人间，碧椀彫胡待终老。遥望匡庐歊九天，屏风九叠石磴旋。香炉返照赤霞晚，双剑回空白日县。云霾四塞龙虎睡，嵯峨一径猿猱前。陶公鍊液呵赤电，李重还车蹑紫烟。长揖谢世恣同往，绿发方瞳列上仙。青溪卧听松风歇，起向山中弄明月。独立苍茫望九州，漠漠黄尘毁金骨。闻君献赋长杨宫，飞章络绎四海雄。光辉灿烂动明主，天书降问恩隆崇。风尘侘傺解圭组，归去沧浪作钓翁。结庐小傍浮丘麓，幽洞巉岩苍翠簇。清风台倚金露寒，白石桥连水清洑。当阶竹引凤凰毛，背户青松走麋鹿。婉如匡庐落我前，便欲因之借休沐。夫子值此格气豪，秋来兴与南山高。寄我五花云锦字，读之飘然若云翱。自惭才非卢照邻，敢与杨炯为伍曹。杨卢千载各一时，异代风流如有期。为君倒囊弹素琴，清商缭绕阳春辞。歌罢拂衣五陵去，明月青山湘水湄。"}