{"id":"697327","title":"别业瀫溪之南平湖远岫幽谷长林登顿沿泗颇擅独往之趣暇日效右丞辋川体为五言绝三十章并拉诸同好作焉 春瀫草堂","dynasty":"明","author":"胡应麟","text":"幽居武陵源，背城止十里。汎汎桃花舟，春江瀫纹起。缘堤十数家，萝蔓相萦带。亭午闻鸡声，翛然白云外。爱此春风吹，持竿坐溪畔。粼粼瀼西水，浮萍聚复散。桂楫横沙棠，沿泗殊未已。落日漾中流，莲歌四面起。青山在南邻，绿水在北牖。为问柴桑翁，径中复何有。焚香延衲僧，偏袒坐林薄。相对谈华严，西岩夕阳落。采采幽兰花，清香畏零落。何处佳人来，含情坐林薄。玄亭落花遍，兀兀把壶酒。山童懒应门，失我同心友。今朝好风日，策马东郊行。双柑挈斗酒，往听黄鹂声。偶结清净缘，幽斋种薝卜。凄迷月色下，馨香不忍触。深林斸黄精，冉冉白日暮。千岩与万壑，不记来时路。静夜无人声，微风动梧叶。散发踞胡床，忽上南楼月。赤脚仍蓬头，焚香坐长夏。何处来清风，泠然北窗下。言从刘伯伦，荷锸载壶酒。一醉眠沧浪，蝉声在高柳。夜凉起南轩，梧风时澹荡。疏雨滴阶除，复溅池荷上。横琴当绿萝，万籁夜俱寂。凉月何纷纷，飞萤暗中入。信步不知远，蒙茸入深树。悠然乱石中，忽与樵人遇。深林四无人，秋意满长薄。日暮牛羊归，寒烟出篱落。一榻悬空林，寒蝉满窗户。但记入山年，不知出山路。曳杖随寒山，遥遥不忍别。欲趁斜阳归，亭皋遍黄叶。扳援桂树枝，秋色俄已半。为报山中人，花开正如霰。连山带返景，依约澄潭上。白鹭时惊飞，衔鱼入深巷。何方问奇客，扁舟载尊俎。欲采芙蓉花，悠然向南浦。偶作潇湘游，置此江中屿。万绿围轩窗，九疑何处是。尺素随桃花，传情报仙媛。为扫石床霞，殷勤待刘阮。闭户动经旬，长斋度晨夕。不知园中草，苍翠已盈尺。手持长生瓢，随意坐林薄。凉风吹古藤，时复数花落。凌晨出东篱，采菊动盈手。悠然南山色，落我杯中酒。素手何亭亭，新妆俨明玉。谁怜绝代姿，岁暮倚空谷。清晨策蹇驴，正见梅花发。独往灞陵桥，千峰乱飞雪。"}