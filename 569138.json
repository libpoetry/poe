{"id":"569138","title":"陆汝陈兄七十作长句寿之","dynasty":"明","author":"王世贞","text":"陆翁少年颇读书，赤手那敢攀公车。曾妇炊梨不解熟，陶儿觅栗安其愚。自谓东吴一男子，长贫不合为徂使。酒肠欲斗灌将军，心计宁论桑御史。偶然策棰游燕京，词组悬河坐上惊。后阁初开王处仲，青娥解赠韩君平。此娥不独称国色，又是西来马肝石。一拂能令颜渥丹，再拂能令鬓丝黑。小槽压得真珠红，金丝玉鲙玳瑁雄。谁能放箸无言好，若个行杯肯放空。以兹陆翁殊意气，箕踞掀髯少流辈。谈锋让我秃麈毛，眼色从它落牛背。有时高诵人相经，指点顾盻纷纵横。但令一事作唐举，何妨百客皆刚成。陆翁陆翁今七十，犊力驹心才十七。从今烂醉一万场，扪虱桑榆看斜日。"}