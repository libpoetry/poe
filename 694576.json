{"id":"694576","title":"偶得寄东所二首","dynasty":"明","author":"陈献章","text":"知暮则知朝，西风涨暮潮。千秋一何短，瞬息一何遥。有物万象间，不随万象凋。举目如见之，何必穷扶摇。登高未必高，老脚且平步。平步人不疑，东西任四顾。岂无见在心，何必拟诸古。异体骨肉亲，有生皆我与。失之万里途，得之咫尺许。得失在斯须，谁能别来去。明日立秋来，人方思处暑。"}