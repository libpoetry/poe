{"id":"356633","title":"桂枝香·渔庄岸侧","dynasty":"清代","author":"项鸿祚","text":"渔庄岸侧，正水落远汀，残雾收白。渐见香粳刈了，绣匡齐出。纬萧夜占爬沙路，苇花深，碎灯摇碧。楚霜初饱，还愁解甲，暗随潮汐。自玉局，清吟换得。喜斫雪双螯，同醉芳液。应是红姜细捣，绿橙亲擘。江湖岁晚无肠断，对西风何限相忆。竹根胜雨，时时空认，草泥行迹。"}