{"id":"404042","title":"齐天乐·丁亥中秋","dynasty":"近现代末当代初","author":"喻蘅","text":"休凭眄睇天衢外，今宵雾屏云幔。阻恨风帘，离魂梦叶，依约凤韶歌远。凉阶伫倦。盼迢递蟾宫，姮娥宜面。何事畏人，好天良夜愁孤敛。微茫尘外夜迥，灯华凝聚处，芒毫吐艳。天上琼楼，人间寒影，千万欢愁相绊。谁嗟畹晚。已穷海生桑，枫霜再变。大壑当前，泪波犹自浅。"}