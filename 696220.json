{"id":"696220","title":"送通政冯子佩同年赴京","dynasty":"明","author":"罗钦顺","text":"先朝同醉杏园春，此会南都仅七人。顾我官资偏耐冷，喜君恩命又更新。庙堂自是忧民地，青紫谁非报主身。高阁离筵殊草草，有怀无惜附书频。小弟银台久备员，长官今喜得高贤。日明梧竹开唐省，风度埙篪恊舜弦。对酒共输情似海，清黄须让笔如椽。因君重起连枝念，为把平安两字传。"}