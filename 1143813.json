{"id":"1143813","title":"赠方太初三首","dynasty":"宋末元初","author":"方回","text":"秋崖宗老在，馀子眇乡原。奎壁悬文宿，嵩衡镇厚坤。求田饶许汜，叱驭笑王尊。贤与愚俱尽，天难问九门。秋崖仙去久，犹有竹溪君。合草金銮诏，频惊铁马群。川遥鱼素断，风急雁行分。贺忽翻为吊，伤心寄些文。秋崖元不死，梦寐想仪刑。纵使长松倒，终殊众草零。群儿夺朱紫，之子出蓝青。可惜科场废，难徼笔砚灵。"}