{"id":"666480","title":"安阳道中留别崔子钟","dynasty":"明","author":"薛蕙","text":"伊昔游京邑，周旋预簪裾。亲仁值贤哲，汎爱及顽疏。出处或异趣，聚散罕同居。今来再晤对，奄忽十载馀。十载俱南北，行路何倾侧。色斯子奋飞，明夷我垂翼。失道愧先迷，知几服深识。握手惨无言，抚心空叹息。叹息亦何为，迍邅丁此时。凤至乐周德，麟伤悲鲁衰。既往亮无及，将来犹可追。所忧日月逝，壮志已陵迟。陵迟竟无成，世故更相婴。平生陷悔吝，晚节企幽贞。无咎庶言慎，有禄不可荣。要子同心事，千秋扬令名。"}