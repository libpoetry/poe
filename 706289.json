{"id":"706289","title":"拟古诗十九首 其十六","dynasty":"明末清初","author":"王夫之","text":"和月春巳徂，林鸟有馀声。落英无返顾，流览怛中情。宝刀垂鞶带，昔我何所营。中宵不自戢，髣髴感精灵。邂逅良人姿，执手相徂征。心好自旖旎，随风飘长缨。虽非思所臻，乍觏亦不惊。愿言托白首，畴云中路倾。绸缪不相释，屡顾念平生。怀抱申此夕，感之双涕零。"}