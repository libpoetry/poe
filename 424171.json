{"id":"424171","title":"多丽·孤桐丈命校理近作词稿，移录既毕，敬题卷尾","dynasty":"近现代","author":"朱荫龙","text":"夜灯红。书帏悄动回风。正低徊、声声字字，凄商响彻清桐。了平生、哀歌豪哭，争付与、烟婢书童。叶自黄芸，鱼还赤尾，微波摇梦忍怔忡。问千古、抽刀断水，落落几人同。空惊对、天南一老，岳外孤峰。说飘零、滋兰畹晚，词心恰似飞蓬。渺无涯、沉湘赋意，余一代、开国文宗。茧绪彩线，蕉心剥见，逆流扶醉漫西东。又写遍、欹斜淡墨，撩我恨无穷。凭谁语、江湖满地，莫计前踪。"}