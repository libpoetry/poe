{"id":"464306","title":"齐天乐 前调意未尽，再谱斯阕","dynasty":"当代","author":"魏元旷","text":"笙歌陌路春风暖，迎来绣襦朱辐。雁讯熊占，记传阙角，相酬菊螯初熟。清宵玉烛。庆景运中天，嗣皇新服。兰佩偏迟，十年喜甫充闾卜。宗周痛歌离黍。遽龙蛇陆走，天地翻覆。分散鹓行，尊前旧侣，零落荒郊华屋。流光迅速。看锦褓儿童，明妆倚玉。所幸从今，向平私愿足。"}