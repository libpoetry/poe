{"id":"554618","title":"瑞葵歌","dynasty":"明","author":"郑文康","text":"青青阶下葵，晔晔阶下花。年年正炎天，当阶丽繁葩。今年种葵旧时地，开出奇花共称瑞。天生瑞物多为人，君家有之非草异。明年种葵者，蹑上青云梯。赤手夺得月中桂，醉向瑞葵花下迷。人传瑞葵事，我歌瑞葵歌。瑞物尚云少，瑞人讵能多。愿君读书作人瑞，名与瑞葵同不磨。"}