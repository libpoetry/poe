{"id":"673594","title":"往山东独宿城东驿适中秋见月不寐有怀赋此","dynasty":"明","author":"林景清","text":"丈夫四方志，高远当自期。四十尚未遇，我生将何为。此身类萍梗，飘飘随所之。去年当此夕，莆阳叹别离。今年况在客，又值中秋时。明月不我弃，万里长相随。碧落净如洗，清光满无亏。幽怀触佳景，技痒谁能医。恨无知音者，酌我碧玉卮。就寝苦不寐，起步当前墀。凉风湿我巾，金风吹我衣。徙倚恣瞻玩，徘徊动遐思。亲闱隔山海，清樽知共谁。柏台忆良契，对此争光辉。仙舟有同侣，买醉情怡怡。独我抱孤闷，劳劳客天涯。问月月不答，随云向西驰。"}