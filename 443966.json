{"id":"443966","title":"水龙吟 谒文芸阁墓即用其“落花飞絮茫茫”韵","dynasty":"当代","author":"熊盛元","text":"绿烟低护荒坟，梵钟消尽凄凉意。花飞石罅，鹃啼林表，不知何世。漫拂碑尘，重招词魄，芳春归矣！向空山一啸，清泉四溅，谁人解，松筠志？拔戟西江兀傲，梦惊回、乱鸦声里。青衫泪湿，红椒味永，幽怀无际。萍实潜踪，蕙风盈袖，夕岚横翠。剩苍茫万感，都融落照，伴孤云起。"}