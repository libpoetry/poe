{"id":"1123719","title":"寄赵元归并属元默三首","dynasty":"宋","author":"赵蕃","text":"忆在袁州见，曾遗满纸诗。临川得再面，近作重相贻。我老已成退，君才真尔奇。纵能连日语，宁慰积年思。抚信元相近，乖离乃尔赊。何堪落湖外，动即阻天涯。叹我干微禄，期君起故家。文科须中早，学力更功加。默也未识面，向来曾予书。由来几兄弟，绝叹每乖疏。见说长沙驿，犹迟古寺车。差池今再矣，伫立又何如。"}