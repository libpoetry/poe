{"id":"696969","title":"怀施侍御儒遂赠","dynasty":"明","author":"祝允明","text":"崇堞倚紫冥，丹谯摩空青，城中树稀无鸟声。昨日闻公入朝列，相思一夜肠欲绝。古人不可见，今人交多面。古人千载只可慕，今人可慕难可遇。君离越王台，吴王台下来。执手一徘徊，销尽万古胸中埃。与君交一日，一日一日益。交君未渠央，我长不可极。岭南古松气森森，如君此时之古心。蜀山椤梓蟠天回，如君卓荦之奇材。文章黼黻溟海深，令言徽行贵兼金。天子策名作进士，选众举为侍御史。巡行塞徼安远人，谏诤朝廷厉风纪。馀力千诗百赋成，四散江山被绣绮。丈夫行道志大申，勋名禄位极此始。关关雎鸠在河洲，妾事君子愿到头。红颜虽薄志贞固，脂泽履綦亦自脩。鸳鸯锦囊凤绮琴，蕙筵兰室奉徽音。金壶玉卮为君斟，无将管蒯败昔心。愿为南山之松柏，不为鹤鹄之离禽。天道人性此最至，人伦尽然同古今。"}