{"id":"482107","title":"题张秋蟾画龙","dynasty":"明","author":"袁忠彻","text":"张公画龙人不识，笔法远自僧繇得。挂向高堂神鬼惊，恍忽电光飞霹雳。想当渤澥开笔力，元气霖霪浸无极。吐吞雾雨川泽昏，摩荡云雷太阴黑。江翻石转窈莫测，雪涛卷空铜柱仄。洞庭扶桑非尔谁，颠倒沧溟为窟宅。乃知兹图只数尺，坐令万里起古色。何当置我君山湖上之高峰，听此老翁吹铁笛。"}