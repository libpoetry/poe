{"id":"957261","title":"新安绝少红梅惟倅厅特盛通判朝议召幕僚赏之坐皆有诗亦赋古风一首","dynasty":"宋","author":"范成大","text":"华灯收尽江梅落，别有横枝照林薄。天教阆苑染芳根，小住山城慰萧索。腾腾醉后酒红醺，淡淡妆成笑靥新。斟酌东君已倾倒，为渠都费十分春。别乘胸怀有风月，催唤清尊洗愁绝。花知主客得不凡，一夜光风融绛雪。楼头烟暝吹单于，花梢挂星光有无。归来境熟落春梦，梦入锁香红绮疏。"}