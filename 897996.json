{"id":"897996","title":"送黄师是梓州提刑","dynasty":"宋","author":"张耒","text":"嘉陵江边树，他日系我驹。当时挟书儿，抱子镊白须。伤怀洒孤泪，一梦百崎岖。西城送我处，今日揽君袪。君才如涌泉，随用随有馀。中年颇流落，四驾使者车。持节岂不贵，列城随惨舒。君看冒轩冕，奴隶笑金朱。猿鸟日异音，山川开画图。怀君即饮酒，念我当寄书。"}