{"id":"689367","title":"三洲十景 烟墩孤树","dynasty":"明","author":"佘翔","text":"海上旧烟垒，频年罢举烽。但有孤树影，带月舞龙钟。墟里黄昏候，投林鸟雀哀。渡头钟隐隐，风送普陀来。一水接沧溟，六鳌秋可钓。试听欸乃歌，吾亦发长啸。东海涌三洲，负薪堪自老。吾生澹荡人，更欲搴瑶草。彷佛西湖上，烟波锁六桥。美人明月夜，好泛木兰桡。海门烟雾深，忽见秋涛起。欲折扶桑枝，乘潮去万里。积翠尽阴阴，风吹十里响。上栖白鹭群，下映青苔壤。淙淙涧里水，不啻鸭头绿。有时流落花，疑是桃源曲。宝塔镇东方，亭亭三鸑鷟。云中挂暮蟾，海上射朝旭。嘉树郁成阴，孤台眺苍莽。长笑似苏门，白云自来往。"}