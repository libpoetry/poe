{"id":"16723","title":"谕宝·沉玉在弱泥","dynasty":"唐代","author":"元稹","text":"沉玉在弱泥，泥弱玉易沉。扶桑寒日薄，不照万丈心。安得潜渊虬，拔壑超邓林。泥封泰山址，水散旱天霖。洗此泥下玉，照耀台殿深。刻为传国宝，神器人不侵。冰置白玉壶，始见清皎洁。珠穿殷红缕，始见明洞彻。镆鋣无人淬，两刃幽壤铁。秦镜无人拭，一片埋雾月。骥局环堵中，骨附筋入节。虬蟠尺泽内，鱼贯蛙同穴。艅艎无巨海，浮浮矜瀎潏。栋梁无广厦，颠倒卧霜雪。大鹏无长空，举翮受羁绁。豫樟无厚地，危柢真卼臲。"}