{"id":"553326","title":"送李学正之易州为赋桃花崦","dynasty":"明","author":"程本立","text":"野性好林壑，胡为来市廛。岂无桃花崦，着我屋数椽。深深崦中花，万树春霞鲜。居民非避秦，鼓腹戴尧天。花间长儿孙，看花不计年。我欲往求之，路隔松萝烟。怅望小孤峰，玉立青娟娟。相逢李博士，颇似长庚仙。江东事幽讨，已有青鞋缘。得官不厌冷，幡然向幽燕。振衣山上风，洗耳石间泉。期君早归来，和我桃花篇。"}