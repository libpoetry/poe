{"id":"1004733","title":"沁园春 其二 寿李通判","dynasty":"宋","author":"程珌","text":"那用招秋，休言推暑，风自薰兮。问谁解当初，识公来处，月明碧落，旆卷青霓。千丈长松，起人生意，冻芋寒瓜空满畦。还堪怪，怪诸公衮衮，我尚凭泥。须教一举崔嵬。算人世、功名各有梯。更何须炼鼎，玄霜绛雪，只烦煮茗，水饼冰齑。紫府多仙，招来满座，公自长生角亢齐。何曾也，有玉麟行地，老凤梧栖。"}