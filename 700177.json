{"id":"700177","title":"甲申三月望日识奠三江舟中有作","dynasty":"明","author":"顾清","text":"浅碧娄江水，蘼芜被两涯。平生到曾未，此日看成悲。怅望云龙会，淹留絮酒期。中冈知近远，烟树郁参差。忆昔曹园别，公西我自东。竟成千载恨，犹幸一尊同。往事鸿飞外，浮生蝶梦中。有怀知莫问，梁月穗帷空。多暇推南省，公来日纠纷。执经辞断断，尊主意勤勤。盐鼎虚黄阁，飙车已白云。向来庭左辨，列柏想犹闻。进退关忧乐，哀荣具始终。策名龙首重，节惠奉常公。桃径春阴遍，槐庭晚色浓。濮园初议在，天下想遗忠。"}