{"id":"261630","title":"金菊对芙蓉·东村晚归喜周铁珊先生下榻舍桴兰若","dynasty":"清代","author":"丁之翘","text":"白雁横天，黄花匝地，可怜时节深秋。自荒村策蹇，暮返林邱。到家未及閒言语，见僧雏、短简相投。为言佳客，渡江远至，下榻僧楼。倒屣何敢夷犹。早芒鞋竹杖，夜访羊求。喜骚坛名将，老益风流。漫言别后相思苦，请交看、白发双头。主人兴发，三更不寐，只劝香瓯。"}