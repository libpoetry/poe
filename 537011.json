{"id":"537011","title":"长短句奉赠沂阳王子","dynasty":"明","author":"王世贞","text":"君不见沂阳子，胸中磊块无不有。鸿都十上垂白首，七尺犹沈阛阓间，片言虚落公卿口。归来买田无负郭，抱膝哀吟动寥廓。琥珀春浮大白明，芙蓉日抱双丸跃。沂阳子，卓荦一丈夫，何不南扫百粤北幽都。虎可咀，龙可屠，六翮欲奋青云徂。沂阳子，咄咄勒成五千言，胡为乎长风东南来，吹上赪鲤鱼。两角外衔垂流苏，中有三尺素，启之灿烂霞文舒。奕者刘生致区区，道尔问讯余何如。又不见野人自蜡几两屐，日日吴山弄秋色。沂阳子，仰面看屋梁，万岁千秋更愁寂。"}