{"id":"734371","title":"五月十七日喜闻施愚山汪钝翁秦对岩钱宫声曹峨嵋乔石林李子德陈其年毛大可朱竹垞汪舟次严荪友徐胜力潘次耕李渭清方渭仁周雅楫暨家戒三诸公以鸿博制科同官翰林赋赠五十韵","dynasty":"清","author":"邵长蘅","text":"泰华因培塿，涓流赴溟渤。凤翙仪高冈，麟游以时出。圣朝栋梁具，峨峨皋与卨。更闻辟门典，搜剔遍岩穴。博学鸿词士，有诏徵诣阙。奏赋太和殿，金石殷摩戛。清越谐璆琳，镵镂讵?蛣。三相验讨论，天子亲甲乙。拔尤五十人，一一枚马列。维时月在皋，既望越二日。喧喧下明诏，并命登禁闼。冢宰持故事，圣恩特超越。鸣佩翔凤池，排风羡毛质。我方客京华，枯兀类株橛。庑下新僦居，畏热脱巾袜。当食闻除书，惊喜失喔嗗。同时诸君子，与我半胶漆。故欢谐缟纻，提携愧先达。新交纫兰?，推挽比蛩蟨。亦有吾宗贤，飞辔偶时哲。群公既汇征，吾贱亦庨豁。此举良旷典，盛事久雍阏。科名束缚人，如骥就衔钀。奇士若挛拘，平流得津筏。嘉祐举制科，得士惟轼辙。三等占久虚，何况二与一。浩荡蒙殊恩，公等宜惕怵。比闻启史局，行绸金鐀繘。兹事诚大难，煌煌钜著述。余子何足云，晔寿颇排讦。龙门扶风后，庐陵庶顽颉。发凡及起例，郑重非琐矞。前明三百年，大事凡六七。文皇靖难师，忠臣惨刺剟。逊国诸名贤，姓氏半磨灭。兴献议大礼，杖戍坌肉血。三案益纷拿，贤奸慎剖别。呜呼镇抚狱，清流离罗罻。阉寺内灶炀，盗贼外溃决。民穷赋敛繁，遂令国步蹶。思陵死社稷，中外多杖节。褒忠自圣朝，阐幽待特笔。此皆关治乱，件系宜缕悉。微词或隐显，义例严揃截。我学愧雕虫，我生类蠓蠛。讵能生羽毛，行当返蓬筚。东涧躬桔槔，南岨茹薇蕨。茅檐日偃仰，简编事翻阅。庶人岂敢议，草野有公骘。努力期诸公，千秋光史帙。"}