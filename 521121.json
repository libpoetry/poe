{"id":"521121","title":"送同年周时敏归安陆","dynasty":"明","author":"顾清","text":"男儿意气淩四方，结发万里期翱翔。槐黄催赴观国光，手携尺书朝帝王。帝曰汝贤留我傍，往视予宰铨才良。红帘粉署夏日长，峨冕吁咈谈虞唐。白云飞来经太行，翩然归思不可当。帝恩旷荡真无疆，汝暂释事归故乡。都门朝日天气凉，束装出祖驱骕骦。关吏旧识趋路将，举鞭挥手振紫缰。眼中已见荆山苍，男儿名成拜高堂。人间此乐殊未央，九重待补龙山章。"}