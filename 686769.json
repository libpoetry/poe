{"id":"686769","title":"别熊子三章","dynasty":"明","author":"边贡","text":"驱马陟前阪，惆怅送子归。良晤未及终，车徒忽已违。阴风蔽天地，砂砾惨阳晖。葵霍不自谋，众禽相与飞。五里一反顾，十里一徘徊。徘徊不可见，泪下沾我衣。车徒去弥远，言驻澧水阳。婉娈谐二亲，春晖丽高堂。堂下班马鸣，意气何扬扬。暮甘复朝旨，为乐良未央。嗟彼时役牵，关途迟翱翔。翱翔适岭海，路衢悠以长。车前建隼旟，车后拥干将。击兽须击虎，刈萧无及芳。丈夫志万里，遐远安足伤。颙颙霄汉姿，皎皎冰蘖肠。勖哉保终誉，慰我亲故望。"}