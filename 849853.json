{"id":"849853","title":"送林公似有之宰古田 其二","dynasty":"宋","author":"王迈","text":"孤士脱选阶，如出百丈堑。举员必及格，桂籍始一占。宰邑非不荣，吏尘岂宜厌。平生学爱心，小试乃可验。今时邑大夫，不轸阎闾念。非财不经营，所欲须属餍。创第要高华，买姬求美艳。骄色肆颉颃，严科行聚敛。攫肉比饥鹰，噬肤如狞猃。但规己丰腴，皇恤民亡阽。吁嗟饕餮徒，信是搢绅忝。中人易转移，习俗多薰染。林君最高明，百行无一欠。俗然君不然，白璧绝瑕玷。狂生作此诗，未病投针砭。爱助极拳拳，苦语忘其僭。"}