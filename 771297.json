{"id":"771297","title":"高阳台•微雨中园梅始花","dynasty":"清","author":"陈匪石","text":"酥雨融泥，寒烟锁黛，依稀江国初春。破两三椒，梅红恰近冬分。催年叠鼓匆匆里，费歌声、遏住行云。怕东风，吹泪成冰，荡梦留痕。老怀剩有闲哀乐，又兼天浪涌，连海尘昏。暝色高楼，长空断雁遥闻。山中豹隐无消息，寄南枝、驿使何人。记花时，每倚雕栊，同罄芳尊。"}