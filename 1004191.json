{"id":"1004191","title":"送李季才户部出守衡阳","dynasty":"宋","author":"程公许","text":"君来我去国，我还君得州。世事巧违人，参辰不同谋。庚午蜀贡琛，君名亚龙头。回翔三十年，班序晚见收。边声震宇县，枢筦须良筹。心期白粉闱，晋扈翠云裘。忽以外庸请，高轩拥前驺。展也清庙器，若为南国侯。事会转轇轕，材难费搜求。似闻石廪峰，琼佩郁飞浮。其下维清湘，杜兰满汀洲。官閒足娱玩，聊以宽隐忧。良会当有期，玉泉来蹇修。芳声保不沫，岁晏终绸缪。我迂谅无补，行世况鲜俦。言归承明直，尘容祇含羞。思土重纡轸，风埃苦淹留。伫君建名业，同理溯峡舟。白首三间茅，相依岷峨陬。"}