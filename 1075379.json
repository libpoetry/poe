{"id":"1075379","title":"夜雨达旦枕上作","dynasty":"宋","author":"周紫芝","text":"夜雨不复止，寒声晓仍酣。悬知变平陆，天水相溶涵。今年春雨多，既失麦与蚕。五种殊未入，此雨宁可堪。日者诸大将，幕府开潭潭。连营跨淮楚，仰食江以南。郡县脱兵火，百城无二三。何以供厞屦，坐贻有司惭。是事姑且置，我穷谁共谈。有茅两三椽，往往如漏篮。中夜屡起卧，吾寝安得甘。昼止方稍稍，暮作还毵毵。了无山鞠穷，何由禦烟岚。有躬不暇阅，忧心顾如惔。何当烦雨师，驱车反龙骖。一饱庶可期，寒饿少已谙。小人无远虑，口腹空馋贪。"}