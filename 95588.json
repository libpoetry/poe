{"id":"95588","title":"除夕古体三十韵","dynasty":"宋代","author":"赵蕃","text":"疾风鏖夜滩，古木撼石壁。渔火暗复张，隔江哭声接。哀哀或到明，语细杂鸣唈。我舟若孤凫，欲去意转絷。终宵炯不眠，残红照孤泣。舟人吁且言，今夕乃除夕。官何自苦甚，兀此六尺箦。城中知旧多，市上灯火集。朱门酒盈樽，高会马喧枥。一饮涤千愁，共送残景急。低头更堪伤，正比坐针席。去年腊尽时，家寓金沙碛。身虽隔剑栈，母在犹戚戚。贼风吼西隅，百日走荆棘。一鸣婴祸罗，转翅千仞逼。母忧儿不归，儿归母已殁。没身无以报，天地终罔极。永怀荼苦心，况复对节物。今将万里归，机会不可失。丹旐倚江村，百里莫相即。弱弟奉斋灯，孤女想在侧。夜夜梦慈容，枕泪迸腷臆。互者遥相望，未得就真宅。故山春事动，展敬遍丘域。松钗挂纸灰，阴苔藉芳冽。那知藁殡寒，古佛伴萧瑟。魂魄无不之，吴蜀云万叠。国步尚忧危，家囏更堪说。江湖多红巾，乡关断消息。曼声一长哀，山石为我裂。"}