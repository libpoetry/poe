{"id":"584918","title":"贞女吟","dynasty":"明","author":"苏仲","text":"妾生阅数龄，有志古人风。侧闻窦氏女，死事厓壑中。明心照寒潭，烈气横苍空。淑慎遵姆训，贞懿安贫穷。奈何恶少年，一朝肆狂凶。淩我至毒手，惧我飞霜锋。顾我冰雪姿，岂汝墦壤同。顾我金石操，岂汝犬彘从。誓将此心曲，淩寒比高松。誓将白玉躯，不与尘埃封。坚志如重城，三军莫能攻。寄语犷徒党，徒尔心忡忡。汝为泉壤蚓，我为天上龙。今生有时尽，再世难相逢。"}