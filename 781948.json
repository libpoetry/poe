{"id":"781948","title":"霪雨","dynasty":"清","author":"戴梓","text":"霪雨暴何似，高天悬江河。江河流易竭，霪雨暴何多。四邻无完壁，洞观连滂沱。原□绝行役，城韨奔洪波。美人瘗泥淖，花片辞条柯。阴风遏霮䨴，寒入肤生螺。絺绤薄莫御，毡罽偎难过。泛泛见鸥鹭，青青无黍禾。稔歉岁勿卜，须发斑增皤。高堂与荆布，两地空烟蓑。只身阨羁旅，浮荡成愁窝。名山负良约，挥杯起长歌。"}