{"id":"629052","title":"送马孝廉","dynasty":"明","author":"李云龙","text":"未识季常面，人言是白眉。丈夫意气不在区区一杯酒，我且为君赋新诗。闻君气陵三竺云，吐辞往往生氤氲。醉来笔底龙蛇走，题遍佳人白练裙。羊城正月流莺啭，青骢蹀躞桃花片。珠江流水入春杯，二樵云气供朝膳。天涯芳草唤归人，又挂云帆去海滨。吴姬送君柳花店，别意难将流水论。英雄飞腾自有日，且保取眼前无恙登山屐。他时尚忆作诗人，予是罗浮李烟客。"}