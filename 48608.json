{"id":"48608","title":"闻蝉·眉庵四十未闻道","dynasty":"明代","author":"杨基","text":"眉庵四十未闻道，偶于世事无所好。寻常惟看东家竹，屈指十年今不到。微躯之外无长物，寒暑一裘兼一帽。妻孥屡叹升斗绝，不独无烟亦无灶。身轻自笑可驾鹤，眼明岂止堪窥豹。人情世故看烂熟，皎不如污恭胜傲。有瑕可指未为辱，无善足称方入妙。此意于今觉更深，静倚南风听蝉噪。"}