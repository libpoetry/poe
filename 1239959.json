{"id":"1239959","title":"杂诗十一首并序 其七","dynasty":"元末明初","author":"张羽","text":"生平颇爱酒，未尝自斟酌。一与佳宾遇，陶然不复却。虽得一醉欢，伤生莫自觉。况复多谬妄，空为俗所薄。静言思利己，一止良不恶。东邻有父老，顾我忽大噱。与子共秃翁，忍弃手中爵。酒为荣卫桢，多忧正相搏。呼儿漉新酿，且复共酬酢。醉罢各相恕，谁能责狂药。"}