{"id":"807910","title":"贺新郎  送家广陵下第南归海宁兼以志慰","dynasty":"清","author":"陈维崧","text":"槐影摇清夏。送君行、红亭绿酒，轻衫细马。家世沙堤兼绣戟，谁不旧知名者。况彩笔、凭陵骚雅。月殿桂华新掇取，准金台、买骏重论价。又迟尔，三年也。真珠莫惜离筵泻。尽人间、群儿自贵，底须悲诧。昨见垂杨词几阕，诉尽雨昏烟嫁。空叹息、娉婷入画。自古柳为天上宿，踠长条、定遣笼鸳瓦。会相见，龙墀下。"}