{"id":"279246","title":"摸鱼子·为珠娘","dynasty":"现代","author":"周岸登","text":"为珠娘、再歌金谷，娃儿添写新怨。天公老眼真情物，菱镜破来春半。车毂转。两不死、雄蜂雌蝶双双见。胡沙路短。认绿发如云，红脂透肉，香滑小娇面。芳华换。刻骨相思百炼。洛花无力春晚。千围万绕看难足，倾国倚妆飞燕。堪眷恋。更莫待、风吹雨打空肠断。秦宫未远。纵圣药研丹，长门买赋，啼梦冷秋辇。"}