{"id":"811053","title":"咏周茂叔爱莲","dynasty":"清","author":"王家枢","text":"孤芳怀茂叔，卜筑在濂溪。明德馨香远，繁华富贵低。名花恣独赏，凡艳耻相齐。静对幽然乐，青莲句自题。怡情开净界，长啸激清流。对此心偏远，欣然目与游。波揩凉翠净，尘谢软红浮。矫矫中央植，閒居兴独幽。美人殷怅望，宛在水之涯。孤洁侪梅萼，轻狂笑李花。芳情深且远，光泽正而葩。一瓣心香爇，希踪学道家。仆岂忘情者，梯荣亦可嗤。自邀高士鉴，敢谓赏音迟。洁白真无玷，垂青慰所思。幽怀诚浩荡，即境好吟诗。"}