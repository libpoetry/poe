{"id":"840870","title":"郡斋杂咏","dynasty":"清末民国初","author":"金武祥","text":"郡斋居西偏，旧时名菉竹。池馆阅沧桑，荒凉惟满目。繄我客盱江，蜗居于此卜。折松以扫梁，牵萝为补屋。芟芜复去秽，睱辄扰僮仆。竹几与绳床，纵横不嫌蹙。画梅题新诗，纸窗糊幅幅。好花不知名，瓶供时一束。庭除多隙地，沿缘种秋菊。灌溉汲井华，泉甘又土沃。异草不剪除，满室映成绿。橘柚已累累，吹坠犹未熟。风雨飒然至，众卉尽如沐。池水清且浅，时有鸟来浴。游鱼近不隔，触手试一捉。日涉便成趣，矫首更遐瞩。遥指麻姑山，参差露屋角。苍苍翠翠中，隐约见飞瀑。园侧掩双扉，幽人时剥啄。开径望羊求，往来任数数。相与忘形骸，不知主宾孰。说诗茶一瓯，节谈棋一局。官舍虽諠嚣，此地颇不俗。原知鸿印泥，斯堂非我属。閒情聊讽咏，绝不厌烦复。书之斋壁间，后来还可续。"}