{"id":"732537","title":"学舂陵行","dynasty":"清","author":"愈?","text":"少卿牧海滨，牛与犊交驱。次公守颍阳，神鸟集其都。我无两贤德，猥受竹使符。夙兴自策励，冀以答盛谟。荒州介南陲，道路遥且迂。岩嶅相错纠，郁郁篁佳芜。停辕值猳狙，束带逢鼪鼯。不知鱼米市，但见?豕涂。巨奸忽梗理，荆甸为盗区。鼓笳震九嶷，锋镝流苍梧。朅来即摧陷，百邑无完郛。舂陵抑何幸，乃得免毒痡。山氓保耕稼，野老全妻孥。亮由彼贼仁，刺史宁有图。作诗见微意，循绶愧久纡。何当扬休风，一遣凋攰苏。"}