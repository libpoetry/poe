{"id":"709121","title":"走百病行","dynasty":"明末清初","author":"王邦畿","text":"上元灯夕后一夕，灯光烛光光烁烁。人家女儿白皙皙，踏取春风好消息。风俗传来走百病，夜妆夜服相宜称。女郎行径英雄心，卦头论采不论命。十字街头烟火红，东偏走西西走东。明珠天半翔金龙，轰轰电电开盲聋。夫人庙在小巷口，粉壁奶娘画二九。少妇下拜老妇祝，明年此夕酬春酒。西园甲坼青可怜，浅春月色寒有烟。露气轻沾旱地莲，采青归去兴缠绵。闻人采青不采白，请君看取头上发。人生不乐复何如，无病无忧福有馀。"}