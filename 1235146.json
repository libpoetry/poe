{"id":"1235146","title":"赠弟仁远入京四首","dynasty":"元","author":"惟则","text":"虬须铁面岸纶巾，胆气粗豪语逼人。二十三年不相见，却疑年少是前身。雨嶂烟峦翠欲流，天开图画万山头。凌霄阁上凭阑意，留与他年说旧游。白云峰在夕阳边，目送吴云入楚天。汝到燕山却回首，三千里外又三千。锦袍花映凤池明，玉佩光摇紫府青。富贵著人如醉梦，倚门慈母眼长醒。"}