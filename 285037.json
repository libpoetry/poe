{"id":"285037","title":"水调歌头·怀马芰珊、秦书南","dynasty":"现代","author":"胡薇元","text":"晴雪凤州柳，细雨剑门山。经过千叠修栈，衣袂塞云寒。北客鸢肩火色，南士风流旖旎，连辔向长安。乌帽蹇驴去，落日射潼关。横街侧，镫如豆，伴臞禅。更番翔集何事，孤雁锻霜翰。一则香熏左掖，一则魂归白下，生死两悠然。消息已茫渺，相见又何年。"}