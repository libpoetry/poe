{"id":"846732","title":"满江红 寿妇人有二子登第，一为教，一为户","dynasty":"宋","author":"无名氏","text":"绣线添长，屈指隔、书云三日。华堂里，十分佳气，葱葱郁郁。一点老人星正照，千年王母桃方实。向绮罗、丛里酌流霞，称觞客。凤雏贵，名仙籍。鸾诰宠，恩慈极。萃一门盛事，皆诗书力。芹泮珠曹争禄养，桂林雁郡催行色。看明年、两处寿筵开，长生节。"}