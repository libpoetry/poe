{"id":"1000116","title":"某介直寡合为邑亡状而杜兄一见过爱作诗称许谨依来韵奉答","dynasty":"宋","author":"强至","text":"平生怀古哲，所趣背时人。饿死不巧宦，力行惟庇民。风波方满眼，霄汉欲谋身。山水得一县，松筠为四邻。分安篱鴳悦，机少海鸥驯。道义闻君久，襟怀类我淳。盍簪何太速，倾盖似非新。交向篇章定，情缘里闬亲。胸中都绝介，席上竞誇珍。他日摅长策，相携献紫宸。"}