{"id":"1236340","title":"题师岩卿蒲中八咏 蒲津晚渡","dynasty":"元","author":"陈庚","text":"中条山色照黄河，竞渡行人晚更多。城上危楼倚霄汉，凭栏有客正悲歌。五更风露正清冥，马首残蟾分外明。好句堕前俄失去，微吟倏过古虞城。德化当年被海隅，熙熙物性尽昭苏。不知今日吾民愠，一听琴声解得无。山头晴雪照城楼，泼水融银眩两眸。荡涤寒城须美酝，浮香醽醁夜来篘。潇潇寒雨湿觚棱，古殿长廊夜气增。此地此时谁得意，龛灯一点坐禅僧。螺发烟鬟矗万峰，行人指点梵王宫。鸟飞杳霭苍茫外，人在霏溦空翠中。水曲山河古乐乡，圣谟曾此降英皇。遗风欲问应无处，破屋颓垣半夕阳。表圣当年爱此山，倚楼终日看飞湍。后人空饮贻溪水，不学先生便挂冠。"}