{"id":"679065","title":"东门行","dynasty":"明","author":"李悌谦","text":"朝入东门城，试作东门行。东门小吏打道开，马前高喝将军来。将军马上锦绣袍，妙年三十才向高。自信勋劳迈颇牧，常将意气淩萧曹。紫骝一疋天子赐，新鞲金鞍摇玉辔。腰下长悬两石弓，腹中岂贮三千字。清时校猎城南隅，旌旗蔽野人塞途。一时苍黄爪牙奋，百里飞走影响无。归来升堂设绮席，列坐击鼓吹笙竽。金凤钗横翠翘起，娇娥双双颜色都。藏阄呼取银错落，按节舞蹈红氍毹。蜡炬高烧白于昼，乐事已遍清夜徂。君不见穷巷书生读书苦，一生身被儒冠误。不思学剑求出身，闭门犹拟长杨赋。"}