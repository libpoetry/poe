{"id":"697240","title":"寄徐方伯二首","dynasty":"明","author":"胡应麟","text":"惆怅骊驹系绿杨，一灯聊为故人长。朱丝永日闲清庙，白纻深宵出画堂。耒耜风云莘野畔，舟航霖雨傅岩傍。碧天吴越相望近，对倚青萍拭剑铓。长啸归来话陆沈，草堂新筑近东林。南州尚忆朱幡度，西洛争传绛帐临。匣底星辰蟠玉剑，床头山水拂瑶琴。探奇莫恋登高屐，飞动蒲轮越水浔。"}