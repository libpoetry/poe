{"id":"702734","title":"次韵答俞原举五首","dynasty":"明","author":"董纪","text":"满头华发怕逢春，山鬼揶揄正笑人。祖道不沾雩峡水，征袍空染贯城尘。已无勋业铭彝鼎，岂有声名动搢绅。但得五湖风月在，钓船还与白鸥亲。三载崎岖蜀道行，虚名已觉负平生。季鹰从此有归兴，思旷自来无宦情。恐作渔樵閒话说，敢忘车笠旧交盟。鹤滩喜与鸳湖近，夜夜相望共月明。秀州东郭残年里，曾得春风送客舟。别去几何情契阔，诗来如此意绸缪。光阴日薄皆虚度，故旧星稀半不留。江上酒船重有约，残山剩水尚堪游。自蒙人日题诗后，夜夜光辉照草堂。玉石琢磨方是器，芝兰熏染不闻香。虚名只作寻常事，豪气何分上下床。但恐九霄孤鹗起，老夫拭目仰难望。对月有怀多好句，胜如春草梦西堂。予人然诺千金重，到手缄书一尺长。鹤吊机云迷故宅，燕寻王谢失雕梁。都缘十载兴亡恨，诗后殷勤并寄将。"}