{"id":"1065781","title":"次韵和韩君表读渊明馈曾存之酒唱酬之什","dynasty":"宋","author":"苏过","text":"弹冠初为米，挂冠不待稔。人言学陶生，此举安能尽。陶生物表人，世网那得窘。邈如孤凤凰，翱翔天际岭。聊应寓诗酒，不在朱弦韵。曾韩轻轩冕，雅意妙无畛。远寻柴桑游，时遣醉帽陨。陟世憎傥来，归耕犹有准。糟床得佳友，曲糵粗可信。摄衣请从之，嗟我独后警。"}