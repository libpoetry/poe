{"id":"780642","title":"呜呜硻硻","dynasty":"清","author":"龚自珍","text":"黄犊怒求乳，朴诚心无猜。犊也尔何知，既壮恃其孩。古之子弄父兵者，喋血市上宁非哀。亦有小心人，天命终难夺。授命何其恭，履霜何其洁。孝子忠臣一传成，千秋君父名先裂。不然冥冥鸿，无家在中路。恝哉心无瑕，千古孤飞去。呜呜复呜呜，古人谁智谁当愚。雰复雰，智亦未足重，愚亦未可轻。鄙夫较量愚智间，何如一意求精诚。仁者不訹愚痴之万死，勇者不贪智慧之一生。寄言后世艰难子，白日青天奋壁行。"}