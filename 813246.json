{"id":"813246","title":"张司寇坠马伤臂几折幸得良医复完索诗称贺为赋二章","dynasty":"清","author":"张鹏翀","text":"骤马天街一蹶中，险将折臂兆三公。翻身学士疑成瓦，擎掌仙人不是铜。漫笑庄生虚攫右，早夸杜老妙书空。断碑半截浑难补，天遣重完赖国工。失马何须吊塞翁，依然开口笑东风。屈伸使指良非便，运转从心已自雄。就笔书余新梦断，入林把处旧游同。九逵尘鞅经年倦，管领清间百日中。"}