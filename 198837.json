{"id":"198837","title":"寄子进弟·忆子去家日","dynasty":"宋代","author":"曾巩","text":"忆子去家日，南风始吹衣。今来晶水几，蝇蚊已群飞。思子兼昼夜，何啻如渴饥。喜闻远客至，手自排荆扉。客送书一纸，翰墨子所挥。上言山居恶，梦寐接庭闱。次言服畎亩，禾黍膴已肥。其余叶文字，颇测幽与微。题诗在纸尾，语老意不非。我喜何所似，大似客得归。我与子事亲，未饱藿与薇。常苦去左右，辛勤治鞍鞿。子行何时反，我眼日已晞。应须毕秋刈，相见慰依依。"}