{"id":"1049415","title":"送王审言秘校潞州法曹","dynasty":"宋","author":"冯山","text":"上党缘青冥，劲气西北隅。黄河天际来，草木冬前枯。其地号严冽，燕陇莫与俱。毡罽护性命，冰霜结眉须。土人一犯寒，斗酒沃始苏。中州宦游士，未秋先嗟呼。我闻已心慄，冻粟生皮肤。而君风雪间，径作壶关趋。少年始任气，慷慨若有馀。自为功名行，不惮气候殊。犬戎炽将灭，郁屈迎天诛。幕府收英才，富贵往何图。埋头簿书底，龌龊终非夫。功业彼何人，送子诚起予。"}