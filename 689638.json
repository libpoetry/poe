{"id":"689638","title":"霍元方见寄五言十二韵二首题鲍锡中疏懒钓鱼图遂成五言二十韵二首以答鲍霍二君子","dynasty":"明","author":"宋讷","text":"谁将疏懒写，三昧得天机。游息惟林壑，冠裳只布韦。神清含俊逸，笔古造精微。遐想随时倦，幽栖与世违。黄茅松下屋，白石水边矶。芳饵沈新月，长纶控落晖。结盟鸥鸟狎，坠钓鳜鱼肥。柳树烟中坐，芦花雪外归。淮山将翠绕，楚树送青围。清梦游仙岛，丹心拱帝畿。江湖香稻饭，泉石绿萝衣。风月诗囊贮，尘埃醉袖挥。野人供葛屦，童子扫柴扉。随地声华远，到城踪迹稀。晚樽螃蟹熟，秋水鹭鸶飞。鸑鷟方宜贵，骅骝不可鞿。逍遥比徐勉，恬淡过王晞。始有高人传，终无别壑讥。静观悬画轴，高卧枕琴徽。歌和沧浪罢，先生独见几。幽人疏且懒，画里见真容。仙骨秋山瘦，庞眉暖翠浓。林峦追马远，神观逼刘琮。朝市行行倦，功名事事慵。石矶苔藓护，野服芰荷缝。钓月一竿竹，巢云两树松。解蓑堆杜若，投饵傍芙蓉。柳映青浮影，萍开翠露踪。缗轻江色净，鱼跃浪痕重。渭上熊罴梦，人间锦绣胸。畅怀滩七里，无意禄千钟。迹似天随子，名高阮嗣宗。困依临岸树，归看隔江峰。鲙细丝银鲫，羹香煮箨龙。话寻樵侣对，行与钓徒逢。晴荷冲烟笠，寒携踏雪筇。篷窗红日上，石径白云封。朝士题诗赠，家童酿酒供。山僧持钵过，溪友抱琴从。我欲江湖去，乘舟访鲍溶。"}