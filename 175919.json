{"id":"175919","title":"凉月·凉月未出山","dynasty":"宋代","author":"刘子翚","text":"凉月未出山，浮云半空白。徘徊步轩窗，宛若待佳客。经林漏飞辉，映溆生华泽。及兹秋影清，吾庐更幽寂。殊观发祠藏，妙听生寥閴。营营息初机，炯炯怀新得。岂无平生心，所乐已非昔。天旋河汉动，夜久邻机息。凄凄感庭兰，岁莫霜霰集。呼儿温浊醪，独酌醉永夕。"}