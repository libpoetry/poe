{"id":"1041180","title":"送张四隐直游边","dynasty":"宋","author":"刘敞","text":"吾昔读汉书，远嘉马文渊。慷慨有大志，不辞走穷边。尝言功名期，当及少壮年。生图万里勋，死裹马革还。此语颇豪荡，书之在青编。其人虽已亡，其意犹凛焉。羌戎未伏诛，王旅多丧偏。安得如此人，西行陇与汧。借筹资方略，还为天子言。海上惟叹息，今时岂无贤。忽闻张公子，奋起殊欣然。历览泾渭旁，究观敌根源。宁复谢古人，正堪豁忧煎。卫青出行伍，去病幸有天。相继取封侯，有若翻手间。男儿谁不如，可得甘弃捐。读书反三黜，何用师孔宣。我岂少游徒，规规守乡田。力弱非志弱，送君心长悬。"}