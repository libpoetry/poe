{"id":"693084","title":"病起","dynasty":"明","author":"沈守正","text":"一身多病百缘轻，萧飒风来体渐平。阁求诗书随意懒，梦游山水逼人清。调鸠上掌喃喃语，遣鹿看门笃笃行。桐叶满阶留不扫，爱他踏处亦秋声。饮罢觥船亦自欢，小除行散影珊珊。生来何必皆文士，譬是先迁一左官。无病尚当哀局促，有身何患不圞团。东郊小筑西桥月，乘兴休歌客路难。"}