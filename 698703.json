{"id":"698703","title":"桂枝香 次荆公韵，送费钟石少宰之南都","dynasty":"明","author":"夏言","text":"长空极目。见几度冥鸿，南飞肃肃。剧想钟陵山色，烟霞如簇。石头城外长江水，趁西风、乱帆遥矗。杨柳秦淮，蒹葭鹭渚，旧游未足。念十载、红尘驰逐。叹松菊幽盟，易寒难续。白发盈巾，总为是非荣辱。桂树洲边乡水畔，但芳草、年年增绿。何时携手，归钓水溪一曲。烟尘满目。正木落燕山，天寒气肃。北望居庸叠翠，万峰云簇。黄金台上当时月，见几度、征旗矗矗。冰合滹沱，风寒易水，不堪驻足。笑车马、少年追逐。叹慷慨悲歌，古调难续。青史功名，只是一场荣辱。七国英雄俱寂寞，但岁岁、花香草绿。禁苑除夕，挥毫聊和，桂枝旧曲。登楼纵目。正云黯长空，天地凝肃。遥想金陵佳丽，锦围绣簇。玄武湖头司寇第，对三山、天外横矗。朱雀桥边，乌衣巷口，春游兴足。念昔日、杏园追逐。叹南北萍踪，音书断续。白首还山，高谊每惭虚辱。岁晚江湖冰雪后，喜岩下、桂枝仍绿。寄语浅翁，好怀都付，白鸥园曲。"}