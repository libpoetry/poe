{"id":"816096","title":"塞上曲五首","dynasty":"清","author":"梅文明","text":"万里色萧骚，千山气泬寥。雪肥天北马，风劲漠南雕。燐火吊今古，浮云空暮朝。荒崖铭战绩，谁是汉嫖姚。边调起呜呜，金飙塞外呼。石僵人射虎，岌倒树飞狐。鼓角和霜冻，关山带月孤。黄沙走苍莽，杀气满平芜。屯垒依然在，颓阳黯黯斜。荒芦吹筚篥，丛莽窜麇䴥。血碧战场草，泪枯穹谷花。谁怜征戍魄，一一化虫沙。闺梦感千春，封侯骨已尘。笳悲出塞曲，石化望夫身。属国终逃汉，长城痛筑秦。至今阴岭雪，犹照远征人。圣代征无敌，绥藩偶用兵。貔貅穹野宿，雕鹗阵云平。上将靴藏匕，名胡颈絷缨。生还军气乐，羌笛玉关清。"}