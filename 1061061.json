{"id":"1061061","title":"青原台诗","dynasty":"宋","author":"饶节","text":"五马胸中足丘壑，驻车决遣有馀乐。似言新广青原台，不减滕王旧江阁。滕王阁下当年路，静中怀抱时来去。闻说青原比像间，表里江山便知处。使车时此携佳宾，与人同乐不同群。倚栏自得新诗句，矫首长怀古道人。青原亲见曹溪祖，渠有儿孙住山斧。问公何处见青原，杳杳飞鸿掠云去。"}