{"id":"1001208","title":"赠疏山清老","dynasty":"宋","author":"曾几","text":"江西草堂清，道价直寰宇。中分死心坐，亲饮晦堂乳。与人作阴凉，雨后散烦暑。千林摇落后，郁郁松柏古。厖头覆霜雪，碧眼照针缕。贯穿禅家流，领略我辈语。居山专论道，馀事百不睹。人言师疏慢，我但见媚妩。去年潇湘来，丛席历几所。踞堂号知识，说法若云雨。阴求乃翁事，未见一人举。请师长住世，此道要盟主。杖拂有馀闲，时时入州府。"}