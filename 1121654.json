{"id":"1121654","title":"谢江东漕杨廷秀秘监送江东集并索近诗二首","dynasty":"宋","author":"范成大","text":"远道悠悠日暮云，愁眉今日为君轩。残灯独照江东集，短梦相寻白下门。即事想多梅蕊句，有谁堪共桂花樽。斯文赖有斯人在，会合何时得细论。秃翁衰雪涕垂颐，仿佛三生懒散师。浃髓沦肤都是病，倾囷倒廪更无诗。笑看笔格网丝遍，閒数窗棂花影移。事业光阴今若此，故人休说旧襟期。"}