{"id":"705107","title":"暮春书事二首","dynasty":"明","author":"瞿佑","text":"过墙新竹翠交加，绿树阴阴噪乳鸦。花到酴醾香结局，鸟鸣鶗鴂客思家。煮茶汤沸风声转，梦草诗成日影斜。零落残红青子满，渐看金弹熟枇杷。睡起呼童扫落花，石泉槐火试新茶。树林深处蜂王国，帘幕阴中燕子家。柳絮乘风投砚水，竹枝摇影落窗纱。幽居莫道无官况，鼓吹犹存两部蛙。"}