{"id":"684497","title":"梁苑歌","dynasty":"明","author":"王廷相","text":"君不见梁王已破六国垒，苑中便起文园台。黄金白玉架楼阁，绮榻延宾四向开。清泠池上三尺雪，相如新赋倾邹枚。临邛美人斗花朵，挑以琴心礼岂那。汉庭卖赋得千金，白首游梁计亦左。今人空怍古人风，抱策为儒叹不逢。呜呼古来文士不简岂足病，且览词彩如长虹。黄河东来沙填海，陈留十山几山在。梁王古苑九地深，岁岁龙蛇窟穴改。我田在苑苑在东，灌园凿井当其中。应门两黄鹤，抱琴双玉童。行歌曳杖如游龙，前身恐是河上公。君不见七十二帝如旋蓬，惟有尧舜流高风。人生百年电闪闪，何必希时钓誉攀援日月独为功。子云草玄恒不调，虞卿著书仍固穷，我怀欲附沙洲鸿。"}