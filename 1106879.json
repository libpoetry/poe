{"id":"1106879","title":"幽园即事四首","dynasty":"宋","author":"王洋","text":"屋头积雨涨春雪，舍北夭桃堆暮霞。细雨斜风妨病起，窗间把玩数枝花。篱边杨柳似罗敷，袅袅娉娉十五馀。无赖风光相料理，忽看柯叶可藏乌。残梅依草遣愁尽，细草缘阶满意生。莫道中年春思少，每逢佳处眼偏明。晓窗晴哢丁宁语，晚树幽花委曲香。散策寻春不知远，片云作雨度回塘。"}