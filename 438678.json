{"id":"438678","title":"赋伯玉透光镜","dynasty":"金","author":"麻九畴","text":"太阴沦魄元不耀，太阳分光成二曜。呜呼怪铜盗此幻，透影在壁与背肖。奁开㸌㸌光走庭，划如剸犀乍脱鞘。泓澄秋落百丈潭，疑有龙向天门跳。秦娃汉婉化鸳土，宠雨恩云埋凤诏。当年椒涂鉴桃李，身后泉台映蓬藋。枕簟无情草木香，笙歌不暖枭狐啸。髑髅一丑不再妍，不知持此将安照。万斛珠玑委俑人，唤得偷儿成鬼剽。借问金椎一控时，何如海上青蝇吊。寿如金石佳且好，此铭此篆两奇峭。今谁子后曩谁先，赢得细枢经蚁窍。千古繁华一梦醒，恍然入手称神妙。丹砂□紫翠羽青，万金难买人年少。君侯新自洛阳来，玉台人物今温峤。相看大笑古人痴，收镜入奁还自笑。"}