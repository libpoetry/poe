{"id":"658586","title":"送仲山之任广东参政","dynasty":"明","author":"王鏊","text":"十年送尽南归人，今日谁知还送君。归来寂寂掩关卧，无语目睇南飞云。与君相从亦云久，对语真如饮醇酒。朱弦疏越音有馀，明水著盐味多有。君才于我真得师，簿书堆里还题诗。诗词郁硉古鼎器，字法秀劲枯藤枝。岭南此去无多路，目极燕山天尽处。青山杳杳不见人，秋雁飞来复飞去。政成几时召还阙，相对共月庵前月。"}