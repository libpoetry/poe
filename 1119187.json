{"id":"1119187","title":"送王推赴调","dynasty":"宋","author":"陈宓","text":"俯视庸流四海空，纵横万卷贮胸中。兰台不日看登用，莲幕三年肯奏功。松径未荒心已动，雪舟谁办兴先穷。帝城春事需春到，讵许□菲褪白红。青春初破未容深，趁得清明到武林。官柳野花供醉瞩，版桥山石惬归心。长才凛凛恢游刃，善政优优得理琴。好去天朝鸣佩玉，海边童叟谩歌吟。"}