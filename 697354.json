{"id":"697354","title":"潞河舟中再别惟寅裕卿汝修绝句五首","dynasty":"明","author":"胡应麟","text":"雨色荆门树树哀，武昌黄鹤暂徘徊。西风玉笛危楼上，万片梅花落酒杯。乱山台殿楚江头，极浦蒹葭夹岸流。二十五弦湘水瑟，月明何处不堪愁。神女祠前落日低，祝融峰外乱云迷。那堪重作高堂梦，万树清猿岳顶啼。一望巴陵楚峤分，木兰舟上雨纷纷。中流无限潇湘色，日落君山起暮云。衡岳千峰雾里看，洞庭波色照阑干。扬帆自为青山去，漫拟当时白雪寒。"}