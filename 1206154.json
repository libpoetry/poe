{"id":"1206154","title":"沁园春","dynasty":"元","author":"侯善渊","text":"世累尘情，镇日昏沉，何时尽期。被利名财色，相牵系，把天真昧却，一向愚痴。好女娇儿，金枷玉杻，锁绊缠绵没改移。憨痴汉，积无边恶业，限到推谁。酆都摄问无词。奈往日愆尤报应随。受刀山剑树，寒冰凛冽，镬汤碓捣，鬼栲残尸。万死千生，难为出路，永堕幽冥无尽时。轮回处，换人身，戴双角尾毛皮。"}