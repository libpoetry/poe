{"id":"1091671","title":"闻雁","dynasty":"宋","author":"王质","text":"我性爱风竹，历耳如筦弦。两日偶不闻，但见青摩烟。半夜意展转，时闻雁翩翩。未能叫云月，而我独不眠。抱被夜徙榻，空堂秋山连。亦有鸥鹭栖，历历鸣更传。为汝饮一杯，问汝以一言。不居芦苇中，乃巢苍翠巅。萧萧西风多，一等菰蒲寒。远来有相伴，汝等岂不贤。不觉点急急，难通意惓惓。振翼忽飞去，江湖水连天。"}