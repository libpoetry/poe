{"id":"357389","title":"满江红·癸丑岁六月十二日同人泛秦淮","dynasty":"清代","author":"黄之隽","text":"水上风多，坐江艇、衫罗轻卸。斜旸里、听歌劝酒，满前王谢。四面楼阴兰桨鹢，十眉帘底冰绡麝。最宜人、团扇藕花边，乘凉者。邀笛步，閒情写。桃叶渡，閒愁惹。看迷濛夜色，画成良夜。露濯蟾蜍银汉湿，蜡笼翡翠铜盘灺。趁烟波、妆点太平宵，非游冶。"}