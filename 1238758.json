{"id":"1238758","title":"金溪孝女歌","dynasty":"元末明初","author":"杨维桢","text":"金溪石，石生银。凿石石有尽，银令无时磷。昨夜银官下，山头点银户。葛家父，无丁惟二女，葛家父楚苦，苦楚与死邻。二女痛父关一身，骈首跳冶裂焰闇。裂焰焚身，不焚二女心。天惨惨，神森森，化作双白金。双白金，盛龙锦，愿作万寿卮，以奉天子饮。一饮银鬼泣，再饮银令寝。"}