{"id":"626090","title":"赠野云子","dynasty":"明","author":"梁以壮","text":"君非贫，君住羊石之比，四围朱门皆成邻。独坐虚窗，对玉山之松筠。有田百亩，不出城闉。世人力弱多变弃，君有力不辞苦辛。亩亩是石，向石锄之石不磷。妻儿要食向君取，君向石田田向君，经年无粒田羞人。人田之田有肥瘠，君田之田石嶙峋。君锄石田得禹穴，中有骊龙百尺石上蹲。君探得珠非谷等伦，抱之待价为世珍。负郭田二顷，不足骄苏秦。"}