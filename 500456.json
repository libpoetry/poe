{"id":"500456","title":"次董参政送杨季常诗韵","dynasty":"明","author":"陶安","text":"总戎戡定称雄豪，帐下有客如枚皋。笔端霜气塞关口，貔貅万队无哗嚣。山环壁垒拥节旄，民亦捍敌持弓刀。平生意气感知己，国步如此忧叨叨。宰臣动喜片语褒，两眼如月鉴履操。烧原难留狡兔穴，海涛不撼游龙艘。人主当念阃外劳，不独相业归萧曹。时平班师拜阙下，遥睇虎豹天何高。"}