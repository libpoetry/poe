{"id":"813735","title":"原韵寿王一如师七十","dynasty":"清","author":"汪怡甲","text":"矍铄仙翁杖履春，童颜鹤发总精神。年华七秩衣冠古，词藻千篇笔墨新。花发鲤庭添秀色，月名马帐住吟身。昌黎山斗群瞻仰，岂在功名论屈伸。双扶鸠杖庆长春，定是仙桥降谪神。槐泽争传三世旧，菊香竞荐一杯新。从来里巷推名宿，况有文章寿此身。笼就碧纱珠玉满，樗材愧乏雅怀伸。"}