{"id":"1113806","title":"扇子诗","dynasty":"宋","author":"李石","text":"节节荷风驿置，疏疏竹雨龙悭。攲枕几声鼓吹，捲帘数笔湖山。月树吾人倾盖，风蝉老子闻韶。唤起江湖春梦，几番鼓角秋潮。眼界琉璃鸟度，腹中沆瀣蝉清。猗兰羲献父子，瘦竹夷齐弟兄。冷著松声似雨，冻教井水成冰。猛火烧天烧地，清凉谷里閒僧。晴日浅深著柳，暖风高下吹花。醉里蝴蝶作梦，醒后狂蜂报衙。今古一场梦呓，乾坤六博呼卢。醉里猩禽著屐，醒后骊龙忆珠。修竿其钓莫钓，短艇似渔非渔。欸乃一声山水，杏林夫子琴书。蜂蜜新房日课，燕泥旧垒年劳。睡起香炉圆觉，醉中山芋离骚。蕲竹皮肤事业，齐统手腕工夫。跳出二乘火宅，直饶一段冰壶。猛火横秋如烁，银河冷浸月脚。三更独立梧桐，不恨夜凉衫薄。东海夜潮舂枕，西湖晓雪窥窗。香佩幽兰开国，褐衣明月迷邦。鸡虫日得日失，鹏鴳风高风低。天道先看阴骘，人心何忍自欺。月波半浸杨柳，谷雨初匀牡丹。夜酒只堪欢酌，春罗不耐轻寒。师资为学之规，朋友为学之劝。说与润屋千金，何似传家万卷。锦煖海棠欲睡，絮浓杨柳初眠。蝶老斗高屡舞，莺雏学语如弦。冷热衰盾之日，清和夷惠之风。天运自有常度，世态人情不同。颜子见善则迁，子路有过则改。懒则鲇鱼上竿，勤则大鹏跨海。茶交君子之淡，酒饮圣人之清。醉为天下大老，睡则吾辈神兵。负笈无他奇货，笔端有力躬耕。僰道颇思山谷，兰陵一变荀卿。叶叶深云湛碧，花花晴日摇红。当是身薰成种，不干秋水香风。柏树庭前度夏，荷花池上经秋。若问西来拄杖，何如南去轻舟。风轻匝破世界，山僧如如自在。个中纯白团圆，洞然法香水海。隐几今昔两个，卧床左右一边。正要脚根著地，莫教火焰烧天。涪上拾遗今日，泉声一炷青云。会道伤春伤别，世间惟有司勋。春煖锦棠覆径，夏凉红藕盈池。九蕊东篱绽菊，一花南岸梅枝。功德海中游戏，菩提树下清凉。只有登山一醉，啸声分付孙郎。竹影千林一族，此中孝子门家。释老曾经抱送，诗书便是生涯。三召三逐去之，老眼已不识路。偶然得个渔家，此是桃溪西渡。先睡也须先觉，多文也须多学。如此没量大人，不知可畏可藐。达摩一字无法，惠子五车著书。透关九重见虎，离钩三寸求鱼。"}