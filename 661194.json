{"id":"661194","title":"次韵荅王宜安","dynasty":"明","author":"罗钦顺","text":"好笃金兰自昔年，风标真象抑庵贤。甲庚未论谁为长，糠秕应惭我在前。绕郭云山多种玉，满池春水独栽莲。兴观日诵诗三百，施济庭馀禄二千。梦说事赊便筑野，希颜心苦耐钻坚。名洲久著龙头谶，蓬岛仍栖鹤背仙。会展谋猷资世用，肯将通介逐时迁。高才定有高人识，大器端从大化甄。白发慈闱凭养志，青云难弟况随肩。中书太傅千年谱，武姥澄江万里天。共学斯文空老大，巧逢新格谩颠连。借巢恰似鸣鸠拙，揽镜羞争玉女妍。勇尽敌场疑再贾，灰寒丹灶讶重然。时当易辙聊凭轼，座有知音敢绝弦。珍重交情怜鲍叔，尊严师道愧伊川。虽存立雪寻常地，终欠吟风一二联。肥遁向怀追汉绮，中兴今喜际周宣。长歌宠赠能无和，报国微躯拟并捐。"}