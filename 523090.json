{"id":"523090","title":"豫章遇钟子送赠","dynasty":"明","author":"李梦阳","text":"豫章八月江势轻，水关行马沙觜平。闻君缆舟挽君往，向夕恶风银浪生。顷时收帆万船集，波颠石倒蛟龙立。中流艓子独何意，欹反犹摇双浆入。天清未风君巳回，帆色诏迢万里来。拂衣汉口凫雁乱，击榜南浦芙蓉开。汉口逢君又南浦，人生聚散风中雨。黄石公赤松子在何所，君今抽簪我簪组。"}