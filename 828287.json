{"id":"828287","title":"朱用和招饮因忆其尊人晓岚先生饮酒之乐怆然出涕送赠一首","dynasty":"清末近现代初","author":"陈曾寿","text":"美酒易尽悲难空，平生风义怀朱翁。翁昔酿酒鉴湖侧，百二十瓮堆醇醲。酒成跌宕走京国，意轻万户豪千钟。归来经年卧酒病，百药尝尽如神农。佐军粤西鏺积寇，偶探囊底收奇功。长才老谋时不遇，晚经桑海悲衰慵。朝晞暮唶减食寐，国之舒惨如在躬。却寻故居武林市，十年久据狐兔丛。发藏多供兵子醉，急呼朋好开泥封。倾写潋潋照盆盎，朋比公瑾秋历冬。小车载来湖上宅，香流茵垫涎溪童。夜归踏艇误踏浪，淋漓袜履劳燖烘。深情极意那可道，倏忽宿草埋幽宫。海隅张饮踵公子，感旧涕出知何从。时移志事去日远，尊俎犹昔心谁同。偷生羞尘国土遇，念乱谁及君山忠。酒人向来少成事，荆高遗恨回悲风。"}