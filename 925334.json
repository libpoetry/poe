{"id":"925334","title":"仲秋苦热半格一首","dynasty":"宋","author":"苏籀","text":"老火薪烝鼎灶然，柔金低伏听燔煎。虚窗叠巘攒三崿，冷枕清飙直万钱。俛仰生涯恃林井，包缠冠绂哂毹毡。朝蝇夕蜹嗟何集，山雪河冰渴沃湔。子夜凉生秋思肇，午时炎炽赫羲鲜。荫饶华桷单絺叟，嬉爱清川泳月船。巾幨垢氛勤靧濯，果肴剖剥萃新妍。芸夫望望瞻云汉，鋜鹤声声唳碧天。瀑水何山千尺泻，洗心安得赏悬泉。"}