{"id":"1117233","title":"蚕麦二首","dynasty":"宋","author":"苏辙","text":"疏慵自分人嫌我，贫病可怜天养人。蚕眠已报冬裘具，麦熟旋供汤饼新。撷桑晓出露濡足，拾穗暮归尘满身。家家辛苦大作社，典我千钱追四邻。三界人家多鲜福，一时蚕麦得难兼。锄耰已愧非吾力，汤火尤惊取不廉。贵客争誇火浣布，贫家粗有水精盐。薄衫冷面消长夏，扪腹当知百不堪。"}