{"id":"489051","title":"杨椒山先生祠","dynasty":"明","author":"申佳允","text":"十载公车过上谷，成仁祠下霜风肃。拜像拟招忠悯魂，拂碑欲食分宜肉。父子阁老燄薰天，满朝那复羞奴颜。十罪五奸鸣仗马，诛凶一疏日星悬。天地昏霾神鬼泣，浩气丹心血化碧。含笑龙逢地下游，英灵缥缈直声奕。吁嗟乎蜃市冰山顷刻形，蘋蘩俎豆千秋荣。分宜当日心已死，忠悯今日气犹生。"}