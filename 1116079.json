{"id":"1116079","title":"方壶自咏","dynasty":"宋","author":"汪莘","text":"性静无一物，心生有万端。曾将魂魄鍊，不被鬼神瞒。纵步地虽窄，仰头天自宽。裁诗偏得偶，遇卦只成单。三万六千刻，四千三百时。不思人事汩，只怪岁华驰。拚命尝因道，忘家亦为诗。幽怀聊自遣，俗子莫令知。生死何时了，盈虚祇足伤。谁能一刻静，大胜百年忙。反己求中帝，逢时说外王。纷纷徒藉藉，踽踽亦凉凉。事体向晚境，情怀非少年。平生不得地，至死亦由天。坐背暑弥胜，行膺寒愈坚。愿言过去苦，莫与后来贤。白昼常陪俗，清宵得养魂。几时成草屋，终日掩柴门。事迫文方出，身闲道始尊。世方怀祖逖，吾已吊刘琨。无象始无假，有形斯有邪。盈虚怜日月，聚散笑烟霞。一性亦无我，五行何况他。谁能离火宅，吾与上牛车。残腊天垂老，新春日始孩。玄君归浑沌，青帝出胚胎。楼上独倚处，海边相见来。闲思栽五柳，怒欲拔三槐。百岁已过半，只身谁与偕。得因徵悟道，失在太开怀。且托山花宿，时从水竹斋。神回天上活，骨付月中埋。兴发花开处，情生叶落边。既为欣厌惑，未脱死生缠。凿破心中月，冲开顶上天。俗儒应大笑，古佛不曾传。谁和阳春曲，仍操白雪音。郊寒犹有骨，岛瘦未无心。云到散时看，月当亏处寻。可怜持玉尺，终不度金针。直写胸中事，谁拈纸上尘。兴来那暇懒，得处不容廑。行有鬼神觑，诗防天地嗔。欧苏寻后辈，郊岛是前身。"}