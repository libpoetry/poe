{"id":"420289","title":"陌上花 题董选观春雨斋填词图卷。君自禾中避乱来江汉间也","dynasty":"近现代","author":"王陆一","text":"传空野火，颇曾留得，东南完土。废代荒碉，狂过白题夷舞。窥边早碎千城邑，乔木暝鸦啼苦。总故家长物，文人微命，惘然春雨。遍湖山羽檄，桔槔长草，闲却水田桑扈。深巷他乡，欲梦杜陵树。烟波一卷生苕霅，水调渐明筝柱。换多情细写，干戈满眼，是行人路。"}