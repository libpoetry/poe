{"id":"807419","title":"新雁过妆楼  再咏糊窗","dynasty":"清","author":"陈维崧","text":"几扇疏棂，玲珑处、檀笺粉茧糊成。夜来微雪，掩映更觉晶瑩。做就贮愁函梦地，生疏踏月拗花情。凭遮藏，偏被严飙，送到残更。生平齑盐井臼，记欣然同听，败纸齐鸣。今番燠馆，无奈一倍凄清。无聊拈毫弄墨，倩小字、斜行春蚓萦。閒题咏，把雪窗涴遍，何用通明。"}