{"id":"690978","title":"己亥中秋偕社中诸子登元魁塔会被饮文昌阁笙歌备奏群英咸集赋以纪之","dynasty":"明","author":"李士淳","text":"临流高阁塔崔嵬，秋色澄清嘉宴开。时序催人惊叶落，江风度曲送觞来。新亭入目思千缕，往事萦心肠九回。留得东山片石在，川陵姓字应同胎。塔倚层崖一望嵬，登临竟日笑颜开。舟浮碧水孤帆远，筵对青山秋色来。爽籁徐鸣鱼出听，夕阳几处鸟飞回。曾闻作赋男儿事，好向山灵乞异胎。振衣千仞莫辞嵬，一日登临万象开。山水有灵生我辈，英雄何事借才来。高歌一曲行云遏，斗酒百篇天籁回。赤壁当年前后赋，苏公应信是仙胎。山穷绝顶已崔嵬，更向峰头七级开。乍见彩云浮塔去，忽闻清磬送音来。樽中有酒英辞醉，座上行歌能几回。今夕月明须共赏，休贪睡梦负灵胎。一度登山一崔嵬，清樽共酌好怀开。南山秀色喜长在，北阙征书莫再来。鸟向枝头呼友至，风从松里送声回。寻常悟得庄周梦，蝴蝶亦能化夙胎。怀人昔自陟崔嵬，好把金罍对客开。丹凤休教从北至，孤鸿今已望南来。白云黄鹄经千载，明月中秋岁一回。丘壑无营堪适意，林泉到处是仙胎。东山何处最崔嵬，片石峰头眼界开。地僻幸无尘客到，罍空喜有酒人来。衰年每感逢秋至，快饮何妨戴月回。我欲从游赤松后，丹炉几转许成胎。宝塔成功千载嵬，重游旧地斗山开。昔年朋辈半摇落，此日俊英尽后来。往事升沈蕉鹿梦，当场歌舞雪风回。从心七十宣尼事，杯酒聊将洗俗胎。泰山登后数谁嵬，童冠偕游今再开。鱼鸟何尝无道在，川流应是有神来。六爻变化呈龙马，七级高卑比赐回。欲识尼翁真面目，秋阳江汉总同胎。唐虞事业已崔嵬，直到尼翁又复开。鲁论编成悲凤去，春秋著就泣麟来。东山在望隐犹见，泗水流长逝不回。莫负吾师提命意，圣凡歧路始投胎。"}