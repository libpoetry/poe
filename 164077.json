{"id":"164077","title":"哨遍·天限长江","dynasty":"宋代","author":"李曾伯","text":"天限长江，云扰中原，一局持棋势。汉将谁。盍为扫清之。彼伎犹、黔驴而止。客亦知。何材不生斯世。丁宁屡费君王旨。向马首论诗，灯前观剑，岂无差强人意。幸崆峒麦熟且休师。又焉用陈琳檄书飞。一笛楼头，万柳营间，从容麾帜。噫。代有戎夷。时贤患乏经纶志。紫岩公一出，敌当惊见花字。谩被发忧邻，汗颜笑斩，客邪终岂婴元气。待拜表盏天，移文问隐，老夫行且归矣。怕胡雏穴隙尚相窥。有淝水儿曹举兵麾。看中兴、隽烈堪继。随世样多能底。卿自为卿计。不妨老子，婆娑矍铄，从渠屦盈户外。何须岘万勒丰碑。有天知、方寸馀地。"}