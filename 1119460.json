{"id":"1119460","title":"次韵陈学正","dynasty":"宋","author":"陈造","text":"区中尘外自由身，囊不留钱最入神。便约春秋同保社，不妨天地著陈人。园翁溪友曾无间，野蔌山肴继荐新。却叹声名雪堂老，莫年岭海梦峨岷。自审江湖槁项翁，浪将张邴并高风。就闲耕钓真无说，投合侯王况不工。策足不应诸俊后，如君宁复老夫同。亟须秉烛欢游地，行簉英雄入彀中。"}