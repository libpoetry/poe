{"id":"647572","title":"题谢孔昭画天池石壁","dynasty":"明","author":"王汝玉","text":"层峰秀拔秋云端，叠石乱锁青巑岏。土花半削太古色，碧池荡漾清流寒。中吴胜境当第一，虎阜灵岩本非敌。惜哉未经韦白题，数百年来閟奇迹。我家相去十里馀，春游秋赏无时虚。庐山天姥著名久，当与伯仲称舆图。东山遗裔丹青客，海内仙踪在胸臆。兴来落笔妙入神，满纸纵横列泉石。谁能为我唤取五湖船，一夜飞度穹窿巅。仰窥天关叩石鼓，惊起万壑松风泉。"}