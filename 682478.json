{"id":"682478","title":"上元置酒苑西楼同四兄七弟对雪瑞历两儿侍","dynasty":"明","author":"区大相","text":"共道韶年乐未涯，更逢飞雪赏逾赊。随风著柳偏成絮，拂水沾梅并是花。谁言玉树非连干，况对银灯发九华。春来事事宜兄弟，岂但新词属谢家。凤城行乐幸同欢，雪色年光上画阑。六出花前艳流火，百枝灯里薄生寒。莺迁上苑声犹涩，雁度平楼翅欲乾。试问年来相忆处，瑶华共把醉中看。"}