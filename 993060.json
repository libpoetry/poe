{"id":"993060","title":"留别乾明山主","dynasty":"宋","author":"梅尧臣","text":"自余衔哀归，不与人事接。两至此饭僧，华宇何晔晔。大士邀我铭，吾学愧涉猎。强述殊不高，下笔曾未惬。岂意烦镌刊，有似虫镂叶。徒将珉石蠹，枉坏亦已辄。又不虞后人，讥诮喙嗫嗫。今我将还朝，方丈一登蹑。岭竹与岩花，所植皆妥帖。罗列森翠戈，次第笑朱颊。乃知化平等，此意异蜂蝶。世人莫复问，江上鼓轻楫。"}