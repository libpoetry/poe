{"id":"982871","title":"瑞龙吟","dynasty":"宋","author":"翁元龙","text":"清明近。还是递趱东风，做成花讯。芳时一刻千金，半晴半雨、酬春未准。雁归尽。离字向人欲写，暗云难认。西园猛忆逢迎，翠纨障面，花间笑隐。曲径池莲平砌，绛裙曾与，濯香湔粉。无奈燕幕莺帘，轻负娇俊。青榆巷陌，蹋马红成寸。十年梦、秋千吊影，袜罗尘褪。事往凭谁问。昼长病酒添新恨。烟冷斜阳紧。山黛远、曲曲阑干凭损。柳丝万尺，不如轻鬓。"}