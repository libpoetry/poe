{"id":"177699","title":"观邻家园中种黍示嘉佑","dynasty":"宋代","author":"王禹偁","text":"比邻有闲园，瓦砾杂荆杞。未尝动耕牛，但见牧群豕。今夏赤旱天，斲琢谁家子。播种甚莽卤，苗稼安能起。秋来连月雨，迤门昼不启。新晴一携杖，出户聊徙倚。重到田中立，黍稷何薿薿。吐穗欲及肩，鸟雀声亦喜。力穑乃有秋，斯言不虚矣。向使懒种植，荒榛殊未已。有书闲不读，为学还如此。"}