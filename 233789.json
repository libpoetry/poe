{"id":"233789","title":"和西湖雪中泛舟之作","dynasty":"宋代","author":"黄庶","text":"冬旱种不入，颍人无颜色。上辍霖雨姿，福此千里窄。公来视民忧，身若抱病癖。霖雨变飞雪，万室如药石。幕府环邹枚，共喜妖沴释。欲有琼树春，选地得胜僻。刺舟敲湖水，坐泛白玉国。持酒与寒竞，醉倒无顾惜。余霙入杯斝，似解劝饮客。而我坐席末，斗筲宽一石。景值风雅匠，万状困刀尺。鸣凤相上下，独愧如蝼蝈。"}