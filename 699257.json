{"id":"699257","title":"答缪叔正见寄兼东琦元璞","dynasty":"明","author":"袁华","text":"阖闾城里连朝住，秋雨秋风过客稀。且泛徵君彭泽菊，谁歌义士首阳薇。清霜满野群乌下，远水兼天一雁飞。忆共孤蓬娄水曲，行觞联句月中归。空城落月噪饥鸦，殷地秋风动鼓笳。洗甲天河无壮士，驰车原隰有皇华。人生扰扰投林鸟，岁事匆匆赴壑蛇。只许龙门看泉者，笑挥谈麈落空花。"}