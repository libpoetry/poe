{"id":"164070","title":"沁园春·咄咄衰翁","dynasty":"宋代","author":"李曾伯","text":"咄咄衰翁，向羽书中，又过一春。正老怀梦想，扁舟访剡，壮图惭负，万里城并。溟翼之上，冀群空矣，自此阳关无故人。岷江路，忆一番风浪，三月烟尘。美哉乐事良辰。正好趁东门官柳新。且舒晴慷慨，何须感旧，转头解后，未必犹今。问讯南楼，劳还西戌，君为楚歌侬越吟。眉黄近，怕洛涯催出，便有佳音。"}