{"id":"286742","title":"金顶观云海","dynasty":"现代","author":"唐鼎元","text":"疾风吹山山雾清，驱云作海云海生。峨眉一日多奇景，万壑波涛顷刻成。白云似铺绵一色，青云结队还相争。黑云形势最险恶，狰狞中疑藏鬼兵。彩云红霞还缭绕，变化起灭难为名。有时涛头突然起，一落万丈千丈惊。有时骇马倏奔驶，如闻一片澎湃声。漫漫漶漶离复合，摇荡欲撼三峰倾。忆昔钱塘看潮日，有此奇壮输恢弘。试视涛澜汹涌处，已没神州无数城。浩然起余破浪兴，驾帆便欲奔东瀛。提剑余直欲跃入，其间恐有蛟鲸行。伟哉造化小游戏，狡狯幻此千般形。蓦地长风收捲去，依旧万朵芙蓉青。"}