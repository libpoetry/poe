{"id":"779352","title":"金缕曲 自题听雪小照","dynasty":"清","author":"顾太清","text":"兀对残灯读。听窗前、萧萧一片，寒声敲竹。坐到夜深风更紧，壁暗灯花如菽。觉翠袖、衣单生粟。自起钩帘看夜色，厌梅梢、万点临流玉。飞霰急，响高屋。乱云堆絮迷空谷。入苍茫、冰花冷蕊，不分林麓。多少诗情频到耳，花气薰人芬馥。特写入、生绡横幅。岂为平生偏爱雪，为人间、留取真眉目。栏干曲，立幽独。"}