{"id":"844718","title":"栖霞道中四首","dynasty":"清末民国初","author":"夏孙桐","text":"山向金陵分外青，路随峰转布帆轻。栖霞老树依稀见，行尽新河又一程。平坡秋草卧牛羊，隐约人家傍石梁。雨细风微凉意满，一峰忽过见斜阳。野寺峰巅钟响迟，暮云遮隐又多时。云来云去无心者，入定山僧可得知。停泊山隈接晚潮，渔灯戍鼓自清寥。隔舟人语三更静，只有江声入梦摇。"}