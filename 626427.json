{"id":"626427","title":"答陈生","dynasty":"明","author":"薛始亨","text":"孟春献阳序，愁云变阴节。迅雷厉宵轰，飘风中野烈。端居多所怀，良晤阻江澨。含毫折玄胶，临楮不能缀。君子笃弘义，倡言慰饥渴。薄宵悲樊翰，修途勉驰辙。灵源浚匠心，倾波砥文杰。明堂久榛翳，登歌谢绵蕝。如何缔旷期，及予惭薄劣。南溟纳细流，东山览丘垤。永佩如兰言，无令后鸣鴂。"}