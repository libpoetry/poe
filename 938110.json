{"id":"938110","title":"再赋 其三","dynasty":"宋","author":"陈与义","text":"脩眉入幽梦，起费西南望。终愿学柳文，买泉筑愚堂。错磨高壁翠，日日在我旁。忽在新野邹，行从泰山羊。城中瞻使君，驾鹤高驰翔。诗成堕人世，字字含风霜。平生仰止勤，不但上下床。顾许俗士驾，平参丈人行。封姨岂嗔予，震怒挟阿香。知公终可恃，不记当趋装。清欢岂有极，夜色来苍苍。"}