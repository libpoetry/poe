{"id":"496190","title":"丹凤吟 端午次周美成韵","dynasty":"明","author":"夏言","text":"荏苒端阳节届，梅雨蒸轩，荷风薰阁。绿槐庭院，飞燕乍穿帘幕。朝来雨霁，微寒犹袭，宫扇纨轻，朝衫罗薄。喜值天家开宴，玉醴仙蒲，沾醉凤楼东角。因念君恩深重，此际顿忘怀抱恶。笑渠薄伎俩，似洪炉点雪，禁甚销铄。春花过眼，岁岁自开还落。秪愧元非调燮手，这机衡难握。浮云富贵，却几曾恋著。"}