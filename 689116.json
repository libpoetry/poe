{"id":"689116","title":"亭菊","dynasty":"明","author":"何维柏","text":"亭亭寒菊，灼灼其英。芝兰和之，有美斯馨。松竹友之，盈于中庭。静言对之，实获我情。明月鉴之，如玉之屑。严霜厉之，如冰斯洁。静言对之，君子之节。菊之华兮，皓衣黄裳。菊之色兮，金玉其相。静言晤兮，曷能其忘。北风号林，万卉具凋。幽香玉秀，静正不恌。我思古人，中心迢迢。迢迢我思，远莫致之。三闾餐英，宏放厥词。卜居之什，其心孔悲。柴桑三径，作德是宜。允矣君子，百世之师。"}