{"id":"701734","title":"冬雨三首","dynasty":"明","author":"黄衷","text":"亦知膏泽好，惜是过农时。秸垄虚沾足，萝垣各蔓滋。因风疏更密，翻溜练仍丝。病客惟攲枕，容观造物嬉。絺葛凉初入，漓樽亦未开。饥鼷浑瑟缩，病鹤谩毰毢。市馔将腴蚬，园英稍借梅。勿嗟葭候远，幽谷有潜雷。夜进盆池水，纤鳞吐絮忙。闭关闻雀语，问耀报时荒。破戒吟难稳，祛烦老且狂。定知沙坞上，枳柚乱垂黄。"}