{"id":"650193","title":"赠顾进士让南京刑部主事","dynasty":"明","author":"金幼孜","text":"蚤岁负超卓，毕力穷书诗。一朝掇高第，历试将有为。秋台与简擢，郎署秩匪卑。兹焉涖旧都，圣心尤倚毗。邦刑古所重，钦恤诚在兹。慈祥察冤滞，谳议公是非。伊昔虞舜世，皋陶称士师。明刑弼至教，世乃登雍熙。惟子居部属，致理诚所宜。勉勉服古训，兢兢慎操持。勖哉踵前烈，永矢期弗隳。"}