{"id":"785862","title":"寄女 其一","dynasty":"清","author":"黄遵宪","text":"团团鸡子黄，滟滟花猪肉。双鸡日馈洎，毋许窍更鹜。饭蒸粳稻香，酒泼葡萄绿。庖丁日解牛，碎切煮烂熟。吹沫成白波，碾尘积红曲。罨以自然鼎，浓过留香粥。我日啜此汁，十载未餍足。勿告而翁知，知之恐眉䠞。牛旁侍阎罗，黄金狞四目。云欲取屠人，横叉入地狱。佛自爱众生，我自食天禄。嗟予患疟后，负风几欲伏。计臂小半分，量腰剩一束。两颊旋深涡，而今渐平复。须白一二茎，双鬓尚垂绿。朝朝软饱后，行行扪余腹。寄汝近时影，祝我他时福。"}