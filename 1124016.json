{"id":"1124016","title":"松原山行七绝","dynasty":"宋","author":"赵蕃","text":"雨势崩腾略未休，涧冲溪恶使人愁。那知今日松原路，拄杖挑包得自由。莫道松原路不通，担肩樵斧往来同。老夫自是山中友，要涉崎岖尽日中。乌噪猿号古树丛，乱青参倚更撑空。悠然到处皆诗本，须信山行不负公。雨后浮云更拥山，须臾已作太空还。了然悟得渊明意，投绂归来径掩关。电激雷奔是处闻，绿周青绕四无分。哦诗几侧风前帽，纵目閒看雨后云。涉水穿云殊好在，自知元是个中人。何时粗毕尚平志，衡岳匡庐收此身。一日周遭度九溪，快侬双脚净无泥。真同落落石为枕，宁愧区区沙筑堤。"}