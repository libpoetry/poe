{"id":"267474","title":"木兰花慢·题半塘老人秋窗忆远图，图为况夔笙舍人拓寄江总栖霞残碑而作","dynasty":"现代","author":"朱祖谋","text":"冶城山翠里，几深浅，白门潮。恁壁满花秾，等閒换了，碑老菭彫。迢迢。荡青溪恨，有沧桑、依样惹魂销。眼底江鸿不落，天边辽鹤空招。岩椒。禅语况凄寥。无句挽仙桡。算抗疏功名，分笺伴侣，一例飘萧。今宵。酒醒月落，怕西风、吹雪上颠毛。卷起一封翠墨，伤心都付南朝。"}