{"id":"987293","title":"中秋独坐有感","dynasty":"宋","author":"高斯得","text":"三年三中秋，月作一样奇。清贫不设客，老倦不吟诗。今年更凄凉，儿孙锁秋闱。独坐南窗下，兀兀如孤罴。追思欢娱地，无如少壮时。尚记壬辰岁，鹤山靖州归。八月十五夜，月华散前墀。诸父秋山阁，群从幽芳池。赋诗各分韵，醉墨纷淋漓。鹤山读我句，终夜相嗟咨。明朝操纸来，倾倒里中儿。一往三十载，坐念心生悲。前辈已彫谢，诸兄亦无遗。奇孤一身在，流落天之涯。明月如昨日，而我鬓成丝。天人固异分，何烦涕交颐。"}