{"id":"55377","title":"送方生还宁海","dynasty":"明代","author":"宋濂","text":"洪武丙辰，予官禁林，宁海方生以文为贽，一览辄奇之，馆置左右，与其谈经，历三时乃去。明年丁巳，予蒙恩谢事，还浦阳，生复执经来侍，凡理学渊源之统，人文绝续之寄，盛衰几微之载，名物度数之变，无不肆言之。离析于一丝，而会归于大通。生精敏绝伦，每粗发其端，即能逆推而底于极，本末兼举，细大弗遗。见于论著，文义森蔚，千变万态，不主故常，而辞意濯然常新。细占其进修之功，日有异而月不同，仅越四春秋而已英发光著如斯，使后四春秋，则其所至又不知为何如。以近代言之，欧阳少师、苏长公辈姑置未论，自余诸子与之角逐于文艺之场，不识孰为后而孰为先也。予今为此说，人必疑予之过情，后二十余年，当信其为知言，而称许生者非过也。庚申之秋，生以不见大母久，将归省焉，予深惜其去，为赋是诗。昔在词垣时，英材常骏奔。水碧与金膏，价重骇见闻。终然无根蒂，敛散空中云。方生海上来，玉栗而春温。袖携絺绣书，面带黼黻纹。揖逊入礼域，陈义陵秋旻。同餐太仓米，共勘典与坟。潜将索幽邃，穹欲攀嶙峋。蹈雪忽言别，涉险涛江津。梅花似相怜，沿途慰孤颦。湛恩来九天，悯吾发如银。特敕还故山，许与烟霞亲。生闻抱经来，处此寂寞滨。莽苍叩大始，溟涬穷无垠。宇宙所管摄，载籍所敷陈。巨细钩钳之，若大乐建均。律吕按高下，宫商肃君臣。鬯和免惉{滞心}，叠奏归绎纯。桑濮俟挥斥，淫哇竟何存。黄钟压瓦缶，庭燎灭荒磷。似兹稽古力，可敌龛定勋。濡毫写雄颢，势欲移峨岷。漏泄混沌窍，出入造化神。变幻波起伏，清温玉璘珣。尽抽神奇秘，不堕臭腐尘。所以日出之，逾见光景新。山鬼当洒泣，湘灵且逡巡。振古著作家，后先胡缤纷。岂知万牛毛，难媲一角麟。古今二千载，有如星在辰。岂意荒砾中，获此席上珍。予生发未燥，立言鄙河汾。结交一世士，暮齿越七旬。妍蚩与楛良，入目无留痕。自非柴易，颠倒甲与矜。宁因一学徒，谀辞浪云云。大言心不怍，只为所见真。生今有行期，序饮松竹根。笑摘黄金花，起泛青瑶尊。酒酣双耳热，剧论如抽缗。岂无赠别言，有意须当遵。真儒在用世，宁能滞弥文。文繁必丧质，适中乃彬彬。有虞号多士，九官展经纶。惟时亮天工，外夷悉来宾。不闻有著书，鼓荡摩乾坤。生乃周容刀，生乃鲁玙璠。道贵器乃贵，何须事空言。孳孳务践行，勿负七尺身。敬义以为衣，忠信以为冠。慈仁以为佩，廉知以为鞶。特立睨千古，万象昭无昏。此意竟谁知，为尔言谆谆。无徒谓强聒，一一宜书绅。"}