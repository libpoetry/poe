{"id":"1130305","title":"游庐山简寂观三首","dynasty":"宋","author":"释德洪","text":"庐山觉未老，俨然旧风姿。树石亦仙骨，逢春更华滋。爪分烟翠层，千丈垂白霓。贪看让争席，舍者尔为谁。苍石大如屋，古木出虬枝。四注阴其下，地坐黄冠师。山行倦日永，聚话遂忘疲。行看洞中境，都是寂音诗。怒龙斗未已，角尾相攀牵。巨石为解纷，背腹遭虬缠。千年毒不死，槎牙带云烟。树间宜画我，乞与人间传。"}