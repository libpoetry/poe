{"id":"803072","title":"四狂歌","dynasty":"清","author":"徐德宗","text":"惠翁夙世非常人，作孽天谴磨凡尘。三日一餐不知饿，阵图撑腹充精神。朱子市隐南郭外，黔娄闭户甘沉沦。作诗寒苦类郊岛，天骨峭立峰嶙峋。邵君之笔走华岳，直逼李杜凌徐陈。四时键关但安卧，高春不食心无贫。徐生家世重东海，弓裘堕去徒悲辛。不如日持一觞酒，勿误陶潜头上巾。"}