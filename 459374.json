{"id":"459374","title":"卫生所栏边花不知名为作歌。似是美人蕉","dynasty":"当代","author":"卢青山","text":"芳华摇曳非幽谷，翠绡亭亭傍夏屋。石栏疏柱不可倚，栏外路尘如雨扑。家昔何在鸟所衔，少年志欲游地天。地远天长渺能尽，安期堕此局促间。颜光勃发红涨怒，日日向天眸子苦。恨无喉舌泻悲凉，拔身欲与苍旻拄。物有攸限命岂人，回头自顾可怜身。且召明月共宵永，试与凉雨语夏深。淡光泻砌幽如梦，冷滴淋心骨寒重。回风吹影移柔波，朝露湔裙绿欲动。亦知飞光日夜来，岂肯轻易为尘埃。败叶皱红朽不落，祈与黄花结同侪。黄花黄花在溪涧，耻向肉色投一眼；谁为移根千里遥，体固肮脏心未染。"}