{"id":"688148","title":"闺情","dynasty":"明","author":"朱诚泳","text":"倚遍阑干白昼长，更无情绪理新妆。柳眉翠压春愁重，桃脸红添粉泪香。潮信有期通瀚海，音书无路到辽阳。自怜不及堂前燕，双去双来绕画梁。午梦初回玉漏长，粉容香汗湿残妆。箧中羞对班姬扇，帘底空闻贾媛香。暮雨几时归楚岫，春心何处问巫阳。閒来写就相思调，一段新声自绕梁。愁中一刻似年长，无复浓妆与淡妆。玉颊瘦来惭对镜，罗衣閒却罢熏香。丹枫有恨随流水，白日无情易夕阳。屈指光阴近重九，懒将黄菊傍钗梁。锦被难温觉夜长，晓来无复学梅妆。亸肩云鬓千丝乱，记臂丹砂一点香。问约有情缄豆蔻，引年无意藉昌阳。角声催起东楼月，颜色犹疑在屋梁。"}