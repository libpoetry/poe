{"id":"1237445","title":"杭川八景 君山霁雪","dynasty":"元","author":"黄镇成","text":"谁把琪花散碧霄，千岩万壑总琼瑶。支颐正好吟诗句，莫遣东风一夜消。霏霏暝色满山城，隐隐岩扉带晚晴。试问仙人何处是，数声樵唱不胜情。朵朵芙蓉倚碧天，溪光岚影蔼晴烟。望中佳致堪图画，疑在匡庐五老前。滚滚桃花浪拍空，茫茫东去势何雄。禹门三级浑如许，应有潜鳞此化龙。曾伴先生共夜阑，时留馀燄在云端。自从折桂蟾宫去，剩馥残膏几岁寒。雪满长空月满楼，鼓钟声里夜光浮。悬知老衲无馀事，长祝皇图亿万秋。扁舟一叶任西东，烟水微茫处处同。钓罢归来无个事，数声欸乃夕阳中。潺潺石滩急如弦，灵物曾从此处眠。最是短篷烟雨里，长歌一曲水连天。"}