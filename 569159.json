{"id":"569159","title":"戏作反九友斋歌","dynasty":"明","author":"王世贞","text":"郧中大纛摩北斗，鼓吹金绯拥前后。岂是论交无一人，却从世外思九友。自蒙恩谴许归田，此曹拂拭皆我有。新年欲来旧年去，九友愈妍我愈丑。偶然十日中恶酒，十日罍尊不依口。偶然半月拥被眠，半月不踏青山颠。雕金镌玉科蚪篆，法墨名画珍珠船。仓皇缘尽便长诀，欲携不得悲洏涟。生平所读百千卷，著作亦逾十万言。临岐一字用不着，㗨嘘咄唶空茫然。我恨九友轻相弃，九友笑余不晓事。一生一死到头难，一富一贫翻手易。对九友者为何人，汝尚不晓留汝身。畴能赤手金鳌顶，空尽乾坤大六尘。"}