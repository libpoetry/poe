{"id":"640887","title":"题罔极堂卷","dynasty":"明","author":"林鸿","text":"孰谓江海广，江海亦有湄。繄我父母恩，浩荡斯无涯。依依念终养，惕惕常如饥。鞠育信劳悴，欲报将何为。仰睇孤鸿翔，俯悼寒蛩悲。岂无舟与车，徬徨将何依。高堂俨陟降，忾然方在兹。感彼树上乌，朝出暮乃归。微物具至情，未遂反哺私。我何抱深痛，拊膺泪如丝。哀哀九泉下，永以长酸嘶。"}