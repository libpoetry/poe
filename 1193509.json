{"id":"1193509","title":"贻蜀五首 病马诗寄上李尚书","dynasty":"唐","author":"元稹","text":"万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。韦门同是旧亲宾，独恨潘床簟有尘。十里花溪锦城丽，五年沙尾白头新。倅戎何事劳专席，老掾甘心逐众人。却待文星上天去，少分光影照沈沦。为我殷勤卢子蒙，近来无复昔时同。懒成积疹推难动，禅尽狂心鍊到空。老爱早眠虚夜月，病妨杯酒负春风。唯公两弟闲相访，往往潸然一望公。未面西川张校书，书来稠叠颇相于。我闻声价金应敌，众道风姿玉不如。远处从人须谨慎，少年为事要舒徐。劝君便是酬君爱，莫比寻常赠鲤鱼。处处侯门可曳裾，人人争事蜀尚书。摩天气直山曾拔，澈底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。"}