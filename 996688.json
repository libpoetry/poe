{"id":"996688","title":"次韵冕仲考进士试卷","dynasty":"宋","author":"黄庭坚","text":"少年迷翰墨，无异虫蠹木。诸生程艺文，承诏当品目。床敷设箱篚，赋纳忽数束。变名混甲乙，誊写失句读。昼窗过白驹，夜几跋红烛。钩深思嘉鱼，攻璞愿良玉。谈天用一律，呻讯压重复。丝布涩难缝，快意忽破竹。圣言裨曲学，割衮缀邪幅。注金无全巧，窃发或中鹄。翟公辟廱老，薪槱茂棫朴。御史威降霜，行私不容粟。吏部提英鉴，片善蒙采录。博士刈其楚，铨量颇三复。因人享成事，贱子真碌碌。"}