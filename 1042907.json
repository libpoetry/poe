{"id":"1042907","title":"寄傅推官尧俞","dynasty":"宋","author":"刘攽","text":"三川帝王宅，二周冠盖都。上公釐德化，多士盛中区。是年诏有司，使献贤能书。传纳事匪易，吾与夫子俱。率马仰骐骥，治玉惭礛䃴。同舟共艰难，倾盖聊欢娱。浮云俨高冠，白雪纷长裾。驰辞若波涛，掌握皆明珠。诋诃讵敢然，倚办实有须。从子骖之靳，相与步骤趋。棘围似南宫，大暑临通衢。不遗老成人，颇多君子儒。丞相顾而叹，里闾共称誉。狂士或妄谈，众人皆揶揄。至今颇自矜，快意胜过屠。不言世所无，请问谁弗如。微官苦绳墨，离别天一隅。向风愿相从，不及单飞凫。云中多宾鸿，河中多鲤鱼。契阔诚未忘，寄声当勿疏。"}