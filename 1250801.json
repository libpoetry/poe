{"id":"1250801","title":"庚戌七月十五日离南京作","dynasty":"元末明初","author":"王祎","text":"秉笔侍銮坡，两载尝禁脔。既紬金鐀藏，亦掌丝纶演。涣汗惭敷扬，直书愧褒贬。才疏职匪任，性僻迹如懒。方期竭鄙能，忽尔蒙严遣。左迁责己轻，西迈程颇远。得灾或无妄，止谤在不辨。洪造本至仁，薄命信多蹇。渡江心摇摇，恋阙情宛宛。行矣复何言，赐环谅非晚。"}