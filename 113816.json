{"id":"113816","title":"次韵孔四著作早行","dynasty":"宋代","author":"黄庭坚","text":"弃置锄犁就车马，从来计出古人下。尘埃好在三尺桐，不疑万世期子野。明经使者著书郎，风雨乘馹忘夙夜。回车过门问无恙，何意深巷勤长者。圣师之後盖多贤，领略世故有余暇。白面长身虽不见，好古发愤尚类也。自然身如警露鹤，每先鸣鸡整初驾。北行河决所至郡，肃肃王命哀鳏寡。力排滹沱避城郭，深泽疲民且田舍。贾生三策藏胸中，羿矢百中不虚舍。行归定拜关内侯，但赐黄金恐非价。"}