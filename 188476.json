{"id":"188476","title":"偈公·去年八月间","dynasty":"宋代","author":"释咸杰","text":"去年八月间，得旨与安闲。摆动水云性，纵步到阳山。元宅诸子弟，忻然力追攀。庵居三个月，开怀宇宙宽。忽接四明信，来书意盘桓。天童虚法席，使君语犹端。迢迢遣传偈公使，不问路行难。山僧临晚景，不敢自相瞒。搥鼓乐与行，四众亦欣欢。先师未了底，应是起波澜。一回饮水一回噎，临济德山俱汗颜。"}