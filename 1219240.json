{"id":"1219240","title":"觱篥吟，次赵季文韵，赠老伶杜宽","dynasty":"元","author":"郑元祐","text":"吴王故宫天早秋，谁吹觱篥城南楼？一吹风生鹔鹴裘，再吹何人敢伊优？曲终引气如刀锼，龙笛凤笙皆不侔。五音喷薄一吸收，玉关泪落定远侯。不独壮士皆回头，杜伶何来自中州。目睫每射车前牛，不以伎业寒飕飕。妙吹觱篥冠名流，嚼宫喷徵无时休。巧如春莺转晓簧舌抽，歘如饥鹘啸树呼高飂。惨如国殇举燐、精灵夜相求，划如雌龙挟雨、归吟百丈湫。纬嫠与爨妇，听终各自愁。为问竹枝芦叶、若为写出秦青讴？四座皆感叹，何如谢安石，素抱苍生忧。且复弹丝弄竹，少为东山留。我愿谢公上廊庙，任臣邻掌调燮锵琳球。一鸣箫韵下威凤，和乐雍雍闻九丘。毋但谣觱篥，妙语高浮浮。功成拂衣沧海上，仙人并辔骖螭虬。却怜江潭憔悴者，悲世迫隘赋远游。"}