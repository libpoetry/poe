{"id":"203770","title":"阙题·拙成可抵万金璧","dynasty":"宋代","author":"王迈","text":"拙成可抵万金璧。从古至今不偶合，如何二妙一时出。仆也若调乌鹊鸣，敛翅甘受黄鹤擘。自从手授大雅文，孺子低头拜黄石。数韵不未足写容，先生响报何捷疾。儿娇胜拾隋氏珠，母喜如捧毛生檄。自怜生长通德乡，每沐达尊垂异识。为题碑刻墨未乾，招入诗盟笔尤特。前无宋与班香是，奄有庾清兼鲍逸。岁晚家食谁与娱，持此可慰风雨夕。先生自取太劳谦，提奖孤寒美多溢。大匠旁观自汗颜，伯乐一顾价增百。琴堂闻亦有妙赓，迄遣奚奴为物色。当官多是废言诗，敏手何曾妨霹雳。"}