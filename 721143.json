{"id":"721143","title":"偶兴","dynasty":"明末清初","author":"何巩道","text":"日暮梅花扑面吹，独行花下好寻谁。似酣宿酒非闻饮，欲步清尘岂惮追。夜冷易醒蝴蝶梦，路长难听鹧鸪词。何来数点霏霏雪，为送寒香慰所思。手障风灯未忍挑，冷魂吟断意寥寥。可怜雨气笼山馆，无复人踪到板桥。误向黄梁迷昨日，难凭红线续今宵。亦知一醉呼难醒，心火从他妖庙烧。"}