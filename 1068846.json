{"id":"1068846","title":"送邵公济校书守果州分韵得歌字","dynasty":"宋","author":"张扩","text":"人物妙伊洛，衣冠肩上摩。君门世所高，家学承丘轲。斯文晚付君，自信保不磨。平生眼中书，五车未为多。一字不借力，虚名空作魔。我数奉谈麈，老顽君弗诃。持酒欲挽君，酒尽如君何。百丈溯巴峡，脩途接岷峨。新句探古锦，好风散沉疴。先君果山政，惠爱如春和。向来窥一斑，再至鬓已皤。会寻竹马盟，为续襦裤歌。"}