{"id":"722114","title":"栽桃","dynasty":"明末清初","author":"屈大均","text":"新栽桃树一珠妍，桃叶初逢饮乳年。头白尚多华子利，心孤偏得凤凰怜。房中歌向夫人授，阴道书从素女传。三岁夭夭谁不爱，东方寿命藉君延。天使夭桃性早华，当春少小已如霞。三千自得仙人核，十五频开曼倩家。羽扇文章栽凤子，玉盘膏沐养兰芽。春山莫斗眉长短，尽有芙蓉胜馆娃。溪外渔郎已早知，挈舟不恨问津迟。分来一笑秦人手，种作三珠汉苑枝。春意尽归无语处，年华多在未开时。绥山自是丹砂物，况有卢家一女儿。朝来露浣玉颜鲜，花好何如叶可怜。一日渡江团扇贵，三春靧面艳歌传。丹成弄玉分飞雪，曲就青琴得水仙。生下阿侯方十五，雒阳春色自来先。"}