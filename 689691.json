{"id":"689691","title":"哭大金吾张璩子","dynasty":"明","author":"岑徵","text":"平陵歌歇主恩深，袋繫金鱼掌羽林。半壁天南谁合烬，十年湘泽独行吟。吴门未遂吹萧愿，黄土先摧裹革心。惆怅知音人已远，断肠谁识伯牙琴。黄云漠漠暗罗浮，垂老空馀舐犊牛。宝剑陆离难在佩，蕙兰萎绝不禁秋。悲凉薤露成新曲，曾否泉台遇故侯。寂寞王孙犹旅食，客途从此断西州。"}