{"id":"856363","title":"春晚书怀","dynasty":"宋","author":"王之道","text":"十年萍梗三到吴，走俗未暇观西湖。是行信步至湖上，水光山色开天壶。游人杂遝半罗绮，一径不惮穿云纡。归来神思顿清发，诗中写出钱塘图。张侯妙语何所似，青玉为案黄金铺。要当联辔事幽讨，邂逅得句相招呼。东坡已死不可作，因君对景还嗟吁。水仙配食竟莫举，但见旧隐环菰蒲。山间有寺过三百，终期遍走参能儒。还家儿辈若问我，庶免不知空嗫嚅。"}