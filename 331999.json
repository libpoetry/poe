{"id":"331999","title":"沁园春·赠柳敬亭","dynasty":"清代","author":"曹贞吉","text":"席帽单衫，击缶呜呜，岂不快哉。况玉树声销，低迷禾黍，梁园客散，清浅蓬莱。荡子辞家，羁人远戍，耐可逢场作戏来。掀髯笑、谓浮云富贵，曲蘖都埋。纵横四座嘲诙。叹历落、嵚崎是辨才。想黄鹤楼边，旌旗半卷，青油幕下，樽俎常陪。江水空流，师儿安在，六代兴亡无限哀。君休矣，且扶同今古，共此衔杯。"}