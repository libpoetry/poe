{"id":"535894","title":"钟山之什四章","dynasty":"明","author":"王世贞","text":"岩岩钟山，閟我国桢。赫赫留都，副我国灵。万雉登登，九墉甍甍。凡百有位，则于天京。三事大夫，是瞻是冯。嗟尔大夫，胡弗靖共。泄泄司马，龂龂司农。去食去信，厥兵曷终。一夫跳踉，刃戕于胸。为蟊为螟，乃虿乃蜂。司农逝矣，司马止矣。司农逝矣，惟国之痗。司马止矣，惟国之耻。先民岂不言，施生僇死。毋纵柙逸，毋泄椟毁。使者于来，虎嵎以壑。使者于返，虎翼以角。虎翼以角，畴不靡止。虎冠以游，畴不拟止。太师谋之，以报天子。"}