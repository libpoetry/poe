{"id":"620943","title":"周蔚宗将军铁如意歌","dynasty":"明","author":"黎遂球","text":"将军示我铁如意，上有河图北斗八卦之方位，下铭忠肝义胆两行字。将军泪垂乃相示，双手击案头捣地。此物君知从何来，故督袁公良痛哉。军中持携不释手，将军帐下曾相陪。惊传□自蓟门度，督师驰保都门连营城下住。转战杀伤伪王子，□□如斗矢如雨。却别将军行军中，令执如意毋相从。忽然督师罪以谋逆磔西市，讹言蜂起多雷同。督师骨碎身无处，此物独存将军所。曾携入闽舟覆没，觅之即得如能语。英雄每讼督师冤，将军锓书数万言。会须将军杀□平辽后，绘容赐券入九阍，手持如意动至尊。"}