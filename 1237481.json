{"id":"1237481","title":"赋得秋夜长送方叔高二首","dynasty":"元","author":"傅若金","text":"秋夜长，长如岁。长如岁，尚可夜。凉薄人，不能寐。群雁各南翔，一凫尚北飞。团团素明月，流光照我衣。当歌正激烈，慷慨送将归。丈夫成名微亦足，焉能终夜悲刺促。秋月皎皎夜何长，念君客游思故乡。当垆美人惜年芳，长夜起舞歌清商。歌清商，送急管。为君酌美酒，请君勿辞满。夜长迢迢漏未终，离思比之何时断。离思长，夜犹短。"}