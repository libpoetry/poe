{"id":"487564","title":"水龙吟 次母韵早秋感旧，同两妹作","dynasty":"明","author":"叶纨纨","text":"秋来忆别江头，依稀如昨皆成旧。罗巾滴泪，魂销古渡，折残烟柳。砌冷蛩悲，月寒风啸，几惊秋又。叹人生世上，无端忽忽，空题往事搔首。犹记当初曾约，石城淮水山如绣。追游难许，空嗟两地，一番眉皱。枕簟凉生，天涯梦破，肠断时候。愿从今、但向花前，莫问流光如奏。"}