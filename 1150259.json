{"id":"1150259","title":"侯郎中新置西湖","dynasty":"唐","author":"方干","text":"远近利民因智力，周回润物像心源。菰蒲纵感生成惠，鳣鲔那知广大恩。潋滟清辉吞半郭，萦纡别派入遥村。砂泉绕石通山脉，岸木黏萍是浪痕。已见澄来连镜底，兼知极处浸云根。波涛不起时方泰，舟楫徐行日易昏。烟雾未应藏岛屿，凫鹥亦解避旌幡。虽云桃叶歌还醉，却被荷花笑不言。孤鹤必应思凤诏，凡鱼岂合在龙门。能将盛事添元化，一夕机谟万古存。"}