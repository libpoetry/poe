{"id":"810035","title":"摸鱼子　改七芗团扇小影","dynasty":"清","author":"张祥河","text":"甚年年、剪绡矾绢，无声诗恣题稿。寻常行路葫芦样，白眼写来多少。团扇小。定悟彻、前身明月怀中抱。风流绝倒。问褒鄂淩烟，尹邢对镜，此意共绵渺。春愁醒，鸾尾白云乍埽。麻姑输与仙爪。瑶坛露净祛尘想，领取笔端神妙。秋信早。尽瘦向、吟边恰有团栾好。冰壶玉照。更蛛网频除，蟫香细爇，蝉翼一痕罩。"}