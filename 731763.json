{"id":"731763","title":"感遇诗 其一","dynasty":"清","author":"陆世仪","text":"潜鱼怀深渊，飞鸟慕青冥。志尚各有适，罗弋纷四陈。神龙失云雾，蠖伏同众鳞。哲士无势位，俯首齐凡民。仰叹发浩歌，悲来痛填膺。气数苟在天，匹夫岂能争。时予避地水村，土人乱，复入城。仲雍避荆吴，断发文其身。殷箕遘昏乱，佯狂受奴髡。少连柳下惠，降辱称逸民。微服过宋都，去衣入裸人。在昔大圣哲，处困皆有伦。区区卑贱子，含垢安足嗔。伏读明夷卦，悠然感我心。柔顺以蒙难，艰贞晦其明。踬马恒破车，恶妇恒破家。冠帻事攻劫，安能正奇邪。汉家四百载，党祸为萌芽。处士盛名节，朝廷非所嘉。名节尚不可，何况群骄奢。"}