{"id":"832943","title":"应天长 衬鹤柴席上送剑丞","dynasty":"清末民国初","author":"朱祖谋","text":"旋鸦乱叶，驱雁断云，凉秋半剪楼幕。敛避酒场閒局，风床病槃礴。黄花社、催素约，认旧隐、阆风狂鹤。乱襟袖、一嗅寒香，懒问哀乐。无益是悲歌，向老文园，同调渐寥邈。去去渡江词客，孤吟当狂药。朝衣重知强著。恋梦里、探春双屩。赋归晚、驿路苍烟，须寄梅萼。"}