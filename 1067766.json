{"id":"1067766","title":"蒲塘道中寄怀归宗迥中法阐法仁三僧","dynasty":"宋","author":"李彭","text":"窗鸡唤晨炊，毂声转水辙。出遨得会稽，辨严未明发。朔气犯襟裾，露华袭毛发。仿像滹沱河，幽事期可悦。旅雁起寒塘，疏林耿明月。挽彼岁寒姿，然萁共明灭。岂惟苏奚奴，政可烘履袜。黎明诣萧寺，饷糜随盥栉。风廊谑谈僧，蒲团寻老衲。堂堂大圜照，此渠亲记莂。缅怀汤惠休，妙理颇诣绝。超然宴法窟，胸次包禹穴。阐师远游孙，卓卓霜下杰。真成一角麟，笑我缘盎鳖。寂子延陵秀，晖映敌冰雪。渥洼真龙媒，作驹已汗血。刮膜藉金篦，嘉言霏玉屑。德星每难聚，顾兔复易缺。紫霄上巑岏，石镜悬瑩澈。幽期不嫌频，难遣芳岁歇。"}