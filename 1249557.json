{"id":"1249557","title":"题傅商翁观松瀑图","dynasty":"元末明初","author":"刘永之","text":"山风萧萧昼寂历，长松落落倚绝壁。紫烟乍留青巘中，瀑布迸落苍厓石。山中之人形骨清，幅巾藜杖时独行。溪回陡绝去无路，坐抚瑶琴摸剑声。我亦平生慕真赏，十年误落江湖上。故山萧条久不归，夜雨秋衾梦常往。人生适意无是非，云林久与幽人期。九节预裁青竹杖，明朝试拂薜萝衣。"}