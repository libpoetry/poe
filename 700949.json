{"id":"700949","title":"寄刘教谕二首","dynasty":"明","author":"梁临","text":"六年甘苦与君同，秉节全身祸乱中。鸿燕去留南浦阔，鱼龙变化禹门通。山田过雨瓜浮翠，江渚沉烟蓼吐红。虽老犹存三寸舌，独逢四海息兵戎。孺子纷纷从鹖冠，相逢莫作腐儒看。人间未识连鳌客，天上新除别驾官。百药可回双鬓雪，千金难易寸心丹。云林饶我浑高卧，窃学东山老谢安。"}