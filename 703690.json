{"id":"703690","title":"秋兴八首","dynasty":"明","author":"释函是","text":"谁向峰头数劫灰，河清海竭两徘徊。新亭泪尽江山在，故国歌残禾黍哀。落落燕泥秋社没，亭亭雁字西风催。渊明不解长林意，烂醉东篱任菊开。羽檄星驰万里津，清秋白昼蔽行尘。五都无市三川旧，七萃何人六郡新。衰柳不知承白露，寒花恰似倚青春。世间岂有西王母，周穆当年认未真。国运谁当论短长，唐虞终古仰明皇。田横不死客仍散，诸葛虽生汉亦亡。秋老渐闻蝉响促，日西惟见鹤归忙。尼山叹逝川犹在，试与当年圣者商。三十春光一布衣，太平时节下重帏。金门待漏心偏壮，铁锁沉江愿始违。悟物几年成远托，阅人今日已知非。川原垒垒还今古，叶尽秋林早闭扉。一天星宿话应难，露滴秋原泪未乾。七轴莲花毫素尽，十重帝网寂光寒。生前有梦随蝴蝶，死后无人托臂肝。月落澄潭看不彻，夜深携策绕阑干。达天委命是吾师，万古人心未易知。秋尽故怜篱菊早，春先犹恨柳条迟。张良岂果为韩出，徐庶何妨与汉辞。谪宦吊湘哀贾谊，因人聊写在廷时。天网恢恢不可逃，兴亡千载恨王曹。一生未易偿忠逆，当世谁知慎节操。报楚伍员终过甚，酬知聂政亦云劳。满山霜气澄秋汉，纵步青云岂是高。长源何事乞归山，功大难为骨肉间。富贵每多孙子累，崇高偏觉孝慈艰。秋风万里投林疾，寒月千峰入座閒。莫道深云高卧足，近名干誉亦须删。"}