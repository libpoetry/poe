{"id":"699711","title":"舟发雩都苦雨随缘成八首","dynasty":"明","author":"郭之奇","text":"一苇何堪万点侵，无人告诉只呻吟。中宵料理三移枕，竟日绸缪两蔽襟。无端林响引风窥，多事桅声报客知。缘岸低来同懒困，偏帆迟去半欹危。一片春深积雨吹，花开如喜落花悲。未知悲喜终谁得，雨却归春春亦疑。招招舟子笠蓑蒙，踯躅溇沙湿岸中。惊起浴鸥飞别浦，横拖醉竹压孤篷。缘溪处处野花逢，裔草拖泥乱影重。恰似春光怜莫主，传教细雨沐新容。夹陵一带碧波洄，雨脚迷离纷欲催。何处村烟云卷去，随缘鸟语客传来。泯泯朝流晚更添，洄沙拂渚浪花兼。贪看激石分波过，忘却迟舟缩棹黏。已恨愁来春欲痴，那堪思去雨犹疲。可怜百日思愁绪，迸与今宵春雨知。"}