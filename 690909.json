{"id":"690909","title":"赠吴良卿将军","dynasty":"明","author":"李之世","text":"出身元是羽林郎，手挽雕弓二石强。夜行魍魉应知避，生缚熊罴不可当。忆同追逐少年场，龙剑貂裘拥骕骦。珠箔垂楼笑独倚，玉瓶贳酒坐先尝。射猎归来血溅刀，长风半度野云高。绿杨阴里弯弓驻，摇曳山花照锦袍。结发论交我是兄，斗鸡走狗十年情。何来白面轻投笔，笑向黄榆自请缨。"}