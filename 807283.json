{"id":"807283","title":"扫花游  早秋同云臣诣竹枝庵访寒松上人，时上人将往龙眠，用片玉词韵留赠，兼志别怀","dynasty":"清","author":"陈维崧","text":"问秋何在，在郭外陂塘，涧边林楚。野香几缕。向衫痕暗扑，帽丝乱舞。暑退凉生，一派嫩阴阁雨。绕村去。遥见支公，微笑迎处。相别弹指许。又竹翠沾厨，荷风凝路。茗铛笋俎。怅来朝愁听，江船捣素。任是空王，也稔离情凄苦。漫延伫。怕催归、花宫浴鼓。"}