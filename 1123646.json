{"id":"1123646","title":"呈丘运使三首","dynasty":"宋","author":"赵蕃","text":"海内求名辈，如公得未多。风流正始士，艺达孔门科。愿识亦已久，陈诗无见诃。蒿蓬虽培塿，松柏自嵯峨。奔逸闻千里，飞腾见九迁。禁途才咫尺，玉节屡回旋。看即自天下，催归夜席前。如怜落鸢外，为遣反驱边。从士二千里，学诗三十年。坐穷宁为此，将老岂其然。耻食陶奴米，羞言夷甫钱。相逢何用早，契合有忘年。"}