{"id":"686351","title":"秋日杂兴和程学士克勤韵","dynasty":"明","author":"史鉴","text":"㶁㶁涧下水，萧萧竹间风。爱此幽且深，葺宇当其中。既无纷嚣杂，且有静省功。吾道在方策，隽永将无穷。至理苟冥会，万象咸昭融。悠然起遐思，忘彼南山崇。率溪有精舍，是为咸买居。所恶乃声利，所好在诗书。闭关谢往来，长年味道腴。衣食常不给，举世笑为愚。孰知南山翁，怀此久踟蹰。鱼鸟虽可乐，独行无与俱。惟应浴沂者，庶几为我娱。"}