{"id":"173890","title":"送杜安行东上","dynasty":"宋代","author":"郭印","text":"忆初谋食广汉城，同时偶得三益友。心将金石许平生，但笑纷纷翻覆手。人言兄弟性稍异，朝暮追随祗诗酒。而今星散各参辰，空馀孤月照窗牖。少城咫尺有张侯，素书频得问安否。蒲节三月不厮见，梦绕锦屏山下走。更怜吾子别经年，幽怀郁郁无由剖。况兹来书又东去，万里严风吹马首。朝廷多事正求言，自负应云舌在口。力陈时策瘳邦国，肯与寒儒较先后。男儿立志岂寻常，要使高名齐北斗。一科一第奚足道，富贵浮云非我有。"}