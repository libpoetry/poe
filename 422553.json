{"id":"422553","title":"水龙吟   九日登越秀山","dynasty":"近现代","author":"邓桐芬","text":"是谁装点湖山，人工欲夺天工巧。凉波芳碧，柳条千万，尽堪垂钓。镇海楼前，越王台畔，几回清啸。念题糕载酒，惊飙落帽，风流事，空凭吊。休说东篱菊影，对茱萸、未成欢笑。天涯雁侣，鸟心花泪，总萦怀抱。满眼西风，千山落木，一丝残照。又翠微旧处，寒鸦声里，谱悲秋调。"}