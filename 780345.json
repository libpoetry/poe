{"id":"780345","title":"解连环","dynasty":"清","author":"周之琦","text":"驿尘三辅。向邮亭系马，晚钟敲雨。看荒垣、几日清秋，恰疏柳当门，暗牵离绪。半枕浮生，问短梦、今宵何处。任吟笺香冷，画浊泪深，归思难赋。滹沱去程记否。料重寻往迹，爪印非故。尽思量、南走邯郸，盼漳水铜台，旧乡云树。唤客山灵，又相约、明朝西去。寄愁心、雁飞雁落，夜长自语。"}