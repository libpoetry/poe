{"id":"292365","title":"江南春·宣统纪元新春试笔，用梦窗韵","dynasty":"现代","author":"张仲炘","text":"绿醑湔愁，青袍换岁，十年抛顿鞭笏。椒杯醉醒，几费却，春风词笔。门巷通深辙。庭阶冷、薜萝自洁。且伴取，桃根短楫，杏叶轻鞍，秦淮饱看风月。田园计，输靖节。况未见羲皇，那论怀葛。江关暮齿，梦翠微、犹带残雪。黄竹歌声歇。笙竽静，舞衣尚热。云掩九阍，春望迢迢，凄凉旧时环玦。"}