{"id":"688385","title":"闺情十绝次金诚之先生韵","dynasty":"明","author":"江源","text":"山茶开后又闻莺，一种相思泪欲倾。万里辽阳书不到，凭谁传语此衷情。良人如玉映冰壶，何事年年在远涂。为国防秋青海去，不如庭树两栖乌。久戍天山着铁衣，朔风猎猎雪霏霏。昨来闻下轮台诏，知是夫君不日归。黄叶秋风思渺漫，为郎惆怅怕郎寒。殷勤好寄边衣去，蓬首无心对镜鸾。回中音信愁难寄，梦里欢娱恨不成。纺织歇来空伏枕，一春机杼不闻声。天末凉生大火流，渚红庭绿不禁秋。十年宕子游何处，不念闺中人独愁。愿君麟阁姓名香，敢怨离居岁月长。妆束不随时俗改，十年犹着嫁衣裳。妾为浊水君清尘，厌旧从来便喜新。不是相如真薄倖，文君何用苦眉颦。昨日风流今日愁，别来十见月如钩。出门即是天涯路，何况区区风马牛。朝来庭树鹊声频，千里书回墨尚新。约我归期三月半，石榴花发待行人。"}