{"id":"432740","title":"学唱昆曲 南北曲","dynasty":"近现代","author":"罗锦堂","text":"伉爽干云学伦父，摧藏磨水效吴侬。纵非行戾千秋业，杯酒欢颜亦自雄。泪洒征袍新水令，恨遭歧路一枝花。英雄寂寞美人死，惆怅临风日照斜。笔底生花迥出尘，新歌一曲妙传神。牡丹亭畔黄昏月，负尽春闺梦里人。血染桃花恨未休，江南一曲韵悠悠。无情最是淮河水，依旧门前日夜流。世情参破理空王，早晚佛前一炷香。毕竟尘心犹未断，宝山难耐是悽凉。"}