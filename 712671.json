{"id":"712671","title":"答别季伟公","dynasty":"明末清初","author":"陈恭尹","text":"十年君作归山思，预算别时无限事。及到君行既有期，匆匆不暇言文字。君来之日父在堂，一官转侧浮山阳。危疆百战功未录，举家幸脱豺与狼。客庭诗礼三城下，英妙年中推作者。中郎倒屐赠图书，王孙飞盖同游冶。岂期留滞事多艰，旅榇悲凉百粤间。浈江南下分台岭，章水东流隔玉山。四望乾坤何乃狭，西行且欲弹长铗。月中联句共星岩，雪里移舟傍高峡。循州太守仙人徒，著书日日临丰湖。长歌短韵互赓答，争雄角胜相瑕瑜。石楼大小闻曾陟，有石如台高百尺。登台列坐拔其梯，不是诗成归不得。君才峻险多锐思，月胁天心未足奇。马卿善病尚能赋，原宪长贫徒尔为。乡园昨日传消息，八叶恃君延一脉。三月谁耕墓下田，六桥已废先人宅。因兹感叹急言旋，及此清秋理客船。章贡滩平收潦后，维扬江静刮风前。馀杭形胜称都会，好结茅茨向郊外。鹤发慈亲倚杖看，斑衣稚子提携拜。文章前辈几人存，继起今知有后昆。访旧不妨寻白社，怀才应复向都门。一言为赠何容苟，况子青年余白首。昔贤汲汲惜分阴，古圣皇皇惟敬口。时来已怆别离心，避暑贪眠又废吟。酬君长句惭牵率，莫当诗看只当箴。"}