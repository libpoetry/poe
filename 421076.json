{"id":"421076","title":"念奴娇 黄河颂，作于黄河题咏会上","dynasty":"近现代","author":"苏渊雷","text":"黄河怒吼，挟冰雪、万里飞龙奔马。浊浪排空终到海，九曲千弯一泻。民族摇篮，人文渊薮，首出吾华夏。抗怀千古，心潮同此高下。因想白也天才，浩歌将进酒，金尊自把。赌唱旗亭，画壁处、得意高王潇洒。我辈登临，风流应不让，昔贤来者。况逢盛会，举杯能不干也。"}