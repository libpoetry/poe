{"id":"693120","title":"和张碧溪登宝峰韵二首","dynasty":"明","author":"沈周","text":"乐事春来要不空，直登峰顶路方穷。青山始尔三人酒，白发泠然万里风。城郭周遭江势转，莺花烂漫物华同。太平无象今成象，好在诗篇杖屦中。新醅拍拍玉光浮，挈榼提壶判醉游。高帽特寻芳树挂，清歌缓共晚云流。频来信我何拘忌，大胜为官待告休。日日乘春知未足，翠微还补菊花秋。"}