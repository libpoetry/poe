{"id":"1252268","title":"梅魂二律","dynasty":"元末明初","author":"叶颙","text":"飞入罗浮旧路遥，东风回首思寥寥。玉容犹想霜晨沭，冰魄空疑月夜招。望断西湖春易老，梦回南国雪初消。枝头有恨无人见，瘴雨蛮烟属艾萧。春风吹梦夜迢迢，香影无踪寄寂寥。和靖作诗空见诔，姮娥剪纸谩频招。云深庾岭家何在，月落西湖恨未消。怨杀楼头吹玉笛，粉容芳质委蓬萧。"}