{"id":"1252340","title":"和吴尊师龙兴纪游二十一首 早饭榾陂","dynasty":"元末明初","author":"危素","text":"舟泊榾陂驿，斫鱼餐早饭。是行新雨过，水落寒沙半。棹讴方零乱，鸥鸟忽惊散。笛声起沧洲，又逐惊飙断。云满故乡芳草迷，江东江西人别离。征船几日洪都去，清远驿前听子规。已从龙兴游，即往铁柱观。龙精不出奥区囚，鸿水奔流合江汉。沉沉古井清如空，东方大海长相通。千年神剑不可忽，老屋夜夜生雷风。人归石城边，鸟没白沙尾。秋风凉萧萧，波静月如洗。水凫栖不定，半夜犹飞起。"}