{"id":"799641","title":"丹徒行吊宋武帝","dynasty":"清","author":"王士禛","text":"曲阿之北京口东，寄奴王者真英雄。新洲伐获杀龙子，大业遂建丹徒宫。桓家小儿乱天纪，投袂勤王夜中起。摴蒱百万皆人豪，龙行虎步非凡理。从兹大运属彭城，中原赵魏归经营。硖口千军五龙涸，蓝田一战二崤平。南北推移几千载，太息雄图竟何在？宿麦寒原少昔人，神鸦社鼓成空塞。王气销残帝宅荒，悠悠江水不胜长。忠臣徒叹袁开府，天命还归萧建康。"}