{"id":"432676","title":"嘉州绝句四首","dynasty":"近现代","author":"庞俊","text":"城上鸦啼声绝悲，行人障袂暮何之。青山满眼崦嵫色，知否残阳欲堕时。两溪无风浪自粗，一鬟罗翠展新图。江潭轻命诗人例，政爱乌尤似小姑。屋多人少碧云层，运水搬柴老尚能。一种痴眉覆騃眼，便呼雾窟六朝僧。雨晴饥鹭满林中，缩颈相看茄下空。园里鱼暇能几许，不辞铩羽铁丝笼。"}