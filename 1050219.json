{"id":"1050219","title":"颖叔招饮吴圃","dynasty":"宋","author":"郭祥正","text":"五鼓开画戟，平明出重闉。小桥分野径，吴圃会众宾。番禺二月尾，落花已无春。唯有蔷薇水，衣襟四时薰。短垣乃浮丘，楼观何斩新。我公发幽晦，输金走车轮。蓬莱飞一岛，云外拖晴绅。此景在眉睫，图绘未必匀。从来不弹弋，傍砌鸟雀驯。寄语北海若，停风护松筠。负才诗傲敌，纵酒吞湖漘。酩酊安足辞，不饮终成尘。逍遥一日事，浮脆百年身。何须跨黄鹤，追彼瑶池人。但当听公歌，卖交斥张陈。达道齐生死，笔端真有神。挥洒十八韵，一一无价珍。老彼杜工部，玄哉扬子云。"}