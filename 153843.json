{"id":"153843","title":"观龙歌·四灵之长惟虬龙","dynasty":"宋代","author":"赵恒","text":"四灵之长惟虬龙，虬龙变化故难同。三茅福地群仙宅，灵物潜形在此中。池内仙人驯扰得，至今隐现谁能测。乘云蠢动独标奇，行雨嘉生皆荷力。常人竞取暂从心，才出山楹兮无处寻。中使勤求深有意，欲献明庭兮陈上瑞。初献一龙朝魏阙，偶挹二龙离洞穴。人心龙心若符契，一人一住何神异。我睹真龙幸不惊，至诚祝龙龙好听。但祈风雨年年顺，庶使仓箱处处盈。"}