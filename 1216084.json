{"id":"1216084","title":"送巴克实彦卿学士之任燕南宪使得云字","dynasty":"元","author":"周伯琦","text":"风纪端治本，宵旰期忧分。甸畿严首选，部封慑先闻。桓桓梁栋具，煜煜黼黻文。全才古云难，显用今所欣。玩弛日已甚，栉耨得辞勤。淑邪自泾渭，雅俗何莸薰。凤鸾一瑞世，鸱鸮不能群。滹沱无惊波，恒岳常丰云。春风吹玉节，骢马镳朱幩。仓庚集乔木，草色迷川垠。私怀惜暂别，众愿树奇勋。庙堂久虚席，泚笔扬清芬。"}