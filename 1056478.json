{"id":"1056478","title":"题方氏清芬阁","dynasty":"宋","author":"朱彦","text":"干戈唐季风尘中，一代文章扫地空。先生诗鸣最晚出，句法未减元和工。玉壶藏冰不受垢，卜隐宛蹈严陵踪。至今名字照人目，直与山水为无穷。我舟南纪坐烦促，接岁风波仍转蓬。缅怀先生酌溪水，梅花如霰落晚风。清芬筑室家有法，亦见裔孙白云翁。叔今策得待三接，仲也昔跨御史骢。乃翁归来三十载，语笑但觉朱颜红。翁不见东飞百劳西飞燕，南飞乌鹊北飞鸿。人生游宦正如此，我欲买田归江东。"}