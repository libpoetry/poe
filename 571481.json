{"id":"571481","title":"大司空西峰赵先生七十寿诗","dynasty":"明","author":"符锡","text":"国柱维天锡，由看福履并。明良期不偶，台斗任非轻。出入三朝旧，弥纶百度贞。休休归雅量，籍籍仰鸿名。拒拟投閒疏，能忘眷注情。麟袍昭宠渥，泉石被光荣。结社时分韵，寻山或出城。堂因开绿野，会想肃耆英。弧矢呈遐算，瀛仙降紫清。觥筹供里宿，莺燕杂歌声。厚德冥应报，多贤宦夙成。晚生惭世讲，谣祝倚乡评。□草还温相，心香表道卿。圣明需至理，颙望答升平。"}