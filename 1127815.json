{"id":"1127815","title":"题公安宰黄叔万鲁斋","dynasty":"宋","author":"曾丰","text":"渊中见潜鱼，床下闻斗蚁。从知聪和明，反累目与耳。孔门三千人，十资九其慧。竟失道之归，端为慧所使。回以愚故专，首得一宗旨。其次参好修，与回亦无异。受裁鲁有馀，学道心不贰。顿悟圣授机，万理付一唯。试推学之功，但自好而始。设令太聪明，视孝绪馀尔。公安黄令君，少钝壮而锐。不受青云吞，犹坐黄卷累。开囊包物初，落笔洒胸次。锋芒莫敢撄，古剑发新砺。骎骎进未休，冉冉老将至。以鲁揭其斋，盖是少时事。云胡不辄更，无乃有所为。新收汗马心，蚤作蛰雷计。音容成老翁，情性复孩稚。其友曾撙斋，适是参苗裔。家学世相传，鲁者钝之谓。生平事事迟，大抵与君似。虽迟幸勿嫌，正以钝为利。"}