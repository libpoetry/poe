{"id":"1079426","title":"寄李怤去言","dynasty":"宋","author":"吕本中","text":"东南之望庐山英，李郎落落奇后生。凤凰麒麟在郊薮，芝兰玉树生阶庭。文章初如滥觞水，行见万里通沧溟。汪侯爱君笔不停，谓君诗似秋风清。世间儿子甘缩手，苏过赵楠俱抗行。少年才气乃如此，后来定是贤公卿。伊昔先朝文物盛，君家诸父当朝廷。外兄复是不世才，奇祥异瑞相辉映。翻云覆雨十年后，昏昏醉梦须君醒。我生未壮日向衰，疾病侵凌心已灰。眼中之人不易见，千变百技常追随。诗书深藏半鼠矢，笔墨高卧封蛛丝。功名已矣付公等，田园肯放吾先归。"}