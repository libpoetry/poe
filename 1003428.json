{"id":"1003428","title":"万年欢 硕人生日","dynasty":"宋","author":"程大昌","text":"岁岁梅花，向寿尊画阁，长报春起。恰似今朝，分外香肥萼韡。杂佩珊珊就列，映蓝袂、宝薰擎跽。道这回、屋舍团栾，四时风月桃李。回头处、无限思。看秋前药裹，而今鼎匕。须把康强，收作玳筵欢喜。况是鬓云全绿，顶珈笄、笑陪星履。新年动、定拥新祺，有孙来捧醪醴。"}