{"id":"903163","title":"庄器之贤良居镜湖上作吾亦爱吾庐六诗见寄因次韵述桂隐事报之兼呈同志 其三","dynasty":"宋","author":"张镃","text":"吾亦爱吾庐，第一桂多种。西香郁天地，不假风迎送。花开与花落，真境未尝动。群芳亦时有，幻巧云锦综。廓然清净观，岂复计疏壅。红红白白处，政自见日用。江山虽阻修，此乐朝暮共。逢场任竿木，何许非戏弄。一笑和君诗，是亦梦中梦。"}