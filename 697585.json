{"id":"697585","title":"徙宅四首","dynasty":"明","author":"胡直","text":"徙宅何频数，逃喧岂择安。名山迟结社，僻地当开坛。破屋藏云细，颓垣放月宽。柴门倾侧惯，日暮省关阑。浩荡随尘世，支离信所居。人生俱逆旅，天地乃吾庐。喜趁三家市，移来万卷书。曾无儋石橐，负载得轻虚。尤喜兼为圃，携锄岂带经。看成蒋诩径，错唤子云亭。绀橘淹霜脆，红葵抱日馨。明府休移勒，白首汉阴铭。家本江村住，千重水树幽。花筛桥路月，萍漾柳塘鸥。妩姥丹台旧，槎滩禾黍秋。年来尘市闹，转徙忆初游。"}