{"id":"662673","title":"寒夜曲","dynasty":"明","author":"石宝","text":"霜风试严摧碧疏，翠瓶锦鳞屈不舒。萧萧古城月西上，孤鸿时作空中书。西湖往日多芙蕖，山明水丽画不如。与君一别岁月改，苍苔落叶填前除。时移世换何足惜，瑶筝翠管无颜色。绣被犹沾雨露恩，朱阑不似芳菲日。青灯作花垂紫蕤，沉忧销骨人岂知。寸心千里托明月，夜夜期君望月时。"}