{"id":"1124798","title":"送路倅","dynasty":"宋","author":"徐积","text":"所居有本能行义，此去无人不恋恩。情似绿波长送棹，梦如飞絮忽随轩。帐前旧学千馀子，橐里新文数万言。何日从君温故业，待操几杖问渊源。我曹初作綵衣郎，白纻先生正擅场。大笔可堪专簿领，远图终恐用文章。清淮绝唱新盈卷，绿发奇篇旧满囊。此去功名都未测，公年方永力方强。"}