{"id":"701418","title":"游东林用韵二首","dynasty":"明","author":"黄廷用","text":"拥衣步屧到东林，云覆茆斋曲径深。昼静苔侵茶灶冷，地偏竹绕石屏阴。蝉吟古树风声细，鱼跃方塘日影沉。醉卧藤床忘去路，麻姑樽酒故人心。病馀还觉冶游劳，风景悠然思转豪。水绕林深山日隐，洞开云净海天遥。浮生枉试腹中剑，尘世空藏笑里刀。我愿晚阴分石榻，英雄谁复说孙曹。"}