{"id":"1238463","title":"二月八日游皇城西华门外观嘉孥弟走马歌","dynasty":"元末明初","author":"张宪","text":"春风压城紫燕飞，绣鞍宝勒生光辉。软沙青草平似镜，花雨满巾风满衣。潜蛟双绾玉抱肚，朱鬣分光散红雾。金龙五爪蟠彩袍，满背真珠撒秋露。生猿俊健双臂长，左脚蹋镫右蹴缰。铜铙四扇绕十指，玉声珠碎金琅珰。黄蛇下饮电掣地，锦鹰打兔起复坠。袖云突兀鞍面空，银瓮驼囊两边缒。西宫綵楼高插天，凤凰缭绕排神仙。玉皇拍阑误一笑，不觉四蹄如迸烟。神驹长鸣背凝血，郎君转面醉眼缬。天恩剪下五色云，打鼓归来汗如雪。"}