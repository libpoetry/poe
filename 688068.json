{"id":"688068","title":"严陵舟还喜晴赠陈大用","dynasty":"明","author":"朱同","text":"几日浓阴撼朔风，今朝新霁早推篷。山头积雪连云白，海上明霞照水红。身世已知归计稳，舟行况与古人同。通家喜有朱陈旧，努力躬耕待岁丰。霜寒水落石如林，泻壁直下三千寻。溯流岂辞上滩涩，到家不厌寻源深。片片浮云或聚散，衮衮长江无古今。此怀只有陈抟解，故喜扁舟论素心。"}