{"id":"477668","title":"乙丑除夕追往愤五百字","dynasty":"明","author":"李梦阳","text":"忆昔蕤宾初，皇疾辍临仗。维日白气亘，黑风复排踼。俄传天柱折，忽若慈母丧。帝本尧舜姿，末履转清伉。敛衽接耆硕，高出文景上。两宫悦孝子，九庙歆流鬯。毅然整六师，霹雳无前向。犬羊遁朔漠，鲸鲵蛰溟涨。渊冲不凝寿，日表空殊相。蜿蜿湖中龙，一夕拔惊浪。回首哭苍梧，魂断湘南瘴。念昨下明纶，臣也诚无状。誓死叫阊阖，伸颈甘砧盎。梁窦势如灼，汉廷色惆怅。皇乃西园游，召彼侍供张。从容杯酒间，似让还非让。未剖青琐封，巳下金鸡放。臣某讵足惜，统体关衰王。历数古明辟，圣节畴能尚。逝欲碎臣骨，吁帝不得迋。攀髯眇莫及，痛哭桥山葬。玉光动前星，朱符阐灵贶。主器难久虚，勉起答群望。金木歘为祟，太白昼相抗。羯胡敢余侮，吾徒尽乘障。呜呼榆台役，弃我六千壮。踉跄战士骨，躐趿将军韔。二竖固轻率，腐尸亦云当。所恨国威辱，北鄙气悽怆。钲鼓疑皇情，何以慰宸况。悽悽建未月，临门遣征将。纨裤作元戎，京军本浮宕。翻使沿边卒，束手遭箠掠。揭?云中城，谁复扼其吭。胡来风雨声，胡去横拍唱。千村与万落，人烟莽荡荡。婴儿贯高槊，志妇经衣桁。狐狸叫破垒，落日悄濸漭。此辈诚鼠窃，反覆亦难量。骐骥驾盐车，虚名缚肮脏。世岂乏颇牧，贱或执鞭杖。琐琐登坛子，饱之则飞飏。吁此良太枉，国慨何由畅。水旱而秋雷，阴阳迭骄亢。皇天虽至公，视之但坱坱。臣当历服始，谬进大夫行。退朝实愤切，欲吐畏官谤。武王秉黄钺，师事太公望。列圣构梁栋，驾驭亦英匠。先帝升遐日，临榻召三相。"}