{"id":"241779","title":"送台道人·我祖来从锦江曲","dynasty":"宋代","author":"周麟之","text":"我祖来从锦江曲，尚忆郫筒醉春渌。轻衫拂石踏花归，近傍青城结茅屋。子孙散作淮海居，栾叶英风凛相结。不惟丛桂竞传芳，时有高人更超俗。或随羽化附青蛇，或避诏徵称赤局。我生本是林泉人，失脚尘是困羁束。每逢蜀士话维桑，便欲携筇访前躅。道人家世出巴西，万里江山见眉目。笑施砭石起膏肓，坐察形神穷倚伏。我席为门君荷旃，相见忘情谢荣辱。幽香小鼎暮烟横，浊酒一杯春蚁绿。此身多病经百罹，只合纫兰与餐菊。休论燕颔觅封侯，莫说鸢肩腾火速。我有风怀就问君，何时一饱颜色粥。今日君行跨奔鹿，欲下鹅洲穿柳谷。他年愿结白云期，与君同看金峰鹄。"}