{"id":"741688","title":"前蜀王锴书妙法莲华经第一卷残叶三台郑尹出自琴泉寺圮塔同鱼门璞函作","dynasty":"清","author":"吴省钦","text":"墨华香簇《莲华》青，伪朝平章工写经。教圆义正树功德，梓州窣堵牢藏扃。丙寅未月倒霹雳，梵夹灰烬啼杀灵。令君好事拾残叶，纸色黯淡光精荧。武成三年字如漆，龙象拥卫栴檀馨。维唐中原遘末造，行歌机略难拘囹。十军阿父坐延虎，公然作贼来郊坰。紫旗怒麾南寨破，此州入手开巍厅。混元一图告符瑞，建号稳踞金床钉。两川割据国虽小，肯以身舍腾讥詅。佛牙奉献典最秘，僧目抉进恩还停。尔时臣锴被殊遇，劝设写官签乙丁。有来骨相似罗难，玉豪光涌祥麟廷，锴也染翰赞其象，清词丽句锵玲玎。无端兔命受鹰制，水行仙者躬扆屏。畴咨六军判诸卫，而使戈甲惊祅{雷鬼}。唐魂招来礼孔，圣镫观去辉微爧。从容笔谏竟何有，徒举觥令浮绿醽。此州亦系幸游地，银汉曲许人间听。堂堂观察暗通款，可有替戾摇风铃。东朝六万疾于卷，回鹘小队嗟竛{立丁}。降书至竟出公手，负荆舆榇天晦暝。野狐泉边急敕到，坐视尔主罹严刑。知尔默邀大慈护，一行摺去身腰鞓。区区忠孝让希济，赋诗吠主颜长頩。要其佥名乞归葬，伏锧几致膏青萍。宗寿一言晚幸中，净福岂或资重冥。寿于文札等清绝，冲妙之观藏绦䋼。何如此本阅人代，麻茶双眼回昽昤。直同屑金焕浓采，不藉针血沾余腥。想当早朝暮归第，白藤笈子平头拎。霞光百番赐天府，眉砚安傍朱窗棂。毒恼已蠲苾刍佩，妙明顿见琉璃瓶。伏梁闇槛庋藏永，谓仗白业贻欢宁。塔成塔毁难逆料，放佚千百存奇零。其临唐讳笔不缺，与孟石经殊模形。旧君旧国性根浅，雅藻空复翩亭亭。是经居尊品居首，庄诵万一昭聋瞑。柳公度人褚遗教，谁若萤爝谁日星。塔砖残字傥容拓，更乞装示传遐龄。"}