{"id":"420209","title":"金缕曲 送刘传中弟赴英国留学","dynasty":"近现代","author":"王陆一","text":"却放行人去。最悲凉、人天关切，祇今无计。韦曲狂花春无赖，射猎五陵都异。更梦里、闻声何地。翻覆瓜车谁助我，感冰霜、犹得悤悤聚。投袂起，起相视。江山一派销沉意。尽周旋、永嘉人物，寂然风气。谁望柳条边土者，渺渺此怀孤寄。好准拟、国门归绪。行矣艰辛须努力，便沧波、万里天涯是。春月远，天无际。"}