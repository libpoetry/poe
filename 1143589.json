{"id":"1143589","title":"醉歌三首","dynasty":"宋末元初","author":"仇远","text":"金渊醇酒贱，足可醉亡何。日觉醒时少，其如饮不多。人生间调笑，俗事暗消磨。此意神仙会，山童亦解歌。客居真易过，凡事不如仪。惟有閒寻睡，浑无趣作诗。晚晴行数步，日午酌三卮。系马庭阶下，人多借去骑。清狂歌窈窕，微醉困瞢腾。酒薄多疑水，官閒一似僧。已知灯即火，不愿谷为陵。百事俱能了，惟馀饮未能。"}