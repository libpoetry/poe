{"id":"902254","title":"题均州超然亭","dynasty":"宋","author":"张嵲","text":"君不见绵州官府诚磊落，越王楼观翔寥廓。又不见昔日荆州分上游，举世独传王粲楼。蕞然土木何足数，托名胜士真难休。何年此地有新构，杨公巧智人谁侔。芟夷荒秽走狐鼠，一朝翼瓦飞城头。轩窗四面瞰木杪，下顾众宇如敦丘。卓然独立世尘外，高视物表心夷犹。西山列翠拥云峤，汉水拽练萦寒流。江枫染绛照林莽，芦花吐雪连沧洲。秋高尽放远山出，点缀天宇浓眉修。人间何处有此景，未识黄楼如此否。杨公举世称贤侯，好客不减韩荆州。仁风惠政已及物，退公馀事归觥筹。我来正值秋节晚，胜概一得从公游。敢辞山路困行役，小舸舣岸聊淹留。剧谈抵掌去苛礼，宾幕主人交献酬。固知如此兴不浅，大白岂惜为公浮。却思宾散城乌集，回首新亭风景愁。聊摅累句写清赏，作赋能事迟曹刘。"}