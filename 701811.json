{"id":"701811","title":"次韵高吾园亭杂咏四首","dynasty":"明","author":"黄衷","text":"青野缁尘暂隔开，春潭真爱绿如苔。雨过林杪神鸦噪，花动离根鬼蝶来。远心亭子鹿溪偏，点破晴沙白鹭眠。压倒鹅黄美春酒，将谁同上木兰船。千年玄鹤首如瓜，一到桃川古水涯。已籍白云裁白苧，怪传黄帕走黄麻。郡山矗矗绕山居，野色仍多水竹馀。布袜青鞋乘小驷，更修何服是吾初。"}