{"id":"811510","title":"次劳介岩先生移居韵","dynasty":"清","author":"冯廷櫆","text":"尺五城南社，移家小寺东。园花妍似女，邻树秃如翁。斋阁秋阳里，帷镫细雨中。时闻佳客过，尊酒未曾空。蹑级苔侵屦，钩帘月满庐。淡烟浮茗灶，深柳护巾车。径引凉阴直，窗涵夜气虚。无人闲问字，犹自手钞书。静理床头帙，闲驱屋上尘。西风吹户牖，秋色满城闉。名酿浮三雅，清砧答四邻。凭阑发高唱，谁解和阳春。"}