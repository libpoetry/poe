{"id":"719971","title":"题宋徽宗杏花村图","dynasty":"明末清初","author":"钱谦益","text":"宜春小苑春风香，宣和秘殿春昼长。帝所神霄换新诰，江南花石催头纲。至尊盘礴自游艺，宛是前身画师制。岁时婚嫁杏花村，桑麻鸡犬桃源世。杏花村中花冥冥，纥干山雀群飞鸣。巾车挈箧去何所，无乃负担趋青城。君不见杏花寒食钱塘路，鬼磷灯檠风雨暮。麦饭何人浇一盂，孤臣哭断冬青树！"}