{"id":"910105","title":"崔先生所守甚高其为人表里澹泊然其文晔如有自然之美可喜也因还其诗卷题其末","dynasty":"宋","author":"李廌","text":"别久相思今见君，近诗盈轴语弥新。雄妍不用近时律，温厚初还上世淳。少与多仇身踽踽，乐天知命志申申。才高所寓皆高趣，气古斯能似古人。句有万钟辞禄意，衣无一点污人尘。中山可鄙魏公子，谷口全如郑子真。珍重遗音清庙瑟，萧条寡和郢中春。谁同杜老知无敌，会有君山谓绝伦。白首定交虽自愧，夜光投我岂无因。欲知慰此无聊赖，万斛愁怀为一伸。"}