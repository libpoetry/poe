{"id":"844725","title":"卜算子·忆菊，效白石道人梅花八咏","dynasty":"清末民国初","author":"夏孙桐","text":"古寺访秋来，花下荷衣拂。人与霜枝恰比肩，曾博慈颜悦。废圃晚香沈，孤塔斜阳瞥。六十三年忆旧游，閒向雏孙说。万锦叠成堆，上接丹梯畔。鳌头高寒却耐霜，仙仗千官见。渺渺水天情，零落成秋苑。万寿山前万寿花，肠断金罍宴。庙市日逢三，压担秋如绣。何物村佣熟世情，佳品供豪右。萼绿有仙姿，倚竹横娟袖。姹紫娇黄尽下风，那惜量珠购。寂寞厌东篱，选胜谋秋饯。酒暖灯明敞菊屏，花影同人淡。投辖故人稀，难觅黄垆伴。旧日何戡也白头，芳事长安换。芦雪隐凫潭，院僻无人到。藏得秋光尔许深，百盎霜腴饱。径任傍松荒，人自锄花老。载酒江亭过客多，应被寒葩笑。花事艳丰台，秋菊踰春芍。一骑寻秋昔未来，孤负陶家约。荏苒看花期，晚节思高躅。若是西台作记人，一盏寒泉酌。宅惯住词人，花亦如高士。历历吟秋迹已陈，余响惭难继。耐久恋寒枝，留待梅开未。最念清醪伴独斟，虚幌长宵倚。骇绿与纷红，时样矜新格。都是渊明未见花，荒径无颜色。锦障列牙签，一一嘉名锡。强把孤芳当牡丹，冷客嗤今热。"}