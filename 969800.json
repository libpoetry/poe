{"id":"969800","title":"康不领此诗又有许梅谷者仍求再赋长律","dynasty":"宋","author":"赵孟坚","text":"浓写花枝淡写梢，鳞皴老干墨微焦。笔头三踢攒成瓣，珠晕一圆工点椒。妆缀蜂须拟笑靥，稳拖鼠尾施长条。尽吹花侧风初急，犹带枝头雪未消。松竹衬时明掩映，水波浮处见飘飖。黄昏时候朦胧月，清浅溪山长短桥。闹里相挨如有意，静中背立似无聊。笔端的皪明非画，轴上纵横不是描。顿觉坐来春盎盎，因思行过雨潇潇。从头总是汤杨法，拚下工夫岂一朝。"}