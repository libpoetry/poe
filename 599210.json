{"id":"599210","title":"送洪觉山先生北归五岭八章章六句","dynasty":"明","author":"霍与瑕","text":"五岭之原，梧桐猗猗。其华菲菲，其实离离。凤凰于飞，览此德辉。兀兀樵山，千仞其巍。君子至止，硕人时依。千仞徊翔，明德是仪。决拾既齐，弓矢既比。鸣钟击鼓，童子奏诗。三射不违，示我威仪。西谷幽幽，涧水悠悠。俯此青澜，峙彼高楼。硕人作之，君子优游。凉秋九月，金风凄凄。越山青苍，百草依依。山川脩阻，君子于归。于归何方，婺源之阳。蒹葭苍苍，白露为霜。愿言随之，道阻且长。君子之驾，如云如龙。君子之马，如电如风。愿言御之，可望不可从。君子于归兮，越山凄凄兮。瞻望不及，悠悠我思兮。何以赠之，诗歌矢矣。"}