{"id":"698785","title":"拟萧子显春别曲（四首。以下迪功五集）","dynasty":"明","author":"徐祯卿","text":"杂草积色满河塘，杨柳覆额映娇黄。春心春望不可极，陇北辽阳俱断肠。春风戏蝶一庭花，落日聚雀空城麦。半床敝帐掩朝寒，满镜新愁减钗泽。贞志宁忘陌上桑，同心共指西陵柏。鸣鹂欲乱花发齐，江南草长绿叶萋。三边远戍十年妻，惊颜感候那不啼。雾里纤纤新月光，机中少妇织流黄。可怜断丝不如泪，零落时续不能长。"}