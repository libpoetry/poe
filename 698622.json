{"id":"698622","title":"赏梅三首","dynasty":"明","author":"唐锦","text":"酷爱幽芳尽日看，冻云烘透粉痕乾。吟边风劲愁闻角，折处枝斜恐碍冠。澹拂湘帘横月影，薄裁吴苧护春寒。含情莫怨相知晚，欲补离骚似已难。翠羽声沈月向昏，纸窗幽梦锁香魂。虬身染雾鳞犹湿，獭髓涂霜玉未温。忍冻欲偿诗客债，先春应识化工恩。深山自笑无人问，寂寂疏篱半掩门。临风脉脉度寒朝，谁与花神破寂寥。碧藓封香春尚浅，沧池浸影雪初消。枝藏病鹤如怜瘦，瓣落深宫欲斗娇。遥想西湖明月夜，几人携酒踏溪桥。"}