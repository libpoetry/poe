{"id":"691366","title":"送人南归四首","dynasty":"明","author":"李昌祺","text":"离弦兼楚调，忍向醉时闻。连岁长为客，他乡更别君。鸥波明夕照，雁字写秋云。迢递还乡梦，相随过海门。百年同旅寓，大半在殊方。白发羞明镜，青山问故乡。落霞秋水阔，新雁暮天长。安得随君往，溪南访草堂。候馆停杯处，扁舟欲发时。归帆投远浦，斜日隐层陴。暑退秋来早，潮生月上迟。经行逢胜槩，都付酒兼诗。年年长在客，北蓟复南京。秋雨沧洲雁，春风采石莺。好山环故里，流水背孤城。去住无拘系，閒身到处轻。"}