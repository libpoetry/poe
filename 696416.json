{"id":"696416","title":"春日山中杂咏三首","dynasty":"明","author":"郑岳","text":"避俗寻幽壑，度閒课小诗。城中消息断，林下起居迟。农事邻翁话，机心野鹤知。峰头云忽变，薄暮雨来时。一春常苦旱，入夏望犹悭。薄午雷方震，通宵雨未阑。溪流分远碧，草色变新斑。田父驱牛出，檐鸠唤妇还。岁俭人方困，春深力未齐。平洋初插莳，高陇欲翻犁。雨色连村暗，檐声入户低。丰年兹可卜，满意是山栖。"}