{"id":"247729","title":"瑞龙吟·陪六禾霞公慈博诸丈小集莲苑用清真原韵","dynasty":"现代","author":"朱庸斋","text":"横塘路。重问故苑沧波，废台烟树。残蝉声阕西风，闹红俊赏，凄凉旧处。共吟伫。庸觑淡妆图画，冷香帘户。空馀万叶颦秋，倩谁省识，鸳鸯对语。追认湖山芳事，酒边花外，怯歌愁舞。憔悴梦回天涯，才思非故。残笺蠹墨，犹写登临句。休凝念、归鸾素约，淩波微步。镜里年华去。算来惟剩，零欢坠绪。宛转成千缕。危魂断、清江沈沈宵雨。醉中未濯，一襟尘絮。"}