{"id":"829264","title":"更漏子","dynasty":"清末近现代初","author":"汪东","text":"罢熏香，慵傅粉。睡起又添新困。斜汉没，晓烟横。归鸿三两声。愁无际，梦千里。江上早生秋意。风动屋，浪催舟。莫登江上楼。一江风，三日雨。黯黯别离情绪。帆去疾，雁归迟。连天衰草时。相思极，终无益。悔把玉环轻掷。环易缺，玦难圆。寸心私自怜。蕙初残，荷欲尽。又是一年秋讯。怀旧国，倚疏栊。泬寥天宇空。闲无那，愁归卧。渐落远街镫火。人语寂，客魂惊。夜长钟自鸣。掩金铺，陈绣褥。交颈故回明烛。从别后，忆欢时。背镫双泪垂。鸿都客，殷勤觅。何计能招魂魄。关月黑，海波浑。此情休共论。"}