{"id":"768370","title":"留客住 子大、聿修、德尹相饯鸳鸯湖上","dynasty":"清","author":"龚翔麟","text":"趁春涨。买鸭头、轻帆软橹，锦乡泛宅，来去鸳鸯湖上。秦淮寸梦催别，又逐梅雨声中穿细浪。诗人携饯，数亭旗堠瓦、挐烟相傍。留且向。学绣村边，缓斟花酿。笋嫩樱圆，更觅银鳞抛网。纵少吹香弄蕊，绿暗溪阴，尽堪移画舫。杜鹃啼散，约重寻、红秋菱港。"}