{"id":"806070","title":"贺新郎二十首 其十二","dynasty":"清","author":"李慈铭","text":"家在巫云曲。更那堪、蕙情兰抱，楚天人独。屈子骚根三千载，悱恻录芽能续。且莫怨、衫痕凋绿。湘水芳魂招未得，又黄陵、泣断瑶妃竹。歌迸急，素弦促。知君心似弹棋局，忆三生、香阶划袜，定情银烛。绿绮微寒么凤寡，泪洗明珠盈斛。便锦里、回文谁读。一角红楼春如梦，只东风、岁岁花吹玉。多少恨，认横幅。"}