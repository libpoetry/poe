{"id":"284566","title":"某君过访·一握茅堂甘僻处","dynasty":"现代","author":"洪存恕","text":"一握茅堂甘僻处，傍堞依山门为阻。有谁破我绣阶苔，空谷跫音来旧侣。亡家避地积年贫，延客入坐羞为主。一味仅供淡芭菇，瓯茗犹阙况樽醑。君谈池北语齐东，数典熟如瓶水泻。杂以诙谐尤解颐，只我忧深难听取。时变汹汹大狱兴，党祸株连遍州里。往来械系多缙绅，日夜梭巡有缇骑。保身我讳旧头衔，来与园丁樵子伍。每出持斧归抱瓮，但令傍人识椎鲁。自危那不为君危，幸勿频频顾环堵。一城共处暂相忘，文酒欢会他日补。"}