{"id":"722227","title":"珠人曲","dynasty":"明末清初","author":"屈大均","text":"一唇有数珠，大小相连缀。采珠乘月圆，扬帆入龙穴。水淡珠多白，水咸珠多黄。月光化为水，来养明月珰。娶女得珠娘，自解孕明月。与卿若蟾兔，长在太阴窟。生长珠池旁，食珠如食米。日夕剖神胎，珠肉荐芳醴。儿女抱珠筐，细珠弃不取。珠母肉微红，色似海棠乳。珠母当秋孕，精华得月全。明珠无大小，都在口唇边。"}