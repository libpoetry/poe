{"id":"279321","title":"满江红·富口晓发巨鱼跃入余舟，援白石老仙例，赋平调以答神贶","dynasty":"现代","author":"周岸登","text":"拂晓凌江，阵樯起、分浪溯流。是谁遣、锦鳞飞跃，入我扁舟。未省龙宫充使意，非关鱼服豫且愁。更漫同、横海钓金鳌，夸壮游。盟津会，天相周。旦燔祭，迓神庥。叹藐余无似，敢附孙谋。鹏化南溟曾喻指，筌忘濠上且消忧。酹玉尊、援笔赋神弦，骖翠虬。"}