{"id":"1252904","title":"雪夜遣怀二首","dynasty":"元末明初","author":"王翰","text":"雪后山房寒意饶，卧闻风怒响林梢。乌啼坏堞悲无食，鹤立高松喜有巢。浊酒沽来聊慰藉，拙诗吟罢更推敲。剡溪有兴谁堪访，闲探梅华过远郊。山寒挟雪晚棱棱，半树梅华瘦不胜。几缕茶烟晨灶煖，一炉松火夜窗明。年光冉冉壮心尽，世事纷纷客梦惊。拟买绿蓑归去好，五湖烟水一鱼罾。"}