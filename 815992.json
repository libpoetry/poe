{"id":"815992","title":"清平乐  闺词","dynasty":"清","author":"曹尔堪","text":"眉痕频皱。不似东风旧。欺尽孤眠寒更透。生得腰肢元瘦。梨花静掩长门。寻常过几黄昏。魂向当初销尽，如何又说销魂。轻衫雪皎，稳称身材小。隔水秋波频送巧，勾引相思难了。柳枝插入杨枝，故人青眼修眉。对面盈盈不语，浑疑暗忆当时。故人何处，居傍要离墓。滕六剪花浓似絮。练鹊巧穿林去。翩翩鹤氅羊裘。羡伊才子风流。试种疏梅绕屋，暮年端傲封侯。"}