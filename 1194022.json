{"id":"1194022","title":"杂体诗 胥口即事六言二首","dynasty":"唐","author":"皮日休","text":"波光杳杳不极，霁景澹澹初斜。黑蛱蝶粘莲蕊，红蜻蜓袅菱花。鸳鸯一处两处，舴艋三家五家。会把酒船偎荻，共君作个生涯。拂钓清风细丽，飘蓑暑雨霏微。湖云欲散未散，屿鸟将飞不飞。换酒帩头把看，载莲艇子撑归。斯人到死还乐，谁道刚须用机。"}