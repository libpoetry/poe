{"id":"685521","title":"古六宫诗六首 吴宫","dynasty":"明","author":"邓云霄","text":"南国佳人自苧萝，屧廊香径夜经过。啼乌渐散城头鼓，斜月潜窥帐底歌。金虎气沉三尺剑，红颜春载五湖波。千秋胜地多游女，笑上荒台踏绿莎。柳色章台半欲凋，烟霏残黛暮还朝。君王本自怜神女，屏障空教贮细腰。梦泽猎归存石马，巫山雨散落秋潮。行人莫问宫前水，声咽忠魂恨未消。三月咸阳火已红，遥闻新构压秦宫。汉皇自定河山鼎，萧相徒劳土木工。运去赤龙伤逝水，时来铜雀更摩空。遗基指点无人识，弹剑高歌想大风。太平天子漫焚裘，何事羊车恣浪游。深苑虾蟆喧雨夜，蒙尘龙马渡江秋。清谈未罢了胡语，醉客初醒对楚囚。莫道偏安成霸业，中原无处觅神州。璧月团团满锦筵，宫中行乐足芳年。新词结构文如绮，妙舞轻盈望似仙。春去不知琼树老，井深犹有酒龙眠。遗声飘落知何处，曾记秦淮夜泊船。台殿东京倚绛霄，凿河通道气逾骄。天垂帐幕秋临塞，月引笙箫夜度辽。汴柳竟移龙舸缆，芜城空拍广陵潮。吴公台下雷塘路，点点山萤照寂寥。"}