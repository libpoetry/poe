{"id":"1128077","title":"和大著何兵部","dynasty":"宋","author":"程公许","text":"何侯起胶庠，岿立诸老后。霜空茂桧柏，惊秋笑蒲柳。平生经世心，短舞困长袖。白头谒承明，彩闼炳郎宿。去国一渔舟，顺风轻放溜。寒花耀荒寒，灵芝茁腐朽。身閒澹无虑，岁熟宜酿酒。更将自性观，妙契得无漏。忆昔岁云暮，言趋君子堂。昕班偶同归，三度金节凉。木天并英游，东壁分馀光。日者对宸扆，直声动岩廊。岂不志归田，胡遽喧巧簧。别久花竹秀，山积书传香。时无尘外交，若许令支郎。愿言从之游，圭璧保闻望。"}