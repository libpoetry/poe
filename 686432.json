{"id":"686432","title":"宫词一百七首（录七十首）","dynasty":"明","author":"宁献王","text":"阊阖云深锁建章，曈昽旭日射神光。紫宸肃肃开黄道，万岁声声拜玉皇。楼阁崔嵬起碧霄，微闻仙乐奏箫《韶》。天风吹落宫人耳，知是彤庭正早朝。才开雉扇见宸銮，天乐催朝尽女官。宝驾中天临百辟，五云深处仰龙颜。太平有象乐时雍，刁斗声间罢夜烽。从此宫中无事日，《南风》惟奏五弦桐。宵旰常存为国心，大庭决政每亲临。退朝镇日凭绨几，御笔常书丹扆箴。天鸡初报五更筹，万户帘旌控玉钩。合殿报传妃子过，御香先到凤墀头。银潢斗转挂疏棂，翡翠窗纱夜未扃。三弄琴声弹大雅，一帘明月到中庭。忽闻天外玉箫声，花下听来独自行。三十六宫秋一色，不知何处月偏明。钧天迭奏昆明池，桃花春暖鱼龙嬉。残妆洗作胭脂水，流出宫墙污燕泥。十二银屏十二峰，一峰一个绣芙蓉。东风吹醒阳台梦，人在珠帘第几重。宫花著雨渐应稀，柳絮因风不肯飞。恰似太真春睡重，玉容娇惰不胜衣。昨夜梅花漏蚤春，和香和月弄精神。休教玉笛三更奏，惊起含章梦里人。暖日烘晴淑气嘉，春风先发上林花。莺朋燕友时相得，似识东城帝子家。霁天旭日敞金扉，和气氤氲满禁闱。宝殿昼长帘幕静，牡丹花下蝶交飞。翡翠空间云母屏，宫娥夜坐数流萤。月华淡淡清无暑，笑把瑶笙学凤鸣。太液池中翻翠荷，小娃学唱采莲歌。画船不系垂杨下，尽日随风漾碧波。一点芳心足未休，两般心事上眉头。杨花不逐风前舞，偏趁游丝系旧愁。溶溶庭院梨花月，风静时闻笑语妍。今夜婕妤犹带酒，秋千蹴破柳间烟。宝妆蝉鬓亸金翘，露下铜盘月影遥。春思逼人眠未稳，閒开棋局度清宵。秋来处处捣衣声，小院梧桐月正明。促织絮寒霜气白，隔墙谁弄紫鸾笙。学画娥眉弄晚妆，娇羞无语暗思量。新来未识龙颜面，偷揭珠帘看上皇。镇日无人独掩门，梨花月上又黄昏。空余孤枕不成寐，拨碎琵琶弹泪痕。曲阑开遍紫薇花，晓日曈昽映彩霞。几处笙歌鸣别院，不知圣御在谁家。玉阑干外木犀开，应是西风昨夜来。宫女不知清露重，折花偷插凤凰钗。海棠亭上月华明，一夜东风酒半酲。隔帘鹦鹉学人语，恰似君王唤小名。屈指颦眉叹岁华，总将心事付琵琶。不堪弹到关心处，蝴蝶双飞上鬓花。庭梧秋薄夜生寒，谁把箜篌别调弹。睡觉满身花影乱，池塘风定月团团。小院飞花春昼长，竹阴移午上琴床。等闲不鼓《求凰操》，怕使六宫人断肠。自蒙君宠到昭阳，衣袖犹闻宝串香。半倚朱门久凝睇，和愁和月待昏黄。深院日长瑶草生，重门不见幸车行。落花为怨东风急，一夜春归到帝京。柳色偏承雨露恩，也将青眼暗窥人。可怜不解东风意，仍把柔条绾旧春。杏雨纷纷满径迷，穿帘燕补落花泥。衔将春色归巢去，辜负莺儿枝上啼。自入长安帝子家，一年一见紫薇花。花开花落年年事，不管愁人鬓又华。拥衾欹枕暗伤心，起坐窗前弄玉琴。曾使君王痛怜惜，曲中犹写《白头吟》。重重帘幕掩流苏，花下相携倒玉壶。报道停斟半含醉，踉跄起舞倩人扶。寒蝉泣露曳秋声，杨柳枝头淡月明。半掩笼门怕关上，今宵犹恐幸车行。池塘骤雨打新荷，点点如珠似泪多。纵把金针穿不得，几回搔首奈愁何。夜半兰房春守宫，龙膏香浥紫金筒。封绡一点春无已，几度花开不减红。素梅有意为谁香，故出宫墙作淡妆。昨夜梦魂清入骨，觉来斜月到椒房。幽花竹下自芬芳，旋摘琼葩带露香。收拾风光妒春色，六宫从此学新妆。庭树团团作翠阴，夜凉清话坐更深。无端感起闲愁思，弹到梅花月满琴。魫鱼窗冷夜迢迢，海峤云飞月色遥。宫漏已沉参倒影，美人犹自学吹箫。懒把金针绣凤凰，睡窗绒缕暗留香。支颐半晌心如醉，倚遍阑干待晚妆。彩胜双双斗凤钗，薄罗金缕燕花牌。宫中先得阳和气，知是春从天上来。重帘不卷下琼钩，户户迎风雪打头。时有笑声来别院，故知宫女笑藏阄。一夜瑶花满禁阶，晓来旭日映西斋。宫人团雪作狮子，笑把冰簪当玉钗。歌扇金书御制诗，桃花风软鹧鸪枝。舞回体态娇无力，绝胜当年唤雪儿。金碧团屏面面开，琴书盈几列平台。晚凉偷把琼箫弄，忽报銮舆圣驾来。雕檐蟾魄度罘罳，蛛网呈祥坠喜丝。知是昭阳有恩泽，灯花昨夜结红芝。寒蛩唧唧草间鸣，唤出新秋无限情。霜露满天红叶老，有人愁听捣衣声。旋研花露试新妆，惹得游蜂上下狂。羞把香纨扑蝴蝶，对人佯整薄罗裳。一自承恩入建章，为怜妾貌侍君王。殿头自此书名字，日日联班近御床。新选昭仪进御来，女官争簇上平台。宫中未识他名姓，都把花名作字猜。宫女新传御制词，人人争唱斗歌时。娇嗔不识伊州谱，错把腔儿念作诗。小立东风半掩门，杨花扑面也亲人。妾心已作沾泥絮，不化浮萍到水滨。银汉沉沉玉漏迟，一钩斜月上花枝。恰似徐熙新扇面，美人欢笑共题诗。寂寂重门夜泬寥，天风时送御香飘。三十六宫秋月白，美人花下教吹箫。赴宴归来酒正酣，半嗔半喜又羞惭。向人佯笑不成语，推卷罗衫理玉簪。掬面东风酒晕浓，频将罗扇掩羞容。抬头只恐君王见，佯把金针花下缝。效颦常锁远山愁，蹙损东风翠黛羞。笑贴鬓钿双玉燕，一天秋思上眉头。谁剪吴江一幅绡，巧裁宫样缕金袍。妖娆偏称腰肢小，每向龙墀侍早朝。沉沉庭院夜如何，坐看黄姑织女过。月下偶然应识面，谁知人世有嫦娥。上苑寻芳挹翠华，东风先到帝王家。宫娥不识春归去，争插庭前芍药花。近来娇怯不胜衣，瘦损春风玉一围。落尽海棠春又暮，绿杨枝上燕于飞。远山凝翠叠青螺，秋水芙蓉映碧波。门外晚晴无限意，梧桐叶落已无多。金莲步步响回廊，未到先闻宝串香。知是六宫妃子至，殿前嘹亮奏笙簧。月奁金镜绮窗寒，云母屏开五色鸾。宝篆有香椒壁静，一帘红雨杏花残。翠盘金缕绛纱笼，银烛荧煌照汉宫。应制草词书细字，灯花报喜吐殷红。禁城春色又将过，岁月于人奈老何。不向镜中添白发，玉颜犹胜旧时多。辇路飞花满翠阴，数年无复幸车临。独有海棠枝上月，几番圆缺到如今。"}