{"id":"1114011","title":"次季弟韵赋梅花三首","dynasty":"宋","author":"李纲","text":"冷蕊疏枝烟水滨，江南此地又逢春。年年行路常为客，的的寒花解笑人。雪里暗香来鼻观，风前高格见天真。谁言对尔销愁得，一段清愁特地新。年年青女久横陈，赖有江梅漏泄春。孤洁如亲隐君子，风流似对谪仙人。雅期兰蕙香非远，解笑松华色未真。开罢枝头著青实，故教桃李一番新。群芳冻死未招魂，谁使梅花独占春。愿折繁华凭驿使，为传幽思恼诗人。心驰魏阙惭商鼎，路入章江忆子真。莫道广平心似铁，赋辞得得与清新。"}