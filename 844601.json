{"id":"844601","title":"和陈怡萱女史冬兴原韵四首","dynasty":"清末民国初","author":"费墨娟","text":"纵观世界起长愁，物换星移恨且悠。便是有心多感慨，那堪开口问沉浮？茫茫大陆如棋局，耿耿私怀抱杞忧。理乱不闻时不晓，闲情让与水中鸥。千林落叶舞婆娑，冬景无聊可奈何？几处冰花摧草木，数声腊鼓动星河。避寒今我常垂幕，为国谁人肯执戈？天子无愁终有福，承平转瞬播讴歌。难将消长问阳阴，举目金瓯感莫禁。除弊恨无三尺剑，纾怀聊借一张琴。普天谁献平戎策，绮阁犹怀报国心。身是女流空有志，出师二表且长吟。韶光弹指岁将阑，霜染枫林树树丹。梅影参差分外瘦，竹枝黯淡个中寒。数行锦字传来易，一曲阳春和到难。安得湖山佳胜地，与君事业寄鱼竿。"}