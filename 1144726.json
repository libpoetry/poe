{"id":"1144726","title":"七夕遇雨访石堂先生","dynasty":"宋末元初","author":"熊鉌","text":"今宵无月烛，鬃瓢泻银河。谁言滂沱泪，恨此离别多。尔会亦云数，吾感亦如何。冀亳与歧山，一际五百年。洙泗岂无集，未遇时运偏。世降道愈悠，击壤呼尧天。东都亦论道，忽梦金光身。太和岂无治，髽发终殊伦。夜半一炷香，命世胡邅屯。混之再开辟，唤觉千载迷。龙门空宝匣，明月照玉溪。五纬集未久，又报填旅奎。高高不可问，神光终朦胧。云锦不成报，谩尔欺盲聋。柱维久倾折，会有补炼功。"}