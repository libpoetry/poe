{"id":"1038893","title":"夏热昼寝感咏","dynasty":"宋","author":"苏舜钦","text":"盛夏日苦永，解带坐小轩。对案不能食，挥汗白雨翻。轧轧过午景，宛转无由昏。偃卧一榻上，既觉复梦魂。恬然世虑寂，时被苍蝇喧。睡味胜仙去，忽恍难具论。晨事如隔日，半杂梦寐言。人生贵壮健，及时取荣尊。夏禹惜寸阴，穷治万水源。栉沐风雨中，子哭不入门。况复庸下者，不出强趋奔。奈何耽昼寝，懒惰守坏垣。念昔年少时，奋迅期孤骞。笔下驱古风，直趣圣所存。山子逐雷电，安肯服短辕。便将决渤澥，出手洗乾坤。文章竟误身，大议谁周爰。捽首下牢狱，殗殗如孤豚。法吏使除籍，其过祗一飧。宾朋四散逐，投窜向僻藩。九虎口牙恶，便欲膏其蹯。上赖天子明，不使钳且髡。此身自流浪，岂能济元元。天下无所归，泛舟旅江村。春雨看秧稻，落日自灌园。殊乡寡朋友，孰辨石与琨。卷藏经济术，强谈奉狙猿。閒困尚有待，不忍沈湘沅。大暑昼闭户，一径恶草繁。出嫌乌啅噪，行见蛇蜿蜒。蠹书徒盈箧，浊醪徒盈樽。谈笑谁可共，道义孰与敦。终日对稚立，千里远弟昆。此心既无用，不寝徒自烦。况兹昼景长，但厌枕簟温。北窗无纤风，返见赤日痕。流光何辉赫，独不照覆盆。会当破氛祲，血吻叫帝阍。烂尔正国典，旷然涤群冤。奸谗囚大幽，上压九昆崙。贤路自肃爽，朝政不复浑。万物宇宙间，共被阳和恩。"}