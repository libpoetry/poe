{"id":"991804","title":"书南事","dynasty":"宋","author":"梅尧臣","text":"大梁国南门，驲骑方腾趋。波波一何急，蛮寇围番禺。番禺本无备，前赖魏大夫。大夫筑子城，今得守以须。兵虽不满万，闭壁堪指呼。老幼转木石，壮健操矛弧。廪库得以完，日月不易图。城中旧无井，魏凿安辘轳。魏由飞语去，不使立外郛。古称时有待，浅薄皆谓纡。曲突与烂额，看取报功殊。"}