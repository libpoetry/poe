{"id":"781698","title":"浔州帅","dynasty":"清","author":"钱澄之","text":"夙昔不齿浔州帅，冒封大国殊可愧！跋扈抗命诸镇无，阴谋矫诏中朝祟。龙舟仓卒向西巡，放兵大掠左江滨。百官扈从纷相失，道路梗塞困小臣。焦侯平乐城不守，单骑追驾向南走。祗闻假道上乌蛮，何意投躯喂虎口！浔帅乞降苦无由，要侯请解昔日仇。杯酒未终侯遇害，遣儿来献焦侯头！"}