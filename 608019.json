{"id":"608019","title":"游虎丘寺漫记古风二十八句","dynasty":"明","author":"饶与龄","text":"生公往迹留虎丘，入门诹访冷飕飕。焦峣顽石百十片，庭前罗立不点头。当时说法宁驱使，入定澄心见如此。至今徒众辄称扬，月明灯烂犹崇祀。百步更瞻铸剑泉，吴王空能举郢鄢。镯镂反赐子胥死，剑铦何似信才贤。抠衣拾级古塔高，百尺层层凌青霄。大雄舍利真奇壮，水摇野远日光韬。升降周回劳不惮，妙境纵观谐夙愿。茫茫往事如飘风，苦茗坐啜兴长叹。出门再窥憨憨井，一掬入口愚蒙醒。廉贪之水记端州，夷齐清操真可景。返舟解衣神怡然，走笔漫述游春篇。大呼三老鼓枻去，片席翩翩向北天。"}