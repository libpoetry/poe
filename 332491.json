{"id":"332491","title":"喜迁莺·寿芝麓宗伯","dynasty":"清代","author":"梁清标","text":"堂罗丝竹。正葭琯灰飞，春回寒谷。江左风流，东京部党，共识当年耆宿，执法风生台阁，借著禁中颇牧。烽火静，向南宫曳履，望高钧轴。蒿目。忧国处，两鬓丝丝，欲救苍生哭。对客抽毫，张灯击钵，不数词场潘陆。历尽险巘身健，嘉日莫辞醽醁。趋朝罢，领凤城烟月，清宵顾曲。"}