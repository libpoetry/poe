{"id":"721090","title":"藏经楼上作","dynasty":"明末清初","author":"王邦畿","text":"高楼明月迥无烟，举目山河思渺然。成佛耻居灵运后，赋诗呈向远公先。梦思南海飘甘露，观想东潮化白莲。谁识云间朱顶鹤，玉书衔得下西天。独上层楼一壮哉，海天云树重徘徊。蒲萄涧口潮初入，杨柳溪头客又来。复道朱阑通梵苑，深春黄鸟下香台。几宵明月空遥想，阁牖西边尽夜开。"}