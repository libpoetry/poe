{"id":"417288","title":"霜花腴  壬午九日","dynasty":"近现代","author":"程千帆","text":"夜来细雨，听乱蛩还愁，消尽秋光。佳约无凭，故园何处，羁怀可奈重阳。旧情暗伤，正断烽，摇落江湘，更休提，年少承平，锦鞯骄马冶游郎。长惜镜中青鬓，怕星星数点，换了吴霜，仙侣争携，蛮笺乍叠，犹馀结习难忘。漫悲异乡，引深卮，自伴寒香。待明年，笑卷诗书，秣陵寻雀航。"}