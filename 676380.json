{"id":"676380","title":"侍顾华玉丈上方玩月","dynasty":"明","author":"文彭","text":"晨策入石湖，落景憩上方。上方连巘崿，叠嶂通河梁。窈窕入深谷，崎嵚陟崇冈。秋深气萧瑟，云薄天苍凉。万木振长风，群卉彫严霜。遐观谐夙心，周览穷八荒。径仄步逶迤，崖倾身低昂。缘葛采石华，扪萝拾兰芳。矫首睇飞鸿，俯视空微茫。皇皇殿阁森，霏霏蔼雾黄。望望皓首白，耿耿银河光。坐久凉飔集，泫露沾衣裳。佳会合章缝，友朋亦孔良。绿醑何淋漓，各举浮白觞。自怜肮脏骨，零落同高阳。邂逅山公醉，容我祢衡狂。山水能娱人，为乐殊未央。夜静心益閒，天籁杂鸣螀。安得孙登徒，长啸和鸾皇。何如王子晋，缑山吹笙簧。怀哉鸱夷子，功成谢岩廊。眷言仰前脩，千载永相望。"}