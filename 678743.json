{"id":"678743","title":"耕读轩","dynasty":"明","author":"陈枨","text":"屏迹谢纷扰，幽居带川原。萧然无馀蓄，竹素开南轩。新雨陇头绿，晨兴起柴门。抱锄薙荒翳，聊以护苗根。息劳憩古木，散帙披群言。古今数千载，起伏一何繁。残编未了了，暝色集墟村。坂草饭黄犊，栖禽惊复喧。归休茅檐下，列坐共儿孙。曷以慰渴饥，浊酒盈芳樽。优游此卒岁，干禄非所论。"}