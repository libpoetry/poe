{"id":"1127296","title":"次韵烹茶四首","dynasty":"宋","author":"傅察","text":"移种疑从紫府仙，世间凡草护芊眠。味高石蜜甘居下，效捷灵芝愧在前。玉?并标官焙印，月团犹带御炉烟。年来海宇皆知愧，却笑神农未解煎。吏隐从人号懒仙，一瓯常及日高眠。要令万卷浇胸次，便觉三山到眼前。客至不须樽有酒，家贫肯厌突无烟。清泉近在南山麓，珍味殊胜渭水煎。不但蠲烦起醉仙，能令古莽失多眠。春风乍拂千岩上，晓雨初沾百草前。绛缕缝囊包紫璧，玉尘凝盌照清烟。今人嗤点前人拙，未肯须依古法煎。仰望群公若会仙，贪论茗饮未安眠。冥搜往往游尘外，得句时时在枕前。夜漏讴吟清彻骨，晴窗挥染净无烟。中秋风月佳辰近，应把云腴对竹煎。"}