{"id":"1236409","title":"次韵友人游留此岩","dynasty":"元","author":"陈镒","text":"今春曾作此岩游，花落山空水自流。到院怯逢僧定后，看云始悟此生浮。长松结子应千岁，老鹤生孙知几秋。尚忆个中风景好，何须海上觅蓬丘。胜地何因得再游，石阑干外看飞流。青江树老霜华冷，金碧山空土气浮。清梵夜收僧步月，小亭昼坐客吟秋。知君独有林泉乐，我亦相将卜隐丘。"}