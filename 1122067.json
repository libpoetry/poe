{"id":"1122067","title":"次韵严巨孟","dynasty":"宋","author":"郑侠","text":"侠也生来拙，论才寸不通。趋时惭寡术，守古又无功。永日书千卷，闲宵月数峰。惟期贤者达，邃閤见开通。侠也荒唐学，文章愧古风。谁将覆醯醢，子谓近蜺虹。去圣虽云远，微言信可宗。期君振颓敝，谟典嗣前功。侠也愚而已，奚称忠与刚。未能安社稷，自合窜炎荒。国以民为本，仁当生不伤。君其明辨此，万里在飞翔。"}