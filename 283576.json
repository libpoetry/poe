{"id":"283576","title":"月下笛·瞿绍衡招饮，为陶冷月画家祝生日，因赋赠","dynasty":"现代","author":"姚鹓雏","text":"才过重阳，黄花翠醑，又怜清夜。渊明醉也，且开眉，远公社。解衣槃礴推能事，只磊块、填胸自写。看毫端酝酿，荆关丘壑，尺缣无价。休诧。神楼假。似画出停云，天怀娴雅。连茵共话。故人三五疏野。上池分与醍醐味，便抵得、长裘广厦。乞妙剂、起创痍，须待杨枝遍洒。"}