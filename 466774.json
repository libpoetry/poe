{"id":"466774","title":"感怀","dynasty":"当代","author":"张文胜","text":"应龙苏民困，曳尾画河水。忆与蚩尤战，虎豹纷披靡。恶斗凶犁谷，鳞伤只自舐。功成遭天殛，赤血流千里。皮骨散如山，双目犹不死。海人掇龙膏，雕壶献燕市。燃灯通霞上，烟色凝丹紫。群氓咸遥拜，惟王多受祉。烛阴吹寒气，群物齐凋伤。九州坚冰至，那更歌履霜。白日收光彩，沦没于穷桑。箨龙重壤蜇，庭梅破幽芳。置酒对怒月，长夜殊未央。念彼江湖远，援琴发清商。五内沸不息，辍弦起彷徨。世岂无佳人，同此热中肠。子有随侯珠，何不珍怀抱。一朝轻示人，反遭俗子笑。遗失在闇途，行人抚剑鞘。不如投玉渊，波底沉光耀。千金学屠龙，技成无所用。洗心择他术，万金豢龙种。期岁化蛇虺，击之不能中。乃被沙毒害，脏腑留深痛。清夜抚鸣琴，素弦忽崩坏。指血染之殷，裂石声慷慨。念彼封侯者，媚世曲钩态。何如亢直死，初服终不改。梦中哭声哀，醒时有余恸。人世多苦辛，洪荒一巨瓮。老龙睡虞渊，四海泣孤凤。汤谷千寻桑，红日徒高奉。"}