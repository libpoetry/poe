{"id":"1106739","title":"题墨梅","dynasty":"宋","author":"王柏","text":"岁寒无与偶，独抱幽贞长。笔下孤梢瘦，冰花纸上香。笔头开造化，花外越精神。偃蹇蟉龙表，新梢最可人。冰蕤开雪颖，墨妙发孤香。不袭逃禅印，枝头有异光。穷冬天地闭，万物正彫残。玉立清梢表，天然独耐寒。胸中含静操，笔下走寒梢。一见孤山客，清香尽拆苞。素质天然静，清芬绕鼻根。更于翘楚上，一笔起冰魂。一枝横出晓，霜外数花开。谁识生绡上，清香静处来。"}