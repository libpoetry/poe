{"id":"502124","title":"春归曲","dynasty":"明","author":"朱同","text":"春欲归，庭前小园花乱飞。杜鹃声声口流血，唤春唤落空山月。小桥流水柳丝斜，水面游鱼吹柳花。春风荡漾人自醉，草深池暖生蒲芽。乱红堆径君莫扫，明年花开春又好。但得有酒登高楼，不用花前叹春老。四山雨过翠光流，春归不知蜂蝶愁。野花争开已结子，如何不令人白头。"}