{"id":"695991","title":"山居杂咏为顾玄言赋十八首 顾令公祠","dynasty":"明","author":"欧大任","text":"灵源蔽芾树，庆自神君贻。祠下繁簪弁，来歌祖德诗。山气夕更佳，徙倚云千叠。不知客在旁，手笏拄吾颊。凿翠抗山楹，窗前片黛横。朱帘闲自捲，临眺郁峥嵘。箭栝通一门，九龙出盘谷。青牛何时来，日暮候樵牧。云平百泉山，涛响积金涧。谁云陶外兵，不学嵇中散。移得沃洲山，无数金庭树。雨后石楠花，流过西亭去。心应无住生，慧由定中出。持有摩尼珠，东照扶桑日。大千吾世界，百万须弥山。谁如坐具地，日待慈云还。瀑飞滚滚花，石漱粼粼玉。曾思三百滩，雪下扁舟宿。楚客天门下，来烹第二泉。从今知顾况，怀寄有高篇。面壁在室中，一片少林石。有客立门前，不知雪三尺。仙人卢至柔，千年有遗甃。泠然泂酌亭，辘轳汲春溜。峻岭茂林中，觞流石泉白。因知秉兰人，不但山阴客。十万翠琅玕，阴霏洒寒云。周遭渭滨宅，何可无此君。先生久不言，空有鸾凤音。求之千载上，抱膝知此心。璨山在何处，月淡江南春。深林客来少，或有罗浮人。石上芙蓉栈，双塔挂寒影。中有百维摩，悠然发深省。铛贮中泠白，筐提谷雨青。闭门深不出，来著陆生经。"}