{"id":"1022235","title":"自勉","dynasty":"宋","author":"释智圆","text":"达人贵无念，市朝亦山林。曲士居山林，难息市朝心。坐驰一室中，纷然万境侵。纽兰羡佩玉，坐石思黄金。羊质虎其皮，隼翼凤其音。志在求世利，口唱无生吟。吾非斯人徒，夷旷期复古。去住既任缘，喧静亦随所。陶然且无求，相命何足语。人生百岁寿，稀得七十死。吾今四十五，气力渐无似。去年成二毛，今年动一齿。纵得至七十，光阴能几许。学道宜无疲，进善宜无止。自馀百杂就，克己尽除去。勉强扶幻躯，旦暮加药饵。此身乃外物，何况外于是。内外一如梦，勉矣当观此。"}