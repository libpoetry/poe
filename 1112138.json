{"id":"1112138","title":"秋兴","dynasty":"宋","author":"宋祁","text":"天地西风遍，亭皋衰意生。寒云终不雨，危叶自多声。晚蟪犹嘶树，啼鸦稍著城。默然孤客思，年序共峥嵘。遥夕何曾寐，孤怀有为忧。谋多真逗挠，师老但诛求。朔雾摩边垒，羌风殷战枹。吾生诚用寡，叹罢只搔头。先日二毛生，秋来无复惊。南风随楚俗，北斗望都城。坞栗霜开罅，池莲雨折茎。停樽问天意，何适付枯荣。"}