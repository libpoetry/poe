{"id":"431520","title":"重九约对鹤公区得潜吕方子何蒙夫蒋石渠陈千钧穿山茹经亭登高有怀唐蔚师海上分韵得经字二首","dynasty":"近现代","author":"冯振","text":"五载流移复此亭，嘉名依旧号茹经。只应桂水秋来白，不减龙山雨后青。置酒空能呼辈侣，插萸何处避膻腥。最愁坐到三更后，难认吴中处士星。筑室诛茅苦共经，一亭中置撤围屏。能留名士高人躅，倍助黄花白酒馨。秋色向人多澹泊，诸峰入户自珑玲。登高桓景成何事，要看飞鸿入渺冥。"}