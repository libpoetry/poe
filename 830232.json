{"id":"830232","title":"题损轩不二门图步净名韵","dynasty":"清末民国初","author":"陈宝琛","text":"开径延三益，循溪署八愚。岁寒寻保社，禅缚笑臞儒。不饮奇嫌问，无金墓懒谀。计成投畚遁，绪触拔钗沽。瓶钵真居士，衣冠一野夫。忏堂甘刬草，慧海誓乘桴。狂象驯依圯，翔鸾铩就笯。花沾迦叶体，雪媚藐姑肤。柏树还生子，优昙总恋柎。那曾僧气足，遍道净缘劬。初地诚回向，诸天想唯俞。塔铃通译语，台镜豁尘污。出入谁司键，推敲讵待符？座充摩诘室，斋抵步兵厨。索索诗魔退，凉凉酒疟苏。杜机皈怖鸽，幻迹悟飞凫。到此题从凤，其间隐即蛛。终同守城墨，遑作泣歧朱？可忆趋京辇，频年侍阙觚。拘留桑下宿，蹭蹬棘中途。风雪过茶董，江湖话木奴。说经当席夺，咏史又船租。未种花盈县，徒贻水满盂。脱身辞请谒，容膝学跏趺。独寐宁妨寤，卬须枉见呼。祇园随喜施，息壤劫盟俱。蔬饭匆匆具，蒲团个个铺。韬名期蛰豹，伺影戒逢狐。宗派商师友，行藏杂钓屠。纵殊夫子瓮，颇类市公壶。震旦方灰劫，恒沙矧蕞躯。再中回日愿，万变看云图。石鼓泉应歇，山楼月太孤。傥来收橡实，相对饵松腴。定律深心护，空轮悉力扶。圆关探锁钥，静籁领笙竽。般若何生灭，阎浮自混渝。繄予常住否，微佛曷归乎？闻梵知先觉，移文忍厚诬。汪罗香火在，蛩駏莫愁无。"}