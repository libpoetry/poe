{"id":"766088","title":"乳燕飞 已巳初春，微疴偶作。百感纷来，欹枕无眠，信口赋此","dynasty":"清","author":"邓瑜","text":"世事何堪问。念椿庭、一官寄迹，终归无定。廿载匏悬贫转累，赢得霜痕满鬓。只手板、消磨相證。毕竟有谁能点铁，叹空炊、无米慈劳甚。长太息，恹恹病。离家以后难消恨。走天涯、儿女身世，从人行径。回忆孩提真乐趣，二十馀年一瞬。常漫把、思亲泪揾。何日归宁偿我愿，效斑衣、舞彩承欢景。心切切，梦难稳。"}