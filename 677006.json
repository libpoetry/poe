{"id":"677006","title":"燕中归为闲孟画烟林小景有感而作","dynasty":"明","author":"李流芳","text":"我行江北路，转爱江南趣。虽有远近山，而无高低树。山枯石欲死，泉涸涧亦痼。平生山水欢，所遇顿非故。朅来扬子边，望见江南雾。雾中何突兀，金焦与北固。春山一何青，春江一何素。得非笔变化，毋乃墨吞吐。恍如逢故人，此意不能喻。吾家疁城东，小筑溪头住。春流正环门，夏木将莽互。尝耽诗中色，兼识画中句。游好在所生，毋为勤远慕。"}