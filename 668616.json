{"id":"668616","title":"盛斯显南京司封","dynasty":"明","author":"文徵明","text":"蓟门秋风天早寒，潞河生波杨柳残。沙尘吹衣日色薄，仙郎九月辞长安。长安东下浮官舸，去去心驰大江左。人情往往计南北，委顺知君无不可。忆我前年入国门，连珂接佩多乡人。岂无同朝欢，不及同乡美。萧条逆旅中，吴音更堪喜。宦辙羁人不得齐，一朝散去各东西。向来坐客日以减，子行更使吾惋悽。何如重为交游惜，再世通家非一日。况也葭莩添姻戚，人生得意无南北。我漫惜君君自适。建业江山天下奇，圣皇昔此开鸿基。穹宫杰构比丰镐，列职分曹同保釐。百年形胜真雄壮，奕叶名家更清畅。画省雍容如列仙，簿书萧散清而閒。坐曹读书百不关，有时骑马看钟山。"}