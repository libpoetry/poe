{"id":"844155","title":"鹧鸪天 客自沪上归，言海上多传余艳词，赋此感旧。三首","dynasty":"清末民国初","author":"易顺鼎","text":"澹墨浓愁写数行。妓楼僧院酒家墙。西陵松柏盟苏小，南院桃花吊李香。珊作架，锦为囊。少年别样冶游装。鸳鸯乞句题红藕，鹦鹉徵诗赠绿杨。忽脱鹴裘贳酒还。迷花结习欲全删。参来嚼蜡禅心定，写罢惊鸿赋手闲。披半臂，拥双鬟。此生孤负是红颜。梦和春雪消成水，愁比秋云积作山。风语华言岂足凭。任人指定作明徵。幽兰捏造三生眷，香草流传四海朋。骚下酒，梵旁灯。凡情艳想两俱冰。梦游仙曲无名氏，心出家庵有发僧。"}