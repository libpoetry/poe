{"id":"786332","title":"杂诗二首 其一","dynasty":"清","author":"洪繻","text":"我有一卷文，奇气吐氛氲。清涌沧江水，高凌华顶云。追古或不及，矫时已不群。谈笑无千载，詑叱无三军。风流可自足，不数公侯勋。他日传名山，或亦俎豆尊。韦、杜富贵儿，挥霍日酣醺。楼台环紫帐，声色酗红裙。旨哉昌黎言，此辈如聚蚊。诗书滋味佳，膻臭不可闻。我愿以风雅，澡沐日三薰。"}