{"id":"296492","title":"金缕曲·春愁","dynasty":"现代","author":"许宝蘅","text":"无计留春住。怪连朝，心情草草，满天风雨。问讯故国花世界，水远山遥何许。祗堕溷沾茵无主。弹指流光真似箭，向闲阶，独立空延伫。双燕子，前头语。年年院落凭来去。有几番，娇红宠绿，都教春误。任尔惜花心事重，重叠金铃遮护。总难禁，鸟啼飞絮。明艳自来轻薄惯，对芳尊，此恨成千古。浇不尽，东华土。"}