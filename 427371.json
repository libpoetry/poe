{"id":"427371","title":"金缕曲 徙居白门，留别公湛","dynasty":"近现代","author":"陈衡恪","text":"谁道吟怀浅。有鲲弦、吴天怨别，苦啼春雁。烟雨溟濛明朝路，兰枻暂教留恋。更细写、愁痕低泫。一幅墨花和泪舞，料桃潭、不及情难遣。杨柳岸，片帆远。冷风吹皱沧波面。最难忘、词场伴侣，故乡英彦。千里卜居南朝地，凭吊粉残脂黯。但梦里、蘼芜缱绻。锦瑟年华须痛惜，待重逢、畅泻金樽满。鬓边语，音睍睆。"}