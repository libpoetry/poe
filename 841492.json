{"id":"841492","title":"放言","dynasty":"清末民国初","author":"曹家达","text":"壮夫不歌行路难，三杯芒角生肺肝。纵横海宇仗孤剑，醉乡一落天地宽。危床坦卧尽所适，龟支兀兀安于磐。君不见班生一脱章甫冠，朝驱支郅暮楼兰。又不见卢生选梦奔邯郸，后为累囚先宰官。人生万事作平等，安用双鲤言加餐。不向南华讨真趣，拙哉歧路双汍澜。"}