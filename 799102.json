{"id":"799102","title":"八声甘州 子大丈属效湘社集体赋六忆词 其二 坐","dynasty":"清","author":"徐坷","text":"忆坐时香烬懒重薰，支颐近妆台。却停针不语，欹鬟未整，共斗牙牌。厌煞灵猧低唤，身傍麝裙挨。琼姊还偷觑，未把帷开。细拨熏笼余火，怕灰残心字，炙损金钗。更抱郎横膝，教捻凤头鞋。隔钿窗文茵斜倚，爱团圆明月好投怀。眠迟惯更筹细数，响送珠街。"}