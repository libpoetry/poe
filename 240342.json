{"id":"240342","title":"先春赋梅·与客到先春","dynasty":"宋代","author":"陈棣","text":"与客到先春，衰思觉飞越。时当万卉凋，似补群花阙。始信元化功，生意何曾辍。却疑钧天宴，群仙委佩玦。不数藐姑仙，神肤莹水雪。癯然抱清幽，卓尔负奇绝。生香巧藏密，静艳羞容悦。阳萌知独复，岁寒见孤洁。我来觞其下，坐对垂垂发。头白不待摧，颜赪为尔设。因思年少时，高枝手攀折。林逋与何逊，妙语谁优劣。老矣吟事悭，人笑心如铁。何当夜深来，更年梢头月。"}