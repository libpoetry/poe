{"id":"637225","title":"篁墩","dynasty":"明","author":"祁顺","text":"新安胜地钟灵秀，四面溪山明锦绣。就中篁墩何所有，绿玉森森环左右。晋代分符得贤守，民庶争留如父母。当时赐第传来久，奕叶相承簪组胄。云摩将军剪强寇，勇略绝伦功最懋。郡人报德新祠构，忠壮之名垂宇宙。循吏忠臣耀先后，一乡草木增华茂。中遭巢兵防躏蹂，易名免祸聊迁就。七百馀年袭差谬，本真弗辨当谁咎。忠良流芳天所佑，岂同僣乱终遗臭。玉堂仙客文章叟，鼻祖有灵阴假手。遥遥谱系劳根究，光复美名涤污垢。华扁高悬丽星斗，迪后彰前应匪偶。词林赞述诗千首，盛事称扬满人口。安石半山知在否，临安那复裴家酒。惟有此墩只依旧，清趣还如渭千亩，百世家声同不朽。"}