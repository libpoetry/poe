{"id":"1217540","title":"虚斋为四明王鍊师赋","dynasty":"元","author":"乃贤","text":"乘槎昔过榑桑东，黄云惨淡浮青空。双龙倒挟两珠树，六鳌戴出三神宫。绛阙瑶台压秋水，箾韶九奏钧天里。霓旌杂沓拥群仙，雾织衣裳云织履。缑山王子学长生，翩翩跨鹤游蓬瀛。露下琼林翠裾薄，风清碧落鸾笙鸣。白月团团夜深起，清光倒射沧溟底。丹崖石壁转头空，一色玻璃三万里。百年变灭如春烟，海波生见成桑田。铜爵华砖土痕蚀，玉鱼金盌人间传。昨日逢君滦水上，握手高歌成慨慷。山斋何日赋归来，坐看孤云起青嶂。"}