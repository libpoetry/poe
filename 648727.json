{"id":"648727","title":"送钟宏彰修撰归省兼致意彝训绍隆","dynasty":"明","author":"杨士奇","text":"荆山有奇璞，恒为庙堂珍。英才履忠信，安得山泽沦。钟子力学殖，行义修诸身。遭逢昭明代，怀瑜谒紫宸。遂登白玉堂，出入陪辅臣。晨趋启沃筵，暮归思经纶。鞠躬以效职，光华映青春。忠孝并所惇，念我鹤发亲。八年旷定省，梦寐心䞭䞭。臣切乌鸟私，伏陛一再陈。归宁丹诏许，拜荷圣主仁。维时春冰泮，长河浩潾潾。初发清潞漘，遄溯沽水津。暄风芍药开，照耀斑衣新。上堂献寿卮，慈颜和以忻。次第省耆旧，亦复展戚姻。欧乡有君子，昔者联朝绅。超然谢尘鞅，还山侣逸民。南北遥相望，有怀赋停云。子归定相见，为予致慇勤。"}