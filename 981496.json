{"id":"981496","title":"击壤歌","dynasty":"宋","author":"柴元彪","text":"击壤歌，击壤歌，仰观俯察如吾何。西海摩月镜，东海弄日珠。一声长啸天地老，请君听我歌何如。君不见丹溪牧羊儿，服苓餐松入金华。又不见武陵捕鱼者，舣舟绿岸访桃花。高人一去世运倾，或者附势类饥鹰。况是东方天未白，非鸡之鸣苍蝇声。朝集金张暮许史，蠛蠓镜里寄死生。犀渠象弧谐时好，干将镆铘埋丰城。失固不足悲，得亦不足惊。秋花落后春花发，世间何物无枯荣。十年漂泊到如今，一穷殆尽猿投林。平生舒卷云无心，仪舌纵存甘喑喑。噫吁嘻！豪猪靴，青兕裘，一谈笑顷即封侯。后鱼才得泣前鱼，予之非恩夺非雠。眼前富贵须年少，吾将老矣行且休。休休休，俯视八尺躯，沧海渺一粟。忆昔垂九龄，牵衣觅李栗。回头华发何萧萧，百年光阴如转烛。乃歌曰：不编茅兮住白云，不脱蓑兮卧黄犊。仰天拊缶兮呼乌乌，手持鸱夷兮荐醽醁。乃赓载歌曰：招夷齐兮采薇，拉园绮兮茹芝。折简子陵兮羊裘披，移文灵均兮佩琼枝。敢问诸君若处庙廊时，食前方丈、侍妾数百得志为之而弗为。"}