{"id":"371112","title":"沁园春·题蒲塘女史邹怀洁画菊","dynasty":"清代","author":"熊琏","text":"纸上幽花，闺中妙手，点染多姿。是目空桃李，留心晚节，情耽泉石，寄兴陶诗。不屑争春，应同倚竹，秋遍荒山人未知。机窗畔、启琉璃砚匣，香露淋漓。云屏一幅相宜。觉巧极、金针总未奇。看纷披数叶，微分翠黛，萧疏几朵，淡研红脂。耐冷襟怀，凌霜品格，想见拈毫欲写时。分明似、是清风林下，霁月东篱。"}