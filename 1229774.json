{"id":"1229774","title":"庆王鼎玉生子","dynasty":"元","author":"房皞","text":"魏侯照乘珠，卞氏连城玉。此物岂易得，君家贮满屋。平生积德深，天锡以多福。熊罴入梦频，不待封人祝。长者已雄伟，幼者更清淑。指日看骞腾，谁为犀角秃。愿君剩买书，学语便教读。斯文久不振，六经要再续。人生宇宙间，百岁一瞬速。美恶暂时休，何者为荣辱。且引昔宁馨，绕院种松菊。陶潜归去来，有子万事足。"}