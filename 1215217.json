{"id":"1215217","title":"送李光大之海北宪司书吏","dynasty":"元","author":"丁复","text":"我闻之徽之黄山秀之聚，三十六峰比如敔。支而散去不可数，周环纡馀蛟凤舞。瘠之为石天所斧，真宰重惜保其故。仙者不得开洞府，李君乃生貌清古。殷彝周鼎冰雪贮，而有锦绣之肺腑。丈夫用世当不负，他年抱策上京去。蓬莱宫深隔烟雾，弱水三万不可度。祭酒先生才见取，慷慨登楼念乡土。奉檄南归大江浒，古木阴阴覆韦布。御史殷勤再三顾，叩之使言见平素。小却黄堂掌书簿，溷溷泥涂塞中路，白璧自持终不污。前年妖蟆月更吐，天下秋风吹桂树。炳豹文章堕群瞽，八月钱唐潮亦怒。竟无愠色向人前，但道命邪多谬误。行台二十四松厅，众更奇之交爱护。百鸟啾啾徒下处，一鹗空中肆高举。宪司十道虞有罟，纪纲庶政祛残蠹。三在炎荒鼎而柱，五羊八桂穷险阻。棋分南北海为部，民黎杂居性豺虎。俗嗜相残裸负弩，滨水而采名蜑户。一从孟尝去合浦，珠不更还远无贾。台官择人如善估，以君政似王夷甫。长干置家坐空窭，遣佐绣衣苏病苦。君今此行人共许，还珠奚翅瞻三语。夷齐有心当弗沮，君其勖诸报明主。道命之行泽施溥，万钟之赐安厥予。"}