{"id":"150226","title":"赵君年十六作雨诗极奇验可畏说之辄次韵和之","dynasty":"宋代","author":"晁说之","text":"天地绵绵寄一水，上有浮羽下累块。时时出溢不自持，或蒙或渚物有底。人间妄见得雨名，穴居那解知其际。既久天地如卵毈，漏下涌上潜相继。日鸡月蟾喜潴污，力歛光明悭不费。兹复何时霖未休，万牛高木同茅刈。朽屋欹倾嗟莫支，好逐苴浮连一穗。何处红药媚芳妍，但见土花争点翠。被湿出门意憀栗，刺舟庭下却车骑。茫然谁与散此愁，文定诸孙森葆翳。青青稚齿口鼻哽，滂沱苦语天工弃。赵生十四识嵇康，谅知前言非我戏。"}