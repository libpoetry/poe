{"id":"750362","title":"编罗洋诗目录因题其后","dynasty":"清","author":"张九思","text":"南国有佳人，幼乃好奇服。明月缀古冠，耿如媚幽独。清冷沁雪香，充润肥雨福。咳唾落九天，锦云新万族。欢吹寒谷温，惨澹杲日伏。群儿撼蚍蜉，大音回敔柷。喧啾榆枋鴳，刺戾长沙鵩。古欢遂已驰，此意予杼柚。茫茫向千载，草阜兴歌哭。何当驹影还，寿之岳与渎。"}