{"id":"697247","title":"暮秋舟次南皮故人太末赵宗鲁以别驾经略河渠邀集行馆话旧并命小奚拨阮放歌酣畅达曙即席赋赠二章","dynasty":"明","author":"胡应麟","text":"长夜高斋坐绿苔，扶风名郡近蓬莱。中丞海岱传高节，太史河渠录异才。月影似窥桃叶下，风声如和竹枝来。谁言百里淹骐骥，满眼黄金碣石台。促膝谈心宛故庐，雕栏香阁夜踌躇。千家海色尧封近，九派河流禹凿馀。啸引雄风来大陆，歌延明月下前除。腰间漫诧虔刀在，咫尺甘泉揽佩鱼。"}