{"id":"573879","title":"别罗太史景鸣用东坡韵","dynasty":"明","author":"邵宝","text":"秋雨湿地无尘沙，萧然薄暮居官衙。人言此郡有岚瘴，八月桂树初开花。欲行未行待天霁，取道特过山人家。山人如鹤心万里，争林每笑群栖鸦。我昔对语尽长夜，别后四见春林葩。人间万事似泉水，谁哉鸿渐能尝茶。台前舞剑聊一试，楼上更鼓方三挝。悬河之论透骨爽，背痒安用麻姑爬。明朝分手各大笑，寻常为别何云嗟。赠君此曲当琼佩，报我万斛仙坛霞。"}