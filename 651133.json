{"id":"651133","title":"春江送别为陈侍御兄赋","dynasty":"明","author":"薛瑄","text":"有客有客官内台，难兄千里拿舟来。典衣沽酒共欢笑，狂歌放饮怀抱开。灯前几时同聚首，又复匆匆各分手。借问归期何太忙，荅云慈母相思久。交游出祖春江边，春江杨柳含青烟。维舟荡漾碧波里，倾觞潋滟飞花前。玉瓶酒尽征帆发，咫尺风涛分楚越。沙上鹡鸰相背飞，云间鸿雁分行别。莫云去住难为言，谁似君家贤弟昆。难弟致身位方达，难兄归养名何尊。想到淮南春未老，慈亲手弄连环好。称觞正值佳节和，戏綵偏宜晴日皎。切切丁丁母子情，为言官况清如冰。会有鸾章下霄汉，褒封永作家门荣。"}