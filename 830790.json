{"id":"830790","title":"哀馀皇","dynasty":"清末民国初","author":"沈瑜庆","text":"城濮之兆报在泌，会稽已作姑苏地。或思或纵势则悬，后事之师宜可记。昔年东渡主伐谋，严部高垒穷措置。情见势绌不战屈，转以持重腾清议。铁船横海不敢忘，明耻教战陈六事。军储四百饷南北，并力无功感尽瘁。宋人告急譬鞭长，白面书生臣请试。欲矫因循病卤莽，易箦谏书今在笥。蓄艾遗言动九重，因以为功宜可嗣。谁知一举罢珠崖，东败造舟无噍类。行人之利致连樯，将作大匠成虚位。子弟山河尽国殇，帅也不才以师弃。即今淮楚尚冰炭，公卿有党终儿戏。水犀谁与张吾军，馀皇未还晨不寐。州来在吴犹在楚，寝苫勿忘告军吏。"}