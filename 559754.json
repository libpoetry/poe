{"id":"559754","title":"为户部张主事赋家谱","dynasty":"明","author":"曹义","text":"张均与我同年友，簪花曾醉琼林酒。于今粉署拜美□，除籍能声满人口。昨来携重扣我门，示我谱牒多华文。长歌短韵戛金玉，雄词丽句涵春云。知君家世起于汴，鼻祖由来称积善。积善渊源庆泽长，至今孙子愈蕃衍。岭海当年曾宦游，移家今又居新州。蝉联奕叶多显达，九龄玄素同源流。圴今生于百年后，绍袭箕□明世冑。图宗分派别亲疏，穷本追源辨真否。谱系明兮泾渭分，从兹昭穆知所尊。光先振后有如此，会看百世扬清芬。"}