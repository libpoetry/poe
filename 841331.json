{"id":"841331","title":"抚晋人西洲曲意","dynasty":"清末民国初","author":"曹家达","text":"含香寄怀袖，春归百花散。风摇高木稀，庭下斜阳乱。已感别经时，长路今漫漫。长路今悠悠，采莲明月舟。莲心比侬苦，莲花不解愁。日暮鸂?鸣，烟水东西流。东西长河曲，尺素珍如玉。八月蝴蝶黄，南园秋草绿。秋草绿成帏，天涯去梦稀。愿为秋草色，万里随君归。"}