{"id":"997381","title":"赠别李次翁","dynasty":"宋","author":"黄庭坚","text":"利欲薰心，随人翕张。国好骏马，尽为王良。不有德人，俗无津梁。德人天游，秋月寒江。映彻万物，玲珑八窗。于爱欲泥，如莲生塘。处水超然，出泥而香。孔窍穿穴，明冰其相。维乃根华，其本含光。大雅次翁，用心不忘。日问月学，旅人念乡。能如斯莲，汔可小康。在俗行李，密密堂堂。观物慈哀，涖民爱庄。成功万年，付之面墙。草衣石质，与世低昂。"}