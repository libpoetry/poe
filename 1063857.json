{"id":"1063857","title":"和元府判游山句","dynasty":"宋","author":"释德洪","text":"举手弄云泉，溅衣作跳波。侧耳闻遗音，仰看幽鸟过。两公作妙语，清绝类阴何。气爽如南山，晴岚掩峨峨。意快如落瀑，万仞崩银河。秀如华林风，嫣然散微和。而余独朴拙，欲登选佛科。十年类马驹，镜谓砖可磨。枫瘤或见取，此事古亦多。噪吻成绮语，宁恤犯尸罗。"}