{"id":"786341","title":"海上遇风即事","dynasty":"清","author":"洪繻","text":"枕上波涛鸣，水底蛟龙泣。卸帆一梦惊，疑有狂澜入。忆昨驾船初，浪平风习习。天高动星斗，潮涌随呼吸。直棹澎湖沟，遥望虎山立。秋信中流来，北风一夜急。浪头拍太空，鳌山高岌岌。漰湃舟人呼，声与浪鸣悒。鼓荡随罡风，忽向海湾集。回视天色明，万变俱收拾。乃知险阻间，随处可安戢。乾坤亦幻然，江河吾且挹。"}