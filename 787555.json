{"id":"787555","title":"七夕由东阳至诸暨肩舆杂成倚前韵","dynasty":"清","author":"许传霈","text":"驾起肩舆路正长，人情风土费评量。烟炊晓岫松笼翠，露被前宵枫渐黄。榴实道旁殊苦李，槐阴渡口即甘棠。村翁閒话壶觞适，浣女传喧荷芰香。绿树蝉声迎旭日，青林鸦背落斜阳。代茶解渴梨千颗，徒步寻舟水一方。查果流红村作市，棉田霏白妇提筐。影来雉堞招遥塔，歌起渔船出野塘。农踏桔槔新值雨，樵冲岩穴独乘凉。秋风吹叶看明月，人迹浮桥忆早霜。茅舍老牛勤舐犊，草堤童子笑亡羊。回头别有难忘处，洞口归云护草堂。"}