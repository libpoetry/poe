{"id":"1113188","title":"春日西兴道中","dynasty":"宋","author":"张栻","text":"短短菰蒲绿未齐，河洲水暖雁行低。归时须趁春光浅，待得春深意却迷。江梅已过杏花初，尚怯馀寒著萼疏。待得重来几枝在，半随蝶翅半蜂须。岸容山意两溶溶，便是东皇第一功。春色平铺人不见，却将醉眼认繁红。一川晓色鹭分去，两岸烟花莺带来。径欲卜居从钓叟，绿杨缺处竹门开。檐铎无声鸟语稀，径深钟梵出花迟。日长遍绕溪南寺，未信东风属酒旗。"}