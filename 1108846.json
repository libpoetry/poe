{"id":"1108846","title":"叙伦五言二十首","dynasty":"宋","author":"刘克庄","text":"杞辱中丞世，歆臣二姓廷。如何出腹子，反不以螟蛉。千古灵胥怒，惟知有伍奢。安知崇伯子，北面事重华。博览劳丸胆，精思恐呕心。可怜亲养薄，难报母恩深。文若忠于操，嘉宾谄事温。晦翁叹难嗣，坡老惜无孙。季历并公旦，均为未尽伦。吾评千万世，两个采薇人。翁子妻求诀，羞惭婿负薪。不如辟纑妇，保守灌园人。为固续汉史，嗔原作楚骚。伟哉二女子，才学识俱高。二王与二阮，尊幼自相推。却恐外人笑，儿痴叔亦痴。坚猛一时雄，犹知有谢公。王郎乳臭子，敢以婿挝翁。晨膳嫌羹薄，寒机怪织迟。阿家语新妇，汝有作家时。澄少危加杖，平肥亦食糠。刘郎豁如者，轑釜未能忘。太傅风流祖，亲朋共手谈。元来棋有智，输墅与羊昙。难泯同胞好，每因长舌疏。若能谐妇姒，九世可同居。田鼢坐东向，贵加诸父兄。请渠观涑水，不敢齿耆英。张陈翻覆易，管鲍始终难。帝腹容加膝，刘郎尚岁寒。"}