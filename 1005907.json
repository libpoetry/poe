{"id":"1005907","title":"寓言 其二","dynasty":"宋","author":"舒岳祥","text":"昔有贵公子，闻鹤九皋禽。其先本胎化，栖止必瑶林。遣使三往聘，致之千黄金。清唳复善舞，节奏合瑶琴。日给费鱼米，延之如玳簪。衔杯为主寿，千岁无遐心。有客为主谋，禽荒可倾国。此物非洁清，其志本贪冒。遗矢玉阶阴，吞腥金塘侧。当以禽养禽，毋令食人食。主人颔其言，从此成捐斥。萧条风雨晨，蹭蹬霜雪夕。鹤将辞主去，顾视亦悽恻。谓客君少留，行当蹈吾迹。客亦惨不乐，相看泪沾臆。"}