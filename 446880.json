{"id":"446880","title":"摸鱼儿","dynasty":"当代","author":"蔡淑萍","text":"漫回眸、室空如许，堪嗟因底留住？家书初到封缄损，难计水程山路。斜日暮。恍然见、倚门望远高堂母。此情何苦！料鬓上新霜，也应惜我，碌碌被谁误！平生事，莫更呶呶絮语，思来都恐无据。何如卸却心头累，好便乘风归去。伤意绪。争忍道、闾阎几处愁风雨。殷忧如缕。但对影茕茕，吟笺草草，犹自说羁旅。"}