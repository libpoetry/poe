{"id":"870130","title":"奉同范景仁宋次道太常致斋韩廷评见过阍人不时内韩去乃知为诗谢之","dynasty":"宋","author":"司马光","text":"端居太常署，寒日淡孤清。取酒呼诸友，谈笑方纵横。韩君士林秀，四海依高名。家袭钟鼎贵，身无簪组萦。逍遥风尘外，万物秋毫轻。未尝妄过人，所过以为荣。如何枉玉趾，及门失相迎。主人岂傲客，事有迷误并。追延既不及，相视徒嗟惊。威凤顾脩梧，不下还孤征。景星欻呈彩，旋有流云生。灵物固难睹，俗眼真不明。投谢有何物，珉石从双琼。"}