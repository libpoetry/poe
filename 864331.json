{"id":"864331","title":"和江子我见送诗","dynasty":"宋","author":"王铚","text":"放舟弄清泚，始觉南风清。白云认乡树，永念随父兄。一梦三十载，将老犹远行。聊将郑卫耳，一听新蝉鸣。空怀烟霞想，下及飞鸿征。多公久要谊，献纻复班荆。茅屋照野水，寒窗抱深明。相期脱羁网，岂肯缚簪婴。此生才一戏，万物何营营。我行别良友，执袂中心怦。公来贻新诗，折柳何多情。他时簪还盍，莫忘岁寒盟。"}