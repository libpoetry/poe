{"id":"1235854","title":"大都杂诗四首","dynasty":"元","author":"宋本","text":"抛却渔竿沧海边，拂衣来看九重天。画阑九陌桥如月，绿影千门树似烟。南国佳人王幼玉，中朝才子杜樊川。紫云楼上如渑酒，孤负东风二十年。绣错繁华遍九衢，《上林》词赋汉西都。朱门细婢金条脱，紫禁材官玉鹿卢。万里星辰关上界，四朝冠盖翊皇图。东邻白面生纨绮，笑杀扬雄卧一区。卢沟晓月堕苍烟，十二门开日色鲜。海上神仙非弱水，人间平地有钧天。宝幢珠珞瞿昙寺，豪竹哀丝玳瑁筵。春雨如膏三万里，尽将嵩呼祝尧年。形势全燕拥地灵，梯航万国走王城。狗屠已仕明天子，牛相宁知别太平。玄武钩陈腾王气，白麟赤雁入新声。近来朝报多如雨，不见河南召贾生。"}