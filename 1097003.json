{"id":"1097003","title":"又和郑府判韵","dynasty":"宋","author":"杜范","text":"荆璞照耀非常珍，天衢整步凌通津。与人轩辟破畦畛，满怀拍拍无非春。我如枥骥异远道，志在千里身未到。朅来此地寻文盟，平生心事为倾倒。饱德醉义乐有馀，况有兰玉芬庭除。谐笑云云殊未厌，盘飧夜半劳兵厨。依依此情那忍去，自恨尘鞍难久驻。伫看飞诏自天来，殿前剩作摩空赋。"}