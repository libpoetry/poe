{"id":"817711","title":"十一月初一夜重读邓秋门遗诗","dynasty":"清末近现代初","author":"黄节","text":"八卷遗诗有陈迹，廿馀年来尚恻恻。故人骨冷西樵山，不忆京华久行客。开篇一序我少作，中有唱和郊与籍。当时国事已可哀，隐隐诗篇各相惜。自子之死我深居，读书十载在山泽。岂知出游壮岁后，懒复治诗困行役。如今衰迟似枚子，江海贩书较尤适。吁嗟成就皆莫期，究不若子卧窀穸。如今羡子绝年少，呕心不让李长吉。遗诗重读辄三叹，子若生年亦发白。乃知诗事令人老，不死相看仍落魄。天寒高斋今夕心，书寄枚子江上宅。"}