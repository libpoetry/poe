{"id":"691811","title":"发京师二首","dynasty":"明","author":"李梦阳","text":"驱车彰义门，遥望郭西树。冠盖耀青云，车马夹广路。威风何赫奕，各蒙五侯顾。回飙动地起，白日倏巳暮。弃掷委蔓草，荣华若朝露。良无金石交，人生岂常故。絺绤足禦冬，谁念纨与素。忾彼白华篇，气结不能愬。茑萝附公柏，枝叶固相因。行子恋俦匹，况遇同乡亲。北风起河梁，日暮多飞尘。携手同车归，驾言西适秦。道远长渴饥，客子怀苦辛。仰瞻天汉流，夜永不得晨。骖马媚其曹，鸣雁各求群。明星出东方，照见车下人。夙兴即往道，登彼高路津。还顾望京邑，怆焉何所陈。"}