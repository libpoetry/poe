{"id":"816931","title":"山居二首","dynasty":"清","author":"释敬安","text":"古洞云深别有天，偶携僧侣此安禅。数椽茅屋牵萝补，一枕寒松伴鹤眠。习定每从岩腹内，生涯尽在钁头边。山居寂寞无烦恼，火种刀耕效昔贤。一住深山便学呆，通身有口也难开。著衣吃饭成多事，啸月吟风自少才。扫地每嫌黄叶落，闭门常怕白云来。惟将小境勤磨拭，不肯轻轻受点埃。"}