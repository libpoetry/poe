{"id":"149825","title":"风流子·春光才一半","dynasty":"宋代","author":"赵必象","text":"春光才一半，春未老、谁肯放春归。问买春价数，酒边商略，寻春巷陌，鞭影参差。春无尽，春莺调巧舌，春燕垒香泥。好趁春光，爱花惜柳，莫教春去，柳怨花悲。春心犹未足，春帏暖，炉薰香透春衣。说与重欢後约，春以为期。记春雁回时，锦笺须寄，春山锁处，珠泪长垂。多少愁风恨雨，惟有春知。"}