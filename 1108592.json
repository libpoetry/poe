{"id":"1108592","title":"又三首","dynasty":"宋","author":"刘克庄","text":"冠盖憧憧有许忙，直从虚市到毬场。宝珠似得于佗冢，卉服疑来自越裳。鬓雪难勾小儿队，眼花休发少年狂。几时游女归蚕织，勿学施朱与约黄。莫惜倾囊更典衣，繁华尤诧送神时。不惟宝髻脩容出，亦有银钗跣足嬉。但见春城催画角，何曾夜市拥牙旗。遨头清俭君毋怪，畴昔书囊在殿帷。暂抛穑事竞芳晨，在野稀疏总在闉。俚俗欢言宜上庙，贤侯初意欲新民。今无麟笔非观社，古有豚蹄可祝神。身是鲁中儒服者，闲搔白发看游人。"}