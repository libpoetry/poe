{"id":"701576","title":"同年会以新秋同年雅集为韵六首在会者顾佥宪溱刘佥宪乔余给谏经梁侍御世骠伦侍御以谅及予也","dynasty":"明","author":"黄佐","text":"南纪肇秋序，金飙动高旻。今夕乃何夕，宴笑成阳春。顾刘宪度肃，余梁凫藻新。伦子材卓荦，俱称华国珍。愧予澹荡姿，海鸥竟难驯。明月满庭幽，照我紫绮裘。携手步明月，举白交相浮。歌声浩无倪，飒飒松桂秋。情随玉山倒，兴逐银河流。五君顾我笑，真成鹏鴳游。粤客鸣丝桐，商声出瑶空。始奏天地肃，再奏烟霜浓。万里久为别，一尊今始同。愿排十二翮，乘云扈飞龙。三星在丹牖，可以明深衷。落落荆山璆，辉光烛中天。举举同声友，五彩蔚相宣。舒啸似鸾凤，摇笔生云烟。玉壶酒易满，金枢月难圆。对景不尽意，应嗟离别年。海濆集群彦，蜚英振风雅。对月成七人，可以当作者。顾予忝嘉招，瓦缶混琼斝。天长去雁回，霜急飞梧下。因之感摇落，忘情共陶写。碧山金琅玕，彩凤日翔集。气谊有不同，咫尺宁相及。主歌白驹劝，宾赋长鲸吸。醉来愿天游，海月期俯拾。褰衣渺然去，玉露沾涂湿。"}