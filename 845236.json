{"id":"845236","title":"沁园春 寄研荪金陵","dynasty":"清末民国初","author":"樊增祥","text":"虎踞龙蟠，如此江山，抑何壮哉。想招邀王葛，过朱雀桁，提携任沈，上凤皇台。鸢线催军，钓丝量水，千载南朝事可哀。今何世，更轮飙壶电，相逼而来。邦衡当世交推。但玉尘丝囊未是才。况罗池蕉荔，黄巾如蚁，辽阳松杏，白骨成灰。饭颗交情，广明时事，远寄江南驿使梅。君应忆，忆潼关月落，华岳云开。西望锦江，其上岿然，现芙蓉城。是当年诸葛，种桑之地，如今冯敬，衣绣而行。秋思莼菰，老年姜桂，不屑人间画饼名。探花使，二十年春梦，梦断蓬瀛。年时执手西京。道庾信文章老更成。看和我十联，书题金雁，让卿独步，稿匿红鹦。朝士贞元，党人蜀洛，肯染髭须事后生。将来事，要夷吾支拄，莫泣新亭。昔陶渊明，仕八十日，赋归去来。甚君巡桂管，下同彭泽，去时啖荔，归日迎梅。春草随身，蛮花压帽，别酒龙州荐一杯。江南好，看一辞铜柱，再上苏台。狂名聒耳如雷。有虎豹韬钤鹦鹉才。幸黄祖筵前，祢衡不死，绛侯疏上，贾谊空回。马谡新诛，殷源将废，一世之雄安在哉。君无恙，只柳州城里，鹤叹猿哀。昔在南台，谩骂董龙，疏弹李猫。为灯笼锦事，不宽彦博，南山集序，几累灵皋。朱凤落南，红狼屡北，战胜归来血洗刀。蛮姬巧，把南征俊句，绣上弓韬。左江群盗如毛。看竞事春农兵气销。道昔为哥弟，硎牲歃血，今依父母，骑象吹箫。韩固无双，范惟有一，余子谁当一世豪。归须早，坐老夫横榻，细说藤徭。北斗尚书，秉节东来，至于金阊。想髯参短簿，并随幕府，竹儿莲女，争迓麾幢。茶磨云岚，锦泾烟水，尽在金狨座两旁。江南乐，只武昌官柳，含睇斜阳。军容紫电清霜。取吴会英才贡玉堂。有夷吾事业，伯符材武，朱公智略，白傅文章。五百名贤，沧浪图绘，除却潜庵孰抗行。苏台上，好南筹交桂，东瞰扶桑。"}