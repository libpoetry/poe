{"id":"1125381","title":"广陵五题 次韵子由题九曲池","dynasty":"宋","author":"秦观","text":"萧瑟通池閟茂林，岸傍无复属车音。涵春似恨隋家远，涨晓疑连蜀井深。斗草事空烟冉冉，司花人远树阴阴。劳生俛仰成陈迹，纵有遗声可用寻。栋宇高开古寺间，尽收佳处入雕栏。山浮海上青螺远，天转江南碧玉宽。雨槛幽花滋浅泪，风卮清酒涨微澜。游人若论登临美，须作淮东第一观。蜀冈精气滀多年，故有清泉发石田。乍饮肺肝俱澡雪，久窥杖屦亦轻便。炊成香稻流珠滑，煮出新茶泼乳鲜。坐使二公乡思动，放杯西望欲挥鞭。昆崙左右两招提，中起孤高雉堞西。不见烧香成宿雾，虚传裁锦作障泥。萤流花苑飞星乱，芜满春城绿发齐。长忆凭栏风雨后，断虹明处海天低。古佛悲怜得度人，应缘来现比丘身。水流月落知何处，花发莺啼又一春。方外笑谈清似玉，梦中烦恼细如尘。老僧自说从居此，却悔平时事远巡。"}