{"id":"755534","title":"瀛俊二兄奉使库伦故吾家也送行之日率成此诗","dynasty":"清","author":"那逊兰保","text":"四岁来京师，卅载辞故乡。故乡在何所，塞北云茫茫。成吉有遗谱，库伦馀故疆。弯弧十万众，天骄自古强。夕宿便毡幕，朝餐甘湩浆。幸逢大一统，中外无边防。带刀入宿卫，列爵袭冠裳。自笑闺阁质，早易时世妆。无梦到鞍马，有意工文章。绿窗事粉黛，红灯勒缥缃。华夷隔风气，故国为殊方。问以啁哳语，逊谢称全忘。我兄承使命，将归昼锦堂。乃作异域视，举家心徬徨。我独有一言，临行奉离觞。天子守四夷，原为捍要荒。近闻颇柔懦，醇俗醨其常。所愧非男儿，归愿无由偿。冀兄加振厉，旧业须重光。勿为儿女泣，相对徒悲伤。"}