{"id":"312278","title":"永遇乐·佳人发","dynasty":"清代","author":"陆求可","text":"窗外啼莺，频催妆束，绿云缭绕。轻把牙梳，旋移鸾镜，委地容光耀。兰膏新沐，微闻香泽，对此温柔堪老。向妆台、挽成如虿，才称花容月貌。时兴髻子，松松堕马，好共灵蛇新巧。莫叹飞蓬，休嗟曲局，鸳帐同心好。纵令妒妇，也应怜惜，怪得萧郎颠倒。珠帘下、娇羞欲出，鸣蝉缥缈。"}