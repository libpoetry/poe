{"id":"811035","title":"寄答遂堂先生","dynasty":"清","author":"王昶","text":"当代称耆旧，如公复几人。高名倾鲍谢，儒行媲荀陈。濩落风云气，飘零海岱身。扁舟曾把袂，款款话前尘。雁塞风沙远，龙荒岁序迁。生涯仍北地，涕泪忆南天。雪鬓他乡改，萍踪客路悬。武林烟水窟，回首一凄然。作吏来山左，分符近济阴。治才尊卓茂，政绩数卢钦。腐鼠谁能嚇，青蝇已见寻。遂初偏得计，浩荡谢朝簪。才擅风骚体，名传翰墨场。经年空想象，远道各苍茫。暮雨江潮急，春阴驿路长。白沙官舍里，计日喜升堂。"}