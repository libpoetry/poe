{"id":"1112546","title":"故仆射司马文正公挽词四首","dynasty":"宋","author":"张耒","text":"黼座方恭点，邦家付老臣。颂歌民一口，形势国千钧。富庶新田里，忠臣旧搢绅。裴公恨不早，丘祷叹无神。辞爵浮云外，安民反手中。山林独往意，衮绣太平功。布被终身俭，貂冠一命崇。他年两行泪，碑下泣羊公。经济心犹壮，清羸疾易伤。那知两楹奠，遽失万夫望。家有诗书积，坟无金玉藏。谁知幅巾敛，曾佩上公章。伊洛平生兴，园林独乐居。曾过郑公里，得御李膺车。华屋当年客，名山异代书。定知传不朽，埋玉自沾裾。"}