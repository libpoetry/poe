{"id":"943649","title":"田家叹","dynasty":"宋","author":"陈造","text":"五月之初四月尾，菖蒲叶长楝花紫。淮乡农事不胜忙，日落在田见星起。前之不雨甫再旬，秧畴已复生龟纹。近者连朝雨如注，麦陇横云欲殷腐。如今麦枯秧失时，举手仰天祷其私。秧恶久晴雨害麦，兼收并得宁庶几。饼托登盘米藏庾，侬家岁寒无重糈。岂知送日戴朝星，凡几忧晴几忧雨。吾侪一饱信关天，下箸敢忘田家苦。"}