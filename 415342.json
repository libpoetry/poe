{"id":"415342","title":"演空城计于光华大学，岁在戊子夏","dynasty":"近现代","author":"俞律","text":"吾昔读三国，服膺老诸葛。才大宇宙小，勋高天地薄。万方宁内功，千里折冲力。叹息五丈原，掩卷肠百结。海上多舞台，弦歌夜不辍。纷纷谭家腔，羽扇纶巾曲。城楼抚瑶琴，聆者皆屏息。千秋百世后，此公身不灭。我年初弱冠，临场登粉墨。武场大锣喧，文场弦激烈。赋我盖有天，嗓雄调近乙。洋洋学古人，袍袖浑不怯。大笑震余音，空城却仲达。贤者岂易为，皮相或难及。智名与勇功，累万读书日。沪市繁华薮，轻薄贱人物。安得卧龙冈，静修长自惕。天下方刀兵，歌舞使人忽。且为梁父吟，莫为无病泣。关张今何在，岂有刘玄德。何当报国家，富强献一策。"}