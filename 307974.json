{"id":"307974","title":"桂枝香·芳春欲暮","dynasty":"现代","author":"宁调元","text":"芳春欲暮。正草长莺飞，落红如雨。千里江南一色，佳期又误。欢娱对此肠堪断，更何况、我愁无数。从今只恐，浮萍万点，漂流还苦。浑不为、愁人少住。且登山临水，送将归去。灯灺酒阑，莫向无情天诉。场场这样轻离别，问良辰美景何趣。纵然梦里，相逢能彀，也无凭据。"}