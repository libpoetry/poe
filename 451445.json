{"id":"451445","title":"金缕曲二首 其二","dynasty":"当代","author":"陈述元","text":"壮岁论交久。素心同，情逾骨肉，谊兼师友。痛饮狂歌成底事，赢得儿寒妻瘦。更满眼雨僝风僽。甘听头颅行万里，问渠侬，半席还争否。人万里，寸心剖。山呼鼎革年逢丑。几何时，江潭摇落，命同秋柳。瑀瑀凉凉天一角，剩有影形相守。见说道愁多损寿。落帽参军传佳话，又几番，待到重阳后。凌绝顶，一翘首。"}