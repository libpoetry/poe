{"id":"860779","title":"次冯申之游灵泉韵","dynasty":"宋","author":"王灼","text":"名山起高兴，不惜马首东。沙边一著眼，翠光已浮空。踏遍桑柘村，所向渐不同。溪细山疑合，谷转路始穷。瑩净白玉界，芬馥青莲宫。元知境过清，乘春乃昭融。尚馀半残花，伴我酒颊红。拂石爱少藓，披林怯多风。安得身无事，来对禅寂翁。虑沉灯影外，慧发鸟声中。庶遂老岩壑，此行太匆匆。"}