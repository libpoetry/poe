{"id":"377334","title":"换巢鸾凤·云涌荪桡","dynasty":"清代","author":"蒋春霖","text":"云涌荪桡。正薇烟绿帐，梦警龙绡。秋肌凉玉粟，花鬓妥金翘。湘弦冰断涩归潮。洞庭野阴、霜惊懒蛟。蘋飔冷，渐月堕、佩珠声悄。青鸟飞缥缈。沙路远灯，细竹迷春啸。湿岸交禽，香阑文鲤，暗泣菱丝红老。谁为天孙塞秋河，翠梭当夜呈双笑。穿针楼，看疏星、白露横晓。"}