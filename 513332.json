{"id":"513332","title":"将进酒","dynasty":"明","author":"沈周","text":"君不见人生百年驹过隙，何况人生不满百。又不见来世不可待，往世不可追。百年三万六千日，日日烂醉君何辞。天公那得私人物，头上不可扫白发。所以知章眼落井底花，太白手捉江中月。金莲画炬飞碧烟，赵女起舞踏四筵。主人劝客连夜饮，似恐明朝非少年。新丰酒槽滴红露，十千一斗亦有数。为君典却紫绮裘，不惜更脱珊瑚钩。门前杨花如水流，入来愁人风满楼。将进酒，开君愁。"}