{"id":"285472","title":"天津夜憩紫竹林","dynasty":"现代","author":"胡雪抱","text":"破空汽笛呼云际，人声夜涌天为沸。烬劫丛中紫竹林，电光绿射楼台碎。复道车行似锦茵，金铺扣砌接芳邻。规模造仿相豪侈，租借更番混主宾。惊心门户飙轮撼，明珠径取骊龙颔。博此繁华已可伤，神游看当沙尘糁。幽燕客久浑忘家，饱茹奇感哀京华。禁城馆院迷踪迹，胡儿种树枝纷挐。庄严寝闼成沧海，固圉筹边更何采。大地茫茫付酒杯，津门九月肥虾蟹。"}