{"id":"1068021","title":"赋张邈所画山水图","dynasty":"宋","author":"李彭","text":"异时颇爱宋元君，踏门画史如云屯。舐笔和墨太早计，解衣槃薄全天真。梦泽张侯饱閒暇，直疑胸中有成画。酒酣耳热呼不醒，澹墨淋漓疾挥洒。谁为右辖赋招魂，远过酸寒郑广文。怪底高堂见丘壑，欲攀松萝寻石门。咫尺终南与王屋，翩翩不下如黄鹄。水南水北索价高，放浪犹歌紫芝曲。张侯爱画入骨髓，脑脂遮眼良有以。笔端刻意写遗民，要似留侯赤松子。如闻可汲用王明，会须添作贡公喜。"}