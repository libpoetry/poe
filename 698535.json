{"id":"698535","title":"丹阳别王道思三首","dynasty":"明","author":"唐顺之","text":"久已废逢迎，萧然世外情。因君访茅屋，相送到江城。远岫雪中绿，寒流冰下行。可堪此时别，独自返柴荆。卧病不知久，见君三徙官。还将鹖冠贱，来伴豸衣欢。秉烛惊宵曙，同衾属夜寒。平生学禅寂，犹自别离难。书生多落魄，羡子最逢时。绣服官方显，青衿职所司。铸人称道术，倚马见文辞。徒抱弹冠意，迂疏自可嗤。"}