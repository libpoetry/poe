{"id":"1232580","title":"清明后四日红梨花开用明字韵赋诗一章奉邀虞李二学士以践看花之约玄德真人且属和矣学士竟不至又六日风雨大作花已委地依韵再赋一章呈玄德真人并简二学士","dynasty":"元","author":"朱思本","text":"霞卷云舒映树明，花如妩媚向人倾。仙翁染翰饶诗兴，学士停骖傲物情。有限光阴春事老，无端风雨莫愁生。明朝扫地红英遍，却待寻芳出凤城。"}