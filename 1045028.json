{"id":"1045028","title":"送张君河朔之行","dynasty":"宋","author":"徐积","text":"尝闻此道春来迟，山中积雪埋狐狸。黄河三月冰正合，朔风凛凛吹人衣。吁嗟客路正寒苦，数千里外将何为。答云此去非徒尔，有如羽翼投高枝。主人之贤闻天下，出门舍此将安之。嗟予赠此复何说，少年养取胸中奇。古人之学不可废，丈夫之操不可移。江淮之上亲且老，临行须约将归时。边城吹角客心乱，此时应望东南飞。"}