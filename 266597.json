{"id":"266597","title":"齐天乐·蝴蝶","dynasty":"现代","author":"叶璧华","text":"绿阴不锁晴红路，斜阳乍催春晚。玉甃回廊，金铺绕砌，栩栩任伊游遍。庭花暗颤。有翠袖盈盈，扑来纵扇。采得余香，又随飞絮度邻院。罗浮底经小谪，问王孙碧草，尚留旧怨。粉翅牵黄，绡衣曳紫，倦绣幽闺人懒。滕王画卷。试认取前身，双飞犹惯。影入湘帘，梦魂凄欲断。"}