{"id":"812684","title":"除夕有感","dynasty":"清","author":"吴可读","text":"又见新符换旧符，百官此日醉屠苏。升平岁月逢开宝，战伐河山半楚吴。小劫红羊争顷刻，浮云苍狗极须臾。年来已分升沈定，何必金钱卜菀枯。廿年浪迹逐浮萍，回首觚棱梦欲醒。佳节匆匆惊晚岁，故交落落已晨星。送穷心事悲韩子，张宴功名望狄青。何处梅花三弄笛，陇头呜咽不堪听。何事今宵酒不胜，云山北望记层层。人归白雪长城路，马踏黄河两岸冰。落日寒烟秦辇道，夕阳衰草汉诸陵。茫茫无限千秋恨，都付西风一盏镫。"}