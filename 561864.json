{"id":"561864","title":"子昂马图题赠大梁李中丞","dynasty":"明","author":"严嵩","text":"卷中此马画者谁，毛鬣欲动骨法奇。尺素能收上闲骏，意态便欲随风驰。天闲十二纷相矗，想是郊晴初出牧。大宛雄姿宿应房，渥洼异种龙为族。金羁玉勒不须誇，且看连钱五色花。歘见麒麟出东枥，还疑騄駬涉流沙。沙边青草茸茸起，上有垂杨覆河水。圉人骑放绿阴中，参差騋牝成云绮。我观此马皆能过都历块捷有神，安得蕃息日适河之滨。榆关已撤烽烟警，梁苑因同苜蓿春。吴兴妙手谁堪伍，遗墨流传自今古。人间驽辈徒纷纷，哲匠旁求心独苦。拟将此幅比琼瑶，寄赠佳人云路迢。天阙昔曾窥立仗，霜台今复忆乘轺。亲持黄纸临中土，白日旌旗照开府。皋夔事业待经邦，韩范威名先震虏。氛祲潜消塞北场，河山坐镇汴封疆。戍卒归来放战马，嵩阳今作华山阳。吁嗟乎宵旰忧勤犹拊髀，殊勋早奏明光里。愿徵颇牧入禁中，坐令天下之马休逸皆如此。"}