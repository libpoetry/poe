{"id":"1206581","title":"鸣鹤遗音　苏武慢  其十二 并序","dynasty":"元","author":"凌云翰","text":"君实园中，尧夫窝内，独乐正同安乐。维水泱泱，予怀渺渺，西望每思伊洛。草色随车，花香袭屦，风景至今犹昨。被杜鹃、啼破天津，便觉市朝萧索。谁复见、万古龙门，三春桃浪，冲岸紫鳞争跃。月到风来，水流山在，安得二贤同酌。心上经纶，鉴中治乱，叹息九原难作。笑红尘、逐利争名，总是蝇头蜗角。"}