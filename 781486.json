{"id":"781486","title":"读黄海岸先生「明夷集」","dynasty":"清","author":"钱澄之","text":"庞公学道处，庐峰孤月时。赤脚发狂走，咄咄空中奇。微言成怪诞，流俗骇愚痴。妙谛岂足诠，大悟见临危。敌来倾国迎，高遁贤者为。不臣复不去，幽囚还赋诗。白刃岂不利，强项不可施！所由心坚刚，宁有鬼神持！我读「明夷集」，激楚凄肝脾。至人已形解，壮士空含悲！"}