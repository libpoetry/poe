{"id":"1119106","title":"登凤凰山怀子瞻","dynasty":"宋","author":"陈师道","text":"蜿蜒曲龙腰，山间隐楼观。孤高伏龙角，浮图刺云汉。脩林霜雪馀，落叶青红乱。想见洞中人，不知时节换。咳唾落江东，江东两眼中。举头触浮云，失脚惊飞鸿。逢人自笑谋身拙，坐使红尘生白发。入山便欲弃人间，出山又与松筠别。数篇曾见使君诗，前后登临各一时。妙舞新声难得继，清风明月却相宜。朱阑行遍花间路，看尽当年题壁处。更有何人问使君，青春欲尽花飞去。"}