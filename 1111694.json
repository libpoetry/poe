{"id":"1111694","title":"和天予孺子亭三首","dynasty":"宋","author":"吴芾","text":"南州高士务躬行，不事王侯祇力耕。西岭已如刚节峻，东湖还似古心清。正惭老拙非良牧，安有仁恩及庶氓。若也当年能逐迹，他时容或可齐名。东汉诸公孰最贤，南州高士独推先。蒲轮徒枉当年聘，尘榻从教尽日悬。吾道固应天未丧，此时争奈木将颠。栖栖尔辈成何事，那似清风万古传。我来湖上访前贤，正值清秋欲暮天。十顷败荷攲浅水，千章古木锁寒烟。遍寻陈迹俱亡矣，独立幽亭祇黯然。清德照人增我愧，暮年独未返林泉。"}