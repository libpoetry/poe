{"id":"701782","title":"和李璧山述怀二首","dynasty":"明","author":"黄衷","text":"秋郊含雨草芽新，委巷谁还数面亲。行李十年淹楚越，风流千古想朱陈。逃名祇爱三缄口，混世空惭七尺身。谩把穷愁疑那老，杜陵元只是孤臣。满幅琳琅句尽新，扫庭长咏荷情亲。何曾辟谷能辞汉，恰有炊烟拟在陈。芳马试看调鹤诀，垂杨深映狎鸥身。一帘永日惟攲枕，甘作明时草莽臣。"}