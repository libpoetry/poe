{"id":"682816","title":"和司训许南溟","dynasty":"明","author":"区越","text":"徙倚屏前几树松，长吟终日对双峰。南溟何处寻双鲤，高浪来帆破万重。诸老一时仙舫集，君家四面水云封。延缘未觉沧波晚，浩笑还山月满蓬。谁共方舟紫水滨，仙居云水易通津。病怜药裹随身惯，歌放春声入棹频。天与人闲须待月，公知鱼乐肯投纶。晚风更弄桓伊笛，惊起沧江睡鹤群。"}