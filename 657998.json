{"id":"657998","title":"孤鹤翁过访出韵命诗以其涵监险也易以函椷二韵余喜东坡不为险韵所拘遂并前韵通一赋之世有苏子瞻者见之当复以为何如哉 其一","dynasty":"明","author":"庄昶","text":"天地何来此放谈，溪云水月共涵涵。老怀太极一圈子，醉影池亭两破衫。有梦圣贤随即到，无州山水未愁监。明朝相忆公何去，几点梅花个石岩。"}