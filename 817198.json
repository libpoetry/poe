{"id":"817198","title":"游盘山","dynasty":"清","author":"蔡寅斗","text":"渔阳千里郁巃嵷，第一名山压蓟东。白练粘天飞绝顶，苍龙裂石挂遥空。茫茫云气长城入，漠漠风烟古塞通。何日相随石门叟，掉头还与问鸿蒙。雄奇形胜自天开，遥拱神京冠八垓。地势直从沧海尽，山形还向太行回。烟云深处迷盘谷，风雨声中啸剑台。闻道宸章烛霄汉，磨崖百丈破莓苔。"}