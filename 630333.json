{"id":"630333","title":"咏史十二首 其十二","dynasty":"明","author":"释函是","text":"吾爱臧子源，慕义行哭秦。时乖事弗谐，挥戈绝陈琳。瞋目声琅琅，投命毕君亲。陈容起坐侧，激烈气冲巾。宁与臧生死，不同将军生。一日杀二士，坐客泪涔涔。吾爱孔文举，正气淩星辰。鸿名喿海内，兰艾难为林。抚尸诣京兆，哀恻愿相徇。吾爱唐魏徵，努力为良臣。耻君非尧舜，切谏终其身。吾爱狄梁公，北斗南一人。不欲知谮名，俛仰涤素襟。乱政弗逆指，志在归庐陵。脯醢暂适口，供疾维术参。从容将忠款，卒以返唐庭。吾爱武攸绪，弃官隐嵩岑。盛夏居石室，冬巢茅菽深。释服买良田，混俗同耦耕。中宗召问道，再拜还崚嶒。丈夫遇不齐，所贵在寸心。宠辱酬当时，明昧亘中情。屋漏讼秋毫，岂以谋身名。"}