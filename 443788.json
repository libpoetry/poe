{"id":"443788","title":"玲珑四犯 感怀次白石韵并遵其四声","dynasty":"当代","author":"熊盛元","text":"月冷露零，风清帘卷，簪花人在何许？翠岚萦梦里，惝恍宫蛾古。霜红倦题旧赋。怕重寻、断肠烟浦。泪洒珠圆，楫摇波溅，谁解两心苦？萋萋草迷归路。遣鸿传素简，星亘朱户。几声残笛外，怨曲招魂去。情天恨海都休问，任飘泊、三生孤旅。空托与、青溪畔，神弦俊侣。"}