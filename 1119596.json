{"id":"1119596","title":"再次韵杨宰七首","dynasty":"宋","author":"陈造","text":"雪英闲澹炯双明，水斛泓渟碧一罂。小憩山村无与语，熏炉茶鼎斗僧清。颇思菱角问鸡头，且放莲房擅早秋。蠲渴涤烦须底物，未应接绠汲溪流。能书徒自想高闲，煨芋何从得懒残。萧寺随缘茶饼供，胜谭谁为解忧端。枣饤菘菹不阙供，露莲何啻剥千蓬。迎秋更有苍虬卵，邀勒斜阳未肯红。微吟长啸强跻攀，愁斛多于庾子山。我亦丰凶关梦寐，秋成消息待君还。骤闻行旅叹赍粮，无复居人肯馈浆。十袭君诗要娱老，却愁痛定说常旸。附丽高阴暑里春，衰荣不预主林神。胡床想踞僧垣夜，却爱香随露滴身。"}