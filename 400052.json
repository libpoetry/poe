{"id":"400052","title":"台城路","dynasty":"民国末当代初","author":"朱庸斋","text":"隔帘杜宇催人去，恹恹梦魂惊起。雁柱难调，莺歌易阕，惜别银河千里。阑干静倚。费几度徘徊，几番凝睇。枉道相思，寸心灰尽倩谁记。垂杨门巷似旧，叹天涯咫尺，重见无计。苦雨凄风，哀笳怨角，应是千红刬地。文梁燕子，料难到蓬山，画楼十二。漫想如今，舞衫和泪洗。"}