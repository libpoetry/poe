{"id":"769620","title":"满江红·六皆重过敝邑，水阻兼旬，游醮极欢，于其行也，赋此送之 其一","dynasty":"清","author":"陆震","text":"晚岁论交，算尔我、胜于昆仲。最今岁、雨番欢聚，故人情重。画舫乘春欣过访，官桥欲别愁相送。恰残冬、荒县又重逢，浑如梦。华筵畔，频陪从。留宿处，时时共。正同云密布，飙风乍动。雪压万家鸳瓦白，寒煎千里长河冻。任夜深、相向拥红炉，欹春瓮。"}