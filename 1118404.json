{"id":"1118404","title":"感旧四首末章盖思有以自广","dynasty":"宋","author":"陆游","text":"庚寅岁入巴东峡，卧听清猿月下声。二十九年穷未死，却思当日似前生。百堂小益最初程，朱栈青崖照眼明。十日经行图障里，时时马上听莺声。路入梁州似掌平，鞦韆蹴鞠趁清明。未论日远长安近，且喜南山天际横。青城山里屏风叠，太华峰头腰带鞓。跨鹤横空吾欲去，九秋月露看青冥。"}