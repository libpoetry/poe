{"id":"691241","title":"鹪鹩园十七绝为黄与东赋 八桂堂","dynasty":"明","author":"李孙宸","text":"桂树植前檐，芳香满林薄。月夜随风飘，疑自广寒落。结楼依东城，楼高淩睥睨。吾欲览大荒，浮云莽不止。高阁倚层霄，罡风飒灵籁。耸身阅空虚，空虚原不坏。南海现水月，水月本无色。妙相结世因，还留居士室。吾读楚骚词，纫兰还结茝。何似坐兹亭，长与芳菲对。方池浅且清，游鱼皆可数。时时衔墨花，吹作长空雾。何以高吾枕，北窗扬晚飔。莫将周蝶辨，虚拟上皇时。种竹密成丛，三径失长夏。俗客应不来，清阴在吾把。圃曲畦亦纡，抱瓮劳往返。可以全吾拙，无乃妨吾懒。朝朝荷短锸，为圃亦徒劳。一夜春霖足，药苗长已高。手自植棕榈，叶叶如轮长。夜雨过横塘，凄寂送清响。百尺龙门种，移栽叶未齐。月明风乱影，似下凤鸾栖。新栽杨柳树，近水欲成丝。春风容易歇，莫遣笛频吹。荷池芳乍歇，木末发秋光。莫讶名相袭，临风韵更长。叶厚偏淩雪，花深欲妒霞。何年巢白鹤，还此顶中砂。夹沼植琅玕，清风吾领略。入林懒著冠，何用折其箨。朱实淩霜熟，金衣向日荣。无论千树贵，聊玩岁寒情。"}