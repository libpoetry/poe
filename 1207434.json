{"id":"1207434","title":"木兰花慢 为姜提刑寿","dynasty":"元","author":"魏初","text":"记当年分陕，拥飞盖、入长安。把渭北终南，秦宫汉阙，都入凭栏。追随大浑几日，又嘉陵山色上征鞍。杨柳离亭痛饮，梅花乐府新翻。一封丹诏五云间。全晋动河山。看匹马横秋，弦轰霹雳，虎卧斓斑。生平此心耿耿，道君恩未报敢投閒。袖里升平长策，春风咫尺天颜。"}