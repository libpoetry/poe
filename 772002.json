{"id":"772002","title":"岁暮杂感 其三","dynasty":"清","author":"林占梅","text":"生离已吞声，死别长恻恻。寒宵卧空床，悼亡长太息。忆昔我岳翁，举家之燕北。因怜道路长，纤弱难远适。挈送入我门，母女泪涟淢。其时年十五，钗裙无华饰。十六余远行，代我供子职。尽孝事重闱，承欢多顺色。三载余归来，下机喜停织。十九始成婚，阃仪殊谨饬。亲戚同里闾，齐声称妇德。病忽入膏肓，参苓医不得。零落归山邱，长隔如异域。魂梦空相亲，音容忍回忆。一灯雨夜寒，凄绝空房黑。"}