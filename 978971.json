{"id":"978971","title":"病中一首简陈行之","dynasty":"宋","author":"晁公溯","text":"冈陵虽坡陀，其下水所积。山通巫硖雨，地类长沙湿。太阳岂不照，浸渍本膏脉。气蒸柱础润，暗起窗户黑。老屋生菌衣，阴墙上苔色。不知今何时，寒暑昼夜易。邑人安土风，特不宜北客。我初忽不戒，诗酒颇自适。艰难出一语，不博万户邑。竟坐伤天和，两卧漳滨疾。急求三年艾，几堕众鬼域。自惟形羸甚，固易中肤革。昔年见君至，豪气非我敌。谓将独免此，不受瘴疠厄。胡为亦效我，倾倒弄翰墨。吟哦彫肝肾，辛苦出钩棘。迩来亦抱病，发作乃并日。涤胃无全功，徙薪有上策。意其水帝子，欲君更奇出。手掉芙蓉旗，聊尔一戏剧。庶闻谴疟篇，相将还白石。"}