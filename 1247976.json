{"id":"1247976","title":"西山爽气楼","dynasty":"元末明初","author":"徐贲","text":"钱塘西湖吾旧游，每游只为湖山留。欲将胜槩入登览，泉石琐琐何烦求。古来英雄远莫见，往事寂寞谁复收。知君平生好奇观，结楼却在西湖头。山南山北竞萧爽，四时佳气常如秋。平波直与天上下，众峰不共云沉浮。此邦富庶甲西浙，湖山宴赏无时休。纷纷尽日逐歌舞，安知中有万古愁。丈夫不作少年事，与君买醉登兹楼。"}