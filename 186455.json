{"id":"186455","title":"和德美韩吏部笋诗","dynasty":"宋代","author":"张栻","text":"箨龙春雨后，得势类乘轩。骤长宁嫌速，骈生讵厌烦。错连非异族，苍老见玄孙。色并蒲葵扇，香侵老瓦盆。静依花影转，新带藓文昏。外美看彪炳，中虚验晏温。出栏俄竞秀，侵径恍孤骞。颖脱锥囊见，森严武库存。风回飘粉雾，龟拆露坤垠。生理知无息，神功本不言。牙筹谁数个，玉斧莫伤根。错立环兵卫，周罗俨埋藩。危岑遥寸露，睹浪忽惊奔。劲节回青眼，齐观壮小园。严凝难夺志，霡霂合知恩。蛟鳄蟠深宅，牛羊隐半垣。委蛇随户牖，撑拄动荃荪。爱惜兹千亩，高低辨两番。藐真应莫称，著谱欲重论。岂止同苞茂，真成后嗣繁。儿童防戏折，口腹谢空飧。深夜共椽烛，清朝列戟门。於菟真笔楗，季子屡髯掀。北海虽频设，南山可尽髠。深培资后赏，独倚莫消魂。看取炎歊候，清阴荫午墩。"}