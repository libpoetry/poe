{"id":"1227154","title":"题金显宗墨竹","dynasty":"元","author":"卢亘","text":"天人赋物如天工，墨光洒竹回天容。千年劲玉寒不死，清波照响悲吟龙。烟凝草绿承华殿，鬼冷秋霜月如练。长毫写影竹不知，《子夜歌》残空记面。春云一散风吹尘，茫茫海色翻青鳞。金仙泪痕愁汉月，尚怜玉轴随时新。梦跨茅龙上天去，女娲补天天不语。海绡画鸾生翠羽，踏破银湾湿河鼓。射龙江深春不度，风色萧萧怨千古。"}