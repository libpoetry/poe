{"id":"810663","title":"天仙子","dynasty":"清","author":"毛奇龄","text":"蜡炬乍开红芍药。枝头又噪星桥鹊。还疑荡子早归来，蛛网错。勾眼角。昨晚下阶裙带落。玉茧牵丝缠宝帔。当胸绣出承恩字。朝朝独自捲衣裳，蜥蜴尾。长绕臂。谁识床头有龙子。珠雀五层宫髻直。红绦盘委花砖级。太平天子用恩多，草露潗。裙裹湿。犹许蜻蜓上裙立。墙里花枝墙外影。嘶騧缓踏飞花冷。隔墙见得不分明，金甃井。银络绠。井面看身见斜领。新殿前头骑马去。射生籍里名初注。红裆垂镫手垂丝，回盼处。风绕絮。羞抱夹金鞍子住。鱼网劈来螺粉滑。臂痕细压金条脱。背人写就两行欹，花胜缬。银缕结。纤指斜封惹脂沫。城上春云城下雨。倩人留婿倾春醑。偷将婿袷障春寒，烹雪黍。炊玉杵。调婿乡音隔窗语。针管红抽丹凤锓。螭头金错裁双枕。谁家白苎夜歌来，人未寝。霜又凛。误剪葡萄紫丝锦。斑簟纹生双腕缬。梦中欲笑开娇靥。醒来记得许多情，檀兽爇。钗燕热。侍婢相看那能说。"}