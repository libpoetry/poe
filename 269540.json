{"id":"269540","title":"和汪韵舟少尉元日咏梅菊作","dynasty":"清代","author":"郑用锡","text":"世人竞羡春花早，我说秋花迟更好。春花从无百日红，惟有秋花偏耐老。花花相对换新年，观者一时齐称妍。当筵不惟菊度岁，寒梅一树相比肩。此物何为同位置，老圃孤山争献媚。留此孤标傲世姿，化工指点非无意。君不见西湖处士家，水边篱落枝横斜；又不见五柳先生宅，葛巾大醉欢今夕。抚时且共霜中守，乘兴看花兼把酒。劝君畅饮延龄杯，劝君小试调羹手。"}