{"id":"780509","title":"庆春宫 余将去杭，属安之弟率儿子送淑人柩归里前夕宿湖上作","dynasty":"清","author":"周之琦","text":"虚阁留仙，孤檠衔梦，旧欢忍问槐柯。寥落羁魂，踟躇遥夜，半输初泛金波。未圆先缺，最愁见、亭亭素娥。残霞吹尽，南北高峰，依约双螺。秋衾信宿烟萝。已蜕吴蚕，犹恋修蛾。天际含颦，云中飞佩，更堪此日离歌。砌蛩吟苦，替人唤、樽前奈何。相怜无计，看取青衫，泣下谁多。"}