{"id":"464283","title":"摸鱼子·哀思","dynasty":"当代","author":"魏元旷","text":"小文星降仍追去，苍苍谁解斯意。蕉盦归日谁曾料，变作断肠之地。无端起。恨催命鱼缄，叠叠邮程寄。形模空记。祗一月游踪，伤心歧路，生擘掌珠碎。残年在，已是了无生趣。西风枯尽寒泪。开颜喜汝多聪慧，亦犯鬼神之忌。更谁似。老病穷哀，忧愤交并至。畴能堪此。痛少小精魂，月明露白，不共冷萤坠。"}