{"id":"159699","title":"正月望夜侍宴宣德门呈昭文富丞相","dynasty":"宋代","author":"宋庠","text":"帝阙开金狄，仙舆下玉京。建春天上斗，不夜海边城。佛火依山出，星榆夹道明。清尘随汉跸，紫气护轩营。皓月楼前近，鲜风仗里经。烟云供瑞色，箫鼓献欢声。梵宇千花落，祠光众雉惊。宸仪收宝扇，台座冠朝缨。客守宫门燎，鸡传徼署更。皇杯频瞩劝，应为泰阶平。"}