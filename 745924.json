{"id":"745924","title":"法梧门祭酒龛","dynasty":"清","author":"查世官","text":"昔闻丹丘生，说诗譬诸禅。镜花与水月，应作如是观。维摩本无言，文字皆可删。心通有顿悟，千偈如水翻。当其未悟时，兀兀一蒲团。空明渺众虑，丈室何其宽。先生居上座，瘦骨如瞿昙。庄严具七宝，定慧彻三关。说法用我法，舌本如转环。吾无隐乎尔，香气来旃檀。色相涌空界，四壁开烟峦。白云淡流水，黄叶飞空山。清泉咽幽石，孤花媚秋潭。宗门有了义，此境须微参。啖蜜得真味，食蔗有回甘。作诗呈我佛，弥勒应同龛。"}