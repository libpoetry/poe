{"id":"1116146","title":"寄呈寿基致政左司二首","dynasty":"宋","author":"汪藻","text":"年来何事忆莼鲈，家近秋风万顷湖。五马曾同当日渡，二疏今见古人图。山灵尚勒移文否，田父时遭泥饮无。馀论不妨传四海，君家世世有潜夫。拂衣归憩旧烟萝，钟鼎山林竟孰多。眼看空花皆是幻，心同古井肯重波。清谈三尺竹如意，宴坐一枝松养和。我亦行抛簪笏去，从君春日晒渔蓑。"}