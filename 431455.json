{"id":"431455","title":"恭和夫子大人留别榆林士民元韵即祈斧削四首","dynasty":"近现代","author":"王景果","text":"我学无缘邅且屯，光风嘘植座中春。榆关迢递云泥隔，栗里归来杖履亲。义理培将心地厚，慈祥发出性天真。龙沙饯饮山公醉，应倒接䍦不垫巾。妙计除奸济世屯，力回天地入长春。沙尘净尽边城固，商旅怀归异族亲。治术原从儒术出，兵威何若德威真。榆民枉费攀辕力，五柳先生车既巾。儒道能亨世道屯，岩疆重见太平春。输诚巨憝从吾化，卧辙群黎失所亲。薄宦渐知风气改，安人雅抱性情真。岘山羊祜还东洛，共读遗碑泪堕巾。妙句吟成感遇屯，几多白雪和阳春。弁兵驯伏情文备，士庶攀依笑语亲。坐镇从容边事定，弃官淡泊道腴真。儒林循吏传千古，独步丘园欲脱巾。"}