{"id":"506608","title":"龙攴行与曾侍讲同赋","dynasty":"明","author":"王洪","text":"龙攴古城连大碛，黄云茫茫沙草白。城头老人七十馀，云是都护西征之所没。忽逢使者从东来，观者满城麾不开。老人独向马前泣，为问长安来几日。长安消息宁尽闻，天子想是开元孙。关山不改旧时月，儿孙尚忆先朝恩。呜呼来时今老矣，梦飞夜夜交河水。天兵何日下玉关，拟斩蕃酋报天子。但令房杜姚宋廊庙间，不用甲兵天下安。"}