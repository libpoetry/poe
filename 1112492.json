{"id":"1112492","title":"和答钱文高四首","dynasty":"宋","author":"张守","text":"闭门不复过高轩，梦蝶悠扬栩栩然。睡起杖藜经略彴，静看鸥鹭浴晴川。毣毣精思愧鲍宣，如如不动契金仙。回观争夺纷华地，已老吴蚕不复眠。迹抛朝市不妨清，心照空华故自明。但忆沧浪时鼓枻，肯从金谷听鸣筝。觅句高攀孟浩然，藏经远慕汉韦贤。深林小隐成幽趣，我得为邻愧子先。"}