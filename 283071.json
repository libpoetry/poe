{"id":"283071","title":"忆旧游·捡废札，得舅氏一刺，背书寓李铁拐斜街广元栈九字。栗娘夫人手笔也","dynasty":"现代","author":"冒广生","text":"叹软尘十丈，宣武城南，帽影鞭丝。一片怀中刺，有祢生姓氏，磨灭经时。认他腕娇书细，纸背字参差。想研匣琉璃，笔床翡翠，暮唱朝随。仙姿昼眠起，又菱花亲照，重扫蛾眉。镇日凝妆坐，写家乡黄绢，江上残碑。今日红裙乌帽，人世总长辞。剩一尺鱼书，天涯带愁还屡披。"}