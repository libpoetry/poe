{"id":"607611","title":"赵少宰灵洞山房","dynasty":"明","author":"曾仕鉴","text":"地挹金华胜，山标瀫水奇。六岩纡洞府，双涧汇天池。柳暗桥偏隐，松迷径转疑。开林青嶂出，倚杖白云随。宅閟仙灵久，书藏太史宜。计先归隐卜，俸罄买山资。金马言曾抗，周南滞不辞。道高容偃蹇，心远合栖迟。不用誇盘谷，还能胜渼陂。堂虚岚隐见，楼静树参差。象逼中峰峭，云扶怪石欹。寒淙锵户牖，皎月镜涟漪。蓬辟过求仲，鱼游乐惠施。雄谈消载酒，清兴续弹棋。扫叶供烹茗，分泉命煮葵。冥搜群子姓，欣赏集埙篪。芹熟青泥饭，香传太谷梨。扪萝同陟险，采药独忘疲。凉籁轩萧爽，阴崖日蔽亏。竹床酣午睡，花坞曝晴曦。寂寞成玄草，逶迤秀紫芝。牺曾庄子畏，马岂塞翁悲。坐笑环农圃，行吟友鹿麋。梵钟低薄暮，樵语度轻飔。雪霁梅横涧，园深藓蚀帷。玄珠探赤水，湘帙映青藜。自狎忘机鸟，谁惭曳尾龟。苏门鸾并笑，缑岭鹤堪骑。岁序羲皇榻，生涯岳渎期。饥餐霞五色，渴吸露三卮。西蜀蟠龙气，南山隐豹姿。阴阳双毂转，天地一竿垂。海内悬丹壑，山中降紫泥。旁求烦圣主，强起为疮痍。载笔趋金殿，垂绅侍玉墀。帝京频出入，王命屡驱驰。炼石倾堪补，为霖望不私。暂离温室树，终借上林枝。事列山公启，名高水部词。游宁禽庆负，文讵稚圭移。省署萦簪组，林丘系梦思。客来时展画，公暇一题诗。石室空罙阻，瑶花想陆离。青山谢巢许，黄阁待咎夔。"}