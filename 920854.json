{"id":"920854","title":"书韩干《牧马图》","dynasty":"宋","author":"苏轼","text":"南山之下，汧渭之间。想见开元天宝年，八坊分屯隘秦川。四十万匹如云烟，骓、駓、骃、骆、骊、骝、騵。白鱼、赤兔、骍、皇、䮧，龙颅凤颈狞且妍。奇姿逸德隐驽顽，碧眼胡儿手足鲜。岁时剪刷供帝闲，柘袍临池侍三千。红妆照日光流渊，楼下玉螭吐清寒。往来蹙踏生飞湍，众工舐笔和朱铅。先生曹霸弟子韩，厩马多肉尻脽圆。肉中画骨誇尤难，金羁玉勒绣罗鞍。鞭箠刻烙伤天全，不如此图近自然。平沙细草荒芊绵，惊鸿脱兔争后先。王良挟策飞上天，何必俯首服短辕。"}