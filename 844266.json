{"id":"844266","title":"谒先伯父刚悯公专祠","dynasty":"清末民国初","author":"林朝崧","text":"栗主重迎入旧祠，柳营兵马驻初移。十年俎豆惟家祭，百战功名剩口碑。日照扶桑尘劫换，风飘大树将门衰。不堪回忆褒忠典，泪湿青山奠酒卮。当年庙貌肃清高，守令亲来荐少牢。易世未崇新祀典，传家愁对旧戎韬。结缨殉国千秋重，持节还乡一代豪。痛绝鸦军能继起，伯兄埋玉亦蓬蒿。"}