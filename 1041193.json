{"id":"1041193","title":"马生自汝南来求入太学不得请诗以归","dynasty":"宋","author":"刘敞","text":"士贫谋国拙，安得辞泥涂。马生负长剑，叹曰归来乎。尺薪等芳桂，斗粟兼明珠。王门不见容，憔悴如枯鱼。我无升斗水，慰子朝夕须。亦有西江涛，疏远不可图。相劝早旋归，诗书自为娱。男儿患无术，馀事从卷舒。时至当奋飞，翩如巢中雏。微物尚变化，况君七尺躯。"}