{"id":"689914","title":"闺词十二首","dynasty":"明","author":"张元凯","text":"昨日书到家，知君在天涯。问妾近颜色，为报如荷花。君若归来易，荷花露下媚。君若归来难，荷花霜后残。捣衣声不乱，捣衣情自深。秋风一夕起，闺中同此音。妾捣君不闻，天涯自有砧。也应如妾捣，为妾捣君心。去年折柳条，送君木兰桡。今年折柳条，泪尽万里桥。何时守故土，双栖学鹪鹩。同见柳华盛，同见柳叶凋。忆昔初嫁君，明珠照绿云。今日君离别，飞蓬乱不结。忘我久食贫，游赵复游秦。秦人未逐客，安能返乡国。思君劳梦寐，梦君归故园。俨然乘驷马，衣上绣双鹓。容华异昔日，冠盖盈前轩。觉来心独喜，起对高堂言。琴瑟昔在御，莫不静而好。自君久别离，房栊生青草。弹琴无知音，调瑟多苦心。弦繁曲亦乱，月落花阴阴。临别牵人衣，紫骝门前嘶。倏忽袂已分，紫骝嘶不闻。去去踏芳草，相亲在远道。坐叹容华妍，不如紫骝好。挟弹羽林儿，柳下睨黄鹂。少妇倚高楼，望见遥止之。止之匪心恻，毛羽纯金色。愿言化为印，提携夫君侧。睡起揽鲛绡，无烦带步摇。不言花意静，顾影燕情娇。自分力不禁，恐负良人心。功成拜边郡，何得双双临。谁家采桑女，妖艳妆何靓。贪看鸳鸯飞，立与桃花并。柔条多远扬，钩乱如鸦鬓。倾筐弃道傍，归照匣中镜。夫婿乍封侯，尚尔玉关游。欲绣一端锦，寄耀千貔貅。行褰池上柳，芙蕖摘纤手。颜色比不差，衔在天吴口。皓魄不常圆，一月圆一夕。明夕倏已亏，天道无停息。人事徒可怜。一亏不复圆。娟娟芙蓉花，弃置秋江边。"}