{"id":"561284","title":"再次 其二","dynasty":"明","author":"严嵩","text":"夫君起西蜀，谒帝陈琅玕。妙龄赐上第，声名动朝端。遂令海内士，啧啧称才难。譬彼珊瑚枝，置之赤瑛盘。清辉映皎洁，修干凌巑岏。贱子忝官署，往往接英翰。珠玉富璀璨，觉我形寒单。开缄清风穆，入手垂露漙。耿耿苍水佩，峨峨切云冠。池看凤毛贵，庭忆彩衣欢。苍生望安石，才人羡子安。郗林应擢桂，谢砌总生兰。巨川须拯溺，广厦思庇寒。致身立津要，早愿勋猷殚。"}