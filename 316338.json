{"id":"316338","title":"金缕曲·客自蜀归，贻一湘竹杖","dynasty":"现代","author":"聂树楷","text":"三尺琅玕紫。范青铜，月镰霞杵，横颠竖趾。入手宛承灵寿赐，筇竹一枝差拟。喜拄地声闻铿尔。临水登山堪济胜，步慵时，不碍身斜倚。坚挺节、直如矢。烟霞久癖难湔洗。旋启螺，忽开双眼，灵通个里。陡觉氤氲萦齿颊，香赛澧兰沅芷。还待把精神振起，莫笑一身兼二役。想扶危舒困无殊理。缄汝口，我行矣。"}