{"id":"813247","title":"经史法戒诗","dynasty":"清","author":"张鹏翀","text":"夏造衰兮殷道兴，得贤臣分作股肱。股肱辛勤亲五就，故主荒淫终莫救。岁苦旱兮殚忧心，躬为牺兮祀桑林。苞苴女谒备自责，祷辞未毕倾甘霖。至诚感神信如此，天道只如人道迩。一夫失所真宰愁，莫令君门悬万里。成康既远王道微，昭既南征兮穆又西驰。骋八骏于万里，觞王母之瑶池。事虽荒而难信兮，征《祈招》之风诗。神仙不可期，远略难为续。至尊居九重，王度式金玉。《春秋》见至隐，《履霜》防忽微。人主不早虑，因之致颠危。前有谗不见，后有贼不知。晋献惑嬖妾，优施教骊姬。分明置堇毒，乃谓爱我为。卒至两败伤，智谋亦何施。覆辙示深鉴，足为后事师。天王柄下移，征伐强侯出。霸业亦浸衰，陪臣势无匹。强私家，弱公室，三桓六卿互分析。岂无衣，六与七，不如子衣安且吉。坏法乱纪自王朝，史书特继《春秋》笔。国有谋臣邻寝衅，贪人败类乘侥幸。秦穆悔过著圣经，皤皤黄发实邦荣。入朝见嫉入宫妒，殃及黎民终弗寤。善善不用笑郭公，仁贤虽在国虚空。汉高大度膺神器，弘远规模传世世。恭俭尤称文帝贤，身衣浣濯为民先。年年祷祀祈民福，郑重农功珍五谷。但令闾阎常富足，国家何用储金玉。神仙有无何恍惚，黄帝广成但传说。秦皇汉武慕长生，方士怪迂始百出。安期卢敖去不来，文成五利徒喧豗，神君未下鬼先集。世上乌有神仙哉！蓬莱可望不可即。但愿人人足衣食，升平乐过华胥国。《六经》烬后罗残缺，博士儒生集群说。欲施仁义法唐虞，及事神仙亟征伐。天马徕时海内虚，穷兵黩武竟何如？当年幸下轮台诏，后世犹传《封禅书》。近小人，远君子，桓灵之衰只由此。跋扈才诛任宦官，一时钩党尽摧残。俊厨顾及空标榜，白马清流醉祸端。士气衰，国运否，人才与国相终始，千古兴亡鉴青史。治安共说梁天监，南北通和救涂炭。金瓯无缺侈心生，白马青丝轻纳叛。薄心肠，激成变，果致纷纭滋反间。舍身同泰会无遮，血食牲牷改为面。贪嗔至竟未能除，荷荷空悲净居殿。阅武堂前种杨柳，至尊屠肉潘妃酒。只爱莲花步步生，曾知国步艰难否？百年南北擅风流，谁信无愁果有愁。才见荒宫馀辱井，又看芳苑起迷楼。阿?讵惜好头颈，琼花只恋须臾景。解道真仙也自迷，不知狂魄何年醒。临淄英武摧群凶，美政开元继太宗。台阁名臣刺州郡，人情和洽多年丰。历年既多心渐侈，国事无端寄杨李。长安一骑荔支红，万姓那知作疮痏。渔阳鼙鼓太无情，入蜀青骡辛苦行。谁将《夜雨淋铃曲》，更作朝元奏乐声。宋家累叶垂遗泽，求治贤君方侧席。天津桥上听啼鹃，祸乱将兴任安石。相公新法执持贤，祖制讵难胥变易。忠良屏黜奸邪升，朝局如棋互废兴。千古知人诚不易，那论福建误金陵。"}