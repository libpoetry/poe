{"id":"1207096","title":"喜迁莺 寿大人四月七日","dynasty":"元","author":"程文海","text":"天南天北。记岁岁今朝，白云凝目。遥想群仙，擘麟行脯，鹤驭丹霞三谷。此日痴儿，多幸引领，诸孙盈屋。齐彩服，对绿阴青子，缓斟醽醁。和睦保吾门，一家诗礼，个是长生箓。官不在高，名何必大，无用满堂金玉。但愿太平，无事日用，莫非天禄。从今去，看寿如磐石，鬓须长绿。"}