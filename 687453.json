{"id":"687453","title":"七夕舟中二首","dynasty":"明","author":"孙承恩","text":"又报天孙渡鹊桥，银河清浅路迢迢。剩将欢聚勤渠意，一慰佳期岁月遥。翕散千年谁识测，神光午夜记飘摇。却思小院当年夜，坐看长空月晕消。灵鹊何年叠作桥，桥横银汉望迢迢。须知终古常相偶，便隔经年未是遥。云旆晓分天漠漠，星轺风汩影摇摇。乾坤此事终茫昧，质向巫咸惑未消。"}