{"id":"773560","title":"赋答洪弃生","dynasty":"清","author":"梁成楠","text":"风尘已足伤，况滞非吾土。儒衣干酒肉，去入谁家宇。越人贵文身，始悔用章甫。曰归归未得，不归殆犹愈。潢池跳蛙黾，堂户守豺虎。薄命值时危，我生何泰苦。溺人且将笑，与子试论古。起喜迄倚那，世已千秋数。尔时操觚家，当有著韵谱。不然周女士，歌词振宫羽。庙朝十五风，曾无一踰矩。或云是天籁，天籁固为主。军容有步伐，持戟不失伍。舞行有缀兆，秉翟不失武。大义炳毛郑，遗文见齐鲁。自从四声作，束缚音低窳。我欲识元音，怅如无相瞽。说文论形义，笺传详训诂。精心事考索，十中或得五。有时口去钳，倔强得媚妩。格格或在喉，不茹先且吐。以诗娱日夜，遂忘贫且窭。赤手入太仓，觊能分斗庾。时命安足计，狂者自进取。聊布区区怀，以报洪兴祖。"}