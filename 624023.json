{"id":"624023","title":"明霞篇","dynasty":"明","author":"欧必元","text":"凉秋九月风飕飕，江澄日净波不流。向晚渔船泊浅岸，乘凉游客荡轻舟。须臾海岛日将暮，虞渊返照映江树。锦绣长空忽乱垂，参差点缀应无数。初疑蜃气成楼台，又道鲛人室里裁。昆崙山上散为绮，王母池头进作杯。别有赤城天外见，紫翠丹房如汉殿。带月光摇绛女衣，随风飘送桃花片。绛衣花片杳冥间，蓬莱清浅问三山。羽士遥空恣轻举，山人服食驻颓颜。舟中偕游四五子，襟怀谁是烟云侣。操觚共赋明霞篇，安得风云生翰羽。我闻谷在朱明峰，山灵咫尺急相从。今日与君订幽约，莫惜杖屦真人踪。"}