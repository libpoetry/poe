{"id":"1235469","title":"偶成二首","dynasty":"元","author":"刘鹗","text":"中庆堂前日欲西，干戈未息思依依。但知为国事经济，纵使傍人说是非。众口难调无善会，入心如面有危机。揆予俯仰无惭怍，山鬼通神自向微。寸心长共白云驰，时绕苍龙阙角飞。群盗纷争何日了？中原北望几时归？天心劫运应难测，世故人情愈觉非。坎止流行随所遇，商颜芝草及春肥。"}