{"id":"702966","title":"京口遇乡人闻得曾孙喜而有作","dynasty":"明","author":"谢迁","text":"人报丹山又一雏，客途尊酒足欢娱。传家敢谓多阴德，对镜无烦镊白须。归去庭前添玉树，閒来掌上弄明珠。郑公事业吾惭比，旧笏惟应付阿谟。偶逢乡曲话寒暄，报道兰阶雨露繁。林下旧游归一老，眼前新喜见曾孙。公卿知已惭先德，清白惟应遗后昆。囊底赐金供具足，閒情宁复问田园。"}