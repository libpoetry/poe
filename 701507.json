{"id":"701507","title":"人日和陈天游韵","dynasty":"明","author":"黄佐","text":"骀荡春光满隐窝，放狂判到鬓双皤。柳条色映青丝骑，柏叶杯翻白纻歌。莺燕不嫌三径僻，风烟偏在五陵多。年来无地寻花胜，世道应随东逝波。东风吹遍海天涯，隐几萧条忽见花。人日钩诗谁对酒，草堂携鹤自移家。冲星剑佩真吾事，满地江湖又岁华。何事步兵从晋室，春来犹咏救侯瓜。"}