{"id":"1236161","title":"灵隐十咏 灵隐寺","dynasty":"元","author":"李孝光","text":"南州绵西极，大山树崇阙。经营缅齐梁，宏丽自吴越。玉水生虹蜺，金枢孕初月。稍高得纵观，川流净如发。寒漪乱方拆，倒景荡晴宇。滥觞侧江海，盈缩见寒暑。下土方旱暵，神物閟霖雨。水上有佳人，不得与之语。怪石蟠厚地，神功谢琢饰。水深玉井冻，风多日车侧。空闻《涉江》咏，尚见嘉树惜。匪石有遗诫，我心不可易。石室藏素猿，丹穴养玄鹫。刻画鬼力穷，疏凿禹功旧。贝叶多虫鱼，璞玉泯螭纽。栋宇何王作，后人遂奔走。人生百岁期，乃欲比金石。鬼神守丹火，龙虎泣玄液。寒泉石已冻，繁露秋易碧。往者汲井生，高举有飞舄。猿静不自操，栖宿有常处。朝饮既在涧，暮止俄在树。冥冥青枫林，上有飞鸟路。思尔不可见，去隐南山雾。幽幽南山下，中沚有敧石。洼尊绝制度，曲流泛醪液。自鉴愧濯足，临深怀衽席。惟应洗心者，能使百虑释。高台亦荒芜，云气久己寂。伊人树白业，后来念遗迹。虫鱼出华言，科斗藏坏壁。嗟然不可见，风雨日易夕。地势倾东维，华岳持厚载。灵户俯河汉，孤标拔江海。初日谢芳晖，蜿蜒贯华采。扬舲指吴粤，遥见出晻霭。阴风肃然至，神物在洞府。电火走石间，虎气上幽处。泄云无时出，积雪自太古。诎蟠混泥涂，作解致雷雨。"}