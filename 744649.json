{"id":"744649","title":"龙泉庵听泉","dynasty":"清","author":"吴嵩梁","text":"寺门亭午殊萧森，龙气所结云为阴。不知泉脉出何处，潭水一碧无古今。人间苦旱仰神意，山根滴雪成甘霖。文鱼五色岂灵种，我来拊槛观浮沈。竹鞭穿地松插天，鳞甲隐现疑可寻。溪风响答万籁合，不雨亦作苍龙吟。此山石奇树尤古，惜少瀑布飞遥岑。寺楼倚山山卧水，遂以众影为幽深。筝琵平日厌繁会，风泉一听生道心。诸天原是空明相，下界谁闻微妙音。"}