{"id":"104119","title":"回自青龙呈谢师直","dynasty":"宋代","author":"梅尧臣","text":"共君相别三四年，岩岩瘦骨还依然。唯髭比旧多且黑，学术久已不可肩。嗟余老大无所用，白发冉冉将侵颠。文章自是与时背，妻饿儿啼无一钱。幸得诗书销白日，岂顾富贵摩青天。而今饮酒亦复少，未及再酌肠如煎。前夕与君欢且饮，饮才数盏我已眠。鸡鸣犬吠似聒耳，举头屋室皆左旋。起来整巾不称意，挂帆直走沧海边。便欲骑鲸去万里，列缺不借霹雳鞭。气沮心衰计欲睡，梦想先到苹渚前。与君无复更留醉，醉死谁能如谪僊。"}