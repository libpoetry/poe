{"id":"835709","title":"庆宫春 寄怀文叔问舍人苏州，用草窗韵","dynasty":"清末民国初","author":"陈锐","text":"修鹤梅崦，零鸥荷荡，画船几听吴雪。催老清歌，惊春狂泪，市箫何限悽咽。梦游如絮，莽万里、烟尘顿合。京华北望，鼓角南来，壮肝都裂。昔时倚醉承平，怒马鲜裘，侠情双绝。朱颜照水，而今鹪{左卒右鸟}，怕见海潮生月。旧题团扇，肯怜我、欢场携别。山中芳杜，远道相思，不堪亲折。"}