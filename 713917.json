{"id":"713917","title":"梅花泉","dynasty":"明末清初","author":"屈大均","text":"梅花泉泉作，梅花朵朵圆。五出有时还六出，雪花一半相洄漩。泉出梅花万树里，天一所生无彼此。在天为雪地为泉，欲作梅花无不似。武陵溪口桃花时，泉作桃花人不知。红红白白因花性，散作烟波不自持。君今结宇西溪好，万树梅花日相抱。泉里梅花更不穷，流出人间岂浮藻。一杯一朵月精华，知尔松乔自难老。"}