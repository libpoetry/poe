{"id":"1067911","title":"钱伸仲乞静照轩诗取逸少所谓静照在忘求云","dynasty":"宋","author":"李彭","text":"往者多逸想，山阴时见之。肯持圭组面，自尘丘壑姿。奇伟不少贷，确讱无纤遗。保全胜东山，出语曾未思。巢许逢稷契，何由致于斯。乃比石卫尉，此老端不为。观其誓墓作，岂复随家鸡。忘求在静照，定体发光辉。谁料百代下，领此无言师。元非折腰具，聊复尉河西。开轩延胜气，不许剩客随。凛然廉蔺风，坐用谈笑追。悬知杜武库，时与河阳期。持觞望天末，云树相参差。直恐永和日，未能相盛衰。径烦画幽处，公莫惜鹅溪。"}