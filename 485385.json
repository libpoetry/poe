{"id":"485385","title":"练圻老人农隐","dynasty":"明","author":"高启","text":"我生不愿六国印，但愿耕种二顷田。田中读书慕尧舜，坐待四海升平年。却愁为农亦良苦，近岁征役相烦煎。养蚕唯堪了官税，卖犊未足输米钱。虬须县吏叩门户，邻犬夜吠频惊眠。雨中投泥东凿堑，冰上渡水西防边。几家逃亡闭白屋，荒村古木空寒烟。君独胡为有此乐，无乃地迩秦溪仙。门前流水野桥断，不过车马唯通船。秧风初凉近芒种，戴胜晓鸣桑头颠。短衣行陇自课作，儿子馌后妻耘前。白头虽复劳四体，若比我辈宁非贤。旅游三十不称意，年登未具粥与灊。便投笔砚把耒耜，从子共赋《豳风》篇。"}