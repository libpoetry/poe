{"id":"816618","title":"次韵何廉昉太守感怀述事","dynasty":"清","author":"曾国藩","text":"沧海横流泽有鸿，微生独出一当熊。千艘梭织怒涛上，万幕笳吹明月中。屠罢长鲸波尚赤，战归骄马汗犹红。谁知春晚周郎老，更与东皇乞好风。由来忠孝易通神，㣼利华鬘识后身。石烂海枯终有尽，生天成佛岂无人。关河庾信空萧瑟，形影陶潜孰主宾。鸡犬全家存帝所，淮南生计未全贫。圣主中兴迈盛周，联翩方召并公侯。神威欲挟雷霆下，大业常同江汉流。藻火但闻山甫衮，桐庐岂有子陵裘。鹓鸾台阁方新构，杞梓楩楠一例收。"}