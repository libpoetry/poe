{"id":"826322","title":"寿楼春·戊子十一月九日桂竹君秋曹、井上君迪文学布席绿天楼，为余作生日。而芬英、媚雅、苏姒、玲字四女史亦各送名花至。衣香花气，荡漾于珠帘镜槛间，酒阑，诸女史按洋琴，扬清歌，相跳舞以娱寿。客皆尽欢，余欣然成此解","dynasty":"清末近现代初","author":"潘飞声","text":"向琼楼开筵。挂晶毬万点，光映霜天。更启瑶窗呼出，照花银蟾。偏触我，新愁牵。叹岁华、消磨从前。但醉去吹箫，狂来说剑，憔悴过中年。红毹席，书鸾笺。有东瀛旧侣，西海群仙。似在纤腰宫里，听弹湘弦。抛一串，歌珠圆。舞绣裙、惊鸿翩翩。拚酣饮千觞，宵深醉从花下眠。"}