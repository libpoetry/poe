{"id":"1057001","title":"从范龙图月下泛舟","dynasty":"宋","author":"毕仲游","text":"年丰闾里安，岁晚生事歇。官池公载酒，痛饮消日月。迫冬上青林，山气凋人发。坐若江海游，楼船中夜发。冷光飞太虚，照我盘中蕨。清影落潭心，逃遁蛟龙没。如穷河源邈，相见昆崙崒。怪石钩我衣，嵌空尽山骨。上宾富佳咏，音动鼋鼍窟。涌溢词有源，倒恐三江竭。公怀沧洲趣，一夕梦南越。别有谏诤姿，屹如韦补阙。"}