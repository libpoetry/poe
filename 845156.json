{"id":"845156","title":"蝶恋花","dynasty":"清末民国初","author":"程颂万","text":"玉女窗边曾一笑。桐叶芳题，待索吟秋稿。茉莉鬟低裙衩小。儿家爱唱江南好。秋夜缟。桥路元霜，黯共何人捣。吹彻玉楼生未晓。琐窗一梦红深窈。慵伫秋苔弓印滑。爱忍甜香，私禁檀郎掐。白晕掌窝黄晕颊。玉窗新水盘龙匣。罥袖未妨帘影匝。梦倦红红，错被春寒压。画了还将私印押。无人会得南田法。"}