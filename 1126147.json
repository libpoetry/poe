{"id":"1126147","title":"淳熙元年端午帖子词 皇帝閤六首","dynasty":"宋","author":"崔敦诗","text":"双秀云牟实，三眠雪茧丰。无人知帝力，浑在舜弦中。御柳垂波绿，宫槐覆幄凉。香风随步辇，偏到殿中央。采缕萦朱户，芳菰剪翠筒。风光天上别，景物世间同。千年桃印明金殿，百子榴房照绮疏。清晓宫门放鱼钥，内家催进恤刑书。幽芳拂拂朝香度，密叶阴阴昼影圆。玉食未应须角黍，君王端是念忠贤。双人绿艾消民沴，五色朱丝奉帝龄。向晚封章都阅遍，翠舆初过水心亭。"}