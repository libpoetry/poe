{"id":"300378","title":"水龙吟·夜雨，晨霁，过宋家埂南桥，作此以寄贵阳熊建中，八叠前韵","dynasty":"现代","author":"单人耘","text":"陂塘新绿初稠，泡桐花落经行处。粉云朱日，楼台倒影，天光融聚。谁料昨宵，侵窗暗湿，千丝万缕。纵平生侘傺，虽禁白发，满臆是，清狂句。行吟未负晴朝，任凭他、连城风雨。青山欲渡，春波又暖，似闻莺语。诗可怡人，挞愁浇恨，云何无补。寄乡情一片，迢迢千里，慰天南侣。"}