{"id":"515893","title":"鸬鹚滩失缆","dynasty":"明","author":"周瑛","text":"鸬鹚滩头浪花白，百丈拿舟上不得。中流一断去如飞，骨肉相看俱失色。舟师借问是何人，开头转舵如有神。大呼一声上滩去，烟树微茫收近津。昨日舟中读群史，宋元末路正如此。得人失人势转殊，天北天南恨未已。我今全家出颠危，痛定思痛翻成悲。便欲作书献天子，云深山高白日迟。"}