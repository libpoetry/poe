{"id":"566441","title":"博浪沙歌","dynasty":"明","author":"夏完淳","text":"东海波翻白日动，秦仇慷慨天门恸。仓海先生矢报韩，博浪沙头风雨阑。祖龙日观登封还，金泥玉简嵩高山。道遇沙中鼓椎者，副车诀裂龙旗下。此时一呼乾坤震，大索十日神龙隐。秦亡朱组系子婴，三户复死韩王成。芒砀五云天子气，遇留风雨蛟龙意。垓下乌骓楚霸王，镐池白璧秦皇帝。嗟乎哉，大仇既报奇功收，拂衣愿从赤松游。英风飒爽满天地，素书三卷在人世。"}