{"id":"613395","title":"和食槟榔","dynasty":"明","author":"李之世","text":"千柱撑云幪，著土没其础。炎洲未是炎，万箑扇残暑。丹粒结翠房，似为饥禽禦。仙掌苞凤卵，葡萄垂马乳。鲜食珍土人，致远藉蒸煮。千艘与万轴，输挽无停阻。咽津一快喉，暂嚼滓还吐。味回橄榄甘，亦带蕨笋苦。发赪助颜酡，点绛增唇妩。园既擅素封，利亦殖富贾。推垢兼破块，能以导为补。常飧等蔬稻，药用些些许。黎水涎带醶，腹瘕似抱鼓。恶风旋鬼轮，时为头目侮。毒雾霁不开，炎沙烁日午。天施辟瘴丹，厥效为君数。最哉浮海人，眠餐力当努。地产山海珍，食谱难尽举。惟有药材悭，以此助穷旅。一钱买盈握，昏暮求必与。南中藉享奢，难为北客语。"}