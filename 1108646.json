{"id":"1108646","title":"答卓常簿二首","dynasty":"宋","author":"刘克庄","text":"神仙富贵拟皆差，已把云台让仲华。幸有庾郎三种韭，别无滕叔两车麻。斩新句子包诸体，放泼腔儿令一家。白白红红满山谷，不知天女散何花。点点新霜上鬓须，深藏谁辨握中瑜。曾为上寝斜封滥，可使人讥曲学谀。已作凤飞天外者，安能凫泛水中乎。近来赠诔多虚美，自考平生合谥愚。"}