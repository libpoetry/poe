{"id":"624503","title":"夏日寓海云寺","dynasty":"明","author":"谢长文","text":"烦暑盈天地，入林应不知。解衣凉气住，呼茗翠香吹。禽识花开候，龙归雨过时。云霞静长恋，草木茜交枝。板动饭将午，钟生梵尚迟。僧规本清肃，器钵具威仪。龙象听仙呗，鸡幡映耨池。祥光藏舍利，绀碧涌琉璃。巨翅翔金鸟，高檐宿吻鸱。布金闻长者，施法想弘慈。觉路看重辟，榛途幸再披。尘缘应寂寞，作观且澄思。"}