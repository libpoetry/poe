{"id":"559723","title":"瑞应甘露诗","dynasty":"明","author":"曹义","text":"圣皇御宝历，玉帛朝明堂。深仁沾草木，大孝孚穹苍。太和既旁达，瑞应斯昭彰。天乳见氐北，璿霄丽光芒。孝陵蔚佳树，甘露发奇祥。萦枝湛玉液，泫叶垂琳琅。璀璨若联壁，涓洁如疑肪。甘比饴饧美，馨同郁鬯芳。囊封献天子，龙颜喜洋洋。金盘映朝日，玉瓮涵秋霜。灵篇纪天酒，瑞牒传神浆。登之荐宗庙，颁赐群臣尝。一咽清肺腑，三呼感恩光。明时信多瑞，灵贶尤非常。上天昭圣德，万寿益永昌。微臣瞻盛事，作颂歌虞唐。"}