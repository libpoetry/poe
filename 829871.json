{"id":"829871","title":"忆旧游 题周实丹烈士遗集","dynasty":"清末近现代初","author":"高燮","text":"记年时握手，送抱推襟，情绪缠绵。各茹沧桑泪，但相看不语，洒向谁边。秋风黄叶满地，痛哭孝陵前。更醉里题诗，酒酣耳热，共擘吟笺。凄然。惨难别，索梦醒灯残，分散如烟。报道天声动，待长驱北指，扫荡腥膻。烽火兵戈骚屑，消息久停传。忽霹雳飞来，头颅乱世空弃捐。正匈奴未灭，战死沙场，死亦安便。击楫渡江去，见胡氛犹恶，猛着先鞭。那知义旗甫举，罹祸剧堪怜。叹国法难伸，奇冤虽雪，应憾重泉。愁煎。怕追念，把旧影前尘，反复诗篇。读到伤怀处，似声声弹出，急管哀弦。况复平生隐恨，未了海棠缘。料碧血长埋，千年定化啼杜鹃。"}