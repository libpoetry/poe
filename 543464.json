{"id":"543464","title":"山麓游卧佛寺寺极宏焕金银夺目画廊数百千尺图大雄氏显化颠末备详僧寮花木弥靓幽支枕敧卧不觉日晏","dynasty":"明","author":"胡应麟","text":"琳宫万山麓，势欲翔遥天。金扉烨宏敞，玉栋纷钩连。飞萝映禅室，古木藏玄关。奇花及灵果，布列森祇园。伟哉化人居，杰搆凌飞鸢。金身丈六强，證果示涅槃。修廊耀丹碧，粉墨流云烟。始疑张僧繇，或诧吴道元。穷源溯流派，一一图真诠。天魔亦俛伏，外道纷缠绵。感此三叹息，临风涕如潸。猥以无涯智，逐兹有尽年。何当蜡双屐，西入清凉山。杳然绝人累，乘化归竺乾。"}