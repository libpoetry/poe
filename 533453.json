{"id":"533453","title":"送泰泉先生赴召","dynasty":"明","author":"黎民表","text":"尧文光万㝢，睿德格玄穹。八叶乾坤大，三元历数隆。绯烟流黼座，王醴降丹空。揆日开兰殿，仪天起桂宫。属车思渭水，仙驾意崆峒。梦赉唯良弼，朝推寔至公。承华诒帝则，毓德付天工。宣室恩偏异，铜扉礼更崇。食萍甘素节，献曝耿微衷。鸑起瑶山上，鸾游兰渚东。图黄思故武，拾翠感殊逢。职是司纶旧，官仍掌谏同。玄文偏集凤，藻思独雕龙。有美恢琼度，无私任朴忠。风愆偏娓娓，讽谕极冲冲。抗法光前典，陈诗迈古风。五称初纪烈，三至永垂洪。饮醴昭馀泽，为霖景茂功。丹青麟阁上，竹素石渠中。螭驾应难弭，鹏霄未易穷。暂乘沙苑骏，莫羡粤洲鸿。朽质惭深奖，殊私荷廓蒙。服箱怜蹇步，刷翮慕高翀。离思萦秋杜，愁心繫夕枫。凭高聊引望，佳气正葱葱。"}