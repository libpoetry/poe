{"id":"578442","title":"盱江旧隐","dynasty":"明","author":"罗亨信","text":"将军世业盱江上，宦游命写盱江图。生绡半幅盈数尺，山川回合云模糊。麻姑峨峨插天起，凤凰之山相迤逦。彭蠡西环波不兴，目送孤帆数千里。茅亭隐约绿阴中，客散亭空春昼融。扁舟一叶系岸曲，故人载酒相过从。将军提兵禦北塞，乡林迥隔烟霞外。遥瞻先陇白云边，引领徘徊成感慨。武馀看画益凄其，远道驰驱未得归。天边忍见孤鸿度，旅馆愁闻乌夜啼。人生忠孝期兼尽，华勋好立安边镇。丈夫许国信不凡，会须管取黄金印。业就名成衣锦归，松楸展祭敦典彝。乡邦父老咸叹息，山川草木生光辉。"}