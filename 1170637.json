{"id":"1170637","title":"无尽上人东林禅居","dynasty":"唐","author":"李颀","text":"草堂每多暇，时谒山僧门。所对但群木，终朝无一言。我心爱流水，此地临清源。含吐山上日，蔽亏松外村。孤峰隔身世，百衲老寒暄。禅户积朝雪，花龛来暮猿。顾余守耕稼，十载隐田园。萝筱慰舂汲，岩潭恣讨论。泄云岂知限，至道莫探元。且愿启关锁，于焉微尚存。"}