{"id":"1143835","title":"诗思十首","dynasty":"宋末元初","author":"方回","text":"大雅嗟麟笔，离骚叹凤弦。猗那谁与敌，羌蹇尚堪传。步仰曹刘独，名歆李杜专。无时吾不梦，携酒访斜川。老子持公论，评诗众勿惊。更无双子美，止有一渊明。响接东坡和，肩随太白名。吾尝图画像，释菜四先生。万古陶兼杜，谁堪配飨之。赦还儋耳海，谪死瘴城宜。无己玉堂冻，去非榕岭驰。更添韩与柳，欲筑八贤祠。满眼诗无数，斯须忽失之。精深元要熟，玄妙不因思。默契如神助，冥搜有鬼知。平生天相我，得句匪人为。素甚鄙南岳，幸尝忝雪窗。格高为第一，意到自无双。倏忽千军阵，雍容九鼎扛。僧敲作手势，吾可贾长江。杨刘昆体变，谁实擅元功。万古推梅老，三辰仰醉翁。穆脩先汉笔，魏野盛唐风。今日何人悟，江湖恸阮穷。俗子欺诗客，诗成未易工。虚声难忝窃，生理早穷空。谣诼无庸听，谆谵尔未通。阮公青白眼，留取送飞鸿。忝窃严陵郡，依稀陆放翁。作诗踰万首，浪仕只千穷。醉卧三更后，閒吟两纪中。时时落幽梦，渔笛鉴湖东。苕溪渔隐老，家在绩溪东。苦学多前辈，评诗出此翁。生年同孔氏，传道仰文公。烂却沙头月，谁参到此中。蛇起新州荻，温玄业不成。已无司马氏，犹有石头城。北伐中原捷，南归大物更。菊花篱下酒，万古一渊明。"}