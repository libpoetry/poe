{"id":"267273","title":"水龙吟·四印斋赋白芍药，分得肯字","dynasty":"现代","author":"朱祖谋","text":"宝阑春去多时，玉奴犹倚东风困。浓姿泪洗，伶俜不许，雨酥烟晕。素靥消尘，冰绡委佩，强支娇俊。自谢郎去后，银毫蘸浅，瑶台路，无人问。相谑湔裙未肯，伴酴醾、殿将芳讯。西园后日，蔫红无数。渐吹成粉。何况飞琼，将离歌罢，素鸾无信。向月明空见，一枝凝露，恼新霜鬓。"}