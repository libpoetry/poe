{"id":"798723","title":"大江东去·伯端以词见示，原韵和之","dynasty":"清","author":"陈步墀","text":"东皇太恝，任匆匆花落，更随流水。绝好韶光容易了，寂寞莺俦燕侣。燕自呢喃，莺还踯躅，未忍抛侬去。恍然如梦，梦中犹记词语。尚有前度刘郎，重提往事，说向神仙住。欲问人间何世也，却被尘缘相负。依旧绯桃，不逢崔护，幻景无凭据。漫伤迟暮，一春同此情绪。"}