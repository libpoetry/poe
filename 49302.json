{"id":"49302","title":"陈仲美夏木图","dynasty":"明代","author":"张羽","text":"董元夏木不复见，俗本纷纷何足观。陈郎笔力能扛鼎，写此千章生昼寒。阴森似有神灵会，偃蹇直作蛟螭蟠。天鸡晓鸣清籁发，木客夜度云旂翻。林下文人行杖藜，石根叶落失旧蹊。孤童幞被向谁宿，山风萧萧日薄西。商岩紫芝自可食，武陵桃花原易迷。人间澒洞不可处，莫畏虎啸并猿啼。"}