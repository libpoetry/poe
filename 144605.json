{"id":"144605","title":"山居·身寄孤猨野鹤乡","dynasty":"宋代","author":"释文珦","text":"身寄孤猨野鹤乡，迩来真与世相忘。东南地阙多流水，西北山高少夕阳。根有茯苓松色异，土生兰茝藓苔香。细将万事都思遍，唯有閒居味最长。肯道山居太寂寥，不妨随分自逍遥。尽空眼界终无翳，为厌声尘亦去瓢。菊老尚老存正色，松孤还自有高标。道人乐地唯如此，说与同流意更消。"}