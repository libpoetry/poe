{"id":"577197","title":"送医官陈义成之任","dynasty":"明","author":"陈琏","text":"太丘闻孙忠孝俱，平生喜读轩岐书。医人每收十全效，种杏已成千百株。今年被荐来京国，新授医官承宠渥。缙绅祖饯出都门，别酒香凝金错落。潞河雪霁冰澌流，好风催发沙棠舟。南经铁瓮趋吴郡，东度钱塘望处州。括苍山色青无数，归马能谙旧行路。悬知三月到家时，细雨落花春已暮。"}