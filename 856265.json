{"id":"856265","title":"次韩子云白莲韵","dynasty":"宋","author":"王之道","text":"金缕不相称，纨素新裁衣。坐令时世妆，屏迹从招挥。施粉定太白，增分却成肥。须知冰雪肌，秋月扬明辉。来从姑射山，一洗百念非。何烦障青绫，高谈解郎围。亭亭翠盖中，老眼省见稀。摇风自披拂，照水相因依。傍观慎无前，恐犯丞相威。不如太华巅，食藕家翠微。"}