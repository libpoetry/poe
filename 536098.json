{"id":"536098","title":"乐府变十九首 其九 钧州变","dynasty":"明","author":"王世贞","text":"富贵且莫求，贫贱且莫忧。奉君一卮酒，为君奏钧州。钧州先王日，恩宠冠诸侯。斗大黄金玺，真人刻上头。下令黔黎伏，上用神鬼愁。后宫五百人，一一玉搔头。工作侔尚方，永巷儗长秋。枚马不足谭，八公日从游。守令惕惕来，白事长叩头。御史昂昂来，旬月论为囚。数极终有归，祻至不自谋。急风覆破樯，天火烧枯桑。前人抽栋去，后人压空房。可怜少年子，急利好儿郎。深宫不足居，要走高皇乡。红粉厌为土，改作估客装。谬称平阳骑，去狎秦淮倡。秦淮欢不足，逻骑忽纵横。旦夕长安道，冠盖郁相望。中坐中贵人，貂裘金左珰。先收真人玺，后夺诸王章。昔日甘泉殿，千里若咫尺。今日未央门，一叩不复得。手种桃李花，须臾变荆棘。投书太保府，行金丞相宅。但进不复论，杳如海沈石。四门陈刁斗，击令心肠坼。鸡犬寂无声，幸弄争逃匿。掩泣复沈沦，洒谓众夫人。昔忝千乘主，安能縳辎轮。谁言乃公勇，千载不复晨。但没从我去，存者他人亲。华容慨起舞，虞姬絮前陈。急风覆破樯，畴不喂饥鳞。天火烧空桑，女萝亦见焚。引颈各高悬，举宫向沈沦。我欲竟此曲，罢曲涕泗涟。日月与雷霆，往往任高天。"}