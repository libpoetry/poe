{"id":"202991","title":"泗州登马子山观漕亭","dynasty":"宋代","author":"蔡襄","text":"庙社奠东都，恃德非恃险。聚兵三十万，待哺无容歉。西有砥柱峻，菽麦不逾陕。齐鲁粮食囏，灞水不潋滟。唯余汴渠利，直贯长淮隒。岁输六百万，江湖极收敛。挽送入太仓，因陈失盖弇。将漕苟不登，汝职兹为忝。或谓取太多，六路有丰俭。其间一不熟，饥殍谁能掩。一旦俾之粟。是人意常慊。区处失其宜，斯言反为玷。尝欲请增减，革孚亦须渐。连营今饭稻，香美若菱芡。因循未易论，官曹畏书检。虚亭一临眺，比比危墙飐。来从数千里，岁时空苒苒。雨余山气兆，黛色浅深染。夜昏渔火出，倏忽电光闪。须臾月色空，水面铺寒簟。相逢喜疲旧，城柝屡移点。因语发长谣，谁能刊琬琰。"}