{"id":"748066","title":"徒步行为易生大绅作用韩寒食日出游韵","dynasty":"清","author":"李宗瀛","text":"疾风吹尘万叶病，山贼乘时阚{九孝}盛。上游灌水下灵渠，白骨黄蒿莽相映。棓驱鬼妾牵鬼马，按甲官军坐不竞。母从子走妻索夫，愁听徒步杜陵咏。易生祭酒布衣尔，空谷佳人独也正。三年两度走踆踆，扉穿踵决此行更。朝来望门径投止，穷乌依人真共命。东厢彗汜下悬榻，梦怯短辕与长柄。追思痛定尚余痛，吾戴吾头再生庆。酉秋我泛容江棹，中宵野宿戒子敬。西峰夜气高屼峍，斗柄插江孤月夐。回车长恸阮公穷，饮酒安用臧孙圣。竹寒沙碧水边村，独树人家缆痕并。得生为我北道主，倾盖论交掬情性。卸装有地寄庑便，打扉无吏索钱横。出门一步即迷阳，横鞭长揖泪雨迸。何期此境今到生，反乎覆者谁卜镜。故人畴昔子多情，地主于今我为政。残年饱饭且同吃，千金善保孱躯劲。土酥如练冬菹酸，愧杀彭衙老孙令。"}