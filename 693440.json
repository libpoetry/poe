{"id":"693440","title":"送袁少府报政","dynasty":"明","author":"邱云霄","text":"二月轻寒荐客衣，东风吹雨上征旂。一川烟草迷行骑，万里春帆共落晖。卧月频牵南国梦，看云时采北山薇。九重声佩迎天仗，午夜郎星照琐闱。游烟郭外牵晴绿，折柳江头带雨青。黄鸟初飞归越客，彩云深处是燕京。庭閒月色疏松落，梦绕关河短剑横。朝罢丹墀输隐瘼，休言青简滞儒生。"}