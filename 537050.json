{"id":"537050","title":"后围棋歌赠李时养","dynasty":"明","author":"王世贞","text":"燕中国手颜子明，十年坐制中原盟。永嘉髯鲍故前辈，句践自老江淮兵。橘叟衔龙擘空去，却堕燕中小侯里。人云两雄不并立，何得生颜复生李。李郎十指如悬槌，欲入颜垒张李旗。攻瑕陡合鱼乌阵，拾子俱成龙凤飞。拂衣遂走东南天，一枰所指前无坚。三吴老将尽披靡，何况纷纷诸少年。二月桃花闭门雨，隐囊对君聊手语。思剧凭摧石畔柯，狂来不惜山阴墅。吾家积薪吾所师，安用向汝低头为。燕公席上间新偈，敌手人人知不知。"}