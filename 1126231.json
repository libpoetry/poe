{"id":"1126231","title":"再乞休致未遂得二诗呈之奇乡友","dynasty":"宋","author":"曹勋","text":"晚岁归心岂易收，挂冠已去复淹留。东方曼倩多奇节，司马相如故倦游。床上诗书供一笑，山中松桂入清愁。儿童怪我经春病，此意还能掩得不。录录虽能早致身，中年东海与西秦。只宜桐柏山中老，不是麒麟阁上人。故病未休新病起，黑头应笑白头新。天公早赐还山诏，怀抱纷纷倦俗尘。"}