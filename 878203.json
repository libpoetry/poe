{"id":"878203","title":"八桂堂呈叶潜仲","dynasty":"宋","author":"刘克庄","text":"之子初度日，畏客如避仇。朱门禁入谒，青山招出游。置醴泉石间，凉意生觥筹。风槛绛华馥，冰盆丹实浮。起诵眉寿篇，酌君介千秋。煌煌丞相孙，少也宜袭侯。黑头去云远，白发来何稠。君言权位盛，孰若志意修。静观钟鼎族，起灭犹轻沤。祝君象韩吕，不羡熺与攸。"}