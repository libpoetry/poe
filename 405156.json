{"id":"405156","title":"麻姑石感怀","dynasty":"近现代末当代初","author":"田翠竹","text":"娇儿携手在征途，亲老还须竹杖扶。共向山中逃海寇，却从石上拜麻姑。难消浊世千回劫，谁写流民一幅图。剩有旧情能迈古，短檠闲读未烧书。仓皇尽室避兵戈，破甑残瓯补涧阿。山稻缓开花蕊细，池塘独酿雨声多。荆榛遍地藏豺虎，鱼鸟无由脱网罗。我自悲歌人自哭，不堪凭吊此关河。苦把艰危托短筇，茅檐绿倩密罗封。门前溪水澄双璧，树杪衡山露一峰。凉月半林惊宿鸟，深潭午夜吼潜龙。灯前忽听妻儿语，明日厨中甑又空。危幕终非燕所栖，秋初风雨更凄迷。炊糜破釜多为砾，汲水深塘半是泥。钝剪夜窗裁蜡炬，轻盐古瓮捣霜齑。诗心不共年华换，离乱生涯掩泪题。"}