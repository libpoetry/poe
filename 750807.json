{"id":"750807","title":"书事","dynasty":"清","author":"濮文暹","text":"我生误文字，平贼无奇术。远闻三里城，受攻四十日。报国固不才，亦莫救家室。有弟杀贼归，犹抱老母膝。膝前妹娇痴，向之索枣栗。忽惊刀矛撞，投怀涕潜溢。是时屋瓦飞，雷从地底出。烟中互长梯，与贼相甲乙。三登而三堕，催以万觱篥。全家争督战，不解避斧锧。致身臣应尔，寸土守敢失。贼富民愈贫，雀罗鼠更掘。雀鼠幸未空，全军仍以律。朝向大吏述，暮向大吏述。大吏无援师，忍怒日受叱。昨日兵力分，十已遣六七。近郊贼方横，山城遑与恤。驰书慰众心，此情不忍笔。但言大军来，重围破可必。讹语纷刺耳，入梦亦不吉。仰天问消息，鸿雁杳无一。不来肝肠裂，来亦肝肠裂。上言民可怜，下与骨月诀。我思化黄鹄，飞入罗网缺。贼营三十里，去恐羽翼折。将心且随月，黯照战场血。旂渍血花紫，月下惨成列。登陴见予季，此时心骨热。书生弱有年，一旦横磨铁。老母素怜儿，今不闻呜咽。昨驰告急封，家书竟断绝。公义不及私，此举太豪杰。独不计汝兄，请师喉屡噎。家人祇解啼，首蓬面不洁。巍巍雨花冢，深深大峨穴。德薄者祀斩，或免天所罚。服官三十载，吾父多清节。生儿诚太愚，处世又不哲。恃此臣子心，安危总一辙。圣诏渴求贤，所恨学尽拙。男儿好身手，甘兹尘土灭，煌煌君父恩，及时好施设。"}