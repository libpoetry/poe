{"id":"47676","title":"悲杭城","dynasty":"明代","author":"刘基","text":"观音渡头天狗落，北关门外尘沙恶。健儿被发走如风，女哭男啼撼城郭。忆昔江南十五州，钱塘富庶称第一。高门画戟拥雄藩，艳舞清歌乐终日。割膻进酒皆俊郎，呵叱闲人气骄逸。一朝奔迸各西东，玉斝金杯散蓬荜。清都太微天听高，虎略龙韬缄石室。长夜风吹血腥入，吴山浙河惨萧瑟。城上阵云凝不飞，独客无声泪交溢。"}