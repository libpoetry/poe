{"id":"813514","title":"秋尽","dynasty":"清","author":"李雯","text":"秋尽江天木叶稀，空林日夕下寒晖。犹余蟋蟀依墙稳，更有苍鹰奉雀归。十月波涛掩粳稻，北风刀尺问裳衣。壮夫尽落飞蓬后，搔首徘徊立钓矶。江南霜气老平芜，寒楚苍苍烟月孤。水薄平霞连画角，风高枯柳散城乌。髦头隐见占三塞，雁翅飘零动五湖。为有荒愁消不得，明镫午夜独虬须。"}