{"id":"609319","title":"水退后呈郑使君十四韵","dynasty":"明","author":"区大相","text":"四载风烟拥节旄，大川舟楫属贤豪。金沙涨挟青岩下，锦石秋吹碧浪高。西郡日来沉雾雨，南溟天阔簸风涛。四方大水无不尔，九载襄陵此重遭。已悼室庐同泛梗，转愁衢市渐容舠。三山欲出层波底，千水遥吞百雉牢。万命一丝悬蚁穴，孤城三板足乌号。蛟龙纵意骋巨壑，鸿雁伤心哀暮壕。十道变书连日上，颓隍版筑不时操。官疑苍水充行使，书出玄夷领郡曹。陷溺似曾须宝筏，阻饥急用散仓廒。安危谁辨堤防力，利涉兼知抚字劳。白马至今歌瓠子，黄楼终古奠徐漕。看君保障功成日，合有玄圭锡异褒。"}