{"id":"1055876","title":"答成都侍其纯父用其韵","dynasty":"宋","author":"李之仪","text":"鹿头关下花深处，竹马曾寻綵衣路。虽知梨栗是生涯，人道风烟如鄠杜。四十年来若断桥，问津无计冷潇潇。一闻此语心先醉，似向江边笋自烧。羡君材器森诸有，宝带垂腰今一叟。未说常开坛上旗，且须再遣云中守。从来别驾不谋身，欲作蛾眉会里人。本是文殊亲接引，定应见处必逢君。"}