{"id":"779185","title":"念奴娇 题山语雨花台看云小幅","dynasty":"清","author":"陈世祥","text":"山中住久，有栗留枝上，时时来伴。洁日疏风天气好，坐向绿阴娇唤。午后微凉，一帘幽梦，清迥无拘管。起来闲步，泉花恰注茶椀。雨花台上看云，丹黄青碧，万里奇光满。非色非空无定相，未可作云霞观。我把虚空，摄归丸墨，贮向山公腕。冥然静坐，长天明月如盥。"}