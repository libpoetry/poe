{"id":"1236609","title":"用西冈老人留别诗韵以赆其行二首","dynasty":"元","author":"耶律铸","text":"健羡男儿得志秋，锦衣归去跃骅骝。断肠南陌人何在，回首夕阳水自流。故里得归真乐土，浮生无地不天游。疲民正赖君侯手，莫把功名让黑头。昔年冷坐渭河滨，独钓寒波绝路尘。流水高山千古事，淡云微月一閒身。祇知门巷无他客，唯有琴书是故人。今日圣朝方大用，江山应助老精神。"}