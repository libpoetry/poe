{"id":"614557","title":"惜别","dynasty":"明","author":"李之世","text":"有美一人兮，羌姱脩而独处。扈芝兰以为裾兮，曳明珰之累累。排风云而遐览兮，抗埃?而遥举。瞻脩涂之纡阻兮，思蹇产乎延伫。夫既眷余以惠好兮，又申之以芳期。时冉冉其将届兮，风波忽而间之。仰明月之皎皎兮，纷独鉴余罗帏。众星俨其历历兮，白露湛而未稀。步长廊以徙倚兮，迷不知其所为。昔交甫之奇逢兮，解明珠于汉浦。若洛嫔与神女兮，固余心之所慕。余既抱此■?兮，汨临风而罔诉。余令灵氛司筮兮，令蹇脩以通情。曰两美其必合兮，两爱其必成。驾云軿与星幄兮，摩阊阖乎余上征。饮余马于天津兮，撷桂华于月窟。玉皇悯余之幽衷兮，亦缔之以灵匹。羌明眸与皓齿兮，焉蕙心与兰质。欢婉娈之绸缪兮，要余盟乎皎日。余结以罗带兮，又袭之以蕙裳。遗余以佩褋兮，汨期焉而吾以行。情连蜷而不舍兮，余亦黯黯其惨怆。块余独罹此暌隔兮，渺不知夫天路之茫茫。青鸟遗余鸾笺兮，既订之密约。夫何告余以不閒兮，步邅回而反却。余欲度而无车兮，欲逝而无航。苟余情之可质兮，虽阒寂夫何伤。彼天高犹可越兮，路远亦可即恐迟回而不吾顾兮，余怀怅其靡极。兽踯躅犹思求群兮，鸟孤栖而鼓翼。纷余独索居而孑处兮，恍屏营而陫恻。星歘歘而欲稀兮，月黮黮而将匿。溘时序之播迁兮，既零露而霣霜。木叶萎而辞干兮，众草萋其烟黄。何草木之摇落兮，睇松柏而劲好。谅美人之姱信兮，曰岁寒其永保。怀朕情而不发兮，羌独悲此远道也。长憯怛以增欷，孰云察余之中抱也。余纫秋兰以继佩兮，集申椒其纷罗。余情虽惝恍兮，顾余心实靡他。昔尾生之抱柱兮，宁徇义而沈波。翻雨云于掌上兮，固薄俗之所讹。结幽盟于金石兮，槛明月而长歌。歌曰：皓魄盈盈，流光烂兮。彼美者谁，姿容婉兮。横调玉箫，吹参差兮。手撚璚华，寄远思兮。思而不见，泪欲颓兮。愿方惠好，永矢不堕兮。"}