{"id":"744937","title":"梁芷林方伯仿禹鸿胪卜居图","dynasty":"清","author":"张允垂","text":"江南烟雨春波绿，琅玕万个鸣寒玉。水边篱落三两家，幽居往往成空谷。那识此身落画图，喜公宦迹来三吴。斯文雄奇扶大雅，余韵潇洒摹鸿胪。韩苏当年富述作，摅怀各有归田约。纵教勋业炳丹青，肯以簪裾凭束缚。溯昔曾陪豹尾班，征鞍共跨恣盘桓。天风吹公上绝顶，忆我诗句渺云端。披图恍惬渔樵趣，即今容我溪山住。凌烟画就卸朝衫，武彝九曲深林处。"}