{"id":"754173","title":"送秋平赴试","dynasty":"清","author":"张因","text":"落叶满阶砌，西风鸣纸窗。晓起促行色，相对两茫茫。虽无久离别，中心自感伤。何如百里妇，扊扅炊高粮。朝餐浑未备，枵腹赴征航。细雨湿行袂，凉飙吹短装。饥鸿唳天表，寒鹜下林塘。行李太单薄，何以御严霜。执手斯须立，有泪已盈眶。丈夫富经术，忧患天所尝。行矣勿复顾，努力事明扬。秃笔吐异彩，古墨发新香。不挟兔园册，惟凭胸所藏。幸逢冰作鉴，慎勿轻文章。"}