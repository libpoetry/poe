{"id":"782653","title":"题乔兆三观荷小照","dynasty":"清","author":"戴亨","text":"乔翁入山不入城，烟霞吞纳身骨轻。久占名山作山主，山中但见鱼樵行。长安少年誇疾走，汗透衣冠貌尘垢。升沈得丧岂由人，坐看白衣变苍狗。遁迹高踪数十年，探幽选胜胸怀宽。芝草菖蒲岂仙药，甘与苦李安天全。晚节嗜好同濂溪，芳塘写作芙蓉姿。芙蓉亭亭水清浅，白鹭閒鸥纷近远。渔子轻舟时出没，身与烟霞共隐显。举头天外见群山，芙蓉乱插青云端。水面娇姿遥映带，樵歌渔唱生宾筵。披图顿觉心神开，会须对饮三百杯。高斋四壁无氛埃，香风淅淅空中来。"}