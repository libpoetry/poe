{"id":"1213053","title":"戏赠曹鸾举","dynasty":"元","author":"曹伯启","text":"古人重名节，世好奚足云。倾盖一相得，固无莸与薰。吾子号奇特，积庆久已闻。浃旬侍清宴，丰姿霭卿云。簿书不濡宿，凡羽徒缤纷。席第承几案，读书类能文。蹇余一月幸，荐剡烦运斤。同姓道不殊，中心日欣欣。空期九仞山，一篑庸加勋。诚虑太阿病，倒持贻诮君。可怜为亲者，茹糗穷朝曛。雨骤风亦驰，灵台若惔焚。诗书养平昔，饕餮非同群。容我多士间，献诚只心芹。孔兄正羞涩，趑趄色氤氲。曹丘笔有口，顾足腾清芬。胡尔回文后，莠辞致难耘。或无复或有，钧例孰能分。主将肃戎幕，校徒调三军。兹情试常纪，长者心无熏。"}