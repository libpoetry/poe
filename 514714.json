{"id":"514714","title":"题汪廷器冰雪盟卷","dynasty":"明","author":"程敏政","text":"徂徕公，渭川子，孤射仙人相鼎峙。平生不啻刎颈交，冷面铁心无彼此。天寒地折万木僵，满眼冰雪人走藏。三君独不改颜色，特立乾坤如雁行。牡丹芍药谁主张，敢作花相称花王。毅哉三君渺何许，倏见精神照溪渚。虚堂白日光射人，六月萧然不知暑。云湖陶生欲学文湖州，勾勒写此潇湘秋。向闻去作海东客，更遣虬枝动池墨。兴来忽忆太守梅花孙，胸中春意万斛不可论。水香月影久芜没，高足却在雷溪村。越国闻孙谙画诀，一见丹青识优劣。红绿纷纷不直钱，重是三图比三绝。老我北行方治装，披图为了半日忙。岁寒有盟谁可续，酒酣击节歌声长。"}