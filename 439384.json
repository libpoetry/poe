{"id":"439384","title":"春雨二首","dynasty":"金","author":"冯延登","text":"山市人归暮雨飞，倚筇久立看檐霏。乍来势若悬麻密，暂止声如鼓瑟希。砌下蚁归低赤帻，帘间燕入湿乌衣。今宵客梦知安稳，厌浥新凉到枕帏。小雨濛濛润土膏，谷风习习不惊条。晨烟半湿低平野，春水初生没断桥。已见鹅黄匀柳麦，更看檀紫上榆椒。从今乐事知相继，栉比云平看陇苗。"}