{"id":"165870","title":"寄怀寿光主簿四叔父","dynasty":"宋代","author":"晁补之","text":"我初就学首未冠，叔父不以童儿看。我今生年二十一，叔父晚作东州官。侧身西望不得见，泪下两脸何丸澜。青春白日不照贫士屋，使我四壁长年寒。六年两岁从进士，晚学扬雄识难字。贷钱乞米出都门，鼓腹吹篪入吴市。读书击剑老死终，何为古来慷慨无人知。上有九重之青天，下有百尺之黄泥。收声藏热等雷火，白杨蔓草秋风悲。生亦不可料，死亦不可量。荆山长号刖两足，何如船尾歌沧浪。我不能钩章抉句攀俊造，又不能赤鸡白狗追年少。矫首翻肠无一言，归去吴松学渔钓。主簿卑官何所施，秋来两鬓应生丝。阿宜已冠无成事，犹忆它年冬至诗。"}