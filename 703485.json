{"id":"703485","title":"和栖贤山居韵","dynasty":"明","author":"释函可","text":"山水无中外，飘云何必归。最嫌沙上雁，一一向南飞。罪大心方死，病多力渐微。谁持匡岳泪，来洒破僧衣。何妨卧出日，长欲语三更。篱外无人到，窗前有虎行。风微飘梵咒，云密透书声。只此閒同过，毋令别感生。无事不携筇，多因访远松。独行深雪路，忽听隔溪钟。得句鸣寒谷，持云赠别峰。自来无定止，到处幸能容。有言惟独语，更莫问青霄。衣就田塍补，柴分品字烧。止寻栖壑侣，不赴在城招。峰顶香岩寺，钟声下半腰。出郭无多路，心空觉地偏。一从抱病后，不敢向人前。鸲鹆留残石，素馨忆旧田。止应吾与汝，朗咏了残年。高谈山顶月，低揖世间人。判就孤寒命，仍馀老病身。我心不可转，佛道未容真。何处玉渊水，惟应独问津。閒知茅宇阔，静觉野云忙。僻径人难觅，深山日自长。鹿携麋入室，雪共雨登堂。自起拨炉火，因烹芦菔尝。大抵长边外，三冬半是阴。风吹旧屋角，雪补破衣襟。树压枝枝重，灯寒夜夜深。梅前初梦醒，不柰此时心。每日一餐足，无人白昼眠。寒多宁有法，懒极不须禅。时上岩头石，遥看林外田。西南日尽处，一直上孤烟。生来山野性，万死不离山。随水偶然出，因风急复还。吟多长倚树，客到未开关。自笑顽成癖，人传老更顽。夜半一抬首，星光尽在山。不能同雪化，只合揽云还。猿至常无候，门开且莫关。可怜犹有尔，识我是真顽。率尔行将去，倦来树底眠。泉流时问话，鸟宿似安禅。霜不凋金粟，海难变砚田。每看敲石火，一点自生烟。如何有好日，不出又成阴。一任霜催鬓，毋令泪渍襟。林泉宁有异，天地此中深。竟夕寒如水，空馀一寸心。不能效古昔，镇日为人忙。树影当窗直，峰岚入梦长。晓风轻布衲，暮雪静茆堂。更想峡桥畔，平分一盌汤。展卷旧相识，全非此日人。明明千古意，寂寂一孤身。到死终无二，平生只是真。最怜初睡熟，又度大榕津。本无才足恃，不是性多偏。沙石甘居后，冰霜独在前。难销檀越水，不种祖翁田。所以一瓢外，风吹自岁年。五老何年见，人间隔九霄。黄精金井洗，苍术玉门烧。未遂玄沙志，翻将白纸招。龙津终有合，携手步山腰。拗折此孤筇，随心步步松。投林仍乞食，到午但闻钟。十年持一钵，双眼寄千峰。且莫临溪照，恐惊憔悴容。怀人几千里，每夜过三更。拥毳时同坐，沿阶又独行。不堪鸭绿色，常作虎溪声。更有关心处，飞云枕上生。旧山毕竟好，垂老未言归。遥想鹤峰上，终期华表飞。歌残山月白，声咽夜钟微。何日金轮顶，相将一振衣。"}