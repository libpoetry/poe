{"id":"878537","title":"游东山图","dynasty":"宋","author":"刘克庄","text":"亭榭缥缈无点尘，竹树苍翠溪粼粼。宝钗导前瑶簪后，三君高屐华阳巾。颀然锦衣者谁氏，道韫诸姑姊长妹。当时偶动寂寂叹，藁砧不答高掩鼻。棋边指麾百万秦，温浩二子非其伦。中原热血方相泼，江表有此暇整人。暮年功高忧谗惎，回首故山归不遂。岂知王郎袖有檛，空听桓伊筝垂泪。"}