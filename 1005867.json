{"id":"1005867","title":"退之谓以鸟鸣春往往鸟以夏鸣耳古人麦黄韵鹂庚之句乃真知时山斋静听嘲哳群萃有麦熟之鸣戏集鸟名而赋之","dynasty":"宋","author":"舒岳祥","text":"麦熟即快活，汝不食麦空饶舌。前时斗粟银百星，老农无银色菜青。此鸟年年啄草子，今年草根救人死。鸟无所食饥奈何，见人食麦喜且歌。催人锻磨尤慇勤，前身恐是老农身。大麦炊糍先祭祖，小麦作饼赛田神。姊捉麦，姊捉麦，姊娣相随筐有获。田间滞穟纵复横，伛偻东阡与西陌。婆饼焦，断消息。而今麦熟婆当还，莫忧饼焦儿不食。脱布裤，村村雨满田无路。平生不惯著新衣，两腿泥深逐牛步。脱破袍，与郎裁衫两髀高。田头赫日晒额焦，脱衣挂树踏桔槔。画眉叫，画眉叫，抹截梳装趁炊早。夫妇如宾有古风，乌头白颊宜相好。上堂问讯白头翁，蚤晚寒温候不同。善事阿姑姑不恶，粗茶淡饭是家风。提葫芦，沽美酒，布帘书字邻家有。沽来行馌望田头，先酌瓷瓯奉姑舅。不学前村百舌儿，说非说是摇花柳。不学桑间鸠妇相勃溪，天阴逐去晴归来。大妇偷，我弗偷，辨说曲直令侬羞。浅铺薄遍煮苋汁，二升麦饼鹘突流。爷饭饭，奉亲约己渠非讪。谁倚阑干十二红，鲜鲜翠碧乱芳丛。烛烧花蜡夜嫌短，词斲锦囊尊不空。此事有分求不得，不知归去从耕农。"}