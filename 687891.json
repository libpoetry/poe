{"id":"687891","title":"閒居十咏 埽地","dynasty":"明","author":"成鹫","text":"隙风如橐籥，野马互驰驱。转盼为陈迹，无心事埽除。苍头朝拥彗，白发老摊书。即此离尘鞅，清閒绰有馀。隐几成枯寂，风埃任蔽亏。滞形如土偶，觌面笑元规。拂拭浑无事，跏趺空复为。谁知尘世上，此座有閒时。博山爇沉水，矮屋笼高烟。枯木发光怪，寒灰待火传。众芳閒里过，一味静中禅。空印真消息，深宵坐默然。多谢雪中炭，言烹雨后泉。茶经无定法，老衲有真传。破壁孤烟直，虚堂细响圆。何人携茗椀，来问赵州禅。忘机狎群鸟，朝去暮还回。饮啄得无惧，樊笼不待开。鹤田分滞穗，燕语下香台。独有山梁雉，长饥唤不来。种花临水际，花发水添香。抱瓮不辞倦，溪深杓柄长。雨馀容我懒，春老教人忙。自得閒生理，荣枯感众芳。介石为良友，端溪忆旧游。相逢在云水，聊与濯清流。黑白静中见，烟霞深处收。不辞频拂拭，尘世共沉浮。静理匣中琴，传将弦外音。翛然如有寄，弹者本无心。山月下枯木，松风吹素襟。何人为此曲，无乃水龙吟。天下原无事，人间局未空。战酣残日下，声乱落花中。退步思黄老，当机笑狡童。旁观方袖手，何暇辨雌雄。偶然看舞剑，聊尔学临池。草圣予私淑，长沙素律师。逢山留墨沈，卜地葬毛锥。写尽芭蕉叶，春风总不知。"}