{"id":"280423","title":"高阳台·贺安徽省诗词学会成立大会","dynasty":"现代","author":"宛敏灏","text":"大别嵯峨，巢湖浩瀚，山川毓秀钟灵。郁郁斯文，风骚奕世相承。建安横槊三曹健，问唐音、水部扬声。洎于湖，望断高歌，罢席同惊。而今人物风流甚，集诗家词客，言志抒情。月满南淝，桂华香里杯倾。恰逢祖国腾飞际，献新篇、共庆河清。喜凝眸，千里江淮，永播芳馨。"}