{"id":"691828","title":"苦热篇二首","dynasty":"明","author":"李梦阳","text":"大运互伸缩，二仪每骄蹇。阳威苟不烈，阴驭何能反。避暑蹑清榭，栻汗望幽巘。密绿暵丰林，萋芜萎修坂。逃饮岂其性，对食不能饭。嗟彼驰骋子，晨暮各忘返。执热古有经，愚智讵相远。何当苏海宇，余亦遂仰偃。伏阴会当升，愆阳固有期。墙茨覆鲜实，蟪蛄夕以哀。所虞大火流，即值凉霜催。轩辕制六律，大舜弹鸣丝。四气为之和，民生寡忧思。古理日云邈，季运安所师。我怀良已永，炎曜况倭迟。愿言惠清飙，飒然均此施。"}