{"id":"722366","title":"采珠词","dynasty":"明末清初","author":"屈大均","text":"合浦秋清水不波，月中珠蚌晒珠多。光含白露生琼海，色似明霞接绛河。中秋月满珠同满，吐纳清光一一开。明月本为珠作命，明珠元以月为胎。珠池千里水茫茫，蚌蛤秋来食月光。取水月中珠有孕，精华一片与天长。家家养得采珠儿，兼采珊瑚石上枝。珠母多生珠子树，海中攀折少人知。暮春争赛白龙池，挂席乘潮采不迟。千尺螺筐垂海底，翻波不使大鱼知。珠市西头近接城，客餐珠肉当琼英。廉州个个珠娘媚，祗为珠池水色清。"}