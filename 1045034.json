{"id":"1045034","title":"富贵篇答李令","dynasty":"宋","author":"徐积","text":"我有一筒诗，写出千年意。将令后世观，不是前言戏。感君再唱洞庭谣，我亦重歌酬子惠。古人达者尝有云，富不如贫贱胜贵。君不见古之富贵郎，父祖俱封异姓王。一门五侯三将军，弟兄同入中书堂。对开大第连几坊，私门列戟森锋铓。十二帘捲珠荧煌，双姬扶起坐牙床。绿鬟红袖花成行，左盼右顾生春阳。高车食客剑佩锵，堂上已满坐两廊。巨镬大鼎烹牛羊，玉壶挹酒金船长。美人拜客求尽觞，歌姬一误已绝吭。缠头彩币堆如冈，酬歌买笑金鸳鸯。奴袍火浣直两箱，三千厩马红锦障。厕帏文绣炉薰香，更衣侍妾如闺房。主人意气秋鹰扬，其心端如彩凤凰。一言合意青云翔，须臾睚眦磨刀鎗。门前腊月可烘裳，一日失势成冰隍。小者腰领尸道旁，大者连颈宗族亡。犬鸡散尽空遗墙，野鸟入室山魈藏。呜呼哀哉可叹伤，至死不悟犹陆梁。古来如此有多少，岂似洞庭湖上老。无租无税一生閒，有饭有鱼一杯饱。日落波閒烟正昏，云开湖口山光晓。棹翁适自巴陵回，挂帆直指潇湘道。有言不问俗穷通，何忧可入翁怀抱。修竿短棹已自足，更有前村一茅屋。卖鱼沽酒任醉醒，绣户朱门自歌哭。嗟予未往心先慕，更谢棹翁询去住。风前月下有谁知，醉魄吟魂自来去。堂前画作荆南图，梦中记得巴陵路。"}