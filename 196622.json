{"id":"196622","title":"圯上行·三代以还惟有汉","dynasty":"宋代","author":"家铉翁","text":"三代以还惟有汉，六经之外更无书。汉家自继商周统，经术当传孔孟余。天生传人元气会，莘亩说岩乃其徒。扫除申商斥仪衍，混合宇宙需吾儒。便应平跻古王佐，小却亦称大丈夫。云何赤帝应运起，乃以黄石为先驱。太公六韬岂不善，颠秦蹶项或所需。繄欲上嘉羲黄媲隆古，诗书礼乐不可一日无。惜哉子房遁世早，不及遗经细探讨。使公得与齐鲁两生游，吾知汉道同商周。"}