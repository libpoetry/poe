{"id":"1121514","title":"山行","dynasty":"宋","author":"罗与之","text":"狂飙卷雨辨朝曦，似与新晴有会期。秋水秋山秋草木，浑将乞与数篇诗。烟草凄迷露未晞，一筇伴我立晴晖。丹枫虽老犹多态，散作漫山野蝶飞。旆旆黄茆泼眼明，荒郊尽日绝人行。谁知气象萧条处，剩有山川可鼎烹。槁叶忘身绝涧流，芦花摇手欲风休。羡渠山鸟浑无事，相对飞鸣草树秋。片云轻度半岩阴，巾屦俄惊翠霭深。涧底寒泉知客懒，石根㶁㶁自长吟。乌藤落手野烟开，水秀山明入望来。旧日经行曾著语，试看石壁已莓苔。尽日留连兴未阑，寒鸦背负夕阳还。遥知今夜空窗梦，只在江南水石间。"}