{"id":"824924","title":"趋府","dynasty":"清末近现代初","author":"郑孝胥","text":"朝官酸黠饰文儒，外官猾鄙矜走趋。营营逐逐各自喜，风气所域无贤愚。江南今日信仕国，脚靴手板尤睢盱。嵯峨高牙坐开府，辕门千金阗肩舆。晓风霍霍日照旆，排头竞进纷冠裾。分庭塞坐交耳语，飞钳巧谍咸有图。少年票姚逞眉睫，羸老答飒拈髭须。大臣欠伸日加午，倏忽溃散随仆奴。汹汹一鬨竟何取，宁有智虑裨吁谟。造物著吾百僚底，饱看颇得言其粗。尔曹亦自关世运，吾属为虏深可吁。"}