{"id":"1114855","title":"王子立寄三绝句云常诣夏颐吉卜云宜见君子子立作诗廌次韵","dynasty":"宋","author":"李廌","text":"久依凤翼与龙鳞，万里青云可致身。圣主求贤如不及，夜光岂复怒无因。富贵自知当自信，耆鲐福并固脩长。阴阳可测非天理，男子人知亦易量。三首新诗慰病躯，万金何必是家书。隔年已有游嵩约，玉趾何时过敝庐。"}