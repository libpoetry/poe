{"id":"827025","title":"月下笛  用清真体","dynasty":"清末近现代初","author":"刘永济","text":"雨咽蝉筝，寒迟雁缀，转添秋寂。羁愁易积，未比年时禁得。怕无多、残水剩山，西风万一霜讯急。唤新亭旧感，沧江零梦，并成凄测。三年倦旅，惯节序惊心，浪吟销日。游情顿减，负了岷峨灵迹。料芳期、望春尚赊，无心记省东去驿。闭閒庭，暗怯荒城、画角凉吹入。"}