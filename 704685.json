{"id":"704685","title":"舟发长沙四首","dynasty":"明","author":"薛瑄","text":"晓溯湘江水，微风漾碧波。好山随岸远，野烧入林多。往哲题诗处，今予鼓棹过。年来游览数，天意遣吟哦。已觉长沙北，犹瞻岳麓西。天浮湘水阔，树入楚山低。岸芷馀香草，丛篁染旧啼。昔贤游览地，我亦为留题。长沙城下驿，解缆发扁舟。水栅千家市，沙村十里洲。喜逢晴霁景，况值太平秋。宪节叨光宠，怀贤独未休。十日长沙住，登舟忆少陵。花飞有底急，酒美为谁倾。浩浩当年兴，悠悠此日名。幸逢明盛世，持斧故南征。"}