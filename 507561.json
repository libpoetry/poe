{"id":"507561","title":"听鹤轩","dynasty":"明","author":"李昌祺","text":"皋禽清唳清无比，不入寻常俗流耳。虚窗夜读浮丘经，展卷乍闻必为喜。一声两声落层霄，石头迸裂空山椒。三声四声风满林，邃岩幽壑留遗音。梦醒松巢忽飞起，玄袂生寒露如洗。引吭再作五六声，冰拆崖崩月明里。美哉雅怀，逍遥两间，即物穷理，遗荣尚閒。所以惟爱戛然仙骥之长鸣，聆之弗厌危坐到更阑，绝胜琴操写入徽弦弹。"}