{"id":"812044","title":"别惊","dynasty":"清","author":"孙原湘","text":"九十莺花日日忙，行歌到处识清狂。曾无齿受金梭折，旧有才蒙玉尺量。仙籍可能通弱水，诗名早巳播柔乡。终拚夺取芙蓉镜，送喜妆台玉镜旁。九州才得一知音，况是聪明绝世心。直谓才华无我敌，每将诗句背人吟。私书纵写愁空阁，别泪难流恨始深。只有丹诚期报答，不逢君更不弹琴。"}