{"id":"720730","title":"真珠帘  送杜十五不党返淮安","dynasty":"明末清初","author":"屈大均","text":"南来不惮蛮天路。笑风流、解作琼州香估。多食女槟榔，蚤已消蚕蛊。废著随人殊不富。问几时、挥金如土。迟暮。恨多日佯狂，功名难取。筋力枉负熊罴。悔英雄未结，淮阴无伍。且向钓鱼台，更一竿烟雨。天饿王孙应有意，教识得、城东仙妪。君去。看年少屠中，有谁欺汝。"}