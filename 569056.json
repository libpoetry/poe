{"id":"569056","title":"古体寿钱澹庵翁八十","dynasty":"明","author":"王世贞","text":"昔人颜子渊，于道实心冥。一窥太山练，遂尔销神形。乃知元气钟，厚薄良径庭。钱翁志圣学，仰钻无时停。苦行类攻玉，雄谈如建瓴。頖宫何煌煌，三十荐明经。四十歌鹿鸣，五十对虞廷。彳亍郎署间，拮据不遑宁。真宰欲佚之，为汝匣青萍。闲放霅溪棹，或酺若下醽。有时深玄观，有时称独醒。七帙古已稀，况乃加十龄。宛然两颧红，上映双眉青。劲翮凌秋空，修鳞纵大溟。翁曰毋云尔，我欲固吾扃。不见卫武公，大耋勤箴铭。逸宕散真我，多思凿性灵。余有天一浆，湛然殊清泠。当此陶唐世，为翁灌千蓂。"}