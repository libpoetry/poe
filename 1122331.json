{"id":"1122331","title":"和陈和卿四绝","dynasty":"宋","author":"姚勉","text":"绝交久是孔方兄，赊得村醪小款迎。君岂真无食肉相，夜来蔬笋太僧清。梁燕无声昼掩扃，若为消此画堂清。急呼觅句陈无己，莫撚吟髭且一枰。蚤里溪人又馈鱼，未容归兴动莼鲈。祇今更办开蔬供，君若来迟釜恐无。空斋长夏永如年，莺啭林阴鹭水田。只好更寻棋一局，莫孤花影午时天。"}