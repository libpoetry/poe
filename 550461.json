{"id":"550461","title":"赠歌者","dynasty":"明","author":"徐熥","text":"习家池上春昼长，主人爱客飞羽觞。梨园子弟纷成行，少年白晰称陈郎。何晏之粉荀令香，技掩秦青音绕梁。翩翩广袖能回翔，脩眉高髻内家妆。月中一曲舞霓裳，轻敲檀板按宫商。顿令四座生辉光，苏州刺史空断肠。奈何与子非一乡，安得相从乐未央。人生及时须徜徉，莫令两鬓生秋霜。"}