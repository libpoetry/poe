{"id":"699672","title":"榕城八景 环城榕色","dynasty":"明","author":"郭之奇","text":"乔木森森望郁苍，相传岭国古榕乡。四时霜盖烟疏密，一片云丛绿混茫。道左何年歌杕杜，州南此日诵甘棠。天为炎土垂休息，故使馀阴百里凉。玉川如带绕城阴，入眼丛青翠影侵。已淈污泥从水出，遥参碧汉倩云禁。连翩各有扶疏质，独立犹馀萧飒心。不信松寒非可并，多年海国挺孤森。春光早向紫峰生，渐出峰容与世迎。古黛凝云初映晓，新苔转日久曛晴。啼莺城北衔幽至，舞燕溪南逐翠行。传语东风无造次，时留烟景作山情。城头北望晚山逢，久对悠然净俗胸。泉石情因深色见，烟霞癖与素心封。积云每见堆双洞，新月时来照一峰。十里幽光难可即，千秋苍质自为容。双溪垂带曳榕城，最爱光潮涌晚生。半落市埃分皓白，平开天镜下孤清。遥山助色烟云扫，近野浮空藻荇迎。长忆玄晖如练语，更添月意作江情。烟霞有意日相求，双洞林光竞远投。青霭春来如迸发，白云秋去尚群游。郁纡遥结山灵秘，冥寞中开佛象幽。试看今朝松竹影，方知千载色空留。龟山宝塔字涵元，灵杰相因表独尊。欲锁螭宫雄海柱，先驱鳌背壮天根。南来百水俱朝会，北拱诸峰各骏奔。若问参云尚有级，人文地气此初掀。溪城如岛水环之，西驾东流此一丝。万里海风浮汉影，百重山色压虹眉。于秋倍觉潮声壮，有月常窥钓影垂。每听沧浪歌曲罢，眼中清浊意中知。"}