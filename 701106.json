{"id":"701106","title":"潞河舟中奉酬庵阁老南洲正郎暨诸故旧三首次韵 奉酬介庵","dynasty":"明","author":"符锡","text":"空江遥夜引磁卮，忽忆西堂觞别时。寂历檐花莺睡合，交加庭树月来迟。讲筵误列通家胤，行卷荣留学士诗。敢倚疏庸滥甄拔，还应吐握要周知。江海尝闻小一卮，乾坤须信有穷时。古人不必论成败，世路何能较疾迟。却笑俚生多识字，亦知夫子□工诗。何如并付沧州去，明月清风两不知。倾倒阳关双玉卮，不胜临上小舟时。云山万壑乌飞尽，风雨半江人睡迟。世济嵇康非傲吏，天穷梅薄可缘诗。秪应待得丹成去，鹤背犹能谢故知。"}