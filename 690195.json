{"id":"690195","title":"天津施宪副席上观雅乐次韵二首","dynasty":"明","author":"张羽（凤举","text":"羽籥分曹映幕油，筵间暂许寄双眸。瑟传清庙䝯文思，舞爱韶箾象德休。伴吕亡齐终放远，离骚怀楚合兼收。从伶莫浪移宫羽，座有高人旧姓周。午筵刚见续膏油，舞佾真便豁醉眸。季子赏音心苦晚，孟公留客意忘休。歌残雅颂犹馀韵，调入伊凉亦漫收。岂是腐儒偏好古，由来先进亦从周。"}