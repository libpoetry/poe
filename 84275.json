{"id":"84275","title":"春夏之交鸣鸟百族惟布榖声最悲急动人戏作十","dynasty":"宋代","author":"陆游","text":"春风舍人去，陆子叹以惊。欲挽春使回，无奈布榖声。春亦何负汝，旦暮声不停？或谓布榖者，一气感使鸣，春老自当去，微禽彼何情？上天运四时，斗柄亦峥嵘，奈何独私春，欲使久不倾！南风吹众绿，一扫紫与赬，此时岂不佳，乃尔怀不平？勿作儿女态，起视东郊耕。"}