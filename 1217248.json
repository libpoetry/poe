{"id":"1217248","title":"哀惠廓上人","dynasty":"元","author":"廖大圭","text":"丧乱孰为之，哀哉自苍旻。苍旻覆下土，胡乃不我仁。此邦失绥驭，干戈起齐民。一州环七邑，何人匪王臣。官军久不出，所至多陷沦。之子在溪上，奔窜如惊麇。负母入岩谷，承颜无贱贫。辛苦复来归，亦曰问严亲。流离不忘孝，如此端可人。老姑实父党，赴救宁无因。奈何婴奇祸，清血遂洒尘。虎口谅不免，龙渊宜自珍。物情固多变，前知讵能神。悲风东南来，死生苦难真。欲哭殊不敢，涉岁今已旬。因人一问故，始识遘此屯。衔冤即长夜，万古嗟无晨。松柏信为材，刀锯终与邻。茨棘一无用，成荫弥冬春。为子独永叹，荣枯竟谁陈。"}