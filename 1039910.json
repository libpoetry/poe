{"id":"1039910","title":"次韵程给事同孙觉学士杨宪景略天衣谒禹庙夜归","dynasty":"宋","author":"赵抃","text":"梵守近灵祠，偕游薄晚归。云疏通日影，风景作霜威。博约诗情健，盘桓酒力微。旌麾分颉颃，戈戟耸光辉。左右车帷彻，周连烛炬围。湖流平杳杳，泉派溅霏霏。却念观圭剑，仍欣赏钵衣。庙楼临浩渺，寺阁倚峨巍。灯火还城市，烟波远石矶。鼓钟初警动，驺驭始分飞。胜槩同时遇，贤朋共乐稀。佳章蒙寄贶，邻愧得仁依。"}