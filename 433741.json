{"id":"433741","title":"南关感事上香涛师豹岑年伯","dynasty":"近现代","author":"廖光","text":"不尽南征感，苍茫落日初。忧时堕清泪，扶马上边书。痛惜藩篱撤，凄凉部落疏。小人空有策，怀抱几曾摅。已痛越南失，犹馀台北忧。退关非上策，据地有阴谋。烽燧萤光误，楼船电语流。抚波愁海禁，谁放吕嘉舟。叠叠南关道，寒风透鼻腥。野花红过岸，战骨白于萍。水气挟龙上，山岚带麝馨。不堪诸将士，归病卧沙汀。万言陈死士，请命代苍生。愿乞明公惠，而为士卒荣。九边泣藩服，一将幸功成。反侧匈奴性，何年罢戍兵。"}