{"id":"682417","title":"秋日还山","dynasty":"明","author":"区大相","text":"秋山久不到，每与秋风期。绝涧倒槎碍，悬崖枯蔓垂。马疲知旧路，松古发新枝。遂欲投簪绂，长歌与世辞。村边黄叶路，溪上白云岑。草屋山家浅，松门野寺深。群鱼依密藻，独鹤返高林。若问还山事，多应负此心。频年寄书意，及此返柴关。泉响竹间石，霞明林外山。无人共长往，有客暂投闲。何事金门老，风尘却忘还。"}