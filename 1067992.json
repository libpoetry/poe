{"id":"1067992","title":"南至日离同安舟中寄阿弓","dynasty":"宋","author":"李彭","text":"去年阑冬亦戒涂，北风吹雪邾城隅。八字山头驾高浪，曙角更听吹单于。今年南至又行役，萧寺佛香僧饮俱。身在潇湘黄蔑舫，眼看惠崇归雁图。缅怀吾家之季子，细酌明窗愁欲无。诗肠定遭酒媒孽，语作晓霜催槁梧。漫将长句代作草，河冻难求双鲤鱼。归期不落蜡宾后，行李困来频寄书。"}