{"id":"1106609","title":"和胡观光黄元授二首","dynasty":"宋","author":"王庭圭","text":"两翁忽动鲈鱼兴，脍缕无声雪落砧。细管向来曾并试，清流可赋共谁临。好诗自昔员如弹，古锦何劳呕出心。一览雕章知格律，吹笙学得凤凰吟。卧听萧寺五更风，错打当年饭后钟。不愿绨袍怜范叔，独缘蔬馔识茅容。黄旗接武来招盗，皂盖行春且劝农。如此偷安欲持久，荒谋诞计恐无庸。"}