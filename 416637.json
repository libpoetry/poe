{"id":"416637","title":"念奴娇  乙亥暮秋陶然亭题壁","dynasty":"近现代","author":"溥儒","text":"梵王高阁，对春山一线，秋光斜景。三十年来陵谷变，极目苍葭千顷。大泽云飞，荒涂龙战，边塞西风迥。沧浪回首，夕阳何处孤艇。愁见背郭遥村，崩沙断路，无限登临兴。旧苑凄凉来牧马，天地都成悲境。辽海鸦沉，榆关雁度，落叶樽前冷。横云衰草，满城残照烟瞑。"}