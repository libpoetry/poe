{"id":"700973","title":"寄愁","dynasty":"明","author":"梁宪","text":"别却蓬山不记程，仙班犹忆共同行。如何一落尘寰后，隔断瑶台百感生。碧水丹枫万国秋，月斜风冷夜悠悠。何人长啸青霄外，独倚云端白玉楼。黄石桥边受素书，乘风东海跨神鱼。天门缥缈逢仙子，高驾云軿白鹿车。从来红袖少因缘，堕落寒崖枯木禅。银烛堂前看不见，牡丹花下几回眠。一饵仙人九节蒲，冰霜为质雪为肤。芳心皎洁如秋月，夜夜清辉照玉壶。情如芳草恨绵绵，骨化千生不断缘。何事燎原烧已尽，春风依旧碧连天。杜若江边只自芳，美人天外信茫茫。梦回曾记秦楼上，月下吹箫引凤凰。千金不惜买灵文，吸月餐英总为君。共保朱颜长美好，招将箫史日为群。"}