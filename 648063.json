{"id":"648063","title":"行路难","dynasty":"明","author":"杨士奇","text":"行路难，路多岐。青天白日光洞地，出门相背东西驰。忆昔贫贱时，两情如胶漆。共言生死不相违，握手披肝誓天日。君今得意成大勋，金章封侯蒙主恩。六曹贵臣却避马，两府官僚趋过门。一朝富贵谁能及，翻笑傍人百忧集。平生金石安足论，对面云泥不相揖。世事悠悠安可期，芳春花木秋易衰。冰霜岁寒不改色，却羡南山松柏枝。"}