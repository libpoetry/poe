{"id":"564057","title":"西湖","dynasty":"明","author":"孙承恩","text":"东南饶湖山，开此佳丽境。澄湖一万顷，倒影镜光净。远山翠屏纡，近山晚妆靓。禅关郁岧峣，云外发钟磬。画船如画屋，摇荡波不定。芙蕖明的历，鱼鸟乐飞泳。林祠与岳墓，瞻拜得所敬。林祠竹梅疏，岳墓松柏劲。缅思南渡后，文物亦云盛。偷安湖山乐，气势遂不竞。国绪缀旒危，边圉豺虎横。兹惟堪逸游，未足拟形胜。腐儒感兴亡，吊古发孤咏。酒酣促归驾，日落烟水暝。"}