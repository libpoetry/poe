{"id":"1132072","title":"重游雁山分得六题 荡顶","dynasty":"宋","author":"薛嵎","text":"高平馀十里，湖湗落中间。此地可耕凿，长年迷草菅。一庵犹有路，四望忽无山。道者了经课，慰余登陟艰。怪极生真想，饥凶祷请勤。半身鳞甲具，一勺渺瀰分。应谷声如鬼，飞空石碍云。精诚随寓在，亦以感通闻。天听本非耳，形容独费吟。岂伊穿凿力，能探杳冥心。混沌开中窍，空虚纳众音。下临千仞险，当暑骨毛森。石壁斧修痕，风泉断续闻。琉璃光闪日，空洞湿飞云。妙出神功造，源从湫底分。谁能为钩起，深处谒龙君。彼我俱澄澈，中涵理趣深。游鯈具龙体，幽洞通潭心。影动猿摇树，沙明日耀金。片岩经霹雳，痕凿到于今。岩前看不足，化此石为身。忆昔白头者，于中第几人。相逢应失笑，久立岂迷津。勿厌薜萝密，痴容免俗嗔。"}