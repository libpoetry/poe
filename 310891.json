{"id":"310891","title":"甘州·久未晤玉津，谱此代面","dynasty":"现代","author":"邓潜","text":"爱壶公、真个住壶天，关门即深山。料近来依旧，仙蟫事业，仙鹤容颜。守定梅花百二，香极不知寒。回首长安远，春梦空圆。我亦裈中虱处，望城南城北，便隔遥天。笑粤云湘雨，散落似诗坛。偶相逢、五陵年少，问谁将、朝士记贞元。孤吟好、算栟榈集，编到明年。"}