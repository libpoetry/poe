{"id":"698704","title":"浪淘沙令 二阕","dynasty":"明","author":"夏言","text":"镇日抱瑶琴。独坐沉吟。出门何处觅同心。弹尽高山流水调，没个知音。岁月苦侵寻。华发盈簪。迂疏原合住山林。只为君恩深未报，惆怅而今。世事信难凭。堪叹人情。一团笑里喑藏兵。只为区区微得失，丧了平生。日夕苦蝇营。开阖纵横。等闲蜗角便相争。开口向人谈义利，那个分明。"}