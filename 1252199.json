{"id":"1252199","title":"至正丙午三月廿八日自横泖迁居乌泾宋张骥院故居有林塘竹石因扁堂曰俭德园曰最间得诗凡六首","dynasty":"元末明初","author":"王逢","text":"卜宅宾贤里，生涯始有涯。忧缘常念乱，贫为数移家。径合交枝果，帘当独树花。池台几峰石，相友卧烟霞。邻曲敦新好，园林恍昔游。衣冠时径入，棋槊夜忘收。已遂莼羹兴，何烦杞国忧。人生贵行乐，两鬓飒先秋。无才甘在野，多懒惬行园。石露漙云气，池风损水痕。草深眠雉子，林静习鸦孙。拟著幽居录，渔樵共讨论。"}