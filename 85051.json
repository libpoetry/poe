{"id":"85051","title":"庆春泽·暮春西郊","dynasty":"现代","author":"溥心畲","text":"荒井桃花，平桥苑水，碧天寥阔春深。残月横斜，清光犹在疏林。呢喃燕语随波去，听宫门法曲仙音。恨难禁，倚遍残红，吟遍江浔。潜行况是宫前路，怅池台春去，歌管声沈。劫后精蓝，是谁肯犹布黄金。乐游愿上萋萋处，送残春此日登临。助悲吟，岸柳园花，掩泪相寻。"}