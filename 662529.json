{"id":"662529","title":"述始","dynasty":"明","author":"石宝","text":"于皇崇祖，植义槁郊。板荡越疆，神鸟寓巢。回翔故都，革缁正绡。增墉广田，以培以条。维伯仲季，载富载有。载硕载阜，以贻我后。曾祖皇皇，震器是将。既经我亩，益树其桑。肇造文业，聿兴义方。冠裳肆好，俾游于庠。我祖孔达，閟锐见末。爰抱三传，如饥如渴。有发斯总，才莫我越。群师相雄，一鼓而夺。莫显匪文，莫大匪伦。临晋于铎，文敷行惇。诸生循循，五经纷纶。士习有立，风流于民。摄行宰政，以教为令。蠢彼细氓，往蹈于阱。乃蒐乃罗，覆谓我纵。韶阳之谪，湖利是正。人皆戚戚，往觇公色。奚远而欣，有道是式。维出与处，如语如默。横流度江，宅于炎国。黾勉陈力，奉天应时。庚桑能化，柳下不卑。瘴雨为沴，耻赋式微。夭寿曷贰，我愿则违。烈烈祖妣，豫章出徐。义正掩衾，泽存束书。勇不难死，乖道乃虚。沥血褓婴，北怀敝庐。江水瀰瀰，凫鹭荡止。我心有伤，曷惟其已。长鲸巨龙，有戟其齿。志存赵孤，即陨无悔。维帝相忠，载徒载航。大节既完，遗骸亦藏。烈日明明，有严其霜。我公克念，实嗣其芳。家造孔艰，一得百丧。脱簪授经，以泣为杖。大科既捷，绣钺斯抗。贞节显褒，允也非妄。曷统匪垂，曷则匪作。我公昌之，有穰其穫。正色莪声，众枉错愕。松柏之姿，振而不落。人咎公直，公曰我平。安能低卬，以趋众称。人咎公方，公曰我正。毁廉刓隅，实拂乃性。王事靡盬，载驰载驱。中馈允吉，内言不踰。肆我恭人，实劳实劬。匪机匪刀，爰字我雏。维兹伯氏，克踵前武。抗颜在廷，亦既有斧。我德则凉，游艺之圃。职虽论思，衮阙曷补。公曰尔兄，暨尔诸弟。尔让尔友，是为钖类。我有清白，以为汝遗。我有不欺，俾汝不匮。翼翼其庭，有训匪邈。载瞻载仰，四世伊托。周源孔津，公教所泊。我小其浮，腼焉有忤。岩岩丘山，公戒肖之。懔懔渊冰，我实蹈之。潜德未扬，惨莫道之。悠悠苍天，莫鉴我思。"}