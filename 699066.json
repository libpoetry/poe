{"id":"699066","title":"寄赠屠长卿仪部","dynasty":"明","author":"徐熥","text":"姓名曾注玉皇家，吸尽遥天五色霞。一点真阳封土釜，六时神水转河车。黄冠长日居蓬岛，紫气中宵隔若耶。莫道相逢期太晚，于今佳谶有龙沙。一区长傍鉴湖边，坐对三花九品莲。家散黄金惟塑佛，诗成白雪半游仙。栖禅净室云堪卧，驭气遥空电可鞭。他日从君无别语，祗应同證大因缘。"}