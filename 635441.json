{"id":"635441","title":"题东安明府鸣琴图","dynasty":"明","author":"成鹫","text":"龙门百尺青玉桐，何年雕琢归良工。七弦七轸抱明月，一弹一曲来薰风。薰风披拂知何处，泷邑神君今召杜。希声重理太古音，单父清徽更昭著。垂帘堂上心独閒，据梧隐几看青山。存神过化无远迩，片言折狱如转环。阳春有脚靡不到，百里邻封胥再造。暮金不入四知门，枯木龙吟写怀抱。一徐一疾皆有情，神之听之和且平。徵音为民角为事，大弦常缓小弦清。初弹扎扎如机杼，再弹习习如风雨。机杼织为重纩温，五风十雨膏禾黍。桑麻处处年谷丰，寒者授衣饥者充。蔀屋重阴见朝日，容光必照惟大公。我是罗浮水老鹤，闻声起舞欢雀跃。飞入崆峒借一枝，伫看威凤巢阿阁。请公再鼓无弦琴，柴桑千载称知音。蓝舆直入虎溪去，流水高山何处寻。"}