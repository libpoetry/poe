{"id":"1133329","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其五","dynasty":"宋末元初","author":"仇远","text":"早从方外游，志不在婚宦。采薇陟西山，采藻涉南涧。拄杖仅过眉，短衣不掩骭。一为火宅累，渐觉有忧患。难任臣朔饥，俯就博士慢。大胜国子师，三年腹藜苋。栖迟行路难，坚忍为客惯。昔为泛泛凫，今为嗷嗷雁。幸免箠楚虑，官事粗易办。曷不归孤山，梅花腊前绽。"}