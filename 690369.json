{"id":"690369","title":"谕俗二律","dynasty":"明","author":"张弼","text":"鬼俗巫风渐觉瘳，皇华骢马有嘉猷。埽除数万土水偶，省费百千豚犬牛。时节报祈循礼制，闾阎疾病问医流。濂溪书院庭前草，暖雾轻烟绿正稠。二月从师八月休，野师端只为身谋。读书大义全抛弃，讼谍浮词苦应酬。颜子高资盲礼乐，董生笃学废春秋。从今旧俗堪湔洗，矻矻穷年事讲求。"}