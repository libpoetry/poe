{"id":"1124326","title":"王君行丈挽诗","dynasty":"宋","author":"项安世","text":"春末乐叟去，秋初仍牧斋。无谁问天理，有底厌吾侪。简易逢人乐，虚徐触事谐。忽逢孤绝处，千丈崒高崖。乐叟干将剑，锋铓凛不收。之人独和厚，与世极沉浮。淑气长三月，高怀自九秋。洞门元不锁，依旧少从游。房州迎主簿，惠我数行书。恸哭王郎死，凄凉楚泽虚。少将诗作剧，老共易同居。比似曾居士，规绳更不疏。"}