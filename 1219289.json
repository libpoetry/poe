{"id":"1219289","title":"挽虞彦高","dynasty":"元","author":"郑元祐","text":"苕水横经日，长洲筦库时。玄霞散髭鬣，白雪吐言词。自分儒绅拙，宁知委吏卑？袖笼生物手，笏拄看山颐。返老梁溪澨，悬车锡麓陲。温言恒侃侃，孺乐更怡怡。竹色宾阶润，花阴户屦移。入闽求古刻，踰浙致名师。夜雨连书屋，春风动讲帷。扣舷吴子国，鬻茗李绅祠。政以孤踪澹，谁令二竖持？古心空似月，里鬓已如丝。白日诚难挽，皇天不憖遗。士林纷雨泣，絮酒谅神知。丹旐霜风惨，青林磴道危。可无千字诔，因赋八哀诗。"}