{"id":"719707","title":"三黄鹄堂操","dynasty":"明末清初","author":"屈大均","text":"老黄鹄兮太姑与姑，年皆耋兮无子与娱。少黄鹄兮年始雏，未成妇兮代子为乌。乌朝反哺兮堂上，暮滴酒兮黄垆。老黄鹄兮不幸，两早寡兮无夫。赖少黄鹄兮以未亡命，寄手瓜兮织素为餔。噫吁嘻，门以内兮黄鹄，乃有三兮何辜。皇天兮仁物，何黄鹄兮偏孤。"}