{"id":"709101","title":"王明君","dynasty":"明末清初","author":"王邦畿","text":"金殿月出白日匿，兽香齧断鸾雏泣。祖龙痛饮老鼋沥，赤气腾腾水不湿。谁家有女不嫁人，汉宫减损兰蕙春。妖虹凝结蛾眉颦，画屏冷落如冻云。红颜不识天子面，愿嫁单于诣便殿。靓妆亭亭却团扇，丹青要使人人见。翡翠电闪绣栊开，银筝枨枨临高台。凤凰叫笑何时回，吴蚕蜀桐徒夜哀。毛生喑哑面目黑，短项瘦倚寒驴立。锦光镜影排云日，始詈黄金贱于笠。北风如刀刮面寒，桃花血渍琵琶瘢。欲弹不弹声阑漫，黄沙浩浩碧草乾。红旗翻翻赤毳索，马蹄踏踏乐音窄。蓦地一声嚇魂魄，众中突出乘龙客。"}