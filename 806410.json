{"id":"806410","title":"齐天乐五十首 其五十","dynasty":"清","author":"端木埰","text":"主人好客浑成癖，倾谈顿教留住。胜日潇洒，良朋邂逅，取次壶觞啸侣。招邀致语。要不负秋光，嫩凉庭宇。深巷斜阳，一缄芳讯早飞去。良宵风月大好，看欣然命驾，还载清酤。翠斝浮余，红牙拍遍，轮到移换宫羽。芸香太古。愧好榻酣眠，俗尘相污。梦醒西窗，玉轮岗正午。"}