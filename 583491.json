{"id":"583491","title":"送湖东陈君游京师归江西","dynasty":"明","author":"王缜","text":"溟溟二气何磅礴，瞰观天地乃郛郭。伊谁横骛溯寥廓，振翮驰骋脱尘壳。我闻湖东有居客，襟神逸宕无涯略。胸中似藏千万壑，烟雨横飞星斗落。平生不愿离蔬屩，平生祇爱江山乐。百丈朝经彭蠡泽，短蓬夜渡金陵泊。踏遍江南湖海窄，直望神州神恩扩。九重宫阙联花萼，百二山河蹲虎鹗。玉箫翠管争和作，金章紫绶相历录。斜倚东风醉落魄，何必欲跨扬州鹤。一夜西风吹绣幕，游人绿駬嘶金络。祖帐琼浆仍满酌，牙签锦轴更盘错。暮钟斜日歌声促，潞水迢迢风索索。"}