{"id":"581626","title":"洞庭湖中谩兴","dynasty":"明","author":"苏葵","text":"七夕罗浮船，中秋洞庭客。望望迷西东，行行杳南北。君山云树青，梦渚浪花白。扰扰羁孤怀，欲驱驱不得。酒船在何处，金貂曷容惜。剩买梨花春，一饮拚一石。衰颜偏易酡，愁心却难释。如何怀土念，转作忧时戚。三边扬沙尘，潢池弄戈戟。方岳想次公，嫖姚慕充国。明时岂无人，飞兔或伏枥。自荐怜毛生，华杞愤摧抑。萍蓬江汉宽，羽翰云霄隔。市南伏壮士，湘水游忠魄。拊髀恒热中，水凉堪自濯。弹铗和渔歌，渔人颇吾识。移舟遽前来，同作扣舷亟。扣舷复何为，颓波无时息。白首将焉从，老髯吹铁笛。"}