{"id":"422548","title":"倦寻芳  早春寒雨小楼兀坐回首昔年岁时乐事怃然成拍","dynasty":"近现代","author":"邓桐芬","text":"嫩寒作雨，新绿窥窗，双燕来去。静卷重帘，春在野塘闲处。雪后疏梅香欲断，望中芳草无数。黯韶光，怕凭栏倦眼，故乡云树。记往日、旧家门巷，灯火元宵，喧笑相语。多少欢游，听厌闹年箫鼓。杨柳楼台寻丽景，海棠池馆裁新句。渐风流，付轻烟、旧情难赋。"}