{"id":"947677","title":"送致政郏丈赴张杭州西湖之约","dynasty":"宋","author":"陈瓘","text":"丈人八十身尤健，心似闲云恣舒卷。故人邀作武林游，拿舟不道江湖远。澄波万顷冲融间，尘埃洗尽光阴闲。登临不倦谢太傅，好与共寻窗外山。梵刹琳宫绕飞阁，霭色岚光日参错。遥岑并入眼中来，却爱清秋有摇落。酒价在逐秋风高，一倒百壶诗正豪。潮落潮生几人老，我独世累如鸿毛。兴来即是烟波客，兴尽欲归归便得。疏巾藜杖日相随，不许征途有南北。天南天北屡经过，不独丈人清兴多。欲棹小舟同一醉，手边朱墨奈忙何。"}