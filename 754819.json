{"id":"754819","title":"白头吟","dynasty":"清","author":"刘寿萱","text":"新花开故枝，旧花落多时。郎今勿娱嬉，听妾前致辞。妾为郎后妇，恃爱忘妾丑。郎心置妾怀，妾心印郎口。东市买明珠，南市买罗襦，西市买美酒，北市买银鲈。膏泽面肤悦，衣食信无缺。长跪问前妻，请郎一一说。前妻来归日，值郎贫贱时。无薪炊扊扅，无粟朝忍饥。畜妾今日富，忘郎昔日贫。岂惟忘昔贫，并忘旧时人。旧人为郎死，死后幸有子。劝郎续弦胶，家事须料理。濒危执郎手，惜此呱呱儿。弃置在后人，生死从郎为。妾身赴泉壤，妾魂守家门。孤儿眼中血，新人掌中痕。郎言听未终，新妇声暗吞。结发尚寡恩，新婚何足论。愿移爱妾意，先慰泉下魂。"}