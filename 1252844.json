{"id":"1252844","title":"遇昭瑞宫次韵二首","dynasty":"元末明初","author":"王冕","text":"红花翠竹满江皋，依约仙山驾巨鳌。月下每听来鹤佩，云中时复见龙袍。西江日薄潮声小，北极天开王气高。咫尺山河移版籍，书生徒尔说英豪。金屋无人玉殿开，青蒲埋没遍莓苔。旧愁隐隐随烟浪，新恨绵绵入草莱。红叶已随流水去，黄门空忆看花来。东南富贵消磨尽，留得荒村古将台。"}