{"id":"314083","title":"贺新郎·客舍感怀呈汪公有","dynasty":"清代","author":"陆震","text":"高阁书还捲。任读残、五车六库，客怀难遣。半世道途成底事，扪足泪痕惊泫。叹如此、手胝重茧。欲问桑田何处是，总茫茫、沧海无时浅。甚日也，愁眉展。先人作赋名殊显。每投人、膏盲药石，胜于卢扁。今日谁怜任昉后，云是景升豚犬。亦自分、鞭笞未免。只有汪伦时醉我，昨相逢、脱裤为余典。话夜半，红灯剪。"}