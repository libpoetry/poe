{"id":"740798","title":"雨中看山","dynasty":"清","author":"曹学闵","text":"下直常扃关，轩窗四绕山。时时看青翠，长此对孱颜。山色朝朝见，未睹真山面。一朝风雨来，气象千万变。变态竟若何，缕缕起微波。须臾潮汐涌，又或露青螺。露处忽已没，有无皆恍惚。迷离山叠山，云与山俱活，却就连天浪，摹拟山形状。清风飒尔吹，依旧山容放。瞥见叹观止，徐徐思至理。君子蕴经纶，不测总如此。当其无事日，岂有异人术。遇合会风云，虎变应彷佛。"}