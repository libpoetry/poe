{"id":"844169","title":"洞仙歌 偶见丰台花谱中有山阴王眉子词三首，因用原韵，依调继声","dynasty":"清末民国初","author":"易顺鼎","text":"燕兰小谱，向东风细读。愿把黄金铸华屋。正霓裳舞罢，星驾归来，帘卷处、碧晕湘波十幅。王孙游倦矣，芳草天涯，乐府翻成望湘曲。璧月乍当筵，翠袖珠冠，还惊认、芳姿苕玉。待一角红楼上灯时，又修到三生，眼缘眉福。砑笺小字，倩流莺相候。一寸春愁酒边逗。看衣香引蝶，镜影招鸾，漫赢得、茸唾尚凝衫袖。茜纱窗下坐，伤别伤春，如此销魂怎禁受。耳语更多时，斜亸香肩，怕倚断、笙囊绿绣。嘱花下银骢莫勾留，但别后相思，寄侬红豆。春明门外，有数行烟柳。三叠阳关笛中奏。记银瓶索酒，画扇评诗，拚坐到、小院悄无人后。旗亭何处是，绿鬓飘萧，月地花天肠断久。徙倚画栏边，舞雪歌尘，料此际、正开檀口。剩欲乞当筵紫云来，要十万莺花，一齐低首。"}