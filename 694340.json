{"id":"694340","title":"卧游上游庄湛民泽","dynasty":"明","author":"陈献章","text":"上游洗足意如何，到我来时还放歌。秋半写空迷菊酒，月明舞烂钓江蓑。閒将野马为宾主，笑把山花当绮罗。人道上游真个好，上游固好遇人多。黄云之高高几何，黄云山人发浩歌。短响入云白雪曲，长裙拖地赤藤蓑。黄鹂自爱藏深谷，野鹤高飞出罻罗。山路相逢休问讯，山灵掩口笑何多。"}