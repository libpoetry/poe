{"id":"700686","title":"游杨鸿卢南园次韵二首","dynasty":"明","author":"商辂","text":"别墅同追一饷欢，喜陪车驾出朝端。花飘红雨三春暮，麦熟黄云四野宽。醽醁杯倾鹦鹉滑，樱桃盘荐水晶寒。游歌何幸逢全盛，仰祝鸿图万世安。咫尺南园接上林，共娱风景聚朝簪。花因春后开还落，水自溪分浅复深。綵笔倚阑题乐事，冰弦当座助歌音。主宾欢洽难胜醉，何用临岐酒更斟。"}