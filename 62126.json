{"id":"62126","title":"飞鱼·海于天地中","dynasty":"明代","author":"孙作","text":"海于天地中，物不能比大。阴阳浩出没，造物穷荒怪。力足浮三山，势欲吞大块。岂惟日月浴，兼疑鬼神会。披经案《山海》，异族纷琐碎。我时一徘徊，足蹑二仪隘。焉知贾客辈，入海如入阓。风昏白波驶，雨惨黑洋迈。批石嗔火发，啮指愁舟坏。飞鱼集樯柁，翅尾错珍贝。初疑燕雀翻，复骇蝗螟坠。非类感所稀，枯腊拾海外。三韩雨雾洗，百岛风烟带。参差插双翰，欹侧张两旆。形模小鲜具，意气鹏鹤类。祇惭海若笑，狭小矜此辈。我□嗤海若，万汇同一态。"}