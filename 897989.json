{"id":"897989","title":"送陈器之","dynasty":"宋","author":"张耒","text":"投身落穷谷，默默类囚拘。情忘侣木石，机谢友禽鱼。粲粲陈夫子，文章德行俱。虽云相知晚，既合乃不渝。我官洛水滨，君寄鹿山隅。孰谓百里遥，满案堆君书。诗坛两不慑，日夕斗戈殳。我赠白玉璧，子还明月珠。今春子遇我，为我驻骊驹。高怀坐披豁，一饮倒双壶。联骑失洛桥，据鞍递歌呼。剧谈烬饮烛，痛饮销炎炉。首夏馀春妍，子还自西都。连朝守杯勺，芍药正芬敷。插花乌帽倾，醉倒傍人扶。已别尚反顾，将归重踌躇。官期子当满，念别久郁纡。况乃西郊道，匆匆遇行车。一酌不暇劝，矧欲尽子娱。亦知微诚薄，所惜违区区。亲友义不小，况乃知心欤。忽忽流水滨，尚将执子袪。愿子保多福，六翮纵南图。永此金石交，皦皦坚终初。"}