{"id":"1120046","title":"挽宋岩老参议","dynasty":"宋","author":"陈傅良","text":"居然是是亦非非，错处稠中定不疑。万事过人旁袖手，一生从众自观颐。肯为壮县虽尝试，略见周行已逆知。尽日杜门佳客至，小槽亲校酒醇漓。少小修藏近市朝，亦非著意混渔樵。不为禦寇犹争席，好说渊明更折腰。一饭重违凡子约，千金终却故人招。送车几两交相唁，我独难忘最久要。"}