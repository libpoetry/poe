{"id":"1063899","title":"次韵见赠","dynasty":"宋","author":"释德洪","text":"已甘老死长松下，赏音乃有如公者。谬当大匠许才能，名器从来岂容假。但欣一笑说江乡，意气平生要倾泻。先生之诗自豪放，寒陋心知鄙东野。此篇粹然有精思，百锻良金方出冶。汗颜缩手置袖间，对公谁敢言骚雅。自怜华发住江村，地偏心远过从寡。茆檐扪虱鸟声寂，故絮悬鹑成磊苴。右耳已从前月聋，更欲忘言到瘖哑。多生垢习磨未尽，公诗又欲临窗写。何当看公醉岸帻，约束万象闲挥洒。眼寒独立梁宋郊，一尾追风睇奔马。读罢新诗发长叹，春色惊回阿练若。浪秃宣毫和不成，自笑才悭真注瓦。"}