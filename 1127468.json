{"id":"1127468","title":"元祐三年同深之学士子开侍郎在初考今复承乏有怀旧游因作此诗并幕次唱酬二章寄呈深之学士子开侍郎","dynasty":"宋","author":"彭汝砺","text":"集英今日事，全似戊辰春。文彩窥多士，游从忆故人。抗旌浮海角，舣棹即河漘。试作诗相寄，诗成更损神。数烛知归日，思家似老人。此凡三锁宿，今复一经旬。猛着棋销日，深凭酒送春。萧条双短鬓，半夜总如银。"}