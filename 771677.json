{"id":"771677","title":"齐天乐·对雪","dynasty":"清","author":" 裴维安","text":"霏银屑玉迎清晓，重檐瓦鸳平隐。树点繁英，云拖淡墨，一角辋川图本。楼台换尽。算秀入山眉，黛痕余晕。素袅春前，误他风信暗无准。梅花芳意细忖，绮怀生别感，惆怅谁问。冻减脂香，寒欺酒力，多恐轻涡娇褪。新妆腻粉。便忘了飞琼，自来丰韵。半闪窗曛，又愁晴未稳。"}