{"id":"1158184","title":"七爱诗 其二 李太尉","dynasty":"唐","author":"皮日休","text":"吾爱李太尉，崛起定中原。骁雄十万兵，四面围国门。一战取王畿，一叱散妖氛。乘舆既反正，凶竖争亡魂。巍巍柱天功，荡荡盖世勋。仁于曹孟德，勇过霍将军。丹券入帑藏，青史传子孙。所谓大丈夫，动合惊乾坤。所谓圣天子，难得忠贞臣。下以契鱼水，上以合风云。百世必一乱，千年方一人。吾虽翰墨子，气概敢不群。愿以太平颂，题向甘泉春。"}