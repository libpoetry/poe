{"id":"694748","title":"宁国道中书所见七首","dynasty":"明","author":"周瑛","text":"疋马赴宁川，靡靡行不止。水色与山光，一百二十里。听泉如听琴，看山如看画。佳趣满眉睫，应接都不暇。树罅天光漏，山坳云气深。遥遥闻犬吠，人家无处寻。野旷路萦纡，山转林断续。长歌者谁子，隔溪闻伐木。悬厓危欲堕，急湍啮其趾。世路多险巇，君子慎所履。小民饰虚诈，水燥而火湿。呵之不肯起，犹向马前泣。山人生计拙，种桐满山樾。春来风云多，桐花开不结。"}