{"id":"749140","title":"天门洞","dynasty":"清","author":"赵旭","text":"言寻天门洞，早春惬幽赏。百折缘涧溪，一径拂榛莽。然松拾路入，未可计寻丈。冷风摇火光，老蝠骇腾上。横石限如阈，蛇行不敢仰。前奇已我领，后胜方客奖。力弱心乃强，境递神忽朗。石笋矗空立，阴泉迸隙长。触目呈众形，惊耳纳群响。万怪孕一腹，造物何所仿。疑有避秦人，全家此中往。"}