{"id":"312630","title":"百字令·海天风雨","dynasty":"现代","author":"刘鹏年","text":"海天风雨，共君家兄弟，论文晨夕。咏叹低徊今古事，一往深情何极。蜡炬伤离，鸰原痛逝，春草池塘碧。萍飘梗断，悠悠难问消息。素书双鲤传来，故人无恙，悲喜真交集。回首旧游如昨梦，可奈年光催急。宝瑟余音，沧桑残泪，付与江潮泣。平生萧瑟，此中哀怨谁识。"}