{"id":"833078","title":"永遇乐 题章价人铜管感旧图","dynasty":"清末民国初","author":"朱祖谋","text":"斜日河山，惊风草木，故垒何处。铁戟沙腥，戈船燐闪，肠断征南路。灵旗甲马，居人指点，犹识当年荒戍。记压城、颓云似墨，乱鸦解道悽苦。参军老矣，扁舟重舣，书剑萧憀谁与。湘水无情，巫阳有恨，只觅归鸿语。擎天身手，封侯骨相，都付怒涛东去。问一堤、寒鸦败柳，替人怨否。"}