{"id":"143838","title":"庚寅人日雨夕大雷电激而成雹","dynasty":"宋代","author":"方逢振","text":"顷田十万银裹封，东皇未肯开冶鎔。山眩水晃人灭踪，痴猿冻鹤惊折松。邻鸡失旦僧懒钟，昏晓不辨天地聋。盐虎坐险终陷凶，狞狮见日空眼红。书生径卧身龙钟，讽谏不到齐王宫。灞陵无驴句不工，万象丑怪难形容。我闻古语盈尺丰，今深一丈愁杀农。欲将此意问天公，天公高高高几重。"}