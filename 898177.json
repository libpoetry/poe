{"id":"898177","title":"游武昌","dynasty":"宋","author":"张耒","text":"一叶横江凌浩渺，李君见我迎门笑。鹅黄初熟醅旋压，书室焚香地新扫。淋漓歌笑不知夜，竹榻枕藉眠诸少。老人被煖觉独晚，惊起东南日如烧。四明陈子定爱客，生火寒厅邀我到。盘殽香洁具俄顷，鲙斫寒鱼初出沼。仲谋霸气久寂寞，元子亭基尚危峭。荆榛荒梗上石磴，人物清江开野庙。暮投明府快一饮，主意殷勤宾屡釂。星河破碎归中夜，明日清淮理归棹。王家园馆静人眼，挂壁于菟疑欲咬。杀鸡为黍办仓卒，看画烹茶每醉饱。还家闭门空寂历，胜境目前皆了了。兹游可再谁汝啬，老懒似不能轻矫。西山得霜瘦如削，萧寺峥嵘出粉筱。幸于腰髀犹足使，与子凌寒恣游眺。"}