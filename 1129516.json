{"id":"1129516","title":"谢陈紫薇致香粳一再宠和仍次韵","dynasty":"宋","author":"释居简","text":"精琼老瓦汰沉沙，蜂掠残零晚未衙。功谢囊中餐玉法，钵分天上演纶家。蔓虽引去徐留蒂，鞭欲行来嫩挑芽。野蔌众多烦饤饾，敢从一箸万钱誇。一掬甘泉煮白沙，群峰秀整似排衙。无钱买帖临求米，背俗论交类丧家。续遣新吟欺白雪，又如活火剪黄芽。海商不惜兼金价，传向鸡林国里誇。可能掷米化丹砂，更记人间早晚衙。腰欲直伸轻五斗，供惭素餐漫千家。清新变雅多奇态，鄙吝消它几许芽。不是凤池提此话，纷纷浮俗浪传誇。"}