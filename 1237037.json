{"id":"1237037","title":"雪中八咏次睢宗吉韵 雪梅","dynasty":"元","author":"凌云翰","text":"斗白争青共岁寒，比同颜色不多般。散来龙脑都成片，剪碎鲛绡却作团。风细易教钗舞燕，月明难许镜窥鸾。瘦筇就地闲书字，秪恐明朝迹又漫。三径难同蒋诩游，窥檐犹自问稀稠。直于晚岁方知节，更待清风始点头。阻食凤凰端有感，迷巢翡翠谩生愁。季卿若有王猷兴，安得仙人叶作舟。柔枝曾记插军持，佛日光明每借晖。纵使粉妆春态度，何如珠压旧腰围。粘条缕缕俱成带，溜汁涓涓可染衣。一夜东风浑不见，看灯人匀月中归。白翎彷佛似裙拖，为问乌桓事若何。无角畏寒穿古屋，有雏怜馁恋前窠。野田泥湿难寻粟，门径人稀易设罗。闻道上林无限树，春风还尔旧枝柯。一般整整与斜斜，疑是春归趁柳花。瑞比凤凰逄盛旦，清同蝴蝶梦南华。远遵震泽迷银渚，暗度衡阳聚玉沙。半折风蒲坡老句，并和图画落谁家。搏雪依稀类若麟，却将毛毳变珠珍。金铃綵索聊为饰，玉爪银牙宛似真。方讶吼风能吐舌，秪愁见睍莫存身。兽炉兽炭回春处，想像题诗笔有神。只将兴灭论荣枯，众有安能胜一无。阳火炼来还作永，阴崖滴下不成珠。寒消帘幕冰如箸，润及瓶罂夜有炉。白浪绿波随处看，明朝春色满江湖。灯花为喜雪为祥，又向穷阴见一阳。星夜松明疑石屋，霜天渔火记江乡。连城白璧元无价，照乘明珠自有光。曾踏春冰穿市过，少年犹忆醉平康。"}