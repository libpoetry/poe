{"id":"770256","title":"喜赠拔可","dynasty":"清","author":"林旭","text":"昆弋名辈今已稀，秦腔三十年来尚。高弦急板声犹悲，吹律微畏北风?。空舲老人侯生曲，颇详叙述知泛旺。南人新贵五月仙，北人自喜天明亮。嗟予快耳实非知，止似文章爱奔放。荒城作客乐官拙，有耳甘聋目甘䁁。舍中无事弦索鸣，堂上伊忧谁最强。异哉李子尔何才，独坐乌乌能揣状。天生长颈必有谓，日日羁禽转哀吭。自言师法极矜夸，似恃乡愚恣欺诳。摇头顿足了不惭，听者颇亦嗤其妄。我思此意正堪伤，寂寂谁能且复狂。善书殿体必贵人，行看飞去九天上。不愁持笏作参军，刺史帘前事吟唱。"}