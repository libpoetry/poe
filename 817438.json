{"id":"817438","title":"寿词寄江定某","dynasty":"清","author":"戴梓","text":"羲驭南旋日渐长，逢君岳降趁阳光。初平叱石羊来舞，子晋吹笙凤下翔。槛外暗香梅吐雪，楼头清影月流霜。天涯欲驾辽东鹤，飞向钟山晋一觞。高居遥忆大江头，门对江涛浩浩流。桃叶笙歌春色满，茅君丹鼎夜光浮。閒招黄鹤三山外，快驭苍龙八极游。行到蓬来游兴倦，一瓢明月卧沧洲。"}