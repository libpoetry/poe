{"id":"1122256","title":"山阳客中杂言四首","dynasty":"宋","author":"俞德邻","text":"三载行万里，劳生真转蓬。转蓬去日远，何时归本丛。万古一生死，趋竞徒匆匆。况复遭丧乱，天地多秋风。退无鹿门隐，进乏麟阁功。一岁复一岁，倏忽成衰翁。嵇康殊寡识，陶潜真固穷。萧然北窗下，瓶粟从屡空。秋帆泊淮浦，小山倏春风。春风到花柳，青青间深红。散屧慰寂寞，道与征夫逢。为言丧乱后，十室八九空。村墟暗荆杞，渚泽哀飞鸿。奈何数下令，科敛纷错重。语已仰天叹，泣涕沾其胸。呜呼天地德，微小无不容。贵人岂不仁，视汝如蒿蓬。会闻贤刺史，抚汝如汉龚。征夫甫收泣，悍吏来自东。衰年逢世变，人事如虮虱。忧端常澒洞，头垢不暇栉。樯乌终岁飞，况复无宁日。方春暂返棹，浃辰卧蓬荜。天风倏吹衣，轻易复一出。旅巢乏安枝，如意十不一。七秩能几何，日月过箭疾。夜深不成眠，吟虫助唧唧。淮城酒味薄，酸涩如败齑。一千沽一斗，聊欲纾惨悽。壶倾不成醉，羁思终转迷。因思古达士，山林卜幽栖。暴背坐扪虱，看云閒杖藜。理乱耳不闻，其乐无端倪。纷纷彼俗子，谄笑劳夏畦。安知万世下，清风想夷齐。"}