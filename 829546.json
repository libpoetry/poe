{"id":"829546","title":"锦帐春","dynasty":"清末近现代初","author":"周岸登","text":"缓酒开襟，围花送抱。更谁管、燕忙莺老。倚红腔，偎翠鬓，问新愁多少。曲澜空袅。漱玉新词，断肠凄调。也消得、雪儿歌好。凤笙寒，鱼素报。正梦窗春悄。坐参猿笑。隔梦帏空，吹愁烟袅。药阑静、杜鹃啼晓。叠遥情，成独笑。恼游丝妨帽。碧深红悄。弦促杯宽，病疏春少。倚瑶瑟、暂舒幽袍。旧怀孤，芳事老。任曲肠千绕。有谁知道。"}