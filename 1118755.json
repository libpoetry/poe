{"id":"1118755","title":"喜雨二首","dynasty":"宋","author":"陆游","text":"黑云横绝天汉津，父老佥言候当雨。未论秋稼绵千里，且喜滂沱洗残暑。我起呼儿扶再拜，汗垢得凉真一快。桔槔抱瓮两置之，日日斋盂饱菘芥。雨声萧萧集庭树，雨气森森入窗户。玉川茆屋久不葺，破漏无复施床处。我于万事本悠悠，危坐读书忘百忧。明朝秋水增三尺，且复沙边弄钓舟。"}