{"id":"826835","title":"摸鱼儿·柔坚居士属遥题釜麓归耕图","dynasty":"清末近现代初","author":"金兆蕃","text":"望天涯、乱鸦枯树，重重云影遮裹。不知仲蔚庐安在，梦向太行飞堕。尘敢涴。便咫尺咸阳，尽作沧江卧。晴占雨课。想问字村童，对棋野老，争唤伯休那。沈冥意，凭仗烟皴墨破。愁心寒黛双锁。图成足补骚遗否，略写豹潜蝉蜕。公定可。向黄叶林边，添个青衫我。牢愁亦颇。对冷盏低檠，催诗太急，檐际塞鸿过。"}