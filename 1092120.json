{"id":"1092120","title":"赠写真方处士","dynasty":"宋","author":"程洵","text":"世久无绝艺，斯人妙丹青。时将好东绢，貌彼神与形。悠然意象会，转转毛骨生。或濯若春柳，或清如壶冰。或耸千丈壑，或森武库兵。妍媸有真鉴，抑扬无遁情。楚相欲谈笑，中郎存典刑。斯人胸次奇，不以艺自名。逍遥万物閒，非俗仍非僧。游戏于笔端，遂尔造其精。殊非学可致，要是天与能。待诏集金马，功臣图景灵。渠当自致此，胡为老沈冥。"}