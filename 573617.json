{"id":"573617","title":"再和喜雨","dynasty":"明","author":"朱升","text":"长风吹云云似墨，例海倾河来顷刻。父老欣欣拜令君，令君说是天公力。佐曹未离神庙里，祈祷灵通乃如此。但讶炉烟起作云，那知心液蒸成雨。高田梯级流天浆，穷原广壑如陂塘。明日入山取竹木，早称好日添囷仓。百姓莫忘得雨喜，日祝令君寿千岁。令君常持祷雨心，百里生灵望更深。君不见蔀屋年来转焦苦，胜似枯田待甘雨。"}