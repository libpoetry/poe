{"id":"1123290","title":"陪高计使柱史谢庾使刑郎登梅仙山丹青阁","dynasty":"宋","author":"赵汝腾","text":"侵云祠宇绝荒凉，目眴凭虚兴寄长。仙者远游非穆穆，天之视下亦苍苍。贵公业趁尘泥腐，小尉名争日月光。此地何缘子真到，孤忠处处慕留芳。节迎吹帽约郊行，衣裌登危露未零。一笑向时分皂白，相逢今日共丹青。清姿照世郎官宿，劲操擎天柱史星。自有此山无此客，来同老守醉还醒。"}