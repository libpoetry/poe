{"id":"605900","title":"正学发潜卷为韶州李封君作二首 其一","dynasty":"明","author":"卢龙云","text":"湛湛浈江水，英英庾岭云。昔有幽潜士，于此扬清芬。努力追千古，潜心事典坟。豪华俗所悦，而乃厌尘氛。圣功始克复，章句岂徒云。名教自足乐，嘉尚志不群。式闾慕高义，交者意独勤。令子承先德，通籍迩明君。应时树嘉绩，奕奕振前闻。义方馀世泽，取赢属后昆。"}