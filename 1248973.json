{"id":"1248973","title":"答徐良夫","dynasty":"元末明初","author":"倪瓒","text":"云卧雨声集，庭树飒以秋。身同孤飞鹤，心若不系舟。燕俎登松菌，匏尊?涧流。兰芳日彫悴，吾生行归休。不作蝼蚁梦，游神凤麟洲。青山澹相对，白发忽满头。仙去行冉冉，风鸣竹修修。谅哉《伐木》诗，鸟嘤尚相求。居吴二十载，未及兹山游。君才如鲍谢，摛词亦云优。欢然敬爱客，能不为尔留。桑土夙所彻，户牖何绸缪。地无车马尘，路转岩穴幽。既晴引飞屩，回望林间楼。"}