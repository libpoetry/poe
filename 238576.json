{"id":"238576","title":"送庸斋赴召","dynasty":"宋代","author":"高斯得","text":"宗臣一去今三年，玉堂诏许还坡仙。党魁久屈再徽用，识与不识皆欢颜。先生出处固有道，诸公进说徒啾喧。或云时事正孔棘，百万生灵皆倒悬。公卿唯阿固权位，阉戚盘互拿金钱。三垂蹙蹙迫军垒，万口嗸嗸愁实田。南交黠寇谋斡腹，东海逆雏方聚船。奈何揖逊救焚溺，同姓体国宁其然。或云大老世模楷，晚节要同金石坚。不闻鸣犊反潜圣，况复白驹遗众贤。济川必待蒸徒楫，倾否亦资茅茹连。试看醉翁门下土，当今谁者居清联。角巾支杖亟还里，览辉翔集毋轻前。我当静虑为折衷，咄此二议何其偏。卦爻时义各有当，圣贤出处无非天。五真应二泰可致，四不求初屯岂亨。要知君相诚与否，卓识谅已穷几先。苟能举国听夫子，虽不俟驾何尤焉。严风吹衣落闽土，幸与盟主相周旋。酒边抵掌谈世事，爱君忧国固拳拳。鸿飞遵诸望不及，中夜起坐徒烦煎。心乎爱矣思有助，斐然狂简成兹篇。"}