{"id":"486297","title":"寄题依绿亭","dynasty":"明","author":"陶安","text":"黄山衍馀秀，云峦结层城。溪泉抱林麓，苍瑩有馀清。肯堂贤主人，缔此松竹盟。作亭宅幽胜，辟园莳芳荣。波光照帘几，天影涵空明。依绿意何如，聊以濯吾缨。汉水鸭头色，锦江春碧晴。向来远游处，恍惚当轩楹。仰视金芙蓉，千峰郁峥嵘。丹崖浮紫气，上接白玉京。仙人粲云裾，下顾如有情。翩翩鹤书来，闭户懒出迎。俛首玩澄泚，但觉轩冕轻。机心晏然息，肯使鸥鹭惊。洗耳慕高躅，深居憺无营。"}