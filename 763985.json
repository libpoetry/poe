{"id":"763985","title":"安平乐慢 元旦瑞雪，拟宋人应制","dynasty":"清","author":"邹祗谟","text":"甲帐云开，辛盘早荐，天门曙色曈昽。火城队散，仙琯音回，浮浮奕奕连空。舞絮飘花，看琼枝四照，碧海遥通。飞素满天中。御香缭绕烟融。便黄竹歌传，绿醽酒赐，遥闻五老呼嵩。佳气连清禁，紫皇新降蕊珠宫。万户千门，玉京畔、群玉玲珑。赋幽兰、谢庄衣上，侍臣初试春风。"}