{"id":"681219","title":"陈玉汝所藏朱泽民画","dynasty":"明","author":"李东阳","text":"睢阳书家流，作画如作草。松根石崚嶒，健笔凌绝岛。垂萝飘人衣，盘石坐不扫。鸣琴声差差，石籁风稍稍。君看萧散姿，称彼林下老。遗缣百年内，岚气湿不槁。陈郎湖海情，得此恨不早。我生不学画，入眼分丑好。尝观耆旧传，叹息风流少。此意君独知，丹青安足道。"}