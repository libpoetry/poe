{"id":"1240527","title":"次周履道韵","dynasty":"元末明初","author":"顾瑛","text":"夜泊石湖湖水傍，芙蓉露白蒹葭苍。画船酒行飞急觞，美人罗袖随风扬。长檠翠幕高高张，浩歌起坐秋夜凉。明月已在天中央，大星小星光烨煌。酒酣不记过船去，但听秋声响疏雨。梦中化作蝴蝶飞，飞入花间听春语。邻鸡喔喔东方曙，船尾浪花风起舞。为君起和梦中诗，水气如烟度秋渚。"}