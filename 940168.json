{"id":"940168","title":"寄邢和叔","dynasty":"宋","author":"陈师道","text":"昔作梁宋游，幽忧废朝昏。闭门无往还，不厌儿女喧。隔墙闻剥啄，暮夜谁扣门。知是邢夫子，低回过高轩。愿为布衣交，不顾年德尊。匆匆立谈罢，又见东南奔。江湖多病后，仅免饷鱼鼋。久废数行书，因人问寒暄。但爱孤山西，松筠数家村。便欲筑居室，插秧仍灌园。生前不自爱，身后何足论。草玄笑扬雄，赞易悲虞翻。文章徒自苦，纸笔莫更存。却寻南郭老，隐几学忘言。他日宦游客，误入桃花源。苇间见渔父，谁识王公孙。"}