{"id":"814407","title":"望儿弥月述怀，寄内兄黄伟山广文二首","dynasty":"清","author":"林占梅","text":"笨车羸马可为方，称善毋须去故乡。但愿生儿愚且蠢，肯教对客瘦而狂。心存济世谈何易，事不欺人意自良。但免饥寒无逼郁，相承叶叶学刘苍。那堪远处在瀛东，满目妖氛道未通。寂寂亲朋音信外，悠悠家国感怀中。宦途此际多弹铗，世事何时早櫜弓。但得升平如旧日，同游有约到华嵩。"}