{"id":"1204103","title":"瑞鹤仙 登金乌衣园来燕台","dynasty":"元","author":"白朴","text":"夕阳王谢宅。对草树荒寒，亭台欹侧。乌衣旧时客。渺双飞万里，水云宽窄。东风羽翅，也迷却、当时巷陌。向寻常百姓人家，孤负几回春色。凄恻。人空不见。画栋栖香，绣帘窥额。云兜雾隔。锦书至付谁拆。刘郎只见惯，金陵兴废，赠得行人鬓白。又争如复到玄都，兔葵燕麦。"}