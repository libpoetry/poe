{"id":"53678","title":"留别白门同病","dynasty":"明代","author":"王跂","text":"濩落犹诸子，萧条更此身。自知行有恨，敢谓至无因。是石吾宜刖，非竽世莫珍。匡衡经易诎，孙宝道难伸。帙冷囊萤烬，门芜食雀驯。秋期松寺杳，夜遂酒灯频。疟苦揶揄鬼，贫甘俯仰人。奏廷书未乙，丐缊纸徒申。洞口投棋局，城阴给钓纶。叩门惟剧孟，断席共田仁。醉泥寒云外，行迷夕水滨。自奇双履迹，谁落一冠尘。山黯浮空髻，江明凸地银。染村枫色败，薰画袖香陈。旅食嗟何赖，乡醪报已新。扁舟东下疾，烟雾隔沾巾。"}