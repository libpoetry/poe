{"id":"1225388","title":"陪于思庸训导登道山亭观梅","dynasty":"元","author":"朱德润","text":"道山亭下梅花村，坡仙作诗为招魂。明姿照人隔寒水，瘦影带月欺黄昏。先生颇厌郡斋冷，持书晚约窥山园。松风吹香清人骨，地炉烟销酒初温。孤标已出群卉上，故遣雪意迷晴暾。和羹结子时较晚，先传春色来衡门。天寒谷幽翠袖薄，岂知青鸟能传言。明晨看花重有约，呼童扫石罗清尊。"}