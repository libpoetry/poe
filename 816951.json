{"id":"816951","title":"寄和常理斋四弟二十一首 接来书得诗稿喜而有作","dynasty":"清","author":"慈国璋","text":"契阔于今甚，联吟觉昔亲。寄梅来驿使，剖鲤慰怀人。宓子琴非杳，草堂风尚新。自兹无寂寞，玩诵日频频。蚕丛飞度望如仙，利器新硎正及年。浑视充人皆赤子，别开西土一青天。劳于案牍酬时望，拙在催科慕昔贤。万里民谣邮置速，分明远送故人边。爱吟当日有尧夫，遗韵流风起后儒。安乐窝中如是尔，风尘道上亦然乎。蜀山立马云开锦，辽水垂钩月映芦。相望天涯唯赠答，阳春此和岂能无。待徵黄相晋城间，膏雨倏移到石山。回首棠开花作县，行将油卜凤巢关。鸣琴韵雅应重理，问俗诗新未可删。万里故人时拭目，德声定载雁鱼还。子岁风檐奏郢斤，星周一纪此衡文。峨眉擅秀笋班出，锦水探奇珊网分。不负初心君自信，最为得意我同欣。门墙桃李秾华发，染向溪笺墨尚氲。爱我惟君少俗衷，百城权寄速邮筒。知怜枥骥思千里，更惜蟫鱼饱一空。阶树参云真乐趣，琅函插架旧家风。倚闾望罢犹披览，万卷应留慰老翁。芸阁经年未捡题，瑶编去我竟何之。乍惊失剑心多惑，欲逐亡羊路转岐。从此顿添良友忆，方今有鉴借书痴。渔洋著作流传广，待购嫏嬛寄所思。白驹隙过不堪任，可奈生平种种心。日对诸昆一第老，年催半百二毛侵。萱闱且喜高稀寿，雁序差欣绝病吟。年少峥嵘惟阿善，猥从马上博青衿。债名欢喜日相寻，男女室家父母心。之子于归思淑德，十年乃字获佳音。冰清玉润知难副，骍角犁牛愧转深。万里成言惟一纸，百年良约重千金。昔游夙契近如何，零落经年觉巳□。地下苏公悲宿草，西园达士泣山阿。君怀天末应残梦，我过山阳空作歌。逝水东流无限恨，不堪极目送苍波。"}