{"id":"837535","title":"一寸金·题罗复堪三山簃校碑图","dynasty":"清末民国初","author":"夏孙桐","text":"衫袖乌痕，见说耽书久成癖。更宝珉搜异，评量虿尾，菭缣阅古，摩挲蝉翼。毡蜡频梳剔。神游处、羽陵蠹泣。看胼手、千本流传，自有豪情壮波磔。静味丹铅，吾庐堪爱，依稀翠扬宅。念赏奇联咏，谢池春早，过车怀旧，苏床尘寂。交道论金石，增惆怅、二难剩一。凭君问、断响人琴，薤琅栖恨墨。"}