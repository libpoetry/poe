{"id":"1131117","title":"观稼二首","dynasty":"宋","author":"韩琦","text":"尺雨滂然涤旱灾，行田因得过家来。催成禾黍拖泥秀，长就枌榆揭冻栽。三组不矜聊问俗，一廛虽陋且容杯。郊原跃马都忘病，随目山川气象开。一夕甘滋起瘁田，斗回灾沴作丰年。便晴谁恐禾生耳，将熟偏宜谷捺弮。云退不留驱旱迹，气清浑露已秋天。衰翁岂独同民乐，更觉诗豪似有权。"}