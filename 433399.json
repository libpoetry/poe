{"id":"433399","title":"尔和以岁暮诗属和赋呈","dynasty":"近现代","author":"黄浚","text":"每岁梅边著战尘，南冠毕竟属南人。可怜击筑悲歌地，却换轻烟澹粉春。世士卧薪翻覆越，阁臣压日正逢秦。桑田成海焉留命，竹叶连杯且自亲。髯也群推医国才，绳床嘿为众生哀。犹存亢激觇龙性，肯逐流传信鹤胎。戎幄漫矜唐俭辈，清尊真验伯颜来。沈冥谁念予头白，拚付悲吟日夜催。"}