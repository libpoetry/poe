{"id":"528847","title":"可泉图","dynasty":"明","author":"陆深","text":"我识可泉三十年，今朝为赋可泉篇。秦川蜀川浑漫尔，相忆相逢俱偶然。君家去天才尺咫，云树苍苍万山里。羲昊曾留画卦文，陆郎未试煎茶水。当年妙小富文章，春日承恩上玉堂。客过每劳占剑气，人传从此破天荒。一朝汨没青山下，印月行风倍潇洒。遥从西郡梦三刀，又向南台骑五马。皖城东下是苏州，银色流璃万顷秋。匡庐天外飞犹落，杨子江心泥不流。济南突地七十二，钱塘江头水西寺。还将词翰旧风流，总属参知新政事。一夜秋期梦故乡，某山某水暂徜徉。如流车马来阿曲，似水门庭复晋阳。晋阳相看吾已老，开图宛听泉声好。白练横拖万里长，银河倒挽三山小。溶溶漾漾更逶迤，东流终向凤凰池。聊从汉使乘秋日，正是商岩大旱时。满地苍生望霖雨，天瓢一滴何如此。由来邹孟达逢原，安用蒙庄齐物理。谁云嶓冢不胜舟，谁谓昆崙最上头。请看逝者无昏旦，化作江河入海流。"}