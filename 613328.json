{"id":"613328","title":"游忘归岩","dynasty":"明","author":"李之世","text":"兹岩号忘归，我是怀归客。于焉展芳游，忻赏迨晨夕。前峰登陟倦，来就岩际息。石梁架丹岭，蜿蜿苍龙脊。琳宇摩穹霄，阴房透地脉。恍疑仙子居，尘凡通一隙。乍闯已飞腾，旋入转警悟。欹崖倒欲垂，箭光忽注射。叫窱壁留飔，砰硡籁生舄。却疑鼠斗穴，翻似鲮穿碛。穷崖别有天，顿与前境隔。蒙茸缀涧花，怪崄露巉石。灵迹既韬秘，游人遂克斥。虚亭占绝巘，恰可布筵席。山影摇深杯，夕阳对岸帻。尊罍渐以罄，仆马频催逼。聊舒一日悰，怅矣牵缘役。"}