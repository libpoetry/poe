{"id":"609830","title":"京洛行","dynasty":"明","author":"韩上桂","text":"京洛多贵盛，子弟尽轻豪。千金妆宝剑，八綵缀弓韬。依倚父兄势，传誇禁闼高。一门三绣节，两族九旌旄。抗礼尚书省，平交左右曹。家满珊瑚树，灯残鸾凤膏。玉梁施翡翠，宝杓酌葡萄。金盘赌大掷，枭胜夺珠袍。酒酣发巨钟，丝管竞啁嘈。侍女展朱唇，纤声遏云璈。狂来驱赐马，却走南山皋。便欲扬鞭去，因之赴临洮。圣代勤征伐，吾家旧有劳。"}