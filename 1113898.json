{"id":"1113898","title":"送许尉子云二首","dynasty":"宋","author":"李吕","text":"秦望排空插鉴湖，先生气禀旧东吴。胸中今古几千载，笔下波澜雄万夫。綵棒垂门奸自肃，土神应梦昔何殊。荣归快作朝天计，台阁欢传得巨儒。济人曾现斩蛟手，慢学吴门作陆仙。雪月精神资句法，经纶器识得天全。评君合在羲皇上，许我难堪叔度贤。出处相悬同臭味，寄怀犹望捧来篇。"}