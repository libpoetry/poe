{"id":"1144116","title":"客况六言五首","dynasty":"宋末元初","author":"方回","text":"狐白裘玉作带，汗血马金为鞭。雪发河中老叟，霜天裸体撑船。一瓣香陈无己，万首诗陆放翁。借问老夫年纪，五屈指姜太公。善挥金粗豪杰，痛饮酒真神仙。身外别无一物，胸中略有千年。辅嗣元不识易，安国未尝传书。周官谬释揆岳，□□□□瓜鱼。大矣哉十二卦，有义有用随时。世故蓍草万变，心事梅花一枝。"}