{"id":"185838","title":"赠季清隐道人","dynasty":"宋代","author":"陆文圭","text":"虞山绠西城，尚湖绕其趾。青屏照玉镜，屈摺十八里。傅闻汉真人，丹成飞入水。到今水不腥，鱼鳖长而美。往年山中人，夜半忽惊起。神锋闪烈电，烁烁光不已。平明斸山骨，石函半镵毁。土花蚀苍龙，岁月不可纪。玄灵启幽秘，结构此经始。云香染衣佩，岚翠袭巾履。道人方晏坐，秋叶打窗纸。西风送诗句，吹入千岩裹。收拾费工夫，远来将举似。见叟欲忘言，炉烟生棐几。徐云乘兴出，兴尽行当止。山中有缘事，比欲相料理。白鹤数日饥，吾今且归耳。"}