{"id":"1113378","title":"又次韵四首","dynasty":"宋","author":"张嵲","text":"长夏林泉好，还欣觞羽同。颠毛愁里白，颧颊醉来红。日蹇嗟南国，民离叹北风。当涂宁市骏，俗眼竞嘲雄。异世如张贽，深居似敬通。致身宁有意，觅句恐无功。世事忘言外，群情一笑中。诗书犹可咏，吾道未终穷。临流清溽暑，薄暮一尊同。林叶风翻白，山梅雨渍红。惊魂须楚些，缮性赖真风。旧学嗟荒落，新诗识浑雄。篇章虽漫往，悃愊讵能通。待子应无恙，临池定有功。绮疏群大杪，倒影乱流中。何日陪康乐，登临兴未穷。"}