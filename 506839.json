{"id":"506839","title":"送佥宪陈廷嘉之广西提调学校","dynasty":"明","author":"杨荣","text":"圣朝尚文治，建学崇师儒。四方乐熙皞，声教达边隅。西广古荒服，民夷相杂居。皇仁若天地，雨露皆涵濡。云胡数载间，庸才滥师模。俊秀失教养，学校多榛芜。陈君玉堂彦，擢仕登要途。煌煌五色敕，锡命恩宠殊。于兹振风化，岂惮道里纡。英声动蛮徼，弦诵溢里闾。坐令荒远邦，俗比邹鲁区。允矣称厥职，千载扬芳誉。"}