{"id":"357241","title":"角招·春阴连日，乍寒乍暖，戏作闺语","dynasty":"清代","author":"黄人","text":"昼长暝。帘前但有鸩声，绝少蜂影。万花都睡静，一树雪梨，墙角孤迥。愁蛾懒整。且独自、商量窥镜。瘦减非关春病，只冷落小红楼，久无人同凭。休省。敞轩话雨，回廊拜月，变作深山径。绿鹦喑怕打，悄看空梁，香泥污帧。天终不醒，尽旧恨、新愁交迸。觉夜长还日永。更衣要、备三时，温凉冷。"}