{"id":"229720","title":"寄梁鼎殿丞十二韵","dynasty":"宋代","author":"赵湘","text":"忆昔初投刺，秋风八咏边。偶参知好日，一见自多年。吏散公堂雨，帘垂馆树烟。共吟曾试茗，同坐或闻蝉。渡水寻支遁，登山学地仙。献酬多奥妙，谈笑屢迁延。夜月侵诗卷，寒灯落酒船。醉容舝带去，卧许石床连。池馆今何远，汀洲思倍牵。庾楼知有约，颜巷奈多缘。病眼随蓬断，愁心逐旆悬。高台聊一望，芳草夕阳天。"}