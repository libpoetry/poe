{"id":"1082167","title":"咏白莲花","dynasty":"宋","author":"刘才邵","text":"长林翠乾因薰烁，池面水平风不落。天公似亦厌烦溽，开就寒姿洗暄浊。龙宫想见送来时，靓妆无数褰珠箔。预愁风日会无情，翠盖攲斜护纤弱。冰魂玉骨意自远，凡花不是无心学。神人饮露骨偏清，仙子凌波尘不著。不随时世事涂抹，遍得月娥怜绰约。云軿隐隐欲降时，寒光清雾都情薄。勤勤问讯难留滞，欲去徘徊伸素约。待得秋高风露清，相将归去朝珠阁。身家元是社中人，宿契非同谢康乐。更恐群仙苦相问，寄与短章资一噱。"}