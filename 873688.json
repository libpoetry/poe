{"id":"873688","title":"谕俗 其十二","dynasty":"宋","author":"刘子翚","text":"悬墙挂德音，尽弛今年租。旄倪发欢谣，助达和气舒。皇恩施甚厚，疲瘵望少苏。吁嗟吏舞文，诏纸墨未渝。借贷尽白著，勾稽穷宿逋。掊克傥归公，民贫犹乐输。量权徵倍耗，夤缘窃其馀。宁逢盗剽攘，厌闻吏追呼。盗奸久必戢，吏奸无由锄。雷霆不言威，肉食忍自诬。故态勿狃习，穷阎勿侵渔。勿谓天听高，勿谓黔首愚。"}