{"id":"744891","title":"浔阳舟次望庐山白雪","dynasty":"清","author":"张琼英","text":"挂帆入海口，湖波生绮纹。风日澄秋楚天霁，遥见庐山之白云。群山合沓迷前后，云气滃濛挟之走。一峰忽卷云向空，秀色苍苍接南斗。湿翠洗我眼，晴光莹我心，以手揽之不盈襟。有时绝岭照古雪，冻碧积素疑昆岑。被风吹落飞瀑处，又如银河濯练皎皎垂千寻。山外缥缈犹若此，山中奇绝可知矣。借问谁续虎溪游，后有髯苏前者李。五老仙人衣紫霞，香炉合侍玉皇家。中有瑶草间丹砂，安得风马随霓车。朝游沧洲暮蓬莱，飘飖太虚戏九垓。却骑白鹿归山来，笑揖匡君亦快哉。"}