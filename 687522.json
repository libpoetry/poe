{"id":"687522","title":"送月空上人四首","dynasty":"明","author":"孙承恩","text":"一杖横空铁骑飞，海滨掊杀几倭夷。幻看身世心如铁，此是禅家第一机。惨淡乾坤动杀机，海邦经岁战尘飞。功成今日还归去，独向山中补衲衣。一锡飘然似野云，禅衣犹似带征尘。公家将卒成何用，却教山僧立战勋。云山归去扫烟萝，行役都忘岁月过。尽敛从来雄烈性，蒲团终日礼弥陀。"}