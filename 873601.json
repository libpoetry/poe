{"id":"873601","title":"过楚怀王庙","dynasty":"宋","author":"刘子翚","text":"割据销残运，并吞息战尘。遗民犹悯楚，三户欲亡秦。念昔怀王立，潜图霸业新。降颜欣接士，薄伐屡窥邻。慷慨心何壮，艰难势未伸。干戈怜暴骨，玉帛更和亲。末路人多诈，轻谋祸及身。单车行凛慄，伏甲变逡巡。鹿走章台下，龙沉渭水滨。素棺归惨淡，故老恨酸辛。岁月今何在，兴亡迹已陈。愁阴生古庙，翠蔓锁重闉。有客投清酹，临江忆放臣。听谗虽主惑，多难亦时屯。愤气摩星斗，哀词动鬼神。飘零琼玉佩，寂寞蕙兰春。毁誉千年定，穷通一死均。招魂嗟已矣，抱石想漂沦。恋恋空回首，行行欲问津。潸然忧国泪，今古独醒人。"}