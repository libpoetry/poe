{"id":"944020","title":"送龙辞三章 其三","dynasty":"宋","author":"陈造","text":"雷车轞兮电焱熹，孽氛静兮旱魃摧，龙之来兮慰我思。翠其幢兮羽旗，乘焕㸌兮纷躨跜。龙之去兮盍徐之，蜚雨兮一且再。室予居兮谷予饥，眷他州之枵橎兮，匪龙其吾曷依。东阡北陌兮讴而嬉，右湖左海兮夜不扉，林屋之洞兮蟠翠微。琼餐兮贝宫，云璈兮玉妃。奠龙居兮无愧，功成兮龙则归，送龙兮陈辞。溪藻芡兮山有蕨薇，饯吾归兮几时。"}