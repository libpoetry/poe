{"id":"406317","title":"齐天乐 重到杭州","dynasty":"近现代","author":"夏承焘","text":"十年南北兵尘后，西湖又生春水。鸥梦初圆，莺声未老，知换沧桑曾几。湖山信美。莫告诉梅花，人间何世。独鹤招来，伴君临水照憔悴。苏堤垂柳曳绿，旧游谁识我，当日情味。禅榻听箫，风船啸月，笑验酒痕双袂。嬉春梦里。又一度斜阳，一番花事。如此杭州，醉乡何处是。"}