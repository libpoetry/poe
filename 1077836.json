{"id":"1077836","title":"后重九半月菊始开因思东坡言菊花开日即重阳取酒为之一醉遂和渊明已酉岁九月九日之作","dynasty":"宋","author":"李纲","text":"地偏菊开晚，乃在秋冬交。霜中色艳艳，肯逐蓬艾凋。感此节物殊，为尔再登高。玉觞泛金英，举酒望层霄。云气有佳色，此岂瞪发劳。世态互陵灭，冰炭方凝焦。不如醉后眠，意味真陶陶。何论饮而寿，且以乐此朝。"}