{"id":"449714","title":"庆春宫　青冢","dynasty":"当代","author":"刘斯翰","text":"沙响驼蹄，风飘雁翼，长闻羌笛悠悠。日月抛丸，明河垂练，苍穹时见星流。离怀乡思，久梦断、澄江白鸥。琵琶轻撚，幽咽流泉，千载含愁。峨峨古冢擎秋。瓦甓能言，吉语惟逑。大汉和亲，殊方解怨，皇皇时论从头。那知人意，去宫禁、如鹰脱鞲。塞云心事，狂草生涯，更待回眸。"}