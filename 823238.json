{"id":"823238","title":"南浦 别江楼送者诸君子","dynasty":"清末近现代初","author":"赵熙","text":"花外小红楼，古今来、堆得离愁多少。唐代辘轳声，吟香地、元九韦皋曾到。枇杷翠晚，玉人魂断生秋草。留与阳关三弄笛，楼下绿波双棹。元戎小队郊坰，置行厨、丛桂香中更好。转柁秀山光，平羌上，换尽年年怀抱。壶天尚早。大旗落日红霞照。燕子生涯如客样，一醉一番人老。"}