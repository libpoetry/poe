{"id":"1225386","title":"仙山图为赵彦昭赋","dynasty":"元","author":"朱德润","text":"空同之山戴斗极，叠嶂横陈开碣石。翠崖丹磴互低昂，复阁层阑转空碧。碧桃花落笙声幽，双成吹玉彩鸾讴。跨凤腾云去无迹，清猿啼断层崖秋。霞光隐映山长在，寰海茫茫隔烟霭。旧游仙侣谩招呼，误落人间几千载。吴争越战何可数，束书欲问桃源路。画图空见避秦人，隔水渔郎不相顾。"}