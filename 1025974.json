{"id":"1025974","title":"百字令 杨民瞻索古梅曲，次其韵","dynasty":"宋","author":"韩淲","text":"园居好处，是古梅飞动、欺霜凌雪。底问纷华桃李态，自倚天姿明洁。城外灵山，桥头玉水，多少佳风月。岁寒时候，南枝尤与清绝。几回唤酒寻诗，诗成小醉，絮帽浑敧侧。领略不辞身跌宕，一洗群儿啁哳。太始遗音，元和新样，到了都难说。草玄经在，对花何闷孤寂。"}