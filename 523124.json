{"id":"523124","title":"龙仙引赠骆员外","dynasty":"明","author":"李梦阳","text":"壮士狭四海，万古一大梦。俗夫醯鸡耳，生死不出瓮。灭没等蒿草，劳劳竟焉用。君求勾漏学稚川，往来栖息罗浮烟。自从异人授丹诀，行也乃作飞龙仙。左携浮丘右洪厓，樗里景纯执我鞭。昆崙巑岏倚天外，黄河九曲如衣带。南支江湖楚蜀汇，北支崄塞华夷界。少时振衣登贺兰，开眼巳无西北山。中年谒帝听广乐，曳裾赤于摇天关。朝揽金台云，夕披玉峰雾。翔鸾锵锵导前路，左蹲文豹右伏虎。旌幢旖旎杂翠葆，龙兮龙兮汝虽变化回测慎无使头角露。祥麟威凤世见希，泄秘尽巧鬼神怒。深山大泽多戢鳞，龙也穆沕幸自珍。缑城玉笙两鹤舞，太室珠树三花春。从兹谢人放浪去，笑跨白鹿乘飙轮。"}