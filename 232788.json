{"id":"232788","title":"过葛天民新居","dynasty":"宋代","author":"周文璞","text":"为忆空山雨，因嗟短鬓霜。幅巾终日仄，侍女古时妆。乌臼残林外，丹砂旧井旁。不留禅月画，只踞净名床。湖镜秋容淡，云庄晓露香。汲泉须透脉，种果便成行。使鹤过村店，携孥上野航。极知秦外叟，全似贺知章。对佛称居士，翻经悟法王。自将诗检校，犹与竹商量。嗟我浑无赖，非公不作狂。莫移松下石，老子要乘凉。"}