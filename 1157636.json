{"id":"1157636","title":"寄题盩厔厅前双松","dynasty":"唐","author":"白居易","text":"忆昨为吏日，折腰多苦辛。归来不自适，无计慰心神。手栽两树松，聊以当嘉宾。乘春日一溉，生意渐欣欣。清韵度秋在，绿茸随日新。始怜涧底色，不忆城中春。有时昼掩关，双影对一身。尽日不寂莫，意中如三人。忽奉宣室诏，徵为文苑臣。闲来一惆怅，恰似别交亲。早知烟翠前，攀玩不逡巡。悔从白云里，移尔落嚣尘。"}