{"id":"691544","title":"秋风三叠题德邻家所藏画三首","dynasty":"明","author":"李昱","text":"江南七月秋风起，吹动白云千万里。洞庭木落波影寒，天外冥鸿饥欲死。男儿生无所成良可叹，出门荆棘行路难。酒酣拔剑为起舞，满堂星斗光阑干。呜呼一叠兮秋夜永，碧梧为我飘金井。江南八月秋风高，裂云直上声怒号。小声白昼走沙石，大声入海翻鲸涛。夜半吹折长松树，众鸟巢倾无宿处。豺虎啖人如蜜甜，何处桃源是归路。呜呼二叠兮秋夜深，干戈满地愁人心。江南九月秋风落，杀气如云暗城郭。浓霜凄凄日色薄，玉叠鼓寒声不作。绿草夜奏兰台宫，问天乞借襄王雄。前驱蜚廉后丰隆，一洗狐兔无留踪。呜呼三叠兮秋夜肃，变作南风五弦曲。"}