{"id":"667966","title":"重晏魏子池亭兼约再游","dynasty":"明","author":"王廷陈","text":"与子接林闾，频过径不除。岁华奄及此，物态已非初。流水逢君奏，閒云向客舒。高谭俱用马，偶坐或观鱼。席促情无间，尊移兴有馀。历畦窥种药，经穴讯藏书。待月留应久，迷花出每徐。人嘲扬子宅，自负葛侯庐。不去怜佳境，重来慰索居。少年交易尽，长日会难疏。"}