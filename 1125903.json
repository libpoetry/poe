{"id":"1125903","title":"和耿天骘见寄二首","dynasty":"宋","author":"郭祥正","text":"熠熠阳气动，春事不可禦。君家富林园，宴豆乐宾主。况当解官归，精魄还六腑。或乘青板船，纵缆东溪浒。溪光如碧玉，皓月无人取。信哉浴乎沂，点也丘所与。又闻全于天，卓越庄周语。我方治幽狱，归期日日数。读君新诗章，对面若吴楚。猛风卷长江，惊湍势莫禦。虬龙元喷薄，阴怪岂无主。扁舟未能往，何以慰心腑。想君东城居，林花烂溪浒。浊醪初酦醅，豚鲚又新取。论诗予素降，泛爱君独与。一闻韶濩奏，卷舌欲无语。却瞻项籍祠，绘画安足数。怅然歌虞兮，炎汉已得楚。"}