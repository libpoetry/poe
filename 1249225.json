{"id":"1249225","title":"小姑谣","dynasty":"元末明初","author":"郭翼","text":"小姑年可十五馀，幼小只依兄嫂居。爹娘爱惜不肯嫁，婀娜一朵红芙蕖。大嫂含笑向小姑，小姑今年当嫁夫。嫁夫须嫁田家儿，莫贪满屋金与珠。不见东家楼上女，去年嫁作军中妇。良人战没招魂归，日日灵前哭如雨。今年再嫁花娉婷，车马满街相送迎。宁为守义泉下鬼，如何失节须臾生。田家种田虽苦辛，百年贫贱可终身。荆钗布裙灰土面，小姑归来好相见。"}