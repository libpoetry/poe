{"id":"1188683","title":"过河滨和文学张志尹","dynasty":"唐","author":"萧颖士","text":"隆古日以远，举世丧其淳。慷慨怀黄虞，化理何由臻。步出城西门，裴回见河滨。当其侧陋时，河水清且潾。沧桑一以变，莽然翳荆榛。至化无苦窳，宇宙将陶甄。太息感悲泉，人往迹未湮。瑟瑟寒原暮，冷风吹衣巾。顾我谫劣质，希圣杳无因。且尽登临意，斗酒欢相亲。"}