{"id":"691421","title":"题道士黄宇中小景","dynasty":"明","author":"李昌祺","text":"赤鲤洲前紫极宫，尽无桃树只青松。风光不似玄都观，也有游人到此中。满地凉阴满径苔，梨花开遍橘花开。山门竟日无云锁，挈榼携壶任客来。饮罢庭前树影移，城南城北路多岐。丁宁少长忙归去，莫待云深日暝时。竹树萧森白昼清，人间此是小蓬瀛。黄冠只说修行好，争奈浮生恋世情。天坛职箓本清高，戒行宁容失一毫。为谢门前相过客，若还要学恐徒劳。六根变幻苦萦缠，道长魔高自昔然。倘使飞升容易得，世间谁不是神仙。微雨行秋送嫩凉，蕊珠诵罢礼虚皇。??一枕蒲团睡，便是长生不死乡。多少全真去坐圜，原来与已不相关。若非亲见张平叔，四百金丹也是閒。"}