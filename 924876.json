{"id":"924876","title":"送刘长清敏","dynasty":"宋","author":"苏辙","text":"汝州太守卧病年，亹亹犹复能清言。平生雄辩嗟不见，风流尚有曹州存。历下东游少相识，欢喜闻君在西邑。旧知兄弟无凡俦，相逢一笑开颜色。三年政令如牛毛，思归南亩皆蓬蒿。羡君饮酒动论斗，引觥向口收狂潮。醉后胸中百无有，偃然啸傲倾朋曹。中朝卿士足官府，君归何处狂歌谣。"}