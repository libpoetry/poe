{"id":"298157","title":"登大屿山·巨鳌负坤舆","dynasty":"现代","author":"傅子馀","text":"巨鳌负坤舆，沙洲此第一。两峰高入云，冥茫探晓日。灵草生其巅，鸟起晨风疾。有物化氤氲，远播大无匹。弥漫几十里，天低海气溢。下瞰青绵绵，奇石怒而出。矫如牛马奔，蹲作龙蛇屈。万象森眼前，十步辄相失。横跨冈四三，俯仰人六七。极目苍莽中，造化竟何物。排霄楼殿高，拂槛炉烟郁。一崖挂斜晖，双塔长屹屹。下山脚力尽，兹游吾愿毕。"}