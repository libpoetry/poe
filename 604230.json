{"id":"604230","title":"我生何不辰次杜少陵垂老别韵","dynasty":"明","author":"张萱","text":"我生何不辰，无地可偷安。康衢击壤人，家室不得完。天高听岂卑，低首长含酸。田庐鬻已尽，皮穿髓亦乾。数年苦积逋，一日当还官。宽贷在狐鼠，搜索尽孀单。狐鼠满城社，道路心胆寒。棘林有夜哭，行乞无朝餐。正供输差易，索羡应常难。赦书阁不下，辜此新恩宽。去去难具陈，悲来亦多端。子逃不必问，女卖何足叹。涸鲋无涓滴，穷猿失林峦。囊头发已秃，流血臀常丹。衰老复远适，少壮休盘桓。风人咏硕鼠，此语真析肝。"}