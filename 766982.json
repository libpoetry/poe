{"id":"766982","title":"玉漏迟 案《东白堂词选》题作「别意」","dynasty":"清","author":"俞士彪","text":"西风多病客，那堪又是，离怀别意。相顾凝眸，此际难传心事。凭仗镜台青影，长与照、愁时颦翠。千万里。冷烟淡月，暮云秋水。知是浪蕊浮花，奈未免多情，谁能遣此。终日痴痴，小楼几番倦倚。忆着春纤佳处，但珍重、旧时针指。今夜里。凄凉自温鸳被。"}