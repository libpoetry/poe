{"id":"1077146","title":"晏起","dynasty":"宋","author":"李纲","text":"清明已过初短宵，春气困人如浊醪。院深人静不知晓，虚堂一枕方陶陶。觉来红日高三丈，竹影扶疏风叶响。披衣散发久逍遥，髣髴枕痕犹颊上。却思昔簉鹓鹭班，每听朝鸡长惨颜。戴星侵月未为苦，冲风冒雨长艰难。何如谪堕溪山里，钟鼓不闻春睡美。先生梦觉本来齐，更与睡乡重作纪。"}