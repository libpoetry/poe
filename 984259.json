{"id":"984259","title":"送姜子谦丞于潜","dynasty":"宋","author":"袁燮","text":"磻溪有君子，玉壶贮寒冰。一朝辞旧隐，去为畿邑丞。畿邑天下剧，赞府须贤能。才刃肯尝试，心源先自澄。古来人中杰，进德如川增。规模百年后，感慨中夜兴。终焉不碌碌，泰华高崚嶒。君侯资敏达，而以古自绳。嗜书殆成癖，几载鸡窗灯。词场贾馀勇，先取蝥弧登。成功不自伐，得善勤服膺。筌蹄宁复顾，堂奥从今升。时哉佐裁决，行矣蜚声称。吾民久憔悴，德政先哀矜。宁书考下下，莫忘心兢兢。俯仰无愧怍，正直神所凭。相期志远大，可但观飞腾。久要忽语别，惨戚不自胜。我无锦绣段，何以赠良朋。一言布心腹，旧贯古所仍。"}