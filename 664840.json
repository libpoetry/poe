{"id":"664840","title":"去年二月九日与德充德一二弟洎子栗过此各赋小诗十馀首今日杏花开二弟复至悟省旧作有待得函关公事了年年沉醉杏花天及年年花发年年醉更乞天公六万场之句因次原韵再赋十首 其二","dynasty":"明","author":"康海","text":"新来无事已堪怜，春服初成二月天。同醉花前不同赋，转看金谷意萧然。"}