{"id":"309474","title":"金缕曲·为王瑶卿供奉题所藏罗瘿公手书诗卷","dynasty":"现代","author":"赵尊岳","text":"藻艳披缃帙。几摩挲茸窗倦晚，梦痕如织。憔悴年时高阳侣，凄断人天只尺。凭茧纸乌丝留得，多少危阑登临意。只龙香凤尾差堪识。千古恨，剩邻笛。九天吹管悲寒食。尽飘零霓裳断序。翠镫华陌，老去定场花时泪，分付红牙彩笔。更侧帽行吟何日。兜率海山应相念，念嘉荣犹挟王门瑟。笙鹤外，暮天碧。"}