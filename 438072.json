{"id":"438072","title":"上谷","dynasty":"金","author":"刘迎","text":"磨笄耸然来，隰水汹而去。山川俯城郭，藩翰重畿辅。桑麻数百里，烟火几万户。长桥龙偃蹇，飞阁凤腾翥。传闻山西地，出入此其路。源源百货积，井井三壤赋。蒲萄秋倒架，芍药春满树。盘躄多布韦，婵娟半娥素。永怀小靖节，厚德皆忠恕。至今受一廛，如昔歌五裤。伤心隔生死，知巳今有数。归日当驱车，生刍奠其墓。"}