{"id":"702248","title":"登峄山感怀","dynasty":"明","author":"湛若水","text":"吾音读禹贡，梦寐怀峄山。今我履真境，亲见胜陈编。古来穷理人，诣道亦复然。归来束六籍，面北坐九年。山阳觅孤桐，孤桐已无树。虽有千年凤，未知栖泊处。琴瑟非爱身，太和没六吕。惟有桐上月，古今自来去。岩花非可爱，爱之在吾心。是知真爱处，不在丛花林。爱花无甚浅，采花无甚深。问花莫问道，问我深浅吟。颓垣带峄山，门是纪子郭。有德不在险，胡乃大去国。狐狸穴姬垄，猿鸟悲日落。乐极哀忽生，凄风满寥廓。"}