{"id":"925939","title":"贺新郎 其一 福州游西湖","dynasty":"宋","author":"辛弃疾","text":"翠浪吞平野。挽天河、谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟、欲下瞿塘马。中有句，浩难写。诗人例入西湖社。记风流、重来手种，绿阴成也。陌上游人夸故国，十里水晶台榭。更复道、横空清夜。粉黛中□歌妙曲，问当年、鱼鸟无存者。堂上燕，又长夏。"}