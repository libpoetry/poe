{"id":"505004","title":"送月公赴南台中丞","dynasty":"明","author":"乌斯道","text":"天子忧时剧，中丞愤世深。新除端有为，旧制匪斯今。颛席非常列，兼官秉至忱。南司名重大，北面气萧森。矧复才为冠，多闻众所钦。雄文鸣玉阙，御酒醉琼林。立志葵倾日，遭时旱作霖。谏言书亟草，上殿笔尝簪。既尽枢机职，还胜管辖任。霜台宜奏劾，石室且披吟。拜诏辞丹陛，加恩赐白金。赠言分药石，佳制粲璆琳。渤海精神王，鄞江节仗临。清风留冀北，瑞霭起山阴。再得扶元气，终能播德音。圣心全付托，储贰有规箴。唐介应推毂，虞眉必就擒。剩看严纪律，何但作喉襟。近日堪流涕，诸贤漫用心。忌人祗比毒，当语竟如瘖。萧艾常波及，芝兰每陆沈。幸公持正色，挥手拂妖祲。王室犹分宝，蛮方尚献琛。穷民来肺石，小寇直蹄涔。蛇虺宁当剑，蜩螗可乱琴。升平期渐渐，恢复谅骎骎。论道裨皇极，遴才绝孔壬。太羹回澹泊，缦乐远哇淫。感凤吹箫管，烹鱼溉釜鬵。一人丕有变，万姓得无歆。芹意何堪献，樗材岂愿寻。还朝惟望此，勋业埒高岑。"}