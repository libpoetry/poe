{"id":"992225","title":"杜挺之赠端溪圆砚","dynasty":"宋","author":"梅尧臣","text":"雪压古寺深，中有卧病客。访之语久清，饥马齧庭柏。案头蛮溪砚，其状若圆璧。指此欲为赠，而将助吟席。非意予敢贪，既拒颇不怿。大出楮中有，素许当自择。强持慰勤心，归以示朋戚。哂曰岂其然，为汲寒泉涤。涤彼伪饰物，纸乾见顽石。清晨走髯奴，无厌愿求易。拜赐遂如初，明月怀吞蚀。微分鸲目瑩，尚渍墨花碧。词答谓我愚，悔复料已逆。明日未央朝，执手笑哑哑。"}