{"id":"432508","title":"梨花三首","dynasty":"近现代","author":"连横","text":"东风如醉怕开门，芳草萋萋绿满园。歌舞楼台春未老，鞦韆院落月无痕。玉钩宛转通诗意，金缕依稀入梦魂。独倚阑干看丽影，嫣红奼紫总难论。谁移瑶种自瀛洲，淡淡春情为尔留。一树琼云侵镜槛，满庭玉雨扑帘钩。杨枝未嫁司勋瘦，桃叶迟来子敬愁。惆怅前溪旧词曲，忍令寂寞下重楼。一杯新酿醉江滨，日日看花意更亲。亭角晓风寻旧梦，楼头夜雨记前因。霓裳倦舞怜妃子，香粉轻施斗美人。为语东皇勤惜护，莫教叶底度残春。"}