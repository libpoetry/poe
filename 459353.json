{"id":"459353","title":"苦蚊","dynasty":"当代","author":"卢青山","text":"山蚊饿急声嗷嗷，得我山呼动地高。顿集飞机万架起，前阻后断绕周遭。鼻峰嵯峨岂为险，发林深密讵堪逃。吁嗟死士犹古烈，弃弹不用以机蹈。如雨之降日之照，肌肤寸寸蒙沐膏。我手急如马驰体，万坟丛起葬英豪。我食万物造化宠，子更何福食我曹？枉长众灵宰寰宇，百斤不敌一毫毛。推被兀坐怒如潮，欲发无物加旌旄。拍头咬齿自咆哮，若狼在圈牛躁绹。我便不睡眼飞刀，与子相峙到明朝。明朝休养子逍遥，我为世役穷奔跑，请怜浮生罕所乐，为予短梦赦今宵。"}