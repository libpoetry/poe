{"id":"429968","title":"长句答太玄","dynasty":"近现代","author":"黄浚","text":"我初入学年十二，騃昏偏厌旁行字。尔时下笔可千言，论古略得衡阳意。妄期绝学黄与顾，岂知茹古今为累。先生是时归自东，约发高坐声如钟。传家故擅兰台笔，曼珠史迹昭东蒙。少年不识直赡作，今日回想真鸾龙。廿年世事奔车辙，锦衣万里长持节。合留儒䫉詟天骄，一贯何忧吾道裂。鲰生簪笔北南衙，黄绶陆沉还自誇。入洛讵携长柄种，涉江亲听后庭花。青山一发江南归，经世沈几意总违。故都临睨有馀憾，堂堂白羽无人挥。远书密意劳相讯，宁知四十霜侵鬓。能甘寂寞当坐诗，文字何殊恩爱刃。文章旧价在金台，瘦尽骅骝幸见哀。将老尧章谁北面，祗应揽辔石湖才。"}