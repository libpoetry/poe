{"id":"662159","title":"章锦衣园饯克温","dynasty":"明","author":"石宝","text":"惜别驻郊坰，名园及璀璨。朱荣悬弱葼，清樾护修干。载展夙昔欢，颇兴萍蓬叹。觥繁乱回波，坐逸何泮涣。妙舞出京洛，清歌彻云汉。探幽入虎谷，蹑蹬耸飞翰。几欲凌长风，六极游汗漫。主人爱真景，废榭临断岸。岂惟示朴淳，正欲知忧患。吾侪睹落叶，朝聚夕又散。当时盛红颜，几许发已换。安知垂汗青，试听歌石烂。愿言保终始，庆云旦复旦。"}