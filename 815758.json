{"id":"815758","title":"南京六君咏","dynasty":"清","author":"钱澄之","text":"「不走」黄端伯，居然揖左贤。忘生缘学佛，骂敌反称颠。岂有头皮硬，还期心血溅！帐前新辫发，可悔罪通天！回首钟山树，伤心计部书。寝园闻渐废，宫殿早为墟。即拟收京捷，还怜死国疏。忠襄墓前柏，荣悴定何如！颇闻张吏部，不减邓攸贫。海内存清节，朝端累党人。死生翻易决，同异底难泯！雪涕鄘城令，千言状正新。铮铮杨御史，阉党共推君。「要典」三朝据，同流一死分。漫嗟遮锦被，转恨杂鸡群！可信髯司马，投降最早闻。传道城南乞，蓬头发正多。羞他中国变，屡被市人呵。入夜语还泣，沿街骂且歌。沟渠绝粒死，此志是如何？痛哭桥边卒，临河羡独清。世徼明主饩，肯荷敌人兵！中国谁称帝，元勋竟献城！可知徐久爵，尽室向燕行！"}