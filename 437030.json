{"id":"437030","title":"大江东去 其二 九日作","dynasty":"金","author":"蔡松年","text":"倦游老眼，放閒身、管领黄华三日。客子秋高，茅舍外、满眼秋岚欲滴。泽国清霜，澄江爽气，染出千林赤。感时怀古，酒前一笑都释。千古栗里高情，雄豪割据，戏马空陈迹。醉里谁能知许事，俯仰人间今昔。三弄胡床，九层飞观，唤取穿云笛。凉蟾有意，为人点破空碧。"}