{"id":"703022","title":"杏庄春游次帘山韵三首","dynasty":"明","author":"谢迁","text":"湖边风景惬清游，峻岭崇冈竹更修。满地落花红雨乱，隔林啼鸟绿阴稠。玉川高谊来双鲤，弘景閒情付两牛。一咏一觞春昼永，笑看檐雀上帘钩。花径残红扫不空，庭前双鹤自开笼。一帘柳絮飞晴雪，十里湖堤卧采虹。农饷依稀村巷北，渔歌欸乃水云中。放舟直过余支曲，兰桨轻摇溯远风。燕乳莺娇未暮春，芳筵胜赏集嘉宾。新蒲短刺晴波出，弱柳低含宿雾颦。白发可能饶贵客，青山端不负閒人。年来自诧园居富，扫得残花作锦茵。"}