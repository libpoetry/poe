{"id":"691634","title":"东陂秋汎三首","dynasty":"明","author":"李梦阳","text":"久说东陂好，今陪上客游。绮筵开画舫，哀笛奋中流。舞每低轻燕，歌先起白鸥。稍前休更进，吾爱荻花洲。水寺通人少，松亭隔芰荷。问僧舟暂舣，登岸酒同过。草木秋风入，湖山晚色和。返桡须痛饮，前路满渔歌。进艇晨烟碧，回槔晚日黄。宿禽喧乱苇，饥獭窜空梁。放浪形骸得，牵缠世路忙。要君待明月，此水是沧浪。"}