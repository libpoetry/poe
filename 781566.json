{"id":"781566","title":"悲湘潭","dynasty":"清","author":"钱澄之","text":"长沙兵散湖南空，湘潭城中失相公。举朝变色摧天柱，白日惨澹黯行宫。往时百战不足论，即今还弃垂成功！可怜公长才五尺，头童齿豁一老翁！铜马百万哮豺虎，仰公乳哺婴儿同。时危饷诎谁用命？赤手空口驱群雄。湖南、湖北竟千里，卷云扫雾随天风。祗期长沙不日得，游鱼命在沸釜中。堵公心劳计转误，忠贞兵来互疑惧。常德焚烧宝庆走，诸将旌旗挽谁住！长沙城坏无人登，穷寇将奔守复固。我兵溃走任东西，相公独在湘潭驻。夜半衔枚虏骑来，湘潭无兵城门开。相公衣冠虏能识，拥去罗拜声如雷。大骂不绝相公死，但见长沙城中人举哀。功名事业长已矣，忠臣义士胡为哉！君不见忠贞兵过苍梧界，堵公双旌导马回？"}