{"id":"813476","title":"八和池阳咏雪次东坡韵","dynasty":"清","author":"李寄","text":"东风出地草纤纤，冬令重行咤转严。青帝新翻名玉戏，仙家旧酿有金盐。画中蛱蝶飞盈座，笛里冰花落满檐。梓泽莫誇鲜韭美，篱边笋巳透春尖。枝头声已变春鸦，却闭行窝驻小车。惨淡山呈荆浩画，缤纷天雨曼陀花。赋成授简谁为客，酒熟当炉即是家。徙倚南荣看北皦，老樵径滑倚柴叉。"}