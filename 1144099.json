{"id":"1144099","title":"七十翁吟五言古体十首","dynasty":"宋末元初","author":"方回","text":"无妻牧犊子，带索荣启期。予亦年七十，幸犹未至兹。颇亦似陶翁，粗有五男儿。乃父休官早，致汝恒苦饥。挂冠六七闰，方当挂冠时。治生了无策，惟耽酒与诗。室人愧交谪，虽寿夫奚为。后死信无益，固穷谅何悲。昔闻老莱子，希年奉慈亲。佯作小儿啼，斓斑綵衣身。事有异天壤，予生何不辰。三岁丧吾父，万里南海滨。先君四难弟，今皆为古人。五房伯仲十，独予登七旬。道路谩奔走，灯火徒苦辛。此诗比蓼莪，一吟一伤神。先祖八十四，卒予生之年。先父五十六，予甫三岁焉。厥今七十叟，万死偶获全。过父岂不愧，逮祖恐未然。初学晚颇进，粗亦窥圣贤。常感知己恩，不报负我冤。梦寐此心明，暗室如青天。无田与儿孙，未为无所传。五男三女儿，侥倖肖吾祖。贤愚挂怀抱，笑陶敢效杜。长男近寄书，长女化为土。嗟予七十翁，哭此四十女。此女抱恨久，嫁不得其所。厥夫实鸱鸮，厥舅乃狼虎。谰讼欲杀予，破家谢官府。不禁毁璧痛，何啻茹荼苦。诗人而寿者，近有数老仙。后有陆放翁，前有曾茶山。亦复有二赵，南塘与章泉。年皆八九十，至今诗集传。南岳五藁出，岂无刘后村。老妓风水僧，两诗太不然。三生感容堂，晚节尤可怜。虚叟年七十，努力当勉旃。后山与简斋，仅年四十九。诗少句句佳，天地同不朽。予幼初学诗，一日赋一首。颓龄忽七十，诗果传后否。侥倖擢儒科，邂逅至郡守。几死坐此耳，诗于我何负。寿长诗故多，才短诗故丑。苟活许作诗，馀生付诗酒。晦庵感兴诗，本非得意作。近人辄效尤，以诗言理学。志南写柳吹，曼卿咏禽乐。我翁盛称之，岂不物象托。小巷旗誇酒，大贾褐怀璧。喝咄野狐禅，未必实有得。欧公不论文，孟子不言易。平生守所见，弱冠至七十。幼尝习古诗，生平不满百。人生如蜗牛，欲升一丈壁。我幸七尺身，燥土馀三尺。目此寸进难，涎尽喙不湿。平生修省心，不啻震虩虩。晚若蹈虎尾，更甚履愬愬。庶几其可免，宁受冻饥厄。徒步胜安车，亦勿乘下泽。今所以知古，赖世有书史。后所以信今，岂不亦藉此。昔在韩魏公，治平四载耳。仁皇实录就，贼贾独不尔。窃位十六年，不奏理庙纪。咸淳至德祐，抑又可知矣。国亡邪正混，衮挞笔孰泚。衰翁抱丹心，但恐将溘死。世短心徒长，日暮道更远。偶荣匪运泰，骤落非命蹇。王侯死无葬，将相谪不返。贱穷齿秃缺，尚许啖粝饭。配享宣尼庙，文学可商偃。云何从祀庑，传注王郑混。平生三万卷，晚节叶粪本。外华已焉哉，袯襫谢公衮。"}