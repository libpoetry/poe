{"id":"63962","title":"玄宁夜集赠张子言","dynasty":"明代","author":"吴子孝","text":"我不能奋身霄汉攀蛟龙，手揽日月登玄宫。扬帆浩溟泛沧海，玉芝若木空相待。燕京肮脏谁与怜，拜趋公府心欲穿。桂薪玉粟犹争炀，羸马青衫愁着鞭。虎颡张侯髯半雪，绮裘绣带腰环玦。晦迹田生燕市豪，藏名管子辽东杰。斗酒夜过玄宁观，按剑悲歌耳双热。酒酣乐极气益振，投琼角胜雄三军。六绯的烁真堪羡，宛转瑶盘走朱电。势穷一叱颜色同，星灿浑疑鬼神变。满堂大笑冠绝缨，获隽翻令肝胆惊。张侯贺我净玉觥，隔筵交酢了不争。呜呼！人生得丧何荣辱，世事纷纷易翻覆。塞叟底须忧失马，郑国焉知梦分鹿。下堂罢酒客复醒，春月皎皎河汉清。明朝却出邯郸道，回首徒含郭隗情。"}