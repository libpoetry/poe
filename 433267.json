{"id":"433267","title":"齐天乐　两宋词人分赋得碧山二首","dynasty":"近现代","author":"寇梦碧","text":"白翎天地红鹃泪，凄凉送春南浦。病叶辞蝉，幺花恋蝶，何计商量去住。朱幡护取。奈颠倒残英，几番风雨。夜剪龙髯，攀天犹隔梦中路。清吟争赏赋笔，黍离君国感，谁识幽素。秋绿怀芳，冬青吊梦，凄断旧游鸥侣。纫兰坠绪。听月底吹箫，馀音如缕。依约遥山，淡蛾留碧妩。晚蝉花外沉孤韵，江山夕阳深处。春水垂杨，宝帘新月，长忆故家眉妩。沧波路阻。算梦到骊宫，素鹇沉羽。刻骨骚情，人间天上寸心苦。神州曾几换劫，帝心胡此醉，鹑首轻付。桃扇歌尘，芦沟魅影，一例伤心南渡。于喁寸土。忍雁口光阴，补题重赋。共命危弦，半灯寻梦语。"}