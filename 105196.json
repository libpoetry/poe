{"id":"105196","title":"彦国通判终州","dynasty":"宋代","author":"梅尧臣","text":"结交时未久，情亲心已照。氛埃外自遣，风月还同调。复与任浮沈，未尝趋近要。以此虽处贫，宁防俗者诮。今将辞我去，尽日来谈笑。穷巷敞茅茨，高言出廊庙。且作朱韍行，聊能发光耀。当亦就铜墨，远之江海徼。山郭寂无喧，云川不妨钓。所嗟胡越人，千里烦登眺。"}