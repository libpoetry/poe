{"id":"478801","title":"题林和靖秋深二帖与石田同用坡韵","dynasty":"明","author":"张渊","text":"乾坤悠悠书两幅，墨光深照西湖渌。人间番覆似浮云，此纸完全如璧玉。少陵瘦硬真入评，右军姿媚宜云俗。想当援笔对梅花，谁用官奴寒把烛。自然心画得天妙，一字百金酬不足。乃知形貌列仙癯，石带烟霞山少肉。岩岩气节高百世，奚假文章身后录。东坡去后古祠荒，月下不闻迎送曲。遗迹君家岂偶然，天遣清风激修竹。凭君开卷望孤山，三灌蔷薇咀秋菊。"}