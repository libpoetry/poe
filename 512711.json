{"id":"512711","title":"元祐党人碑","dynasty":"明","author":"沈周","text":"熙丰小人用，坏政始介甫。类从一何众，三朝养祸柢。元祐用君子，四海贺马吕。豁然破积晦，有若日当午。一日十二时，午位仅一数。十一非其位，乃在小人所。天意未厌祸，善类终遭侮。在睽同而异，川朔失为迕。其辈随以动，在咸象于股。奸京柄崇宁，首以故案举。深虞道复长，籍党表天下。一镌亦莫服，凿石竟何补。邪正均一罚，株连示淆蛊。今于岁月后，是非目谁瞽。譬瞻星与宿，经纬森天纪。不妨紊彗孛，各自粲堪指。君子犹元气，不能绝其绪。但含消长机，小人昩其旨。虽云诈力大，欲绝亦缪矣。十步有芳草，十室有贤士。若使朝廷无，曷以维国是。不以溷小人，同事信难处。其势莫两立，伤夷至于此。小人务辟衅，君子务必沮。柰何君子少，莫胜小人侈。恃胜初无人，习恶后无主。丁秦及贾韩，驯至国遭掳。一旦中原失，小人实为估。乃鉴殷之亡，先闻九侯脯。碑者本悲也，我来手重抚。"}