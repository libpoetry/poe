{"id":"703101","title":"晚春五首用杨孟载韵","dynasty":"明","author":"谢晋","text":"水淹榆荚半堆墙，细雨生寒润袷裳。芳草欲迷楼外眼，飞花应断客边肠。风帘静捲萦春絮，烟篆微销过午香。睡起不知庭院晚，阴阴高柳映斜阳。年来疏散任清贫，藜杖荷衣白葛巾。傍竹看山行怕晚，对花临水坐伤春。拟将兰棹为渔父，未许桃源避俗人。回首仙踪无处觅，东风吹绿半江蘋。移家住近阖闾城，花绕衡门柳拂楹。新社未来先有燕，一春将尽始闻莺。杯缘醉少长嫌浅，巾为凉多却爱轻。日暮小斋清沐罢，科头闲取一琴横。心閒无梦到南柯，惟惜残春又欲过。一径绿阴芳树合，半帘红雨落花多。闲吟诗到清新句，坐看杯生潋滟波。自是经朝书倦读，不关中酒卧林阿。节序匆匆改岁华，满庭芳草一池蛙。吟髭近为伤春白，病眼长因中酒花。梦里暂归凭蛱蝶，江头相送忆琵琶。客窗过尽清明日，风雨昏昏噪莫鸦。"}