{"id":"1047638","title":"寄题谭氏需亭","dynasty":"宋","author":"沈辽","text":"谭子作需亭，佳客同宴乐。宴乐乃馀事，文华相博约。散帙列经史，所游尽通博。挥毫断新义，诸生困穿凿。中厨具烹饪，高怀肆杯杓。遥想大论时，纷纷麈毛落。春风豁幽郁，秋日延林薄。人生乐名教，安在甘寂寞。相期一穷达，岂止为脾臄。穷达乃在天，得时即鸣跃。在昔郑司农，处身固穷索。飨客颇丰侈，水陆荐金错。其后李北海，高材冠台阁。摛文示时彦，万金资一酌。遗风不在是，斯名岂苟作。泥沙何足道，正当为善谑。子云老嗜酒，行当蹑芒屩。为君说难字，犹能中一喙。"}