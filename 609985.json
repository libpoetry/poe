{"id":"609985","title":"呈赠大司成萧大宗师","dynasty":"明","author":"韩上桂","text":"奎壁辉垣序，龙麟瑞圣明。文章关盛化，礼乐佐升平。灏气从何剖，繁阴久未晴。汉儒误权术，秦治喜刑名。六代铅华重，三坟浑噩轻。陵夷伤宋韵，靡弱厌元声。閟宝终疑护，仙灵间始呈。千年雄剑跃，万里浊河清。昆圃青琪照，苍梧彩凤鸣。望之仍往系，酂相企先荣。道盛纯如锡，德高粹似琼。玄情窥要妙，朗识彻晶瑩。历块腾高足，抟溟恣远程。中原旋宝勒，上苑揽奇英。太乙藜光灿，金茎玉露擎。世争传琬琰，人共指蓬瀛。象服徵三鳝，鸿仪备五更。尚方亲执酱，仙掌代调羹。望以龙门峻，经从虎观横。环桥欢寓目，奏鬷喜无争。登降音容盛，圭璋俎豆盈。愚蒙佥警铎，少小尽垂缨。石鼓文仍焕，壁经道复行。扶衰维绝脉，起溺济苍生。僻径荒芜扫，狂澜砥柱撑。柏梁追汉和，韶响迭虞赓。携佩悬珠蚌，握芳满杜蘅。龙旗堪建队，牛耳独推盟。笔势千山蹴，词源巨峡倾。奇如奔逸骥，豁若饮长鲸。体格高三变，丰神轶两京。皇猷增润饰，帝治藉恢宏。雅誉齐杨震，虚怀■晏婴。风随杨柳拂，月入汉江泓。自愧磨铅质，更怜雕楮情。屠龙无可用，负鼎若为烹。敝帚千金享，坚瓠五石盛。不能趋役役，但可守硁硁。舌在宁堪贾，笔枯讵用耕。典裘宽自酌，薪桂苦无营。越困三千甲，秦欺十五城。伤弓心已碎，刖足梦犹惊。愁极因狂遣，贫来与贱并。飘摇同落絮，流滞比浮萍。幸辱孙阳盻，欢承广厦帡。投诗曾代介，献赋几加评。北海尊频倒，中郎屣遽迎。祇应躬负笈，敢谓托班荆。干莫占常异，骊黄识独精。焦存爨下器，响讶铁中铮。夜雨时沾槁，春风始扇萌。如鱼资活泼，似燕藉生成。白日容流照，青云附远征。岂应淹下乘，冀可逐前旌。大冶群从范，名材永作桢。味期谐重鼐，任拟寄阿衡。地轴盘弥固，天衢道正亨。招贤勤吐握，辅世笃忠贞。谬道星为客，翘瞻月是卿。迁乔真有托，长此效鸣嘤。"}