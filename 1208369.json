{"id":"1208369","title":"送汪臣良编修出知馀姚州题得石鼓","dynasty":"元","author":"宋褧","text":"繄昔中兴王，振武岐阳蒐。臣工作歌诗，纪迹庸阐幽。琢石制为鼓，深刻将垂休。浑坚不少磷，文字粲以周。古拙出史籀，蟠错纷蛟虬。毡驼护转徙，逮阅三千秋。天朝尤宝惜，移寘宫墙陬。栖息得所托，珍秘价莫酬。刺史瑚琏器，出守趋东瓯。敦朴且贵重，华采殆罕俦。旌麾暂补外，廊庙行见收。亦若此鼓然，置之昆崙丘。"}