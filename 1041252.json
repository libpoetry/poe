{"id":"1041252","title":"送陈奇秘校游寝邱","dynasty":"宋","author":"刘敞","text":"世往人物非，古今共滔滔。闻君寝邱客，因忆孙叔敖。脱身田野间，功业青云高。忧国不顾家，子孙负薪劳。苟无滑稽士，亦已埋蓬蒿。嗟来千户封，晚受侯王褒。贤卿尚遗忘，反慕贪与饕。况彼里闾人，安能厌糠糟。伊昔方断蛇，许身轻鸿毛。阴德尚有报，天宁绐吾曹。努力道路勤，我心良郁陶。"}