{"id":"690377","title":"见梅次前韵","dynasty":"明","author":"张弼","text":"冬深南土断花开，野径疏梅首重回。零落不禁犹古貌，飞扬相趁付寒灰。射姑欲梦禽先觉，逋老宁知蝶自来。为语山灵应记取，肝肠铁石赋还裁。深入交原沃壤开，层山如浪远萦回。昌江鱼扈收虾菜，刺竹人家捣蛤灰。呼雨怪禽凌壑去，寻香痴蝶逐风来。无端好景沦荒僻，大手何缘入品裁。"}