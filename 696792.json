{"id":"696792","title":"元夕赐观灯","dynasty":"明","author":"金幼孜","text":"阊阖天门开九重，玉楼金殿月朣胧。共看鳌背辞沧海，独向龙墀拥翠峰。瑞雪暖融鳷鹊观，庆云晴护建章宫。盛时佳节逢元夜，此夕欢娱万国同。河汉沉沉霁景澄，蓬莱撚满九华灯。青猊白象三千界，绮阁雕阑十二层。花绣芙蓉浓艳吐，帘垂翡翠异香凝。世人唯向云中见，遥望天门不可登。宝树金莲万炬明，春风一夜百花荣。绛纱含雾垂珠幕，紫焰蒸霞晃绣楹。洛水涵光龟象出，荥河流耀马图呈。仙禽灵兽多嘉瑞，尽见扬辉入太清。乐奏《韶》、《咸》宝扇开，遥瞻龙驭自天来。九门香逐灵飙度，万国春随御气回。綵凤高临青玉案，彤云轻护紫霞杯。臣民共愿宸游乐，海内欢声溢九垓。五色祥云奉御筵，翠华垂盖出中天。玉龙吐焰开灵曜，金鸭腾薰蔼瑞烟。淑气晴含旗影动，轻飙微带漏声传。教坊初进升平曲，凤吹鸾笙杂管弦。中使传宣宴百官，佩声遥集五云端。酒颁绿蚁开金瓮，馔鲙苍鳞奉玉盘。宝帐春回频送暖，瑶台雪霁不生寒。侍臣沾醉蒙恩德，更敕都人近御看。罗绮含薰綵队盈，金花翠帽锦装成。奉琛献璧诸番贡，舞縆寻橦百伎呈。戏帐弄娇空外影，挈帷巧出静中声。三农更有丰年曲，齐向天街歌太平。锦额瑜环童伎儿，分行列队向彤墀。当筵齐唱摩尼曲，对御还歌大圣词。宝藏金钱颁出富，雕盘珍果赐来奇。衮衣浮动阳和满，正是天颜有喜时。天外遥闻云佩鸣，仙人飞步下瑶京。安期神枣千年瑞，王母蟠桃万寿徵。玉女金童迎凤辇，霓旌羽盖列龙軿。紫金还现空中相，群会璇霄对圣明。银箭迟迟禁籞长，月华灯彩炫岩廊。暖随佳气浮三殿，春逐恩波被八方。湛露更添仙瓮醴，祥飙还度御炉香。小臣愿祝齐天寿，万岁嵩呼仰圣皇。"}