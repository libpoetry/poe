{"id":"1216591","title":"题铁石骢马图","dynasty":"元","author":"张翥","text":"神厓黑龙时出水，游牝何年得其子。是何毛骨如积铁，迥立长风独奇伟。霜蹄白鼻散五花，倏见马中真騄駬。美髯奚官能剪拂，不遣云鬟涴泥滓。少施鞚勒即飞腾，唾尚不敢况敢捶。马生岂在粟一石，不饱宁能见才美。朝燕晡越信汝良，安得壮士同生死。阿师一室巾锡外，时展此图临燕几。三生似是支道林，爱马苦心同若此。平原丰草秋漠漠，恍惚寒沙飒然起。英雄有志在青云，老眼因之空万里。"}