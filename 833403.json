{"id":"833403","title":"百字令 其二","dynasty":"清末民国初","author":"樊增祥","text":"屈金粟后，数国初人物，历年三百。此是百年前旧物，犹逊悔翁乾蝶。玳瑁云斑，玻璃冰老，淡极苌弘血。朝云书至，近时无此花叶。为问当日池中，蛟龙安在，惟汝无生灭。四十余年能长我，兄事藕花也得。道士桃新，丈人梅旧，容汝中间立。花如解语，试谈大父游射。"}