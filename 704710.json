{"id":"704710","title":"无题四首","dynasty":"明","author":"薛瑄","text":"逸思飘然赋远游，可堪三岛隔瀛州。曾闻神女云侵鬓，见说麻姑雪满头。海上楼台常似昼，山中瑶草不知秋。若为借得仙家鹤，鸣佩珊珊玩九州。桂馆琼扉薜荔墙，清脩独尔意难忘。已将兰芷为芳藉，更集芙蓉制锦裳。洛浦佳人鸣佩玉，茂陵才子咏鸾凰。应须一卺仙家酒，散作人间雨露香。风满珠帘月满楼，瑶台有路可追游。香生宝鸭沉烟细，露滴银床玉宇秋。楚岫三更云渺渺，蓝桥千里浪悠悠。花笺写就烦青鸟，更为殷勤到十洲。绝世青娥二八馀，仙容绰约好楼居。鲛人夜织绡为帔，云女秋裁锦作裾。碧海兰苕巢翡翠，瑶池清水泛芙蕖。秖应待得吹箫伴，共跨飞鸾蹑太虚。"}