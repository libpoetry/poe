{"id":"765938","title":"花心动 木香花","dynasty":"清","author":"熊琏","text":"日暖风和，正满架浓阴，柴门深掩。篱落萧疏，墙角清幽，望去琼瑶一片。淡香飘向无人处，试问在、谁家庭院。尽任著、山村水郭，牵藤布蔓。林下风情未远。纵富贵何辞，也甘贫贱。杏子青垂，柳带长拖，多少繁华先占。殿春芍药同时放，不羡它、雕栏回槛。须知道、生来野性萧散。"}