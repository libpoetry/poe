{"id":"1202080","title":"无俗念 大安山栖云观中秋赏月","dynasty":"元","author":"尹志平","text":"大安高绝，风露清、气爽中秋时节。霞友云朋方聚会，共赏山头明月。照彻千峰，明通万壑，坐觉心欢悦。神清骨冷，永超人世生灭。看尽此夕风光，空劳笔舌，妙景如何说。普照千门皆可玩，不似栖云高洁。小院岩前，大寒岭畔，仿佛天相接。坐中默想，此间堪可栖迹。"}