{"id":"1253334","title":"哭儿骨殖还故山","dynasty":"元末明初","author":"蓝仁","text":"愁心惨澹失清秋，归骨凄凉傍故丘。总为无儿怜伯道，更堪非罪哭王裒。从来祸福分淫善，谁谓忠良似寇雠。黥作孱兵宁饿死，西风残照泪交流。窜死遐荒万里馀，藤缠草束土侵肤。黄金竟为谗言铄，白骨翻成待价沽。形影自随嗟独老，肝肠分裂念诸孤。天高视听无消息，强欲招魂托楚巫。明时不得保天伦，万里投荒殒尔身。欲引残魂归故国，祗凭老仆胜周亲。瘴云泸水邮亭远，绝域孤城鸟道频。此日先茔容附托，一抔黄土骨如银。"}