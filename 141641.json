{"id":"141641","title":"石州慢·磔攘送寒","dynasty":"宋代","author":"王之道","text":"磔攘送寒，燔烈兴岁，又颁尧历。青霭烧痕，绿浮风皱，暖回春色。地天交泰，时当倾否，五鬼休相厄。何妨笑倚东风，一饮杯三百。长忆。苻坚入寇，功高晋室，无如安石。义概雄心，辄莫等闲抛掷。盖壤声名，鼎彝勋业。朋溪虽好，未放终闲逸。喈喈黄鸟，更看壶中春日。"}