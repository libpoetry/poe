{"id":"530661","title":"沁园春　重阳","dynasty":"明","author":"韩邦奇","text":"木叶初飞，重楼雁过，又是重阳。有瓶开清洌，樽中酒绿，枝含瘦冷，篱下花黄。佳节难逢，茱萸细看，剧饮高歌总不妨。君听取，但此身粗健，莫更思量。古今总是亡羊。漫得失、输嬴梦一场。看龙山事往，夕阳明灭，楚台人去，烟草荒凉。半瞬流光，百年浮世，回首西风易断肠。对知音，且颓然一醉，山月苍茫。"}