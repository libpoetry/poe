{"id":"814428","title":"书叹","dynasty":"清","author":"林占梅","text":"每从畴昔溯交亲，落落平生总率真。至道堪师甘进履，善言可法即书绅。幽怀已作忘情客，潜养宁为守默人。射影频频灾害并，忏除何处问前因。落拓山居志本微，形骸复自笑痴肥。不登科目才何用，他进功名愿已违。毕世空题司马柱，昔年常闭稚圭扉。即今故我林泉曲，抱瓮携锄学息机。"}