{"id":"907777","title":"莫春过吴松垂虹用闻人伯封韵","dynasty":"宋","author":"李洪","text":"具区吴松同一水，季鹰英灵呼不起。波平风静落日明，一碧青铜三万里。幻成水墨思范宽，点缀卧虹排雕栏。曜晻枫林带烟雨，白鹤飞去何时还。老子登临屡春晚，胸吞云梦极荒远。鞭笞鸾凤恣遨游，几日蓬莱又清浅。何时脍鲈平波秋，湘娥鼓瑟纤指柔。却跨玉虹朝汗漫，谁能直钓无垂钩。"}