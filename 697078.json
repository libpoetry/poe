{"id":"697078","title":"卢使君追步隐侯作后八咏诗不佞次题倚和倚槛思民力","dynasty":"明","author":"胡应麟","text":"碧槛抱朱楼，高凭动斗牛。桑麻深远墅，禾黍匝平畴。渤海仁风远，宣城惠绩流。踟蹰念民力，漫拟仲宣游。静夜胡床坐，遥瞻万里还。清光流北极，爽气动西山。鹤羽思仙迹，龙鳞忆圣颜。异时香案吏，翘首玉宸班。复道春风起，黄鹂昼满林。间关流叶底，睍睆出花阴。绮陌传金缕，纱窗和玉琴。愿偕韶濩响，一奏未央深。把酒高城望，春光正暮天。落红深小径，新绿涨平田。粉翅迷蝴蝶，芳心泣杜鹃。谁怜隐侯病，憔悴百花前。何处拈长笛，飞声弄月明。梅花千万树，一夜落江城。隔座桓伊思，登楼越石情。洞庭秋水阔，嘹呖雁鸿鸣。幕府秋笳起，随风度海濆。哀音摇落日，逸响度寒云。断续边鸿羽，飞扬塞马群。万方烽燧熄，无拟玉关闻。岂为东方戟，沾沾旧草堂。风流传蜀郡，政绩重淮阳。海岳閒情远，云天健翮翔。故园聊寤寐，前席待龚黄。逸兴黄堂上，高情碧海涯。勋庸留社稷，寤寐落烟霞。八邑声同著，三朝望正遐。阳春谁倚和，万古诵瑶华。"}