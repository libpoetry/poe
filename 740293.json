{"id":"740293","title":"李唐园监丞文园学士花墅对床图","dynasty":"清","author":"朱圭","text":"帝城春晚花始殷，鄂不枝叶交斓斑。四门清暇玉堂散，对花一笑初开颜。酒清歌缓月欲上，床移花亸园暂关。伯兮德尊爱更笃，弱弟名达心能闲。人生富贵亦何有，天公付与兹尤悭。忆予雁行当早岁，回翔禁树联清班。五年远游感衣带，三冬归处嗟绳菅。不知潇潇几听雨，坐愁望望劳登山。何如君家好兄弟，花前娱戏头已颁。无忘嘉树喻翩反，有梦春草生湾澴。更知君实性则友，承华退直常追攀。致身槐棘正不免，且祝异雀衔双环。"}