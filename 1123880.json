{"id":"1123880","title":"送张王臣还峡州兼属峡守郭郎中季勇二首","dynasty":"宋","author":"赵蕃","text":"九州四海张安国，翰墨文章自出奇。无复若人空阁象，忽逢难弟更名诗。流风善政未云远，家世斯文当属谁。我愧不堪门户寄，相逢叹息在于斯。久矣闻风折角巾，近来乃得诵诗新。雨奇晴好西湖赋，梅落草生三峡春。再拜因行为多谢，尺书愿寄恐无因。靖州傥有平安使，佳句惊人不厌频。"}