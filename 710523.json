{"id":"710523","title":"大墙上蒿行","dynasty":"明末清初","author":"邝露","text":"条风旖旎，吹荣丹荑。品汇随凉飙起。凋瘵一何翩翻，物态如此心怦怦。大钧播物流形，今我局速将何成。人生居天壤间，如湍水泛浮萍，我今局速将何成。适君四体所乐，遐不恣君魂梦所便。冬居温室长年，夏乘鹤盖飙轩。糟糠何苦，我今欲何求。不及君颜玉车丹，食氏德臇臛熊蹯。上有女娲炼石之青天，使我仰戴不得久周旋。下有六鳌擎足之神峦，使我步履不得稍弃捐。何不放浪形骸，恣君所便。雅琴琅琅，我今落羽自摧藏。哀乐本无方，廉侔贞玉，洁媲秋霜。梅花四起，龙段中央。姚虞所服，仪凤宾王。辟凶殃，和气致福祥。龙颌贺云，神晖陈章。文君绿绮，飞燕凤凰。尾焦吴爨，根死峄阳。名标往牒，咸自谓雅且良，曾不如我琴臧美无量。带长剑之陆离，清漳为淬，厉以礛诸。丽服有都，步天衢，纯钩贯斗枢。桓公之慈，太公之阙，文王之琢，庄君之忽。古器灭没，今我无匹。升玄扈，坐兰台。九斿雾涌，左个天回。颂奚斯，侍邹枚。拉飞琼，醉龟台。召蹇修，诒凤为媒。奉觞白日，尔无西颓。今日乐，不可回。乐未央，为乐当自强。百岁如流光，何为自苦，使我心伤。"}