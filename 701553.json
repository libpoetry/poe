{"id":"701553","title":"西清词六首","dynasty":"明","author":"黄佐","text":"璧月珠星满紫坛，莲花齐簇切云冠。瑶池岂必传青鸟，蓬岛惟应集绛鸾。碧殿峥嵘概泰清，飙台时送《步虚》声。流铃掷火飞章地，一片云遮翡翠城。兰麝氤氲化庆霄，芝龙迤逦度虹桥。万花似锦环清馥，午夜月明闻洞萧。辇道阴森万柳齐，水晶帘幕动晴霓。六龙行处金蜩合，冉冉红云阆苑西。红叶飘摇出御沟，银屏金屋不知秋。侍臣鹄立空翘首，日色曈昽满凤楼。减却云鬟带玉冠，紫烟衣薄露光寒。《步虚》声里琪花落，赢得君王转盼看。"}