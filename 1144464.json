{"id":"1144464","title":"题钱舜举写生五首 石榴","dynasty":"宋末元初","author":"陈深","text":"万里乘槎来，锦衣惊昼炫。相逢秋风中，忽发一笑粲。苍然蓝田姿，幽怀瑩冰雪。邂逅青门翁，曾救人间暍。翩翩凌波仙，静挹君子德。平生出处同，相知不易得。百卉尽摇落，独傲清霜里。披榛见黄花，渊明元不死。秘矣宫中戏，人间那得窥。开图付一笑，能不类儿嬉。"}