{"id":"1083948","title":"童丱须知 舅姑篇","dynasty":"宋","author":"史浩","text":"女子年既笄，出适乃从夫。从夫始曰妇，将以事舅姑。舅姑生男儿，鼓舞更忻愉。禀受胚胎成，身体洎发肤。玩之如美玉，宝之如明珠。觊其能立身，孝养勤朝晡。岂知壮有室，却使失欢娱。妇既恣狼戾，夫亦与之俱。翁妪有憎恶，导夫起嗟吁。叔妹有异胞，俾夫肆欺诬。及其享富贵，却云夫自图。珍异私帑积，赀产别籍拘。不念翁与妪，生尔夫之躯。不念叔与妹，尔夫当友于。动辄生离间，岂不负心乎。天殃或人祸，舍尔其谁诛。我有为妇法，尔其听而孚。凡事舅姑礼，与事亲无殊。唯当辅君子，相勉以相须。定省问安否，温凊视衣襦。俎豆奉燕乐，几杖供扶持。出因侍坐席，入则临庖厨。亲意或欲与，承命惟所需。不作曾元养，问有必曰无。亲意所爱敬，率行不敢渝。当以内则篇，终身为范模。其有疾病时，忧惶问医巫。不眠衣带敝，不食形容枯。药饵必自试，宁敢离须臾。以至复初后，吾身方得苏。其有贫困时，四壁立家徒。夫既日负米，不惮涉崎岖。妇亦悯其劳，推食盈盘盂。质贷如已尽，素手居穷途。每务宽慈抱，何尝使向隅。以其所以养，粗粝成甘腴。亲怒我勿怨，亲肥我独臞。忘饥日反哺，岂不见慈乌。亲既感尔孝，祝尔多英雏。佗日尔有妇，复与尔同符。因知妇行孝，乃自立根株。出尔反乎尔，曾不差锱铢。当时奉翁妪，后效收桑榆。时哉不可失，作诗劝踟蹰。"}