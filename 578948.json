{"id":"578948","title":"鸭脚粟","dynasty":"明","author":"王佐（汝学","text":"五谷皆养生，不可一日缺。谁知五谷外，又有养生物。茫茫大海南，落日孤凫没。岂有万亿足，陇亩生倏忽。初如凫足撑，渐见蛙眼突。又如散细珠，钗头横曲屈。草部非所同，谷部颇公共。乃知天地心，养人非一种。三月方告饥，催租如雷动。小熟三月收，足以供迎送。八月又告饥，百谷青在陇。大熟八月登，恃此以不恐。琼民百万家，菜色半贫病。每到饥月来，此草司其命。闾阎饱饭饼，上下足酒浆。岂独济其暂，亦可赡其常。薏苡名珍珠，虚名误忠良。荑稗虽可食，苟且充饥肠。若与此方驾，二物当服厢。草部在所珍，强名之曰粟。持此问司穑，可曾在所属。"}