{"id":"427534","title":"声声慢 高云麓大史乱后移家海上，苍虬为作苍茫咏诗图，属题此阕。忧生念乱，同有无涯之感也","dynasty":"近现代","author":"黄公渚","text":"沧江投老，故国平居，斜阳心事年年。烟画寒林，枯吟且耐荒寒。空山傥客孤往，怕西风、吹老啼鹃。身世证閒云，天际去住随缘。极目昏鸦蔽日，几蓬瀛尘涨，坐阅霜颠。起舞霓裳，何堪梦绕钧天。婆娑四明狂客，谱哀歌、都付冰弦。羁泊感，只空中传恨，一壑能专。"}