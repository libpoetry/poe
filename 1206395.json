{"id":"1206395","title":"袁伯长侍讲伯生伯庸二待制同赴北都却还夜宿联句归以示予次韵效体发三贤一笑","dynasty":"元","author":"柳贯","text":"杜诗诧蜀险，高有石匮阁。安知居庸口，可掠太白脚。马行已崇巅，鸟度尚层壑。林蹊旷迷辙，崖井荒留幕。俯疑日沈车，阒若风鼓橐。玄云倏扬旟，朱霞粲涂鞟。数驿程匪赊，袭裘寒更薄。客魂逢酒销，鬼胆因诗愕。蟠木将为容，胡绳未宜索。严召戒晨趋，澄旻际秋廓。紫微晶焕烂，瀚海气冥漠。腰无两鞬属，道有五丁凿。弭辔谁所援，还衡犹屡错。小息树吟旌，争先厉词锷。非开石首筵，似听郾城柝。巨敌无前勍，偏师当后却。"}