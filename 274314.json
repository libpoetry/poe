{"id":"274314","title":"金缕曲·为冒鹤亭题水绘庵填词图","dynasty":"现代","author":"汪东","text":"得句皆天籁。问当年、词流有几，颉颃先辈。水绘佳名传奕世，别起陈楼堪配。便合向、髯翁下拜。先后图成相辉映，笑纷纷、余子徒婴哙。兴废事，正同嘅。红桑苒苒三成海。想沈吟、含豪授简，邈然心会。禅榻忘机尘缘净，不羡紫云歌态。也不用、麻姑搔背。万事浮云随变灭，只开元、旧曲今犹在。知者寡，亦无悔。"}