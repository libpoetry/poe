{"id":"871661","title":"叠字招隐 其二","dynasty":"宋","author":"白玉蟾","text":"逐逐且贪怎足。恋松楸，爱莲菊。食玉衣锦，池酒林肉。瓮埋地阁钟，月泻天窗瀑。郑卫殆塞其聪，赵燕可盲其目。镜盟钗诅谩交交，马迹车尘何仆仆。名伤神兮宠辱若惊，事掣肘兮进退惟谷。一真妄兮故知空不空，观徼妙兮常有欲无欲。吾将先天后天明月之珠，裁作左仙右仙宾云之曲。"}