{"id":"704167","title":"次韵竹林先生中秋玩月之作（至正庚子）","dynasty":"明","author":"鲍恂","text":"昔年为作蟾宫客，曾向宫中看玉轮。万丈光悬金粟树，三更影落绛河津。生憎老兔深为窟，却笑仙娥不嫁人。回首归来旧尘世，满天风露一吟身。数年不对中秋月，月色依然不负秋。懒问仙人修玉树，且陪帝子上琼楼。斗牛低绕天枢转，河汉斜横左界流。却望蓬莱宫阙远，几随清影重回头。浪说今宵明月好，干戈满地几人看。惟堪院落清尊赏，忍照沙场白骨寒。彩笔写残思缚兔，玉笙吹罢拟乘鸾。知君此会非忘世，只为良辰一笑难。"}