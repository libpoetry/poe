{"id":"431474","title":"南歌子 壬子怊怅词","dynasty":"近现代","author":"邓嘉缜","text":"粉塔层层见，朱阑曲曲通。尽教花似往年红。不信无人惆怅话东风。道是催花雨，真成刬地风。慢言骇绿与惊红。多少楼台烟雨入溟濛。烛影移云髻，花香入雾鬟。早知乐意暗相关。应悔床前推倒锦屏山。叶绿红逾艳，花红绿更宜。花花叶叶各成枝。记否根生芽发未春时。"}