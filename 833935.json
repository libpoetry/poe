{"id":"833935","title":"齐天乐 和白华，用叔问韵，时余将游庐山","dynasty":"清末民国初","author":"易顺鼎","text":"西风又起天涯路，吹残碧云如马。十载江湖，无人到处，惯与闲鸥争霸。一双不借。更庐阜寻僧，远投莲社。行路寻常，曹将军笔也难写。销磨旧怀艳冶。向荒台流水，空吊琴雅。夕跨苍龙，朝辞黄鹤，明日芙蓉手把。与君别者。莫只学人间，秋虫吟哑。五岳归来，早将书代话。"}