{"id":"1050060","title":"将游宣城先寄贾太守侍御用李白寄崔侍御韵","dynasty":"宋","author":"郭祥正","text":"峨峨敬亭山，玄晖有佳作。贾公乃后身，风流今与昨。豸冠触奸邪，分符宛陵郭。江湖暂徘徊，烟霄必腾跃。予方卧閒云，时或乘皓鹤。水缩龙蜃归，霜清天宇廓。安能坐陇亩，凄凄眷藜霍。陈蕃有虚榻，黄埃侵断索。能如汲黯直，定许季生诺。往哉不可失，行闻还凤阁。"}