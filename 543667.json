{"id":"543667","title":"米南宫误恩帖歌","dynasty":"明","author":"胡应麟","text":"张颠老死米颠出，好手中原斗狂逸。南唐宝石作研山，三十六峰舞寒碧。低头拜石石不语，袍笏蹒跚笑儿女。一朝把换薛公鹤，泣向蟾蜍泪如雨。兴来刷笔扫孤愤，十万材官破坚阵。青城侠客挥剑锋，夜叉飞天云雾中。宣尼常笑由也谚，颠也淋漓逞豪健。此帖数字亦怒张，儿驹泛驾不可当。五百年来米颠子，绝倒当年颠长史，钟王节制安事此。"}