{"id":"801337","title":"磷火","dynasty":"清","author":"徐兰","text":"土雨空蒙著衣湿，磷火如萤飞熠熠。须臾散作星满天，空际如闻众声泣。有火独明必鬼雄，众鬼吐焰无其红。约束群磷共明灭，无乃昔日为元戎。别有火光黑比漆，埋伏山坳语啾唧。鬼马一嘶风乱旋，千百灯从暗中出。电声闪闪两军接，狐兔草中皆震慑。一派刀声不见刀，髑髅堕地轻于叶。血过千年色尚新，那知白骨化烟尘。新鬼日添故鬼冷，无复寒衣送远人。"}