{"id":"845001","title":"游毕氏废园五首","dynasty":"清末民国初","author":"曹家达","text":"缭垣修竹閒松杉，石埼方塘草不芟。多少夏虫笃时好，更无人说毕秋帆。近百年来盛业休，空馀宸翰额斋头。如何清节尚书第，不及淮阳燕子楼。树带斜阳绿上肩，泠泠风佩响秋烟。传闻兵部诛茅日，墨子增删第九篇。小园赋后名园记，举世狉獉索解悭。一代词臣无片石，恐遗酱瓿在人间。遗著当年斠濮阳，几番剞劂重琳琅。灵岩无恙山庄废，书贾犹述知镇洋。"}