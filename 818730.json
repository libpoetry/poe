{"id":"818730","title":"今日不乐拉杂为此","dynasty":"清末近现代初","author":"沈尹默","text":"今日不乐复何喜，风雨沉沉动江水。越台云物望中断，吴苑莺花尘底死。去年城头乌夜啼，坐中有客念愁凄。今年乌飞夜将旦，东方大星光灿灿。星光忽堕酒光紫，杯酒英雄数谁子？屋头老树纷披离，百年彊干无丑枝。拗枝作箸食不下，弹剑长歌泪如泻。"}