{"id":"377228","title":"扬州慢·兵后，金眉生还居扬州","dynasty":"清代","author":"蒋春霖","text":"乱草埋沙，孤城照水，倦游重见凄凉。近东园巷陌，但一片斜阳。占萝径、幽人自喜，暮鸦啼处，犹有垂杨。奈新栽红药，开时偏断人肠。竹边旧屋，问归来、燕子都忘。漫指点烟芜，梅花冢在，文选楼荒。一觉十年前梦，春风减、杜牧清狂。又箫声吹起，疏帘残月微茫。"}