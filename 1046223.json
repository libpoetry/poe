{"id":"1046223","title":"崔仲岳隐居松江以丹白黑饰舟曰鹤舟括苍周子韶无为杨次公治平三年夏六月会仲岳于繁昌蓬莱亭勉其罢鹤舟以应书席上联句送之","dynasty":"宋","author":"杨杰","text":"且就飞龙榜，休登白鹤舟。陇书方劝驾，阆苑莫回头。丹顶归沧海，霜翎掷素秋。海鹏期变化，仙骥任沈浮。烟月闲三岛，功名重五侯。须知驰凤诏，便是钓鳌钩。已得冲天便，无思击楫游。楚醪铿逸韵，湘瑟助冥搜。南浦成春别，北山空夜愁。九皋闻象魏，一叶寄汀洲。世气骑风虎，机心走海鸥。昔年嗟鹢退，今日并麟游。八月仙槎驶，千龄圣运优。市朝真大隐，箕颍谩清流。鼓枻虽渔父，乘桴笑仲由。片帆从此卷，旧氅亦应留。冠佩重华国，莺花四皓楼。雄文高雁塔，大醉忆蓬丘。勋若书青史，幢须建碧油。兰桡好重举，乘取上扬州。"}