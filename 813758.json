{"id":"813758","title":"翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其二","dynasty":"清","author":"汪端","text":"焚馀诗草返生香，遗集真应号《断肠》。齐国淑妃原著姓，蒋家小妹是同乡。镜湖桃叶鸥盟远，画阁梅花鹤梦凉。最忆横波摹小影，眉楼一角写斜阳。又见杨娃小印红，容华才笔丽惊鸿。丛残著录留湖上，轻薄姻缘说意中。谢逸画图寒翠晚，汪伦潭水夜星空。依照智果西头路，绝胜仙霞万点枫。碧城坛坫久名家，多少蛾眉礼绛纱。仙子玉垆玉涧雪，美人湘管一枝花。隔湖香冢秋飞蝶，映水红楼晚噪鸦。更访吴宫双玉墓，牡丹厅畔竹阴斜。"}