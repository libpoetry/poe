{"id":"682484","title":"寄和沈纯甫比部游崆峒岩","dynasty":"明","author":"区大相","text":"域外名山此郁盘，青天孤剑倚巑岏。石坛过雨瑶花静，丹壑含风玉乳寒。藜杖自穿云雾入，苔碑先拂薜萝看。绝怜空谷稀人迹，尘外逢君一笑难。把酒萧条眺远峰，削成青壁秀芙蓉。书传有客拾瑶草，日下何人鞭玉龙。树杪秋阴凉籁起，岩前黛色暮烟重。非缘谪籍邻幽杳，石上争题逸士踪。"}