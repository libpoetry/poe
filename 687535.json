{"id":"687535","title":"腊月同霍渭厓诸公乌龙潭观打鱼用坡翁韵二首","dynasty":"明","author":"孙承恩","text":"日高湖冰解作块，水落旧痕出洲背。渔翁招摇沉网罟，上客游观缓裘带。跃青跳白举数尾，鲂鲤不言羊豕脍。取物还存爱物仁，半释况乃兼细碎。玉花行看登翠盘，素鬐早已扬清濑。死生顷刻岂人意，万类谁能逃数外。吾闻此中本龙窟，须信风云有时会。丁宁莫教轻触之，驱驾波涛赴溟海。平湖如席洲若块，渔子击水惊鱼背。一网数鳞如拾芥，骈头贯腮相萦带。饔人挥刀飞雪花，座客停餐谈玉脍。秪须一脔赏风味，莫教大嚼嫌微碎。天生食物为人用，畜牧山林与溪濑。纵欲暴殄乖好生，异说更求常理外。一尊笑谈聊适尔，千古襟期谁复会。拟学任公钓巨鳌，须制长竿向东海。"}