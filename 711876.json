{"id":"711876","title":"石湖观梅花分得动字柬罗仲恭罗显哉兼怀湖主人罗澹峰","dynasty":"明末清初","author":"陈恭尹","text":"溪西千树当时种，数尺枝条柔可弄。不踏湖堤向一年，已觉繁花密无缝。经过昨日此匆匆，两夕怀思不堪诵。栽花主人隔千里，花下扁舟与谁共。虬髯逸兴迥不群，公子翩翩复殊众。折简相招到石床，新醅不惜开银瓮。远方英俊兼秦越，满座雄谈杂嘲讽。是时霜后积水清，湖西滉漾波光动。四山开朗有佳色，孤屿萧疏欲含冻。共誇密雪赋梁园，复讶行云入荆梦。幽光漠漠去岸高，素色鳞鳞压枝重。拂衣屡爱轻瓣飞，行杯更遣浓香送。逆风十里气尚满，沿流百步溪犹壅。高天可厌白日坠，厨人未报清尊空。老夫短棹欲早归，上客班骓亦停鞚。开笺意思已潦倒，下笔词章乃狂纵。寄谢梅花勿笑人，繇来韵险难为用。"}