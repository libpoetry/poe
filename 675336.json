{"id":"675336","title":"登迎晖楼有作","dynasty":"明","author":"王廷相","text":"按图欣名胜，宿心慕蜀甸。今兹遂游旅，偶得契贞观。危埤凌山椒，层楼接天汉。阳律嘘生遂，春令行雷电。原隰芬草树，巘崿各葱茜。幽人时往来，丹鹤亦回缅。华阳带锦水，佳丽足三叹。幽赏纷林花，离悰剧江燕。虽乏长卿才，颇协康乐玩。嗟尔见羁束，鄙哉任情恋。瑶草竟何掇，缁发日云变。嗜物天机伐，矜智圣灵散。愧彼丘园徒，挥手谢簪弁。"}