{"id":"436129","title":"余懒日甚不作诗者二年矣閒者二三子以歌咏相乐请题于吾兄遁庵遂以岁月坐成晚命之因事感怀成五章以自遣志之所之不知其言之陋也览者将有取焉 其三","dynasty":"金末元初","author":"段成己","text":"晨起坐高斋，鸟啼幽寂破。小儿具文墨，信手供日课。既无宠辱惊，又不至寒饿。自量亦云幸，到此能几个。更欲希世荣，所望毋乃过。蒲团正温厚，得稳且安坐。"}