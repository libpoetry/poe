{"id":"268315","title":"台城路·年来憔悴腰围减","dynasty":"清代","author":"郑兰孙","text":"年来憔悴腰围减，无眠每看侵晓。锦幔围香，银篝倚玉，风雨送春归早。天涯芳草，问别后而今，怎生怀抱。煞是无聊，屋梁月落画屏悄。俊游回首堪忆。忆酒痕碧凝，烛花红小。篆袅清愁，尘封匣镜，丝鬓催人易老。相逢最好。奈地北天南，梦云难到。欲寄音书，双鱼江上杳。"}