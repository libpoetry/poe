{"id":"432474","title":"上海","dynasty":"近现代","author":"苏启元","text":"一自通商贾舶来，百衢千术埠场开。漫疑海气能成市，始信金银果有台。江汉关津隳锁钥，美欧车马走云雷。岂徒讼狱归巡捕，从此原泉去不回。西来潮汐涨洪流，铸错阿谁聚五洲。利益均沾成铁案，国家空叹缺金瓯。九华灯照珠宫满，百尺楼高玉笛秋。楚舞吴歌朝暮乐，更无人解杞人忧。"}