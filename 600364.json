{"id":"600364","title":"岱宗吟","dynasty":"明","author":"王弘诲","text":"我寻青帝问真源，至人邀我登天门。天门高高望何许，乃在咸池之阳岱宗之阯。石磴萦纡十八盘，云根磅礴九百里。厥初浑沌谁为凿，二仪中分列五岳。帝遣大皞奠此方，岩岩巨镇雄廖廓。洞天福地倚崔嵬，层霄万叠芙蓉开。黄河如带，渤海一杯。半夜见晓日，中岭兴云雷。齐州九点苍茫若可辨，吴阊匹练指碧空而惊猜。噫吁嚱，太山之高其不可极也，如此使人登之，飘飘乎若御冷风而超尘埃。忆昔登封七十二氏，厥有虞周，其名最著。秦汉以还此义微，金泥玉检纷兹瘗。祇今作者知何地，树亦不能为之留，碑亦不能为之记。惟有岩前倏忽变幻之白云，领略兴衰千古意。悠悠往事难具陈，振衣聊此朝群真。遥见玉女池前香馥郁，仙人洞里气氤氲。霓旌绛节交缤纷，云是上清大帝、碧霞元君，使人对此摇精魂。齐宫祝釐，祠官秩礼，嬴妇吹箫，冯夷击鼓。灵之来兮锡予祉，望而不见兮逍遥容与。傍有青鸟使，授予黄庭经。览之殊未了，倏忽还空冥。踌蹰胜览意何已，鞅掌尘踪未停轨。何当晞发长兹游，回头寄谢朗然子。"}