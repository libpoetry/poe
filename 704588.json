{"id":"704588","title":"湖上即事四首","dynasty":"明","author":"黎遂球","text":"水树楼台碧，朝云雨气红。燕巢香乳湿，渔网柳波风。花落粘游屐，荷开供酒筒。断桥峰色在，先梦上高空。小港闻歌入，萍开认去船。辨香寻袖气，移翠剩茶烟。采药疑归月，吹箫或上天。花间齐盼望，空有水云连。蝴蝶翻莲粉，蜻蜓罥藕丝。绿阴人散后，红破鸟归时。笑拾同心带，还留比目棋。隔堤闻走马，迎看席兼移。十载游山兴，五从湖上分。杏衫围写画，桃纸占题裙。斗草馀书带，裁缄报锦文。倘应携并去，胭粉满松云。"}