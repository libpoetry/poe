{"id":"843578","title":"潘幼南比部任扬州教授六年矣，一毡坐冷，鸡肋难归，今春寄诗述其近况，因答三律代简","dynasty":"清末民国初","author":"方仁渊","text":"一江遥隔水盈盈，佳句开缄四座惊。芳草难萦孤客梦，落花留恨故人情。聊将红豆传衷曲，寄到珍珠照眼明。为报平安眠食好，年来心节喜双清。月明楼下听吹箫，金粉扬州廿四桥。愧我龙钟懒腰脚，输君鹤背尽逍遥。难除结习烟霜癖，剩有光阴茗碗消。终日闭门无一事，任他人世沸螗蜩。彩霞飞尽剩孤云，鲁殿灵光只有君。苜蓿斋厨怀旧友，莼鲈风味怨离群。一春阴雨连天暗，三月寒衣待日曛。菜麦已伤薪米贵，故乡风景报于君。"}