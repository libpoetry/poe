{"id":"610376","title":"灵洲妙高台怀客岁同游诸子","dynasty":"明","author":"张应申","text":"我登妙高台，下视万里流。是时届孟春，野草尚未抽。昨夜北风号，今晨莽萧飕。林樾恣簸荡，溆屿乍沈浮。日抱江鼍窟，天空海蜃楼。远望忽不怡，眷然怀昔游。我友青云姿，雅志挟九州。振衣凌汗漫，晞发走崙邱。尔时命俦侣，览物穷其幽。登高发长啸，浩荡山灵愁。良会不可再，孤唱难俱酬。驱车殉微名，天路阻且修。冱寒白日速，胡为牵百忧。以兹动归心，理棹返沧洲。贵者恒多营，贱者旷无求。故人谁云故，新知终悠悠。元运代晦明，遇合难预谋。愿言奉芳躅，尽日豁心眸。"}