{"id":"505843","title":"大一统诗","dynasty":"明","author":"练子宁","text":"圣皇御极天眷隆，四海一统车书同。鸿图宝历协昌运，玉京金阙观成功。析津自昔称天府，千里邦畿莅中土。叠巘盘回海岳崇，重阙列峙森貔虎。宸居奕奕当天中，王气五色皆成龙。星辰北极共环绕，万方入贡梯航通。庶民欢呼工效职，天心昭格人欢怿。瑞光扬彩绚瞳胧，宝花呈祥分的历。满目光辉锦绮张，庆云焕发摛天章。咸传圣德致斯应，颂歌载道声洋洋。颂声洋洋中外溢，圣德如天重谦抑。屡宣明诏敕群臣，共答嘉祯期尽力。小臣日侍金阶前，华封三祝瞻尧天。永祈圣寿齐天地，圣子神孙万万年。"}