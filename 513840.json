{"id":"513840","title":"谒京口魏胜将军庙","dynasty":"明","author":"程敏政","text":"长风吹山矶，落日下京口。桓桓魏将军，庙食此邦久。土马剩仪卫，金书炫庭牖。忠义夙所钦，再拜酹江酒。忆当宋社南，君臣窜身走。将军起田间，意气最雄﨣。孤城江海上，日日事攻守。中原天弗畀，竟为敌所有。前旌晓不扬，雄剑夜空吼。何人始召乱，志士徒殒首。当时百战场，荒落见沙柳。千里几兴废，激烈史官手。"}