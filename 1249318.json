{"id":"1249318","title":"西湖曲","dynasty":"元末明初","author":"舒頔","text":"侬家生长西湖住，画舫红窗日来去。不识干戈战四夷，良辰歌舞酣朝暮。越王怀愤攻城来，士卒失守城门开。娇容如花惜不得，一旦零落同蒿莱。百年气运如过电，头白眼昏那忍见。商山路杳云雾深，桃源不假渔郎便。钱王宫阙草树荒，景灵台榭风雨凉。孤山梅花幸无恙，父老含悲辞故乡。"}