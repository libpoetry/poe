{"id":"1193491","title":"系乐府十二首 思太古","dynasty":"唐","author":"元结","text":"东南三千里，沅湘为太湖。湖上山谷深，有人多似愚。婴孩寄树颠，就水捕鷠鲈。所欢同鸟兽，身意复何拘。吾行遍九州，此风皆已无。吁嗟圣贤教，不觉久踌蹰。援车登陇坂，穷高遂停驾。延望戎狄乡，巡回复悲咤。滋移有情教，草木犹可化。圣贤礼让风，何不遍西夏。父子忍猜害，君臣敢欺诈。所适今若斯，悠悠欲安舍。尝闻古天子，朝会张新乐。金石无全声，宫商乱清浊。东惊且悲叹，节变何烦数。始知中国人，耽此亡纯朴。尔为外方客，何为独能觉。其音若或在，蹈海吾将学。南风发天和，和气天下流。能使万物荣，不能变羁愁。为愁亦何尔，自请说此由。谄竞实多路，苟邪皆共求。尝闻古君子，指以为深羞。正方终莫可，江海有沧洲。谁能听欸乃，欸乃感人情。不恨湘波深，不怨湘水清。所嗟岂敢道，空羡江月明。昔闻扣断舟，引钓歌此声。始歌悲风起，歌竟愁云生。遗曲今何在，逸为渔父行。谁知苦贫夫，家有愁怨妻。请君听其词，能不为酸悽。所怜抱中儿，不如山下麑。空念庭前地，化为人吏蹊。出门望山泽，回头心复迷。何时见府主，长跪向之啼。踌蹰古塞关，悲歌为谁长。日行见孤老，羸弱相提将。闻其呼怨声，闻声问其方。方言无患苦，岂弃父母乡。非不见其心，仁惠诚所望。念之何可说，独立为悽伤。借问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻肆耽欲。清和存王母，潜濩无乱黩。谁正好长生，此言堪佩服。农臣何所怨，乃欲干人主。不识天地心，徒然怨风雨。将论草木患，欲说昆虫苦。巡回宫阙傍，其意无由吐。一朝哭都市，泪尽归田亩。谣颂若采之，此言当可取。客来自江汉，云得双大龟。且言龟甚灵，问我君何疑。自昔保方正，顾尝无妄私。顺和固鄙分，全守真常规。行之恐不及，此外将何为。惠恩如可谢，占问敢终辞。古昔有遗叹，所叹何所为。有国遗贤臣，万事为冤悲。所遗非遗望，所遗非可遗。所遗非遗用，所遗在遗之。嗟嗟山海客，全独竟何辞。心非膏濡类，安得无不遗。下客无黄金，岂思主人怜。客言胜黄金，主人然不然。珠玉成彩翠，绮罗如婵娟。终恐见斯好，有时去君前。岂知保忠信，长使令德全。风声与时茂，歌颂万千年。"}