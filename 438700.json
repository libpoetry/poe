{"id":"438700","title":"跋伯玉命简之临米元章楚山图","dynasty":"金","author":"麻九畴","text":"巴东峡壁如駮霞，天凿荆门当虎牙。下有奔湍沉碧沙，直冲北固如投家。云烟昏晓互明灭，朝看沃日莫吞月。远山如指近如拳，过客那知空一瞥。高人庐此恨来晚，不厌孤篷叠往返。莫言造物好穷人，许大乾坤富君眼。以心为镜照诸山，山如人面纷殊颜。扁舟日日青山上，青山却在沧波间。人道痴儿固贪取，我怪高人亦如许。已将胸次衽长江，更把豪端扛巨楚。荠列枫林叶浮舸，巧促魁梧入么么。丈寻收拾无边春，千里游邀坐中我。自此头吴尾瓯越，蛮烟五月髡人发。江山多处乃尔毒，始信中原天下甲。楚山可览不可上，水气昏昏且多恙。画山纵不到真山，有楚之峰无楚瘴。静明居士见山馋，想在庵中得饱参。戏呼老李临君画，已坐君贪我更贪。"}