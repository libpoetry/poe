{"id":"708682","title":"风流子•代闻元亮悼亡，用秦少游韵 其一","dynasty":"明末清初","author":"沈谦","text":"风流今已尽，冰弦断、难觅凤麟洲。枉宝袜偷看，频移带眼，金钱暗掷，浪卜刀头。见伊处、书中心切切，帐底梦悠悠。夕泣朝啼，泪多流被，南来北往，愁重沉舟。萧条朱门里，不堪回首处，华屋西州。怕见尘生遗挂，粉剩空楼。倘指上玉环，他生再见，腰中绣裹，今世真休。若是伊心未泯，鬼也须愁。"}