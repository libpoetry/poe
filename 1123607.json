{"id":"1123607","title":"次韵仲兄美之喜归二首","dynasty":"宋","author":"赵鼎臣","text":"好在青山隐翠眉，遥知不负芰荷衣。越吟凄断终怀本，宋鹢徘徊故倦飞。世路百忧无似客，人情万事莫如归。况逢邺下多才子，剩判流霞醉落晖。纤纤杨叶舞脩眉，珍重烟光惹客衣。碧杏梢头莺百啭，黄茅檐外燕双飞。自谙渔父醒犹醉，莫怨刘郎去又归。今日正南驱马首，未饶阴藿向阳晖。"}