{"id":"1050233","title":"送胡与几被召赴阙","dynasty":"宋","author":"郭祥正","text":"嗟我老已疲，挂冠归旧庐。素乏二顷田，无可把犁锄。穷年小山下，独伴千卷书。作止随古人，襟怀稍欣如。又无樽中酒，能延故人车。感君数相过，气豁眉宇疏。天马出月窟，回薄万里馀。其才无不宜，禄仕犹拘拘。忽闻明廷诏，一节驰轻舆。往必陟台省，公言壮皇图。潜心救世弊，肯意为身谟。法密吏愈偷，食众财益虚。末大本渐弱，岂在专防胡。指瑕一二人，此事尤可吁。细碎何足论，纲举网不踰。譬彼脉已病，其身尚膏腴。要当速内究，珍丸应时须。良医望数公，润泽回焦枯。愿如范文正，挺持真丈夫。老死见太平，委弃甘路衢。"}