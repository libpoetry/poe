{"id":"212997","title":"思远客·涉夏思已深","dynasty":"宋代","author":"翁卷","text":"涉夏思已深，感秋念愈迫。思念皆为谁，为彼远行客。客行曷辰休，怅望朝复夕。出门虚有待，命驾焉所适。邈邈阻前欢，悠悠抱今戚。中庭一株橘，嘉实转金碧。爰意花开时，花边语离析。惜此不忍餐，留之候君摘。拟君君未来，囘肠更如折。何当乘梦时，傥遂徽容觌。"}