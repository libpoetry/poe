{"id":"1129007","title":"寄友","dynasty":"宋","author":"释文珦","text":"故人相别去，岁月良已深。人皆寄音书，我唯寄其心。心真无转移，音书有浮湛。所寄匪有它，但愿保斯谌。毋为威武屈，毋为富贵淫。与其常戚戚，不如自愔愔。但使吾道存，何伤贫病侵。难与昧者言，托之于长吟。疏索复疏索，世道今难托。骥騄筋力残，鸾凰羽毛落。林公古人徒，风期谅如昨。归来乎山中，携手共行乐。"}