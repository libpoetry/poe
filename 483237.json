{"id":"483237","title":"后和陶诗（二十首） 归园田三首 其一","dynasty":"明","author":"童冀","text":"少小乐闲旷，被褐守空山。白头赋远游，倏已二十年。箪瓢陋巷居，安得如颜渊。昨宵偶不寐，忆我南山田。平生伏腊资，今弃草莽间。岂无升斗禄，差以慰目前。妻孥在远道，弃置同云烟。独念故山下，草屋行将颠。亦知身后名，未若生前闲。且复对尊酒，一醉已陶然。"}