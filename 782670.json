{"id":"782670","title":"觉罗八姑贞孝诗","dynasty":"清","author":"戴亨","text":"吾尝披卷读蒙庄，天有所全形可忘。至人委体若遗土，菁华内运神明昌。相刃相斗万感集，官骸虽具中先戕。谁能外形笃至性，祓濯灵府生辉光。觉罗有八姑，派系出天潢。父为大宗伯，兄秉节钺膺封疆。姑生幼伤背，天欲厄之人则强。世人重貌不重德，恶能低头宛颈希颉颃。兰蕙甘心在幽谷，不与凡卉同芬芳。瞻依怙恃永朝夕，天伦无忝乐且康。研经练史发精蕴，陈椒谢絮殊虚张。冰作肝肠玉作骨，贤媛自古谁能方。安得长留此姑作轨范，尽化天下闺阁咸端庄。奈何维皇不佑善，年未三十旋中殇。慈闱白发呼孝女，兄亦蹀躞悲雁行。残编摭拾在人口，将与日月争辉煌。八十六则圣贤髓，熊熊瑞焰腾篇章。男儿读书万卷骋才骏，几人肯搆颜曾堂。见此？眙应阻丧，抚躬翻觉形摧藏。吁嗟嘻，我亦具此堂堂七尺之丰仪，嗜古岂屑矜文词。即今因循忽衰老，不觉汗下惭须眉。熏沐反覆还自叹，纵能愤激时亦迟。我朝德化如关睢，公族公姓多歧嶷。讵意残驱弱质一女子，姱修直与名儒齐。支离疏，申徒嘉，古人立说非吾欺。天全真觉形可遗，于戏天全真觉形可遗，高山仰止穷攀跻。"}