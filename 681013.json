{"id":"681013","title":"题画","dynasty":"明","author":"陈㷆","text":"我闻道士张复阳，手持鹅笔走四方。长安公卿争得之，白云碧水青天长。月洲恍佛此家数，一览景趣神飞扬。秀拔老干苍龙起，下瞰溪壑何茫茫。两翁对坐葛天氏，陋窥晋汉谈虞唐。轻风南来吹短发，水花弄影浮巾裳。蹇予落魄桐山下，一生祗爱王维庄。醉来挥毫为君写，晚山秋雨生茆堂。"}