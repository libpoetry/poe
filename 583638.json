{"id":"583638","title":"送邃庵公赴陕西用原韵二首 其一","dynasty":"明","author":"黄衷","text":"王道如弦宦海遥，英年矫矫即登朝。诗城兔颖当春健，史案兰膏照夜烧。学彻古今三策浅，力回骚雅百家消。上公问义金貂候，中座生风玉麈摇。秦地河山饶胜迹，陆庄桃李荫长条。青阳尚带霜威冷，行色先含淑气调。国势可凭人望重，天工有托主忧销。三千騋牝风堪咏，百二雄图业已彫。居易何才承顾奖，之罘无分负韩招。旬宣多暇劳咨访，壮士从来伏钓樵。"}