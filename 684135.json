{"id":"684135","title":"三疏辞官未允漫述","dynasty":"明","author":"王弘诲","text":"五湖投劾早，三疏拜恩迟。迂拙人皆笑，行藏我自疑。观生游可远，涉世静堪怡。若问图南翼，惟应海燕知。北阙无媒者，南音祇自操。鸿冥吾意足，狙喜众情劳。薄俗穷时见，微名醉里逃。济川成底事，鹭渚繫渔舠。世网辞朱绂，田家爱素风。隐应容傲吏，仕不废明农。经术慵何补，文章老未工。南枝怜越鸟，飞绝海天空。"}