{"id":"550383","title":"拟登天台山","dynasty":"明","author":"徐熥","text":"晨兴理轻策，扪萝登嶕峣。荒榛隐烟雾，绝巘摩穹霄。泉声洒飞瀑，山容建霞标。下有百丈潭，泠泠喧石桥。凉燠异岩壑，雨旸变昏朝。遐瞩发清旷，溽暑生凉飙。偓佺讵云远，羡门犹可招。骋此物外观，听彼云中谣。微风奏天籁，淡云缀轻绡。结根比华岱，幽邃同中条。高情豁然畅，尘襟亦已消。安得遇至人，与之同逍遥。"}