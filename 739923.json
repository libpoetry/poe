{"id":"739923","title":"偶过僧庐取残经数帙北轩作歌见嘲盖故甚其辞激余使有言尔然故有感于余心者作诗答之","dynasty":"清","author":"姚范","text":"君不见《首楞严经》藏龙宫，龙胜默诵迦维通。塞种誓禁传震旦，岂知破臂流华风。又不见贞观天子嗜笺翰，虬凤蟠翔夸秘玩。梁闲巧夺永和书，酒醒惊诧萧生谩。呜呼窃钩者诛窃国王，后世师之成律贯。壑前藏舟夜半移，上下千年可三叹。我今衰驽似田光，忽忽颇效鼠衔姜。梦中时有千里志，不知臣精已销忘。挟荚游博两何事，臧谷一笑皆亡羊。吁嗟乎！八亿四千万卷西方经，大海一滴存奇零。隋家志乘开元录，迄今亦复同飘萤。何人薪尽续余爧，竺兰僧肇俱冥冥。尝闻葱岭传经日，滴血为书骨为笔。慈航东下白马来，累译通之代增益。堂上读书轮扁讥，古人已死空余迹。西来大意况如何，电光石火惊心疾，残帙区区类木佛，烧取舍利宁获一。灰心结伴哑羊僧，共向嵩南师面壁。朝来展诵君新诗，运斤妙契郢人质。好手偷来狐白裘，尝俊吾从杼山律。"}