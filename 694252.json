{"id":"694252","title":"得张主事廷实书","dynasty":"明","author":"陈献章","text":"十口虽无累，三年不易更。春雷轰令问，枯木嚼官情。长夜乡心切，何时会计成。登高望东海，到眼是蓬瀛。新凉欺老臂，索被过残更。月到思君处，书通在客情。有家宁免累，作吏转难成。日踏皮鞋破，思量旧阆瀛。三口丘园旧，离群迹半更。几时重见面，中夜独驰情。眠食今何似，头颅尚可成。定山名教顶，贺老却登瀛。持烛圭峰寺，宵谈仆屡更。一为方外友，都没世间情。面壁僧犹在，栽莲社未成。孤舟破危浪，载月下东瀛。"}