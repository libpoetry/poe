{"id":"365977","title":"兰陵王·晚天阔","dynasty":"清代","author":"黄燮清","text":"晚天阔。秋意江城漏泄。河桥路，憔悴绿杨，几点归鸦弄残叶。征衫大瘦绝。弹铗。清游未歇。凉阴袖，三四暮蝉，似向西风诉离别。平原控金埒。看野草凄迷，疲马争啮。烟中楼阁云堆叠。望远水无际，乱峰争暝，苍茫残照赴雉堞。正搔首时节。凝结。乱愁积。算抑郁襟怀，筝柱能说。黄昏泪洒青袍热。但玉尘捶碎，唾壶敲缺。遥情千里，试寄与，雁外月。"}