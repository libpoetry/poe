{"id":"279434","title":"木兰花慢·荡云愁海思","dynasty":"现代","author":"周岸登","text":"荡云愁海思，俯空阔、作重阳。奈大地秋风，无边落木，万感沧桑。高冈。更穷望眼，指青天、一发是家乡。斜日搔馀短鬓，暮潮咽断清商。徜徉。藓壁经廊。寻篆刻、吊诗狂。叹当年铸错，虚名画饼，招蜀怀湘。魂伤。悼今感旧，记京华、选胜共萸囊。休觅残僧话往，有人独立苍茫。"}