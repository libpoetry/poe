{"id":"1123557","title":"蒲中次韵提举赵正之秦亭唱和五首","dynasty":"宋","author":"赵鼎","text":"云端贝阙见，鳌负海山来。瑞气元非雾，天风不染埃。颁常八柱建，象魏五门开。肯构经营念，贻谋丕显哉。丁丁谷声响，泛泛棹歌来。净港时吹浪，中流或起埃。亦知从地出，几若凿山开。帝室须梁栋，斯功当念哉。陇树迎人去，关云逐马来。凄风摇白草，落日蔽黄埃。仗节身方远，逢山眼暂开。却临分水处，蜀道赋高哉。要作哦诗伴，何妨结驷来。琼林有馀韵，水槛绝纤埃。醉胆江山阔，吟毫花草开。只应闻雁夜，梦枕思悠哉。追随六郡子，深入塞云来。关路春飞雪，沙场夜涨埃。戏围千骑猎，笑挽六钧开。历历经游处，初心已矣哉。"}