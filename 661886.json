{"id":"661886","title":"杏林春意歌赠方在渊","dynasty":"明","author":"郑岳","text":"学书费纸医费人，坡翁此言意苦真。脉经素问眼未识，阴阳表里何由陈。匕剂试投违脉理，虚词恐喝惊人耳。俗方幸售责厚酬，剪剪逐利活妻子。焚券几人如宋清，偶收寸效浪传名。视㿂洗髓自神术，三折肱后业始精。方君家世本业儒，孔颜读罢读灵枢。丹溪东垣及仲景，颇窥堂奥哜其腴。原病检方非草草，小阮并驱名更早。四方延置不辞劳，立起沈疴济阏夭。董公种杏昔成林，今无其地有其心。一腔生意何曾息，起死回生泽物深。峰湖落笔为传写，幅图把玩春盈野。素翁斫地为长歌，一乡二妙天所假。我生蒲柳质最微，年未及迈气先衰。眼昏足疲齿摇动，时借药力强支持。葛巾幸尔谢世局，习静山中欲辟谷。六经糟粕徒劳神，枕中鸿宝得奇术。得奇术，能驻颜。金丹九还火候足，君看他日生羽翰。"}