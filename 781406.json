{"id":"781406","title":"贡川闻王郡伯死，为位哭之","dynasty":"清","author":"钱澄之","text":"大运岂遽非，哲人遂云徂！我见谋国臣，太息无良图！岂意匹马来，开门纵长驱。争降何纷然，常恐后至诛！贤哉二千石，从容捐厥躯！夫子庄而简，薄官初剖符。不谓贞松姿，临难表所殊！独湔嵇绍血，莫污温序须。我生既已幸，我志宁可渝！乘舆咫尺间，岂复辞崎岖！回脰望延津，吁嗟烈丈夫！"}