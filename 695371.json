{"id":"695371","title":"观山四首","dynasty":"明","author":"林光","text":"山在烟霞景在诗，神施鬼设可胜奇。蓬莱飞落宫墙内，祇恐人间也未知。拨破红尘透此关，天机落在片言间。也知虚费閒心力，争似抬头一看山。宛转虚岸纵步时，一回着目一沈思。阿谁解领吾人意，却有黄花在短篱。冥鸿声落海天微，何事鹪鹩恋一枝。昨夜寒霜催落叶，看山吾且一题诗。"}