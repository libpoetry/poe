{"id":"492640","title":"雨中道出芗城将访新安希颜王徵君不果有作奉寄","dynasty":"明","author":"刘崧","text":"五老山人白锦袍，十年不出卧江皋。春前早喜传佳句，座上何因倒浊醪。落魄由来知传癖，凭凌犹自想诗豪。杜陵抱病犹耽饮，庾信还乡且赋骚。欲叩柴门看野竹，直愁寒雨乱庭蒿。江通值夏波澜阔，山入芗城紫翠高。作客共怜双鬓改，怀人谩使寸心劳。凭谁寄语溪南树，准拟秋来系小舠。"}