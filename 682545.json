{"id":"682545","title":"送何平甫同年宰嘉兴","dynasty":"明","author":"区大相","text":"东南信多美，此地霸王州。云凫去渺渺，江路溯悠悠。宿昔嘉禾郭，今兹烟雨楼。水绕吴洲曲，山连秦望浮。河阳种花去，单父鸣琴游。燕树雪成霙，黄河冰可步。近郭送骖騑，遥山起烟雾。别筵方恨促，怀歌已言暮。蘋洲千里思，桂楫三江路。去羡淩风舄，送子西陵渡。"}