{"id":"769301","title":"七盘岭","dynasty":"清","author":"张问陶","text":"褒谷高于天，两崖互相啮。褒水犹飞龙，随山亦千折。攀藤遵蜿蜒，蛟螭出深窟。曲栏如层阶，羊肠上盘结。忽讶前旌迥，穿林旋隐没。人行蚁垤间，纤瘦动毛发。望之摇心魂，自顾气益夺。削壁孤根危，太古立积铁。累栈若附赘，欲踏疑溃决。侧首俯万仞，高林下蓊郁。惊涛自雷奔，但见涌微雪。时闻发樵响，缥缈在仙阙。效笑起云中，或是峰头鹘。雄关刺眼明，异境争狡黠。鸡帻昂然来，谁断神鳌骨。毫芒判生死，奇境真天设。矜慎乃全身，人谋胡可拙。"}