{"id":"420210","title":"百字令 夜读靖康续录，风霰撼壁，端忧倚声","dynasty":"近现代","author":"王陆一","text":"北檀弭节，有将军还辙，北平秋倦。流转混同江气墨，落日大旗风变。白战余兵，红韬偃甲，换尽长城险。匈奴等耳，千年边衅谁剪。几看盟会三朝，降王争长，执戟穹庐免。撤我围场山水外，颜色胭脂啼浅。五国城喧，三垂冈疾。来去黄埃卷。天骄谁族，霜空明月哀远。"}