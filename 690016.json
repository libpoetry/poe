{"id":"690016","title":"真寂八景 西丘庵","dynasty":"明","author":"张宁","text":"松柏绕蓬堵，烟云净草庐。何由脱尘鞅，借榻读吾书。古人已长往，今人怀未忘。悠悠祠屋里，不断旧炉香。蔬食良自适，肥甘岂足任。惟应轩外月，照见故交心。不是虚舟覆，犹疑夜壑翻。天工垂永戒，平地有波澜。尘境已如许，山林应更幽。此情何处见，天外一层楼。地僻秋常蚤，窗明月已高。无人访幽寂，惟有鹤来巢。水曲沿塘转，桥危藉石支。杖藜扶晚过，忽忆韨除时。清明如判璧，回抱似弦弓。不是僧房近，歌游即泮宫。"}