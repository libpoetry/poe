{"id":"1131581","title":"题老悟画卷四首","dynasty":"宋","author":"裘万顷","text":"中兴以前作山水，只说李成与郭熙。谁知淳熙有此老，健笔不减巨然师。吏隐三年楚水头，每随凫雁杙扁舟。归来喜色惊邻里，分得潇湘一片秋。何处移来一川竹，空濛烟雾染人衣。其间应有葛陂杖，时出林梢带雨飞。谡谡风前荷叶枯，摇摇霜后蓼花疏。舂锄旧有江湖约，数辈相依正要渠。"}