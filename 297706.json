{"id":"297706","title":"贺新凉·笑指天边月","dynasty":"现代","author":"傅熊湘","text":"笑指天边月。曾照人、几回欢聚，几番离别。依旧清辉池亭满，望处凉生毛发。怎奈向、閒愁未歇。忆得去年相伴久，爱窥帘、一点长孤洁。满地碎，铺香雪。今年对月情怀切。怕匆匆、风狂雨横，易伤圆缺。谁解南飞乌鹊意，绕树悲鸣凄咽。早搅断、愁肠千结。行见盈盈三五夜，又桃华、两地成虚设。尽此际，叹清绝。"}