{"id":"1038147","title":"熙宁癸丑季冬十有三日某被旨谢雪于济祠已事与秘书监光禄卿直史馆太常少卿屯田郎中秘书丞同游枋口泛舟沁水至岘石而登岸历观岩谷间前贤之题名翌日游化成寺以车渡沁回入盘谷穷览山水之嘉处由燕川而归 枋口作","dynasty":"宋","author":"文彦博","text":"下马入枋口，漾舟缘碧溪。雪消山骨瘦，风定浪头低。数里复登岸，群贤俱杖藜。徘徊岩石畔，寻觅退之题。"}