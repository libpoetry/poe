{"id":"536512","title":"题马远十二水","dynasty":"明","author":"王世贞","text":"上帝两带垂，长江黄河流。昆崙触天漏，下贮海一抔。震泽与洞庭，汇作东南沤。风云出千变，日月浴双辀。泓渟写秋星，萧瑟竞素湫。木落清浅出，石压琮琤抽。其细沫贯珠，巨者膏九州。谁能传此神，毋乃宋马侯。解衣盘礴初，已动冯夷愁。天一臆间吐，派九笔底收。生绡十二幅，幅幅穷雕锼。惜昔进御时，陡豁神龙眸。遂令大同殿，涛声撼床头。六宫摄其魄，所以不欲留。杨妹即大家，女史司校雠。朱填六玉箸，墨宛四银钩。锦缥赐两府，青缃润千秋。晴窗乍开阅，如练沾衣褠。恍作银汉翻，浸我白玉楼。当其郁怒笔，楣表腾蛟虬。及乎汩舒徐，遥颈延鹜鸥。动则开智乐，渊然与心谋。老思鉴湖曲，兴尽剡溪舟。左壁桑氏经，右图供卧游。那能学神禹，胼胝终荒丘。"}