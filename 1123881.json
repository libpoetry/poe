{"id":"1123881","title":"送王汝之江西二首","dynasty":"宋","author":"赵蕃","text":"一杯浊酒慰飘零，百首新诗见典型。笑买扁舟又西去，怅予蓬户只深扃。向来雨合滕王阁，复道榛迷孺子亭。珍重君行烦寄语，明年访古会重经。君行应到郁孤台，惆怅登临记昔孩。别酒尚迟三径菊，归鞍好待一枝梅。将军揖客能增价，幕府群贤定挽才。我亦方谋下吴会，未知何地得重陪。"}