{"id":"513214","title":"割稻","dynasty":"明","author":"沈周","text":"我家低田水没肚，五男割稻冻慄股。劳劳似共雨争夺，稻芽渐向镰头吐。蓬蓬纂纂缀青针，稻既生芽禾应腐。腐馀割得尚欢喜，计利当存十之五。小家伶仃止夫妇，稻烂水深无力取。口中之食眼中饱，忍见穗头沈着土。波间粒粒付鱼雁，一年生计空辛苦。但忧两口不聊生，未暇徵租虑官府。老翁坐对沈龟哭，婆亦号咷向空釜。云昏月墨忘关门，隔壁咆哮一声虎。"}