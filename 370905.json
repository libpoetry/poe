{"id":"370905","title":"摸鱼儿·尘梅追和元人颜吟竹","dynasty":"清代","author":"厉鹗","text":"怪朝来、凝芳盈席，一枝幻出清瘦。纷纭不用将犀辟，付与散花掺手。无乍有。想漠漠轻寒、昨夜穿窗透。纱笼护否。恐疏朵横陈，探春多误，更与洒冰溜。偷描处，漫比脂妆玉镂。寓形休污吟袖。鹿胎几点閒踪迹，惊觉软红回首。延望久。恍翳月吹烟、正是开时候。高情似旧。笑学字萧郎，低徊未拂，香影写难就。"}