{"id":"1236897","title":"洪州歌六首","dynasty":"元","author":"柳贯","text":"豫章城西江上舟，船翁夹柁起红楼。官盐法名有饶乏，市利商功无算筹。旧坊马龁误惊眠，新水鱼来听卖鲜。诧说閒曹无一事，閤前小吏送餐钱。东湖水满葑云开，掠取烟光雨色来。未放官繇兴畚锸，且从鱼乐占池台。蒌蒿鲜滑胜鸡苏，满尺河豚玉作肤。漫说江乡美庖传，几曾风味似莼鲈。女儿头戴角冠攲，匌叶垂垂亸鬓齐。十里来城肩担重，新晴菜把贱如泥。旧闻双井团茶美，近爱麻姑乳酒香。不到洪都领佳绝，吟诗真负九回肠。"}