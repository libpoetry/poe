{"id":"1067362","title":"贯时轩","dynasty":"宋","author":"谢薖","text":"旧时王子猷，爱竹仅成癖。斯人向千载，论世心莫逆。吾轩谧竹友，寓意比三益。俗士旧雨来，今雨定扫迹。城北有陈侯，眉宇初未识。似闻臭味同，炯炯见胸臆。愿言登子轩，哦句呼阿客。看君阴森下，玉润映连璧。龙吟秋夜永，卧听风摵摵。或当命柴车，独咏此君侧。兴尽悠然反，谁能煖君席。"}