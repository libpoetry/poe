{"id":"159617","title":"余卧病畿邑御史王君假守潭楚道出于舍下特见","dynasty":"宋代","author":"宋庠","text":"病客卧穷里，衡扉掩残春，隳官道家藏，窜跡农廛民。朝罗噪饥雀，暮席流芳尘。尸居怳踰岁，踵息动弥旬。忽讶绛鞲隸，传呼越郊畛。蹀躞千馀骑，雍容两朱轮。言是楚邦守，来过安邑贫。固宜辨贵弃。乃尔存艰辛。此道古为重，馀风今已沦。物色认平素，载言接殷勤。始悟先子旧，早笃尝僚亲。孤心极摧橹，感涕浩盈巾。追念舞勺岁，已识栖鸾人。师筵奉函席，学舍操书筠。童牙自忘丑，诗钵或娱宾。公时摛句赏，谓是天麒麟。亲擘彩牋赠，勉我期日新。汝南丐题品，有道定人伦。自尔一暌剌，中年婴世纷。天圣绍休绪，顿纲横无垠。鸾鹄不藏翼，虯蜗无遁鳞。余时滥隗始，骧首摩苍旻。司徒揖元叔，天子第平津。甲科迁尉属，再命宫坊臣。黄香入东观，贾谊过西秦。紬绎金匮室，珥彤瑶水滨。登瀛识褚马，颂汉希渊云。一朝泣风树，九死存馀焄。中都索米后，老圃种瓜辰，惠然下车揖，高义倾前闻。却计髧髦日，二纪如逡巡。今形虽隐几，昔训尚铭绅。丈人笃求旧，偷俗将还淳。湘水澹苍野，衡峰凌紫氛。泽节首南夏，瑶魁瞻邃宸。恋阙魏公子，吊贤楚灵均。公怀佐时略，宜树光朝勳。奚为远问俗，惜此徒伤神。宣室懋清问，华光钦宝邻。行行爱玉体，趋节伫来臻。"}