{"id":"974466","title":"蕃欲为辰阳之行适寺簿先生以使事来武陵既获再侍又蒙俯用近者寄上鄙韵赐之辄复次韵叙别并呈子实百六丈","dynasty":"宋","author":"赵蕃","text":"岁事有丰俭，民情关悴荣。蓄储虽具数，郡邑颇空名。为国深存虑，劳公作是行。违离频领引，邂逅复心倾。有志空前躅，无成愧此生。匆匆还进棹，草草仅班荆。对雨埙篪句，看云手足情。千林唤归去，一雨劝催耕。"}