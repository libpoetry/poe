{"id":"764724","title":"瑞龙吟  李迎侍儿扫镜于吴门","dynasty":"清","author":"严绳孙","text":"吴趋里。谁在小小门庭，溶溶烟水。柔枝乍结春愁，盈盈才道，涂妆绾髻。情难拟。不比旧家桃叶，绿阴深矣。檀郎近约相迎，雀钗新黛，玉符空翠。休问石城艇子，更堪肠断，竹西歌吹。唯有泰娘桥边，离梦犹繫。汉皋佩冷，别是伤心地。待携向、兰缸背底。菱花偷展，谁照郎心切，探春试问春来未。蜂子怜新蕊。香破也、报来幽窗病起。吟笺赋笔，待伊次第。"}