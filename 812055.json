{"id":"812055","title":"雨","dynasty":"清","author":"孙原湘","text":"一声清脆玉钩鸣，手整鸾钗笑出迎。是甚好风吹得至，如何微雨滑能行。花阴匝地都成障，云气漫天未定晴。可奈流莺衔不得，红栏的的绽朱樱。新妆灼灼比花娇，隔雨看如隔雾绡。知我欲来开小阁，累卿久立倚疏寮。莺声自教双鬟度，燕睇先偷四目招。可是玉楼天半迥，湘帘更复障条条。"}