{"id":"1006117","title":"寄杨诚斋","dynasty":"宋","author":"葛天民","text":"参禅学诗无两法，死蛇解弄活鱍鱍。气正心空眼自高，吹毛不动全生杀。生机熟语却不俳，近代独有杨诚斋。才名万古付公论，风月四时输好怀。知公别具顶门窍，参得彻兮吟得到。赵州禅在口皮边，渊明诗写胸中妙。用则致君尧舜前，舍时便灌庐陵园。六十四卦只两画，三百五篇惟一言。我与诚斋略相识，亦不知他好官职。但知拚得忍饥七十年，脊梁如铁心如石。不曾屈膝不皱眉，不把文章做出诗。玉川后身却不怪，乐天再世尤能奇。隔千里兮共明月，何似寒灰相对拨。公亦何须要我知，我只欠公头上发。"}