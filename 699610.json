{"id":"699610","title":"信阳道中即事","dynasty":"明","author":"袁宗道","text":"巉岩绕畛畦，小径通车马。即此是桃源，问津何为者。四顾忽无径，仆夫何所往。俄闻车马喧，疑在空中响。山下无人踪，山上无鸟语。惟馀一片云，见我来游此。云中忽吠呜，岂是刘安宅。近者爨烟青，人家枕山脊。仆夫顾且惊，于菟啼林薮。乃是巉岩傍，流泉挟石吼。桥上山崚崚，桥边石齿齿。差畅游人怀，奈伤驭者趾。"}