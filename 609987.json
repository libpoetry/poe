{"id":"609987","title":"呈赠制府陈如冈公","dynasty":"明","author":"韩上桂","text":"开府东征建羽旗，天南官属隶车骑。军中昼漏传严警，戟上霜威动翠蕤。十万楼船过下濑，三千兵甲缮诸夷。前旌鸟隼招摇出，后队龙蛇风雨随。太白秋高趋举事，旄头夜落令休迟。将军按剑从天下，壮士挥戈逐日驰。大树雄风生凛冽，边兵杀气触淋漓。天清席捲鲸鲵浪，夜雪军惊鹅鸭池。诸葛谋深闲作阵，谢安材练雅能棋。威灵本藉君王宠，经略谁当长子师。朱芾玱葱明气色，玉壶樽酒旷襟期。武昌夜月聆孤啸，牛渚秋风听客诗。植柳何曾誇渭曲，折杨时自按凉伊。因招碣石黄金厩，共倒襄阳白接䍦。铜柱伏波铭远绩，燕然班固勒新词。少年颇负腰间剑，今日方归囊里锥。草檄几能酬笔札，请缨犹欲佐偏裨。非无堂下三千士，感激君怀那得知。"}