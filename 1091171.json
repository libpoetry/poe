{"id":"1091171","title":"明妃曲","dynasty":"宋","author":"薛季宣","text":"阙下乌云暗黑旗，未央高会送将归。天子传觞从官劝，单于今正天骄儿。上林关锁多芳菲，王嫱困睡花葳蕤。中人惊起道宣唤，和戎却自拚蛾眉。徘徊顾景伤春啼，秀色误身生不知。工师万死未足谢，丹青始信君难欺。冤莫冤兮长别离，盟莫渝兮徒自疑。毡车未免下宫殿，记得当年初入时。眉山淡扫双螺垂，拟高门户生光辉。姑姊提携父母送，不教含涕登丹墀。赭黄有泪濡龙衣，此身虽是触事非。胡沙万里少花木，胡中争看真阏氏。言语不通心尽悲，琵琶琢就弹哀思。君门万里不易到，檀槽拨断商弦丝。穷寒绝塞人踪稀，时有天边霜雁飞。凭谁说与汉卿相，西施莫忘真元龟。"}