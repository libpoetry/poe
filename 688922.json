{"id":"688922","title":"送雷伯鳞年兄得请扶侍还澄江十五首","dynasty":"明","author":"何吾驺","text":"与君同日直承明，春雨秋花无限情。一夕天涯分万里，不知身世寄浮萍。幽窗煮茗泛虚清，共读南华一卷经。读罢还同黄菜饭，他年休负此时情。尽道词垣昼锦归，锦衣何似旧斑衣。潘舆白发双辞阙，不怨云边去住违。辘轳宫井散群鸦，左掖门边览雪华。分赋琼英能几日，大棋山外望归槎。才到刀头便不閒，聿来诗酒总潺湲。弦离带缓缘何事，明日千山与万山。梅岭奇梨共日南，就中万里复眈眈。遥知别后书难寄，一字相思当百函。穴壁邻光夜不迷，鸣珂曙色待金闺。畔龙城里龙归去，龙友何年过玉溪。玉署新题倚马多，问奇亭外许谁过。石厓著述还应纪，莫遣千秋负薜萝。十龄文彩普含城，十七游燕客尽倾。万马群中誇汗血，谁教归去有悲鸣。西山朝爽动相闻，昨夜离筵忍送君。余自不禁燕市酒，未应衫袖泪纷纷。瀛洲携酒听黄鹂，犹忆陈生限韵诗。回首故人为客尽，绿槐深院可胜思。辽阳烟火照都城，底事忧时白发生。临别豪华君记取，重来恐已不胜情。驱车三晋复荆门，伏暑炎歊使我烦。爱汝玉壶冰影泻，更裁春雪点郊原。春风容易结浓蘩，却到秋深未可论。静悟莲华池上业，他时相见寂无言。三载同君揽秋月，秋月澄澄盈乍缺。越王台上望罗摩，此时见月心应绝。"}