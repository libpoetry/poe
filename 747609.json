{"id":"747609","title":"与西垣同宿岳阳楼上酒后成长短句并示冬谷道人","dynasty":"清","author":"吴敏树","text":"我昨浏阳作学官，饮酒酣睡俱所安。惟恨醒时欲走无处向，旋转屋内墙壁不得宽。又恨当杯虽醉乃未快，眼中伴对人实难。为此急归来脱身。何疑哉！江湖浩荡旧家宅，白鸥相见犹无猜。何况今兹共君裹被宿，楼上道人老方嗜酒同疏放。万千气象昼夜一栏前，不知仙人游戏蓬莱复何状。莫生世外心，且作世中语。摆落一切缘，神仙或吾许。道人间楼置小窠，强眠二客余无多。蛟龙半夜惊风雨，奈此楼中客梦何。"}