{"id":"509094","title":"庆备倭翁都督","dynasty":"明","author":"韩雍","text":"伟哉将军翁继武，智勇元非众人伍。指麾阵势风云生，笑谈兵法虹霓吐。宝刀曾斩滇池蛟，雕弓惯射阴山虎。出镇声华已绝伦，閒居礼度尤追古。轻裘缓带羊都督，雅歌投壶祭征虏。帐前列校总归心，海外诸夷谁敢侮。斥堠久断狼烟飞，望洋不见鲸波舞。畏威奸宄尽敛迹，向化黎元皆按堵。圣主封功下丹诏，将军进爵垂朱组。方今万国固悉臣，犹有四夷须镇抚。还期明堂领节钺，坐向边陲立旗鼓。誓使天骄不敢窥，报功定见分茅土。"}