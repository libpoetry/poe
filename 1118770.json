{"id":"1118770","title":"灯下读玄真子渔歌因怀山阴故隐追拟五首","dynasty":"宋","author":"陆游","text":"石帆山下雨空濛。三扇香新翠箬篷。蘋叶绿，蓼花红。回首功名一梦中。晴山滴翠水挼蓝。聚散渔舟两复三。横埭北，断桥南。侧起船篷便作帆。镜湖俯仰两青天。万顷玻瓈一叶船。拈棹舞，拥蓑眠。不作天仙作水仙。湘湖烟雨长莼丝。菰米新炊滑上匙。云散后，月斜时。潮落舟横醉不知。长安拜免几公卿。渔父横眠醉未醒。烟艇小，钓车腥。遥指梅山一点青。"}