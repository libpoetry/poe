{"id":"534756","title":"孟月行送袁驿丞之江东","dynasty":"明","author":"尹台","text":"孟月雪花飘满路，春风不入长安树。行人鞍马在路旁，冻鸟无声飞难去。长安今岁何大寒，积雪四野浩漫漫。雪中行者江东宰，别我欲赴龙沙湾。十年奔走长安尘，一官匹马仍冲津。人生苦乐谁能那，神龙尺蠖同屈伸。忆尔家近玄坛峰，青山绕屋开芙蓉。中有钓台临碧渚，幽潭曲屿浮仙踪。尔宗御史垂大名，都幕从父继扬声。尔今胡为困卑冗，局蹐终日劳逢迎。我闻富贵得有命，凤粒鸱鼠随天性。黄金为注掷道隅，瓴罂瓦缶错相映。尔驿前对大江流，南舻北艑无暂休。若见昔时南昌尉，但讯挂冠夫何求。"}