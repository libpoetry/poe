{"id":"502705","title":"题侯明府河阳满县花卷","dynasty":"明","author":"王恭","text":"君不见河阳潘郎花作县，茏葱千树行人羡。县南县北正花开，二月三月花如霰。拄笏香浮按牍清，摇鞭色映宫袍茜。看君为政应不烦，还如桃李竟无言。成阴共借阳和力，结实都含雨露恩。莎庭吏散心如水，山鸟舍花下厅事。花底时闻宓贱琴，花边或驻王乔履。前年玉斧将绣衣，胆落金吾铁面威。今年复把郎官笔，可怜铜墨生光辉。河阳只爱芳菲色，未胜君家曾种得。春风早食金琅玕，岁寒莫负淩霜柏。"}