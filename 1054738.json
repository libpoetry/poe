{"id":"1054738","title":"赠灵谷山人","dynasty":"宋","author":"黄裳","text":"无缘一步如秦湘，有缘千里如门墙。山人安得不相访，□如昔也同行藏。自从别后乐何处，灵谷山中养冲素。懒与尘凡争是非，拂袖俄趋长乐府。十洞真人怀宿契，阴使来陈掌中示。不著乎书惟口传，千古茫然索根蒂。或乱枝条无计寻，大还只欠铅中金。玉简朱书落吾耳，安用冥搜绕天地。紫玄忽见老翁笑，家住昆崙何杳杳。神炉已寘龙山椒，蓬壶可听东溟潮。温泉名界甘复泚，一毂符行坎宫沸。七十二候承天时，三五一法明天机。晤言再卜春为期，冲和有道当依归。山水多誇武林好，更有龙椒惬幽抱。桃源惟在山腰间，越出寸碧窥吴峦。雷驱猛雨玉龙过，月明人上朝元坛。五符金鼎任还返，须知造化由阴丹。愿屈冲和讲幽秘，莫独云山孕铅水。紫府宾，丹台身。去来在我若为情，谷风时送步虚声。山花径，水月沼。乐因谈到长生妙，偶坐俄行无事了。或将得一问因缘，江天为指归舟到。"}