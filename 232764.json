{"id":"232764","title":"剑客行·燕云逆胡着柘黄","dynasty":"宋代","author":"周文璞","text":"燕云逆胡着柘黄，仁人烈士集太行。已闻泣涕拜明诏，共挟金舆归大梁。安得山人一双剑，走入云中看不见。人间夜半风雨时，逆胡首奏延和殿。我生四十无所成，荆淮好汉为知音。丈夫志在仁义耳，麟阁貂冠非本心。功成剑化两龙去，我亦变名入烟雾。此时再拜康山人，九霄客星在何处。"}