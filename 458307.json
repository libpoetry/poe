{"id":"458307","title":"肖健出送，自三中过肖母许，再往一工区，予不能堪，强止之于云溪桥头","dynasty":"当代","author":"卢青山","text":"今君送我别，行此昔行路。一行一彷徨，步步践故步。向日行此间，醉谑浪无度；今日行此间，峭默无一语。眷眷路中尘，依依路边树。何物不似昔，唯我不得住。光景自催迫，人生本逆旅。乞君勿长送，长送亦何补。君行渐向缓，终焉停而伫；我足缓而行，终焉遽以去。"}