{"id":"481019","title":"赠刘草窗三十韵","dynasty":"明","author":"杜琼","text":"河图一画人文现，书画已在羲皇时。鸟迹科斗又继作，象形取义日以孳。肖形求贤在商世，书画从兹分两歧。秦汉画工可指数，笔迹已远不可追。顾陆张吴后先出，六法尽得夸神奇。山水金碧到二李，水墨高古归王维。荆关一律名孔著，忠恕北面称吾师。后苑副使说董子，用墨浓古皴麻皮。巨然秀润得正传，王诜宝绘能珍琦。乃至李唐尤拔萃，次平仿佛无崇庳。海岳老仙颇奇怪，父子臻妙名同垂。马夏铁硬自成体，不与此派相和比。水精宫中赵承旨，有元独步由天姿。霅川钱翁贵纤悉，任意得趣黄大痴。净明庵主过清简，梅花道人殊不羁。大梁陈琳得书法，横写竖写皆其宜。黄鹤丹林两不下，家家屏障光陆离。诸公尽衍辋川脉，余子纷纷奚足推。予生最晚最爱画，不得指引如调饥。幸逢圣世才辈出，且得遍扣容追随。友石先生具仙骨，落笔自然超等夷。葵丘烂熳文鼎润，独醉独数寒林枝。绵州寓意最深远，数月一帧非为迟。我师众长复师古，挥洒未敢相驱驰。溷缣涴楮且不厌，写就一任傍人嗤。刘君识高颇见录，往往披对心神怡。且云惨澹有古意，口不即语心求之。我有鹭瓢富题咏，欲得长句须君为。十年不与岂有待，以彼易此何嫌疑。我诗我画既易得，请君不吝劳心思。"}