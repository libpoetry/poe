{"id":"871484","title":"赠方壶高士","dynasty":"宋","author":"白玉蟾","text":"蓬莱三山压弱水，鸟飞不尽五云起。紫麟晓舞丹丘云，白鹿夜啮黄芽蕊。浩浩神风碧无涯，长空粘水三千里。中有一洞名方壶，玉颜仙翁不知几。上帝赐以英琼瑶，缝芝缉槲佩兰芷。戏吹云和下朱尘，还炼五云长不死。丹砂益驻长虹容，玉石弗砺愈白齿。醉飞罡步蹑星辰，时把葫芦梏鬼神。早曾探出天地根，寸田尺宅安昆崙。安知我即刘晨孙，不复更觅桃花源。或者即是刘戽身，岂复别寻会仙村。一闭目顷游六合，坐里汗漫诣浑沦。何必裹粮圆峤外，宁又远泛阆风津。云屏烟障只笑傲，烟猿露鹤与相亲。君不见刚风浩气截碧落，上严天关九屏恶，俯视万方万聚落。丝长岁月能几时，米大功名安用为。不将世界寄一粟，便请芥子纳须弥。初从螺江问草屧，已判此身轻似叶。及其流湘过衡岳，一笑江山阔如楪。如今坐断烟霞窝，已诵东皇太乙歌。不作竹宫桂馆梦，奈此四海黄冠何。夜来坐我酌桂醁，不敢起舞宾云曲。何年踏踏去方壶，我欲骑风后相逐。"}