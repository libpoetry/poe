{"id":"1246013","title":"寄宋景濂 其一","dynasty":"元末明初","author":"刘基","text":"我思美人，乃在仙华之山。山前夜半挂河汉，天津两旗俯可樊，我欲从之阻河关。初平不来白羊死，瘦骨蚀尽莓苔顽。风沙萧萧隔人间，玄霜日夕凋玉颜。有鸟有鸟丁令威，侧身下上空孤飞。女娲石坠鳌脚折，海水散作云霏霏。山中有奇树，一华一千秋。美人何不折寄我，使我叹恨长凝眸。深沉洞谷山鬼集，阴气六月冰霜留，嗟哉美人谁与俦。明年定约赤松子，与尔群峰顶上游。"}