{"id":"211880","title":"琐窗寒·嫩绿如新","dynasty":"宋代","author":"刘辰翁","text":"嫩绿如新，娇莺似旧，今吾非故。空山过雨，睍睆留春春去。似尊前曲曲阳关，行人回首江南处。漫停云低黯，征衫憔悴，酒痕犹污。欲语。浑未住。记匹马经行，风林烟树。家山何在，想见绿窗啼雾。又何堪满目凄凉，故园梦里能归否。但数声、惊觉行云，重省佳期误。"}