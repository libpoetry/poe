{"id":"504336","title":"东白轩歌","dynasty":"明","author":"李昱","text":"郡侯轩子名东白，邀我题诗写胸臆。自言曾客京华东，惯识东方五更色。天上鸡人唱晓筹，青宫问寝当龙楼。午门万户启金钥，宵衣圣主思嘉猷。左右衣冠尽台辅，献纳论思出肝脯。螭头不动香烟高，虾须渐捲晨光吐。太学读书灯火深，承恩作簿花溪浔。九重尧舜尚忧惕，承流宣化当劳心。残月辉辉太白闪，鸡声三唱更五点。夜如何其夜向晨，面视东方色容俨。东方未白思明光，东方既白瞻扶桑。有时颠倒衣与裳，簿书期会亦琴堂。坡仙赤壁曾题赋，亦有当年东白句。枕籍舟中何足论，岂似君家所扁之小轩。"}