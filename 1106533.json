{"id":"1106533","title":"病中即事三首","dynasty":"宋","author":"王炎","text":"附火肤革燥，远火寒惨惨。坐卧置汤婆，稍觉两足暖。抓搔不停手，苛痒殊未减。饮食固多忌，所幸能强饭。客至不出迎，予非敢疏懒。块坐小窗下，檐牙乌鹊语。飞飞去复来，绕树鸣不已。料汝必不误，顾我亦何喜。恐有行人来，未知谁氏子。浃旬不见日，冻云塞天宇。儿童相与言，雪意恐未已。一月见三白，为瑞亦足矣。老夫固畏寒，贫者忧冻死。六出乱飞花，不如晴可喜。"}