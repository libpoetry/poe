{"id":"76464","title":"婕妤怨·妾昔初去家","dynasty":"宋代","author":"陆游","text":"妾昔初去家，邻里持车箱，共祝善事主，门户望宠光。一入未央宫，顾盼偶非常，稚齿不虑患，倾身保专房，燕婉承恩泽，但言日月长。岂知辞玉陛，翩若叶陨霜。永巷虽放弃，犹虑重谤伤。悔不侍宴时，一夕称千觞。妾心剖如丹，妾骨朽亦香。後身作羽林，为国死封疆。"}