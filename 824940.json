{"id":"824940","title":"张玄","dynasty":"清末近现代初","author":"郑孝胥","text":"河南张处虚，礼辟不可致。凉州军将行，被褐忽一至。边章乃小丑，岂足烦至计。中官久无道，海内郁怨气。来朝平乐观，祖道空府寺。车骑握六师，出言谁敢异？鸣金召军正，酒半一挥觯。以次诛有罪，馀党悉拘繫。摧山回日月，事若反掌易。天地可再造，忠正各在位。何为不出此，震慑顿失次。竖子狃常情，轻语固伤智。悠悠鲁阳山，翩然从此逝。"}