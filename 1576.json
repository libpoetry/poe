{"id":"1576","title":"赠温驸马汝阳王·畴昔承馀论","dynasty":"唐代","author":"张敬忠","text":"畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。"}