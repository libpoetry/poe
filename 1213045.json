{"id":"1213045","title":"学宫雨夜有感","dynasty":"元","author":"曹伯启","text":"北风撼庭柯，寒雨击檐瓦。恍疑更漏急，俄顷恣飘洒。辗转宦游客，听此殊不雅。留滞三月馀，憧憧若奔马。缅惟莘郊人，清芬播中夏。徵车再三来，嚣嚣尚耕野。以身阅盛衰，动静非苟且。竹帛照古今，惠夷同圣者。人材有径庭，理势遂高下。负此顽钝资，辛勤愿陶冶。茹糗充朝饥，芹宫芘馀厦。僮仆夜号寒，私忧若为写。鼎食愧臧获，陆沉哀屈贾。载咏鸡鸣诗，行藏随用舍。"}