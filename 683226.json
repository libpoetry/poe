{"id":"683226","title":"题东皋隐居四首","dynasty":"明","author":"王世贞","text":"世路已知晚，山花长见春。曾为独醒者，归学耦耕人。小妇能蚕事，诸孙理钓纶。青天五柳下，藜杖一閒身。菰城秋欲老，儿女亦欣然。罢社金香酒，迎寒雪色绵。登场鸟雀下，出市鱼虾鲜。兴发苕溪畔，长吟梁甫篇。偶来天目卧，修竹自成居。飞瀑面衡宇，青山手道书。花间谢车骑，镜里出樵渔。不学于陵叟，桔槔恒晏如。犊外收春雨，松间候夕舂。比邻过流水，燕坐数诸峰。白帢野人狎，篮舆刺史逢。愀然云色变，或恐出从龙。"}