{"id":"860812","title":"送缘庵主","dynasty":"宋","author":"王灼","text":"上人久习静，闭门守一龛。犹恐市尘染，西岷拨晴岚。归来非本心，退结山中庵。秋风入我袂，又往天之南。南方盛法窟，誓志必穷探。双径卧老龙，怀珠千丈潭。东邻啸乳虎，眼光见眈眈。礼足受半偈，安坐十年参。我昔客吴楚，但爱云水涵。不闻清庙瑟，浪走雪满簪。相逢傥有日，为我举二三。尺书附巴使，勿语洞庭柑。"}