{"id":"835325","title":"喜迁莺 和仁先韵却寄","dynasty":"清末民国初","author":"沈曾植","text":"年朝岁暮。向消领湖漘，雁啼柔橹。分轴编诗，倚声写梦，占得忘机逸旅。一向椒芬凝酒，偏是蜡花窥户。重点检旧春衫，一瓣心香荐否。何处双缟袂，月地归来，白晓冰轮午。照影波清，围炉夜永，几度移宫换羽。零落潜夫旧事，都付补题新句。为邀勒帝台春，回向歌边金缕。"}