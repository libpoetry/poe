{"id":"1136479","title":"赠綦大将军 其一","dynasty":"宋末元初","author":"方回","text":"将军早学万人敌，从父行军十六七。上马如飞海东青，大羽劲弓轰霹雳。直欲生擒彼不庭，天山之北北复北。总兵王子设危阱，陷阵先锋沦异域。时或偶违心转壮，身可暂縻膝不屈。夜驱汗血还汉朝，万里沙场如咫尺。臣父以死报国家，澡雪父冤见天日。"}