{"id":"450700","title":"水龙吟 仙人洞","dynasty":"当代","author":"黄绮","text":"远空蟠据如龙，石梯树杪浮飞白。千峰耸翠，都来罗拜，去天才尺。点点村墟，晚来风定，一丝烟直。且凭高一啸，飘然欲举，我新自，游仙谪。更傍玉皇殿侧。宴嘉宾、酒朋棋敌。笑他士女，痴愚何甚。拜低头佛，铁马丁宁，画楼飞角，斗星堪摘。坐松阴洞口，春裳不惜，冷云沾湿。"}