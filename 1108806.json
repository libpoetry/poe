{"id":"1108806","title":"采荔子十绝","dynasty":"宋","author":"刘克庄","text":"策杖凌晨出，携筐薄暮归。未知故山荔，何似首阳薇。一鹤为前导，奚烦绛节哉。樵苏私借问，何处地仙来。开国何其忝，笺天未必俞。缴还三百户，换赐一千株。日日烦汤使，年年费火攻。暮龄知艾附，不及荔枝功。解使冰肠煖，能令玉色腴。谁能补丹诀，素女绛罗襦。童子偷无怪，先生老尚馋。采时留绝顶，猿鸟要分甘。帝享老臞仙，丹苞实醴泉。犹嫌无供帐，赐以锦漫天。包柚书云尔，分桃传有之。怜渠生处远，玉食偶然遗。怀橘悲何及，芸瓜老不任。摘来先庙祭，洒泪向松阴。传得上林种，曾于艮岳栽。吾君无嗜好，不贡一株来。"}