{"id":"814641","title":"荐阶茂才小饮北郭园赠诗，和原韵四首","dynasty":"清","author":"郑用锡","text":"幸逢孔李属通家，难得英龄富五车。愧我鬓丝添作雪，羡君手笔梦生花。多时蠖屈才逾壮，此去鹏抟路岂赊！自古晚成原大器，一杯相属莫咨嗟。功深面壁已多年，一梦邱迟碎锦妍。文选维摩承祖德，法书萧寺继前贤。莲花入幕称佳士，鹤氅同舟望若仙。曾伴词曹星使出，天涯衣钵待人传！丘园养拙拜经神，敢比躬耕郑子贞！懒扫门庭留鼓吹，曾携杖履近星辰。林泉有梦依天上，文学何缘托海滨。幸遇足音空谷贲，多君不薄退休人。七年书剑感飘零，今日相逢水上萍。折柬相招来旧雨，衔杯无语怅晨星。才如曲逆贫非病，人是次公醉亦醒。此别为君操左券，应从千佛列名经。"}