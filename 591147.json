{"id":"591147","title":"长歌行","dynasty":"明","author":"欧大任","text":"驱车出彼东门，遥望丘垄巑岏。白杨萧萧古坟，下有公子王孙。牛羊旦上，狐狸夕蹲，我心见之烦冤。天地无极，阴阳递迁。人命鼎鼎，百年昼短夜长，何不秉烛开筵。青阳忽已度，白日无留光。功名恐卑薄，不得铭旂常。迨此閒暇日，为乐殊未央。主称千金寿，宾奉万年觞，何用恻恻悲伤。朝望三山，夕望十洲。骖驾白鹿遨游，桂树夹植道周。八骏蜚而征，双凫何悠悠。乔松邈矣难俦，前有双樽酒。吾今亦复何求，愿言乐矣忘忧。"}