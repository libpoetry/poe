{"id":"687135","title":"复仇四首","dynasty":"明","author":"刘溥","text":"天有必还运，人无不报仇。乘舆久蒙尘，吾属得无羞。江海有时尽，此恨何时休。徒有犬马心，孤身谁与谋。有发上冲冠，有泪悬河流。安得倚天剑，为君斩旄头。勾践昔灭吴，用心非一朝。种蠡若相忌，宿恨谁与销。既切尝胆苦，复甘即薪劳。大仇一云复，草木亦光昭。于今虏方殷，矧恃屡胜骄。苟能伺其隙，贼首必见枭。土木昔丧师，实为权奸误。存者多创瘢，死者骸骼露。何彼骨肉亲，迷方不知顾。苟能一斯奋，殊胜新所募。上以雪国耻，下以申私愫。蚩哉释耕者，守株焉得兔。上爵不虚赏，受者诚为难。惟此铁兜鍪，中有玉貂蝉。既贵惜其躯，反欲图自安。所以安成君，受教鲁仲连。请君迂往驾，急为济时艰。岂但生富贵，血食千万年。"}