{"id":"711892","title":"题鲍子韶独醉图","dynasty":"明末清初","author":"陈恭尹","text":"古之饮酒人，陶公与阮公。一觞一咏安足道，高天万里嗟冥鸿。方其未醉时，五岳横心胸。酒杯泻作大海水，白日倒落沧溟东。鲍生能饮不数斗，醺然颜色如花红。开口慷慨天下事，走马来自燕昭宫。与予论交有世好，披图使我题其中。吁嗟乎，天地变化闭塞将复开，如君磊落跅弛真奇才。把酒独醉胡为哉，急理健翮排九垓。燕颔书生空愿酒泉郡，青莲居士但筑糟丘台。君不见沛公王业基，四百壮士鸿门酒一杯。"}