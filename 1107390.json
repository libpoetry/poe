{"id":"1107390","title":"胡氏旧游临行赠别二章","dynasty":"宋","author":"史尧弼","text":"孤枕怀归夜夜倾，闭关犹作旅人行。绝知半路能游客，难忍终年欲别情。雪里梅花逢的皪，风前木叶任纵横。一鞭明日三岩路，可是泠然马足轻。妙契还从盖始倾，无言与共四时行。可堪岁晚仓皇别，多谢诗来缱绻情。最喜伊家三树秀，故应我辈一经横。人间定价如金玉，入眼那能较重轻。"}