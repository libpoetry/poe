{"id":"476142","title":"赋得上林雁赠吏部王郎中谪毗陵","dynasty":"明","author":"陈束","text":"八月凉风动双阙，嗷嗷旅雁云中发。遐飞远响激清音，刷羽振衣度上林。天边结字行难乱，风里传书力不任。讵意上林重毛色，抱奇区区不察识。凌寒不借一枝栖，能鸣转被单丝弋。逸志由来耻稻粱，归飞耿耿背金塘。水咽惊声疑箭落，月明避影怯弓伤。遥遥关路长辛苦，萧条为向南中土。地阔山空不畏人，沙明水暖聊鸣舞。少年才客有王君，把袂愁为失意分。南去祇应闻雁叫，临风好是泣离群。"}