{"id":"211224","title":"次韵子发劝酒","dynasty":"宋代","author":"郑侠","text":"子真依前家谷口，无地栽禾口栽柳。否亨千熊古难常，与物浮沉儿女诟。鹍鹏海伏而天飞，鹪鹩林栖惟一枝。迂谈阔论偶相识，千世一遇非为迟。君看大旱希云霓，又看朝隮雷雨随。天之神力岂不大，若丰若约无定姿。况夫人物在宇宙，无毕蝇蚁停杯卮。生亡尚非已主宰，滋味得不随醇醨。是以众人察察日不足，我独闷闷顽无知。方吾醺酣以盂杯为小，正见沧海如池沼。子又作诗劝我醉如泥，得非亦以惛惛为胜晓。"}