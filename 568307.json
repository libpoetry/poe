{"id":"568307","title":"月潭歌","dynasty":"明","author":"陆深","text":"青天一片月，堕影万丈潭。上下本空同，水月自相涵。月潭先生人中豪，家住东海之东皋。心胸潇洒了不染，肯与世路冲风涛。早年文史富笔砚，中岁节介何其高。秘传别有郭氏诀，直欲万里空秋毫。月潭子，真地仙。寻山问水废白日，弹冠结绶还当年。方今天子神且圣，虎拜鹄立金銮前。愿将玉兔长生药，并献水底骊龙涎。乾坤朗照湖海静，予欲秋江弄月圆。"}