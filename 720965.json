{"id":"720965","title":"同须竹送芋岩归窆竟心艇溯湘转郡城有作二首","dynasty":"明末清初","author":"王夫之","text":"谁将今古作浮烟，人各为心亦自怜。饮泣当年闻国变，埋心遥夜但天全。青编无字酬双泪，赤县何时慰九泉。千计不如归尺土，飘零人在钓鱼船。断云影里溯湘隈，回首荒阡半亩才。纵使君还生几岁，可容春去有重来。寒灰堕地皆千载，老病逢人但一哀。不是躬园相识久，孤山错拟万株梅。"}