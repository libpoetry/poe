{"id":"432147","title":"都中友人函招作诗答之","dynasty":"近现代","author":"张瑞玑","text":"落落情怀百不如，春风底事造吾庐。渐生华发还贪酒，已死名心懒著书。世事枯棋谁胜负，故人秋柳半萧疏。闲来手种山蚕豆，踏破青苔带雨锄。尺书远到倍凄然，回首前尘俱化烟。闲比山云还自在，贫如野衲但随缘。十年客梦风帆影，一榻诗魂水月天。山外故人劳问讯，曾经雷火已成仙。羽书分道报妖氛，静掩柴关总不闻。名士离骚王孝伯，妇人醇酒信陵君。艰难世事添双鬓，衰老文章成一军。高卧羲皇春梦懒，穷岩那有出山云。"}