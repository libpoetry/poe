{"id":"1028000","title":"王原庆新迁居南堂以古风求写恕斋二大字并石刻次韵","dynasty":"宋","author":"楼钥","text":"三槐诸孙有奇士，才高特未遇时尔。作诗尤能备众体，短章大篇仍杂拟。解纷使掉三寸舌，随陆苏张何足比。雕鹗犹未离风尘，蛟螭尚尔蟠泥滓。平生曳裾向侯门，豪杰闻风竞瞻企。只今交游亦凋落，凛凛一身嗟独峙。槐阴满庭渺何在，久寓瀛壖成故里。濒湖小楼太孤露，何殊玉川洛城里。迩来深入作郊居，高屋好山成二美。未能拔剑斩楼兰，几欲袖椎摧晋鄙。便将拂袖武陵溪，谁能著脚长安市。西门性急佩柔韦，柳子气高戕曲几。衡宇全似归柴桑，茅茨大胜居儋耳。我诗非工字尤拙，荷子爱忘刚见喜。夜来纵笔写恕斋，自笑黔驴技止此。更求古刻访少作，颇记醉中曾诺唯。旧书纷沓费搜寻，鱼钥未开尘事起。呼童卷送三数轴，仅可障风同故纸。新诗鼎来亟予和，颠字敢追张长史。不须更投苦海中，一笑以还随弃毁。径须携酒登南堂，朗咏白驹三四章。"}