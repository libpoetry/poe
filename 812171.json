{"id":"812171","title":"无题","dynasty":"清","author":"庄肇奎","text":"更有何人不断魂，春风如梦了无痕。瘴云粉黛凋金齿，塞草琵琶度玉门。禁漏星移穷碧落，沙磷雨湿哭黄昏。舞衣歌板飘零尽，羞说明妃自有村。采葑下体忽遗捐，弃妇情同玉石坚。葵未死心终向日，鸿虽断影不离天。秋风纨扇浑闲事，人面桃花已往年。傥许为容理膏沐，犹能巧笑受君怜。"}