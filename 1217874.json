{"id":"1217874","title":"题院判石末公见惠赵仲穆双马图","dynasty":"元","author":"陈镒","text":"使君惠我双马图，雄姿逸态世所无。流传韩干旧墨迹，湖州公子亲临摹。湖州自是名家驹，绘画此马与众殊。鬃鬣萧萧朔风起，举足万里无长途。弯弓马上者谁子，驼裘乌帽貂襜褕。游缰飞鞚柳阴外，射杀黄熊及于菟。只今世乱多战伐，驽骀龙种同驰驱。边城人马半已死，空令抚卷成嗟吁。使君统领百万夫，要平南楚并东吴。英雄事业佐玄德，愿起此马如的卢。"}