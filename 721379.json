{"id":"721379","title":"再次严藕渔中允韵送之归无锡四首","dynasty":"明末清初","author":"陈恭尹","text":"京洛休论化素衣，今时能赋见人稀。蓬蒿自可耽三径，羽猎谁为颂六飞。几日炎威辞瘴岭，片帆秋色下苔矶。茗香酒熟家林近，第二泉边事未非。杜陵常怪汝曹催，孙子成行待舞莱。野竹笋当家宴出，溪花香为主人回。鹅归别沼求书去，鹤放高亭报客来。自是蓬瀛仙伴侣，不妨垂钓任公台。清露行将变火旻，新凉先已满江津。数行白鸟非尘世，一路苍葭念故人。诗谢铅华才愈老，史因游历识弥真。谁怜皓首狂吟者，埽地山中学子春。白驹空谷自难留，日日骊歌暮不休。当暑正思河朔饮，闻琴将附洛阳舟。拟乘筋力方衰候，尽补平生未及游。燕赵齐秦俱有约，与君聊别此溪头。"}