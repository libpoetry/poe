{"id":"719953","title":"金菊对芙蓉 答宗姊月辉见怀之作","dynasty":"明末清初","author":"黄媛介","text":"五易星霜，两迁村塾，思君几许魂消。看燕来雁去，梦断音遥。兵戈路绝空相念，惟虚却、月夕花朝。还家一载，城隅轻隔，似阻江潮。感伊投我琼瑶。羡珠光溜彩，玉韵含韶。恨未能携手，愁寄纤毫。君家梅竹犹堪赏，待相逢、斗酒重浇。春光未老，花香正美，离思空劳。"}