{"id":"678801","title":"安庆谒余忠宣公祠","dynasty":"明","author":"陈桭","text":"高城枕江澨，名山蟠大龙。巍巍豳国祠，凛凛忠义风。公昔擢第日，名声已沨沨。字牧与持宪，到处苏民痌。迨兹镇舒郡，适值元历终。贼骑四郊合，敌舟三面攻。中流屹砥柱，欲障狂澜东。训练疮痍民，尽为貔虎雄。射蛟斩鲸鲵，跃马凌烟虹。七年穷智略，百战多殊功。岂徒淮海蔽，再期颓运隆。外援苦断绝，内储亦虚空。孤城如片雪，置在洪炉中。力竭继亦死，全家俱徇忠。更有偏禆士，感恩多委躬。祗今清水塘，血染荷花红。大节昭白日，芳名耀苍穹。幸逢圣明代，追赠昭无穷。有司洁时祀，应与睢阳同。我来拜遗像，企仰犹华嵩。题诗柏台上，感激摅素衷。"}