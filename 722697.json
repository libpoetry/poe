{"id":"722697","title":"和答禹峰大参见怀","dynasty":"明末清初","author":"龚鼎孳","text":"汉廷流涕治安书，谣诼申申几詈余。四海交游官谪后，三更灯火雁来初。春星惜别惟弹剑，他日相逢肯下车。矫首南云无羽翼，晨风托寄一踌躇。卧龙勋业日南旁，万里关河首独骧。抱膝已知输管乐，论心终自许膺滂。功成天马来西极，战定珠崖奉朔方。安得从公参佐暇，婆娑衰客共飞觞。"}