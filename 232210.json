{"id":"232210","title":"正月二十日出城","dynasty":"宋代","author":"张九成","text":"春风驱我出，骑马到江头。出门日已暮，独游无献酬。江山多景物，春色满汀洲。隔岸花绕屋，斜阳明戍楼。人家渐成聚，炊烟天际浮。日落雾亦起，群山定在不。江柳故撩人，萦帽不肯休。风流乃如此，一笑忘百忧。随行亦有酒，无地可迟留。聊写我心耳，长歌思悠悠。"}