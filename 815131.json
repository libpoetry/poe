{"id":"815131","title":"送缪公子公俨之江浦兼简孙大渊如三首","dynasty":"清","author":"洪亮吉","text":"相别翻怜相见迟，坐中人影壁间诗。魂摇青草东风路，梦立黄河远岸时。病马去来应有恨，秋禽踪迹本难知。寥寥门闭红尘里，残腊都将浊酒支。去去遥山一桁青，愁程先已梦中经。江南迢递伤情思，公子知交有性灵。久据灶觚看读易，暂探石阙纪搜铭。来朝风色东南便，我亦商归大海萍。好因鲂鲤答枯鱼，总觉蛩蛩念巨虚。白日怀人当槛坐，红云羡尔对江居。身名莫笑中条叟，乡里须乘下泽车。丙舍一椽松数尺，未妨他日访吾庐。"}