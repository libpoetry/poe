{"id":"1104318","title":"题岳王墓","dynasty":"宋","author":"韩信同","text":"妖星坠地芒角赤，剑龙悲吼国萧瑟。中原王气挽不回，将军一死如毛掷。秦家小儿真戏剧，播弄造化摇枢极。指雠为亲忠且逆，只手上遮天眼碧。九重茫茫隔天日，无由下烛臣愚直。臣愚万死不足惜，国耻未湔犹愤激。古坟埋冤血空沥，风雨年年土花蚀。我恐精忠埋不得，白日英魂土中泣。请将衰骨斲出荒苔痕，献作吾王补天石。"}