{"id":"530786","title":"珠履曲","dynasty":"明","author":"杨慎","text":"渐台织女跂东足，袜罗不染银河绿。飞下天边三素云，来舞人间八琅曲。白纻缭绕丰跌光，掌中无力踏春阳。共命缕缠双躞蹀，同心丝绣五文章。姌袅轻盈邯郸步，媻跚勃窣汉宫妒。香裙漏影蝴蝶飞，兰膏明烛翳霄晖。金杯潋滟浮金影，玉山摧颓偎玉寝。梦里俄惊月入怀，醒时却讶莲生枕。雪皱霜皴起夜来，花欹柳弱临高台。牵牛呼龙种瑶草，不遣仙踪印归道。笑杀梁家与石家，折腰香尘何足誇。"}