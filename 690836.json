{"id":"690836","title":"旅馆书怀","dynasty":"明","author":"李之世","text":"城市休相问，闭门事事疏。向人求药草，课仆种盆鱼。补壁悬新画，移床顿古书。閒庭刚洒扫，纤月到前除。恰似閒荒院，松门闭寂寥。催斋常过午，听雨每连朝。扫地延僧话，裁书谢客招。茆檐忻日出，向暖护兰苗。住处当官路，转过门巷斜。借经来静院，贷米向邻家。病眼长亲药，衰脾尚癖茶。偶逢方外士，劝我炼黄芽。病来慵约束，舒散快心灵。客到频题字，童关渐解经。小池过雨碧，砌草闭门青。为惜春朝去，移花插胆瓶。铺设閒供具，常时净扫房。竹间安茗灶，花下置藜床。学演戏禽法，多传却老方。昼长无事事，小步绕巡廊。"}