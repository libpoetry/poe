{"id":"1111167","title":"沈架阁席上送沈教授之官邵阳二首","dynasty":"宋","author":"许及之","text":"祝融七十二峰尊，诸老相望古道存。二邵人才元有种，三湘风物向曾论。先生此去行师说，弟子从今记善言。为访衡山戴监岳，可能略不傍华轩。郡侯名字祖鞭先，郡倅风流世有传。更著广文铛脚坐，亦怜委吏鼎科年。江山莫道非吾土，官舍曾无有此贤。自是蓬莱山上客，枉教予作送行篇。"}