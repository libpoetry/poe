{"id":"703026","title":"雨后约雪湖游春二首仍前韵","dynasty":"明","author":"谢迁","text":"未许春游独少年，老怀真爱杏花天。时临上巳宜修禊，地近蓬莱易集仙。啼鸟野花行处好，清溪石磴坐来便。湖边不减山阴胜，拟为兰亭续旧篇。二月风光占一年，煖烟笼日雨馀天。清平世界藏遗老，萧散衣冠会列仙。径衬软红吟屐稳，湖添新绿钓舟便。胜游复恐孤成约，折简殷勤寄两篇。"}