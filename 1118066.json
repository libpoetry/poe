{"id":"1118066","title":"闭门二首","dynasty":"宋","author":"陆游","text":"残发凋零不满巾，闭门聊得养天真。恐伤药草停除地，为惜松槎禁伐薪。独木架成新略彴，一峰买得小嶙峋。萧然便觉浑无事，谈笑时时过近邻。衰疾厌厌不易医，闭门惟与睡相宜。狂曾忤物慵迎客，瘦不胜衣悔作诗。数简隐书忘世味，半瓯春茗过花时。寂寥终岁君无诮，正是幽居一段奇。"}