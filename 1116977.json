{"id":"1116977","title":"官舍小池有鸂鶒遗二小雏二首 其二","dynasty":"宋","author":"苏辙","text":"清池定谁至，鸂鶒自来驯。知我无伤意，怜渠解托身。桥阴栖息稳，岛外往来频。勿食游鱼子，从交长细鳞。半亩清池藻荇香，一双鸂鶒竞悠扬。来从碧涧巢安在，飞过重城母自将。野鸟似非官舍物，宰君昔是钓鱼郎。直言愧比奇章老，得县无心更激昂。"}