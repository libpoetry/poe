{"id":"659205","title":"寿姜母八十诗","dynasty":"明","author":"罗玘","text":"归迟迟，归迟迟，手中之线忆者谁。去时衣裳母得知，天孙为织银獬豸。白昼凛凛感风吹，维南半天见铁面。有手未便擎卮□，东海滨，秦台畔。侵星辟高门，旌节来岸岸。云是滨州太守、从者鱼贯。饩牵极鲜肥，盏斝亦璀璨。古来七十既稀有，况益十载于今旦。鼓坎坎，舞举举，以舞以酒寿如许。御史持大斧，曰敢遑启处。太守之官守此土，太守不舞谁代舞。御史之归奏三釜。"}