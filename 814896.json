{"id":"814896","title":"落叶","dynasty":"清","author":"俞玫","text":"楚江波冷下纷纷，消息玄机静里闻。此日霜华随逝水，当时风概想凌云。行吟楚客怜孤躅，话旧胡僧吊夕曛。极目郊原渺如许，天涯能不怅离群。千林一夕换空枝，天意分明未有私。淡日无聊还照影，石阑何处更题诗。步兵歧路悲身世，永叔秋镫感鬓丝。剩有后凋数竿竹，青青长伴岁寒时。杂遝浑疑万骑催，夜寒齐卷朔风来。黄榆影落长城暗，紫塞声和画角哀。怀国易添苏武感，无家莫上李陵台。生原大地阑珊质，甘作乾坤废弃才。一转商音万象乖，寓形身世费安排。萧条枯管兰成赋，潦倒生涯杜老怀。烟雨几回三月暮，文章终古一丘埋。枫林薄晚停车处，莽苍重阴接断崖。"}