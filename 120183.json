{"id":"120183","title":"次韵胡学长喜雨","dynasty":"宋代","author":"陈造","text":"胡君著述间，动作千载计。雅奥三百篇，挹取欲无艺。一源发至醇，万象赴傲睨。平生笑此癖，论交惜晚岁。君诗信入神，我眼本无翳。屈膝邢娥前，酬赠惭丑戾。忆初拜雩坛，遽恐枵腹毙。徒然阴枢纵，宁止乾胏噬。敢徐救焚步，颇徇非鬼祭。端知世兴道，密若有司契。神孚圣君德，家汀良牧惠。天人隔显幽，论理不论势。朝来望阡陌，白水涨天际。歌呼满中田，不勉渠自励。黍稌分后先，稂稗易耘薙。清泉向小歉，比屋念遗穧。饥饱巧相补，上帝亦已谛。老夫办叠期，是恩良不细。仙曹有佳招，天阍不坚闭。长安粟一囊，或许引前例。不然买青山，补破仍茹粝。出处顾何心，一沤寓斯世。众雏能稼穑，暇日训孝悌。相望渺海涯，恩勤未渠替。张侯本万中，苏子劳再说。排霄眄世儒，笑阅风外带。草麻侍金銮，云空澹溶泄。丈夫要特达，不必须援系。即今转圜句，可荐五方帝。如今县麻雨，立见万生济。"}