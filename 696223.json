{"id":"696223","title":"次韵荅吴石楼学士","dynasty":"明","author":"罗钦顺","text":"累岁开云日有程，向人酬酢礼全生。愁将小数迷金注，不道诸公费玉成。原庙晓晴高树出，公庭春雨乱蛙鸣。报章未就心偏悚，山北山南伐木声。曾舒短翼共云程，偶落天南北路生。人在蓬壶劳梦想，诗来江汉妙裁成。春风未遣梅花尽，阿阁应闻凤鸟鸣。尊酒论文知远近，百年珍重是风声。"}