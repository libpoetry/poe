{"id":"689723","title":"寄齐兰野三首","dynasty":"明","author":"张子翼","text":"丝桐松下访知音，药甲青云一径深。祇谓龙骧閒豹略，谁知城市隐山林。诗吟子建须拚酒，赋薄长卿祇为金。拟泛虚舟期汗漫，萧然世味一何心。岁晚看君共卜邻，青山带郭正宜人。终疑绮里曾归汉，谁似桃源早避秦。阶下兰孙真次第，山中岁月太因循。星辰昨愧从游地，江汉今谁笑隐沦。闉阇得汝频开径，南北驱人错问津。五柳逍遥彭泽外，三闾憔悴楚江滨。消除岁月惟尊酒，寄傲乾坤祇钓纶。莫道太平无补事，陶唐须有葛天民。"}