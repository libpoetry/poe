{"id":"538087","title":"感述六十韵","dynasty":"明","author":"王世贞","text":"历历行藏事，秋霜积泪痕。十年曾结客，诗句满中原。一跌身同赘，频惊舌屡扪。未风谁辨草，先火欲明璠。避晋传江左，栖吴类武源。中丞双豹尾，刺史五熊轓。奕叶陪皇运，生成总国恩。徵书向州府，束帛去丘樊。识监羞司马，为儒陋叔孙。赋题秦女凤，班逐汉臣鹓。所际垂衣主，宁期泣扇媛。侯门罢投谒，天路隔攀援。勋业时名左，文章世态论。纵迟甘曳尾，那肯羡乘轩。难已东方设，歌仍下里喧。四愁虚望岳，三刖竟悲昆。黯澹白云署，风尘黄鹄翻。几人甘蠖屈，吾岂厌鹏鶱。才拙知何补，时平借不冤。寝兴惟早莫，朋旧绝寒温。海席鲈鱼鲙，燕盘苜蓿飧。身安束湿久，道以积薪存。休沐怜妻子，寅恭得季昆。篇成多和瑟，曲罢有吹埙。颇解讥衰凤，无能托化鲲。迩来工上下，愁说会平反。一旅勤王室，千秋启塞垣。紫衣归汉市，碧血洒周墦。泣雨谁看粟，投晖尚覆盆。幸陪郎署席，亦负野人暄。恋禄违辞绂，惊心阻叩阍。缇兵时络绎，中旨夜趋奔。麋鹿何罹网，羝羊更触藩。向来边事棘，独使圣忧敦。筹筴明光秘，祠禖太乙尊。任方优将相，尘已动乾坤。列帜蟠狐岭，连烽逼雁门。地炎边马习，月黑羽书繁。飞饷三边转，材官六郡屯。元戎假黄钺，天子授朱鞬。贾傅宁谈饵，娄生或请婚。女红全扫越，汗血未归宛。野色徵龙战，原蒐益虎贲。鼓鼙秋转急，戈甲昼仍昏。质子空都护，孤儿总陆浑。壮怀频舞逖，清啸久输琨。智士甘怀宝，忠臣惜丧元。蛾眉各燕赵，鱼腹自湘沅。岁月无乾土，生涯有故园。云齐吴渚稻，潮满沃洲荪。熟柚金分筥，芳篘玉满樽。问津迷远楫，息路悟归辕。其若频年使，仍传一札言。民穷怯蛇虎，吏巧猎鸡豚。巧似驱渊獭，穷如失木猿。三江先雨涸，万柳后春髡。垂老脂俱尽，公庭泪暗吞。衣冠十道使，烟火几家村。羁旅馀皮骨，朝廷问本根。茫茫竟何所，肠断赋招魂。"}