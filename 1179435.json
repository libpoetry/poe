{"id":"1179435","title":"奉和幸新丰温泉宫应制","dynasty":"唐","author":"武平一","text":"秦王登碣石，周后袭昆崙。何必在遐远，方称万宇尊。我皇顺时豫，星驾动轩辕。雄戟交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤皇原。绝壁苍苔古，灵泉碧溜温。参差开水殿，䆗窱敞岩轩。丰邑模犹在，骊宫迹尚存。烟松衔翠幄，雪径绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。"}