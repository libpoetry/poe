{"id":"1109478","title":"送李季允侍郎归蜀五绝用禅房花竹幽为韵","dynasty":"宋","author":"刘宰","text":"密叶秋逾润，幽花晚更妍。去来谁是主，试问白头禅。地僻风烟好，身閒日月长。未知嘉遁吉，占验笑京房。淮海身如系，岷峨路去赊。相思冰雪里，却立嗅梅花。交情契金兰，燕乐非丝竹。我歌古别离，语尽君当续。日脚收新雨，禅房早得秋。重来应更好，谁与共清幽。"}