{"id":"860113","title":"春月阅报成诗寄呈方漕信儒孚若","dynasty":"宋","author":"王迈","text":"边耗遽如许，庙谟先定无。书生良不武，夜半亦长吁。关表成馀几，山阳援正孤。黄尘号鬼魅，落日走猩鼯。甲士疲鏖战，丁夫困转输。临淮一带水，诸将万金躯。宛地谁收马，延秋忌有乌。毕魂空惨淡，曦鬼定揶揄。公外英雄少，生来忠孝俱。全将身作胆，曾以口降胡。方喜规模伟，翻为文法拘。正涂多植枳，公论冷如菰。啮雪全初节，凌烟勉后图。未应歌舞地，冷眼看侏儒。"}