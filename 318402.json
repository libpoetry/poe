{"id":"318402","title":"瑞鹤仙·望青山北郭","dynasty":"现代","author":"饶宗颐","text":"望青山北郭。征雁渺，雾隐平林漠漠。溪寒促花落。命巾车、遥指孤城天角。柳条未弱。有雅禽、柯底密约。更荒江坐晚，久别故乡，怯引樽酌。落寞。丹霞乍起，雾已移阴，雨先沉阁。危飙入幕。经幽涧，觅红药。叹名山待赋，踌躇今古，登高怀抱未恶。看浮云过却。暂遣中年佚乐。"}