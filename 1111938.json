{"id":"1111938","title":"梅花","dynasty":"宋","author":"吴惟信","text":"长是开初恨岁阑，南枝不管北枝寒。锄云犹记当时种，步月宁辞永夜看。香借好风闻却易，影粘残雪画应难。逋仙骨冷吟声绝，惆怅无人共倚栏。客枕谁惊蝶梦阑，角声吹动五更寒。断桥流水无人处，淡月疏星只自看。勾引闲情何日了，形容幽韵入诗难。冷香深恐轻狼藉，叮嘱林神护石栏。"}