{"id":"643183","title":"送道澜上人还天界","dynasty":"明","author":"胡奎","text":"道澜上人好文采，舌如波澜性如海。犀牛扇子破多时，留得千年公案在。别峰禅老日边来，金襕照日天花开。皎如一片秋水镜，置在七宝青莲台。室中弟子多闻道，见性无如道澜早。结社曾邀陶令过，论诗每爱支郎好。飘然飞锡向何方，第一禅林古道场。且对黄花谈般若，更留数日过重阳。"}