{"id":"922334","title":"宥老楮","dynasty":"宋","author":"苏轼","text":"我墙东北隅，张王维老谷。树先樗栎大，叶等桑柘沃。流膏马乳涨，堕子杨梅熟。胡为寻丈地，养此不材木。蹶之得舆薪，规以种松菊。静言求其用，略数得五六。肤为蔡侯纸，子入《桐君录》。黄缯练成素，黝面颒作玉。灌洒蒸生菌，腐馀光吐烛。虽无傲霜节，幸免狂酲毒。孤根信微陋，生理有倚伏。投斧为赋诗，德怨聊相赎。"}