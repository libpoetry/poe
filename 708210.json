{"id":"708210","title":"满江红 其十 即席赠顾庵学士","dynasty":"明末清初","author":"尤侗","text":"二十年来，叹世事、尘霾波涨。喜老友、跳归燕市，须眉无恙。皂帽幸辞辽海外，青衫还泣浔江上。问榜门、谁是脱骖人，千金饷。且上下，随流漾。予解和，公能唱。须浇开磈垒，洞庭春酿。屈指明年将半百，看云取次从藜杖。又何老、呵壁续离骚，笺天状。"}