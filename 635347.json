{"id":"635347","title":"和中州李沧维见奇","dynasty":"明","author":"成鹫","text":"日色冷松杉，潭影浸衣带。独坐烟雨中，灵光炯不昧。客从连山来，遗我白伞盖。帝珠交陆离，天花纷馣馤。白雪聋市咻，黄钟杂仙呗。一拜一沉吟，恍惚灵山会。大李及小李，神交在天外。姑射冰雪肌，瑩澄绝疥癞。精凿盈素盘，岂复羡蔬粝。珠玉忽在前，秽形埒轻壒。报诗随长风，细响答天籁。趋庭有异闻，嗣音慰遥嘅。"}