{"id":"1229689","title":"置酒半山亭得秋字","dynasty":"元","author":"麻革","text":"怀抱久不写，兀坐如絷囚。永怀西山胜，浩荡成兹游。岩壑互窈窕，丛萝郁深幽。飞烟入虚无，长风跨昆丘。楚甸散林莽，商颜亦绸缪。雷雨天地空，景气入夜浮。况当节律变，万物飒以秋。云来白日惨，天澹清江流。西望渺关河，沈沈生暮愁。兰苕暗幽谷，芰荷老芳洲。一笑举酒觞，浩歌聊自酬。幽赏兴未极，慨叹心悠悠。世事苍茫外，寒沙明白鸥。"}