{"id":"843472","title":"水龙吟 叶南雪丈属赋并蒂莲同辛白香雪","dynasty":"清末民国初","author":"梁鼎芬","text":"新来欲说相思，香风吹散鸳鸯影。红莲何事，分明两两，齐齐整整。背倚同枝，根联异瓣，似谁并命。想先生独乐，正商朋酒，来醉倒，不知醒。我亦恹恹愁病。已多时，芳心暗警。湘波一绿，当惆怅处，怕开双镜。露冷连环，月凉单袂，教侬独咏。柰重阑数尽，问花无语，更何人应。"}