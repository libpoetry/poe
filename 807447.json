{"id":"807447","title":"渡江云  寒夜登城头吹笛有感作","dynasty":"清","author":"陈维崧","text":"孤城横一片，千家楼阁，都在雁声中。关河牢落甚，身世飘零，烟水太濛濛。旧时赤壁，周郎少、正领艨艟。有许多、银涛雪练，相映战旗红。江东。我携长笛，斜倚危栏，作霜林数弄。总则把、平生遗恨，诉与长空。一声才入梁州破，天风下、掣入蛟宫。嗟横竹，慎毋灭没为龙。"}