{"id":"1123333","title":"大涤洞","dynasty":"宋","author":"赵希焄","text":"门敲石鼓叩神灵，洞府巉岩杳霭深。直欲九渊惊睡玉，须凭一炷爇香沉。几年曾救桑林旱，今日还书鲁史霖。妙句不妨留大涤，要知栖凤也来吟。谁挽天河响落山，潮声半夜到江干。倒流三峡水何击，捲起千堆雪正寒。想是蛟从其下舞，料应龙在此中蟠。如君大手留吟笔，千古坡诗可并观。"}