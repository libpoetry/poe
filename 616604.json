{"id":"616604","title":"勉学人修行","dynasty":"明","author":"何南凤","text":"古人为学躬耕作，不羞贫贱羞无学。所以学士类贤良，纵居富贵亦清约。今人为学贪富贵，但事诗书百业废。衣冠端坐自称贤，那识贤人真趣味。俗家如是僧亦然，只通念诵便值钱。有钱办得好衣食，管他什么教和禅。吁嗟上来诸佛祖，个个淡薄甘劳苦。刀耕火种作生涯，或打街坊佐常住。神通运水及搬柴，普请何人肯不来。三更入室传衣钵，腰石舂粮亦快哉。"}