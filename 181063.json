{"id":"181063","title":"次韵富季申主簿梅花","dynasty":"宋代","author":"陈与义","text":"东风知君将出游，玉人迥立林之幽。欹墙数苞乃尔瘦，中有万斛江南愁。君哦新诗我听莹，句里无尘春色静。人人索笑那得禁，独为君诗起君病。欲语未语令人嗟，桃李回看眼中沙。同心不见昭仪种，五出时惊公主花。典衣重作明朝约，聊复宽君念归洛。笛催疏影日更疏，快饮莫教春寂寞。"}