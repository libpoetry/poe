{"id":"400217","title":"高阳台 九月初三悼杨生作","dynasty":"民国末当代初","author":"朱庸斋","text":"趁暝鸦翻，堆寒叶积，画楼消息重探。梦醒欢丛，家山望绝天南。灯昏罗帐沈沈夜，记年时、九月初三。更那堪、恨结垂杨，泪满青衫。闲来忍忆樽前句，甚惊秋摇落，先悼江潭。漫托春心，可怜怨宇冤衔。飙风倘逐羁魂去，怕九阍、天路难谙。渺烟岚，楚些愁招，断札谁缄。"}