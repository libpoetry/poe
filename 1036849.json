{"id":"1036849","title":"张丞相咏归亭词二首 其一","dynasty":"宋","author":"杨万里","text":"湘之山兮幽幽，湘之水兮舒舒，我来兮桂之阳。春聿云莫兮，上下绿净而交如。鸟鸣兮花乾，彼湘之人士兮咏游而鱼鱼。长者兮矩步，童子玉雪兮趋亦趋。挟策兮抱琴，若将游兮物之初。野风兮脩脩，吹万而不可执兮，所过而敷腴。长者顾谓童子曰：快哉此风，吾为汝援琴而歌之。歌曰：沧浪兮濯缨，风凉兮舞雩。微德人兮焉归，以斯道兮金玉。予欲问津兮沂之水，其则不远兮，又焉知湘江之非欤。"}