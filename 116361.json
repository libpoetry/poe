{"id":"116361","title":"昭陵六马唐文皇战马也琢石象之立昭陵前客持","dynasty":"宋代","author":"张耒","text":"天将划隋乱，帝逢六龙来。森然风云姿，飒爽毛骨开。飙驰不及视，山立俨莫回。长鸣驰八表，扰扰万驽骀。秦王龙凤姿，鱼鸟不足摧。腰间大白羽，中物如风雷。区区数竖子，缚取如提孩。手持扫天帚，六合无尘埃。艰难济大业，一一非常材。惟时六骥足，绩与英卫陪。功成锵八鸾，玉辂行天街。荒凉昭陵阙，古石埋苍苔。"}