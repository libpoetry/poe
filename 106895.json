{"id":"106895","title":"寄许太初·忆昨与君同榻时","dynasty":"元代","author":"方回","text":"忆昨与君同榻时，奇温叠重狨豹皮。醉卧哎吐污茵帐，君不诮责予不知。一从建康出城去，七里八冈泥涉路。一步一滑一可度，始复思君寝处处。幸有笋舆犹得乘，其实不胜其战兢。句容破店无卧榻，一夜打坐如禅僧。老顽穷健耐辛苦，地角天涯迷处所。客中知我何如人，店妪无赖肆讥侮。蹉跎六十二年身，明日又见新年春。只应独坐思乡客，犹胜孤征失路人。"}