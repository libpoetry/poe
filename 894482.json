{"id":"894482","title":"天禧初侨寓安陆有宅一区尝于斋前手植橘树才尺馀许未几擢第随牒游方天圣庚午冬屏居畿邑守舍儿自安陆馈余丹橘一箧因曰此即斋前所植抚物怀旧悽然不平者久之因成感咏","dynasty":"宋","author":"宋庠","text":"昔年封檗栽，生意颇柔脆。今兹见丹实，落落如星丽。斯果号难成，常踰豫章岁。孤根何为者，尚记吾庐地。蔽芾讵因棠，连蜷乃同桂。厥包千里遥，守舍重缇惠。金颗照病眸，霜津益痟肺。却算去里年，十听秋鸿唳。无复陆绩怀，宁图李衡计。他时攀树悲，讵减金城涕。"}