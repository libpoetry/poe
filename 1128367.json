{"id":"1128367","title":"寓言","dynasty":"宋","author":"舒岳祥","text":"妾家有高楼，高高入青天。欲作万丈梯，倚空无攀援。良人在万里，一去几经年。长路与天接，举足蹑星躔。妾欲寻夫婿，解甲投戈鋋。携手上云霓，真到天河壖。牵牛与织女，不知妾相怜。姮娥惠神药，燕婉成天仙。昔有贵公子，闻鹤九皋禽。其先本胎化，栖止必瑶林。遣使三往聘，致之千黄金。清唳复善舞，节奏合瑶琴。日给费鱼米，延之如玳簪。衔杯为主寿，千岁无遐心。有客为主谋，禽荒可倾国。此物非洁清，其志本贪冒。遗矢玉阶阴，吞腥金塘侧。当以禽养禽，毋令食人食。主人颔其言，从此成捐斥。萧条风雨晨，蹭蹬霜雪夕。鹤将辞主去，顾视亦悽恻。谓客君少留，行当蹈吾迹。客亦惨不乐，相看泪沾臆。"}