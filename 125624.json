{"id":"125624","title":"十四日留题福昌县宇之车轩","dynasty":"宋代","author":"邵雍","text":"洛川秋入景尤佳，微雨初过径路斜。水竹洞中藏县宇，烟岚坞里住人家。霜馀红间千重叶，天外晴排数缕霞。溪浅溪深清潋滟，峰高峰下碧查牙。鸟因择木飞远还，云为无心去更赊。盖世功名多龃龉，出群才业足咨嗟，浮生日月仍须惜，半老筋骸莫强夸。就此岩边宜筑室，乐吾真乐乐无涯。"}