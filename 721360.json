{"id":"721360","title":"献李提军奠原三首","dynasty":"明末清初","author":"陈恭尹","text":"仙李盘根代有贤，将军名氏榜先传。官登八座今三世，禄自先朝几百年。岭海喜过千里足，日车新拜六龙鞭。安壤一借长城略，沧海南边得晏眠。万乘旌旗狩朔边，国威还藉重臣宣。金鞍久侍龙颜侧，玉食颁从黼帐前。每见借筹论战伐，时闻聚米指山川。一辞丹陛来南服，御札黄封几度传。画角风清静海涛，郊坰共喜见干旄。金方气肃崆峒壮，南斗功成日月高。姬旦吐哺元自贵，卫青揖客不言劳。天涯贱子能扪虱，怀剌空惭有二毛。"}