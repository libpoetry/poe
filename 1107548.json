{"id":"1107548","title":"何参政挽歌三首","dynasty":"宋","author":"叶适","text":"退食勤稽古，当朝动引经。人心喜偏侧，国脉要匀亭。二府早闻政，三孤晚告灵。羔裘惜光彩，不肯到头厅。晞发沧浪上，滩声近广骚。绿围齐长柳，红糁半含桃。欲寡堪增寿，闲多更养高。佳哉凤皇垄，悲甚付乌号。宿昔叨殊眷，寻常款直庐。听鸡催谒驾，立马待紬书。零落谁存者，追寻昨梦馀。何曾嗔石介，韩愈自狂疏。"}