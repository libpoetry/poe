{"id":"713857","title":"画兰行","dynasty":"明末清初","author":"屈大均","text":"张公画鹰胜画马，兰竹尤精知者寡。兰师乃是程六无，竹亦仲昭始能写。写成辄乞我题诗，墨花如雨争淋漓。我欲学兰兰不就，馨香难寄所相思。多日湘累音响绝，紫茎绿叶无人说。枝枝画出亦离骚，彷佛潇湘见风雪。兰膏细共露华滴，兰芽乱向春泥茁。稏兰一箭五十花，罗浮生长美人家。花多人疑是蕙草，花少乃是真兰葩。为兰为蕙总芳芬，兰蕙繇来本一身。画手写多休写少，一花即是一幽人。"}