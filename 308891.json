{"id":"308891","title":"秋思耗·霜降明朝节","dynasty":"现代","author":"赵熙","text":"霜降明朝节。坐雨声，红闪一灯如血。蝴蝶梦中，辘轳心上，头白如雪。叹欹枕文园，五更还起问病妾。一线风，窗纸裂。甚藓砌偎蛩，荻波回雁，共把古愁今恨，向人低说。黄叶。秋光又别。照故人、那有明月。锦官词客，黔南天外，浙东西粤。各一幅千山万山，垂老归路绝。望夜色，香篆灭。已唤却邻鸡，声声檐溜未歇。泪泼银屏万叠。"}