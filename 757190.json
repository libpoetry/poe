{"id":"757190","title":"金缕曲 初夏","dynasty":"清","author":"朱彝尊","text":"谁在纱窗语？是梁间双燕多愁，惜春归去。早有田田青荷叶，占断板桥西路。听半部新添蛙鼓。小白蔫红都不见，但愔愔门巷吹香絮。绿阴重，已如许！花源岂是重来误？尚依然倚杏雕栏，笑桃朱户。隔院鞦韆看尽坼，过了几番疏雨。知永日簸钱何处？午梦初回人定倦，料无心肯到閒庭宇。空搔首，独延伫。"}