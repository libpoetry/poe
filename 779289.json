{"id":"779289","title":"金缕曲 题《花帘词》寄吴蘋香女士，用本集中韵","dynasty":"清","author":"顾太清","text":"何幸闻名早。爱春蚕、缠绵作茧，丝丝萦绕。织就七襄天孙锦，彩线金针都扫。隔千里、系人怀抱。欲见无由缘分浅，况卿乎、与我年将老。莫辜负，好才调。落花流水难猜料。正无妨、冰弦写怨，云笺起草。有美人兮倚修竹，何日轻舟来到。叹空谷、知音偏少。只有莺花堪适兴，对湖光山色舒长啸。愿寄我，近来稿。"}