{"id":"690143","title":"拜少保于公遗像","dynasty":"明","author":"张吉","text":"莫言天道窈难窥，事势阽危辄可推。扈跸使公军土木，身膏草野有谁知。万古中原耻未删，徽钦怀悯不生还。拊髀豪杰空叹息，无计登公晋宋间。国事当初若缀旒，南迁邪议已先投。背城馀烬非坚土，坐见江山半壁休。遗像侵晨拜且观，霜毛森竦泪阑干。英雄切齿知何限，欲脔奸谀肉细餐。指挥破斧扫欃枪，天步艰危睹再康。一代孤忠隘前史，盍将谥法少更张。奋于当奋本随时，大易真宗岂远而。自是君恩深似海，区区进退莫相疑。"}