{"id":"811729","title":"青县访同年亓暄岩明府话旧即日赋别二首","dynasty":"清","author":"田同之","text":"燕树齐云客梦牵，一朝邂逅茂林边。相将华发悲今日，珍重青衫忆往年。官阁芳尊新雨后，中峰明月故人前。因君转忆同门友，廿载浮沉十二年。草草相逢傍绿莎，匆匆又复唱骊歌。眼明北海情如此，心逐南宫老奈何。射雉台旁秋水阔，峭帆亭上柳枝多。殷勤折赠怜同调，勉拟乘槎一溯波。"}