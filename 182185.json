{"id":"182185","title":"和彦冲·七载飞电迈","dynasty":"宋代","author":"胡寅","text":"七载飞电迈，百虑秋水澄。独余故乡念，居然常兢兢。同是幔亭仙，乘风钓湘蒸。鱼寄水千里，历传云万层。十论赐甚腆，一篇蒙未曾。登堂话衮衮，寓寝香凝凝。看君道气充，可仰谁敢朋。寸阴谢尺璧，默然耀十灯。世路多招呼，掉首未渠应。幽寻叹川逝，彼宁记云腾。但原我辈人，拳拳知服膺。圣门无阂辙，自画理岂庆。君子有所病，没身名莫称，虚生既何补，浪死诚堪惩。君仍诗律高，愧我酒量能。属耳风雅颂，因忘斗与升。山林足奇观，朱阑盍时凭。"}