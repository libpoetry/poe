{"id":"703033","title":"癸未新正写怀二首","dynasty":"明","author":"谢迁","text":"百年虚度四之三，往事悠悠祗自惭。林下身轻犹健步，口中舌在足清谈。浮生漫讶星霜改，大造真承雨露覃。苦忆旧时行乐伴，舞雩何处试春衫。荒陬残腊煖如春，共道春来万象新。入夜刚风仍作雪，崇朝寒气苦侵人。六花如兆丰年瑞，四海犹怜蔀屋贫。安得重阴都散尽，仰瞻旭日丽苍旻。"}