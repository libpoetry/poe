{"id":"868767","title":"送吕子阳自永康携所解老子访余留未久其家报以细民艰食急归发廪赈之","dynasty":"宋","author":"叶适","text":"收缨古蜜浦，抱袂生姜门。九九书自注，邀余缀篇端。久衰余学废，弥隐子道尊。时维冬雷数，云雪常昼昏。火把起夜色，丁鞋明齿痕。小邦肥羜阙，虾蛤滥充盘。椒橙失滋味，糁絮劳倾吞。诘朝报家问，剪书徵阿孙。苦陈乡人饥，采蕨啖其根。仓封井花满，淘米安得浑。觅翁如觅父，愿假东飞翰。念之不遑处，喟焉整归鞍。我老澹百虑，身世两莫存。欲私一垄润，岂救大培乾。西城柳摇摇，北寺江漫漫。勿令嗟来死，以慰行路难。"}