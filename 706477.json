{"id":"706477","title":"听月楼倦客归山留别翠涛王孙","dynasty":"明末清初","author":"王夫之","text":"我梦听月楼巳久，不意今生登此楼。楼前湘水腻碧玉，细细纹波送远秋。我有狂歌知者谁，古人不作今人疑。夜阑酒熟相对笑，男儿不受双眸欺。我今归卧蒸南谷，黄菊将开酒将熟。烂醉三万六千年，柳生左肘石穿肩。君勿疑我不相就，听月无声月自圆。"}