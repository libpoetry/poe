{"id":"269311","title":"八声甘州·五月十七日","dynasty":"现代","author":"吴湖帆","text":"对年年此日最心惊，回忆断肠时。记天中节后，猛翻炎浪，珠汗频挥。整顿邀凉簟枕，画壁补诗题。不道情天里，风雨横吹。怎奈终宵宛转，祗愁眉损蹙，红泪双垂。听声吞呜咽，万箭簇心悲。但从今、孤怀难诉，拚相思、重见永无期。聊当我、作他乡客，远别长离。"}