{"id":"814466","title":"子茂薄君自兰泉送余至凉州且赋七律四章赠行次韵奉答","dynasty":"清","author":"林则徐","text":"弃璞何须惜卞和，门庭转喜雀堪罗。频搔白发惭衰病，犹剩丹心耐折磨。忆昔逢君怜宦薄，而今依旧患才多。鸾凰枳棘无栖处，七载磋跎奈尔何！送我西凉浃日程，自驱薄笨短辕轻。高谭痛饮同西笑，切愤沉吟似《北征》。小丑跳梁谁殄灭，中原揽辔望澄清。关山万里残宵梦，犹听江东战鼓声。银汉冰轮挂碧虚，清光共挹广寒居。玉门杨柳听羌笛，金碗葡萄漾曲车。临贺杨凭休累客，惠州昙秀许传书。羁怀却比秋云淡，天外无心任卷舒。也觉霜华鬓影侵，知君关陇历岖嵚。纵然鸡肋空馀味，莫使龙泉减壮心。晚嫁不愁倾国老，卑栖聊当入山深。仇香岂是鹰鹯性，奋翼天衢有赏音。"}