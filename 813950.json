{"id":"813950","title":"春日杂诗","dynasty":"清","author":"陈士廉","text":"被发翩然下大荒，黄尘四塞日生芒。人间历尽无量劫，亿万千年心不殇。痛哭陈书累万言，兰呻蕙叹诉烦冤。君王爱老臣年少，合托湘流吊屈原。偶控茅龙谒紫微，汉家故事已全非。羊头烂贱通侯贵，愿借天钱十万归。璇机玉杼日纷纷，争向天孙乞锦雯。新络冰丝千万缕，可能持赠沈休文。七宝庄严妙道参，敕书初拜紫囊函。淮王何意私鸡犬，得附青云自不凡。"}