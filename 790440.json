{"id":"790440","title":"桃叶渡","dynasty":"清","author":"王家枚","text":"桃叶渡头春漠漠，子敬风流谁继作。珠箔半挂玉钩斜，临水家家开画阁。玉箫金管打桨迎，如花女儿花灼灼。纤腰戌削眉弯环，春衫称身身绰约。玻璃之船鹦鹉杯，碧醴红粱随意酌。晚霞衔山白日落，照脸明镫红晕薄。燕燕莺莺啼尽春，往事而今化作尘。渡头春水依然碧，只见桃花不见人。"}