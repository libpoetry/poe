{"id":"777803","title":"金缕曲·秋宵送别兰姊","dynasty":"清","author":"陈家庆","text":"烛剪西窗里。记寒宵、依依泣别，泪花偷洗。荡气回肠愁难诉，一样缠绵情意。盼秋色、连波空翠。笛里关山明日事，叹云萍、聚散匆匆易。空怅望，天无际。客中我正伤孤寄。更那堪、河梁折柳，消磨英气。千里他乡斜阳外，兰棹片帆迢递。应早作、南来归计。瑟瑟金风惊岁晚，怕芳华、转眼成憔悴。行乐处，信怀系。"}