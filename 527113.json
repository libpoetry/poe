{"id":"527113","title":"曹亚卿第赏梨花","dynasty":"明","author":"潘希曾","text":"梨花盈盈雪一树，照日不消半含露。香气氤氲百和馀，隔墙暗逐东风度。桃夭杏艳多名园，春深狼藉空愁烦。醒心忽到池塘路，疑是江梅初返魂。休将一枝看带雨，长门掩泣谁为主。莫待溶溶月满庭，素娥心事尤孤苦。快哉君家今日晴，酿泉之酒花边倾。更饶齿颊有张谷，梦回犹足消馀酲。"}