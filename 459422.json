{"id":"459422","title":"车窗书所见","dynasty":"当代","author":"卢青山","text":"病起欲行倚车窗，眼如浑水鉴物茫。陇中结阵灿金粒，卓有油菜色和香。岂真造物奇剑芒，远从春日割花光？“我家稻熟如斯耳”，农将嗤汝菽麦盲。风从我心吹清凉，万物得之亦洋洋；美人红蕉酣夏态，豆架紫花绕屋廊。道树灰尘一寸装，荷叶索索吁可伤。清圆久死不忍落，安能为乞返魂浆。阴气不雨寒亦张，割稻应觉沸如汤；忽忆总角两脚短，拾穗随人尻后忙。"}