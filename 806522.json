{"id":"806522","title":"解连环三首 其二","dynasty":"清","author":"蒋士铨","text":"寂然如此。问谁守庚申，谁论甲子。听门外、毂走惊雷，料爽垲难求，且居尘市。共燕分巢，何用择、干支戊己。把槿篱草屋，移画城西，一角山底。退食闭门而已，但扫叶听蝉，可除多累。待成名、宦何年欢，朔雪炎风，抛弃流水。万卷三间，容俯仰，闲身足矣。甲辰雌、只愁老我，软红堆里。"}