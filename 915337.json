{"id":"915337","title":"李圣俞郎中求吾家江西黄雀醝法戏作醝经遗之","dynasty":"宋","author":"杨万里","text":"江夏无双小道士，一丘一壑长避世。裁云缝雾作羽衣，芦花柳绵当裘袂。身骑鸿鹄太液池，脚踏金蟆攀桂枝。渴饮南阳菊潭水，饥啄蓝田栗玉芝。今年天田秋大熟，紫皇遣刈神仓谷。一双凫舄堕云罗，夜随弋人卧茅屋。卖身不直程将军，却与彭越俱策勋。解衣戏入玉壶底，壶中别是一乾坤。水精盐山两岐麦，身在椒兰众香国。玉条脱下澡凝脂，金叵罗中酌琼液。平生学仙不学禅，刳心洗髓糟床边。诸公俎豆惊四筵，犹得留侯借箸前。昔为飞仙今酒仙，更入太史滑稽篇。"}