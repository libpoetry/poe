{"id":"691963","title":"元美以家难羁京作此为唁","dynasty":"明","author":"李攀龙","text":"驰骋淄渑日，功名与宦情。高堂一为坐，世路遂相轻。行乞还燕市，悲歌复蓟城。佩刀风雨夜，堪作箾中鸣。一自抽簪后，漂零见此身。通章寻悟主，怀刺更依人。寒入绨袍色，愁生黍谷春。不因家难剧，君岂在风尘。海内论兄弟，萧条二子才。一时称病罢，万里拂衣来。雨雪人高卧，蓬蒿客自回。偶然占剑气，夜夜向燕台。闻道周旋地，偏承老父颜。橐饘时在侧，宾客稍居閒。函谷更封出，夷门执辔还。莫将公子泪，乱漫洒燕山。"}