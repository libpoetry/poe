{"id":"1131286","title":"送倪正父尚书守南徐","dynasty":"宋","author":"楼钥","text":"君如春柳我如松，晚岁重逢意愈通。日日公馀搜理窟，时时史暇乐谈丛。友朋罕有心相照，兄弟惟应姓不同。此别未知何日见，掺袪无语对西风。满腔忠膜与嘉谟，空洞它无一物馀。有语莫非忧国志，欲行犹上荐贤书。已欣勇退成清节，更喜高眠即故庐。廊庙须公经济手，不应敛惠向南徐。几回去国向吴兴，出处虽高事不平。兹以优恩临北固，不妨禁直寓西清。羡君决去行何速，愧我求归计未成。浙水东西又千里，壮怀堂上未忘情。"}