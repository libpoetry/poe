{"id":"764334","title":"念奴娇 其八 次韵答孙介夫","dynasty":"清","author":"王士禄","text":"词场今日，问何人拔帜，阿谁夺纛。心识孙樵文采富，不止量珠以斛。日下畴双，云中独矫，袁也羞同伏。比来酬唱，敢云便拟皮陆。复是小乘初禅，愧他杯渡，肆啖人间肉。羡子机锋殊自有，已似南能稻熟。顾我何长，差能解得，不闭并门目。佯狂作达，余生冀享顽福。"}