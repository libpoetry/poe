{"id":"1085257","title":"馆中三月晦日闻莺胡邦衡有诗用东坡酴醾韵有君侧无谗人发口不须婉句某次韵","dynasty":"宋","author":"王十朋","text":"久伤伐木废，每叹吾生晚。黄鸟从何来，乔林绿垂幰。忽作相呼声，朋来无近远。高翥凌云烟，斜飞集池苑。中有幽谷姿，迟迟下遥巘。群音巧相和，出语独不婉。哑哑如老乌，闻者弓欲挽。知心有杜鹃，劝尔故园返。"}