{"id":"536308","title":"黄河之诗 壬子南使至徐邳间事","dynasty":"明","author":"王世贞","text":"黄河南奔，疾风北来。两重莫下，激而为灾。万籁喧呼，三维震颓。鹢首戒南，风斯忌而。亦言戒北，河其厉而。悠悠我心，曷既济之。谁云利涉，不复改辙。谁云走峻，不复理楫。川平为陆，陆汇作泽。芃芃禾黍，登之场圃。下有守人，匿而左顾。彼实自卫，曷不疑我。虽有季昆，远不相援。虽有雠敌，难思共存。仰天长歌，涕泗汍澜。"}