{"id":"807239","title":"满江红  赠大西洋人鲁君仍用前韵","dynasty":"清","author":"陈维崧","text":"怪怪奇奇，咄咄甚、嘻嘻出出。经过处、暹罗瘴恶，荷兰烟密。鹤语定知何代事，麟经不省何人笔。驾崩涛、九万里而来，鼋鼍匹。海外海，光如漆。国外国，天无日。话僬侥龙伯，魂摇股栗。善弈惯藏仙叟橘，能医却笑神农术。更诵完、一卷咒人经，惊奇术。"}