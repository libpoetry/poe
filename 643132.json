{"id":"643132","title":"题了庵道人魏","dynasty":"明","author":"胡奎","text":"吾闻伯阳鍊丹金罍山，丹成上天去不还。芙蓉伏火绛泥冷，空有宝诀留人间。神仙中人不易得，今见其孙有仙骨。手把参同一卷书，此书云是传家物。往年骑鹤上玄都，袖有龙虎真人之画图。云窗雾阁在咫尺，万里何必寻方壶。归去西湖饮山渌，一榻了然心自足。琪花满地雨声寒，为尔高歌洞天曲。"}