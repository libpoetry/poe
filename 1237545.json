{"id":"1237545","title":"次韵马伯庸少监四首","dynasty":"元","author":"虞集","text":"仍岁从巡幸，山川识重临。讲帏来济济，驰道止骎骎。五月衣裘薄，诸生坐席深。归耕何待老，莫问二疏金。移跸宫城曙，烟花绕阁重。来王俱属籍，称使不传烽。赐席还亲问，囊书更手封。恐烦宣室召，视日转苍龙。臣甫多愁思，长歌拜杜鹃。凿崖通阁道，积水放楼船。惆怅霜横野，栖迟雪满颠。经行看宿草，碧色自年年。太平知永日，渐老惜芳晨。论说惭孤学，推扬负相臣。退思常感慨，拜赐每逡巡。郊薮多閒地，馀生托凤麟。"}