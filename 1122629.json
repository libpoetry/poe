{"id":"1122629","title":"中春中浣后一日老人挈累下西市寓舍越三日某行感而赋诗呈友人","dynasty":"宋","author":"洪咨夔","text":"血气危频复，头颅老数奇。家如缘角鼠，身是脱筒龟。草树春离列，云山晚蔽亏。意行随所到，不必问何之。吐气韶华里，关心晓哢边。鹧鸪天性在，杜宇世情然。怒笋和泥煮，殷花蘸乳煎。须君来共此，已办杖头钱。"}