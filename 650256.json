{"id":"650256","title":"次少师姚广孝禁体雪诗韵","dynasty":"明","author":"金幼孜","text":"江空岁晏天作雪，滕六先驱势逾裂。同云惨淡始异色，眼底纷纭忽惊瞥。山川高下渐堆积，东西岐路那分截。晨光炫烂隐乌彩，夕景微茫封蚁垤。上林千树夐相宜，九重双阙何殊别。金河水浅凝不流，玉碗无声冻先结。满城泥滑马蹄深，空院香清鸟声绝。不闻窗外林叶声，时听阶头竹枝折。联翩乱洒入衣袖，宛转斜窥投隙穴。拂槛穿云去复来，随风带雨吹还灭。书生把卷惬清妍，红女停针愁凛冽。貂裘翠被未觉温，火井汤泉那复热。棹回剡曲发佳兴，词传郢客停歌舌。淮阴破敌誇神速，渤海思家叹骚屑。知公素有冰蘖声，岁寒不变青松节。梁园赋就笔屡呵，石鼎新烹水微咽。腊前预喜兆丰年，潜祛螟螣消馀孽。阴阳顺序民物和，昭锡异瑞天心悦。嗟予才薄惭蹇塞，十年载笔词臣列。捐躯报国誓匪他，长秉忠诚心似铁。朝回看雪天上来，属和长歌资一吷。"}