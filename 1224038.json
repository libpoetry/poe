{"id":"1224038","title":"送戴真人归越","dynasty":"元","author":"虞集","text":"戴先生，日饮五斗醉不得，再饮一石不肯眠。昨从桃源来，两袖携风烟。长安道上小儿女，拍手拦道呼神仙。马如游龙花如雨，蹴踏春秋作朝暮。东方不作窗间戏，上帝还令海边去。海边玉虹夜不收，贝宫珠阙皆蛟虬。芝田玉树久相待，天上老仙那肯留。戴先生，鉴湖之水三千丈，不可以鉴可以酿。明朝亦脱锦袍去，与汝酣歌钓船上。"}