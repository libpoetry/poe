{"id":"1131107","title":"司徒侍中杜公挽辞三首","dynasty":"宋","author":"韩琦","text":"早退轻高位，孤风振昔贤。上思终不已，民望日依然。荣宠三增秩，优游十换年。请看良史旧，德孰似公全。直道当年梗，清名万世师。身閒心在国，迹退德高时。警绝新诗雅，飞腾老笔奇。归休何所乐，持此造希夷。哲人何永逝，天理此难忱。子谨新遗札，家无旧赐金。可传清白业，未足太平心。讣至悲尤动，忘年顾遇深。"}