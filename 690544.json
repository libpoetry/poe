{"id":"690544","title":"乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹","dynasty":"明","author":"张萱","text":"芙蓉万片碧氛氲，一骑言从四百君。竹下停镳因问俗，溪边洗盏复论文。蓘穮已慰篝车祝，游豫能同鹿豕群。为报省耕还省敛，更期携手蹑飞云。逐队云山夹路花，春风先到野人家。瓦盘鸡黍儿孙见，野茇壶箪父老遮。单车不惮缘千亩，一发惊看有五豝。笑憩甘棠无讼听，独携綵笔染丹霞。踏残芳草破苍烟，出舍春郊春更妍。山泽可能容伏莽，芮虞从此有间田。拍肩挹袖披金简，选石题诗啖玉延。卒岁优游真再造，西园安枕老顽仙。行春银艾紫游缰，税驾名山问启疆。丹灶药留勾漏令，白莲花似秘书郎。琅璈夜按云和谱，铁峡朝探桂醑方。植杖白头同击壤，一时狂简尽成章。"}