{"id":"807794","title":"沁园春  赠云间何伯辉","dynasty":"清","author":"陈维崧","text":"有地行仙，作大药王，我今见之。自两仪失曜，光翻银海，百灵奋怒，诀付金鎞。日月为珰，阴阳作冶，争礼光明藏导师。分明甚，见月中蟾兔，世上醯鸡。古今几个英奇。戏邀取先生妙手医。是周时老辈，盲馀左史，秦庭烈士，臛后渐离。半黍空青，几茎仙瀣，发覆开朦在此时。吾还乞，为看花露眼，并仗君治。"}