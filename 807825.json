{"id":"807825","title":"贺新郎  秋夜对月示弟纬云仍用前韵","dynasty":"清","author":"陈维崧","text":"戍鼓城楼发。问客里、冰轮照我，几番圆阙。一片银河天外落，光映千门如雪。总则是、汉宫明月。试上麒麟枯冢望，问谁人红粉谁黄发。风乍吼，青蘋末。应侯有胁凭他折。但歌罢、仰天裂眼，识卿何物。穷矣男儿方失路，复壁谁藏英杰。拚潦倒、身名灰灭。细听秋林都飒飒，只沙场断镞阴燐血。良太苦，竟何益。"}