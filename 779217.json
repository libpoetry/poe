{"id":"779217","title":"春风袅娜 寿西樵司勋，同果庵、梅岑、方石、瑶田赋","dynasty":"清","author":"陈世祥","text":"世间闲日月，甚处能长。棋半局，海生霜。醉山公、偏记酿王事业，小槽红滴，就卧何妨。推枕闻炊，结茅量笏，屏当精庐花正忙。仙格中人故超诣，风尘外物自清章。却忆扬州烟景，客怀无那，安排向、春海茫茫。歌串细，领巾香。宜餐秀色，合付王昌。看欲笑时，闲情体贴，正无人处，密意商量。蓬壶非远，便双成瑶阙，酒粘花压，应也相当。"}