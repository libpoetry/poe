{"id":"784747","title":"虞姬墓词","dynasty":"清","author":"缪公恩","text":"长江涌浪吊雄风，何处纤腰问楚宫。脉脉水云低晚翠，夭夭桃树艳春红。村人指我城西路，高原遗有当年墓。至今父老久传闻，虞兮在昔埋魂处。重围四起楚些声，拔剑悲歌骓不行。盖世英雄意气尽，美人泣下不胜情。大王起饮帐中酒，美人点点低垂首。此时善战竟何如，空向鸿门思玉斗。我来墓下揖斜阳，羡杀重瞳叹汉王。吕雉不贞人彘枉，美人抔土姓名香。即今寄魄坟边草，红苞灼灼柔枝袅。此是千秋烈女身，等閒蜂蝶休相扰。悤悤戎马瘗婵娟，玉匣珠襦事罔传。自是美人甘遂死，不妨藁草置荒田。美人虽死芳声在，只惜龙门书不载。欲将往事问青山，青山不语愁春黛。"}