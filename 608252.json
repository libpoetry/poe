{"id":"608252","title":"入毗陵","dynasty":"明","author":"区大相","text":"才及荆南界，已听吴趋吟。云阳去方始，闾浦遂前临。包橘洞庭岸，宿莽具区浔。节物随行变，风潮无厌侵。问我胡闻见，不惮历高深。自多往古慕，匪直远游心。此邦有季子，是我夙所钦。其人没已久，英风流至今。如何末世士，声利竟相寻。昔贤轻脱踪，末路重分金。鸱鸢嚇腐鼠，鸾凤翔丹林。誓将返吾驾，没齿首阳岑。"}