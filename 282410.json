{"id":"282410","title":"华山·帝有白招矩","dynasty":"现代","author":"金天羽","text":"帝有白招矩，执钺司天刑。九州雍积高，宅义配岳灵。义刑并义杀，戢暴主五兵。峨峨司寇冠，正色立帝庭。棠棠巨灵掌，关河平可擎。开关瞭中原，设险思藩屏。金神握枢机，巨刃当发硎。华惟我族表，秋穫亨厥成。望秩觐西侯，王母仙云停。钧天奏广乐，帝醉不复醒。弱肉容强咀，百祀刊典型。亚驼反咀楚，鹑首遂锡赢。岳神终正直，昂首睇青冥。一朝喜我来，莲花吹细馨。玉女搴鬟笑，苍龙弛脊迎。崩崖绾铁索，技若鼯与狌。澄潭浸列宿，高峰堕鸠翎。独有井公台，博局声丁丁。雄王雌霸意，急去何年平。希夷堕驴归，卧待秋月明。吾祖司金天，天清地则宁。旋转昆仑枢，撼动招摇星。二华翼帝座，举手扶其倾。琐琐列洞府，五岳无真形。吴山假岳号，周秦西宅京。礼非唐虞故，数典须正名。吾当依岳居，卜宅青柯坪。登巅一长啸，会见黄河清。"}