{"id":"712078","title":"寿王大将军孝扬","dynasty":"明末清初","author":"陈恭尹","text":"汉代诸侯谁第一，仲华年少封高密。晋家武库杜当阳，临边著述何洋洋。将军独立千载下，颉颃二子兼其长。两河作镇始弱冠，大江节钺临荆扬。楚波西来不敢狂，吴人高枕忧可忘。清歌彻夜调笙簧，雄风披拂台岭傍。岛夷跪拜献明珰，旅獒驯象来梯航。翠禽白雉笼千双，将军所宝唯文章。清斋万轴函缥缃，军中多暇加丹黄。时挥翰墨祖二王，虎龙戏跃剑弩张。阶前爪士森两行，竦立汗下叹莫当，一画力敌千钧强。去年忆在三江口，司马舟中联句久。中央置研傍大斗，一人赋诗二饮酒。飞觞授简迭奇偶，秋菊新花映窗牖。夜阑刻烛复数首，清风白雪传林薮。如此惊才古希有，况兼制行一无苟。高堂色养有寿母，鸡鸣问寝垂紫绶。雁羽参差列前后，甘棠树老兰英秀。公家世德天所厚，立功立言同不朽，以兹三爵为公寿。"}