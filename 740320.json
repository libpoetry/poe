{"id":"740320","title":"那尔苏台梁西山根纪事","dynasty":"清","author":"朱圭","text":"山形陕而椭，峻极逾层梁。螺旋更上上，蚁折盘高冈。昨宵秋气肃，晨起白露凉。旸升照晃耀，红树烘青苍。傍午驻山根，飞捷制电将。竹溪大师克，秋望屠封狼。蒲卢投绝崖，倒挂贰负僵。大小馘两耳，左右不相当。穷殛信有徵，芟割董莠稂。七年芽蘖尽，余丑秋蜩螗。从此巴蜀秦，荡涤天河滂。送喜正恭默，一诚通上方。中外动听睹，于赫扬烈光。我皇恫黎赤，谦益遵虞唐。"}