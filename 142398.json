{"id":"142398","title":"四祖山·黄梅西去一舍许","dynasty":"宋代","author":"王之道","text":"黄梅西去一舍许，奔走龙天瞻四祖。师今何往昔何来，占断金沙长作主。须知至道本不灭，岂独高名固非取。偶传衣钵断三世，遂配云中诏千古。寺藏岩腹蟠地轴，塔据峰巅立天柱。棱层石栈斜瓮玉，缭绕溪流缓萦组。月明飞瀑百虹挂，风撼长松万蛟舞。路通涧谷横略彴，树霭烟霞团缕数。清阴扫径初入夏，苍藓封庭新过雨。留连归客获联辔，邂逅主僧还接武。请观异事花五叶，愿结胜缘香一缕。何人为作锦鸡梦，此意他年铭肺腑。"}