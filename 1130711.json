{"id":"1130711","title":"感风发汗卧病数日推枕翛然叙事为十诗","dynasty":"宋","author":"韩淲","text":"病起窗前坐，哦诗一解颜。人生祇恁么，世事未如闲。朝路谁知旧，田庐自往还。从今无别计，风月老溪山。病起香初炷，蓬蓬喷玉烟。丝头方过眼，穗脚忽成拳。垢尽心无染，尘销意欲仙。吾生太痴绝，臭味乃如然。病起思新茗，催煎蟹眼汤。分来香细腻，啜处味偏长。日永门庭静，风轻院宇凉。更寻双井试，瓯面乳如霜。病起支颐久，形神稍稍安。岂堪誇壮健，只怕已衰残。希圣心无倦，求官意渐阑。不为君子弃，何恨对瓢箪。病起水边行，风回柳弄晴。岸虚微坼土，涧浅细无声。寂寂心逾静，飘飘神转清。衣襟带波影，搔首又诗成。病起呼童语，门前客不来。无人理花草，为我扫莓苔。只欲寻书帙，何心泥酒杯。树阴横涧水，鸥下莫相猜。病起寻藜杖，闲情孰可论。腾身上危径，著眼已高轩。城堞看州宅，沙汀识远村。幸无衰老相，逸兴且丘园。病起加餐饭，随宜且菜蔬。何须尊有酒，岂叹食无鱼。绝不关人事，多惭得自如。从他志温饱，我愧腹空虚。病起看儿戏，阶庭闹不休。觅钱何所用，得果更无求。转觉童心好，翻令老态羞。年光正如电，愁入鬓边秋。病起何思虑，空斋读易时。沉潜三画象，研究六爻词。孔系诚难识，扬玄恐易知。乾乾且修业，学处在观颐。"}