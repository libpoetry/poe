{"id":"733493","title":"书来家弟遂已破贼大桥为志数语","dynasty":"清","author":"黎士弘","text":"南塘小儿弄兵戏，抹额红巾等山魅。夜切人肝作脯甘，对裂轻缯如破絮。杀人不死还等闲，随上军门求补吏。山中日日报揭竿，百道军书勒簿尉。簿尉何能令请行，牙兵几队趋山际。昨日书来珍重看，云已破贼数十辈。留之不可诛不胜，细作爰书别党类。我闻此语心独欢，贤者宁不当如是。呜呼作贼不死死者冤，民不作贼将徒然。"}