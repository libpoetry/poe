{"id":"751522","title":"自四安返杭易车而舟对雪感赋","dynasty":"清","author":"杨葆光","text":"水居喜有舟，推篷见残雪。昨朝途遇雨，破被冷如铁。壮士不畏寒，腔中有热血。嗟彼趋炎者，炙手可使热。暖酒拥肉屏，围炉据金穴。安知茅舍中，高卧有清节。况当频年兵，骨肉动隔绝。军前战衣薄，坐使肌肤裂。忆昔李凉国，袭蔡亦人杰。江南带甲多，连兵一何拙。将才良不易，世事那可说。鲰生虽无才，龊龊殊不屑。生与哙等伍，羞为论优劣。班超非异人，燕然有铭碣。拔剑起雄心，摩崖纪余烈。但愿战功成，莫咏《新昏别》。"}