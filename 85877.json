{"id":"85877","title":"二郎神·抽还手版","dynasty":"宋代","author":"刘克庄","text":"抽还手版，受用处、十分轻省。便衣翦家机，饭炊躬稼，且免支移系省。帝悯龙锺蠲朝谒，予长假、毋烦申省。笑木石虚斋，暮年忺做，端明提省。闲冷。橐金散尽，书筒来省。有小小楼儿，看山待月，绝胜崔公望省。两鹤随轩，一奴负锸，此外诸馀从省。把一身本末，绿章奏过，泰玄都省。"}