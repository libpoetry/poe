{"id":"128328","title":"赋洪景伯新创清閟堂","dynasty":"宋代","author":"曹勋","text":"向来杂芜秽，今忽快心目。堂成风尘表，巧枕龙顾麓。主人喜高节，此君出幽谷。我梢舞翠凤，烟霏度寒玉。挺然霜雪操，下笑桃李俗。窗户回繁阴，书帙荫新绿。萧骚蕴胜致，日日意自足。况闻政事余，清集忘窘束。真有文字乐，厌饫三万轴。却恐乐未央，遄归紫泥促。"}