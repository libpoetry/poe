{"id":"685681","title":"题尹冲玄荷花片小舫六首","dynasty":"明","author":"邓云霄","text":"啸傲江湖自岁年，轻舟一瓣摘红连。主人惯向烟波住，不学天仙学水仙。盈盈秋水坐来清，倒映莲花锦浪明。乘兴寻源那得尽？银潢深处近瑶京。彩虹摇曳挂轻帆，万里星河夜往还。遥望东溟平似镜，青螺一点是蓬山。曾闻佛国有莲台，人向花心结圣胎。莫讶红香浮小艓，前身原在蕊中来。避世曾师河上公，丹砂换骨御罡风。谁言汉广莲舟小？大地元浮月镜中。花片轻盈小似瓢，洛神龙女夹吹箫。仙衣制就裁江练，又剪鲛人几幅绡。"}