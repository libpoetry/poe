{"id":"1236056","title":"西湖口占次玉山韵四首","dynasty":"元","author":"张渥","text":"清晓移舟及暂晴，水花明媚照娉婷。银筝玉柱纤纤手，翻得新声醉里听。水光承雨乱银花，柳外双峰出碧丫。我便欲寻蓑笠去，断桥湾里是渔家。浅绛笼纱白玉肤，鬓云双亸映犀梳。尊前自有丹青手，描取崔徽入画图。舞衫歌袖奏红纱，一朵春云带晚霞。尽日无人见纤手，小屏斜倚笑簪花。"}