{"id":"1230190","title":"介春堂","dynasty":"元","author":"曹元用","text":"光阴迅流矢，富贵等浮沤。昨日少年今白首，华构咫尺归荒丘。人生贵适意，栖栖欲何求？肘印累累大如斗，不及介春堂上一杯酒。可以消百虑，可以介眉寿。况有苍鸾白鹤翔坐隅，琼树照耀青芙渠。洞庭云璈奏和响，双成玉佩鸣清虚。玉仙人，真吾侣，便须日日陪尊俎。尽把西湖酿春酒，三万六千从此数。"}