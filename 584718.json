{"id":"584718","title":"庭石歌","dynasty":"明","author":"黄衷","text":"野老庭前十二石，一一皆含太古色。英山神骨劈空青，震泽蛟宫移崱屴。初披绣藓认星文，近爱疏檐驻夏云。米家袍笏风流在，牛相亭台景物分。嵌岩虚窍各有态，浩气秋霄凝沆瀣。祇应妙月照玲珑，肯许浮埃栖翠黛。两峰巧峙玉孱颜，伏虎蟠螭绮席环。何必零陵誇故事，直从斋阁看巫山。野老龙钟得石性，对石不语如禅定。五松亦是雪霜姿，坐阅乾坤斗苍劲。"}