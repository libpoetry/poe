{"id":"697918","title":"柳花词二首","dynasty":"明","author":"胡奎","text":"迎得春来又送归，被他撩乱扑征衣。莫教十字街头种，花到开时四散飞。随风为白雪，入水化青萍。无限离人意，长亭又短亭。上天如白云，入水化萍叶。云萍无定踪，如何不愁妾。盈盈墙下桃，花落子留树。薄命似杨花，随风不知处。朝扑绮罗衣，夕委黄尘道。不知长江上，化作浮萍草。"}