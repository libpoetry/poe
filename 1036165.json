{"id":"1036165","title":"水调歌头 公旧序云：欧阳文忠公尝问余：琴诗何者最善？答以退之听颖师琴诗。公曰：此诗固奇丽，然非听琴，乃听琵琶诗也。余深然之。建安章质夫家善琵琶者乞为歌词。余久不作，特取退之词，稍加檃括，使就声律以遗之云","dynasty":"宋","author":"苏轼","text":"昵昵儿女语，灯火夜微明。恩冤尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。"}