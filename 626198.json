{"id":"626198","title":"嫦娥叹","dynasty":"明","author":"黎景义","text":"嫦娥本是有穷妃，锦掤绣韣恒相随。窃吞金母延年药，暗惜朱颜远别离。有黄枚筮云其吉，翩翩归妹西行日。广寒清虚路不遥，身轻微步霞踪逸。从此幽栖谢紫埃，脂铅无事独徘徊。琼楼玉宇重门锁，翠幄晶帘高影开。满空霜露巍峨处，低望人间隔烟雾。几回欲下少云阶，宛转愁肠为谁诉。秦楼嬴女善吹箫，凤驭双腾入九霄。我来悔不骖鸾乘，只博青天怨寂寥。天壤生死情何极，雪床冰簟深相忆。桂叶年年褪晚黄，兔雏夜夜啼空碧。羽衣嘹喨霓裳新，素女无愁春复春。旧时前殿看歌舞，今夕凄凉少一人。玲玲玉杵惊寒梦，捣就玄霜凝不动。为感君恩未忍尝，拟酬灵药无由送。请看织女会牵牛，乌鹊银河度晓秋。何如孤抱参商恨，纵使长生自泪流。曾闻霹雳摇山岳，关弓九射九日落。何不一箭破蟾宫，嫦娥堕地归椒阁。"}