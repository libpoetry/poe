{"id":"608413","title":"纪朝鲜","dynasty":"明","author":"区大相","text":"自有东师六七载，庙堂岁岁议封贡。近者群公幸主战，折将隳军竟何用。海阔刍粮不易渡，五钟一石劳传送。横征颇虑空杼轴，转输未免妨耕种。去年小挫由忌功，今年大衄缘轻纵。执事颜行屡见逆，天王威命何曾共。封既无成战失利，公私之积咸哀痛。更无一人能画策，徒有诸僚成聚讼。夷狄交侵古来有，更于中国何轻重。当时止合问曲直，按兵境上不为动。朝廷制驭自有道，岂在劳民与动众。奈何误听小人计，日以和好自愚弄。从此兵端寻岁月，岂知海内为虚空。财倾左藏不足惜，民伤万命能无恸。近闻有议留屯戍，老成亿度或屡中。充国金城上方略，李牧雁门费边供。年来丧败咎北军，弓马虽闲备骑从。吴越少年习水战，樯楫轻利过飞鞚。倘能训练三万人，坐见狡夷受羁控。腐儒何敢与肉食，聊以短章代微讽。绕朝勿谓秦无策，中兴尚看甫作颂。"}