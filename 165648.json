{"id":"165648","title":"望涡流辞·望涡流兮浼浼","dynasty":"宋代","author":"晁补之","text":"望涡流兮浼浼，势南折兮东还。水冲隈兮岸圮，嗟龙去兮几年。俛余进兮藂祠，俨帝服兮神冠。墙壁缋兮怪奇，泯蛇穴兮蜗盘。列缺鞭兮雷辀，街两鳗兮骖鳣。老龟起兮雾游，跂瑇瑁兮鳖鼋。或若马兮非人，纷陪后兮导前。木阴阴兮藻长，科斗舞兮下颠。儵群出兮旅嬉，忽俱去兮不还。意土国兮无龙，恐逃桷兮藏櫋。帝有命兮时乘，亦隐隐兮填填。世铄石兮流金，将谁职兮此愆。包之水可揭也，涣之水可厉也。前汝足其暨也，后汝跗其踬也。江有鲵兮横渊，海有鲲兮翔天。汝隘此兮往争，滔淫水兮八埏。重曰：望其厓若有宅于隈。不汝争于厓，汝安其隈，泽不必施也。"}