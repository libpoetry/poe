{"id":"920952","title":"和子由送将官梁左藏仲通","dynasty":"宋","author":"苏轼","text":"雨足谁言春麦短，城坚不怕秋涛卷。日长惟有睡相宜，半脱纱巾落纨扇。芳草不锄当户长，珍禽独下无人见。觉来身世都是梦，坐久枕痕犹著面。城西忽报故人来，急扫风轩炊麦饭。伏波论兵初矍铄，中散谈仙更清远。南都从事亦学道，不惜肠空誇脑满。问羊他日到金华，应许相将游阆苑。"}