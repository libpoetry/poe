{"id":"202193","title":"晓发邓城和德麟韵","dynasty":"宋代","author":"李廌","text":"遥岑掣残电，炫转云筛碎。长庚送晓色，澒洞初见地。饥马恋枥鸣，呞牛系林睡。横塘寸鱼跳，鱼跳石双翠。敢嗟衣化尘，且喜风泛袂。蚤怀功名心，经济岂无意。老躯既肮脏，柔态渐斌媚。棹舟江南去，白酒谋日醉。丝蓴芼雪鲈，欲饱三尺喙。半生客荆州，两渡北津水。尚友有若人，获我心所契。行李念淹留，感此秋蝉嘒。扫除向来想，渔钓真得计。寒翁已无心，得失无欣喟。"}