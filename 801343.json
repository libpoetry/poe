{"id":"801343","title":"黄河大风行","dynasty":"清","author":"沈用济","text":"黄河之水自天落，我舟来向黄河泊。遥看云气如飞龙，知有东南大风作。大风一起天茫茫，排山倒海不可当。浪花卷起高十丈，虚拟沉牛截狂象。危墙大艑撼不停，霎时飘散同汉星。高岸倒震鼍鼓裂，怒涛乱卷蛟涎腥。暝来打篷声腷膊，半为雨点半冰雹。夕阳欲下风更狂，吹落孤帆天一角。一舟重有万钧力，?入泥沙脱不得。一舟触石摧鹊尾，窥见青天在舱底。水面一舟飞鸟轻，无枝可栖心目惊。其馀溜急难鼓柁，客船十个碎两个。同泊尚馀四五船，船船相触绳相联。长年当风立至晓，我辈安得高枕眠。近见青齐成水府，况闻中州少安堵。皇天降灾良有因，汝曹定触河神怒，不尔风涛何太苦！男儿勿恃胆气粗，要知蹈险非良图。新河安稳路径直，汝何不趋趋畏途。岂惟黄河为畏途，波澜平地无时无。"}