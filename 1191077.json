{"id":"1191077","title":"雨中寄孟刑部几道联句","dynasty":"唐","author":"韩愈","text":"秋潦淹辙迹，高居限参拜。耿耿蓄良思，遥遥仰嘉话。一晨长隔岁，百步远殊界。商听饶清耸，闷怀空抑噫。美君知道腴，逸步谢天械。吟馨铄纷杂，抱照瑩疑怪。撞宏声不掉，输邈澜逾杀。檐泻碎江喧，街流浅溪迈。念初相遭逢，幸免因媒介。祛烦类决痈，惬兴剧爬疥。研文较幽玄，呼博骋雄快。今君轺方驰，伊我羽已铩。温存感深惠，琢切奉明诫。迨兹更凝情，暂阻若婴瘵。欲知相从尽，灵珀拾纤芥。欲知相益多，神药销宿惫。德符仙山岸，永立难欹坏。气涵秋天河，有朗无惊湃。祥凤遗蒿鴳，云韶掩夷靺。争名求鹄徒，腾口甚蝉喝。未来声已赫，始鼓敌前败。斗场再鸣先，遐路一飞届。东野继奇躅，修纶悬众犗。穿空细丘垤，照日陋菅蒯。小生何足道，积慎如触虿。愔愔抱所诺，翼翼自申戒。圣书空勘读，盗食敢求嘬。惟当骑款段，岂望觌圭玠。弱操愧筠杉，微芳比萧䪥。何以验高明，柔中有刚夬。"}