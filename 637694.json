{"id":"637694","title":"懒云庄","dynasty":"明","author":"张瑰","text":"隐君襟抱何萧散，一生爱云喜云懒。山中结屋近云林，长得与云相往返。杜陵水竹旧为邻，风泉满院花草春。辋川山水不堪数，平泉树石那足珍。床头纵横满书卷，欲读不读兴即倦。三年不折元亮腰，两日一洗嵇康面。一身天地任夷犹，等閒万事空中浮。卷舒聚散无定所，造化真宰难去留。人情翻覆亦堪怪，白衣苍狗多变态。逐岩出岫纵无心，一去一来能自在。君不见傅岩憔悴版筑翁，武丁感梦图仪容。幡然特为苍生起，大施霖雨应从龙。"}