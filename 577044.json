{"id":"577044","title":"登龙虎台","dynasty":"明","author":"陈琏","text":"晓入居庸关，引睇龙虎台。台因山以崇，地位何雄哉。繄昔有元氏，舆地极九垓。龙朔建都城，清暑岁往回。往回此驻跸，骋望天宇开。日色耀翠华，山光落瑶杯。冠裳总来会，济济萃群才。教坊呈百戏，犀象杂龙媒。世运有隆替，遗址空崔嵬。驰道积芳草，石磴生苍苔。我从塞外归，到此独徘徊。时当六月中，赤日飞黄埃。登临协幽趣，笑挹薰风来。玉京在咫尺，云气生蓬莱。"}