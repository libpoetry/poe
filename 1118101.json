{"id":"1118101","title":"幽居遣怀三首","dynasty":"宋","author":"陆游","text":"大患元因有此身，正须枵腹对空囷。扶持接客宁嗟老，质贷迎医未厌贫。碓下罕遗鸡啄粒，席间不扫鼠行尘。时时笑顾儿曹说，纵有烟霄莫问津。斜阳孤影叹伶仃，横案乌藤坐草亭。闲久更知贫有味，病多那责药无灵。农书甚欲从师授，忍字常须作座铭。更喜友生能饷酒，欣然一醉倒长瓶。习气深知要扫除，时时褊忿独何欤。呼童不应自生火，待饭未来还读书。世态讵堪闲处看，俗人自与我曹疏。作诗未必能传后，要是幽怀得小摅。"}