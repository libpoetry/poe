{"id":"1196651","title":"依韵和残春有感","dynasty":"唐末宋初","author":"李昉","text":"暮春三月思依依，又到年年惜别时。暖逼流莺藏密树，香迷舞蝶恋空枝。海棠残艳红铺地，蜀柳长条翠拂池。便是林亭微暑至，葛衣重喜趁凉披。夜来微雨晓来风，春色都归怅望中。杨柳带烟嚬细绿，牡丹和露泣残红。娇莺绕树声初老，野草连门路近通。韶景欲留留不住，西园闷杀雪髯翁。"}