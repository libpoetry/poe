{"id":"1128833","title":"宋骑吹曲 遣将曲第三","dynasty":"宋","author":"谢翱","text":"天门雷动开风云，内前尽给羽林军。圣人神武授方略，斩将搴旗各骏奔。王师所过如时雨，洗濯焦枯向荆楚。重宣德意吊遗黎，素服军前释俘虏。全家到阙拜上恩，诏书为筑先臣墓。神风流霆驱偃草，天兵夜下西南道。虎贲长戟来凤州，归峡衔枚疾如扫。庙谟万里谂诸将，山川曲折图形状。天同鬼授契若符，坐减罘罳虏供帐。归来论功授节镇，铙鼓殿前歌破阵。"}