{"id":"684665","title":"送子南归二首","dynasty":"明","author":"王绂","text":"离情于汝倍多愁，相顾无言只泪流。旧业未知还可葺，边城犹恐不宜留。冻云衰草横沙碛，落月悲笳起戍楼。叹我归期难预卜，好将诗礼袭箕裘。情亲不觉泪纷纷，顿足牵衣未忍分。后累定知殃及汝，中年谁料苦从军。一身弓剑屯青海，千里关河望白云。汝母早亡遗幼弟，古来同气汝曾闻。"}