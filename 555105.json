{"id":"555105","title":"石室小隐得草字","dynasty":"明","author":"黄仲昭","text":"金谷繁华世称好，西风一夜凋零早。上蔡威权逼穹昊，东门黄犬嗟难保。卓哉罗君契兹道，名利场中迹如扫。石室巢云事幽讨，一榻清风小蓬岛。有时豪吟豁襟抱，山中万物经品藻。有时花前独倾倒，陶然一任韶光老。我昔躬耕南亩稻，心与乾坤同浩浩。年来苦被微名恼，玄发无情欲成缟。野马何年脱尘皂，同向云中拾瑶草。"}