{"id":"16728","title":"苦雨·江瘴气候恶","dynasty":"唐代","author":"元稹","text":"江瘴气候恶，庭空田地芜。烦昏一日内，阴暗三四殊。巢燕污床席，苍蝇点肌肤。不足生诟怒，但若寡欢娱。夜来稍清晏，放体阶前呼。未饱风月思，已为蚊蚋图。我受簪组身，我生天地炉。炎蒸安敢倦，虫豸何时无。凌晨坐堂庑，努力泥中趋。官家事不了，尤悔亦可虞。门外竹桥折，马惊不敢逾。回头命童御，向我色踟蹰。自顾方濩落，安能相诘诛。隐忍心愤恨，翻为声喣愉。逡巡崔嵬日，杲曜东南隅。已复云蔽翳，不使及泥涂。良农尽蒲苇，厚地积潢污。三光不得照，万物何由苏。安得飞廉车，磔裂云将躯。又提精阳剑，蛟螭支节屠。阴沴皆电扫，幽妖亦雷驱。煌煌启阊阖，轧轧掉干枢。东西生日月，昼夜如转珠。百川朝巨海，六龙蹋亨衢。此意倍寥廓，时来本须臾。今也泥鸿洞，鼋鼍真得途。"}