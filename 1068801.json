{"id":"1068801","title":"子温作驱疮诗伯初与顾景蕃皆属和蕃以谓不当止酒初以谓宜鍊元气予亦戏次其韵","dynasty":"宋","author":"张扩","text":"小儿私化权，令行错穷冬。淫疡薄皴肤，欲战垒块胸。道人寖不平，怒发忽上冲。馋夫犹收痂，义士唯吮痈。快无仙爪爬，滥有苦剂攻。坐令费讥诃，沾汗文字中。虎头笔有神，众妖避其锋。似闻以意医，请用三杯通。阿兄言更深，细述葆鍊功。二说俱可人，而子将何从。酒醇傥消忧，气厚定保躬。自然四体胖，那复百病凶。吾闻柳州语，祸物人犹虫。旻苍厌呻呼，疴痒应汝容。疾去会有时，未为吾道穷。汝自多识者，吾言犹匆匆。"}