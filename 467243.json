{"id":"467243","title":"回城之初生活窘迫有感二首","dynasty":"当代","author":"陈振家","text":"身非我属又回迁，掉首人生不惑年。南浦珠还光泽暗，西江水到辙鱼蔫。爪拳一对怎糊口，老幼两端难脱肩。天授庸才无话说，茫茫前路听其然。仇家偏惹赵公明，月浸蓬居四壁清。接手欣捞救命草，转身遽化蒲公英。阮囊屡报烽烟急，家计如闻羽檄惊。幸赖山妻分一臂，三餐不让饿肠鸣。"}