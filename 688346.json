{"id":"688346","title":"成化庚子岁长至后八日余偕冯秋官佩之过同寅邵文敬第夜坐联句八首俱借韵走笔","dynasty":"明","author":"江源","text":"枉屈高轩晚亦宜，三人相对话睽离。不须投辖情逾好，且共篝灯坐少迟。得句总输陶谢逸，迍名不避阮嵇疑。相逢屈指违三月，拭目看君学更奇。西客东楼此会奇，严更不怕夜归疑。主人爱我传觞急，候仆思家怪漏迟。厩马嚼寒霜梗脆，林乌惊月露巢离。两回诗社惭多负，晚得珠玑字字宜。相逢不用赋无衣，何幸清风此地依。十载赐桃同省宴，三秋驰节自关讥。灯前冻语风霜在，梦里尘心岁月归。喜奉东楼歌白雪，吾人未觉赏心稀。灯下楼台夜语稀，尽拼羸马月中归。行踪不怕金吾问，吟社多贻汉署讥。风露西堂先入梦，萍蓬沧海暂相依。贫家供具惭粗粝，何处歌筵酒湿衣。才气淩云舌卷雷，风骚不似建安来。奇兵借酒心犹怯，嘉客忘年坐不推。千里佳期今夕共，三人清赏此生该。轩辕道士今何处，坐觉衡山雾雨开。小阁疏灯夜瓮开，悬河高论古今该。霏霏玉屑随风散，皎皎冰帘带月推。思入江梅春未泄，梦回池草兴还来。玉山竟倒梨床上，邻父休惊鼻息雷。五韵诗成月到檐，忘情一宿我何嫌。茶香石鼎车声急，水滴铜壶漏刻添。风雪尚怀东鲁梦，簿书敢恨省郎淹。山龙未有丝毫补，览镜如今白发髯。世事惊心一奋髯，清风兰省此官淹。滥竽翻笑谋生拙，画墁深惭受直添。野水寒山空有梦，晚菘春韭独何嫌。东华未了驱驰债，闲处何人曝短檐。"}