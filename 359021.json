{"id":"359021","title":"十二时·送史庸庵赴补北上","dynasty":"清代","author":"黄永","text":"先生那得高眠也。且为苍生一起。正五月、嫩晴天气。门外柳浓波翠。两载朱幡，三年黄绶，总是心如水。骊唱罢，琴鹤萧然，欸乃扁舟，月色江声相倚。最牵情，归来曾赋，几点鹭朋鸥伍。白社清吟，兰亭高会，事事关人意。看纵横、斑管乌丝，疏狂馀几。喜今朝，柔乡翠国，别有一番风味。月底笙箫，风前兰麝，望里神仙侣。只高阳旧伴，醉踏渔舟归去。"}