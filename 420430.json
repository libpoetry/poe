{"id":"420430","title":"东湖月 晓江风便图","dynasty":"近现代","author":"沈轶刘","text":"背琳宫。罥霞天一色滚苍龙。挂遥青无际，玄阴铺晓，几点古湘峰。高处荒寒争独立，卷晨飙、倒压西风。合捣濠梁仙楮，晕碧狂舂。何来疏凿手，费汀烟十斛煮冥濛。借乌篷双柱，横波千里，楚雨饱帆冲。死尽聪明开浑沌，水云飞、百劫奇逢。叱起墨花满肘，乱插夫容。"}