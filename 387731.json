{"id":"387731","title":"金缕曲·感怀示寿平古微","dynasty":"清代","author":"樊增祥","text":"唤起庄生蝶。且料量、陶公酒券，老坡琴帖。书记陈留非我意，老作将军揖客，便乞与、淮阳也得。潦倒刘郎骑户限，叹人生、不入还当出。休更待，鬓成雪。红榴火迫端阳节。看群儿、学鲜卑语，剪圆鹦舌。文字轻圈兼细点，换尽虫波鸟磔。算径比、终南更捷。迟锦淹花何所用，是五通、气鞠黄门妾。端祇为，我曹设。"}