{"id":"817329","title":"边城秋感九首","dynasty":"清","author":"戴亨","text":"一夕西风起大荒，萧条景物别殊方。三韩戍北征鸿急，五国城南塞草黄。华表不归丁令鹤，闾山空寄管宁床。几声羌笛连云发，杳杳哀音断客肠。兴王将相奋雄图，此处曾经裂虎符。江走乌龙穿紫塞，山开长白障留都。遐方貂贝归朝觐，盛世恩膏及朽枯。大地重熙歌乐土，故乡风景忆西湖。心随归雁颉云翔，晓日关山望帝乡。忆昔凤池瞻德化，正当龙塞靖妖芒。襄平鸡犬新丰社，渤海楼船旧战场。羡尔居民安故土，尽销兵甲课农桑。辽海西陵道路长，提封万里隔严疆。百年芳草迷归梦，几处寒砧动早霜。云压秦关山叠叠，风驱胡燕海茫茫。生还有愿何时遂，沈水西流昼夜忙。愁绝长因蜡炬消，江南塞北集寒宵。庭闱头白乌难白，拜扫人凋墓亦凋。泉石心惭绮里季，功名身愧霍嫖姚。请看月落天将曙，犹向酸风泣泬寥。霜清水落海天空，莽莽云山夕照中。故国音书凭旅雁，穷途踪迹类飘蓬。黄龙紫塞身长客，越水吴山路不通。指点真番临浿郡，古来征戍苦辽东。风雪连宵走百灵，将军猎队出郊坰。呼鹰马去冲云起，射虎人归带血腥。刘向有才虚对策，儿宽无遇但横经。顿思投笔从戎伍，破虏功成早勒铭。戍楼冈势郁岧峣，暂一登临破寂寥。玄兔群峰环碧海，白狼高浪蹴青霄。朝鲜东走诸番近，督亢西连斥堠遥。身在异乡归未得，故园松柏亦全凋。死生契阔数何奇，南北东西系所思。失主精魂同落寞，丧家骨肉久乖离。那堪羸病羁愁客，又值严风酷雪时。怅望穹苍搔首问，茫茫消息总难知。"}