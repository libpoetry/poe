{"id":"1247015","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其七 和水西寺","dynasty":"元末明初","author":"唐桂芳","text":"上方见说谪仙游，雨挟风声误作秋。院院松篁山列障，时时涧壑水鸣球。屠龙未展平生技，驻马聊为半月留。僧病懒披云水衲，折梅和雪浸茶瓯。"}