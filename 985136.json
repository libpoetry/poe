{"id":"985136","title":"和元汝功江楼待月","dynasty":"宋","author":"郭印","text":"危楼百尺闲临水，玉宇无云天万里。悠悠山月涌晴空，举头拭目增欢喜。鱼龙何处深避藏，影落澄江清彻底。欲揖嫦娥上广寒，古来遭遇应无几。吾心空洞与物齐，视我如人人如豕。那堪河岳尽播迁，富贵功名心已死。世衰俗薄异炎凉，只有高人兴味长。此时此乐何不赏，瞥眼馀生飞电光。"}