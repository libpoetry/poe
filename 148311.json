{"id":"148311","title":"寄题黄舜卿双溪阁","dynasty":"宋代","author":"曾丰","text":"山无背宅宅何胜，门未纳溪溪是剩。一阁翚飞若见招，双溪蟠屈如回应。有酒不容阁生尘，无诗莫与溪写真。秋碧澄寒石齿齿，春黄涨暖风鳞鳞。有如此水皆诗思，半酣还养客之技。气之浊者客勿讳，主人胸中有泾渭。味之美者客勿矜，主人胸中有淄渑。辨入涓滴太分明，醉游汗漫真混成，客与主人俱忘形。"}