{"id":"515917","title":"予往平冒相度郡基祁君用前韵简予予仍依韵奉答","dynasty":"明","author":"周瑛","text":"西汉读书称刘向，南海读书君为上。楚声吴语日咿嘤，水色山光常独往。东风吹过小楼前，杨柳低低起复眠。乌帽笼头看春去，瀛洲彷佛疑登仙。马上长歌与短赋，篇篇不肯蹈陈语。谁言孔圣删后诗，汉唐而下无足取。造化小儿真小儿，翻来覆去无停机。鸾凤在棘龙在野，古来贤哲谁逢时。"}