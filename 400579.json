{"id":"400579","title":"尉迟杯   新泽西州道中","dynasty":"民国末当代初","author":"饶宗颐","text":"天涯路。尽叶脱、密雪凋芳树。萧萧巷陌人家，更欲停车何处。绵绵远溆，偏澹写、奇峰没荒浦。看朝来、浣断征尘，朔风吹雨飞去。回首杜若芳洲，呼残梦冥搜，落照鸦聚。不是鹅黄曾相识，犹误认杨花醉舞。瞻前路、霜汉旷野，听鸣笛、邀云欲共语。渺空山、罢按瑶琴，怨兰聊觅鸥侣。"}