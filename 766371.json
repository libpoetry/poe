{"id":"766371","title":"惜秋华 其一 偕许滇生、少农、斌梅舫同聊，宿万寿寺","dynasty":"清","author":"周之琦","text":"秀挹庭阴，破烟霏、放出林间山影。茶话未阑，侵寻竹房催暝。相携半榻闲身，到世外、栖鸦才定。清听。又廊腰、暗落风边凉磬。前事枉重省。叹衣珠无觅，鬓丝尘凝。新侣旧、欢依然，素心堪证。看花待约芳期，问何日、翠娇红靓。松径。且明朝、玉栏同凭。"}