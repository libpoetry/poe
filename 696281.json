{"id":"696281","title":"古意四首","dynasty":"明","author":"范宗晖","text":"茫茫宇宙间，事物皆有理。众理具一心，求之亦甚迩。微言寓群经，历历有根柢。致知以力行，典学念终始。人心固危殆，况乃众欲攻。外诱日胶固，乃蔽明与聪。炽然不可遏，至理或销镕。制之岂无术，澹泊以为宗。积羽可沉舟，群轻能折轴。巧言必诪张，利口多翻覆。诐淫及邪遁，害事为甚速。苟不塞其源，涓流蔽川谷。"}