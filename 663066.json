{"id":"663066","title":"辋川图为赵明府题","dynasty":"明","author":"孙绪","text":"辋川庄上王右丞，勋名不惜惜閒情。平生能诗复能画，襟抱直与秋旻清。庄后庄前足野水，游鱼跳掷閒鸥起。落花冉冉夕阳多，曙色溶溶夜山紫。凉风晓月各有情，柳绿桃红春几许。湖海同心有裴孟，休沐联镳自朝市。椒园竹岭动经旬，指点壶觞到尔汝。酣眠未觉早莺啼，树深不碍黄鹂语。生绡险韵任冥搜，丽曲靓妆随处所。一身张弛不关人，千古精英疑未死。世人尚友忆遐踪，坐对残缣如对史。此本摹来若有神，见说瀛东郑宗楚。昔人岂曰非吾曹，昔何太逸今何劳。如今纵有辋川在，簿领束缚谁能逃。李唐爱士惜臣下，礼若相怜恩若借。破轨常宽跅弛材，微瑕恐掩连城价。李白沈酣终不废，杜牧疏狂足叫骂。内直乃至夜延客，警跸亲逢意不讶。岩廊寂寂体常尊，清昼迟迟政多暇。以兹宽裕得胜游，遂使流传作佳话。不独辋川有兹胜，江山随处开图画。假使当年尚严刻，地主戚戚山灵怕。公衙终日惧不免，宁有心情到山舍。苔茵草广谁所赐，国士便须以死谢。安得此语入风谣，直把无为佐玄化。十松居士五柳徒，年来苦被简书拘。家在江东未得去，无言空对辋川图。"}