{"id":"1132343","title":"李微之闻其弟贯之西归以诗迓之刘左史和韵属余同赋","dynasty":"宋","author":"魏了翁","text":"室中万象镇宽閒，舒卷风烟入凤山。俯听候虫坏户去，仰看倦雁绝云还。只期玉女是用谏，肯为金夫不有躬。想见江南两肤使，天涯憔悴鬓成翁。行李营营遍八荒，曲车炙骑趁春忙。莞然独笑无人管，寒蕙墙东蜀海棠。公卿奏疏谩琅琅，谁刃楼兰槛鬼章。巢燕豫忧江上北，幕乌未到岘之阳。滔滔斯世我谁归，置散投閒分亦宜。乾鹊颇惊仁鸟害，坚冰已向履霜知。曩与刘公同一邦，如今背我去堂堂。京师尊贵在朝者，为问谁能踰阿章。"}