{"id":"819862","title":"题劳玉初先生劳山归去来图","dynasty":"清末近现代初","author":"陈曾寿","text":"杨子渡扬子，椒山住焦山。姓字巧曶合，古人邈难攀。不谓遁世人，名山恰相关。言访逢萌居，受姓溯其先。赢秦昔乱纪，万户琅玡迁。实惟劳山下，因山姓以传。贤者避其世，得姓非徒然。自有此山来，几阅海成田。苍颜破涕笑，乃今见公还。孤踪感行止，信矣非人权。哀哉道丧世，本根必先颠。末季坏礼法，首决三纲藩。一老口卒瘏，沧流不可填。天心忽盈荡，杀机动瀛寰。我欲避蹄迹，一盻空九天。先生正高卧，独拥松风寒。半壁晃海日，犹梦先王观。东坡咏遗逸，死灰或馀烟。万一东园翁，翻然下商颜。"}