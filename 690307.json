{"id":"690307","title":"荅俞都御史海上见寄二首","dynasty":"明","author":"张洪","text":"舳舻相接恨离居，音问那堪只尺疏。见月思君应自切，看云忆我定何如。李膺舟楫神仙侣，博望星辰太史书。归去此怀同一洗，贺家湖上醉红蕖。渺渺秋槎海上还，洞箫吹月过三山。九霄风露蓬壶里，万顷波涛衽席间。地尽东南开帝域，星环北极想天颜。夜阑五色云光近，回首扶桑不可扳。"}