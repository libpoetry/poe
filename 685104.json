{"id":"685104","title":"留别李三洲中丞六首","dynasty":"明","author":"王渐逵","text":"去年重九月，疏乞归田园。荏苒忽半载，羁栖尚盘桓。乃知一有系，所志弗获颛。黄鹄举遥汉，白鸥泛回湍。星辰历起忽，浩川长漫漫。捐置苦不早，叹惜夫何言。玄春变时叙，频夜梦故乡。故乡亦何为，母氏在北堂。白发遥倚门，兄弟罗其傍。廿年侍羞馔，一朝异飞翔。燕越邈脩阻，尺书非所将。飙车何时驭，我心悲以惶。蚁丘幻山岳，腐草化为萤。大运古所然，谁能测降升。人生不满百，岂不在荣名。桃李媚春风，皋兰被秋荣。斗酒共相慰，迟明解宿醒。劝君且尽醉，明日非所营。吾质禀孱弱，畏此朔风多。雨雪屡以遭，漫漫际关河。重裘亦云袪，盆燄日相过。岂无徇国志，奈此冱寒何。狐貉栖北山，葛藟生南坡。物性各有适，为用知匪讹。越城结诗社，朋旧日相亲。未及三周星，形迹多暌分。讵知一别后，何时还同群。人生百年内，欢乐难几辰。仙人不可期，求者迷其津。愿言结终好，永作同心人。圣世崇作述，礼乐嘉虞周。猃狁窥朔方，檄书动明旒。嗟予蹇迂谬，抗颜出山丘。一朝上封事，疾者如寇仇。文犹既已违，武志亦未酬。慷慨动悲歌，但为识者羞。居诸忽已遄，冥心更何求。九十行带索，荣公乃吾俦。"}