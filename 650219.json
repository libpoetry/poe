{"id":"650219","title":"送周时立归文江","dynasty":"明","author":"金幼孜","text":"远游送将归，翩然辞国都。迢迢越山川，靡靡涉长途。秋风动原野，残暑犹未除。玄蝉号树端，候雁翔且呼。岂伊念朋好，况复怀友于。停杯且未别，握手谩踟蹰。西江几千里，云水渺重湖。子行日以远，会面日以疏。及家虽云乐，我怀将何如。旧乡未即返，南望增郁纡。归哉倘相忆，为我致双鱼。"}