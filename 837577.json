{"id":"837577","title":"水龙吟·庭下桃花十四年前手植物也，归来已三度开花矣。抚身世之如萍，惜流光之似水，慨然寄咏，情见乎词","dynasty":"清末民国初","author":"李岳瑞","text":"武陵春色移来，嫣然竹外枝三两。盈盈一水，东风送到，玉人双桨。崔护重游，殷勤留恋，去年门巷。羡芙蓉生在，秋江风露，浑不作，人閒想。细把娇枝认取，问朱颜、别来无恙。红潮晕颊，粉痕渍泪，春情盎盎。绣户无人，仙源何处，花前惆怅。怕明朝细逐，杨花点点，满空阶上。"}