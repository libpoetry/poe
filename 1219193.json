{"id":"1219193","title":"徐孟达别墅冬日海棠","dynasty":"元","author":"郑元祐","text":"猗唐厚德徐有功，力回凶残致时雍。子孙蒙休百世下，草木作花严冷中。园林尚或保剩绿，霜霰不敢欺嫣红。金盘朝露洗睡态，锦丝步障围春容。流年固如东逝水，衔子岂必西飞鸿？何异佳人倚脩竹，尚矜绝艳弹孤桐。徘徊树下三叹息，人生迟莫将无同。"}