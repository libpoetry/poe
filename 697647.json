{"id":"697647","title":"豫章十咏 西山远翠","dynasty":"明","author":"胡俨","text":"万古不改色，千寻翠黛饶。染空寒欲滴，映日暖还飘。窅窅猿啼暝，翩翩鹤去遥。望中天路近，飞佩入烟霄。南浦千年在，滕王歌舞休。江烟同漠漠，潭影共悠悠。不学化苍狗，长留伴白鸥。朝朝与暮暮，还送水东流。高士去已久，清风不可攀。惟留数株柳，长伴翠烟间。阴连芳草碧，色映古苔斑。尘榻无人扫，凫鹥自往还。湖上苏公圃，青青春雨余。何须抱瓮灌，自可带经锄。独客生涯足，故人音问疏。如何松径里，今日有来车。非铁亦非石，屹然方沼中。本因驱罔象，谩说是凫翁。鸡犬携家远，蓬莱有路通。千秋万岁后，八索着神功。闻有古仙客，紫髯九尺躯。浴丹洪崖井，脱屣白玉壶。碧藓春阴合，寒泉夜月孤。不知千载后，还饮雪精无。帝子何年去，城头高阁闲。秋风起南浦，夕照在西山。萧瑟青苹末，凄清红蓼间。酒阑歌舞散，吹送彩云还。月出海东头，澄湖百顷秋。人家灯火静，渔艇钓丝收。云浸金波冷，星摇素练浮。徐亭与苏圃，清景复悠悠。江平新水阔，月落澹烟横。沙上人初集，渡头天已明。青山开霁色，白鸟度春声。舟楫无风浪，何妨日送迎。龙堆截复环，隐映夕阳间。落霞迷翠渚，霁雪对青山。津晚人争渡，林寒鸟独还。渔翁收网去，几个钓舟闲。"}