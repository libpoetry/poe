{"id":"1042718","title":"送欧阳永叔留守南都","dynasty":"宋","author":"刘攽","text":"白水帝旧里，大火天明堂。王都异丰镐，原庙崇高光。毕命继三后，商邑正四方。保釐自古贵，佥曰朝论昌。前旌鸟隼旟，左佩麒麟章。阨途乱铙吹，先路交壶浆。风物盛山东，令人忆游梁。缅然严邹徒，赋笔尝慨慷。废池扫清冷，旧苑开荒凉。终留相如坐，一伴凫雁翔。"}