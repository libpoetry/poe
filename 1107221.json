{"id":"1107221","title":"哭吕朴卿先生","dynasty":"宋","author":"丘葵","text":"已拟侍荷橐，俄抽似叶身。甘为南地鬼，不作北朝臣。屋壁遗文坏，邻州战血新。劫灰飞未尽，碑碣托何人。潮士瞻韩木，莆民爱召棠。名随天共远，身与物俱亡。血碧一时恨，汗青千载香。玄虬方陨蹶，螾蛭恣飞扬。斯文天欲丧，疑义有谁祛。无复谆谆诱，空令咄咄书。秋风冢上木，夜月墓边庐。每与诸孤道，相看泪满裾。"}