{"id":"707582","title":"满江红　　题画寿总宪龚芝麓  重阳感旧","dynasty":"明末清初","author":"吴伟业","text":"把酒登高，望北固、崩涛中断。还记得、寄奴西伐，彭城高宴。饮至淩歊看马射，秋风落木堪传箭。叹黄花、依旧故宫非，江山换。独酌罢，微吟倦。斜照下，东篱畔。念柴桑居士，高风谁见。佳节又逢重九日，明年此会知谁健。论人生、富贵本浮云，非吾愿。"}