{"id":"1104582","title":"绍兴淳熙分命馆职定撰十七首 圜钟为宫","dynasty":"宋","author":"郊庙朝会歌辞","text":"上直房心，时惟明堂。配天享亲，宗祀有常。盛德在金，日吉辰良。享我克诚，来格来康。合宫盛礼，金商令时。备成熙事，蒐扬上仪。骏奔在庭，精意肃祗。来享嘉荐，神灵燕娭。休德孔昭，灵承上帝。孝极尊亲，严配于位。嘉荐芬芳，礼无不备。神其格思，享兹诚至。霜露既降，孝思奉先。陟降上帝，礼隆九筵。有馨黍稷，有肥牲牷。神来燕娭，想像肃然。"}