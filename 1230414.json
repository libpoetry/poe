{"id":"1230414","title":"顾恺之瑶岛仙庐图","dynasty":"元","author":"柯九思","text":"虎头有三绝，丹青尤擅长。崇峰腾碧霭，断岸跨朱梁。萝结藏真馆，花明屏息房。广成参道诀，黄石悟心方。琼树依岩末，青芝立涧傍。山童持玉简，羽客佩琳琅。应见游麋鹿，翱翔起凤凰。丹梯萦百折，仙路夐非常。泉落众山雪，虹飞千锦张。设施神秀发，点缀韵清扬。金石归天府，璠玙岂雁行。应知还聚散，今再属珍藏。夙觏仍非偶，悠然入化乡。"}