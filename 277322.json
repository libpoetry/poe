{"id":"277322","title":"哀张生·吾年弱冠初为郎","dynasty":"现代","author":"汪荣宝","text":"吾年弱冠初为郎，自喜卓荦能文章。摛华发藻归故训，上规汉晋卑三唐。酒酣英辩辄惊座，语挟棱锷铦干将。同乡贵官皆却走，心赏独有司勋张。诸郎载酒晚相过，入门罗列如雁行。西豪兄弟并奇特，谞年最小尤俊良。学文初祖桐城法，伸纸下笔殊汪洋。辞家自古重流别，能文立意难齐量。狙邱稷下岂不伟，不与文苑争缥缃。昭代经师有家法，仪徵立说穷悲凉。声韵比偶出孔思，反孔为古将无狂。张生从我踰一岁，尽弃所学同秕糠。著论颇能准五等，作赋便欲希长杨。研辞鍊句极形似，虽不入室犹升堂。绮藻丰缛不足贵，所贵字里存清刚。即论馀艺亦妙绝，精微所喻言为忘。摹印往往逼陈赵，制义时复追归方。此才昔昔存梦寐，得之邂逅岂寻常。明年妖星动三辅，我时移疾还江乡。巾车去国不浃日，回看激浪冲天阊。寄书道梗长不达，南云朔雁空相望。飘流湖海复几稔，乖隔遂成参与商。沧洲坐感岁时暮，素衣再捲京尘黄。美人咫尺不相见，一访宿草秋坟荒。杨雄未老侯芭死，篹玄草法谁能详。遗文零落蠹半食，对此涕泪沾衣裳。四夷交侵小雅废，麟鸾一见疑非祥。兰摧玉折无顾惜，天意毋乃倾焚坑。君不见酒诰俄空笙诗亡，鸿都缣帛馀縢囊。此才不死亦安用，仰视河汉秋苍苍。"}