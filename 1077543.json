{"id":"1077543","title":"自海陵泛江归梁溪作","dynasty":"宋","author":"李纲","text":"清江湛湛波不兴，澄江际天如镜平。火云突兀耸峰岫，倒影万丈摇空明。扁舟归逐落潮急，聒耳但闻双橹声。乃知长江无六月，水气自与风兼清。去年狂寇起歙睦，江浙惨澹妖气凝。百年涵养极繁盛，一日荡析屯臊腥。衣冠北渡旅淮甸，扶老携幼纷从横。王师出讨盛貔虎，凶渠授首封鲵鲸。迨兹浙右稍安定，鼓拖复作东南征。家山在望已可喜，僮仆候我应欢迎。平畴戢戢稻秧绿，峻岭霭霭松林青。田园有趣良足乐，轩冕无味非所荣。苍生倘有安堵望，笑傲自可终馀龄。只今馀孽尚充斥，努力庙算宜哀矜。裹包兵革不复用，坐使四海还康宁。"}