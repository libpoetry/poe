{"id":"308386","title":"高阳台·微雨收灯","dynasty":"清代","author":"陈洵","text":"微雨收灯，闲门闭景，薄寒中酒愔愔。流水年光，风花过眼无寻。新愁惯是年年有，问几时愁到如今。更休提，多暇承平，佳日园林。白头怕说春明梦，但身闲见在，望苦低吟。无主红芳，谁怜点点鹃心。江山信美犹吾土，道寻欢、高处登临。正销凝，西北浮云，天远鸿音。"}