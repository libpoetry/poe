{"id":"1193416","title":"春二首","dynasty":"唐","author":"无名氏","text":"袅袅东风吹水国，金鸦影暖南山北。蒲抽小剑割湘波，柳拂长眉舞春色。白铜堤下烟苍苍，林端细蕊参差香。绿桑枝下见桃叶，回看青云空断肠。乌足迟迟日宫里，天门击鼓龙蛇起。风师剪翠换枯条，青帝挼蓝染江水。蜂蝶缤纷抱香蕊，锦鳞跳掷红云尾。绣衣白马不归来，双成倚槛春心醉。"}