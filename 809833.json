{"id":"809833","title":"春行","dynasty":"清","author":"玄烨","text":"千红艳，万紫鲜，频催须鬓方寸悬。桃火柳烟恐荡志，吟风弄月禁狂颠。案牍惟勤被景牵，逢春又恶斗芳妍。礼乐诗书海岳编，进德修业须钻研。昙云寂灭沦王道，老氏无为徒苟延。致知端赖格物先，次第由来性理篇。性理无私天地宣，太极乾坤未画前。敬承执中授受远，勿替心传思永年。"}