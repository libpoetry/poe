{"id":"308987","title":"木兰花慢·杜鹃花","dynasty":"现代","author":"赵熙","text":"万山红似血，是谁染、蜀宫花。想望帝声声，冤魂夜月，幻作根芽。天涯欲归未得，叹如今、归去也无家。多事宣城客子，三春三月三巴。铅华。一种著银纱。清绝玉无瑕。问生成薄命，淡妆浓抹，谁胜些些。飞鸦。故宫鬓影，为东皇都付玉钩斜。一例燕山亭杏，可怜人不如它。"}