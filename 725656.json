{"id":"725656","title":"乐府三首 其三 妾薄命篇十韵","dynasty":"南北朝","author":"萧纲","text":"名都多丽质，本自恃容姿。荡子行未至，秋胡无定期。玉貌歇红脸，长颦串翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死讵来迟。王嫱貌本绝，踉跄入毡帷。卢姬嫁日晚，非复少年时。转山犹可遂，乌白望难期。妾心徒自苦，旁人会见嗤。"}