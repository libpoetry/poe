{"id":"735344","title":"出浔阳郭由东城陂入庐山","dynasty":"清","author":"李绳远","text":"始离浔阳郭，言向名山行。逶迤陟泉坂，潦越瞰江城。匡庐望犹远，四山已纵横。顾指心目豁，披拂襟袖清。岩长密林亘，天肃高霞晴。阳崖翠叶暗，阴壑丹树明。绝石路始转，入谷身已轻。奔涧互流响，栖禽挟鸣声。幽趣昔所惬，放旷从此生。宿痾真可捐，俗累岂我撄。誓当卜田舍，将毋来玉京。游岳挈禽庆，敕家疑向平，踟蹰待婚嫁，岂非儿女情。"}