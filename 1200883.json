{"id":"1200883","title":"沁园春","dynasty":"元","author":"无名氏","text":"绝品龙团，制造幽微，建溪路赊。向南山采的，蟾酥乌血，和合北海，七宝灵芽。时遇阳春，收归璚室，碾磨捣、香尘腻水加。玉瓯内，仗仙童手巧，烹出金花。奇茶堪献仙家。但啜罢香生两腋，侥幸赵州难遇，卢仝不见，苦中甘味，意与谁夸。涤尽凡心，洗开道眼，返老还童鬓似鸦。真奇瑞，愿人人解饮，同赴烟霞。"}