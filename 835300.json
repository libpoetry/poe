{"id":"835300","title":"六丑 和天琴","dynasty":"清末民国初","author":"沈曾植","text":"倚银屏数梦，袅万种春愁如发。三峰夜游，青天通箭筈。嘉平仙腊。谁织扶桑瓮，投壶玉女，亸烟鬟月押。东南孔雀楼西北。云外惊鸿，阑前斗鸭，长亭柳稊都茁。恨春风婀娜，不到天末。青霓谁达，闷琼宫瑶闼。珠箔飘灯夜，双泪蜡。当时照见灵札。恁素书沈鲤，玉床眠獭。海霞热，小桃丹靥。总误了春人十载，望春眉睫。红心草绿灰飞蝶。向玉京，魂抱离忧诉，碧翁醉煞。"}