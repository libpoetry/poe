{"id":"1122462","title":"以“长歌意无极，好为老夫听”为韵奉别沔鄂亲友十首","dynasty":"宋","author":"姜夔","text":"滔滔沔鄂留，有腼三宿桑。持钵了白日，事贱丸蛣蜣。念当去石友，烟席凌江湘。为君试歌商，歌短意则长。佳人鲁山下，日弄清汉波。促弦调宝瑟，哀思感人多。咬哇秦缶击，冷落郢客歌。知音良不易，如此粲者何。英英白龙孙，眉目古人气。拮据营数椽，下帘草生砌。文章作径庭，功用见造次。无庸垂罄嗟，遗安鹿门意。诗人辛国士，句法似阿驹。别墅沧浪曲，绿阴禽鸟呼。颇参金粟眼，渐造文字无。儿辈例学语，屋壁祝蒲卢。山阴千载人，挥洒照八极。只今定武刻，犹带龙虎笔。单侯出机杼，岂是剑舞得。馀波入竹石，绝叹咄咄逼。异时之罘君，在涅守白颢。黄钟欠牛铎，淋漓吊遗稿。有子殊可人，特未见此老。客来请论文，但道曲肱好。中郎游千霜，曲高复谁为。庞翁趣无弦，郑伯功斲鼻。春风桃花溪，寒渌绕苍翠。何当从两君，放浪计幽事。宦达羞故妻，贫贱厌丘嫂。上书云雨迥，还舍笋蕨老。江皋锄带经，决计恨不早。士无五羖皮，没世抱枯槁。伐木响虚牝，吾愿友褐夫。九关呀虎豹，何时内高袪。黄鹄眇云树，鹦鹉澹烟芜。倚杖得清赏，洗心观本初。孤鸿度关山，风霜催翅翎。影低白云暮，哀噭那忍听。士生有如此，储粟不满瓶。著书穷愁滨，可续离骚经。"}