{"id":"1161912","title":"伏蒙十六叔寄示喜庆感怀三十韵因献之","dynasty":"唐","author":"权德舆","text":"受氏自有殷，树功缅前秦。圭田接土宇，侯籍相纷纶。道义集天爵，菁华极人文。握兰中台并，折桂东堂春。祖德蹈前哲，家风播清芬。先公秉明义，大节逢艰屯。独立挺忠孝，至诚感神人。命书备追锡，迹远道不伸。小生谅无似，积庆遭昌辰。九年西掖忝，五转南宫频。司理因旷职，曲台仍礼神。愧非夔龙姿，忽佐尧舜君。内惟负且乘，徒以弱似仁。岂足议大政，所忧玷彝伦。叔父贞素履，含章穷典坟。百氏若珠贯，九流皆翚分。黄钟蕴声调，白玉那缁磷。清论坐虚室，长谣宜幅巾。开关接人祠，支策无俗宾。种杏当暑热，烹茶含露新。井径交碧藓，轩窗栖白云。飞沈禽鱼乐，芬馥兰桂薰。经术弘义训，息男茂嘉闻。筮仕就色养，宴居忘食贫。四方有翘车，上国有蒲轮。行当反招隐，岂得常退身。秦吴路杳杳，朔海望沄沄。侍坐驰梦寐，结怀积昏昕。发函捧新诗，慈诲情殷勤。省躬日三复，拜首书诸绅。"}