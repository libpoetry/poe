{"id":"1076134","title":"时宰生日诗六首 其六","dynasty":"宋","author":"周紫芝","text":"太极肇两仪，君臣亦爰分。风后力牧来，于今几何人。中古称伊周，当代知无伦。公功出其上，未易今昔论。功固未易论，报亦难具陈。杰阁标盛德，备燕昭庸勋。丹青绘缣素，奎画形丝纶。凌烟古亦有，兹实所未闻。何劳不罗拜，金猊祝炉芬。永相天自许，耆寿尊师臣。"}