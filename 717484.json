{"id":"717484","title":"为频阳田先生八十寿","dynasty":"明末清初","author":"屈大均","text":"河华英灵聚，西来气混茫。奥区先渭汭，沃野更频阳。有美雄京兆，田公负令望。宗周传礼乐，西汉绍文章。小邑牛刀试，空山豹雾藏。采芝从地肺，晞发向扶桑。昭代留耆旧，中年谢霸王。耦耕檀柘里，独钓漆沮傍。揽德鸾难下，含精桂自芳。白云横陆海，瀑布落崇岗。八十春无尽，飞腾兴欲狂。无为真药饵，不老是壶觞。姑射元冰雪，神尧亦秕糠。岳莲标玉井，仙掌注寒浆。骨髓年来紫，瞳人日以方。里闾钦几杖，髦士奉圭璋。令嗣生民秀，贤书上国光。诗称花萼韡，舞拂綵衣长。雉子斑何极，龙媒蹀未央。神人和唱叹，廊庙肃趋锵。深爱存颜色，清歌祝乐康。万年松偃盖，九子凤吹簧。烟叠荆山陌，溪盘祋祤乡。老人南极灿，王者泽兰香。四皓空贫贱，中华靡赞襄。星迟东井会，风待赤旂扬。拾穗中田露，披裘九月霜。老成为国献，久视比仙强。世变迁陵谷，人间足稻粱。麒麟逢孔父，蝴蝶化蒙庄。至道遥相契，苍生定不忘。他时清渭猎，车后载君璜。"}