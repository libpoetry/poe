{"id":"1008052","title":"谢张四居士惠纸衾","dynasty":"宋","author":"谢枋得","text":"何年捣玉楮？瑩洁无滓垽。清兴厌纯棉，安有尘可振。夜卧白昼中，冰雪心不紊。梦觉梅花香，炉红绝烟煴。疑到玉皇前，俯视日月晕。人閒绮罗帐，何异锦覆粪。吾慕忍寒人，从师游鲁邻。爵禄不可辞，高举已在汶。独怜无褐民，茅檐冻欲偾。大裘正万丈，德心欠广运。天下皆无寒，孔孟有素蕴。愿与物为春，衾铁吾不愠。以君志趣高，惠我无俗韵。缟带执纻衣，侨札真契分。"}