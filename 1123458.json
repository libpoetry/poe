{"id":"1123458","title":"缘识 其十八","dynasty":"宋","author":"赵炅","text":"大矣哉文，道合南薰。包含六义，洞究三坟。傍通造化，察变声闻。垂其懿范，万一之分。道泰希夷，乃咏歌之。群材奋发，迭奏相追。风骚不失，千载一时。倜傥沿革，大启箴规。体道前贤，礼乐为先。纵横逸豫，言发自然。多知博物，文德心悬。孰能若此，宇宙推迁。继出宠材，睹奥自开。揣摩三教，百行俱来。真宗起思，抚掌堪咍。识业之敏，谈论熙哉。造化等齐，不分高低。神笔才智，海岳凄凄。稀代为宝，举意东西。毫端万象，沃荡狂迷。具蹄凡夫，何行何著。静锁天台，高知嵩岳。拘束迷情，人天离乐。圣境芝兰，名山采药。啖柏餐松，清神去浊。入口馨香，风和露嚼。可以放旷，千年之鹤。审取来由，勿自系缚。洞有桃源，化成云阁。上有凤皇，下水鱼跃。本从自然，岂用图度。"}