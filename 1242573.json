{"id":"1242573","title":"题刘松年画张志和辞聘图","dynasty":"元末明初","author":"张昱","text":"长安城中晨鼓响，马后红尘高十丈。吴侬为尔去烟波，卧听樵青闲荡桨。醉来即唱沧浪歌，平生志愿今无多。鹪鹩不巢上林树，鸒斯不啄玉山禾。是身渺焉寓天地，何殊太仓之稊米！野人本乏济时策，孰谓要君徵不起？所以汉光武，不强严子陵。放归江湖从所志，千年万年呼客星。圣人在位，麟凤在野。洛既出图，河复出马。普天率土遂其生，四灵咸集依至化。唐尧垂拱而在上，禹稷忧勤而在下。当时天下所不臣，亦有临流弃瓢者。"}