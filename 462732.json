{"id":"462732","title":"邢台玉泉寺五叶堂前植净慧长老所移二百年古梅根，锡名“乘愿”。予随众往探，其发正盛。因写红萼一枝于尺页，并作歌以纪之","dynasty":"当代","author":"幻庐","text":"奉敕野梅让补之，东阁官梅动何逊。聊寄一枝洗烦恼，华光僧老聊足愿。祖庭默啜柏叶茶，真源胜餐桃花饭。为探屈铁澈骨红，千年小寿本来面。色分彭泽带霜枝，气袭所南无土箭。瘦石幽独出横斜，湘管淇奥斑斓溅。七宝琉瓈幸得地，竟夺潘安谪花县。肃秋霖潦冬雪摧，安处淫歊沈雷荐。瘿瘢结节暗凝碧，诸相森罗惨经变。鼻观已破最上乘，扬沙积澥犹露电。今趋僧舍值芳秾，缟羽药施丹砂片。四时君子饶知己，袜材轻舍鹅溪绢。黄梅岭头梅子熟，一树化生身亿万。清风惹幡胡不省，衣传六祖除渐顿。蒲团坐糁任尺深，冥冥调息守方寸。虚堂随步覆锦茵，香骸忍教碾污溷。月下会当偶重逢，仙容俗骨浑不倦。甘受佛前供养人，买尽春光献华曼。盐齑调鼎味酸咸，罢酒茹斋亦春饯。解衣盘礴田子方，澹厾燕支十指见。"}