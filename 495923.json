{"id":"495923","title":"春从天上来 凌宵","dynasty":"明","author":"高濂","text":"袅娜枝条。傍山头屋角，树杪松梢。红轻翠飐，萦绕凭高。软软回风带雨，更藏烟隐雾，向春深、布叶敷苗。看荧荧，朱华烘日，绿蔓凌霄。直欲飞英百尺，使茶蒿萧艾，仰艳钦翘。松风霞彩，疏影微香，幽人昼梦寥寥。恐木老风枯，必朽草芜同凋。想青囊、曾教采摘，苦口堪调。"}