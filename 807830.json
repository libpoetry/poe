{"id":"807830","title":"贺新郎  赠程穆倩","dynasty":"清","author":"陈维崧","text":"痛饮芜城夜。喜春秋、甫当六十，词场雄霸。䟤跋短歌歌自寿，幻作虫言变化。是慢戏、滑稽之亚。虫达封侯何必问，唤虫虫、小语飘檀麝。君击缶，吾行炙。四筵安坐争相诧。算绝艺、韭花姜尾，古来无价。牵率老夫儿子五，索笑挽须灯下。论此乐、胜于仆射。有酒且沽浇磊块，任无钱、也向垆头贳。休辞醉，先生诈。"}