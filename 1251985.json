{"id":"1251985","title":"题云山楼","dynasty":"元末明初","author":"张宪","text":"远山近山浓淡青，朝云暮云先后生。我楼虽小实空阔，云自往来山自横。山耶云耶两无碍，地久天长果谁在。渺茫蜃气等虚空，纵有轩窗宁足怪。为爱云山搆小楼，看山看云今白头。山形起伏只如旧，云湿云晴知几秋。门窗向山作长揖，长揖云山两俱入。推窗送山出楼去，山出云归楼自立。愚公好勤不奈閒，孙孙子子厌跻攀。眼空四海本无物，何事欲移门外山。"}