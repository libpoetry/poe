{"id":"577049","title":"金山","dynasty":"明","author":"陈琏","text":"峨峨浮玉山，孤峰高几许。孤根蟠地轴，雄势压水府。特立天堑中，群山孰能伍。洪涯聚鸱鹘，阴洞走鼯鼠。上有金仙居，晨昏响钟鼓。亭台总奇胜，水石尤险阻。念昔韩将军，壮气猛如虎。舟师才八千，曾此破狂虏。复闻坡翁辈，来游恒接武。题诗刻苍崖，字若鸾凤翥。我昨滁阳来，薄暮宿江浒。淩晨试一游，渡口发双橹。维时逢七夕，炎炎值秋暑。倏焉风雨过，凉气满天宇。胜地喜穷探，灵迹思快睹。扪萝历嵚岑，陟磴出林莽。淮山在眉睫，历历青可数。渴来饮中?，兴至醉清酤。独立妙高台，诗成狂欲舞。"}