{"id":"722643","title":"十一月初六日召对文华殿旋奉严旨革职待罪感恩述事","dynasty":"明末清初","author":"钱谦益","text":"久知不去又将钳，无奈时情似蜜甜。薄命东华糜月俸，虚名南斗动星占。出山我自惭安石，作相人终忌子瞻。伏阙引刀男子事，懒将书尺效江淹。事到抽身悔已迟，每于败局算残棋。都门有客送临贺，廷辨何人是魏其。杨柳曲中游子老，车轮枕畔逐臣知。寒镫冷炕凄凉夜，不醉何因作酒悲。孤生半世饱艰辛，敢恨虞翻骨相屯。吾道非与何至此，臣今老矣不如人。养成枳棘难为橘，刈尽椒兰不作薪。每诵韩公晚香句，整襟时一慰沉沦。两月春明席未温，眼看深谷又高原。金多争羡雒阳路，祸至方思上蔡门。五鼎食烹皆主父，三期贤佞总王尊。庄生能悟逍遥理，只为精思曳尾言。"}