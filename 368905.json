{"id":"368905","title":"罥马索·晓起渡河向兰山进发用竹垞韵","dynasty":"清代","author":"杨抡","text":"正堪怜，宿露沙餐不教住。飘绵舞絮。有愁都上眉峰聚。东蒙近接，岱云高耸，倚马挥毫同谁赋。听渡头、淌水声喧，远系孤舟没篙橹。羁旅。山程迢递，故人千里，就里相思向谁语。欲写蛮笺驰寄，征鸿遥隔吴江雨。三杯白堕，一枕黄粱梦后，原知般般苦。算别来、几多离恨，换得新添断肠句。"}