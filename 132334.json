{"id":"132334","title":"次韵谢资州侯巡抚","dynasty":"宋代","author":"项安世","text":"学道或五穷，谈兵有三顾。人情市门朝，世态狙公暮。坐令直躬人，稍作折腰步。侯郎器如此，可使终不遇。奇文镂周鼎，妙质反商辂。忽辞鲁诸生，去学汉都护。应怜世高低，强逐时好恶。卞璞献逾三，颜瓢空已屡。回看枝木冠，叹息半生误。一朝著戎服，万里忘横鹜。汊庭多巨公，文武且千数。胡为沧海头，有抱不往诉。投暗枉明玑，发蒙劳善喻。光芒隘蓬荜，黼黻满缣素。鹏扶会高举，蜩翼安足附。似闻资水涯，已有鹤书赴。"}