{"id":"944157","title":"谢韩干送丝糕","dynasty":"宋","author":"陈造","text":"玉颗瑩澈珠就磋，吴乡早粳莫计过。无乃风露秀结异，移种昆崙之水禾。君家厨妇穷百技，三舂九淅付重罗。银丝万寻忽萦积，中疏外洁生搓挼。扶桑仙蚕大如盎，缲之本供织女梭。恍惊万喙斗新巧，罥作米茸雪网窠。即今拟形供食事，纤手幻出千絇多。倒甑入箸第三绝，色香兼味皆可歌。周官宾祭珍餈饵，有此复具理则那。诗翁物色及粔?，得此来前当见诃。鲙盘漫诧金缕饤，汤饼徒夸银线窝。琼酥玉腻信非匹，胡麻崖蜜仍相和。感君泛爱记衰朽，回首一笑分馀波。腐儒口实长作累，馋噇之名定不磨。金山别去每挂梦，老眼复见还双摩。婪酣得饱问便腹，如汝平生相负何。更从公子乞方法，日当饫之老涧薖。买田二顷不种秫，未怕酒客来操戈。"}