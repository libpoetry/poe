{"id":"1215363","title":"近仁台郎见示樊左司在南台时忆昨五首柯博士苏徵君既为和之天台丁复侨居金陵草莽之臣也不能悉细奎章故事钦睹□皇潜飞之盛犹能记之僣用元韵以寓鼎湖之思云尔 其四","dynasty":"元","author":"丁复","text":"犹记奎章拥紫薇，五云流彩日扬辉。已颁玉果开春宴，亦赐金莲送夜归。俊逸诗篇凌鲍照，风流人物动崔徽。还怜杜牧《秋娘赋》，色线宁堪补舜衣。"}