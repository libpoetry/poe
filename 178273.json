{"id":"178273","title":"过杨村溪·坡陀两山间","dynasty":"宋代","author":"张嵲","text":"坡陀两山间，沧波旦夕骛。高柳横澄流，岁久根全露。细雨川上来，澜漪满沿泝。灌木生退滩，危桥架孤屿。石濑斲春冰，山云粉轻絮。往岁忆经过，物色如雅素。阳春日已远，叹息流年度。来轨不暂停，往躅自成故。初为闽岭游，后指江东去。风急子规啼，何由傍归路。"}