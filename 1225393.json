{"id":"1225393","title":"上元夜闻有司括勘田粮并禁金玉","dynasty":"元","author":"朱德润","text":"东风凝寒寒欲谢，凤历初临三五夜。閒门寂寂暗尘生，闻道喧吟在官舍。吾闻终岁食在农，耕桑处处随春风。东南疆界有程限，何须括勘劳农功。古来礼制缘人情，骄奢踰越有常刑。世间金玉众所贵，讴歌乐土民怀生。普天之下皆王土，日中为市通商贾。四民衣食在勤生，以法急之何所措。弘羊一来人意殊，愁者已多欢者疏。大人不问逃亡屋，世事悠悠争可图。"}