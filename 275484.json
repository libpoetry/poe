{"id":"275484","title":"雨中花慢·四月初二日阴雨，访彦通屯云馆，联句，用东坡韵","dynasty":"现代","author":"汪东","text":"开尽酴醾千架，柳阁阴浓，摇曳轻烟（东）。顿喜隔年佳侣，点破苔钱（彦）。修径萦回，低阑掩映，不异家园（东）。祗乐苑殢酒，沧江鼓枻，恨远情连（彦）。无边细雨，屯云书馆，对景记取从前（东）。春渐晚，一番花事，过眼凄然（彦）。衰鬓休嗟潦倒，芳华得再暄妍（东）。六朝烟水，朅来双燕，共我年年（彦）。"}