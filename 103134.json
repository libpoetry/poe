{"id":"103134","title":"唱和诗·我实山野人","dynasty":"宋代","author":"梅尧臣","text":"我实山野人，不识经济宜。闻歌汴渠劳，谩缀汴渠诗。汴水源本清，随分黄河枝。浊流方已盛，清派不可推。天王居大梁，龙举云必随。设无通舟航，百货当陆驰。人间牛骡驴，定应无完皮。苟欲东南苏，要省聚歛为。兵卫讵能削，乃须雄京师。今来虽太平，尽罢未是时。愿循祖宗规，忽益群息之。譬竭两川赋，岂由此水施。纵有三峡下，率皆麤冗资。慎莫尤汴渠，非渠取膏脂。"}