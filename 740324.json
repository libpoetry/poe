{"id":"740324","title":"度桦皮岭","dynasty":"清","author":"朱圭","text":"桑下不三宿，桦岭遵以南。岭阴风烈烈，岭南日暹暹。乃知地气隔，秋仲均燠严。此岭亘大岭，亦据兴安尖。乙巳初扈从，跨马联靳骖。红叶艳霜枫，豪气夸盍簪。粤游度梅峡，皖陟凌黟灊。峻极五岳外，绝磴峰排签。石骨间土肉，重艮山斯兼。朅来十八载，老矣扶筇惭。桑榆勉学道，游戏低丛蚕。"}