{"id":"308152","title":"齐天乐·庚申中秋成都作","dynasty":"现代","author":"赵熙","text":"江心一枕乌尤雨，中秋去年萧寺。佛火寒星，渔灯古汊，绿透仙陀山水。离堆如此。揽万古江声，三峨云气。似醉金焦，白银盘里一螺翠。潇潇今夜又雨，锦城无月坐，空守双桂。白棓芟刀，红旗露布，妙演咸通年事。年光梦里。盼雁外新装，黄花归骑。放棹嘉州，法铙天半起。"}