{"id":"1098549","title":"玉岩有感","dynasty":"宋","author":"黄师参","text":"游山苦无侣，独行亦自佳。不羡篮舆稳，软草供蒲鞋。小僧倚门问，客从何处来。长啸不复答，露坐面山隈。往谒玉岩翁，缟衣绝纤埃。祠宫蔽风雨，碑碣荒莓苔。四山壮幽閒，百感撄我怀。先生竟何之，山猿朝夕哀。出处非有意，于道相萦回。翁看岭表人，白骨漫成堆。所见明且哲，屡表乞归骸。伫立三太息，归思落日催。"}