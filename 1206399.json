{"id":"1206399","title":"水龙吟 寿夏改斋闰八月初二","dynasty":"元","author":"洪希文","text":"一年两度中秋，这回初度尤堪喜。蓂生二叶，荷开十丈，荔丹千里。令肃貔貅，业安畎畎，戍安隍垒。况莆民截镫，帅垣攽檄，人欢悦、雷声起。自古将门出将，贵三品、腰金绶紫。他年领取，莫公官职，黄公年纪。彩袖翩翩，慈闱强健，诸孙环侍。待婆娑酒醺，呵笑花下，含饴耍戏。"}