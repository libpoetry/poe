{"id":"1144277","title":"游南山次刘晓窗韵二首","dynasty":"宋末元初","author":"杨公远","text":"神仙窟宅白云扃，山径迂回峻复平。烟冷恐遗丹灶在，草深不向斗坛生。市廛尘隔二三里，岩谷禽啼一两声。莫讶此来仙不见，遥岑寸碧眼增明。李白曾来问姓名，宣平疑是古初平。负薪出处天将曙，沽酒归时月又生。鸡啄遗丹非有意，瓢悬老树寂无声。寒泉满沼依然在，静夜长涵星斗明。"}