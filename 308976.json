{"id":"308976","title":"高阳台·病酒，频伽韵","dynasty":"现代","author":"赵熙","text":"小劫壶天，空心药盏，思量自取无聊。多谢闺情，葛花煎似红绡。风流那比相如渴，欲消愁、愁聚眉梢。誓今朝。杯底休乾，坟上休浇。百年一泡成归客，算海山兜率，帘影齐招。坐炷香，蛤蜊墙外偏撩。乾坤纳纳无醒法，判湘累、身世风骚。酒盘高。未到重泉，仍泛双桡。"}