{"id":"520399","title":"予登翠微爱其秀拔纵目久之有寺僧进曰山之绝顶自南而望其千岩万壑虽善绘者莫尽其妙予因命肩舆直造其巅一视果如僧之所言清兴溢发即成七言古诗一首","dynasty":"明","author":"朱诚泳","text":"翠微雨过芙蓉湿，我兴悠然思适适。买山直欲捐万金，况是生平有诗癖。帖帖肩舆到上头，凭高四顾凉飕飕。终南太白拥晴翠，渭源一线沿川流。忆昔唐皇来避热，万户千门巢嵽嵲。有时云雾失炎精，六月寒风搅飞雪。吾驾兹晨为一停，等閒呵护烦山灵。分明坐我古图画，何须点染呼丹青。移床更入晴岚里，为爱松声忘坐起。自是吾家道气浓，涤尽胸中几渣滓。坐久欲归归未得，忽讶片云头上黑。知是山灵催我诗，一笑留题许镌刻。来来车马更迟迟，好山一路还相随。从行宾从拥矛槊，能无和我登山诗。"}