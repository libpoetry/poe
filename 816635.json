{"id":"816635","title":"和唁项羽四首","dynasty":"清","author":"温权甫","text":"月晕兵围霸主俦，可怜垓下困诸侯。汉臣压众军容整，楚调惊心泪泣流。红帐长歌浑带醉，青娥一曲半含羞。迄今走马寻灵璧，故址销魂大野秋。江东何日奏皇猷，剑气虞姬逼斗牛。二百关河怜未得，八千子弟愧遗羞。经营终让歌风帝，叱咤难惊开国侯。漫道生平多慷慨，英雄千载说名流。徒闻扛鼎逗雄强，五载营谋治未张。玉斗抛残空泊业，赤心用尽堕江乡。当年蔓草干戈动，近日荒台花木香。盖世诗成人不见，谁怜大将吊沙场。西渡程途历几千，拔山有力亦徒然。闺门义烈皆称勇，左右愁伤即是贤。终古祠堂王号愤，千秋庙貌县名迁。回首故园成春梦，一片苍凉隔暮烟。"}