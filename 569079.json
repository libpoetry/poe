{"id":"569079","title":"咏诸功臣像二十六首 其十九 故特进光禄大夫左柱国少师兼太子太师吏部尚书赠太师李文正公东阳","dynasty":"明","author":"王世贞","text":"矫矫李长沙，髫年见囊锥。及乎操文柄，万流所趋归。宏基树层构，五彩实彰施。新皇善逸豫，群蛊争媚之。公卿轰然散，而乃独依依。洁身岂不佳，王室阽艰危。回澜非所任，调剂亦不訾。苟存巨公度，焉恤少年讥。"}