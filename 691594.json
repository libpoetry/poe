{"id":"691594","title":"过皋亭龙居湾宿永庆禅院同一濂澄心恒可诸上人步月二首","dynasty":"明","author":"李流芳","text":"归装出西湖，间道向黄鹤。屡愆桐坞期，偶遂龙居诺。轻舟凌晨风，遥山满晴郭。丹林尚可数，寒条纷无托。披松指微径，听水扪闇壑。新构争远势，平台揽摇落。霜馀山容浅，天清海气薄。暂歇尘劳心，始知寂灭乐。每多方外游，见僧即如故。灯明一龛下，夜长惬深晤。不知山月上，千林已流素。出门寻旧溪，爱踏松影路。气和空宇澄，寒魄如春露。去寺不数武，回瞩惊莽互。幽泉洗我心，微钟杳然度。"}