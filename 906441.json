{"id":"906441","title":"水调歌头 八月十五夜集长乐堂月大明常岁所无众客皆欢。戏用伯恭韵作","dynasty":"宋","author":"李弥逊","text":"白发闽江上，几度过中秋。阴晴相半，曾见玉塔卧寒流。不似今年三五，皎皎冰轮初上，天阙恍神游。下视人间世，万户水明楼。贤公子，追乐事，占鳌头。酒酣喝月、腰鼓百面打凉州。沈醉尽扶红袖，不管风摇仙掌，零露湿轻裘。但恐尊中尽，身外复何忧。"}