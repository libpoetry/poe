{"id":"908411","title":"送王君弼寺丞出守临邛","dynasty":"宋","author":"李流谦","text":"昔人帝城愿一入，君今翩翩去何亟。向来一念君亲同，夜梦倚门人发白。人生适意富贵齐，况是求归真得归。江风饱帆不可挽，恰恰春好花浓时。君于文字识源委，笔势逼人殊亹亹。每来握臂相与言，我屡点头兴叹喟。三年厌踏东华尘，听鸡走马常踆踆。黑头使君岂不贵，腰间见绶我亦惊。蜀吴相望八千里，到家遥想慈颜喜。上堂跪觞下堂拜，应有辉光照庭戺。白鹤胜峰记昔游，醉墨淋漓在上头。君行有暇试寻觅，不知已扫黄泥不。"}