{"id":"844119","title":"祭旗后一日，六保背约，纵匪反噬，燬陷义庄无数，独山顶一带尚守前盟；予一家四散，几遭阖门之祸，在重围中沥血成咏","dynasty":"清末民国初","author":"陈肇兴","text":"群盗连山苦未平，几回痛哭募乡兵。千金散尽供奔走，万劫逃来更死生。请援无人空断指，倒戈有约误同盟。昨朝骨肉今仇敌，如此人心绝可惊。络绎军书日夕驰，风云惨淡捲旌旗。一身报国唯存胆，万口由人任剥皮。焚掠连村生气促，惊呼到处哭声悲。关山举目无相识，欲避豺狼更倚谁！袒臂呼来近万人，谁知一败等灰尘。争功不少熊罴将，悬赏偏求虮虱臣。且喜妻贤能誓死，却缘母在未捐身。潸然独步空山里，无食无眠已浃旬。纷粉怒骂总由他，兄弟三人聚一窠。鸡犬乱鸣疑贼至，虫蛇共处齧身多。孤臣力尽唯拚死，同辈机深转议和。到底未除圭角气，夜深还自赋荆轲。"}