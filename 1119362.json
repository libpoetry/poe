{"id":"1119362","title":"高宗皇帝挽章四首","dynasty":"宋","author":"陈造","text":"雨露均皇泽，丹青焕帝猷。恢图自天运，授圣与神谋。方眕脩龄梦，俄偕造物游。姑山馀四子，不复候琼辀。措俗皇风粹，怡神象帝先。宝图传圣嗣，金阙觐群仙。典训昭如日，华夷痛所天。衣冠游历地，一一泪河前。天地重开辟，华夷赴指挥。群生欣按堵，三纪仰垂衣。凤历虽无极，龙楼忽告违。广成谭道处，千古想骖騑。精一心传后，功隆道固存。徐乘仙驭去，往俪玉皇尊。典诰无遗意，臣民有断魂。嵩灵弓剑望，愁雾惨中原。"}