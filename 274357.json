{"id":"274357","title":"西子妆慢·题程他山咏西湖十景","dynasty":"现代","author":"汪东","text":"窗语塔铃，酒携竹所，净洗缁衫尘雾。探春杨柳白堤阴，更徘徊、段家桥堍。醒吟醉舞。每欲伴、流莺共住。少年时，问买舟偕隐，湖山应许。心期误。十载浮踪，自过巴峡去。劫灰飞处不堪寻，画图中、几行烟树。蘋洲旧句。料清夜、挑镫重赋。漏沈沈，滴尽檐花细雨。"}