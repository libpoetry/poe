{"id":"1144478","title":"长夏竹中","dynasty":"宋末元初","author":"陈普","text":"四围碧玉绕盘河，六月此为安乐窝。且喜身心各清净，但愁岁月为消磨。洞门开辟元无锁，暑气羞惭自倒戈。只要人心明内外，红尘取此本无多。暑威赫赫甑寰区，绕屋琅玕足自娱。四面尘埃浑不受，一年炎热竟成无。绝稀人迹天同处，阅尽诗书日未晡。为惜分阴故来此，时人疑是七贤徒。"}