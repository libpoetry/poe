{"id":"506895","title":"挽胡学士","dynasty":"明","author":"杨荣","text":"阀阅簪缨远，才华自夙成。彤幡遗旧德，黄榜占魁名。卓荦金闺彦，瑰奇玉署英。谋猷膺主眷，风采照人清。得句珠玑粲，摛文锦绣明。词源惊倒峡，步武羡登瀛。共诧分莲贵，争传视草荣。铺张昭圣治，黼黻际隆平。厩马追星骏，宫衣叠雪轻。大官供膳美，内帑锡金盈。紫诰扬先泽，青绫直夜更。光华承宠渥，献替尽忠诚。清问临双阙，高名重两京。宸衷方倚注，薤露忽歌声。痛哭怜交契，追怀怆圣情。褒封增恤典，勋爵耀铭旌。旅榇孤舟路，乡山万里程。沧洲秋草碧，宰树暮云横。逝水空长叹，流年谩自惊。惟馀同列者，回首泪沾缨。"}