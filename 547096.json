{"id":"547096","title":"贾客乐","dynasty":"明","author":"于慎行","text":"广陵贾子江东客，大艑珂峨倚江侧。朱楼绣箔月如霜，醉卧垆头小玉床。五更解船大江去，鼍浪鲸风何处住。洞庭秋水接天来，五两成林夜半开。西登三峡立百丈，滟滪如牛不得上。环环布帆欲退飞，猿鸣一声泪沾衣。钱刀睹快狎风色，归来金多头已白。同时陇上饭牛子，睡起烟皋夜吹笛。"}