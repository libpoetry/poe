{"id":"206776","title":"永嘉端午行","dynasty":"宋代","author":"叶适","text":"行春桥东峙岩北，大舫移家住无隙。立瓶若罗银价踊，冰衫雪袴胭脂勒。使君劝客亲付标，两朋予夺悬分毫。起身齐看船势侧，桡安不动涛头高。古来峥水斗胜负，湖边常赢岂其数。岸腾波沸相随流，回庙长歌谢神助。只今索莫何能为，败鼓搅壕观者稀。千年风土云不返，醉里冤雠空展转。"}