{"id":"731744","title":"七夕梦梅花","dynasty":"清","author":"黄宗羲","text":"梅花独立正愁绝，冰缠雾死卧天阙。孤香牢落护残枝，不随飘堕四更月。新诗句句逼空濛，嫣然一笑隔林樾。有如高士白云表，牛矢烟消山雪合。一生寒瘦长镵句，伸头窥天亦半缺。谁寄山瓢落叶中，泻向梅花同傲兀。已上六韵梦中作，瓜舍驱猪方矻矻。床头摸衣境过清，不谓三伏犹未卒。始知此夜梅花诗，未与炎景相唐突。"}