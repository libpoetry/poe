{"id":"1076470","title":"晚霁效韦苏州","dynasty":"宋","author":"周紫芝","text":"重雾翳晓日，相持决阴晴。须臾忽战胜，日杲中天明。积雪压竹腰，欲举如垂旌。冰凌既融液，意气还峥嵘。花木手新植，未可分死生。庶几僵仆根，可与微阳争。况乃田亩间，春事亦渐营。新绿染麰麦，馀甘归竹萌。饱食遂可料，聊助春山行。一晴亦细可，系我忧喜情。我诗不浪作，有诗君勿轻。"}