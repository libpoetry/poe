{"id":"519407","title":"爱梅歌","dynasty":"明","author":"朱诚泳","text":"罗浮仙子名姑射，影落壶天澄玉质。严霜满地冱寒时，万木萧条更无匹。本来的的生面同，暗香浮动冰蟾中。老干虬蟠硬如铁，翠羽枝头夜袅风。我有爱梅癖，梦寐常见之。朝来散步绕花下，暮亦巡檐与鹤随。我爱梅花岂无意，爱渠剩有调羹味。岁寒心事愿结盟，共保坚贞莫轻弃。"}