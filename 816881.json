{"id":"816881","title":"崆峒山","dynasty":"清","author":"蒋湘南","text":"矗地弥天道气屯，脉先太华近昆仑。虎娴人性疑仙佛，鹤诩皇初训子孙。呼吸九重摇北斗，盘回一线碎西门。广成石室如堪借，莫笑劳形尽钝根。轩辕胜迹入苍凉，问道宫中日月长。治术究应通柱史，寓言或恐误蒙庄。潺泉鸟饮成金色，古洞龙归带药香。开出英雄天子派，秦皇汉武受奔忙。"}