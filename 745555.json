{"id":"745555","title":"淮阴钓台","dynasty":"清","author":"黄金台","text":"古今落落三钓台，钓名钓国台上来。韩侯尔亦何为者，可怜王孙穷饿谁相哀。羊裘不著，鹰扬复开。竹竿袅袅扬旗起，赤帜一立邯郸摧。台边学得背水阵，孙吴死法宁中裁。哙等碌碌非吾侪，贩缯屠狗兼椎埋。渭滨淮水两千古，英风令我长徘徊。刘季鼻大多雄猜，单父野鸡构祸胎。假王为饵死不悟，何如一星长客江之涯。萧相非怜国士才，却附吕后成其灾。当时大将坛何在，但见荒台突兀起草莱。"}