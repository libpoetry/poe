{"id":"1122094","title":"再和村边解嘲","dynasty":"宋","author":"郑清之","text":"闲身惟向静中便，莫景侵寻绛县年。失解真精昏默默，且观玄牝息绵绵。温柔乡里谁能老，冷澹生涯别有天。笑抚脚婆为法喜，漆园何必问经缘。暖足番君老更便，摩挲笑问阿婆年。聊吟夜月移花影，肯向春风逐柳绵。自有散花居丈室，何妨姹女共壶天。铅华列屋诸君事，乞与寒梅了世缘。造化真机动静便，谁云巧智可同年。蓝田日暖烟生玉，闽峤霜浓木有绵。万象为春皆是物，一花不实岂其天。吾身太极元同运，阳长阴消在所缘。"}