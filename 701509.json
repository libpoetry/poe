{"id":"701509","title":"闻近有跃舞歌呼自谓寻乐者因再用韵","dynasty":"明","author":"黄佐","text":"谁将鲲化说逍遥，从此蛙声遍阒寥。曹魏可怜曾舜禹，李唐何事亦神尧。汪汪易见涓流积，磊磊难同美玉彫。闻说有人狂起舞，泥涂终不近云霄。道心于我本非遥，合一真传久寂寥。茂叔每从颜学孔，咎繇曾致舜为尧。源泉混混须前进，松柏苍苍见后彫。此日登台遥引望，鸢飞应自在云霄。"}