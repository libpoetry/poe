{"id":"1225222","title":"登岸泊道隆观观有金人闯海时斫柱刀迹因听客话蓬莱山紫霞洞二首 其一","dynasty":"元","author":"吴莱","text":"我舟半夜发，举目流滔滔。倏然风万里，谁谓水一篙？幽岛不可辨，乱嶕出如鳌。侵晨始登岸，身静心实劳。小径连沮洳，玄扃閟蓬蒿。弹涂争走穴，杰步拥朱?。怪花络璀璨，阴木森萧骚。东都昔奔溃，南海纷战艘。檐楹偶潜伏，部伍争遁逃。将施攻城火，尚见斫柱刀。黄屋袪晓祲，翠华湿秋涛。运往龙蜕久，人来鹤飞高。曲峦迷丹鼎，清沼烛鬓毛。毋烦踞龟壳，自此辞卢敖。"}