{"id":"446122","title":"摸鱼儿 新河绘《吴江垂虹桥感旧图》嘱题","dynasty":"当代","author":"刘梦芙","text":"漾湖光、断虹千尺，悲欢多少曾繫。玉箫吹过松陵路，低唱最宜双髻。情永累。怅倩女、明珠佩冷芳魂逝。临风遥祭。痛词客飘零，孤篷冻雨，一夕竟辞世。游仙梦，总是难圆易碎，瑶台惟幻空际。桥边祇剩丝丝柳，摇落当年寒翠。谁可绘？怕彩笔描时，不尽凄凉味。魏郎倚醉。写万古秋心，鸥波浩渺，长洒美人泪。"}