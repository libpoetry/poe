{"id":"815059","title":"熊介臣郡守钤印刊贴粤东义旅谕夹板番义律吗哩逊?地担臣文阅后偶作","dynasty":"清","author":"施钰","text":"景物繁华羡广州，堪嗟乐土顿生忧。请缨莫慰终军愿，投笔孰如定远侯。莽伏萧墙根迅埽，炮称滚地战宜谋。蛟宫若起冯夷舞，不患无风发石尤。一将功成未可求，西洋断发恣来游。但能驱鬼葬鱼腹，庶免藏奸坏马头。夹板理宜攻以火，趁风势在燬其舟。天心厌乱时贤出，效法平倭赞大猷。"}