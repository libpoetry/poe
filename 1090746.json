{"id":"1090746","title":"南山","dynasty":"宋","author":"陈谠","text":"天造其山，在贵之阳。二十四峰，拔地峭刚。其山维何，如彼玉苍。宅位于离，火德之祥。南山何有，有方其岩。若堂甚夷，若门者三。穹者圆盖，植者羽参。石像天成，匪凿匪劖。陟彼山巅，有洞益奇。南北户通，千里頫窥。伊晋之洪，采荣于斯。丹飞井霤，木润草滋。昔我太宗，云章下贲。于皇仁庙，奎文狎至。岩处有辉，神护孔閟。丕昭圣朝，声化远暨。南山不骞，天子万年。南山不朽，天子万寿。无量惟寿，与天齐久。小臣作诗，永飏于后。"}