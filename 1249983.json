{"id":"1249983","title":"寄陈众仲供奉","dynasty":"元末明初","author":"吴克恭","text":"骑马都下归，放船湖中赏。恩沾翰林制，乐奏凤池响。十年雨露间，一日青冥上。虞陈本同姓，词源浩沆漭。他山翠琰刻，别殿黄金榜。诸公诵合作，观者必抵掌。昨闻已超然，近见益高爽。宜乎盛名下，传写日以广。汉史奏德星，君家太丘长。馀音抚庙瑟，致礼张贤网。吾衰竟五十，所去辄寻丈。云瀑代春弦，女萝为夕幌。誓挂牛角书，妻子鹿门往。薄忝君子交，幽期起遐想。"}