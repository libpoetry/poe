{"id":"486060","title":"题夏慱士晋王羲之右军像","dynasty":"明","author":"刘炳","text":"上东门外胡雏啸，万里尘飞洛阳道。潜龙东渡晋中兴，群马南浮国重造。石城巃嵷昔所都，庶事草草嗟良图。衣冠简傲礼乐废，朝廷放旷君臣疏。大令平生最超卓，早年门第居台阁。内史新除典要枢，右军任重参帷幄。擅场翰墨出神奇，蔡卫钟张早得之。昼长燕寝森兵卫，日暖鹅群戏墨池。来禽青李囊盛寄，裹鲊《黄庭》醉后题。春风三月山阴曲，群彦流觞映脩竹。一时簪冕属高风，百年文藻怀芳躅。流落斯文慨古今，后代宸聪复购寻。小字昭陵传玉匣，数行定武抵千金。忽见画图双眼失，采采丰神惊玉立。羽扇萧疏晚日晴，乌纱彷佛秋尘袭。繁华如梦转头非，典午山河几落晖。唯有凤凰台上月，春风依旧紫箫吹。"}