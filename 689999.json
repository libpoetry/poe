{"id":"689999","title":"乡先达王公宗宪居官盛有时誉司铨衡者方欲倚重任而公乞归甚力人益高之噫有果不易及也予不能畅其官美之名故连诗而为送之","dynasty":"明","author":"张宁","text":"东将入海喜乘风，回首红尘杳霭中。浮世劳生何日尽，急流勇退几人同。杏花春雨江南路，白发青山洛下翁。此别因君重兴感，不胜归思附冥鸿。曾持使节过南徐，监郡能声众所知。推毂屡膺当道荐，投簪竟为引年辞。五湖烟水归时乐，千里棠阴去后思。愧我素餐今白发，不堪碌碌尚驱驰。"}