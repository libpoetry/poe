{"id":"747327","title":"寒月吟 其三","dynasty":"清","author":"龚自珍","text":"我生受之天，哀乐恒过人。我有平生交，外氏之懿亲。自我慈母死，谁馈此翁贫。江关邈消息，生死知无因。八十罹饥寒，虽生犹僇民。作梦来哑哑，心肝何清真。翁自须发白，我如髫丱淳。梦中既觞之，而复留遮之。挽须搔爬之，磨墨揄揶之。呼镫而烛之，论文而哗之。阿母在旁坐，连连呼叔耶。今朝无风雪，我泪浩如雪。莫怪泪如雪，人生思幼日。"}