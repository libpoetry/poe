{"id":"732556","title":"老柏行","dynasty":"清","author":"吕师濂","text":"太华之柏高十丈，我来避暑坐相向。骨硬皮坚势矗天，何异杰士老益壮。依崖逼水郁如轮，一枝斜放惊心魂。初疑绿凤衔花舞，再怪苍龙挟雨喷。天之产物各有说，柏也槎丫耐冰雪。不同桃柳斗先春，爱与松筠敦晚节。闻尔植自沐黔宁，雅共衣冠际太平。叶上常呈甘露瑞，枝头曾见彩云生。半壁河山盟带砺，家家歌舞风前醉。雨旸时若燥湿宜，草木都沾天子惠。从经兵燹变风雷，琪树琼葩付劫灰。婆娑翠色还我恙，惹我灵光鲁殿哀。昔日孔明庙前有，杜陵野老悲歌久。今朝何事到山中，逢尔如逢岁寒友。要知造化岂敢私，栋梁之用须待时。翻愁材大人偏弃，借问工师知不知。"}