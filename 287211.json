{"id":"287211","title":"暗香·白莲。章曼仙招社集于法源寺，以暗香疏影赋寺中花木","dynasty":"现代","author":"夏孙桐","text":"露铅欲滴。照小池静影，亭亭枝立。耐暑玉肌，出水清凉总如拭。摇曳风裳淡冶，宜对我、山人衣白。看尽日、有恨无言，幽思入吟笔。岑寂。众香国。便证与静因，供佛初折。闹红尽涤。端合芬陀署禅室。一向茶烟榻畔，浑未觉、西风消息。甚处素心伴杳，涉江暗忆。"}