{"id":"807909","title":"贺新郎  送彭直上下第还邓州兼柬贤兄中郎","dynasty":"清","author":"陈维崧","text":"且作平生话。尽当筵、拍张脱帽，吹箫舞蔗。身是陇西猿臂种，家世由来善射。遭几度、蓝田尉骂。迟汝三年封侯事，笑谁令、健笔兼骚雅。彼李蔡，人中下。临歧老泪如铅泻。趁杯阑、幡然竟去，轻弓快马。到日贤兄凭寄语，撩乱柳绵飞去。有别绪、与之成把。博望野花红染血，诉行藏、风里休悲咤。恐又震，昆阳瓦。"}