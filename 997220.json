{"id":"997220","title":"答阎求仁","dynasty":"宋","author":"黄庭坚","text":"暮天携手步河梁，把酒淹留斜日光。生当有别各异方，古人嗟此乐难当。大梁嬉游少年场，春风花枝啭鹂黄。节物谢徂岁渠央，来自江南登君堂。秋气欲动闻寒螀，会几何日今别长。与子观化言两忘，浩歌放船入莽苍。绿藻刺眼红蕖香，湖月夜飞衣袂凉。相从宴坐歌胡床，赠言锦绣邀报章。君心温良志则刚，不能牛下学歌商。欲谢世纷自翱翔，果行此策无乃良。昔人所学浩渺茫，海涵地负无抵当。弃捐其人及秕糠，帝王之功一豪芒。既趋世故自遐遑，何异臧谷俱亡羊。以生随之中道伤，止吾已知终必亡。我亦闻之未能行，慨今无策可伏藏。身随衣食叶南阳，脱身自当及康强。不待齿疏发苍浪，优游濠上如惠庄，论交莫逆与子相。"}