{"id":"815434","title":"台湾纪巡诗","dynasty":"清","author":"夏之芳","text":"海天咨度报皇华，蚤卜升平遍水涯。载德行旌才出郭，暖烟晴竹已家家。节旄高插引晴岚，人拥花骢弛辔衔。拜罢耆童回道左，纷来朱履又青衫。野田晴晓碧天空，地指扶桑东复东。赤嵌城边云散彩，拓开海日一轮红。负暄童叟爱冬温，红稻成堆拥荜门。桐竹周遭鸡犬静，教人历历认花村。牢拴竹蔑怕身肥，带孔频频减旧围。爱把细腰谐凤卜，楚王宫里梦双飞。牛车无日不当官，没字邮符颠倒看。踏水冲泥何限苦，忍教横挞更无端。锄田捕鹿洽婚姻，乐事相寻满社春。嚼得瓮头姑待酒，木瓢椰椀竞奇麟。手制云箫别有腔，吹来鼻息爱成双。月明引得风前凤，未许当门夜吠厖。不须挑逗苦劳心，竹片沿丝巧作琴。远韵低微传齿颊，依稀私语夜来深。男拔髭须女绣颐，乍逢鉴貌尽多疑。雕题凿齿徒矜尚，未解双蛾夜画眉。杵臼轻敲似远砧，小鬟三五夜深深。可怜时办晨炊米，云磬霜钟咽竹林。虚滩水落涨沙泥，南北中分虎尾溪。一带草荒村舍少，年来新集有烝黎。南山中断北山连，逗漏云间半线天。道是孤城还少郭，竹环廛市起炊烟。献芹再拜语呢喃，款步芳阶舞绣衫。具道殷勤猫女意，粉餈亲制手掺掺。花冠银钏锦为衣，妙舞清歌笑合围。低唱一声金一扣，独留太上古音希。诸峰攒集黛螺青，玉岭如银色独瑩。展拓晴云千万里，插天一幅水晶屏。莽葛轻便破碧沙，弄潮如戏语喧哗。依稀佛子乘杯渡，彷佛仙翁泛海槎。倦来高枕树为巢，藤蔓连牵枝格交。栩栩梦回非是蝶，一身幻化类蟏蛸。临溪问渡少舽艭，石涧分流远击撞。腰上葫芦头上羽，只身飞过水淙淙。抄阴尺布不堪缝，无褐无衣可耐风。北地乍寒偷射猎，人人尽是鹿皮翁。北辙初回又指南，迢迢原隰未停骖。看山几遍还遵海，阅尽边方烟与岚。成帷成幕逐飞尘，纨裤多缠舆隶身。惯习淫奢无善俗，少年思怕老来贫。二林迤逦接三林，淡水溁洄咸水深。极目沧波浮海市，一拳真欲笑蹄涔。晓霞散彩覆阴厓，海曲人家逐岸排。烟水几湾帆几幅，顿教风景忆江淮。木冈东峙晓云凝，咫尺阪陀未即登。指点万山分脉处，一峰独秀镇平陵。观音山径几湾环，罗汉门边虎豹关。笑指当年空守戍，但知深谷有乌蛮。陂卧晴沙号七鲲，如环如抱复如蹲。惊涛夜拍殷雷起，远势平吞鹿耳门。龟蛇对峙锁孤城，形势空传统领营。不筑埤头筑海口，为怜安土重纷更。打鼓山头石罅开，悬崖倒拍海潮回。雷声鼎沸浮空翠，万里风樯认影来。矫首南荒欲尽头，影浮拳石小琉球。天回地转渺无际，万水朝宗亘古流。仙山缥渺闇斜曛，石上棋枰旧印纹。沙马矶头人罕到，烂柯樵子话烟云。赤山葱翠漾春烟，沙暖云晴别有天。日午崖边人语沸，村童队队浴汤泉。生成野性气如枭，出没无端血染刀。剥得头颅当户挂，归来轰饮共称豪。内山遥夹外山高，复岭重冈叠翠涛。一带阿猴林下路，须防薮泽有逋逃。八社丁徭力渐纾，番娘饷税早捐除。只今宵昼辛勤处，谨护官家十万储。生熟番情百种馀，半生半熟亦山居。当年户口可知数，尽向鱼鳞册上书。问俗殊方竟未厌，忽教放索转丹襜。天南水起山穷处，琅峤云从马首瞻。星轺回处转旌霓，人海无声马不嘶。敢道霜威堪镇俗，长思涛静木城西。红毛百雉半颓垣，双榜迷离海气昏。共指贺兰遗旧迹，戍楼空有野啼痕。深冬犯晓只春衣，芋蔗村村露未晞。到处青林间绿野，海东风景觉全非。吊古攀今孰请缨，功成襄壮令严明。笑他伪镇称神武，窃向潢池学弄兵。仄径纡通斗六门，山牛遥触压荒村。画开地险须重障，竹脚寮边戍卒屯。驺前赤绋揭双竿，远迓牛车夹道看。跳舞番童怪妆饰，铜铃响处羽为冠。臂插文书任所之，飞行麻达好男儿。双悬萨豉声声应，描得蛮娘竞说奇。小番斗捷走如风，拓得围场万竹中。响急铜铃疑阵马，当先争夺锦标红。狡童教册独空群，鹅管横描蜗篆文。艳说红毛旧时字，好将番籍纪纷纷。老番拜舞复回旋，细叩生平剧可怜。叹息穷荒生事苦，丁徭田赋说当年。金梭轻掷夜深闻，独木虚中杼柚分。织就天衣无杀缝，扊毛五色达戈纹。秋冬官催认饷忙，一丝一粟便输将。最怜番俗须重译，溪壑终疑饱社商。餐风宿露为当官，宿食经旬一饭丸。多少豪民安饱甚，动云番性耐饥寒。北番风俗半传闻，竹堑遥通八里坌。干豆门边湖水阔，沃饶千里隔烟云。内社诸番气未驯，如魔如鬼独种神。楂桠鸡距工飞走，跳跃猿猱是比邻。荒垄攒来耦十千，纷纷窜籍占田间。可知地利不须尽，生聚应思及百年。金汤永固藉雄兵，极北分屯淡水营。磺气渐消田渐辟，料应添筑海边城。闽人轻惰粤人勤，垦置田园内外分。占籍莫嫌多客仔，曾歼朱祖作前军。手刃番黎血尚腥，忙镌肌骨作人形。遍身竞赌人多少，方信当场孰惯经。为怜淳閟尚艰鲜，食货交通列市廛。最是居奇无赖子，动将宽政作奸缘。"}