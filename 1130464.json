{"id":"1130464","title":"达磨真赞","dynasty":"宋","author":"释慧空","text":"香至国王之季子，般若多罗之克家。六宗既正西乾眼，五叶来开东震花。根源直截无文字，皮髓分张有等差。却怕老僧行正令，急携只履返流沙。一出南天竺，平欺震旦人。九年皮髓尽，冷地忽翻身。不思折却当门齿，更向空棺遗只履。而今脚下无几何，不是当年留下底。"}