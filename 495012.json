{"id":"495012","title":"粤峰歌赠鸿胪梁君禹范","dynasty":"明","author":"湛若水","text":"粤峰积翠中天浮，下看南极南海流。手摩空青摘明月，超然更上五层楼。丈夫立身崇德亦如此，临深为高窃所耻，一善成名止自止。太山顶上不属太山，老夫自力以告诸贤。粤峰梁子听吾言，君有大笔大如椽，都城大笔谁拟伦。正笔正心非小技，扩此正心天地位。天地之位何以云然，俯仰高卑健顺方圆在一字。一字一画即一心，只此是学程伯子。墨雨浮云点太空，尽在梁君一目中。"}