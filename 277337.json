{"id":"277337","title":"庚午上巳旧都诸名士集水榭禊饮分韵赋诗释戡纕蘅先后书来要余同作率然应之得汎字","dynasty":"现代","author":"汪荣宝","text":"江海一为客，遂如萍梗汎。六年此淹留，万事成愧忏。落日望中原，群豪方按剑。苟全良独难，浮名真误赚。开门得远书，冥想逐归帆。旧京日萧条，衣冠未沦陷。春城众始和，芳池清可鉴。围坛花欲然，荫榭柳疑蘸。缅怀二三子，流咏杂仙梵。玄论超阿戎，醉墨妙狂监。焉知阑楯外，豺虎纷虓阚。嗟余久离群，退耕乏长镵。胜游虽未从，新诗独肯欠。因风寄所怀，微言傥非儳。"}