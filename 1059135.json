{"id":"1059135","title":"送石师稷还新昌","dynasty":"宋","author":"邹浩","text":"官失常丁民破产，仅有流波入春眼。行人不管居人愁，但喜船头解初绾。汀洲梦破白鸥前，归意峥嵘净如刬。挽君君竟逐风东，瞑立西楼思何限。念君心似岭云高，卷雨收雷依?嵼。弟兄元恺正功名，独自巢由谢青简。君今杖屦烟云中，我忆当年寄萧散。情深人合吻天伦，相与宫商真律管。可怜燕越阻寻盟，夜壑不留空旧馆。只应石佛俨巍巍，为我旃檀荐诚款。"}