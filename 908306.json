{"id":"908306","title":"东州行上费检正","dynasty":"宋","author":"李流谦","text":"东州十刹如西州，东州幽爽西喧湫。登临在在有佳处，我来无事得纵游。望川致爽两奇特，云烟流通东与北。一为清淑一旷远，清者发兴远快目。城西三刹跨一牛，五百云堂老比丘。捐金乐施到樵牧，不知愿力何年修。邓家名笔难再得，苦爱雍熙之两壁。贵人摸拓不曾休，真是化身千百亿。府公玉皇香案吏，帆薄三山风辄止。来苏疲瘵十万家，卷缩灵河一杯里。野人冠服裹狙猿，曳裾更欲之何门。惭无杜老惊人句，空负陈蕃解榻恩。"}