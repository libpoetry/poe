{"id":"1116087","title":"秋兴","dynasty":"宋","author":"汪莘","text":"闲步水南因水北，仍从山后复山前。日归海底龙方觉，月到天心虎正眠。天外涵天心广大，月中吐月性光明。夜来飞上昆崙顶，独倚琼楼啸一声。一旦秋风起洛滨，东归聊复寄鲈莼。如今已在渔乡住，宜与清朝作散人。水边杨柳怯秋风，忆昨杏花相映红。心地不随时节变，始知天下有英雄。萝衣袅袅带凉风，人道秋空岂是空。白日不知天上事，众星环拱紫微宫。七尺经霜翠竹竿，斩来石壁钓江湍。丝头垂下骊龙口，掣得明珠似月寒。秋天尤觉晓天清，仰首看天俯首行。不但长歌声似鹤，一身浑似鹤般轻。"}