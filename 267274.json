{"id":"267274","title":"解连环·七月十四日坐雨有作","dynasty":"现代","author":"朱祖谋","text":"雨凉无极。傍西池渐浥，画屏猩色。怅倦旅、呼酒阑干，数不断唳鸿，远天如墨。乱叶流红，蓦惊散、鸳鸯踪迹。对飘烟暗烛，罨画古帘，悄然乡国。绿窗已拼怨抑。又天涯树树，哀响搀入。便有约、重梦香丛，怕前地漂花，总凝愁碧。打尽枯荷，几曾减、秋塘波力。但赢得、镜棱泪点，断云共滴。"}