{"id":"691585","title":"次慧法师山居诗韵同忭中上人李九仙张尔完赋","dynasty":"明","author":"李流芳","text":"松栝为门石作林，飞泉百道磴千寻。云中鸡犬无遗响，独有频伽演法音。溪光岚翠故相媚，细草疏花只自幽。上方月出钟初动，乞食僧归鸟下投。寒潭捲石一泓深，策杖时时试一临。爱听潺湲随水去，不知落日在松林。一龛无暑亦无寒，树下溪边任意安。忽捲芦帘见山色，不知忘却旧疑团。不眈尘俗恋烟霞，谁道山僧别有家。春色十分将八九，杏花开尽又桃花。"}