{"id":"25590","title":"对酒·云翁耕扶桑","dynasty":"唐代","author":"裴休","text":"云翁耕扶桑，种黍养日乌。手挪六十花甲子，回圈落落如弄珠。长绳系日未是愚，有翁临镜捋白须。饥魂吊骨吟古书，冯唐八十无高车。人生如云在须臾，何乃自苦八尺躯，裂衣换酒且为娱，劝君朝饮一瓢，夜饮一壶。杞天崩，雷腾腾，桀非尧是何足凭。桐君桂父岂胜我，醉里白龙多上升。菖蒲花开鱼尾定，金丹始可延君命。"}