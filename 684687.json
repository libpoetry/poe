{"id":"684687","title":"题雁","dynasty":"明","author":"王绂","text":"才见南飞又北飞，飞来飞去不相违。惭余壮岁游江海，头白而今未得归。声满衡阳月正明，相呼相唤总关情。人当客夜孤眠处，听此能无忆弟兄。联翩飞处影横斜，暝色和烟暗荻花。远水微茫千万顷，不妨随意宿平沙。虞人何用网罗谋，万里高飞且自由。肯学鸡凫饱禾黍，一汀菰米楚天秋。"}