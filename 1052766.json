{"id":"1052766","title":"依韵和孙勉教授","dynasty":"宋","author":"陆佃","text":"汝阴先生学虽兴，官职冷静真如冰。门前鸟雀可罗网，甑中埃墨随炊蒸。收拾人才妙长养，落笔虽误犹成蝇。至于败群亦不受，画脂徒费知难凝。从来说详富学海，发挥春秋破晻暧。仲舒玉杯足瑕颣，中散珠船不光彩。著书固知非一日，作诗又欲重千载。公卿争迎为上客，信知淮楚文章伯。应许曹参避正堂，未甘贾谊虚前席。男儿富贵固有时，如何宦达微愆期。衮衣绣裳毕竟在，祇是即今髭鬓改。平生耿介性不容，凛凛劲节凌秋风。金华中丞最称赏，惜也未老先龙钟。去人阖棺命云促，浮生瞬息风中烛。华萼飘零不得归，涕泪数行悲手足。顾予未放雪满颠，乞得清颍如升仙。喜闻故人在学校，宛若见面初开笺。扬州骑鹤未足羡，便欲共醉花中间。西湖风景事事好，不似吴越惟无山。海棠方恨我来迟，君欲归去将何之。期向圣时同尽瘁，况复交情淡如水。他年若和傅说羹，免使盐梅鼎颠趾。"}