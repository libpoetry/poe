{"id":"1116815","title":"和陶郭主簿二首，并引","dynasty":"宋","author":"苏轼","text":"今日复何日，高槐布初阴。良辰非虚名，清和盈我襟。孺子卷书坐，诵诗如鼓琴。却去四十年，玉颜如汝今。闭户未尝出，出为邻里钦。家世事酌古，百史手自斟。当年二老人，喜我作此音。淮、德入我梦，角羁未胜簪。孺子笑问我，君何念之深。雀鷇含淳音，竹萌抱静节。诵我先君诗，肝肺为澄澈。犹如鸣鹤和，未作获麟绝。愿因骑鲸李，追此御风列。丈夫贵出世，功名岂人杰。家书三万卷，独取《服食诀》。地行即空飞，何必挟日月。"}