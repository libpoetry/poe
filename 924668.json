{"id":"924668","title":"巫山庙","dynasty":"宋","author":"苏辙","text":"山中庙堂古神女，楚巫婆娑奏歌舞。空山日落悲风吹，举手睢盱道神语。神仙洁清非世人，瓦盎倾醪荐麋脯。子知神君竟何自，西方真人古王母。飘然乘风游九州，朅渡西海薄中土。白云为车驾苍虬，骖乘湘君宓妃御。天孙织绡素非素，衣裳飘飖薄烟雾。泊然冲虚眇无营，朝餐屑玉咽琼乳。下视人世安可据，超江乘山去无所。巫山之下江流清，偶然爱之不能去。湍崖激作相喧豗，白花翻翻龙正怒。尧使大禹导九州，石陨山队几折股。山前恐惧久无措，稽首山下苦求助。丹书玉笈世莫窥，指示文字相尔汝。擘山泄江幸无苦，庚辰虞余实相禹。功成事定世莫知，空山俄顷千万古。庙中击鼓吹长箫，采兰为飧蕙为肴，玉缶荐芰香飘萧。龙勺取酒注白茅，神来享之风飘飘。荒山长江何所有，岂有琼玉荐泬寥。神君聪明无我责，为我驱兽攘龙蛟。乘船入楚溯巴蜀，濆旋深恶秋水高。归来无恙无以报，山上麦熟可作醪。神君尊贵岂待我，再拜长跪神所劳。"}