{"id":"1124091","title":"郑仲理送行六首","dynasty":"宋","author":"赵蕃","text":"周郎三复似南容，君亦因之师友同。岂待湖南始相识，闻风元自大江东。几度拿舟湘水西，风雩亭下咏而归。驩然诸友相忘意，不叩仙坛与佛扉。坐上每怀歌慷慨，杯行岂复计寻常。我知不隔清风面，君想未忘明月章。溪山廓廓眼增明，鸥鹭依依旧有盟。所恨登高临赋处，却嗟我友不同行。渺然一棹去何之，满目新诗与旧诗。细读赠章多好语，顾怜追和却无奇。病著形骸冷更慵，短檠宁复有新工。异时邂逅相逢处，应叹依然旧阿蒙。"}