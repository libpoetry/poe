{"id":"1120103","title":"挽内兄余聘可三首","dynasty":"宋","author":"陈棣","text":"中外六兄弟，相逢丱角中。追随万里远，忧乐半生同。胜韵谈飞屑，高怀气吐虹。纷纷身外事，回首万缘空。结发事铅椠，终身尺寸功。矫情多病后，饮恨不言中。户有三珠秀，家愁五盗穷。空山埋玉树，肠断白杨风。去去松茔路，愁闻薤露诗。齐眉乖妇约，华发重亲悲。被酒清狂后，论文慷慨时。伤心栖止地，无复见形仪。"}