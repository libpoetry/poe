{"id":"703489","title":"木公以新斋成述怀诗六首寄山中依韵奉和","dynasty":"明","author":"释函可","text":"何处投新句，松关日已曛。倾来千斛雪，惊起一山云。萝影枯逾瘦，泉声冻尚闻。相期春渐暖，一榻可平分。著雪心难冷，摊书道未穷。茆檐宜向日，布帽且禁风。味淡君无厌，吟寒孰与同。时应招野叟，兴发一枰中。拚是掷穷边，心休莫问天。小窗容昼景，薄粥喜朝烟。汲古终无罪，买山不用钱。倦来拳作枕，身在古皇前。担泉知不远，久息丈人机。地僻谁堪觅，庭閒鸟亦稀。但能藏海畔，何必羡渔矶。秪合长相问，?毵几衲衣。酒旆隔疏篱，无人水半卮。望云时有泪，闻鸟不胜悲。饱食閒何虑，孤眠冷莫辞。惟应与松柏，寂寞保霜姿。只在铁桥畔，寒梅绕屋花。可怜清晓梦，唤醒隔窗鸦。岁暮日逾促，乡遥愁更赊。那堪几相识，咫尺即天涯。"}