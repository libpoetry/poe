{"id":"854026","title":"次韵谢从之以表闾投赠","dynasty":"宋","author":"方岳","text":"长杨奏赋三十年，已甘老死穷山巅。醉眠独宿秋风前，此岂有意声名传。如驽伏枥不受鞭，要与騕袅难争妍。强令作对官道边，功名毕竟谁新鲜。岌岌两傍蛟龙缠，侯曰美哉岂其然，才当如楫航长川。粪墙空复烦雕镌，表闾不靳少府钱。粉饰休盛期半千，宁欲老我寒诗肩。归来归来直如弦，蓬莱回首惭班联。安用一鸣诸子先，登楼忽思王仲宣。不如傍家田一廛，锄烟犁雨仰问天。天生盘谷容盘旋，更有斗酒相留连。焉能跕跕愁堕鸢，一单坚坐三条椽。"}