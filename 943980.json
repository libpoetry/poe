{"id":"943980","title":"泊府口","dynasty":"宋","author":"陈造","text":"建邺重东南，爰从吴晋后。镇戍分淮江，心腹运臂肘。我舟历阳岸，烟外见钟阜。问名良宾实，南渡此其口。龙蟠虎踞地，永藉藩篱守。六朝或易之，戎马辄腾蹂。铁山此济师，竟致凶渠走。扼吭傥得要，制敌果何有。设险务究本，不独计山薮。任吏所宜择，抚民所宜厚。孤生恤纬意，南望凝伫久。深愧行歌人，招邀话佳酒。"}