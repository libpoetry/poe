{"id":"722261","title":"咏古","dynasty":"明末清初","author":"屈大均","text":"紫芝华正秀，黄鹄翼还开。绮皓诚儒者，何曾嫚骂来。西汉崇儒术，功推陆大夫。煌煌新语在，拜手似皋谟。子真冠已挂，全性市门中。未肯营妻子，仙人让素风。梅公有贤女，堪配客星来。夫妇桐江曲，东西两钓台。至今七星濑，多有子陵鱼。翁婿皆高逸，垂光后汉书。孟光裘褐者，居与伯通邻。何似梅家女，风流在富春。"}