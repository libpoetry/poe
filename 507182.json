{"id":"507182","title":"题慈云海上人泉石轩","dynasty":"明","author":"夏原吉","text":"我尝驾鹤游蓬山，颠崖绝璧穷跻攀。濯缨灵泉啖玉髓，振褐瑶石收金丹。别来倏忽历年岁，泉石膏肓无妙剂。又从淮海逾钱塘，要看溪山豁胸次。越中忽遇慈上人，号称云海超常伦。搆轩数楹傍岩谷，清泉奇石皆天真。有时挹泉洗禅足，活活泉声漱凉玉。有时扫石移禅床，线线苔痕皱晴绿。银蟾夜浴清辉生，上人皎皎禅心凝。碧云晓出白衣澹，上人冉冉禅身轻。此泉岂与贪泉比，此石尤非钓石儗。泠泠不入许由瓢，凿凿难为孙楚齿。汲来竹底烹龙团，白花浮光六月寒。琢之松窗陪兔颖，玄圭弄影三峰攒。庐山一派飞千丈，窅渺谁能日相向。虎丘一片容千人，萧索何由坐其上。是知上人居此轩，清泉奇石常在前。石能云兮泉能雨，上人清号宁虚传。我将乘风周八极，未许长年坐此看泉石。愿言沛尔云海之慈波，润及天下均饶益。"}