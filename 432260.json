{"id":"432260","title":"玄武湖绝句","dynasty":"近现代","author":"李洸","text":"玄武湖边花万枝，石头城外柳丝丝。何人解唱柘枝曲，日暮荒堤棹去迟。芰荷吹水绿波横，倦枕潮光梦亦惊。见说御沟曾饮马，只今王气郁台城。幕府山光塔影摇，东陂西荡短长桥。莲花十里香薷海，荡桨波心送六朝。照面菱州镜乍开，两山排闼送青来。断桥衰柳铜钩井，待向神祠酹一杯。荒城百雉落回塘，一棹圆荷始三芳。爱此江边好吴艇，翠虹堤外蹋沧浪。"}