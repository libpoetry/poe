{"id":"1189601","title":"诗三百三首 其二四七","dynasty":"唐","author":"寒山","text":"昨到云霞观，忽见仙尊士。星冠月帔横，尽云居山水。馀问神仙术，云道若为比。谓言灵无上，妙药心神秘。守死待鹤来，皆道乘鱼去。余乃返穷之，推寻勿道理。但看箭射空，须臾还坠地。饶你得仙人，恰似守尸鬼。心月自精明，万象何能比。欲知仙丹术，身内元神是。莫学黄巾公，握愚自守拟。"}