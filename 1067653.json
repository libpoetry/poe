{"id":"1067653","title":"成生山水画歌","dynasty":"宋","author":"徐俯","text":"画水不画湿，画山不画坚。盈尺之纸数寸管，便有江湖万里天。成生貌古心亦古，造化为工笔端取。玄冬起雷夏造冰，翻手作云覆手雨。岭外荒山与野水，自昔不闻传画史。只画潇湘与洞庭，于今却在兵戈里。翠峰碧嶂郁然来，病眼愁心次第开。人家浦溆扁舟渡，何日真能到一回。"}