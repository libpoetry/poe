{"id":"1218598","title":"丁十五歌","dynasty":"元","author":"成廷圭","text":"丁十五，一百健儿如猛虎。几年横行青海头，牛皮裁衫桑作弩。射阳湖上水贼来，白昼杀人何可数。将军宵遁旌旗空，倭甲蛮刀贼为主。西村月黑妻哭夫，东坞山深母寻女。屋庐烧尽将奈何，往往移家入城府。不是丁家诸健儿，仗剑谁能剪狐鼠。楼头酾酒齐唱歌，争剖贼心归衅鼓。官中无文立赏功，还向山东贩盐去。"}