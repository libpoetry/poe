{"id":"1164371","title":"赠广利大师歌","dynasty":"唐","author":"吴融","text":"化人之心固甚难，自化之心更不易。化人可以程限之，自化元须有其志。在心为志者何人，今日得之于广利。三十年前识师初，正见把笔学草书。崩云落日千万状，随手变化生空虚。海北天南几回别，每见书踪转奇绝。近来兼解作歌诗，言语明快有气骨。坚如百鍊钢，挺特不可屈。又如千里马，脱缰飞灭没。好是不雕刻，纵横冲口发。昨来示我十馀篇，咏杀江南风与月。乃知性是天，习是人。莫轻河边羖䍽，飞作天上麒麟。但日新，又日新。李太白，非通神。"}