{"id":"807795","title":"沁园春  初夏同徐季重张邑翼朱致一叶九来家躬乙汎舟郭外追晤葛龙仙于攸闻上人精蓝兼送龙仙之西村别业","dynasty":"清","author":"陈维崧","text":"半艇晴云，两岸疏花，渚禽唤风。正垣迤江郭，绕篱竹树，零星烟寺，映水帘栊。棐几明窗，禅床茶磨，天许閒人片刻同。僧厨绿，是豆香乍摘，笋嫩才烘。何须避世墙东。有无数前游似梦中。记当年漫兴，流连花鸟，平生豪气，傲睨云龙。能几何时，一寒至此，对坐相看鹤发翁。桃源路，倘渔郎寻到，莫遣云封。"}