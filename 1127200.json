{"id":"1127200","title":"钦慈皇后挽辞","dynasty":"宋","author":"黄裳","text":"梦中怀日有谁知，莫恨真人下降迟。会合裕陵同祔处，因缘潜邸独飞时。九霄重引真仙仗，四海初传大母仪。怅望凤台山下去，东郊无计上金卮。平日未沾天下养，芳春先弃域中游。昔从内令任思顺，今起东?舜解忧。衣在果闻成赭色，书存尤喜见银钩。懿围故事谁攀得，再幸仁皇御九州。已传龙德与承休，果在丹台不可留。新册却埋千古玉，旧恩重起六宫秋。尊开围步松云远，荣到支陵雨露忧。三十六宫休说恨，谁知先作裕陵游。"}