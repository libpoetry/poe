{"id":"467970","title":"蝶恋花 用欧词韵三首","dynasty":"当代","author":"程滨","text":"困顿人间行路久，始觉周遭，人物浑非旧。夜夜安眠须仗酒，无眠怕忆青春瘦。懒向长堤重折柳，当日深情，只是当时有。寂寞歌台垂广袖，曲终薰歇光沉后。一诺今生轻易许，总为东君，暗把花期数。开到百花缭乱处，繁华正是春归路。初服香残颜色暮，披发江滨，何去何从住。呵壁问天天不语，茫茫湘水东流去。莫问青春何处去，为有蛾眉，何惜人迟暮。春去残花飞满路，浓阴留与人间树。当日问春春不语：君去时分，可肯相携否？一片痴心飘作絮，春泥终是侬归处。"}