{"id":"695581","title":"四寿诗 寿陈先生","dynasty":"明","author":"林熙春","text":"太丘家世故，总角便知名。观象传三易，杖鸠作五更。衣冠从里俗，月旦满乡评。圣世求惇史，天涯属王盟。吾乡推著姓，胶序久娉婷。说剑倾秦国，守箕重汉庭。头颅今未白，薜荔老犹青。喜接烟霞迩，年年仰岁星。君家饶玉树，踰七鲁诸生。伏枥风前啸，横经雪里情。松阴含晚照，梧色滋新晴。五采凤毛在，何须待渭清。年少钻研博，功名数每奇。龙章虽久渥，鲤训更加贻。白发吟淇澳，丹心寄杖藜。三朋同作寿，百岁未为期。"}