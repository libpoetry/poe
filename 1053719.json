{"id":"1053719","title":"梦锡杨节之孙昌龄见过小饮","dynasty":"宋","author":"孔平仲","text":"梦锡更时事，恢然君子儒。节之琼树枝，秀气发扶疏。昌龄出相家，谦谨乃绳枢。三人于交游，得一固有馀。日暮俱访我，止驾共踌躇。四天忽阴沉，风声若江湖。寒色尚可畏，促膝同附炉。高密酒虽贵，为君开一壶。拳栗自东越，殷榴从上都。羹烹历山蕈，脍斫注沟鱼。鲜蛤寔海错，肥羊非市屠。后食淮南莼，此皆北所无。主人不敢爱，且以为宾娱。梦锡饮中豪，节之亦其徒。昌龄稍奸黠，我劝势颇粗。左手扼其肩，右手进觥盂。勉强为我尽，淋漓满衣裾。醉坐各忘去，蓬烛已见跗。幽谈入鬼怪，巧谑相揶揄。勿言轻此乐，此乐胜笙竽。明朝酒醒后，相对礼如初。"}