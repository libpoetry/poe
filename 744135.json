{"id":"744135","title":"后浴马歌","dynasty":"清","author":"杨凤苞","text":"昨日浴马三堤间，今朝浴马九曲湾。十什五伍濯云锦，砂岸顾影高如山。银鬃雪浪皎秋练，鱼海龙堆眼中见。翻腾倒卷条支波，不让昆明习水战。临安旧是宋行都，炎兴马政非良图。邕管岷黎岁开市，百纲驿送传军符。白石茅滩屡大阅，超骧万匹森成列。兰筋碨磊宝铰缠，骏尾萧梢五花缬。是时淮北数出师，内厩火印专监司。蕲王已去鄂王戮，纵饶铁骑空争驰。江南设险在天堑，千里轴轳上流占。金缯休掷川广秦，逸足何曾得腾闪。六更寒尽王气终，夕照冷落塍西东。神驹贡到茀郎国，游牝饱秣重华宫。我朝考牧鉴前代，骐驎院满蠮螉塞。对此想像玉河头，堵墙观者雀翎队。"}