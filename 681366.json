{"id":"681366","title":"寒宵曲","dynasty":"明","author":"张泰","text":"芙蓉露冷飘香玉，风袭湘帘弄红烛。银屏围护佩珰声，翡翠楼中人独宿。铜壶水涩秋点长，窥窗缺月侵象床。起拈金剪指生雪，素罗无光纨段香。床前欲写相思意，呵冻冰毫不成字。梅花消息几时来，翠鸟无声蝴蝶死。兰薰不温眠未能，锦衾叠拥鸳鸯绫。晓鸦啼醒少年梦，枕前泪积珊瑚冰。"}