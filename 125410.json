{"id":"125410","title":"览中丞尚书谯陈二郡新诗","dynasty":"宋代","author":"宋祁","text":"自顷辞台路，陪京拥使珂。遗音追正始，新韵遍中和。赠答刘公数，登临叔子多。肠回初有感，耳热遂成歌。惊梦春塘草，欢颜雪席拖。拍残吴子夜，唱杀楚阳阿。胜气笼云沆，清怀貯月波。无妨烁颜谢，莫独与羊何。谯里鸣驺入，陈郊露冕过。二邦留雅咏，棠树共婆娑。"}