{"id":"1228035","title":"和萨天锡秋日海棠韵","dynasty":"元","author":"李孝光","text":"念奴弹折鹍鸡索，君王正在彤云幕。内官连夜竖画幡，苑中明日东风薄。妖环生作倾国姿，开元始承恩泽时。麒麟障泥红叱拨，七宝作镫黄金羁。金乌东来啄大屋，宫中犹报睡未足。翠袖皆涂守宫血，专房唯诏环儿独。七月七日天无风，玉蜍吐渍氍毹红。锦官进锦裹金钿，紫罽车入长生宫。骊山瑶池行幸处，秋风吹老珊瑚树。九华游魂归不归，应忆仙人掌中露。草木腥腐终无情，美人薄命如花轻。古闻公桑祀神㚤，安用绝色能倾城。马嵬冈头断消息，去时彩云化为蝶。莫歌玉环能涴人，君看黄菊真颜色。"}