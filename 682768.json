{"id":"682768","title":"答黄逢永","dynasty":"明","author":"区怀瑞","text":"王风自南穆，江汉旧仪刑。阳春非寡和，巴曲郢人听。仲宣振遗躅，玉峭作居停。荒台挂云巅，沮漳回孤青。夫君契邃初，玄籁流昭灵。心飞万斛泉，手摘连珠星。至今欬唾香，金碧镌霞扃。我来披荆榛，洗发空屏营。林低凤鷟阴，水护蛟螭腥。三十三洞天，组光縢山经。昔我友四方，古道交相勖。论撰砥世波，图书尚盈束。自忝兰茝亲，变化昆山玉。玄精觌更远，探讨日不足。今来宰百里，简澹惬幽独。惊烽避残甸，好鸟传空谷。公馀理林壑，无暇窥瓶粟。吏道一何扩，封之乃局促。珍重美人贻，冰心在琴筑。载此永德音，枫江醉酃渌。"}