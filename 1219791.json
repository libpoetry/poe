{"id":"1219791","title":"赠拆字蔡生","dynasty":"元","author":"陈樵","text":"至顺三年苦寒月，梅月不拆梅树拆。今日蔡家帘肆前，拆字拆作风花裂。书生贫病字撑肠，识字不识煮字方。字字拆来方可煮，煮作吴中菰饭香。我今林居交木石，妖祥祸福无留迹。六画吐尽一画无，岂复有字从君拆。古人作字留世间，因君破碎断复联。此术若在造字年，未成已拆何能传。"}