{"id":"1127435","title":"依韵奉和司徒侍中辛亥三月十八日游御河二首","dynasty":"宋","author":"强至","text":"玉勒牙旌驻水湄，万人齐看柁开时。此朝河伯想增气，去岁国公还赋诗。岸蝶偶然穿翠箔，沙禽曾不避红旗。旬馀即报行春足，可厌归轩暮雨随。此日河生旧俗传，相公同众乐沙堧。迎舟戏羽来低岸，罥席游丝落半天。佳句独高珠履上，贵名都忘玉樽前。明年盛会知难再，行看还朝百辟先。"}