{"id":"845748","title":"水调歌头 寿周相子正月初一","dynasty":"宋","author":"无名氏","text":"雪霁万山出，和气蔼王正。平园春事竞起，梅柳冻全醒。此际朝元归路，疑有真仙呈瑞，笙鹤九霄声。东阁识风度，南极粲光明。看精神，秋夜月，玉壶冰。淳熙相业隆盛，家自得仪刑。闻道君王神武，捷报胡儿宵遁，玉殿正论兵。行奉紫泥诏，帷幄佐中兴。"}