{"id":"771274","title":"念奴娇•巴山坐雨，久不得舍弟书","dynasty":"清","author":"陈匪石","text":"夜来风雨，信天涯、一样清明寒食。冶翠娇红浑见惯，梦里乡愁如织。冢卧狐狸，灰飞蝴蝶，到处残鹃泣。空城潮打，东边淮月无色。篱落一树荆花，移栽何地，荏苒春消息。万里麻鞋三尺剑，吟望低垂头白。峡束滩危，城欹楼迥，雾满江南北。哀猿断续，为余啼破空寂。"}