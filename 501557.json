{"id":"501557","title":"赠某王簿","dynasty":"明","author":"林弼","text":"兵尘起淮甸，烽烟到闽陬。郡邑多失守，田里谁为谋。不有英俊人，孰忧我民忧。明公济时士，义气横清秋。乡闾归保障，民瘼赖以瘳。履亩得公道，团兵有良筹。枌榆青樾繁，桑麻绿阴稠。遂令东乡民，耕凿乐休休。鸾凤肃仪羽，枳棘难久留。行将奋鹏翮，万里云路脩。捲海洗炎暑，沛泽均南州。"}