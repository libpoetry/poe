{"id":"688278","title":"送李懋明中丞擢少司马兼归省亲二律","dynasty":"明","author":"毕自严","text":"畿南建节羡中丞，入典枢机骏誉腾。瀚海烽烟看昼息，潢池氛祲见宵澄。位居北斗司喉舌，官自西台任股肱。糠秕更兼砂砾质，怜余疏拙巧相承。海上寒云护帅旌，滹沱冰合马嘶鸣。燕山未拥趋朝节，兰渚先分曳履声。落日片帆彭蠡泽，倚天长剑豫章城。悬知到日春偏丽，何限莱阶娱彩情。"}