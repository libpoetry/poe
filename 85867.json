{"id":"85867","title":"念奴娇·并游英俊","dynasty":"宋代","author":"刘克庄","text":"并游英俊，从头数、富贵消磨谁纪。道眼看来，叹人生如寄，家如旅邸。教婢羹藜，课奴种韭，聊诳残牙齿。草堂绵蕝，百年栖托於此。岁晚笔秃无花，探怀中残锦，翦裁馀几。腰脚顽麻，赐他灵寿杖，也难扶起。离绝交游，变更名姓，日暮空山里。老儋复出，不知谁氏之子。"}