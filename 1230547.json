{"id":"1230547","title":"云州行","dynasty":"元","author":"李裕","text":"云州域西草青青，落日欲没光晶荧。辎车毳帐纷簇簇，平原入夜凉风生。驼鸣马嘶人不行，牧儿长笛吹月明。我生何为困奔走，况乃北度乌桓城。有家有家隔江水，三年不归忧弟兄。妻儿寄书念我远，问我寝食仍良能。草堂步履喜无恙，石田春尽今已耕。子规何事啼向我，逡巡行亦将南征。明朝骑马登道路，世事浩渺谁能徵。"}