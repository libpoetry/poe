{"id":"197632","title":"挽蔡文叔·南风南风兮","dynasty":"宋代","author":"王柏","text":"南风南风兮，莫苏槁质。坎离互宅兮，已翩翩乎月窟。驾朱鸟以启路兮，潜玄宫而永息。终长夜之漫漫兮，委人间之正则。道所以经世兮，名不可以虚得。方一去而即悟兮，可以淑艾乎士习。倘再去而能悟兮，庶奸谀之屏迹。使长孺居中司马遂相兮，狂酋当为之怵惕。又何至於闯江逾岭兮，喋血上国。思魏徵而奠九龄兮，吁其何及。公虽九原兮，疑遗忠之尚尽。我被公之知兮，始终如一。不得哭公于堂兮，不得执公之绋。我何负於神明兮，两足如絷。歌南风之三叠兮，恨无极。"}