{"id":"807815","title":"轮台子  采菱","dynasty":"清","author":"陈维崧","text":"别浦莲歌乍歇，又棹入、菱潭深窅。西风乱水弥弥，斜日远帆了了。小娃兰桨齐开，斗云英、一色裙波袅。才低珠腕，又弱蔓柔茎将人绕。何愁角刺藤兜，把千顷、水烟暗舀。羡清芬、较菰米荷房，一般幽悄。语折芰邻船，再来须早。怕明日寒塘，剩白蘋红蓼。橹南幽、惊飞渚鸟。笑盈盈、并摘花归，可许妆台照。"}