{"id":"696218","title":"游白鹿洞","dynasty":"明","author":"罗钦顺","text":"偶寻白鹿洞中春，初识庐山面目真。双瀑下垂深岁月，五峰高耸切星辰。笃生豪杰宁无继，雄镇江湖合有神。安得结茆当绝顶，此生长作看山人。肩舆晨发路逶迤，树老山深日上迟。古洞有名传白鹿，斯文无恙仰先师。瓣香喜遂平生愿，遗刻贪寻绝妙辞。指点重劳贤别驾，不妨深酌更题诗。断冈深谷少人行，逢著山花不识名。水满稻田群鹭下，林藏茆舍一鸡鸣。儒冠夹道仪俱肃，石刻临溪字半明。追省旧游多漫浪，斯文今日最关情。"}