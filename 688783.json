{"id":"688783","title":"因误用邮符入滇议调父老拥道泣留不得行为赋二律","dynasty":"明","author":"何龙祯","text":"自惭薄劣应投林，父老何因依恋深。卧辙几挥痛哭泪，攀辕叠写哀鸣音。甘棠遗泽殊亏昔，蛮海怀音又见今。身世机缘难上道，权留数月慰舆心。一奉严纶返故林，无如苍赤系情深。相依未许歌骊曲，对镜惟喧投辖音。宦迹去来原自古，滇云惨淡独伤今。独怜南国甘棠意，愧我莫酬物望心。"}