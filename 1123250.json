{"id":"1123250","title":"再用前韵集句","dynasty":"宋","author":"赵必?","text":"我思君处君思我，一掬归心未到家。相见或因中夜梦，孤灯何事独成花。思君天阔水悠悠，醉里眉攒万国愁。所不负予如此酒，已教从事到青州。蔬饭藜床破衲衣，经年兀兀槿花篱。与君聚散若云雨，君问归期未有期。闻道骑鲸游汗漫，寄书因见雁南征。他年一舸鸱夷去，莫羡抟风起北溟。相思一夜梅花发，吟破离心句不成。横玉叫云清似水，夜钟残月雁归声。千里万里西复东，山川长在泪痕中。何当共剪西窗烛，一曲琵琶酒一钟。少年心壮轻为客，不寄梅花远信来。为见行舟试借问，看花出约几时回。何所独无芳草兮，归田有计一何稽。吾侪流落岂天意，俯仰天地身醯鸡。草根何处不虫声，灯火昏昏独掩屏。有约不来过夜半，煮茶敲碎一池冰。忽忆故人天外去，感君赠我琼瑶枝。世间好句无人共，郎罢吟诗囝和诗。"}