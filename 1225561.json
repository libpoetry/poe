{"id":"1225561","title":"癸酉闰三月十六日仙邑馆所儿子琦入梦怅然不怿后八日自解","dynasty":"元","author":"洪希文","text":"人生寿几何，过若飞鸟速。讵云垂老日，欠汝泪一掬。弃来将一期，触感常在目。夜梦或见之，恍若牛舐犊。回头语钟琰，此子岂不蓄。得非爱惑聪，戏我如蕉鹿。吾年在桑榆，期汝犹丝竹。胡为舍我逝，世事如水覆。嗟哉六如身，悟道讲已熟。莫将恩爱刀，更刻风中烛。"}