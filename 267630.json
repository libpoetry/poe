{"id":"267630","title":"夜飞鹊·花之寺海棠","dynasty":"现代","author":"朱祖谋","text":"东风背人去，邀步婵媛，芳靥浅照禅天。花宫携试，小蛮榼，潮红轻斗酡颜。倾城镇无语，似凝酥妆薄，拥髻啼悭。绿章再乞，背斜阳还护珠幡。何事万姝娇困，无路问行云，十二巫鬟。说甚平泉如梦，人天一例，劫换华鬘。锦城旧恨，付碧鸡坊底诗颠。剩深宵孤照，铜槃烛泪，凄伴金仙。"}