{"id":"1143612","title":"元友山南山新居","dynasty":"宋末元初","author":"仇远","text":"桃柳参差出短墙，小楼突兀看湖光。出门便与青山对，读易能消白日长。砚石洗来如玉润，药苗晒得似茶香。邻僧亦有通文者，常把诗来恼漫郎。幽居稳占南山下，人迹稀疏水竹村。转巷始知犹有路，傍湖更好别开门。酒尊尽日尝谋妇，诗课閒时略抱孙。孤鹤不来高士少，暗香且伴月黄昏。"}