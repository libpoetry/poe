{"id":"811875","title":"无题五首","dynasty":"清","author":"华蘅芳","text":"宛转清歌不忍闻，酒痕无恙旧罗裙。香飘月窟应思桂，梦到高唐总是云。箧里尚留金蔽甲，书中空寄锦回文。可怜昨夜看牛女，银汉迢迢漏已分。迷离扑朔认难真，纵不关心也怆神。杨柳楼台曾易主，桃花门径已无人。马经旧路频回首，燕作新巢暂寄身。记否斜阳未归去，每携樽酒独寻春。谁将窃遁费疑猜？辜负仙人玉镜台。出水白鱼成比目，随波红叶是良媒。强梁丛里潜踪过，柔橹声中襆被来。一曲胡笳便归国，何须怅望白龙堆？午夜微霜掩玉扉，广寒深处昔人非。鸳鸯机断吟黄绢，鹦鹉笼开放雪衣。华表柱头消息杳，湘江竹上泪痕稀。无人欲买长门赋，忍剔枯桐去旧徽。阑干星斗又黄昏，深夜无聊独掩门。自有卿卿来入梦，谁令仆仆去招魂。铃如系得奚愁虎，剑到飞时总化猿。一笑相逢都会意，人前不必更明言。"}