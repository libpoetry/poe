{"id":"785662","title":"流求歌","dynasty":"清","author":"黄遵宪","text":"白头老臣倚墙哭，颓髻斜簪夜惨绿。自嗟流荡作波臣，细诉兴亡溯天蹴。天孙传世到舜天，海上蜿蜒一脉延。弹丸虽号蕞尔国，问鼎犹传七百年。大明天子云端里，自天草诏飞黄纸。印绶遥从亦士颁，衣冠幸不珠崖弃。使星如月照九州，王号中山国小球。英簜双持龙虎节，绣衣直指凤麟洲。从此苞茅动人贡，艳说扶桑茧如瓮。酋豪入学还请经，天王赐袭仍归赗。尔时国势正称强，日本犹封异姓王。只戴上枝归一日，更无尺诏问东皇。黑面小猴投袂起，谓是区区应余畀。数典横徵贡百牢，兼弱忽然加一矢。鲸鲵横肆气吞舟，早见降幡出石头。大夫拔舍君含璧，昨日蛮王今楚囚。畏首畏尾身有几，笼鸟惟求宽一死。但乞头颅万里归，妄将口血群臣誓。归来割地献商于，索米仍输岁岁租。归化虽编归汉里，畏威终奉吓蛮书。一国从兹臣二主，两姑未觉难为妇。称臣称侄日为兄，依汉依天使如父。一旦维新时事异，二百馀藩齐改制。覆巢岂有完卵心，顾器略存投鼠忌。公堂才锡藩臣宴，锋车竟走降王传。刚闻守约比交邻，忽尔废藩夷九县。吁嗟君长槛车去，举族北辕谁控诉？鬼界明知不若人，虎性而今化为鼠。御沟一带水溶溶，流出花枝胡蝶红。尚有丹书珠殿挂，空将金印紫泥封。迎恩亭下蕉阴覆，相逢野老吞声哭。旌麾莫睹汉官仪，簪缨未改秦衣服。东川西川吊杜鹃，稠父宋父泣鸲鹆。兴灭曾无翼九宗，赐姓空存殷七族。几人脱险作逋逃，几次流离呼伯叔？北辰太远天不闻，东海虽枯国难复。毡裘大长来调处，空言无施究何补？只有琉球恤难民，年年上疏劳疆臣。"}