{"id":"690573","title":"甲戌夏六月目病自悼","dynasty":"明","author":"张萱","text":"太乙青藜不复照，冥搜海岳亦何为。囊萤数夕已辞案，梦鸟前宵尚入帷。自惜缥缈尘已满，不禁昏翳泪常垂。丘明国语成何日，磊业千秋欲付谁。胸中虽正眸今眊，阳里东门病共怜。忆昔逢人能白眼，何时披雾睹青天。停镳客少论文酒，辍笔囊无卖赋钱。心力亦思留目力，离娄须结再生缘。书淫传癖从吾好，几得方瞳青再回。昼永但思常伏枕，客来谁复共登台。儿孙凭膝犹疑问，笑语闻声亦浪猜。可是世情难着眼，故令老眼不须开。"}