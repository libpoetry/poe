{"id":"823534","title":"笛家 次柳屯田韵","dynasty":"清末近现代初","author":"吴湖帆","text":"披玉倾城，缕金炫月，天生娇秀。翠笄初展新妆后。戏鹦帘下，斗草庭前，晴霞散绮，层云铺绣。叵耐春寒，几多愁绪，忍负回文手。乍经风、又听雨，绰约情怀絮痕影旧。日久。蕣华虚掷，分钿暗忆，逐梦寻诗，过翼难追，擘橙消酒。但感、信棹兰舟双桨，顿绾碧丝千柳。悄窥鸳鸯，叶田栖稳，经处欢随偶。知谁伴，便相期，不借香添韵生红袖。"}