{"id":"681939","title":"忆西湖次韵","dynasty":"明","author":"文森","text":"我昔西湖弄烟水，日日湖边常早起。携朋最喜当暑徂，得句每誇从醉里。昂头崒嵂见高峰，舟行那计西与东。荷花锦铺香十里，琳宫宝刹如迎逢。望中更爱西天竺，千仞插空青削玉。万家鳞次俱傍湖，个个长松齐出屋。别来屈指十五秋，梦中往往时一游。苏堤春色六桥酒，繁华自昔同苏州。山水娱人人尽好，如此西湖岂难到。尘氛羁我嗟白头，江云望断空倚楼。"}