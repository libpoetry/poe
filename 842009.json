{"id":"842009","title":"书北宋王逢原令广陵诗钞后","dynasty":"清末民国初","author":"曹家达","text":"浑沌凿破宙合六，营造怪物古不独。昌黎门中三见之，刘叉卢仝暨昌谷。广陵异代尤绝奇，鬼伯头角神龙姿。赵宋南北寡侪偶，能以名姓怖小儿。张惶万态不可掳，风雨怒发鳞之而。飞头海角世所有，参目虎首臣能为。天生灵物岂有待，罔两问景殊失辞。仅得月岩斋一篇，笔端字字腾蛟螭。馀子碌碌少光气，不才空使蛇怜夔。"}