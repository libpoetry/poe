{"id":"1106883","title":"和曾谹父庚伏书怀六首","dynasty":"宋","author":"王洋","text":"垣衣侵砌竹穿墙，日日萧条气运凉。急雨满池鸣两部，幽奇不独水云乡。吴兴水郭芰荷堤，别后扁舟去岸迷。莫讶道人新活计，亦看粉面照清溪。绿漪平涨小桥头，红蓼花鲜杜若洲。便唤画师来貌取，不须云梦泽南州。仙翁服食久遗年，且作童儿戏眼前。井上辘轳休轧轧，檐间风露自溅溅。皇家休符彻象纬，河上五老飞人间。即今三老不住世，赖有两峰高玉山。申郎句法祖师意，取玉凿山开混茫。疏帘清簟半云雨，卧听天籁生虚凉。"}