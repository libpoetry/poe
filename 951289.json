{"id":"951289","title":"病虎行","dynasty":"宋","author":"岳珂","text":"长风吹谷白日暗，旷野人稀云黯澹。狐狸啸舞豺狼嘷，病虎妥尾行蓬蒿。天寒泉冻山骨高，皮枯髀痒霜爪搔。纷纷晴雪爮落毛，垂头帖耳身腥臊。群鸦槎牙噪古木，燐火半青新鬼哭。走麇过前不能逐，目视眈眈蹲朴?。毛风血雨天地肃，何日跳踉看食肉。天生万物有盛时，当年一啸天助威。坐看云起行引儿，当涂宁复论老罴。一朝老去守岩窦，落叶满山冰雪后。壮心空在筋力疲，寂寞长饥眠白昼。古来豪杰多沈沦，不用为鼠皆若人。范雎折胁西入秦，内史长叹田甲嗔。可怜百兽为披靡，转顾不如圈中豕。男儿奋跲亦渠似，肯复虚为倚崖死。君不见南山白额曾报恩，墙头金枕投何人。"}