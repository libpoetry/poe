{"id":"495040","title":"梁松溪辞","dynasty":"明","author":"湛若水","text":"岭云涔涔兮南海瀁茫，有怀幽人兮魁冈之阳。托木石以为居兮青山为伍，鱼虾于侣兮鹿麋之友。抱贞朴兮溯淳源，下谢漓风兮夸毗惟贤。嗟世喷薄兮，指混沌以为證。浑渭泾兮，夫固将彷佛于溟涬。神窅窅兮思深靖止，目不睨兮谅正直乎眸子。俯视履兮考祥，匪夫人白眼兮，又何有乎祸殃？生不识官衙兮，邈自税于缧绁。彼恶声而反兮，孰与柔长而刚折？猗哲人之阴功兮，垂后昆之馀庆。谌蛇蚁之可则兮，余请徵君之逭二命。燕之桂兮之秀，钦夫君之义方兮，讽咏咨嗟以为教。麟有趾兮凤有毛，猗彼瑞世兮老翼扶摇。于昭令胤兮瞻云罔极，釜羞未逮兮遐返邙宅。胡二竖兮弗仁，挥遥涕兮终天之戚。"}