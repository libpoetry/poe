{"id":"849088","title":"为湖州赵村净妙庵主僧赋","dynasty":"宋","author":"卫宗武","text":"自披五戒如来佛，十年面壁坐天目。归来满袖唯白云，徒得声名喧世俗。碧玉嶙峋烟雾堆，凿开混沌架突兀。不鞭而来争献助，斩木指囷人不惜。僧寮佛屋俱落成，撑空只欠涂金碧。精庐不独为安身，海纳诸方禅悦食。上人湛然一太虚，真觉端由真净得。是心已證涅槃心，妙处岂容言语诘。故于题扁发其机，要使人人个中觅。学徒释侣有能然，从兹作祖而成佛。大展坐具阐道场，胜地名山须卓锡。法筵乃见龙象尊，天池且作鹍鹏息。书来谓逮菊花期，莲社绅緌应毕集。远师如肯致渊明，亦拟袖香跻丈室。"}