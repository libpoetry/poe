{"id":"772538","title":"帝京篇","dynasty":"清","author":"洪繻","text":"环山负海金汤城，蓊葱佳气连五陵。阊阖天扉洞然訇，冕旒玉璪真人升。真人旄钺森崒嵂，虎贲貂蝉侍从出。屏藩贡使竞拜呼，帷幄重臣参密勿。甲仗千群出校场，星躔雾旆过长杨。铁驷神军铜鼓队，佽飞骑士羽林郎。平生不到帝京路，想见帝京磐石固。阿房五丈绣旗风，金人十二铜盘露。帝京崔巍不可名，海若山灵为拱护。控制寰中朝四夷，隆隆王气曾几时。校猎犹存票骑部，宿卫犹用阴山儿。犹忆将军逾雪岭，犹闻戈舰下昆池。岂道盛衰争一瞬，周游无复穆王骏。穆王一去昆崙邱，昭王不复汉水舟。九鼎重轻得轻问，观兵直望周京留。伊昔太平称全盛，胡越天骄奉吾令。绝域殊方文教敷，远海重洋玉帛聘。吾王有道九译通，重熙累洽闾阎庆。旧事去今未百年，谁知强弱等天渊。万里神州一线延，东西烽燧生狼烟。无复铭功上耆连，无复扬威上楼船。泥马铜驼足痛心，令人悲想云台贤。可怜肉食无远图，欲施西学为典模。不击祖生渡江楫，惟画王郎召鬼符。翎飘孔雀项东珠，朝衣衮衮工步趋。马前呼驺后除道，时平意气凌千夫。去年妖氛风鹤警，争欲还山全首领。老成不去运奇谋，割地求和称存郢。吁嗟燕云壮士多，大风起兮今奈何。长安落日无望处，京城如漆高峨峨。"}