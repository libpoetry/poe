{"id":"690567","title":"陈集生太史以便面赏花及游诃林二诗见贻用来韵赋答","dynasty":"明","author":"张萱","text":"春色将阑花更明，枝头求友亦争鸣。自怜性癖诗为祟，不信吾衰酒是兵。壮志未销歌宝剑，柔肠欲语谱银筝。遥思把臂翩翩客，领略花神几许情。祇树林中宝相鞯，逃名未得却逃禅。搏天金翅知何处，入海□生已几年。休问南能台上镜，且燃太乙杖头烟。西园老矣原疏懒，不识仙缘与佛缘。"}