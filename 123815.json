{"id":"123815","title":"东宫寿诗·甲观秋弥月","dynasty":"宋代","author":"范成大","text":"甲观秋弥月，前星蚤丽天。君亲重庆日，家国中兴年。英武神机远，温文德宇全。攡章森曲则，会道极高坚。俭宝躬安履，仁端性自然。渊溃澄有量，海润浃无边。五学临函丈，三朝拱邃延。颂声敷政久，喜色问安还。铜律谐初度，桑弧绝旧传。菊催重九近，梅占小春先。戏彩猗猗殿，宣杯玳瑁筵。青宫千亿寿，长对两宫前。"}