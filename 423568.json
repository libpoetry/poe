{"id":"423568","title":"念奴娇·和达和木香词","dynasty":"近现代","author":"吕思勉","text":"清明过了，看亭亭架畔，素娥青女。为爱春寒偏耐冷，栽向檐前几树。娇额曾涂，檀心未谢，香雪闲飞舞。归来燕子，锦棚却爱低护。容我十日清狂，慎家庭院，记年时豪素。日暖风和三月尽，开也便伤迟暮。梅蕊分香，蔷薇作伴，却惹封姨妒。金钱千万，玉英买向何处。"}