{"id":"1042919","title":"幽州图","dynasty":"宋","author":"刘攽","text":"鄙夫平居常叹息，蓟门幽都皆绝域。安得猛士守北方，力排敌人复禹绩。田生手携朔漠图，丹书万里之强胡。挂图高堂素壁上，壮或阴山来坐隅。长城迢迢属沧海，古塞历历生黄榆。纵横指顾皆旧物，抚事慨时惊呼。太平壮士多虚死，念君避胡来万里。九关深沉虎豹恶，布衣何由说天子。卷图还君意黯然，咄嗟世事非余耻。"}