{"id":"220372","title":"送毅夫总领淮西","dynasty":"宋代","author":"吴泳","text":"莫沽金陵酒，莫折金城柳。但观二十四桥月，夜夜凄凉照淮口。孤墉不下兵转饥，河水浅狭红贼窥。就今秋高不饮马，安得会有休兵时。赤云烧空秋岸阔，雨少潮低运沟涸。莫从局外鉴全胜，紧向棋心寻活著。昨夜归来闻好语，大儿踏歌小儿舞。喜言边敌归故巢，且省沿边转般苦。边民之苦自古然，其媪荷锄翁戍边。老翁无力助王国，但原主圣群公贤。上卿奉使亦奇事，肯为边氓劳抚字。酒酣拂剑歌皇华，柂楼红湿汀蓼花。"}