{"id":"1070229","title":"和柳子厚诗十七首 其十五 野人致紫竹栽手植方丈后","dynasty":"宋","author":"程俱","text":"名山昔远游，老罢无复睹。永怀避世士，往往寄农圃。移家白云根，及此未春雨。桃梅足新栽，把玩喜欲舞。可无紫琅玕，叶作翠凤羽。宠光松菊径，萧散烟霞聚。雌雄比嶰谷，颜色盖南浦。龙鞭虽未行，玉茁亦已吐。咄嗟勿留情，万物乃吾府。"}