{"id":"1220336","title":"再和康武一百五十韵","dynasty":"元","author":"吴当","text":"临川真隐处，华盖古仙都。拔地几千仞，当关惟一夫。堪舆方镇立，开辟鬼神扶。秀色金莲并，晴天玉笋孤。龟畴标分野，鳌极奠舆图。蜕迹仍留洞，遗丹尚在炉。寿星南斗迥，氛瘴北风苏。涧草俱灵药，畬田亦国租。土宜兼沮洳，物贡备供需。石乳晨堪采，霞浆夕待餔。昔时存庙殿，大谷有廛区。福祉民依德，齐民市绝屠。多方真合统，九达不传繻。世业因成俗，山居半是儒。代祠天使下，赐号帝音俞。六宗分坛兆，三辰运道枢。休嘉垂胤祚，纯嘏浃边隅。大化能无诐，群情孰敢渝。空花光夺眼，寒粟冻生肤。建礼师从蜀，逃名卒在吴。诗传山鬼咏，酒噀泽龙驱。玄璧加神币，香奁发御帑。菲菲空翠扑，滟滟露华濡。架壑虚撑屋，悬崖俨甃郛。四方牲制副，百物礼称辜。圆煇升朝气，天灯映夜厨。便蕃真贶集，容易惠心孚。禳禬邦家谨，跻攀守牧劬。登歌丝间竹，缩酌馆承菹。象物委蛇致，精诚恳款输。周旋瞻肸蚃，拜俯藉氍毹。震电惊岩隙，暾阳眺海陬。洋洋群望秩，穆穆万灵愉。云干铜池秀，瑶花雪色瑜。高居朝绛节，大纛拥弓玈。雅颂农迎腊，春秋党醵酺。萍甘分楚实，松响效齐竽。阴谷藏?蜼，阳坡叫鹧鸪。远岚浓似黛，小雨润如酥。羽札传青鸟，鸾书降紫姑。卑高归育发，陶冶出钧模。神化茫茫尔，文章郁郁乎。坤维终古在，国事近来无。不有氓为祟，乌知庙失谟。妖尘徒澒洞，秋色自棱觚。和顺英华畅，生成品汇殊。叶重光点漆，果熟艳施朱。春尽薇尤脆，秋来蕨更腴。衣冠惊俶扰，物色静相须。专壑深连干，趋朝一远吾。官联陪俊杰，史笔削奸谀。陈谊惟忠蹇，摛词岂嗫嚅。太阿初失柄，关石竟迷铢。所限千寻抺，空怜一篑圬。烽烟历江海，玉树倚葭莩。旧业馀兵燹，新诗示獠奴。昭融生掩抑，罔两肆揶揄。逸志终难降，高飞不易呼。含情问桑梓，忍泪盻楸梧。废邑号豺虎，荒墟穴鼠狐。归心寒怵慄，望眼老模糊。佌佌争沦没，蚩蚩窃觊觎。战场犹斗格，暴气独喑呜。盆子空怀沛，王郎不渡滹。久传河上骑，应逐幕中乌。潦倒怜身病，艰危念主痡。风云增契阔，纶綍息于戏。己觉归迟暮，何由策蹇驽。尘侵蓬岛树，浪蹴海津桴。问俗情怀恶，营巢手足劬。闾阎忘揖让，松菊尽荒芜。帝业元无外，先朝事己徂。万邦归显烈，一德閟阴符。道统承周旦，儒声谒鲁洙。词华高汉魏，翰墨劣王卢。大雅兼商颂，悲歌出楚巫。祝传多福告，祠报有年雩。允迪重华协，祗承四海敷。大宾朝玉帛，厚往及薪刍。间出生人杰，由来盛际俱。降神资屏翰，立德继申甫。不识真王佐，犹知大圣徒。经存遗礼乐，书正古唐虞。户屦来朋乐，家毡付众雏。宅中思卜洛，丘首欲营菟。耋齿能无倦，从心自不踰。业弘天广大，熙缉道须臾。帝制频繁掌，皇文特达铺。应期俱述作，好古岂临摹。命世人推孟，时言使托蘧。悠悠怀道迹，坦坦履高衢。清庙朱弦瑟，明堂藻绘栌。穷年遗寝榻，终日坐团蒲。大匠宜规矩，群材合细粗。缙绅蕲荐达，悬鉴发褒揄。楚楚长裾曳，锵锵弱组纡。经筵重席讲，家礼过庭趋。旭序班鹓鹭，星垣列虎貙。共瞻仪世凤，暂出上方凫。芍药分珍馔，伊蒲送玉厨。好贤旋授粲，调鼎或宜菰。车马阴阴柳，星辰历历榆。成均馨羽籥，公子锦衣襦。鼓铎明彝教，章逢化腐迂。一朝违观阙，孤棹别城阇。几见宣麻召，频来驷马诹。游山时着屐，刊径晓持鈇。袤障扬旌旆，平冈按属镂。亭台迎客赏，榛?命童诛。气合天无际，秋明势更虚。孤高来爽豁，阻塞肖昏愚。培埴还依麓，牵连若献嵎。周回青屏翳，罗立碧戈殳。几度凌巇崄，谁能与刬刳。敝庐千载契，高卧百年躯。候气常闻异，嘉祯讵可诬。白虹开楚璞，明月并隋珠。早已高时望，乡无旧染污。出门平陟巘，临水密编芦。差谷雍雍雁，场苗皎皎驹。遗荣恒淡薄，勇退众惊吁。采服从龆龀，青帆共舳舻。鹤归华表远，龙去石池枯。今似秦人赘，长怜楚客逋。无家怀里巷，有恨哭妻孥。抔土阨山怪，归魂依舶胡。区区近骨月，稍稍脱罿罦。遗恨贤王李，甘心属国苏。扶藜劳胫脰，览镜愧头颅。春麦黄云杵，秋粳白雪盂。比乡仍枳棘，何处又屠苏。夙契留深眷，羁怀耿自拘。草冠心寡累，藜糁口堪糊。胜地蒙招隐，高情欲养臞。衰年常伏枕，新月屡张弧。名阜同千里，扁舟异五湖。望云情缱绻，触暑足踌躇。霜脆深泥芋，饴甘沃壤荼。诚能结茅屋，不复梦轩涂。水国寒生燐，烟村夜听鼯。两山元共姓，一致岂殊途。桃是玄都种，桤宜锦里株。瓜红秋熟速，瓮白岁收徐。久已安时弃，何须待贾沽。御冬存短褐，传信赖长须。快觌期追琢，嘉言别易于。寻盟言鸥鹭，馀事托莼鲈。发兴成酬唱，忘形效丑姝。天逵瞻窅窕，贤路慨崎岖。但遂烟霞志，青山任所娱。"}