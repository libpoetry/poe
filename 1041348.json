{"id":"1041348","title":"淮西延平以诗见寄因书陜城即事用酬来唱","dynasty":"宋","author":"刘敞","text":"陜郊古云重，雄胜地所该。群山左右顾，大河西北来。府署凭中高，一日万景开。是时八九月，秋色清池台。樽酒雨馀酌，笙歌云际回。追欢缅前会，真乐非昔陪。宾客虽日过，礼俗多嫌猜。于焉备厨传，安得忘形骸。神交与心赏，怀旧何悠哉。"}