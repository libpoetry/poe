{"id":"566605","title":"设为鱼虾所诘","dynasty":"明","author":"徐渭","text":"啄鹊憎大鸟，无怪吾子然。从臾饱虾鱼，子意一何偏。鳞即贱于裸，于羽何择焉。盛冬水如石，胶鬣不得旋。孕肠急鞔鼓，张目不得眠。茭菰牙始白，桃花涨春田。熨块出累琐，多死渔者筌。鳞褓及鹊鷇，较估谁艰难。矧兹网罟酷，百倍鸟有鹯。雏攫子不许，鳞烂子许旃。乃乖漆园理，夺蚁与乌鸢。等为一盗耳，何猛此彼宽。窃东子则许，窃西子拘钳。波臣诘如此，而我难为言。众生递吞噬，此业何时捐。西方古先生，解破万壁坚。龙门傥罢跃，飞去好相参。汝或未即去，我姑代彼宣。三戒严重杀，五净肉亦权。鹏饱六月息，孝先腹便便。"}