{"id":"766524","title":"南浦 从玉田本题岳馀山鸿庆闹红一舸图","dynasty":"清","author":"黄燮清","text":"疏雨湿蝉衣，绕池塘、数里藕花开遍。双桨破烟痕，垂杨底、略有嫩风勾绾。篷窗试启，冷香如梦浮清浅。借得沧浪容一枕，卧听棹歌声远。最怜那日西湖，记招蝶、盟鸥段家桥畔。凉约美人寻，花阴动、秋在湘裙罗扇。轻盈易别，采芳空寄瑶琴怨。输与鸳鸯三十六，长是水云闲散。"}