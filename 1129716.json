{"id":"1129716","title":"咏梅五十首呈史尚书","dynasty":"宋","author":"释绍嵩","text":"暖律还吹岭上梅，数枝先发日徘徊。苔封曲径无人到，付与春风自在开。白玉花头碧玉枝，茅檐竹坞两幽奇。从今日日须来看，看尽将开欲落时。手种疏梅已发妍，今年春色胜常年。一枝清峭临荒岸，输与渔人系钓船。绕树寻花得得来，摩挲苍石更徘徊。题诗未有惊人句，谩想华光写照才。月榭风亭绕曲池，野梅千树压疏篱。暗香别有关情处，独倚栏干默自知。竹外孤村坐见梅，直疑冰玉作根荄。青鞋自笑无羁束，不记登临日几回。曳履来登千仞峰，路分溪石夹烟丛。晚香消歇无寻处，尽在疏枝冷蕊中。水际空明月正圆，看花候月思依然。暗香疏影浑无赖，绰约冰姿绝可怜。洞水悲鸣无歇时，人稀景静雪消迟。东风信有芳菲意，昨日梅花开一枝。古寺高楼暮倚栏，小梅零落雪欺残。一枝带雨墙头出，乞与时人画里看。即看青女夜飞霜，借与南枝作淡妆。露重冰清风日暖，人间一味有真香。再见山城石井边，幽姿高韵独翛然。要知不被梅花笑，更把前题改数联。小寺鸦鸣日午时，无人同趣独支颐。慇勤为注铜瓶水，只篸横斜一两枝。积翠千层一径开，篮舆歇处见株梅。为君绕树须千匝，谩使诗肠日九回。露裛幽花冷自香，此花尽更有商量。肌肤冰雪薰沉水，疏影寒光照野塘。玉树交横雪后天，新诗吟得百馀篇。邮筒不住如飞翼，送与襄阳孟浩然。露冷霜乾玉骨寒，异香盈鼻酷如兰。清癯偶入骚人眼，往往开窗尽日看。篱落寒梅三两枝，水沉为骨玉为肌。悬知此去长闲暇，看尽东风烂熳时。镂冰叠雪斗轻盈，碧瓦朱栏相照明。想得彭园富春色，数枝春色岂无情。夜起荆扉趁暗香，林间梅下卜斋房。寒窗安著清相向，清杀东坡锦绣肠。官梅一树小池头，绕著瑶芳看不休。为语邻舟莫吹笛，冰肌香骨未禁愁。梅萼才开已乱飞，清香时被好风吹。苦无疏影横斜句，空作主人惆怅诗。岁寒群物惨无光，只有江梅独自芳。倒拄乌藤乘逸兴，倚栏看处自商量。一树寒梅白玉条，傍岩隈石韵萧萧。诗孱无柰陈桥月，月照清香太易消。舍南舍北雪犹存，诚对东风问小园。一夜小园开似雪，暗香浮动月黄昏。衰草连天惨淡黄，梅兼白雪一时芳。谁知老子懒成癖，花落花开已两忘。梅花两树照春阴，花径吹香可细寻。疏影横斜水清浅，平生和靖最知音。粲粲江南万玉妃，随宜领览到斜晖。一枝缟色分明好，自是行人折赠稀。乱点琼葩艳艳明，半粘残雪不胜清。春风十里梅花路，拄杖寻诗独自行。叶气先传五岭梅，新冰削玉辟风开。花前独立无人会，一片异香天上来。隔水深深几树芳，巧如施粉妒何郎。好风领略知人意，时去时来管送香。湖边春色十分深，恨满枝枝被雨淋。羌笛一声何处曲，等闲惊起故园心。竹里梅花映白头，梅花欲动忆吾州。只今且为梅花醉，试问梅花可忍不。傲雪凌风太瘦生，静中无色自娉婷。何妨回施老摩诘，画我江行作小屏。洛阳三十六峰西，曾为梅花醉似泥。今日偶题题似著，屋檐斜入一枝低。岸木萧疏野望宽，小楼西角剩凭栏。江边一树垂垂发，留与纷纷雪里看。风饕雪虐长精神，冷叶疏花次第匀。今日含毫与题品，更无篇什写清新。梅出稽山世少双，月中疏影暗中香。梦回彷佛三更后，卧见琼枝低压墙。小瓶春色一枝斜，天下无双独此花。冰玉精神霜雪操，寂寥相对是仙家。一径萧萧松影低，寻花觅路忽成迷。诗材虽乏三千首，闻见随时入品题。风静寒塘花正开，直须冰雪作梯媒。时平不怕山荒寂，霜晓无人我独来。定回犹觉幻身轻，更著梅花巧尽情。月上栏干照孤影，一枝斜映小窗明。瘦倚疏篁半出墙，天教春信到寒乡。老人终岁闭门坐，月下风前自在香。不随桃李待春回，不待商量细细开。要识此花奇绝处，月明溪影乱毰毸。岸树低攲一雪馀，此花风韵更清姝。江亭独倚栏干处，日影描窗作画图。郊原空阔净无尘，且放千林自在春。借问梅花何处落，翠苔苍藓石磷磷。倚赖春风压众芳，枝枝灼灼烂生光。向来子美知如此，可是无心赋海棠。春风并力著寒梅，一半先开笑未开。我亦悠然动清兴，欲题凡韵辄徘徊。木落霜空眼底宽，一枝相映竹丛寒。不须更觅吴州画，镜里云山且共看。独吟高阁对官梅，春色先从笔底回。诗到扬州定清绝，不才羞作等闲来。"}