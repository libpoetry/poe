{"id":"812957","title":"樊樊山先生赐题双修阁近作诗片七律一首谨次元韵赋谢（三首）","dynasty":"清","author":"张元默","text":"吐握常开北海尊，三吴士女昔沾恩。探骊艺苑传仙笔，化鹤桑田忆梦痕。汲古曾稽中垒传，学诗欲叩鲁班门。前人牙慧休重拾，手泽长真十卷存。稽首慈云礼世尊，我闻如是莫酬恩。金鲵胡耇春难老，玉蝀清游月有痕。谢韫因风惭咏絮，袁安卧雪不开门。舞雩沂水饶真契，温伯无言道已存。酌兕思称竹叶尊，司书辟蠹学长恩。相思南国拈红豆，入望西山扫黛痕。旧稿手钞《居士集》，新庐指点大乘门。閒游古寺温诗梦，留得枯荷叶半存。"}