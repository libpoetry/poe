{"id":"706129","title":"恺六种凤仙花盈亩聊题长句","dynasty":"明末清初","author":"王夫之","text":"光风何处好，樾径启朝阳。竹里天凝绿，梅村月旧黄。名花拚物玩，小品眷幽芳。蕉露分长润，苔茵荫午凉。学仙初羽化，字凤欲歌狂。茎脆空清八，阴圆碧霭张。欲言鹦咮曲，如舞蝶襟忙。紫晕飞初日，华吹结绀霜。凝丹猩褫血，浅素雪添香。不解邢憎尹，终谐鶠侣皇。分妍矜色色，薄袂共洋洋。蝾臂虽多妒，荑尖得上妆。素轮宜晚拍，义甲惜春藏。小触娇旋怒，多灵敛亦翔。清琴蛇腹古，丸药蔻胎康。瑞约宜男早，心同栀子长。闲居人自雒，至止客怀湘。相约秋光里，娟娟誓不忘。"}