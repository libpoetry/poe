{"id":"1104628","title":"乾道别庙乐歌三首 诣庙用《乾安》。","dynasty":"宋","author":"郊庙朝会歌辞","text":"涓选休辰，于秋之杪。既齐既戒，爰假祖庙。有侐仪坤，旧章是效。享祀奚为，天子纯孝。宗祀九筵，先荐閟宫。陟自东阶，煌煌衮龙。于穆圣善，监兹礼容。是享是宜，介福无穷。丕显文母，厚德维坤。仙驭虽邈，徽音固存。瑟彼玉瓒，酌此郁尊。简简穰穰，裕我后昆。"}