{"id":"687432","title":"和玉溪贺桂老钦宴诗二首","dynasty":"明","author":"孙承恩","text":"南省春朝芳宴开，湛恩传自九天来。庙谟式仰多殊绩，台翰争誇出妙裁。桓老漫言稽古学，姚公曾擅济时才。叨陪愧我何为者，笑插宫花倚醉回。湛露曾闻宴镐京，兹晨春赏洽孤卿。元臣独倚恩荣重，老我偏多感激生。拂坐篆烟浮瑞霭，遏云歌吹杂流莺。无能纪述誇明盛，郢曲传来强为赓。"}