{"id":"813860","title":"送戴少司马南归","dynasty":"清","author":"邵懿辰","text":"五更淅淅鲈江雨，青山入梦神先舞。一身乞得一家惊，忽把衣冠挂神武。妻孥童仆何足计，独绕庭阶心口语。诸公自是廊庙人，老子归作湖山主。山麋泽鹭野心性，强著金珰无太苦。居然漫叟返丘园，尚惜朝衫带尘土。白蘋黄叶满江风，饱饭船窗听鸣橹。不惜人呼老画师，身入画中谁画取。沧波淼淼一扁舟，卧看秋渔收晚罟。公勿自疑应自许，此事今稀良近古。青鲸跋浪入重溟，下视万鱼空呴呴。金貂玉蝉非性分，曾不羞惭谓天与。以同自证死不间，谬窃光荣眩儿女。如公一占蜚遁爻，爱网百重斯以斧。丰狐文豹脱灾皮，建德遨游孰能阻。旁观尚觉腰带适，四体乍如生翨羽。任呼狂客似知章，免作尚书等怀祖。眼看筐箧事纷纷，灭没飞鸿下平楚。"}