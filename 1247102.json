{"id":"1247102","title":"昨日行","dynasty":"元末明初","author":"钱宰","text":"昨日日没黄金盘，今日日出丹砂丸。丹砂可鍊，黄金可抟。仰看白日没复出，安得与尔遁还天地终无端。东望扶桑枝，西极若木柯。夸父渴死莫饮于河，鲁阳战酣手挥其戈。何曾凌倒影、走灭没，亦莫却飞光、扳羲和。青天万古旦复旦，北斗日夜如飞梭。温一中，可奈何，骨既不可解，鬓发飒已皤。那能学安期生，出入太清家。煮汞成白雪，采铅鍊黄芽。玉炉火温温，鼎上飞紫霞。饥餐日之精，渴饮明月华。玄关直探造化始，元气与之同迩遐。温一中，可奈何，不如猛饮酒、高唱歌。笑吹紫鸾笙，醉舞白玉珂。日日烂醉不愿醒，便似阿母西池上晓宴蟠桃花。"}