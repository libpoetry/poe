{"id":"73853","title":"木阑花慢·问初秋明月","dynasty":"元代","author":"凌云翰","text":"问初秋明月，更一夕，十分圆。喜鸿雁行中，居然生子，眉目娟娟。只今年逾弱冠，遇生朝、刚要赋诗篇。莫学汝家痴叔，蹉跎已傍中年。博山风袅水沉烟。绛蜡照华筵。有檀板歌词，金尊劝酒，银甲弹弦。阶庭旧时玉树，正朱颜、绿鬓似神仙。丹桂不妨似窦，紫金还见如田。"}