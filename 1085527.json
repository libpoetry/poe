{"id":"1085527","title":"庐山纪游四十韵","dynasty":"宋","author":"王十朋","text":"我性好山水，思向庐山庐。五老招我游，有约芝山初。兹行适所愿，孰曰非天与。入眼庾公楼，兴已先篮舆。云开圣治峰，石扣仙人居。香炉望烟霭，净社观芙蕖。虎溪聊自笑，天池步宜纾。半月圆通留，幽亭乐有馀。趣如六一翁，境似山环滁。侯溪煮月泉，石耳供岩蔬。破戒戏鱼酒，踏园梦羊猪。贤关得家音，天恩拜新除。抗章复辞免，行色仍踌躇。遂作南山游，首过荆林虚。凌云入康谷，临流清可渔。欲饮第一水，山深足趑趄。汤泉本何来，忽从龙口嘘。鸾溪寻故家，墨沼波犹潴。石镜不可见，悬崖照谁梳。寻真到简寂，入观惊丘墟。缅怀黄与陆，何处飘霞裾。眼明见飞瀑，涧壑鸣琼琚。何落句思李，练飞诗陋儒。新桥跨虹霓，出月明蟾蜍。两州劳五马，同日传双鱼。神光照万杉，飞白留天书。遥瞻星子城，青山点舂锄。我行未及西，三峡知何如。登桥阅天险，奋地轰雷车。壮哉五丁力，凿此千尺渠。群峰列耆老，深渊蓄璠玙。古刹依朱砂，穿林骇猿狙。万卷已空阁，三竹犹扶疏。肩舆足茧卒，传诗手疲胥。佳境尚无穷，雅兴良已摅。身随禽往还，兴逐云卷舒。重寻讷庵老，细论无言予。节物变炎凉，迟留费居诸。在路何悠悠，归梦频蘧蘧。秋风雁还荡，缄封寄乡闾。"}