{"id":"564516","title":"喜雨奉郡伯喻惕庵","dynasty":"明","author":"孙承恩","text":"两月苦无雨，郊原生白烟。君侯重民隐，轸念独勤惓。窃笑焚巫妄，惟师罪已贤。精禋极昭格，诚恳契幽玄。小暝惊俄尔，浓云忽沛然。卧龙起深壑，晴日暗居廛。淅沥初堪数，奔腾遂欲颠。银河横迥望，瀑布注高檐。江鸟飞应尽，林花湿更妍。黍禾青被陇，畎浍绿盈川。巳慰三农望，宁无一物偏。潜孚德政在，阖辟化工全。贱子三冬计，东原数亩田。有怀同野老，拭目待丰年。"}