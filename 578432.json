{"id":"578432","title":"曲江云舍","dynasty":"明","author":"罗亨信","text":"赣州黄氏裔，宦寓曲江城。隐居务种德，教子惟穷经。子业日孜孜，一朝掇科名。拜官任六察，风裁冠群英。严亲居故乡，水陆阻修程。遥瞻天际云，缥缈连沧溟。悠扬千万态，宛转纵复横。吾亲舍其下，无由遂归宁。萱帏早已背，慈颜杳幽冥。灵椿浥朝露，葱蔚恒峥嵘。岂无御筵馔，不得备三牲。亦有锦绣衣，何时为亲荣。念之五内摧，潸然双泪零。作图寓遐思，云舍揭前楹。朝回时注目，聊以舒中情。令名昭远迩，赋咏多名卿。篇章联卷帙，金玉铿锵鸣。揄扬义已至，期望意亦并。人生霄壤间，际遇良匪轻。孝敬贵克尽，忠荩名乃成。矧兹台宪臣，尤宜秉清贞。践履苟不愧，褒旌恩永承。会当颁锦敕，光彩生门庭。尊翁冠獬豸，皓发映华缨。愿言励终始，千载扬芳馨。"}