{"id":"721116","title":"题肤功雅奏图","dynasty":"明末清初","author":"邝露","text":"一曲清歌送谢安，青云天上忆弹冠。千秋苜蓿归秦垒，九伐威仪肃汉官。涿鹿月连弓影合，卢龙霜落剑花寒。明时自笑终童老，欲请长缨愧羽翰。几年投笔上皇都，谁识高阳旧酒徒。裂帛始通鸿雁塞，登楼今拜凤凰图。吹笳暗落胡人泪，牧马群空汉月孤。行矣莫忘黄石语，麒麟回首即江湖。汉苑声华识弭貂，莺花吹送木兰桡。新携马骨雄燕市，旧赐龙泉挂斗杓。供帐夜悬南海月，谈锋春落大江潮。长杨况值誇胡日，绝漠何人更射雕。缙云缭绕入残春，客散津亭柳色新。衣布尚怜天下士，高歌谁是眼中人。商山豹雾依黄鹄，渭水渔竿起绿蘋。为报桃花莫相笑，金章元傍赤松身。"}