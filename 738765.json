{"id":"738765","title":"怀仙歌","dynasty":"清","author":"陈德正","text":"罡风簸空烂金石，蓬莱夜半沈海水。黄芽白雪总虚名，长生有道非不死。青云无梯不可升，九重八柱高层层。水火依然后天物，中有元化苞真灵。圆成坚固无休息，不炼服食炼道德。子珠生处是杀机，绵绵踵息通无极。化精为气气为神，漠然虚白中无魂。性命有门造化始，南华真人古仙子。"}