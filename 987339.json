{"id":"987339","title":"劫桑叹","dynasty":"宋","author":"高斯得","text":"美哉豳郊道，风日清且熙。条桑纷冉冉，采蘩复祁祁。盛时不可再，乱世诚堪悲。守令既闇懦，凶黠何纷披。千林非无主，夺攘无孑遗。白刃斗原野，长乂守路垂。羸童拥树泣，弱隶空篮归。更怜贫家女，束手看蚕饥。尔蚕何不幸，生此叔季时。千筐与万箔，委弃如京坻。昔闻花门乱，倒麦折桑枝。幸无风尘警，气象胡尔为。天门万里远，吾君那得知。恨无古肤使，观风采吾诗。"}