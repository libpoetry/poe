{"id":"1124002","title":"元日寄成父四首","dynasty":"宋","author":"赵蕃","text":"旧时元日羡吾庐，称寿献觞欢有馀。今日儿曹还效我，凄然事忆十年初。家家节物竞今朝，风俗未分南北遥。莫向除薪觅如愿，且凭爆竹走山魈。冒晨造谒愧悠悠，残客不来门更幽。邂逅行人觅花看，春风已属杏梢头。客里那知岁月迁，梅花报我又今年。兰溪桥下扁舟泊，把笔题诗意惘然。"}