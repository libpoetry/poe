{"id":"1126210","title":"送谢景思从辟督府二首","dynasty":"宋","author":"曹勋","text":"乘传逆知怀抱开，壁门春晚静尘埃。萱明子舍虽云乐，檄愈头风得屡催。横槊便知威黠虏，指踪端复赖长才。维持江左风流在，富贵行看正鼎来。艰垒师行遂坦夷，中兴仍待老文辞。上公固已虚油幕，硕画旋看赞鼎司。气隔龙荒朝陇蜀，令严虎旅肃旌麾。风声鹤唳天威振，会见棋馀折屐时。"}