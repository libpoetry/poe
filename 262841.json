{"id":"262841","title":"甘州·重阳后四日，含师绘春夜园林图见赠，赋此谢之","dynasty":"现代","author":"丁宁","text":"罨轻缯、香雾凭霏霏，低回自评论。似何时曾见，人间芳圃，世外仙村。怅望层楼缥缈，帘影隔红尘。惟有亭亭月，长伴吟魂。弹指莺花如梦，又寒催刀尺、饮散萸尊。谢春风点染，珍重驻清芬。掩芸帷、心香低祝，问几生、修到个中身。深深拜、證无声处，芳景重温。"}