{"id":"506924","title":"溪隐为章氏题","dynasty":"明","author":"杨荣","text":"幽人昔隐清溪滨，溪中流水光粼粼。常时濯足风湍晓，几度荡桨烟波春。高怀对此真澹泊，啸咏沧浪心独乐。竹寒沙净小窗幽，酒醒梦回月初落。幽人乘化知几年，溪边胜景还依然。临流有客想芳躅，况复胤嗣多才贤。当时品题遗翰墨，展卷悠然仰先德。谁云杖履迹已陈，文采风流照溪侧。我亦平生慕胜游，武夷曾回九曲舟。何当为扫溪头石，坐看一片冰壶秋。"}