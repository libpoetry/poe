{"id":"1117364","title":"川上怀旧四首","dynasty":"宋","author":"邵雍","text":"去秋游洛源，今秋游洛川。川水虽无情，人心刚悄然。目乱千万山，一山一重烟。山尽烟不尽，烟与天相连。田夫忙治禾，水禽闲求鱼。二者皆苦食，动静何相殊。事过见休戚，时来知卷舒。回顾此二物，易地还何如。为今日之山，是昔日之原。为今日之原，是昔日之川。山川尚如此，人事宜信然。幸免红尘中，随风浪着鞭。"}