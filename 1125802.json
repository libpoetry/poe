{"id":"1125802","title":"次韵广幕黄承事见寄二首","dynasty":"宋","author":"郭祥正","text":"不记西亭醉别时，别来佳句愈瑰奇。心随云影沈天角，梦逐滩声到海湄。满目青山谁共乐，何年黄卷得同披。遥怜严武能为帅，幕下争传杜老诗。孤城寂寞瘴岚州，虎竹分符强少留。老钝不知今世巧，行藏犹愧古人修。暗天理钓船千丈，纱帽笼头茗一瓯。无奈北归忘未得，非君求友更谁求。"}