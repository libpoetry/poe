{"id":"1207878","title":"望瀛海一首送危太朴之四明兼简廉访邓使君翰林袁侍讲","dynasty":"元","author":"范梈","text":"危君英妙年，独往志千载。天马出名驹，空行见风采。昨日衔书到空谷，甚欲留之不能待。九月开帆指四明，要逐高秋望瀛海。海水上接天漫漫，世人不知此别难。当君夷犹碧屿日，是我对月永夕猿狖啼青峦。江树叶飞天雨霜，江上吴歈思断肠。窈窕徐家儿与女，却望蓬莱如故乡。君行却向三山望，云雾轩窗六鳌上。东方虽乐不可以久留，归献仙公白云唱。西过钱塘遇顺风，为拜湖南持斧翁。会稽学士卧云岛，朱弦流水鸣孤桐，道我寄语莫匆匆。送君有情亦如海，海水有尽别意无终穷。"}