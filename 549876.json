{"id":"549876","title":"和杨龟山先生此日不再得吟示学者","dynasty":"明","author":"刘宗周","text":"农夫雨耕陇，蚕妇乾采桑。雨旸各有为，节物悬彼苍。怀哉衣与食，宵昼恤流光。矧伊丈夫子，人道立阴阳。独禀造物秀，生而射四方。行行少且壮，发硎试光芒。勤心追往哲，所用何不臧。神圣非绝级，虑以斤斧戕。千金握抟黍，拱璧尘秕糠。生不蟪蛄值，死与狐狸藏。岂无婉娈时，朱颜斗春芳。花月玩朝夕，膂力误方刚。哲人惊拊髀，中夜起徬徨。日昃不再中，发短不可长。决此须臾命，刺虎奋卞庄。万法持一心，三复慎独章。六籍无真诀，猿狙浪登场。亦有朱与翟，食人肆犬羊。尼父援空空，颜生诬坐忘。遂令西方教，乘虚逞雄强。龂龂洙泗间，闽洛一苇航。中启龟山氏，后先秩天常。乾愓指心法，致儆荒与亡。少壮不努力，老大徒悲伤。道丧复千载，吾与点也狂。"}