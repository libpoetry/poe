{"id":"416262","title":"解连环 独游怡园感赋","dynasty":"近现代","author":"吴梅","text":"故家池阁，招东华倦客，试寻孤约。又岁晚三九光阴，看篱外几枝，破春红萼。万感幽单，雁程紧北风寒作。想词仙那日，闭户自吟，烧遍花药。吴天鹧鸪正恶，念巾车去国，休问哀乐。对四壁沉陆河山，指杯酒中原，镇若漂泊。泻入琴丝，待诉与西园梅鹤。凭雕阑半襟泪雨，画楼梦各。"}