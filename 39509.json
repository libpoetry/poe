{"id":"39509","title":"答贾谧诗十一章","dynasty":"魏晋","author":"陆机","text":"一章伊昔有皇。肇济黎蒸。先天创物。景命是膺。降及群后。迭毁迭兴。邈矣终古。崇替有徵。二章在汉之季。皇纲幅裂。大辰匿晖。金虎曜质。雄臣驰鹜。义夫赴节。释位挥戈。言谋王室。三章王室之乱。靡邦不泯。如彼坠景。曾不可振。乃眷三哲。俾乂斯民。启土虽难。改物承天。四章爰兹有魏。即宫天邑。吴实龙飞。刘亦岳立。干戈载扬。俎豆载戢。民劳师兴。国玩凯入。五章天厌霸德。黄祚告衅。狱讼违魏。讴歌适晋。陈留归蕃。我皇登禅。庸岷稽颡。三江改献。六章赫矣隆晋。奄宅率土。对扬天人。有秩斯祜。惟公太宰。光翼二祖。诞育洪胄。纂戎于鲁。七章东朝既建。淑问峨峨。我求明德。济同以和。鲁公戾止。衮服委蛇。思媚皇储。高步承华。八章昔我逮兹。时惟下僚。及子栖迟。同林异条。年殊志比。服舛义稠。游跨三春。情固二秋。九章祗承皇命。出纳无违。往践蕃朝。来步紫微。升降秘阁。我服载晖。孰云匪惧。仰肃明威。十章分索则易。携手实难。念昔良游。兹焉永叹。公之云感。贻此音翰。蔚彼高藻。如玉如兰。十一章惟汉有木。曾不踰境。惟南有金。万邦作咏。民之胥好。捐狂厉圣。仪刑在昔。予闻子命。"}