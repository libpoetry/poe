{"id":"438062","title":"云中君图","dynasty":"金","author":"刘迎","text":"衣若新沐兰汤薰，灵巫拜舞方迎神。恍然相见帝者服，九歌昔咏云中君。画史亦可人，妙入造化域。羽衣玉尘美且閒，此意不知何处得。空明倏忽纷溟濛，胡为眷眷临寿宫。飘然来下复远举，想像决去随飞龙。祠空人散秋萧瑟，落日猿声唤秋色。湘天极目青茫茫，凭高一望无南北。"}