{"id":"749383","title":"寄郑子尹广文即次其集中窕字韵","dynasty":"清","author":"杨彝珍","text":"故山岩谷带窈窕，布袜青鞋事深讨。不辞身世堕黄菅，忍使王风归蔓草。官如敝屣不自惜，局似残棋差可了。未昏羽就丛薄宿，已凉叶抱危柯槁。所叹补牢计已迟，方咎徒薪谋不早。动地惟闻战鼓悲，连天莫遣妖氛扫。川光晃带人血赤，野色晴连烟燧晓。飘飖何地置老夫，萧疏乱发垂蓬葆。朋旧凋亡远书绝，邻里过从近局少。一发黔山出天角，几回西望升林杪。独角惊传钜野兽，再鸣喜听岐山鸟。新诗出手已怀惭，陋姿对镜先含恼。入室岂能造疱湢，扫门或许侪佣保。频梦形容得仿佛，猥诵清诗喜倾倒。组织诸绮散奇丽，彫刻众形炫工巧。谁怜寝处傍宫墙，不免鼓钟烦击考，累月常嗟粱肉缺，秋风日送鬓丝老。草中自古来异人，塞上于今求国宝。休劳司农馈酒钱，会见行人具刍藁。褰裳傥共莫髯往，从事无如曾侯好。千里何辞聘应梁，再拜聊为策赠绕。我如斥鴳翔蓬蒿，性似爰居安海岛。行把钓竿拂烟雾，君视我头为谁掉。"}