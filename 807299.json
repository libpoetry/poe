{"id":"807299","title":"满庭芳  汴梁客舍同冯蓼庵夜坐，蓼庵出梁溪闺秀永愁人诗稿示余，凄然赋此","dynasty":"清","author":"陈维崧","text":"冯衍长愁，陈思不乐，相逢同客东京。乌啼落叶，惆怅可怜生。无忌馆今何处，河声怒、搀著砧声。秋宵永，几楞粉月，晒得绿窗晴。莺莺。闻尚在，诗人老去，一倍含情。且开箱验取，锦字纵横。料尔银钩未写，檀笺上、珠泪先盈。休肠断，青衫红粉，一样是飘零。"}