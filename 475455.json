{"id":"475455","title":"移家湖上作","dynasty":"明","author":"王懋明","text":"夙昔厌喧扰，湖堧聊聚庐。五柳阴到门，客子携家初。欢言治隐计，织屦兼艺蔬。妻孥哂荒陋，而我良自舒。鱼鸟适幽性，水竹澄贫居。开帘峰翠繁，停舟潭月虚。心与胜概遇，迹将城府疏。养生黄精饭，销忧老氏书。了悟损益理，何须儋石储。食力愧伯鸾，攻文匪相如。所长惟达命，天地宁穷予。"}