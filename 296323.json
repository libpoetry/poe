{"id":"296323","title":"摸鱼儿·七夕依石帚体并韵","dynasty":"现代","author":"章钰","text":"正人閒、辍犁停杼，生机荒尽墟井。双星有巧何从乞，空自北窗高枕。浑不省。听儿女青红，惯把瓜果整。秋心本冷。柰金虎号风，石鲸咽雨，愁绪彀人领。通天表，归计休题沈炯。沧尘偏感俄顷。浮生贵寿原无谓，早笑令公私请。阊阖迥。怪到眼欃枪，望断河汉影。佳期怕问。且盒放蛛丝，垆寻犊鼻，相与破颜饮。"}