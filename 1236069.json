{"id":"1236069","title":"岁晚苦寒偶成四章录似北山","dynasty":"元","author":"张翥","text":"风暴寒逾急，星回岁欲周。缺牙便食粥，瘦骨怯重裘。节物殊牢落，前图益谬悠。蜕窝真类蛰，长日火炉头。清眠梦屡觉，霜气转凄凄。春近雁北向，月明乌夜啼。炉香留墨篆，烛泪聚银泥。少释幽忧疾，寻君一杖藜。鼠劣翻书册，猫驯伴坐毡。吟怀欣雪夜，疾目畏风天。惟酒能消日，无方可引年。我诗犹偈子，一问北山禅。短景催残岁，穷阴连大荒。狙三随所赋，龟六可深藏。未了惟文债，堪归祗醉乡。絁衾有馀暖，翻喜夜天长。"}