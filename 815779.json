{"id":"815779","title":"无题","dynasty":"清","author":"钱澄之","text":"鄞江消息定如何，怅望旌旗洒泪多。野戍啼乌迷汉帜，荒城残月起夷歌。稽山无计栖句践，南粤宁同王尉佗！谷鸟催人头白尽，声声长在向南柯。山深辇路费春锄，江、楚遥遥望属车。岂有千官怀去就，翻劳万乘久踌躇。朱提喜赐儒生对，黄帕传看边吏书。廷议半年长不决，澶渊亲诏已全虚！去日追班入紫宸，花间鹓鹭片时亲。纶扉白发南阳旧，侯印黄金恩泽新。羽檄遥知边奏至，龙颜时向内家颦。自闻东越唇亡后，早使忧天泣小臣。光禄蔬盘出尚方，柘枝新染布袍黄。威仪已睹汉司隶，边幅还嗤蜀子阳。书载五车分秘阁，手裁三诏压明光。六龙此日无消息，夜半占星泪几行！"}