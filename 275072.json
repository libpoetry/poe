{"id":"275072","title":"光孝寺菩提树歌和家载园韵","dynasty":"清代","author":"李如筠","text":"调御真人植大树，浩劫洗尽雷云痕。幽光独留太古色，秀色占断桄榔村。盘根错节几千尺，太阴惨澹龙蛇奔。宝坊百事付陵谷，休上人笔悬沙门。岂知此树亦千古，老干尚作新花繁。淋漓夜半战风雨，雷公电母相吐吞。天年屈指几轮转，长松偃柏皆儿孙。要知菩提本无树，于有佛处谁能尊。塔铃丁东吉帛裂，诃子错落钩辀喧。庞眉老僧憩寂坐，石幢风细搴经幡。何王宫殿化佛国，金枝玉叶空无存。牧歌樵唱自今古，春风秋月磨朝昏。词客凄凉半亩宅，废井尚罥蘋婆根。梵王宫前种秋菊，连天腐草流萤燔。贝多写经大无量，试与桃梗从头论。护持此树龙象力，冰雪排尽留春温。湟槃草木尚不朽，托根何不祇树园。"}