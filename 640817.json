{"id":"640817","title":"三用韵自警","dynasty":"明","author":"童冀","text":"诗亡然后春秋作，灾异不独书雨雹。一朝夹谷会强齐，片言立使莱兵却。当时门人谁好学，陋巷独称颜氏乐。后人往往学术偏，自谓圣贤堪比肩。董贾犹存二三策，荀扬其然岂其然。易经王弼诗郑玄，春秋何休礼服虔。东南之美仅竹箭，肃慎楛矢何曾见。千载之下得程朱，梦见圣人犹觌面。六经自此昭日星，伊洛未觉洙泗远。我生独后此数公，望道未见心忡忡。秋霜暗添短鬓白，春酒不借衰颜红。忧来中夜恒叹慨，犹幸平生守三戒。志勤道远力已微，夙兴夜寐心长在。春风花开秋叶飞，岁不待人知不知。青年幸从君子学，白头庶免小人归。"}