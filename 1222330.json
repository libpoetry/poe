{"id":"1222330","title":"玉壁城怀古至元甲戌冬十月廿五日由稷山入万泉道出故城临风吊古慨然有作","dynasty":"元","author":"王恽","text":"我行河东几欲遍，大抵盘回山阜转。南崖高与北山齐，玉壁城根分一线。荒烟废垒点抔土，炮具梯冲经百战。短碑盛说郧君灵，万骑阴风想平甸。一曲悲歌敕勒川，当时神武已凄然。韦公守禦尽良策，更著百斗飞上天。乃知诬杀咸阳日，即是邕皇入邺年。"}