{"id":"721404","title":"上元日邑侯徐戢斋招同佘齐枢进士游允陵梁殿一殿张佘兼五卢闻仲严孚长燕集青云山阁即事赋谢二首","dynasty":"明末清初","author":"陈恭尹","text":"琼楼香塔启重重，老脚能登不借筇。首月正逢相望日，华筵偏就最高峰。山翔远势元名凤，堤卧寒江别号龙。绕郭新阴千万树，县人争护大夫松。佳辰况复奉清尊，郊外行春骑吹繁。已播和风苏物汇，伫为膏雨洒乾坤。依微浦树分村落，断续云峰到海门。曾是童年文社地，白头今日更何言。"}