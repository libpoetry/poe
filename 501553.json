{"id":"501553","title":"送叶子实之南安幕","dynasty":"明","author":"林弼","text":"离离原上草，密密庭前柳。游子一寸心，故人几回首。春晖荡繁绿，朝雨清宿垢。驾言理征旆，去去事升斗。此行讵足念，桑梓旧墟薮。种竹应成林，植兰已盈亩。萧萧奉板舆，怡怡酌春酒。人生重荣养，所志敦素守。奇宝奚足称，修名谅无朽。河海渺川渎，泰华空培塿。愿言高远期，珍重经纶手。"}