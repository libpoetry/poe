{"id":"823365","title":"江城梅花引 蔡巽堪师梅花草堂填词图","dynasty":"清末近现代初","author":"吴湖帆","text":"谁家玉照旧亭台。那时栽。甚时开。未识当时可有美人来。红萼无言低首笑，招明月，意殷勤，劝举杯。举杯。举杯。斗诗才。雪作胎。酒作媒。罢也罢也罢不了，挝鼓声催。更倚新腔吹笛谱江梅。敢问西湖林处士，疏影里，暗香中，醉几回。"}