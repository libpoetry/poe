{"id":"975930","title":"题袁才举明景轩诗","dynasty":"宋","author":"项安世","text":"孤竹两高人，不止一清字。平生不念恶，和气满天地。后来展禽氏，但以和得声。至其不易介，耿耿秋旻清。达人盖存我，不与外物较。冥观瑩方寸，随俗等喧闹。由其有内外，所以立二名。要知出处间，何往非通明。入与神明居，如月出秋水。出与尘坌交，如莲在泥滓。莲虽不拒泥，终不与泥同。月岂必在水，亦在潢污中。由然与之俱，餔糟汩其泥。退而省其私，炯若清庙圭。昔者吾先师，不拒中牟费。所贵不磷缁，不贵作同异。当时解此转，惟有颛孙生。于人无不容，自有嘉与矜。嗟哉道不明，智过愚不及。清为水底魂，浊为瓜上集。乡愿乘间起，遂处二者间。不夷亦不惠，以此容其奸。吾道大明镜，皎皎当空垂。物来无拣择，随尔多妍媸。终然不失我，光景湛如一。不落内外尘，亦不中间立。我学不至此，颇识此中情。意语不成诗，往作轩中铭。"}