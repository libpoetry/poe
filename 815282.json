{"id":"815282","title":"舟泊石门忆事有作","dynasty":"清","author":"赵之谦","text":"黄叶村庄路莫知，当时坏壁剩题诗。阶前片石曾无主，偏有人争吴六奇。盦无风木墓空存，百轴观音一夕燔。辨利藏真闻尚在，归舟恰入艮山门。洛闽正学伪殷顽，讲习堂余水一湾。空腹高谈焉取信，敬观禹鼎识神奸。一拳紫石力能扛，异事何来瓦塔双。此日可能惊伯有，我曾深夜辨经幢。"}