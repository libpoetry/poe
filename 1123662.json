{"id":"1123662","title":"寄吴吏部三首","dynasty":"宋","author":"赵蕃","text":"捩眼看翱翔，经年尚省郎。诏除应迩日，传播未遐方。渺渺山连蜀，滔滔水接湘。有怀虽昼夜，其奈道涂长。元日送朝天，侵寻又一年。无诗供猥诵，有志辱哀怜。茅屋苍苔合，芳洲杜若搴。去留俱未遂，两鬓已苍然。梅逐轻冰泮，春从细草生。孤山应最早，假日想频行。竹阁思贤意，菊泉招隐情。柰渠歌鼓竞，使我鹭鸥惊。"}