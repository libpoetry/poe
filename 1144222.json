{"id":"1144222","title":"七儿应复同客饮樱桃园摘新归以遗亲用其诗韵识所感","dynasty":"宋末元初","author":"牟巘","text":"闻汝相随入翠微，归时晚色已凄迷。樱桃为喜筠笼重，燕子休嫌茅屋低。我老恐妨儿辈乐，新诗欲继古人题。年高自觉摧颓甚，送客何嫌过虎溪。尚记当年荐寝园，百官分赐荷恩渊。带青丝笼空馀梦，搔白头人苦不欢。诗老誇称作崖蜜，野翁惊看泻银盘。南山见说红千树，鸟雀儿童任入阑。"}