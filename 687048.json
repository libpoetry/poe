{"id":"687048","title":"九日绝句七首依韵奉答许存札教授","dynasty":"明","author":"刘崧","text":"客居偶佳节，对酒暂疏散。彼美无与期，中怀讵云满。临水结幽想，看山怀远情。遥怜南向雁，一一背边城。雪横居庸北，日出蓟门东。煤香马通火，车鸣牛驿风。天末望归云，迟徊憩檐宇。杨叶自多风，愁来更秋雨。我里在东皋，十年事幽隐。不知山水深，但觉鱼雁近。霜早难为夜，风高觉易冬。谁家少年子，弓马锦衣重。佳菊那能采，茱萸兴不忘。商船向南去，凭与问浔阳。"}