{"id":"1143940","title":"送胡云峰炳文录广信二首","dynasty":"宋末元初","author":"方回","text":"盖舆上下立乾坤，眼底无人可与论。分数不难升地位，丝毫未易见天原。因重文字穷羲画，速肖生徒半孔门。斗食泮池何足浼，晦庵异姓要云孙。近沿关洛至乾淳，远探羲图未画真。自古斯文元有种，即今所学不无人。转移鸮泮希声起，判断鹅湖正论□。□□诸生仕邻国，变齐同囿杏坛春。"}