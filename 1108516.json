{"id":"1108516","title":"再和二首","dynasty":"宋","author":"刘克庄","text":"荥阳相昔独当朝，曾忝弓旌第一招。无力不能救房琯，有书安敢托洪乔。如闻徒步轻千驷，未觉堂厨胜一瓢。邓禹封侯子陵钓，君看二者孰风标。少小从军事裤靴，祇今庙算主通和。胡来复去兔三窟，民散未收蜂一窝。病觉风光于我薄，老知书册误人多。罪言著就深藏取，自笑狂生壮志蹉。"}