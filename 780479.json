{"id":"780479","title":"喜迁莺 珠巢街新居，古藤交枝，冷翠欲滴，词以赏之。余在都门，凡四移居矣","dynasty":"清","author":"周之琦","text":"六街尘外，唤蜡屐问春，春应还待。娥月迎门，娟枝窥户，吟破一庭苍霭。簟纹乍移苔点，栏角斜牵萝带。寄情处，倚新声多幸，莺邻堪买。空怪。槐苍里，灯晕梦回，早是圆阴改。客与琴孤，家如舟泛，秋影几丝同载。试将冻蜂催醒，有约浓花须再。倦游宴，念双藤旧侣，题襟谁在。"}