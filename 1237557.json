{"id":"1237557","title":"题柯敬仲杂画十首","dynasty":"元","author":"虞集","text":"北苑今仍在，南宫奈老何。青山解浮动，端为白云多。雨过苍苔石，云生野岸泉。幽怀春冉冉，稚子秀娟娟。铁石馀生色，冰霜作晓妍。春雷明日起，何处尚龙眠。昔过筼筜谷，钩衣石角斜。儗寻龙作杖，拾得上天槎。黄金千琐甲，雕玉六帘钩。雨送鸳鸯梦，烟笼翡翠愁。娟娟生玉润，楚楚作金声。羽扇迎风定，羊车过月明。峡口春云重，江南夜雨多。水深桃叶渡，风急《竹枝歌》。平陆苍龙起，近山生远烟。前村三万顷，明日水平田。莓苔生石路，翠竹自交加。不惜青鞋湿，临流踏白沙。昨夜采樵去，偶逢三尺枯。山人不到海，不识是珊瑚。"}