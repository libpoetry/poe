{"id":"835348","title":"木兰花慢 寄仁先湖上","dynasty":"清末民国初","author":"沈曾植","text":"问南湖湖畔，渔隐话，几人传。有拾得诗成，僧伽伴在，一味诗禅。炉烟夜深香烬，恰十分秋月定光圆。影事琼楼玉宇，归心下噀斜川。词笺写了又重看。渺渺义熙年。道菊是渊明，渊明是菊，形影神全。觥船。夕阳一棹，唤林翁相约酌寒泉。郁郁门前五柳，不曾摇落江干。"}