{"id":"1104843","title":"屺瞻道中","dynasty":"宋","author":"马廷鸾","text":"蓐食需明出远村，笋舆咿轧睡昏昏。禾麻丰岁云连亩，风露高秋水落痕。清晓跨鞍儿从父，当年戏綵母怜孙。白头老病松楸隔，一望云飞一断魂。波粼粼处浅溪沙，渔屋低迷舴艋家。地老天荒原野静，江空岁晚水云赊。淤泥日课黄金粟，清泚时吹白浪花。漫喜时丰阡陌里，豚蹄行矣祝污邪。"}