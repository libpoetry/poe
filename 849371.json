{"id":"849371","title":"题安流亭","dynasty":"宋","author":"卫博","text":"剑潭百尺深，中有神物蟠。东流并山脚，凿凿穿巑岏。广拟一苇航，声战两耳寒。异哉黄头郎，放棹随飞湍。势若从天来，千仞转一圜。百里不及眴，孰与岭道难。长篙信敏手，岸石如剑攒。江头惮瘏痡，谁不谋所安。嗟嗟彼征夫，遭时弃师干。不裹马革中，来葬鱼腹间。壮士等死耳，此命良辛酸。仆夫第知免，笑言杂悲欢。宁知利害涂，倚伏如毫端。岂无跛男子，不救为可叹。晏安有鸩毒，怀哉宜鉴观。"}