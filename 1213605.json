{"id":"1213605","title":"度摩云岭至思凌州","dynasty":"元","author":"陈孚","text":"嵯峨摩云岭，石壁如梯绕天顶。千年毒瘴郁不消，怒入老枫结丹瘿。苍莽思凌州，悬厓结屋如蜃楼。寨门半掩刀槊健，隐隐云际闻鸣牛。蛮獠下山健如虎，口红如血面如土。手捧椰浆跪马前，山虺水虫间殽俎。对此停鞭空自慨，吾独何为在荒裔。他年周京王会图，愿借丹青写椎髻。"}