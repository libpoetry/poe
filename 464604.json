{"id":"464604","title":"西子妆 彊村语业有酬先外舅吴北山先生本调一阕，回环讽诵，怅然有作，敢于追和，聊寄所怀。","dynasty":"当代","author":"章士钊","text":"钩党生涯，黄昏晚景，凄断词人身世。后先抗疏各匡衡，换功名、薄来如纸。悲歌无俚。拼一醉、更加块垒。对西池，恨帘影深深，燕泥空委。吾归晚，名胜江山，看打残潮水。清溪一曲尽风流，照当时、美人名士。侯生枉拟。算一代、朝歌吴市。对而今，重唱庭花那齿。"}