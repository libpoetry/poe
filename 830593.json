{"id":"830593","title":"南浦·为周养安题采菱画箑","dynasty":"清末民国初","author":"夏孙桐","text":"生小住湖边，拥风鬟、常与雪鸥为侣。万绿压微澜，菰云外、依约轻桡停处。吴歈楚调，搴芳漫咏前洲杜。却爱乌菱秋味好，不似碧莲心苦。西风消息来时，问沧波一掬，新凉添否。手拨碎萍开，惊鸿影、出水游鱼应妒。姬姜未识青红，翻笑铅华污。几点烟螺归棹畔，还映远山眉妩。"}