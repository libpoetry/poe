{"id":"691316","title":"咏白莲七首","dynasty":"明","author":"李坚（贞夫","text":"姑射仙人冰雪容，淡香清影立薰风。似嫌尘世秾华涴，净洗从前水面红。水面无花白似莲，玉盘擎处露娟娟。个般清韵孤标格，肯学漫山桃李妍。仙葩簇玉凌波出，白羽摇风翻翐翐。主人好事集宾僚，明朝有意还来不。午夜嫦娥照清泚，玉簪堕在方塘里。侵晨幻作满池芳，一色璚瑶酷相似。一泓菡萏亭亭立，旧日红妆今变白。化工特地巧为容，莫道丹青描不得。举世何人识爱莲，白莲风味更堪怜。千年高士陶彭泽，曾向庐山结社缘。分明仙种隔寻常，时逐薰风送粉香。芸馆槐亭清绝处，大胜艳冶与浓妆。"}