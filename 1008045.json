{"id":"1008045","title":"送半村厉元吉出尉乌程","dynasty":"宋","author":"谢枋得","text":"十二街头三尺雪，骏马健行如跛鳖。生怀故人厉半村，拂袖前行何勇决。叠山居士强欲吟，冻笔如椎砚欲裂。京国青衫十载交，欲言不言情哽咽。愿君勿作绕指柔，愿君勿作在矿铁。甘雨幽遐冤草苏，清风宇宙贪泉竭。循良讵困圣明时，玉烛光华待调燮。"}