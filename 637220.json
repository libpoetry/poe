{"id":"637220","title":"送刘景瑞还延平郎中刘廷信之兄","dynasty":"明","author":"祁顺","text":"霜风萧飒催寒早，篱菊开残渚莲老。京华有客归故乡，弟兄怆别长安道。天伦气义最相亲，官舍优游过十春。只耽风雨连床好，其柰湖山入梦频。囊中拂拭双龙剑，耿耿晴虹吐光焰。当年俱自延津来，临别殷勤看不厌。太阿精采如龙泉，暂时分去无深怜。由来神物易变化，会合还思到九天。"}