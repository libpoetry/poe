{"id":"688877","title":"内阁阶砌牡丹为宣庙赐植三首","dynasty":"明","author":"何吾驺","text":"上苑何心谢四邻，移栽黄阁带云根。旧游尚识宣皇赐，新绿纷披圣主恩。含笑迥悬香国梦，乍开试醉玉堂尊。自天雨露春如海，未可人间灌溉论。朝罢繁香玉一丛，鸣珂径转碧朣胧。天家不羡秾华气，璧府全消贵近风。寡和九重金阙迥，同枝百尺玉桥东。碧纱何处名花友，得似丹心向日红。一觌羲农绝世知，敢因颜色入宫私。石家绛蜡浑无梦，唐苑沈香漫有思。欲拟芙蓉怜晚艳，更栽芍药怅繁枝。丝纶片席华林会，攀赏还看绝妙词。"}