{"id":"572071","title":"夏五望日兴德寺纪游得兴字","dynasty":"明","author":"袁宏道","text":"曲侣为前导，僧雏接后乘。城中十里水，世外一行朋。似眼初除翳，如禽忽去矰。摩苔因看碣，敲盏为呼冰。松老前朝在，编遗手记曾。倦来披数快，兴去跃孤藤。邻竹幽堪借，古槐醉可登。溪光时载郭，杯影忽沉僧。云片轻绡敛，天容定水澄。稚儿行趁蝶，髯客坐驱蝇。蒙密苍枝覆，晶瑩皓魄升。瓮开新易水，瓶煮旧宜兴。梵集诸方磬，波然万室灯。月尤增潋滟，风小露威棱。乍入宫荷气，斜分雾树层。凉衫轻鲁缟，时品荐吴菱。互立谈门户，旋刊酒准绳。杜康将佛事，庄叟作魔惩。近水终怜鹜，飞枪且笑鹏。思光空任诞，求郡复求丞。"}