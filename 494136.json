{"id":"494136","title":"送人之荆州搉木","dynasty":"明","author":"湛若水","text":"尹铎轻茧丝，冯驩燬券钱。汲公置焚斗，矫诏赈饥氓。火辰僣天纪，木德受其燔。遂令山岳赭，转使民物烦。民物烦以冤，号声迸高旻。时当云雷屯，经纶在群贤。子今万里去，衣佩何翩翩。燕雀尚堂室，溟鹏薄云天。形影日以远，思子心凄然。荆楚多遗迹，问俗重延缘。倘然得一木，能支大厦颠。"}