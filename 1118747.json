{"id":"1118747","title":"秋日村舍二首","dynasty":"宋","author":"陆游","text":"会稽城南古大泽，霜晴水落烟波迮。寒风萧萧凋榉柳，暖日晖晖秀荞麦。传闻新诏募新军，复道公车纳群策。忠诚所感金石开，勉建功名垂竹帛。川云惨惨欲成雨，宿麦苍苍初覆土。芋肥一本可专车，蟹壮两螯能敌虎。村村婚嫁花簇檐，庙庙祷祠神降语。儿孙力稼供赋租，千年万年报明主。"}