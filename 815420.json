{"id":"815420","title":"岳阳楼闻笛次林迪园韵","dynasty":"清","author":"凌扬藻","text":"呜咽巴陵月，秋心到女萝。响飞云梦渚，吹起洞庭波。哀怨生兰杜，幽香冷芰荷。英皇庙前竹，清泪较谁多。烟敛木微脱，声知天地秋。月华当水净，霜气逐云流。楚泽元多怨，骚人最善愁。那堪闻入破，枨触动离忧。我本罗浮客，能谙铁笛音。鱼龙蟠巨壑，鸾凤在高岑。冷落三湘夜，迢遥五岭心。时无马新息，谁和武溪深。"}