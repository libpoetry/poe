{"id":"630359","title":"不厌酒","dynasty":"明","author":"释函是","text":"我得酒中趣，醉卧山之阴。清醑不入口，沆瀣消形神。怡然百虑息，万缘如游尘。对境无寂諠，对人无疏亲。顺之不禁喜，逆之依然瞋。对水白茫茫，对山青嶙峋。寒煖别冬夏，上下空古今。此醉无醒时，不如世间人。世人多感激，所恨吾有身。愁中浮大白，将与无何邻。累月亦有閒，千日防醒心。一醒安能醉，忧患仍相寻。俯仰大槐宫，闲杀洞庭春。何时到江南，雪压渔船深。"}