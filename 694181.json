{"id":"694181","title":"出塞四首","dynasty":"明","author":"陈琏","text":"亲征诏初下，我师今有名。平生誇勇决，策勋在兹行。铁衣光耀日，宝刀新发硎。誓当献奇捷，何须请长缨。狼烟起边烽，羽书入丹阙。大驾事亲征，诸军奋忠烈。虎士皆鹰腾，蓄锐伺俱发。庙算已无遗，残胡期殄灭。平生誓许国，绝域思策勋。执戈奋前驱，壮志淩苍旻。夜度黑河月，朝拂阴山云。擒贼须名王，部落奚足云。自小事嫖姚，亦尝逐轻车。平生射雕手，紫塞曾驰驱。此日应明诏，为君去平胡。建勋在兹始，笑视金仆姑。"}