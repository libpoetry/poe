{"id":"56912","title":"兵退后作","dynasty":"明代","author":"钱宰","text":"朔风号枯枝，长夜何漫漫。微月出复没，零露凄以漙。露漙不足悲，严霜为之寒。饥乌下丛薄，猛虎鸣其间。鬼灯照虚馆，落叶何珊珊。萧萧远征人，载歌《行路难》。我心增惨戚，岂不思东还。欲济川无梁，中道多阻艰。弱子病且死，老妻方忧患。明将登前途，念我衣裳单。斧冰汲涧水，采薪事朝餐。慨彼《下泉》诗，悠然起长叹。"}