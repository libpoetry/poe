{"id":"906680","title":"赠捉杀官马谨","dynasty":"宋","author":"李若水","text":"伏波将种材无敌，高谈指日期凌烟。团花战袍随万乘，胡为落此荒塞边。宪台郎中忠报国，径奏姓名丹扆前。闻道偷儿敢恣睢，怒髯森森张两肩。三石强弓如屈肘，丈五长戈如弄鞭。指挥健儿誓死战，酒酣一呼声动天。霸陵醉尉苦短弱，大似燕雀逐鹰鹯。何当遇贼拭尘眼，看尔跃马残贼咽。"}