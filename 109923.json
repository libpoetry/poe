{"id":"109923","title":"八声甘州·甚年年","dynasty":"宋代","author":"胡翼龙","text":"甚年年、心事占秋多，芳洲乱芜生。正小山已桂，东篱又菊，秋为人清。肠断洞庭叶下，倚西风、谁可寄芳蘅。袅袅愁予处，欲醉还醒。为问素娥饮否，自谪仙去后，知与谁明。耿盈盈如此，分影落瑶觥。步高台、夜深人静，有飞仙、同跨海山鲸。归来也，远游歌罢，失却秋声。"}