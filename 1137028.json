{"id":"1137028","title":"齐天乐 其二 节庵和示中斋端午齐天乐词，有怀其弟海山之梦。昨亦尝和中斋此韵，感节庵此意，复不能自己，倘见中斋及之","dynasty":"宋末元初","author":"刘辰翁","text":"海枯泣尽天吴泪。又涨经天河水。万古鱼龙，雷收电卷，宇宙刹那间戏。沉兰坠芷。想重整荷衣，顿惊腰细。尚有干将，冲牛射斗定何似。成都桥动万里。叹何时重见，鹃啼人起。孤竹双清，紫荆半落，到此吟枯神瘁。对床永已。但梦绕青神，尘昏白帝。重反离骚，众醒吾独醉。"}