{"id":"433200","title":"蝶恋花","dynasty":"近现代","author":"顾宪融","text":"才得春归春又至。撩乱游丝，苦抱轻红坠。百转千回无可避。重添一页伤心史。难道聪明成祸水。翻怪仙蟫，不蚀菩提字。负尽今生拼已矣。今生只当前生事。雨雨风风三月尾。为问东皇，可识人间味。况是江南莺燕地。春愁日夜如潮沸。树底残红襟上泪。泪眼观空，痴绝登楼意。一霎明知无过未。不教留恋仍无计。"}