{"id":"693819","title":"赠别王直夫二首","dynasty":"明","author":"陆粲","text":"商飙激疏牖，蟋蟀鸣墙阴。志士恒感秋，况乃违所钦。之子役王事，远适闽江浔。揽衣起追送，渺彼川涂深。少小从子游，方轨驰文林。时去志愿违，素发忽满簪。抚景嘅今昔，恻怆情难任。愿言顾离索，惠我琼瑶音。威凤天际翔，潜虬泽中蟠。严子时闭肆，贡公乃弹冠。显晦岂必同，各以性所安。子行树远绩，奋身青云端。鄙人栖蓬藿，蹇拙聊自完。丈夫志千载，飞沈何足叹。相期保贞素，岁晚同金兰。"}