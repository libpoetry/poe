{"id":"984051","title":"病不能从沈德远少卿草堂醵饮","dynasty":"宋","author":"袁说友","text":"溪南十里山，有客今渊明。归来厌城市，著脚鸥鹭汀。客来笑谈剧，日暮车马行。我昔曾见之，浩气犹凭陵。尊酒浸成列，翰墨时相迎。惭渠前日约，念此故旧情。冲风走篮舆，剥啄山头扃。人生等游戏，底问割与烹。但令宾主欢，莫识众我醒。毋以患难移，政须公主盟。"}