{"id":"619460","title":"遣兴","dynasty":"明","author":"伍瑞隆","text":"罗衣虽轻，不如布好。堂夜虽美，不如玉宝。葳甤芳树，烹饪则拙。便佞悦人，治国则灭。独夫昏君，非文不免。武王大圣，非纣不显。有寒有暑，造化之常。贫而守道，文章之光。天有霞锦，匪朝则夕。人有美名，匪才则识。大海洪波，寸虾不入。高山连云，弱羽不戢。积絮生虮，积书聚蠹。物之所喜，人之所怒。良弓在傍，善射思逞。骐骥在侧，善御思骋。不为不智，是谓不愚。不为不足，已自有馀。莫坚于漆，唯蟹则解。莫重于石，唯轮则徙。三寸之键，可制阖辟。千尺之龙，或畏蝼蝈。伯益作井，龙登玄云。秦女吹箫，与凤为群。人为强努，神为巧机。孰满孰发，各唯其时。"}