{"id":"1125738","title":"再和用南伯韵","dynasty":"宋","author":"郭印","text":"玄真仙中人，萧散自天姿。放情烟波里，不肯污朝衣。一苇载明月，寒光动碧漪。何以羞晨餐，春江鳜鱼肥。我爱希夷子，妙处浑一睡。无心树勋业，栩栩同污世。梦里还独醒，却笑群儿醉。时事嗔人说，达官从措置。由来世间事，黑白忌太明。稍欲辨淄渑，开口咈众情。青山有归路，杖屦借遐征。寄语社中友，休苦钓时名。"}