{"id":"276173","title":"季寿无咎复园连日游桂林","dynasty":"清代","author":"李秉礼","text":"老眼揩摩眩青碧，湿翠浮岚生几席。闭门却扫已逾旬，忽对此图神奕奕。诸君夙有烟霞癖，策杖欲穷猿鸟迹。蹑云穿洞不知险，岭外奇峰恣探历。归来逸兴犹遄飞，千岩万壑填胸臆。槎牙奇诡郁不得，吐得云烟挂斋壁。我今读画兼读诗，疑有山灵暗中觌。卧游便可学宗生，不须更著谢公屐。"}