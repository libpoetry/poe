{"id":"468629","title":"和黄仲瑱先生郊祀庆成长律二十韵时先生征入除翰林检讨","dynasty":"明","author":"郑真","text":"礼乐郊丘祀，衣冠海岳同。合袪严飨报，陟配备尊隆。涣号扬星幄，群工仰法宫。镇圭华藻藉，重璧间黄琮。角茧牲牢赤，膏明火炬红。羽林森铁辇，骑路驾苍龙。端冕存清穆，承袍笃敬恭。玄穹三殿辟，□□九门通。允铄清光近，于昭俭质崇。炉薰团霭翠，金奏曳泠风。角宿忙催旦，曦轮赫驭空。追陪商皓列，观感舜瞳重。福禄绵邦祚，精神肃圣躬。干心垂眷顾，解泽沛冲融。仙佩空蒙上，灵游化育中。汉祠增立畤，尧典记禋宗。履运逢开泰，祈年儗奏丰。馨香符至治，熙绩告成功。胙拜鸾刀赐，恩加凤诰封。御前谁献颂，藻绘近华虫。"}