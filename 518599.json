{"id":"518599","title":"登岳阳楼","dynasty":"明","author":"张吉","text":"巴陵县前春水生，古墙苔色鹧鸪声。主人锦盖团空翠，携我岳阳楼上行。楼上古像巾衣净，纯阳真人眠未醒。曾闻三醉作飞仙，颇恨不经微考證。明明孔道侔天日，敢将伎俩淆心性。设有虚空铁笛声，正宜掩耳防吾听。主人好怀靡休歇，清酤白粲杯盘洁。一眺平湖万里宽，澧兰薄暮吹香切。缘思帝子下青冥，逍遥极浦聊弭节。树轮茷骫山气黑，荪壁椒堂愁菀结。举觞欲酹惧非诚，愿遗我佩捐余玦。佩玦琮琤路杳茫，深烟密竹乱苍黄。歌钟未撤忧思积，凭楼一啸楚天碧。"}