{"id":"910130","title":"德麟约游西山某自酂来会行李阻脩成此诗","dynasty":"宋","author":"李廌","text":"初无声利想，独有山水癖。慨然岁月逝，名山喜投迹。书来拜嘉招，吹火自蜡屐。戒期西山邑，奔命通书尺。君诗如齐楚，凛凛两大国。吾诗比邾滕，惴惴甘服役。千里奉诗盟，敢爱股肱力。方舟绝清汉，舍棹上层壁。梅垭排青云，四览众山脊。僮肩困负笈，马喙不停息。趼足上崔嵬，欲进辙已植。喘喉如鼓橐，开阖振胸臆。仰愧升木猱，俯羡归飞翼。天曛未敢止，行行望仙舄。"}