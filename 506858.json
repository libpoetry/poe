{"id":"506858","title":"荣寿堂为江西吴润布政作","dynasty":"明","author":"杨荣","text":"荣名固难致，得寿尤不常。自非积善家，二美畴能当。延陵遗忠厚，世泽深且长。君乃仕明时，守郡称循良。双亲享禄养，七帙犹康强。颜酡绚晴旭，鬓白垂秋霜。纶诰自天降，宠命垂清光。椿萱蔼秀色，喜气充华堂。乌帽映珠翟，楚楚华身章。子职既无愧，君恩自难忘。矧今仕方岳，严慈寿且康。具庆谅非偶，无乃世德臧。怀哉古人言，作善天降祥。"}