{"id":"774431","title":"读寄挽新竹阿美女史诗有感赋似沄舫蔚村毓臣琢其敦让诸词客","dynasty":"清","author":"黄茂清","text":"难藉娲皇补恨天，水流花谢鸟空怜。知卿了却三生债，惜我曾无一面缘。香草美人今幻梦，青山白骨旧婵娟。悔教名字留金谷，石氏繁华已寂然。不须红粉感飘零，豪士交游日未停。一段姻缘桃叶渡，十年心事牡丹亭。枉追琴韵寻司马，剩得湖山葬小青。任是多情陈后主，歌残玉树有谁听。"}