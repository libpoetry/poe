{"id":"768913","title":"除夕大雪步归","dynasty":"清","author":"许传霈","text":"今夕是除夕，归家作荐席。天寒鸟不飞，木落草亭辟。连夜雪弥漫，千山铺琼液。出门路茫茫，何处辨郊陌。津涯一望平，樵径数条窄。狐兔乍留踪，寻踪步竭蹶。隐约见吾家，茅屋三间白。老母已依闾，念儿苦行役。今夜好归来，羹汤费筹划。忽忆前年时，高堂满宾客。兄弟列坐旁，儿童嬉阶石。父曰尔饮酒，一年今宵易。团栾竟夕欢，杯盘恕狼藉。不谓同此辰，人天叹暌隔。长跪启遗书，屋梁尘灰积。窗破北风严，户外无行屐。吾父似见儿，烛泪流盈尺。谓儿形影单，画像顾恍惚。欲言不能言，低头思畴昔。谁家爆竹声，到耳响千百。"}