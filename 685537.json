{"id":"685537","title":"洞庭湖畔吊君山二首","dynasty":"明","author":"邓云霄","text":"白沙青草曲相连，帝子祠前水拍天。环佩孤悬长袅袅，风波不动自年年。啼残越鸟三冬雨，恨结苍梧九点烟。欲驾危桥荐蘋藻，湖旁顽石不堪鞭。重奏骚词吊二灵，雾鬟烟鬓望中青。冯夷出舞祥风起，龙女辞归古殿扃。暗向竹枝垂涕泪，愁开玉镜照娉婷。酒香亭下堪求醉，只恐湘娥尚未醒。"}