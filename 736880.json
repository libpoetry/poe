{"id":"736880","title":"海涨","dynasty":"清","author":"张毛健","text":"大块噫气工发舒，荡涤埃壒澄方舆。如何一怒出狂怪，倒泻沧溟回尾闾。天吴离浪恣蹴踏，手招海童推海车。群妖旸睒助狡狯，巨鳌赑屃龙呵嘘。初惊一发生绝徼，旋拔地轴倾归墟。鲸鱼铿钟鼍鼓发，千雷万霆声震虚。卒然洪涛落天际，状若连峰摧积砠。海乡卑湿缺堤障，此势西下谁能袪。已穿林麓越丘陇，无论漫野连沟渠。蒙冲倒侧沈大舰，榱桷屈折倾高庐。神愁鬼慑悉奔窜，焉免赤子群为鱼。雨昏夜暗惊睡魄，忽摸床席流寒淤。急呼妇女挈童稚，开户欲走遥嗟歔。足欹手软竞掣曳，四望骇绝空趑趄。水官呼名算户口，夜叉攫首供畋渔。欻焉散发罥林莽，时或相抱联衣裾。萍浮梗泛落何处，会见腰腹穿虫蛆。兼闻汨没尽鸡犬，已毙巨犗沈豪猪。纷纷蝼蚁等尘土，此类细琐不足书。皇天生物岂无意，要使万族宁其居。况当斥卤地硗确，经岁困惫穷菑畬。天膏沾润地脉发，此犹未足偿拮据。为何弃置不省录，反使黔首归沦胥。海神职卑受驱使，焉敢违命生踌躇。愿申绿章诉上帝，大憝早把飞廉除。九关沈沈虎豹怒，欲言不得愁何如。"}