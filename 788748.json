{"id":"788748","title":"高阳台二首 其二","dynasty":"清","author":"张惠言","text":"听雨湖头，看花日下，两年多少闲情？一卷离骚，有人和我吟声、而今往事难追省，泪如丝、不透重扃。把深杯、酬向遗编，易传元经。仙人闻说辽东鹤，问归来丁令，可识湘灵？海阔山高，千年几许冤魂。伤心欲奏招魂赋，怕夜台、猿狖还惊。请看他、怨雨悲风，锁住愁城。"}