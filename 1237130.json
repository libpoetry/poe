{"id":"1237130","title":"送王继学修撰马伯庸应奉分院上都二首","dynasty":"元","author":"袁桷","text":"玉京高处雪流脂，连插鸡翘绿鬓垂。蹀躞有泥歌独漉，琵琶无梦说相思。黑河旧乐催填谱，白海名花拟进词。羽猎上林俱罢赋，卿云何以报明时。浅坡平叠碛漫漫，拂岭青帘罨画看。毡屋起营羊胛熟，土房催顿马通乾。挏官走驿传金椀，冰正分奁贮玉盘。莫上乡台望南北，白云微处是枪竿。"}