{"id":"701390","title":"世芳楼为宫保许松皋赋","dynasty":"明","author":"黄廷用","text":"城南玄圃起仙楼，楼上云齐五凤头。华岳平看青欲滴，洛川俯听碧长流。瑶花琪树祥风转，宝轴牙签瑞霭浮。相国传家还自别，清芬千载挹皇休。嵩丘奕奕枕河阳，银榜璇题翠雾香。隆栋即占符宝异，丕基应羡福图长。赐书万卷凌牛斗，卜世千年引凤凰。况有芝兰盈谢砌，春风花气袭云裳。"}