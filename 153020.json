{"id":"153020","title":"罢官有期怀寄历阳朋好","dynasty":"宋代","author":"贺铸","text":"迅雨荡阑暑，层飚披滞云。澄川缭楚甸，新阳丽秋旻。物候岂不嘉，中怀怆离群。亲朋满城邑，系滞此江濆。及瓜信匪遥，遂作河梁分。何人具供帐，樽酒展殷勤。一聆雪儿歌，载凄游子魂。津鼓惊朝梦，□烟生夕曛。所悲紫兰缨，复染京洛尘。春风有归雁，报我相思文。"}