{"id":"1235126","title":"月湖竹枝词四首题四明俞及之竹屿卷","dynasty":"元","author":"乃贤","text":"丝丝杨柳染鹅黄，桃花乱开临水傍。隔岸谁家好楼阁，燕子一双飞过墙。五月荷花红满湖，团团荷叶绿云扶。女郎把钓水边立，折得柳条穿白鱼。水仙庙前秋水清，芙蓉洲上新雨晴。画船撑著莫近岸，一夜唱歌看月明。梅花一树大桥边，白发老翁来系船。明朝捕鱼愁雪落，半夜推篷起看天。"}