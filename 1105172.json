{"id":"1105172","title":"英宗皇帝挽词","dynasty":"宋","author":"文彦博","text":"乾德符亨会，天飞出庆宁。继明光五叶，启圣协千龄。方保瑶图永，俄悲玉殿青。定知迁宝座，还集太微庭。厥初丕命集，咸庆长君贤。恭俭敦尧德，忧勤损舜年。象耕苍野地，龙御鼎湖天。帝锡宣英号，鸿休耀信编。在隐推龙德，重明协帝华。蓼萧均泽及，四海詟威加。就日心方切，腾天驭已赊。攀髯不可跂，泪目送云霞。"}