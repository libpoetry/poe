{"id":"416504","title":"金缕曲  自寿兼柬卢慎之","dynasty":"近现代","author":"胡先骕","text":"七十三年矣。自甲午、至于丙午，流光似水。屡阅沧桑到今日，旧雨剩馀有几。漫自省、昨今非是，华发萧斋笺草木，叹平生、志业如斯耳。邯郸梦，差堪比。唯公岳岳仍嵩峙。已写就、藏山巨著，霞情犹寄。杜老放翁兼白傅，异代词坛媲美。看海内、景行行止。休说文章供覆瓿，富雄篇、灿烂称诗史。数酬唱，能予起。"}