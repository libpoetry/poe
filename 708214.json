{"id":"708214","title":"满江红 其十四 寄呈荔裳观察","dynasty":"明末清初","author":"尤侗","text":"北望卢龙，痛精卫、魂填溟涨。何幸得、南楼老子，下官无恙。千里相思风雨夕，十年重过江湖上。笑故人、只有一杯莼，为君饷。飞蝶梦，游丝漾。骑马地，朝鸡唱。算半生白发，星星愁酿。笠泽烟波宜载酒，泰山日观聊携杖。再休提、宋玉赋秋风，悲哉状。"}