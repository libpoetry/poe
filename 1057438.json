{"id":"1057438","title":"发庐陵","dynasty":"宋","author":"刘弇","text":"不作钉根桑，翻为凌飙蓬。五年三羁旅，羞哭畏途穷。今者人事缚，宛然游羿弓。谁尸造物柄，鼓我吹嘘中。云航闹急桨，势夺编蒲风。黄洲转头失，旋指墨潭东。旅雁声其俦，四五翩书空。暝色天水接，俯仰双青铜。幽情随岸惬，眇与鱼鸟通。酒力秋后叶，扶衰借霜红。诗敌千蛇矛，稍取别愁攻。男儿贵健决，吾岂专栖雄。"}