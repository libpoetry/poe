{"id":"468085","title":"踏莎行    游龙池森林公园","dynasty":"当代","author":"蔡淑萍","text":"条惹枝牵，波轻浪缓，白龙涧过青龙涧。扁舟迤逦向林间，婆娑树影都摇乱。妙语联翩，清歌婉转，潜龙惊梦风云变。归来相视笑淋漓，船儿泊在垂杨岸。风雨声中，松杉影下，帐篷朵朵如香榭。四山暝色渐迷离，红灯串串枝头挂。褥软衾温，意浓兴雅，联床细语消清夜。中宵短梦到凉秋，经霜柳色犹如画。一夜潇潇，群峰楚楚，晓岚如袂清风举。露清错认泪盈眸，龙池如镜初开处。伫看云飞，行听松语，徒教数遍林中路。恨难分付到君前，诗情辜负林泉助。隐隐泉悬，琤琤波浅，回峰激石明珠溅。殷勤送客到岷江，岷江更送长江远。穿雨披烟，援藤跨涧，天公未许仙源现。莫言此去隔千山，还应梦里追寻遍。"}