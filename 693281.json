{"id":"693281","title":"拨闷二首","dynasty":"明","author":"苏仲","text":"有酒不饮漫安排，有诗不作谓何哉。未知光景十年后，莫负春风两面开。大笑古今闲计较，听从天地敢疑猜。人生百计都归尽，骨有千金亦化灰。郁结填胸强自排，乐天如我有何哉。且将心地宽些著，把个眉头大展开。纵酒放歌寻我事，随风步月免人猜。英雄千古今何在，借问曾经几劫灰。"}