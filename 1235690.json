{"id":"1235690","title":"杂述二首","dynasty":"元","author":"何中","text":"天龙地用马，健顺理亦宜。谁于其两间，赤手握阴机。东门一长啸，四海皆惊迷。向来种桃人，此去当何之。悠悠黄唐远，来者邈难期。龙逝白云征，马轻九坂驰。行行马上郎，万里长风吹。不见长江边，折尽杨柳枝。萧萧白杨风，依依吹井烟。旷哉上下宇，逝者不待年。彼陇亦何祥，一日几新阡。谁招皋某复，递哭送九泉。高楼当西日，落花满寒川。流浪旷劫间，彭殇俱可怜。汉陵春萧瑟，回首尚变迁。万古一起灭，此意何茫然。"}