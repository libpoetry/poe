{"id":"1225230","title":"送人贡粳米之京","dynasty":"元","author":"吴师道","text":"后皇制任土，职贡来四方。珍异匪余求，服食乃其常。金华有嘉种，玉粲会芬香。土人昔肇端，每岁赋其乡。颇闻播种初，行者避畎疆。敛收异徵纳，老稚不敢尝。扰扰府中集，数日何奔忙。珠玑历万指，错落照九光。圆好中式度，缄封谨缣囊。矧今岁旱乾，弥望茅苇荒。野人惧不供，挈瓶越林冈。及兹幸充数，扬帆上天仓。惟民秉恒性，食芹犹不忘。勤动非所辞，有司贵循良。贤侯重承命，护视严周防。行行不可迟，去去凌风霜。玉食傥见登，仁恩沐汪洋。愿推及物心，共乐斯时康。陈风以为赠，别意何悠长。"}