{"id":"1107927","title":"赴任嘉州嘉陵江泛舟","dynasty":"宋","author":"石介","text":"中心横大江，两面叠青嶂。江山相夹閒，何人事吟放。半鐏岸帻坐，永日开舲望。孤棹已夷犹，数峰更清尚。危影倒波底，凝岚浮水上。鸣鹭答猿啼，樵歌应渔唱。并生泉石心，堪愧庸俗状。江心清照人，江面平如掌。有客去逍遥，扁舟浮荡漾。远与城市绝，深将泉石向。水鸟忽东西，溪云时下上。轩冕谁富贵，琴鐏自闲放。酒色照渌波，吟声入秋浪。五湖何范蠡，磻溪无吕望。吾家徂徕下，汶水有清响。常时夜雨急，随雨来枕上。魂魄寒无寐，山居得真尚。一为尘缨缚，不得闲时饷。两耳聒欲聋，喧嚣千万状。雨夜自潺湲，宦途空悲怆。剑南四千里，地遐接蛮瘴。乍听江水声，聊使心灵畅。"}