{"id":"1252772","title":"追和张外史游仙诗五首","dynasty":"元末明初","author":"余善","text":"鸾书趣燕五城东，下视星辰在半空。行过瑶台重回首，玉清更在有无中。城阙芙蓉晓未分，身骑金虎谒元君。青童不道天家近，笑指空中五色云。溪头流水泛胡麻，曾折琼林第一花。欲识道人藏密处，一壶天地小于瓜。不到麟洲五百年，归来风日尚依然。稚龙化作雪衣女，来问东华古玉篇。春宴瑶池日景高，乌纱巾上插仙桃。长桑树烂金鸡死，一笑黄尘变海涛。"}