{"id":"683462","title":"哭子相","dynasty":"明","author":"王世贞","text":"伏枕燕关气憯悽，惊魂忽破驿书题。窥人魑魅骄相狎，入眼星河黯自低。岁暮中原无騕䮍，春晴大海有虹霓。何言后死斯文在，七圣襄城路转迷。陨璧闽天紫气微，十年空恨国工稀。犹馀明月人间号，不睹连城海上归。及墓诸生封马鬣，挑灯少妇泣牛衣。平生剩有遗书在，惆怅传经心事违。"}