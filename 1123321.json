{"id":"1123321","title":"和清富楼","dynasty":"宋","author":"赵希逢","text":"禅味曾参老释昙，混融万象就中观。眼前风月随时幻，胸次乾坤别样宽。自是临流清可赋，不成无酒白相看。碧潭秋月唯堪比，光瑩吾心一片寒。对景谁能不赋诗，凭高著眼到幽微。下临无地仙三岛，水远兼天山四围。岂但追陪闲著句，更应珍重为留衣。北山他日移文去，蕙帐无人月满扉。"}