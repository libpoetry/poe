{"id":"780175","title":"金缕曲 寄大兄三十六叠前韵","dynasty":"清","author":"叶绍本","text":"忆隔春明酒。但宵来、怕听夜雨，寝食安否。赖有鱼书通警欬，遥指城依北斗。积年格、列应迁九。圣世官人歌卷耳，好清勤、夙夜铜扉守。丹垣秩、已居首。輶轩愧我骃原走。只盟心、廉泉饮腹，艺林援手。报国文章思有用，鹤俸敢教轻受。且莫令、山樵滕口。振鹭白圭容自洁，照澄波、怕作麠头丑。书款曲、报斋牖。"}