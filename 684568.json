{"id":"684568","title":"王承德四时花鸟图","dynasty":"明","author":"王佐（汝学","text":"杏花疏雨枌香深，朵朵迎风艳不任。老眼不谙花态度，从教春色付山禽。汉武初开西北堧，石榴分种至中原。幽禽亦有兴亡恨，相对枝头寂不喧。西风吹老木犀花，上有幽禽玩物华。底事千岩摇落后，一岩光景在人家。默默青禽瞰玉妃，泠云寒月淡相宜。香魂不到青宫里，那得轻扬粉蝶知。"}