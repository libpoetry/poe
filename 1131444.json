{"id":"1131444","title":"诸公妓饮问政堂有诮予不来者借韵呈司户同志","dynasty":"宋","author":"虞俦","text":"广文官舍自萧然，好事何人与酒钱。惯伴诸生甘寂寞，倦从獧子醉妖妍。静挥绿绮心逾适，渴饮门冬手自煎。畴昔东山怀雅尚，未须轻鄙笑臞仙。生涯冷淡我胡然，客里空囊愧一钱。已负酒杯同笑语，彊排诗句斗清妍。官閒祇起樊笼叹，内热真犹膏火煎。试问聚蚊成一饷，何如高枕梦游仙。几日斋厨愧索然，信君高会拚金钱。迩来此乐城中少，况有今宵座上妍。连放酒杯浮潋滟，须防更漏解催煎。闭门独坐何由羡，漫搅枯肠赋八仙。孤游冷宦叹徒然，安得通神十万钱。南北阮家何似富，东西施子乃争妍。歌筵怜我应无分，诗债忧君苦太煎。却忆金明年少事，春风得意醉群仙。东家谁念我累然，惭愧何曾十万钱。病骨那禁三伏热，长眉空负十分妍。睡凉喜有青奴伴，药瞑频呼赤脚煎。阁束箪瓢缘少味，非关辟谷要求仙。"}