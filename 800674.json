{"id":"800674","title":"插秧图","dynasty":"清","author":"汪士鋐","text":"车轧轧，水活活。谁家田翁勤种田，插秧田中量疏密。呼童课仆运秧马，俯首泥行股无䯋。今日车水满，明日祝秧活。不知何日秀且颖，筑场刈禾赋秷秸。大儿读书如养苗，勿忘勿助不敢揠。小儿读书心孔开，惟恐卤莽与灭裂。主人有田复有儿，书味酒香满一室。呼童留客和田歌，田家之乐乐如何！"}