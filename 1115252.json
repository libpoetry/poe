{"id":"1115252","title":"陪留守余处恭总领钱进思提刑傅景仁游清凉寺即古石头城三首","dynasty":"宋","author":"杨万里","text":"山自新亭走下来，化为一虎首重回。平吞雪浪三江水，卧对雨花千丈台。点检故城遗址在，凄凉浩叹宿云开。六朝踪迹登临遍，底事兹游独壮哉。万里长江天上来，石头却欲打江回。青山外面周如削，紫府中间划洞开。苏峻战场今草树，仲谋庙貌古尘埃。多情白鹭洲前水，月落潮生声自哀。已守台城更石城，不知并力或分营。六师只遣环天阙，一垒真成借寇兵。向者王苏俱解此，冤哉隗协可怜生。若言虎踞浑堪倚，万岁千秋无战争。"}