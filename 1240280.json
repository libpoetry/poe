{"id":"1240280","title":"题王秉彝乐善堂","dynasty":"元末明初","author":"叶颙","text":"结庐在人世，惟善以自将。宅兹幽迥地，远彼势利埸。古屋三四间，秋风白云乡。仁慈居壶奥，礼义为垣墙。庭种三古槐，门栽五垂杨。芝兰香四座，花蕊映两厢。光辉谢金碧，调饰辞铅黄。吟榻青峰边，钓石绿沼旁。窗前书万卷，膝上琴一张。客至亦不恶，茗碗与酒觞。客去但高卧，不梦封侯王。全无宠辱惊，常有声名香。胸中万念空，并此身世忘。秪存金石心，靡替刚毅肠。平生无所短，而亦无所长。平生不作恶，善亦无可扬。善恶俱两遣，长短未用量。傍人患不足，我乐殊未央。乐此山水丽，乐此松桂芳。乐此烟霞古，乐此风月良。丘园之胜概，泉石之膏盲。岂止乐吾庐，更乐斯民康。古今之遗范，天地之大纲。无一不自乐，其乐匪泛常。其乐善无尽，聊以名此堂。"}