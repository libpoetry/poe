{"id":"177471","title":"金菊对芙蓉·梧叶飘黄","dynasty":"宋代","author":"康与之","text":"梧叶飘黄，万山空翠，断霞流水争辉。正金风西起，海燕东归。凭栏不见南来雁，望故人、消息迟迟。木樨开後，不应误我，好景良时。只念独守孤帏。把枕前嘱付，一旦分飞。上秦楼游赏，酒殢花迷。谁知别後相思苦，悄为伊、瘦损香肌。花前月下，黄昏院落，珠泪偷垂。"}