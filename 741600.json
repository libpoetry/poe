{"id":"741600","title":"米友仁楚江风雨图卷","dynasty":"清","author":"姚鼐","text":"万山欲驾云飞去，风雨江声挟东注。波翻雨横客登楼，天地浑茫不知处。藤厓高下县太阴，霾雾冥濛露江树。飒飒风漂劲柯动，急雨小停江浪涌。低昂岛溆数舟行，寂寞鱼龙暮天恐。楚江晴甸亦苍茫，况值萧条风雨凉。山鬼含睇帝子怨，海洲忽近吴天荒。破墨氤氲载元气，胸前突出山川势。不须惨淡拟形模，元是分明出层次。君不见阿章早许元晖继，楚山已进先皇秘。此图卷末复题诗，南朝又见颠翁字。父子峥嵘书画学，江山慨叹迁移事。五百年来江自流，江城余亦澹淹留。借来宝墨流虹卷，且慰无憀风雨秋。"}