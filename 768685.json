{"id":"768685","title":"十二时 观猎寄高侍讲","dynasty":"清","author":"沈皞日","text":"出重关、云低草暗，吹遍软尘千里。看队队、风生画戟，金缫环飞豹尾。孔雀新翎，银貂小袖，鹰臂团龙紫。日已夕、炙脆烹鲜，凤罽猩罗，玉几炉烟谁侍。有故人、高三十五，珥笔行宫丹陛。短箭轻弓，题香醉露，日近天颜喜。赋长扬上林，银光细写多矣。恨飘零、弹莺蹋柳，瘦马茸衫燕市。射石心寒，请缨路杳，閒杀英雄气。算明年只好，河阳摊书花底。"}