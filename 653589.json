{"id":"653589","title":"送孙先生归沐阳八韵","dynasty":"明","author":"张宁","text":"一从立雪过严冬，海北天南意万重。鲁国书生多未化，关西夫子更难逢。是谁惭负昌黎教，无地开陈安定功。自古浮云能蔽日，于今死草又生风。乡山归去冥鸿远，身世閒来野鹤同。收拾青毡付儿子，提携绿酒醉邻翁。名全更觉斯文重，道在何妨旧业穷。惟有当时恩义在，天涯此别叹西东。"}