{"id":"1067657","title":"画虎行为吉州假守苏公作","dynasty":"宋","author":"徐俯","text":"昔日何人画于菟，君家独有他家无。宣城老包骨已朽，纷纷俗子尚欢呼。大虎蹲踞小虎戏，目光注射百步外。名画多闻内府收，人间岂惜千金费。巉巉岩岩谷中石，老树穹枝拂秋色。锐头将军射不得，却挂江南使君壁。林间一啸四山风，麇惊狐号鸟堕空。不向南山随李广，只愁东海笑黄公。忆昔余顽少小时，先生教诵荆公诗。只今耆旧无新语，赖有庐山病可师。"}