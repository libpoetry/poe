{"id":"915510","title":"送丁卿季吏部赴召","dynasty":"宋","author":"杨万里","text":"吾州史君五十年，不曾召节来日边。老夫送人作太守，不曾送人上九天。玉皇去年选丁宽，遣来螺浦苏茕鳏。玉皇今年唤渠还，州民遮道不得前。文儒佳政万口传，近世能吏了不关。道渠岂弟父母然，凛如冰霜照人寒。道渠明断神一般，秋毫不扰田里安。一州天下孰后先，要渠笔橐侍甘泉。尚书履声再接连，更进一步百尺竿。紫枢黄閤半武间，梅花满枝雪满山。雪花能舞梅能言，满饯史君金玉船。"}