{"id":"834795","title":"满江红 题子危南窳春牧图，即用其见投韵","dynasty":"清末民国初","author":"冯煦","text":"城上春阴，正俯仰、今古自斟。菰芦外、软红如驶，烟语重寻。万里乾坤无伯乐，龙媒伏枥孰知音。算此情、遥挹石湖仙，深复深。扶桑梦，伤我心。槃阿啸，且孤吟。奈一鞭斜炤，触拨尘襟。望断辽东游牧地，年时铸泪有黄金。甚柳边、六辔正逍遥，调似琴。"}