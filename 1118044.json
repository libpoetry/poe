{"id":"1118044","title":"村居四首","dynasty":"宋","author":"陆游","text":"白首归来亦灌畦，任教邻里笑栖栖。道心宁感两雌雉，生计惟存五母鸡。不恨闲门可罗爵，本知穷巷自多泥。暮闻鼓角犹人境，更欲移家入剡溪。游子从来念故乡，我归仍得值丰穰。粗缯裁制襜褕暖，肥羜烹调馎饦香。对客不妨依几杖，呼儿时与话耕桑。却惭未解真齐物，犹拣山村静处藏。青藜杖出氛埃外，白版扉开水竹边。造物与闲仍与健，乡人知老不知年。斋居每袖持螯手，妄想宁流见曲涎。昨夜小庭风露冷，菊花消息已先传。石帆山下乐谁如，八尺轻舠万顷湖。能酿人家分小榼，爱棋道士寄新图。条枚积地树鸡栅，沟港接筒浇芋区。父子还家更何事，断编灯下讲唐虞。"}