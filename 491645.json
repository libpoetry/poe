{"id":"491645","title":"后掘冢歌","dynasty":"明","author":"刘崧","text":"岘冈西北龛村路，近郭家家葬坟墓。富家尽栽松柏林，葬时装敛帛与金。百年太平人事好，时时子孙来拜扫。祭馀列宴画亭深，细马香车入青草。墓门碑石高峥嵘，界水连山谁敢争。枯枝堕地无人拾，牧竖驱牛山下行。乱兵西来人散走，青野荒荒绝鸡狗。丘坟已见遭掘伐，棺椁还闻被椎剖。锦衾绣袂颜色新，玉珥金环光照人。千年幽鬼窖中物，去作谁家富贵春。"}