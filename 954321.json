{"id":"954321","title":"赠潘景温叟","dynasty":"宋","author":"欧阳修","text":"秦卢不世出，俗子相矜誇。治疾不知源，横死纷如麻。番阳奇男子，衣冠本儒家。学本得心诀，照底穷根厓。泠然鉴五藏，曾靡毫釐差。公卿扫榻迎，黄金载盈车。语言无羽翰，飞入万齿牙。相逢京洛下，使我惊且嗟。七年慈母病，庸工口咿哑。恨不早见君，以乞壶中砂。通宵耳高论，饮恨知何涯。瞥然别我去，征途指烟霞。孤云不可留，泪线风中斜。"}