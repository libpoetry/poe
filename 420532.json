{"id":"420532","title":"木兰花慢 朱鱼","dynasty":"近现代","author":"张克家","text":"杖藜花下步，听匝匼，水中声。正溽暑初收，新凉乍到，流火三庚。凭阑一泓洗眼，见朱鱼、唯唯出茭菱。大有濠梁意兴，点头庄叟持平。研脂涂抹烂银。莹十二，墨痕黥。忆茧纸、朝阳飞潜变化，小试鲲鹏。衣被已无宏愿，但风流、文采耀人睛。艳羡临渊徙倚，不同鲂婢思烹。"}