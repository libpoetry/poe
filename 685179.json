{"id":"685179","title":"哭袁相公二首","dynasty":"明","author":"王稚登","text":"泪痕如雪荐生刍，千里风尘酒一壶。伯道遗孤安得有，中郎少女亦曾无。麒麟乍刻惟新冢，乌鸟空啼是别雏。生事萧萧何必问，坂田硗石半无租。鹤飞蝉蜕总成尘，欲报明珠未得伸。山上杜鹃花是鸟，墓前翁仲石为人。黄肠诏出东园赐，白骨家余南巷贫。为问翟公门下士，死生谁个见情真？"}