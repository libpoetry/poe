{"id":"635349","title":"赠梁海民","dynasty":"明","author":"成鹫","text":"梁生两眼炅如电，忆昔与子始相见。登堂一语发真机，使我老儒骋雄辨。终朝旗鼓纷相当，直至闻声不见面。月出日入方休兵，胜负未决终不平。迦文尼父大鼓掌，何意得有苍蝇声。从此与君成末契，眼中始识梁居士。高论至今如昨日，君未全非我仍是。是非君我不相知，且道谁人先出世。我曾出世四十春，今朝方卸头上巾。途穷舍车觅舟楫，须眉虽假面目真。出逢亲旧不识面，故人熟视回车轮。临岐劝我入山去，严城闹市多嚣尘。请君弃置勿复道，此心草草难具陈。低头负米归乎来，眼前岂有相知人。"}