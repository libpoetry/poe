{"id":"816978","title":"消寒十咏 临江仙 糊窗","dynasty":"清","author":"鲍之芬","text":"故纸窗棂风雨破。几日嫌寒，不敢临窗坐。数幅云笺功力大，糊来顿使寒威挫。从此书灯添夜课。爱惜灯花，不怕风吹堕。三五银盘虽隔个，相扶梅影分明过。夏日常抛，冬时更恋。炎凉颠倒殊纨扇。年年熨贴绽重缝，春晖肠断馀衣线。经纬须分，元黄自辨。绨袍故好何心羡。黑貂虽敞志犹存，牛衣未必长贫贱。广庭满贮三冬日。重檐梅蕊香初炙。帘幕向阳开。曦晖入户来。丹心原自暖。不为红轮转。遍体沐恩光。春生荆布香。裘敞山肩叠，惟拥诗肠热。宝鸭温香不敌寒，更榾柮、金炉爇。酒暖香芬烈，茶熟烟凝结。旋贮阳和虚室春，凭它一尺门前雪。帘幕朔风寒，冻结毫如刺。定国安邦不用伊，何必锋芒利。暖气借吹嘘，渐转融和意。墨沈方浓酒正酣，挥洒龙蛇势。窗南砚北。凛凛冰坚石。脆质难凭敲凿力。炉火温黁微炙。融融暖玉生烟。东风冻解春先。顷刻香腾墨海，何能荒我良田。勺贮寒江。瓢倾冻雪，火活铜珰。蟹眼翻圆，松涛响彻，一桁烟萦。萌芽岕片争清。泛碧乳、泉甘露馨。暖沁诗脾，浓消酒渴，七碗春生。酝酿糟仙学杜康。生嫌味烈熟尤芳。银屏金鼎谙时煮，黄菊青梅别样香。寒可敌，醉堪乡。不愁斗费十千偿。需时惯把貂裘换，风雪床头一瓮藏。山光白。山光白衬天光黑。天光黑。沉沉远水，玻璃冻墨。羔裘粘满花魂魄。芒鞋印满人踪迹。人踪迹。高低路径，杖藜须策。梦里香生处，窗前月到时。晴檐鸟语报南枝。定有咏花人已、得先期。残雪逡巡踏，清风料峭吹。清溪曲处小桥欹。一树寒葩掩映、出疏篱。"}