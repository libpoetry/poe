{"id":"521052","title":"己酉西行","dynasty":"明","author":"顾清","text":"出门别亲友，长揖官道傍。送者或低回，行者何慨慷。功名来趣人，安得恋旧乡。千金装湛卢，万斛驾艅艎。扬帆出三泖，凌空度天潢。挥刃斩蛟鼍，回首招凤凰。浮云东南来，矫若游龙翔。前飞若先驱，遥遥西北行。西北帝王居，楼阙天中央。年华际太平，贤俊争趋跄。一行策奇勋，六辔驰康庄。致君尧舜上，载歌卿云章。夙志自耿耿，况当膂力刚。雨过碧天净，月明仙桂香。豪饮尽百瓠，长歌激清商。去去君莫疑，船头起虹光。"}