{"id":"803077","title":"题听松山人梅花书屋图为丕光作","dynasty":"清","author":"吴培源","text":"峭壁摩空如斧凿，一道飞泉九天落。夜烟如雾隔人间，飘渺寒峰隐孤阁。铁斡离奇千百树，雪后霜前吐琼萼。何人结屋此中居，应是谪仙耽寂寞。煮茶声里梦初回，冻合阶除闻唳鹤。山人下笔无点尘，墨痕尽化为烟云。花魂月影绘不得，意超象外传其神。空山夜半清景绝，仙风吹人冷诗骨。挂君西围之素壁，夜夜吟情托寒月。"}