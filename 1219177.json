{"id":"1219177","title":"温日观画葡萄二首 其一","dynasty":"元","author":"郑元祐","text":"伊昔钱唐温日观，醉兀竹舆殊傲岸。却将书法画葡萄，张颠草圣何零乱。枝枝叶叶点画间，醉瞠白眼看青天。狂呼大盗杨总统，天不汝诛吾厚颜。杨加箠死曾不畏，故老言之泪尚潸。画成葡萄谁赏识？惟有鲜于恒啧啧。醉叩斋室支离疏，拊摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹？蔓如龙须实马乳，问师挥毫奚独取？只因汉使远持来，野老诗成泪如雨。"}