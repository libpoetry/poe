{"id":"308989","title":"湘春夜月·帘","dynasty":"现代","author":"赵熙","text":"挂双扉。一层真是天涯。秪惜隔住花关，关不住相思。出外小红先笑，道海棠吹落，没个人知。妒猧儿巧入，仙裙瞥露，银蒜声低。生来命薄，香斑竹子，曾渍湘妃。化作波纹，任数遍千条万缕，愁样丝丝。香消夜永，料汉宫门巷如斯。荡漾处，便真珠织就，衔花燕子，都要嫌伊。"}