{"id":"654492","title":"春晖堂为周冬官赋","dynasty":"明","author":"何乔新","text":"春旸丽晴颢，百卉含和泽。离离堂下草，乘时泛轻碧。念兹茂以荣，允籍春睴力。春晖岂望报，草心自罔极。婉彼周家母，顾复心尤剧。子今茂且贤，亨衢振脩翮。貤恩攽命书，亦既昭淑德。母发日种种，子心恒恻恻。岂无膻与芗，亦有琴与瑟。虽能养口体，未足供子职。常恐驶景流，岁月忽复易。高堂揭华扁，睿藻何舄奕。愿同堂北萱，长使慈心怿。"}