{"id":"1002704","title":"多雨","dynasty":"宋","author":"曾巩","text":"嗟江之滨地多雨，冬雷不收开蛰户。阴气浊晦化为雾，或云于山水于础。杂花万株红与紫，腊风吹开不可数。入春十日寒始至，春气欲归寒格住。群山巉空雪相亘，摧折草木何可禦。霖倾潦汹那复止，穹林大丘灭无渚。及今孟夏理宜热，重裘无温坐当午。四时云然了安谓，吁吾有愁谁可语？"}