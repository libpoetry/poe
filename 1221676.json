{"id":"1221676","title":"赠医士沈士贞","dynasty":"元","author":"凌云翰","text":"庖丁能治牛，师旷能治音。畴知扁鹊术，异迹同其心。五行播四序，偏胜恒为淫。柰何蕞尔躯，禦此寒暑侵。岐黄世云远，奥义难重寻。长沙继扁鹊，论议横古今。不有刘张徒，奚辨石与琳。钱唐医之薮，名士朋盍簪。惟兹隐候裔，声价兼南金。厚施远食报，券积高于岑。朅来金闺彦，有疾虞将深。神丹进刀圭，捷若磁引针。功成不受馈，拂衣归茂林。我夙慕其人，与语开尘襟。安得双鲤鱼，为之溉釜鬵。尽询养生秘，启我聋且瘖。会面谅可期，因风寄长吟。"}