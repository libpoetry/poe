{"id":"1194183","title":"游烂柯山","dynasty":"唐","author":"羊滔","text":"步登春岩里，更上最远山。聊见宇宙阔，遂令身世闲。清辉赏不尽，高驾何时还。石梁耸千尺，高盼出林囗。亘壑蹑丹虹，排云弄清影。路期访道客，游衍空井井。采薪穷冥搜，深路转清映。安知洞天里，偶坐得棋圣。至今追灵迹，可用陶静性。沙门何处人，携手俱灭迹。深入不动境，乃知真圆寂。有时归罗浮，白日见飞锡。"}