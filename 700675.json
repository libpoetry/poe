{"id":"700675","title":"秋华咏 菊","dynasty":"明","author":"高攀龙","text":"日暮有好怀，閒閒来田閒。篱边见黄菊，相对不知还。夫容临清水，露下颜色冷。山斋人未眠，独步月中影。华开在今朝，华落不终夕。开落如君恩，丹心不可易。秋水不可极，月出寒山静。一夜孤舟边，风吹芦华冷。山人昼埽室，焚香读周易。泠然万念空，芭蕉照人碧。小窗当北牖，日夕生凉风。最爱竹丛里，忽亚一枝红。"}