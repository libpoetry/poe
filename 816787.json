{"id":"816787","title":"贺新郎 怀陈其年","dynasty":"清","author":"董俞","text":"试数词坛彦。惟陈生、奇葩逸藻，波腾云卷。手展麦光倾八斗，竞道扬班再见。听清论、靡靡忘倦。海内真才能有几，叹从来、风雅时人贱。休浪诩，雕虫擅。石城花月同留恋。正良宵、银筝翠袖，鸾笺题遍。别后酒徒零落尽，尔我飘飖蓬转。止馀得、愁丝恨片。不信董公称健者，已十年、瘦损风尘面。空搔首，泪如霰。贫也原非病。怅萧然、桑枢蓬溜，褐衣尘甑。底事屋梁恒仰面，赢得穷愁愈甚。请从此、停披辍咏。谢绝墨卿毛颖辈，任江花、零落边笥罄。北窗下，惟高枕。莫誇繁露才名盛。到如今、下帷何用，窥园不禁。蛮触功名安足贵，早己邯郸睡醒。况穷达、从来有命。暇日支筇携斗酒，正花时、不负登临兴。谁似我，麋鹿性。孰为归生老。看翛然乌巾鹤氅，风姿犹好。偏喜镜台容易觅，扇底嫣然一笑。况才比、温郎还妙。架上彩毫应秃尽，须另寻、银管青螺扫。知长夜，被花恼。莫嗤秋燕同潦倒。问平生、容成秘术，些些可晓。种玉仙缘天付与，消受翠鬟娇小。真妒杀、鹊桥天表。但得茂陵人似玉，任白头、大妇贻诗诮。诧掌上，明珠耀。"}