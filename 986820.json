{"id":"986820","title":"赠广都寓舍贤妇二喻诗","dynasty":"宋","author":"顿起","text":"尝闻赵清献，恤孤慰亡友。至今西蜀人，谈美不容口。二喻出儒家，清贫一无有。零丁依老姑，破屋僧堂后。相对诵诗书，未尝窥户牖。圭折玉弥方，山寒松更茂。县宰初闻名，咨嗟为之久。从容语其配，夫人曾见否。长者二十三，次亦十八九。青裾长蔽膝，荆簪短在首。我欲效清献，言不为人取。近于吾邑中，选婿得豪右。夫人相宰意，鱼蔬荐樽酒。屈致二喻来，呼名老与寿。女子当有行，诗称远父母。饥寒日月长，蓬荜风雨漏。大喻前致词，洒泪湿衣袖。荷德固已深，缄情亦须剖。上言亲未葬，心欲土自负。下述妹未笄，??无傅姆。还家复献书，自叙贫且陋。铅华世所悦，铜臭非吾偶。肯效闾闬间，碌碌逐鸡狗。世无梁伯鸾，应嫌孟光丑。孔明若再生，承女甘箕帚。陈义一何高，夫人惊拊手。至今书稿在，光辉射星斗。董子慕高风，喜曰真吾妇。吾亲双白发，吾弟室未授。眷言姊妹贤，可以相先后。五两币虽轻，意则千金厚。辎轩双造门，观者竞奔走。女子尚能尔，男儿宜自守。重聘或不来，岂欲终畎亩。畜德尚未充，高位亦虚受。寄语事君者，慎勿轻去就。"}