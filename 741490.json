{"id":"741490","title":"彭泽县","dynasty":"清","author":"陆锡熊","text":"大江会九派，惊涛浩无边。浔阳三舍余，五日劳洄沿。层崖出危堞，孤城枕江壖。茫茫辨洲树，稍稍开墟烟。即景感徂岁，望古怀昔贤。水势枞阳西，山光义熙前。我因一囊粟，乘此万里船。所求亮锱铢，忍受旁人怜。造物养不材，饮啄良有缘。但当咏时运，便可归园田。三复乞食诗，操瓢亦欣然。"}