{"id":"764950","title":"浣溪纱 其七 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"胜日宾僚爱泛舟。玉箫金管恣遨游。翩翩裙屐尽风流。醉脱金貂偿酒债，狂题歌扇当缠头。神伤只是白江州。"}