{"id":"564544","title":"少傅夏桂翁六十寿诗","dynasty":"明","author":"孙承恩","text":"圣世开熙运，昌朝得大贤。河图呈瑞旦，崧岳降神年。日月光华盛，风云庆会骈。遭逢原有数，轩豁固无前。凤矫翔千仞，雕骞隘八埏。对时方育物，熙载乃旋乾。登陟三台峻，调和二气平。弘枢资密勿，大冶荷陶甄。徵角招相悦，盐梅用乃宣。眷隆锡马日，任重负鳌肩。游刃分群骼，孤峰障百川。令仪钦穆穆，雅德见渊渊。恳款抒长策，从容握化权。阳春功泯迹，时雨泽无偏。学术三才贯，词锋八面专。经纶徵事业，风雅寓诗篇。翼翼匡文德，雍雍和舜弦。人传白雪句，家有紫霞编。榜揭蛟龙翥，岩镌星斗悬。全才元不器，盛美总能全。望重心愈下，功高志益虔。即今黄阁老，原是玉堂仙。火宿辉南极，台光烛昴躔。遐方瞻气象，朝士乐周旋。才见三元始，重占六甲圆。环中神独至，镜里发常玄。平格从天寿，冲虚象帝先。松乔行可致，钟鼎故裒然。静养探玄理，冥心契道诠。百祥来止止，一气亘绵绵。皇祚无穷纪，贞休幸共延。小诗追吉甫，奕世拟流传。"}