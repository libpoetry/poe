{"id":"920159","title":"夷陵县欧阳永叔至喜堂","dynasty":"宋","author":"苏轼","text":"夷陵虽小邑，自古控荆吴。形势今无用，英雄久已无。谁知有文伯，远谪自王都。人去年年改，堂倾岁岁扶。追思犹咎吕，感叹亦怜朱。旧种孤楠老，新霜一橘枯。清篇留峡洞，醉墨写邦图。故老问行客，长官今白须。著书多念虑，许国灭欢娱。寄语公知否，还须数倒壶。"}