{"id":"681846","title":"张克振归顺德","dynasty":"明","author":"吴希贤","text":"张君自是南海英，风云早岁抟鹏程。杏园春事过十载，看花浪作儒生荣。风云满面春衫碧，客里携书笑相觅。玉堂尊酒意未阑，亲舍孤云愁转剧。西风吹衣归兴便，与君岐路齐扬鞭。吴山越水路迢递，惊涛骇浪浮虚船。残腊催人惄如渴，到此踌躇复言别。行程杳杳随江鸿，乡梦依依共明月。高堂寿酒乐事多，堂前双桂春婆娑。天伦自分足怡悦，功名休叹成蹉跎。故山薇蕨君莫采，万里青霄壮心在。他年花发曲江春，听雨亭前重相待。"}