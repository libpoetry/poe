{"id":"487270","title":"水龙吟 咏莲","dynasty":"明","author":"张邦奇","text":"芙蓉开遍芳塘，薰风倍觉湖天好。爱花心性，北窗簟滑，起来偏早。王母瑶池，麻姑琼海，更谁窈窕。枉惹他游女，暗增羞妒，频低首，临波照。一段氤氲芳气，画阑前、紫云萦抱。忽思泰华峰头，玉井搴来寒峭。欲去无因，步虚声里，梦云空绕。看层霄、鹤起凌风，何日尽收烦恼。"}