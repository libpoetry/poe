{"id":"1136834","title":"水调歌头 舟过桃源，适逢初度，和欧阳楚翁韵","dynasty":"宋末元初","author":"王奕","text":"吾玄终不白，拗出老扬雄。近日青衿绿发，转盼忽成翁。缩首杞天坠地，极力虞渊取日，直欲入冯宫。迂阔有如此，谁不笑王公。十年后，数椽屋，隐琊峰。人叹乾坤许大，醯瓮老山中。于是泛淮航泗，于是沿邹过鲁，千古慕雩风。造物既生我，斯道岂终穷。"}