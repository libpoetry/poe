{"id":"813477","title":"次杜工部秋兴八首","dynasty":"清","author":"李寄","text":"漠漠轻烟带远林，霜高气肃自萧森。千崖月上开清景，万里风来扫积阴。比德巢由先有志，共图王霸庶无心。江湖袖手行歌曼，閒数秋城户户砧。閒倚枫林看日斜，空山留得旧□华。欲剸龙耳探灵洞，思合莲丹坐古槎。可奈弥天皆毒雾，不堪遍地是胡笳。秋风老却陶潜菊，雪里还开强项花。金风淅淅送斜晖，便觉衰颜酒力微。海运鹍鹏看怒徙，塞寒鸿雁听哀飞。远寻道侣因缘误，遍踏名山筋力违。黄鹄冲天男子事，肯甘燕雀稻粱肥。莫看仙人一局棋，斧柯终烂亦堪悲。岂知争却千年日，孰若抽身八极时。云护池中龙卧稳，月明江上鹤归迟。抚髀自叹吾衰矣，事事伤心不可思。廿载栖迟故国山，避人尚恨在人閒。五湖烟景笼鱼艇，双木松风护死关。蓝玉那能充煖腹，金丹定肯驻衰颜。真仙似以轻狂谪，敢跻瑶池许碏班。父老阳春望转头，金陵王气索然秋。宫廷薪胆人皆讳，荆棘铜驼客已愁。厮养时来成翼虎，英雄运去逐眠鸥。中原尺寸当□□，区脱如何视豫州。忆昔高皇创业功，白山黑水版图中。四□荫庇扶桑日，万国薰蒸闾阖风。武教治兼文教盛，一年粟有两年红。三韩自是神京臂，遗事犹堪问老翁。卜年八百数逶迤，反覆终当类复陂。旧日龙髯犹在地，荒陵鹃血好殷枝。诛奸史笔千年在，梅祸天心一旦移。白水金刀闻汉谶，云台愿附姓名垂。"}