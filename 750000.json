{"id":"750000","title":"贫儒叹","dynasty":"清","author":"李应莘","text":"有儒有儒拙且迂，十年手写巾箱书。长安同学半卿相，箪瓢陋巷今何如。东家富儿好鞍马，终日驰猎城南隅。左臂仓鹰逞雄骏，仰笑右手牵韩卢。西邻大贾餍粱肉，百万一掷轻摴蒱。烹羊宰牛召宾客，暮闻丝管朝笙竽。青毡困卧叹何益，绕床妻子空饥呼。高歌枉用泣神鬼，坐令霜雪欺头颅。山中故人偶相访，抗论往往希黄虞。捉襟见肘岂云病，天靳智巧安吾愚。盘中粗粝愿同饱，蕨况可采芝可茹。吁嗟乎！有蕨可采芝可茹，慎勿浪曳侯门裾。"}