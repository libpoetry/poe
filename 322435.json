{"id":"322435","title":"满江红·书慈溪郑母张孺人节孝事","dynasty":"清代","author":"张玉珍","text":"今古娥眉，推第一、荣扬节孝。仓皇处、难痊夫病，还愁姑老。玉笛正吹连理曲，瑶琴忽转伤心调。剩呱呱、七日试哀啼，遗孤貌。奁镜冷，离鸾杳。妆阁掩，钗分早。算几番摒挡，邻逋才了。识代陔兰谋色养，教传灰荻邀旌表。抱冰心、常共月争光，千秋皎。"}