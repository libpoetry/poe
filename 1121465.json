{"id":"1121465","title":"是日天气乍晴颇快人意因和韵拉世弼谒傅岩","dynasty":"宋","author":"欧阳澈","text":"风剪梧圭欲晚秋，溪光山色称欢游。联翩云水宜搜异，俛首阎闾耻溷流。相视悉皆谋按剑，无心谁复似虚舟。紫芝眉宇人中瑞，一日常思一聚头。袍襟帽角走红尘，可笑崎岖一病身。试拉竹溪山里侣，去寻庐阜社中人。鲍昭俊逸虽难敌，夷甫风流幸许亲。鸡黍尚为千里会，况兹咫尺接墙邻。"}