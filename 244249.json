{"id":"244249","title":"南浦·一箭舜弦风","dynasty":"宋代","author":"史浩","text":"一箭舜弦风，向晓来、轻寒初报麦秀。蝶股歇花须，韶光老，莺声倦闻呼友。池塘绿暗，数竿粉节天然瘦。对兹美景，爱清歌妙曲，千锺芳酒。谁知别是壶中，缭画阁朱栏，烟谷云岫。三岛十洲东，青霄上，神工幻成岩窦。瑶台阆苑，翠旌羽葆频相就。世凡洗断，教乌兔从今，迟迟飞走。"}