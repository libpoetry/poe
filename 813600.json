{"id":"813600","title":"易公仙公申兄弟，暨王兰谷宿盘山天城寺三日，历盘西剑台诸胜而归，未及追陪怅然于怀赋此却寄","dynasty":"清","author":"李锴","text":"烟草渺无际，卢龙秋色来。昔人谁舞剑，有客此登台。楚塞思千里，边风酒一杯。悲嘶馀老马，落日自低回。谡谡云际松，亭亭天半峰。共携紫竹杖，踏碎青芙蓉。高趣渺难测，野人嗟莫从。溪南双白鹿，应与数君逢。入览遂复尽，胜游宁足多。好山留一半，此意欲如何。紫盖冥烟雨，天门障薜萝。上方今不到，珍重待重过。"}