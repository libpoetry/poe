{"id":"302581","title":"得陈石遗丈书","dynasty":"现代","author":"黄仁基","text":"公昔长安居，尘土净如扫。斜街草树香，夜色犹娟好。邻曲夜夜来，谈诗忘达晓。归来及乱馀，献典闭门草。贱子负笈游，年来气枯槁。偶读近代诗，奇瑰忽惊倒。欣然动诗兴，含毫情转邈。写质先生前，所采颇不少。谓我于时贤，佳处饶探讨。望我意为主，然后求词好。细读才恍然，孤灯出幽眇。抠衣欲往从，寒波隔闽岛。"}