{"id":"740242","title":"香光寺姚广孝废园醉歌","dynasty":"清","author":"戴纯","text":"西风吹山山不改，健鹘矫翮凌烟彩。古道苍茫踏叶行，晴沙漠漠田每每。道旁萧寺金碧辉，手执马箠叩僧扉。沙弥煎茶成小憩，秋阳昭灼牛羊归。回廊历尽散残步，后圃荒芜足云树。亭基苔满曲沼封，松耶石耶尚森布。大师学道辞室家，纵横才气满袈裟。靖难功成衣赐紫，几曾性僻耽烟霞。此地园林几时创，此夜魂游有梵放。僧伽不住女媭嗔，英雄事业俱魔障。我来携酒挂马鞍，探囊肴核还盈盘。据石留连尽杯酌，亦既醉矣瓶罍乾。仰天大笑出门去，山外斜阳红几处。寒水流澌逝不回，从古几人羁日驭。回首层峦指上方，千秋龙象护云堂。山僧不解古今事，笑杀狂夫醉更狂。"}