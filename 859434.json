{"id":"859434","title":"垂虹亭","dynasty":"宋","author":"王安石","text":"三江五湖口，地与天不隔。日月所蔽亏，东西渺然白。漫漫浸北斗，浩浩浮南极。谁投此虹蜺，欲济两间阨。中流杂蜃气，栏楯相承翼。初疑神所为，灭没在顷刻。晨兴坐其上，傲兀至中昃。犹怜变化功，不谓因人役。今君持酒浆，谈笑顾宾客。颇誇九州物，壮丽此无敌。荧煌丹砂柱，璀璨黄金壁。中家不虑始，助我皆豪殖。喟予独感此，剥烂有终极。改作不可无，还当采民力。"}