{"id":"234902","title":"和寄大庚郭县尉","dynasty":"宋代","author":"赵希逢","text":"缠腰跨飞鹤，不须上扬州。直欲抟扶摇，相从汗漫游。得意广寒宫，阔步玉京楼。迤逦叫阊阖，惜阶献前筹。骐骥千里志，縻首成淹留。少年灯火眼，眵昏岁几周。汉庭赊策对，唐匦空书投。抗言不畏避，视死等嬉游。想应初堕地，早已气食牛。慨然大勇闻，肯以小怯羞。一第真分内，谈笑期封侯。可惜刚比铁，不能曲如钩。转喉成触讳，身作治世囚。祸福若自取，行止非人由。飘零靡底定，踪迹萍梗犹。虽然遇坎止，未始随波流。相看得同志，有酒共解忧。议论发耿耿，正谊不利谋。仕路几阅人，来往一置邮。直须早回首，谁能沉复浮。管见颇自是，君其首肯不。江上与山间，风月无人收。不妨为管领，巾车更孤舟。但得免忧辱，外此复何求。"}