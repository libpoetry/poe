{"id":"812179","title":"东行巡屯诗四首","dynasty":"清","author":"成书","text":"经年困道路，此日复东行。为校军台政，来巡屯籍氓。秋风吹旷野，夕照下边城。万里逢摇落，凭高无限情。驱车临沙碛，残月尚朦胧。九夏祁连雪，凌晨闾阖风。疏杨垂弱缕，野卉弄轻红。塞上悲秋客，凄凉孰与同。路转青山口，浓荫送野凉。塞云飞漠漠，烟树郁苍苍。废堠荆榛里，孤村青涧傍。午晴时极目，空羡雁南翔。渐近沁城路，公田次第看。雪深知岁稔，霜早怯秋寒。屯戍争趋接，边防愧抚安。西成真有象，多稼已场攒。"}