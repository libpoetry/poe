{"id":"282201","title":"水龙吟·己巳二月象甫还里，出竹石丈象徵题，象为郑叔问补图，即用叔问题象韵","dynasty":"现代","author":"金兆蕃","text":"朝来东阁重窥，苔痕草色当年异。絮筛风劲，萍黏浪转，晨星还几。西塞春残，谁怜蓑笠，閒渔身世。须眉再觌，云寒石瘦，有无限，低徊意。追忆黄鸡恶识。吊长沙、日斜庚子。神山飘渺，海枯尘黯，青鸾难致。冰雪荒江，风烟乔木，茫茫感此。绎泉明、遗令旧家松菊，道归来是。"}