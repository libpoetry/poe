{"id":"1149525","title":"和友封题开善寺十韵","dynasty":"唐","author":"元稹","text":"梁王开佛庙，云构岁时遥。珠缀飞闲鸽，红泥落碎椒。灯笼青燄短，香印白灰销。古匣收遗施，行廊画本朝。藏经沾雨烂，魔女捧花娇。亚树牵藤阁，横查压石桥。竹荒新笋细，池浅小鱼跳。匠正琉璃瓦，僧锄芍药苗。旋蒸茶嫩叶，偏把柳长条。便欲忘归路，方知隐易招。"}