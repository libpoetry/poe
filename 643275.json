{"id":"643275","title":"题红梅","dynasty":"明","author":"胡奎","text":"东方风来吹碧雪，群妃醉蹋瑶池月。中有仙人萼绿华，珠佩霓裳最清绝。别来仿佛三千年，綵云梦隔蓬莱天。蓬莱宫中花鸟使，几见海水为桑田。东家步障霞绡暖，不惜千金买池馆。春归红叶玉箫閒，月冷海棠银烛短。何如托根王君家，不学人间儿女花。昨日刘郎笑相赠，天台有约饭胡麻。"}