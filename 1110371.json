{"id":"1110371","title":"因览蓬莱观雪唱和谨成二首","dynasty":"宋","author":"孙觉","text":"重湖复岭去连延，氛霭消沈雪后天。缥缈三山浮海上，参差群玉露峰巅。使君宴集仍侵晓，迁客登临欲判年。洒落尘怀对清绝，向来身世两翛然。蓬莱高阁与天同，雪过栏干万里空。湖海乍惊银汉落，乾坤都在玉壶中。扁舟漾漾思乘月，病骨飘飘欲御风。辄莫画图传北阙，承明人更出江东。"}