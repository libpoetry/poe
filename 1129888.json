{"id":"1129888","title":"颂古四首","dynasty":"宋","author":"释清旦","text":"世尊拈花，迦叶微笑。天际二轮，更相互照。若能截断老瞿昙，闭目黄河只一跳。荆棘林中宣妙义，蒺藜园里放毫光。千言万语无人会，又逐流莺过短墙。谁道先师无此语，焦尾大虫元是虎。胡蜂不恋旧时窠，猛将岂在家中死。急著眼，却回顾。若会截流那下去，匝地清风随步举。崄崖之处，无处插嘴。去却药忌，露当门齿。杈下放身舍命，个里如龙得水。三千里外赚吾来，捋虎须兮捉虎尾。"}