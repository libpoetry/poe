{"id":"1131848","title":"和慎思未试即事杂书率用秋日同文馆为首句","dynasty":"宋","author":"蔡肇","text":"翳翳云生树，翻翻风动闱。高秋忽如此，吾党苦思归。极目愁关塞，侵寒寄褚衣。少狂真喜事，回首壮心违。物色清秋逼，官曹静夜长。华星披夕霭，皎露洗空凉。律细诗难继，禅心梦易忘。依稀贪佛日，香火宿诸方。取士渔盐出，传经户牖开。惊涛帘外起，骤雨笔端来。人竞悬金鉴，书方贵玉杯。太平元有象，勿遣赋良媒。"}