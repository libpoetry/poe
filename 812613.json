{"id":"812613","title":"金陵克复后寄颂湘乡师时将回籍","dynasty":"清","author":"何栻","text":"海宇清平在度中，眼光如月手如风。千秋感激能知我，一代功名已属公。身系安危关气数，才兼将相必英雄。忆初羽扇麾军出，已觉休休量不同。十年满志见清澄，次第收功到秣陵。伊吕之间斯论定，汉唐以下几人能。暴腮我是登龙鲤，衔尾谁非附骥蝇。王谢风流重江左，及门五尺亦羞称。果然天意叶人谋，第一功归第一流。仁寿定过文潞国，勋封无愧武乡侯。同时列校分茅土，到处生祠起萼楼。自是德星门祚盛，三旌六戟未为优。行将下泽游乡里，何待长沙策冶安。忠爱无非臣子分，公孤原是圣贤官。从知管晏程功小，谁识共和协力难。四海苍生望霖雨，岂惟推解活单寒。"}