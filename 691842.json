{"id":"691842","title":"从军四首","dynasty":"明","author":"李梦阳","text":"汉虏互胜负，边塞无休兵。壮丁战尽死，次选中男行。白日隐碛戍，胡沙惨不惊。交加白骨堆，年年青草生。开疆整未已，召募何多名。萧萧千里烟，狼虎莽纵横。哀哉良家子，行者常吞声。从军日巳远，备兹途路艰。驱车太行道，北度雁门关。天寒雨雪冻，指堕曾冰间。登高望虏境，白沙浩漫漫。单于数百骑，飘飒猎西山。彀我乌玉弓，赫然热肺肝。安得奋长剑，一系名王还。别家亦云久，昨得家中书。书中何所云，父母与妻孥。昔来柳依依，素雪今载涂。岂不念还归，天子西击胡。登山眺故乡，存没两呜呼。丈夫死国雠，安能恋里闾。生当取封侯，怨别秪区区。久处行伍间，渐知苦乐情。能蟠丈八鎗，徒御不我轻。府帖昨夜下，烧荒有我名。秣马待天曙，肃肃寒霜零。左鞬插雕羽，雄剑跃且鸣。日高渡黄河，东过受降城。所羡在灭胡，富贵何足荣。"}