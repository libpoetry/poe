{"id":"387344","title":"扬州慢·子珍用石帚自度腔调赠韬父，予亦继声","dynasty":"清代","author":"樊增祥","text":"垂柳江干，小桃门外，玉鞭两度经过。恁单衣瘦屧，正倦倚斜柯。算春在、屏山曲处，细闻吴语，轻度横波。甚游骢北去，纤云遮断银河。谢娘眉妩，料如今、懒画烟螺。剩旧写宫词，新弹粉泪，犹在香罗。几许镜中青鬓，不堪向、别里消磨。盼东风吹，聚竹西佳讯如何。"}