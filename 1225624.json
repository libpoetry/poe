{"id":"1225624","title":"送信孚中住龙翔集庆寺","dynasty":"元","author":"袁士元","text":"梵王宫阙皆名山，金陵佳丽非尘寰。龙蟠凤翥气磅礴，楼台缥缈烟霞间。上人昔年住东海，两袖天香云霭霭。磐陀石上迎朝暾，潮音洞口瞻神采。寻幽近复游天童，万松径里支吟筇。寒泉迸石影清浅，高崖挂月光玲珑。祇今飞锡凌云表，妙高台上天花绕。秋风江汉动馀思，何日留衣一倾倒。"}