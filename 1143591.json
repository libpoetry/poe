{"id":"1143591","title":"除夜新居","dynasty":"宋末元初","author":"仇远","text":"避喧迁出郭，岁晚尚担簦。陋室大于斗，长途滑似冰。岂无问字酒，共守读书灯。老病须微禄，归田恨未能。籸盆夹道明，爆竹小儿惊。但听窗前雪，不知楼上更。流年双羽急，深夜一鸡鸣。浅醉和衣睡，明朝要贺正。茅檐盈尺雪，真是冷官居。穷巷稀人迹，今朝是岁除。聒厅无鼓吹，消夜足琴书。晓冻冰桥滑，邻家借板舆。"}