{"id":"128520","title":"有雪·有雪有雪何不时","dynasty":"宋代","author":"曹勋","text":"有雪有雪何不时，号令无乃乖其宜。玄冥失职变常燠，草木不黄流不澌。群蛰开张动平陆，广野宫阙腾蛟螭。方今春王布仁政，育养万物如婴儿。尔可干职助阴沴，致使造物无威仪。四序平分佐天使，物色消长随指挥。元纲既乱箕斗，五行颠倒盈缩亏。安得调元按天步，太和受事三光齐。璇玑不愆四七正，时歌玉烛滋黔黎。尔之不职有常律，司辰执僇归摄提。"}