{"id":"274241","title":"泛清波摘遍·和小山","dynasty":"现代","author":"汪东","text":"留春影小。泼酒欢浓，终是少年情味好。闭门閒寂，尽许梅花破寒早。中吴道。笙歌绕艇，罗绮充衢，佳况近来都换了。信宿江乡，太息尊前故人少。旅怀渺。巫岫未归片云，楚岸又生青草。衾枕双鸳半虚，夜长难晓。去程杳。琼宴向夕渐阑，瀛洲御风重到。忍被邻鸡唤觉。梦魂颠倒。"}