{"id":"554075","title":"续毁璧辞","dynasty":"明","author":"胡俨","text":"云凭凭兮结暝，镜台空兮夜逾永。毁璧兮殒珠，殚素丝兮绝柔领。薄命兮不如无生，朱弦断兮流哀声。念殇子兮泉之扃，有女弱兮嗟娉婷。山高高兮上有石，身不化兮长太息。星霜易兮时屡迁，旧种繁花今就实。命之薄兮心之悲，谗罔极兮我姑慈。事朝夕兮或乖缺，蒸藜弗熟心知之。有飑风兮回飔，环佩委兮乱陆离。圆灵兮仰覆，矢死兮不渝。泪浮斑兮筼筜殒，璧之毁兮椟之韫。日轮回兮不可以企斯，抚蟾兔兮桂魄隐。忆夫君兮驾瑶轸，惜往日兮思途近。魂已逝兮情孤，抱深恨兮匪良图。觅泉台兮窅以默，天宇澹兮怀哉拮据。"}