{"id":"703328","title":"寿张荆山总戎","dynasty":"明","author":"释今无","text":"南溟氛祲气全销，百队旌旗壮海潮。岛上蓬莱开帅府，天边铜柱入高霄。绿围玉帐涛声阔，红接金盘日影饶。自是星精多岁月，冈陵匝地起笙箫。天长地久七金仙，黄甲胸藏圯上传。专镇人疑前杜牧，乘槎还是旧张骞。凤城高带珠池月，麟阁深留象阙烟。庙算已成时暂暇，閒寻花雨讲清禅。"}