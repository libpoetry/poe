{"id":"893275","title":"顺祀诗并序","dynasty":"宋","author":"宋祁","text":"孰顺其祀，明明天子。天子谦让，诏群臣其议。惟章献、章懿，遂祔先帝。宜索而典，而古而今。顺考攸宜，慰我孝心。群臣稽首，不远厥成。伊先猷是程，伊大孝是经。匪祥符孰从，则莫我京。三代庙寝，止一帝后。汉制已迁，儒臣罔究。礼缺不称，因朴趋陋。亲靡祔尊，神挈斯祐。帝曰俞哉，予奉二慈。匪曰无典，实成训是依。促灼尔龟，爰蕝尔仪。琢金追玉，昭款信辞。不敢先后，惟以顺跻。孟冬十月，大飨其时。朕不惮勤，于庭遣之。吉日辛酉，帝自文德。至于大庆，奉宝授册。永怀劬劳，孝贯天极。虞宾在位，百官承式。显显太岁，惟册宝是将。和鸾有容，龙旗孔扬。既至于庙，是承是告。奉迁后主，合侑文考。有主则止，有匹得行。遂旅豆笾，以及芼牲。明水太羹，有飶有澄。鼓钟钦钦，鼓瑟鼓琴。考悦妣安，蠲我德音。德音惟何，帝受纯嘏。不专斯飨，用赦天下。开释罪辜，赐逮九军。一人作孝，庶邦蒙仁。礼非天作，托始于圣。圣克正始，万世攸定。作述交善，神人胥庆。天谓皇帝，既付所覆。帝克孝治，奉亲以侑。其收丕祺，蕃衍后昆。万有亿年，继继存存。"}