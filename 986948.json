{"id":"986948","title":"黄居中潇湘图歌","dynasty":"宋","author":"高似孙","text":"天晴而雨断兮，作苍梧九疑之高。秋风行而川怒兮，泄潇湘洞庭之奔流。树不知名兮山抱复岭，沙不计程兮水趋它洲。波作止兮蛟舞蛟蛰，云晦明兮猿呼猿愁。原不可作兮兰亦尘土，贾傅归汉兮鵩其何尤。谁呼鱼兮北澨有酒，谁鼓枻兮南津有舟。怀斯人兮杳霭千里，目怅望兮吾其归休。"}