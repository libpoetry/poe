{"id":"777783","title":"东风第一枝·岁暮杂感","dynasty":"清","author":"陈家庆","text":"雁背风高，墙头雪压，惊心节序将暮。数声腊鼓催年，谁问天涯倦旅。凭栏极目，便回首、家山何处。望冻云落日，崦嵫几点，晚鸦栖树。宵畹晚、回灯逗曲。肩瘦耸、巡檐觅句。旧游记惯些须，新愁又添尔许。吟情依旧，祗往事、凄凉无据。叹岁寒、独抱冬心，未被客愁相误。"}