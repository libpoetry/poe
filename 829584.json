{"id":"829584","title":"四月二十日渡海","dynasty":"清末近现代初","author":"郑孝胥","text":"南行天转凉，向夕海愈绿。成连去何之，风涛自终曲。苦县道犹龙，于陵操如蚓。海若无是非，坐看落日尽。栖栖旋兀兀，忽忽复迟迟。赵女言微中，阿谁似若痴？箕斗不能神，独爱横天彗。借汝为扫除，一豁平生意。长歌还入关，垂老气更烈。挟山超海意，剩为儿女说。白日金腾涌，苍波雪散飞。海山与兜率，何处是真归？"}