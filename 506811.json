{"id":"506811","title":"上林春色图","dynasty":"明","author":"杨荣","text":"上林一何好，芳树何葳蕤。繁花纷煜煜，碧干共低垂。岂无幽旷原，亦有清涟漪。脩竹独含秀，枝柯忽纷披。群鸟恣游泳，回翔各适宜。和鸣驯锦雉，间关语黄鹂。王睢自有匹，钩辀亦知时。白鹇洁胜雪，素鹭明顶丝。鸳鸯有定偶，鸂鶒恒并栖。物性亦各异，於人竟奚为。展图一披玩，叹息生歔欷。愿尔众禽类，高举毋自疑。长随双凤凰，舜廷共来仪。"}