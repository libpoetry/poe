{"id":"702918","title":"岁暮山居杂感","dynasty":"明","author":"谢元汴","text":"岁暮能无感，寒溪淡不声。荧灯一卷守，残柳数株明。日月忘年夭，山川摇客情。搴萝过绝壁，犹恐近浮名。谐世无长策，青山作比闾。才名屈宋命，瓻甋马杨书。宁许续天问，偏当赋子虚。依稀尧禹迹，俯仰此焉如。寒雨宾梅发，春枝渐向荣。学无通岁力，病积瘦吟程。二屦疏行迹，双扉覆短桁。惟应书史里，迸筑破愁城。胸有真山水，看山何必山。振衣千仞际，坐客下床间。楚汉人安往，英雄事可删。嗣宗与叔夜，各梦不相关。刳形为土木，疵垢全其真。屋角牛宫显，河湄麂步新。飔音凄断楚，日色冷幽蘋。荔佩今无恙，何妨署怪民。由来世德邈，父子守残经。祠庙颓垣倚，墓田茂草青。妻奴羸百指，鹅鹜绌千翎。破屋吟声满，年年饯客星。干戈离乱后，陟屺有慈亲。一杖依山曲，全家爱水濒。蛮风废蜡腊，竹室杂岐豳。摇落伤心处，峥嵘视葛巾。勿谓门庭寂，楮歌乐成员。一人知己可，四海草庐分。男子疲张裔，英雄壮使君。空山多虎啸，清险月中闻。阅物当颓纪，交游忆曩时。风流我辈灭，零落在林埼。刻楮真无用，屠龙殊不宜。何如十亩上，日讽伐檀诗。熊魂日象煜，怪雾秘天倪。白粲冈头草，鬼薪岭上桋。龙门终马走，鸿渐逐鸡栖。百里乡关迩，能无泣路迷。客作混佣保，疏茅俯泌洋。蹲鸱刚半耜，杞犬未成行。厌虎方多误，树兰美不芳。想无庞马辈，胜似萃鱼梁。自石与山水，无之不字霜。柳州州曰柳，蒋径径从蒋。留使名贤记，烦将缺事详。萧萧稀菊本，风物拟柴桑。水根泽腹见，石腭露回湾。鸡黍为供少，鱼蔬适市艰。瞻星礼太乙，筮易兆天山。不与圭峰竞，选形物外间。闭门深拔剌，落落少交知。勿涉恶溪水，长吟不肖诗。重华才子谱，元祐党人碑。所以萧升佐，能登季札祠。种自盘瓠旧，伥蒐燎狒猩。荒祠画壁怪，野祭巫音伧。贵竹鬼方国，海童不夜城。譬如经滟滪，达者得其平。逐麛良已老，臣壮不如人。大抵鼋鼍窟，犹然虎豹邻。孤村明远火，细雨澹萧晨。未审古槃涧，今当第几伦。条枚正直挺，伐木闻丁丁。经济分姜韭，平章课仆伻。樵从青鸟度，人在白烟行。落日柴门掩，波澜众虑生。从兹谢坲坱，上屋骑危樯。绣?妇人服，蜉蝣公子裳。綦巾非不美，岸帻未为狂。到有残汀沚，相徉鸥鹭傍。残年壮抱馁，宝剑床头吟。不见黄河水，倒连天汉深。牧吹纷向夕，寒鸟各依林。痛饮充骚隙，长歌破短襟。襄城迷七圣，崱巘亦崆峒。松干虬形拙，岩身魑状工。风飘不自北，枭徙尚闻东。夕照灭明外，翳然水木红。葭律叶霜信，修原眺望遥。颉颃上下鸟，断续短长桥。坠地儿先哭，参天柏后凋。敢为类社树，如彼系陵苕。风雨相餤食，不为乌兔谋。霜呜钟亦应，蘋秀鹿能求。如襮如冠后，似旄似亩丘。神山不可到，此亦凤麟州。韩陵石一片，以下皆驴鸣。白堕引群豕，青尊对老兵。文人无不可，太上贵忘情。戏作野雩逐，胸中块垒平。古道流泉侧，馡然草木香。苔痕履宪耿，冰窦鹤踪光。避俗移深广，无人行独梁。明星三五嘒，衡宇永相望。放怀霄雿表，林表树苍苍。如水宁如醴，食鱼不食鲂。吟诗灵宝始，送老石闾方。几见神仙葬，白云即帝乡。犹使儿童识，凿山惧未深。不观高士传，能入酒人林。静兕眠清野，寒鸠笑木阴。天空月色正，零露肃孤砧。若令违初迪，此生总不能。伐幽虫啮木，剔奥石镂棱。济胜非无具，空村但少僧。凭今与吊昔，貉貉一丘仍。愿搜残史册，分付与麋群。十七部从说，三千年试云。迁而上仅见，瞱以后无闻。安得祖龙焰，都将冢屋焚。忽笑黄江夏，徒成鼓吏名。菰芦中俊物，天地一苍生。但信青猿哭，终疑紫凤鸣。无端发浩想，虎仆代龙耕。谁云非太古，叶落不知年。可笑因鸿热，难言受鬼怜。危峦栖逸鹤，浅濑跕飞鸢。莫愠芙蓉老，不如薋菉妍。嗟予生也晚，不及揖公存。四海方无事，知津昔有言。眇然绝俗意，难与世人论。勿曰忠清异，寒烟合一痕。"}