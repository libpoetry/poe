{"id":"1117930","title":"冬晚山房书事二首","dynasty":"宋","author":"陆游","text":"山泽何妨老太平，巉巉骨相本来清。月明满地看梅影，露下隔溪闻鹤声。未辨药苗逢客问，欲酬琴价约僧评。胡奴仁祖今俱绝，且学湘累拾菊英。屏迹山村病日增，乌皮几稳得闲凭。冻云傍水封梅萼，嫩日烘窗释砚冰。岁尽光阴饶衮衮，身闲醉梦且腾腾。蛮童采药归来晚，客至从嗔唤不应。"}