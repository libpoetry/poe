{"id":"523101","title":"寄殷给事人歌","dynasty":"明","author":"李梦阳","text":"斑鸠赋形百鸟内，化为苍鹰百鸟避。秋空万里试一击，洒毛纷纷称鹰意。回旋簸荡风沙开，海宁光清鸾凤来。天地炯炯元精回，此以赠君君毋猜。金陵虽隔黄金台，汝翊紫盖临三台。飞章御览不十日，道路阒静豺狼哀。惜昔匹马长安走，殷何徐陆皆吾友。楚姬娉婷华色并，殷生棱眉独方口。何郎短小亦不丑，仳离今各经年久。梦寐犹存上苑花，飘零寂寞西湖柳。丈夫致身贵不朽，陟要阶华亦何有。贾谊才名信早知，姚崇相位非难取。大江滚滚东北趋，群龙霜蛰鼍叫呼。汝登凤台念老夫，为我致一凤之雏。我不敢玩亦不敢狎，诚心喂饲毛羽全，使听箫韶翔舜都。"}