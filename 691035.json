{"id":"691035","title":"哭崔季嘿","dynasty":"明","author":"李云龙","text":"一夜飞霜下井桐，忽闻玉树委秋风。早知难觅延年药，悔向南樵访古公。斗下当年紫气微，曾惊神物吐光辉。不知出狱还何意，飞去延津竟不归。水西亭院锁垂藤，水榭山楼昔共登。今日花开君不见，满窗风雨独悬灯。手提三尺是龙泉，走马边城及少年。侠气至今销不得，散为烟雨蔽江天。城北城南雨满途，莺花无主月明孤。目中尽是山河恨，不独黄公旧酒垆。曾共云山采药来，鹤舒台上竹窗开。松间昨夜闻清啸，人见亲骑白鹤回。粤江枫落晓霜微，郁水连天秋雁飞。独忆与君行乐日，扁舟乘月访僧归。忆君清泪洒西州，经岁西园罢宴游。何事邻人调玉笛，夜来吹落满城秋。"}