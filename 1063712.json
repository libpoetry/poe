{"id":"1063712","title":"闻端叔有失子悲而庄复遭火焚作此寄之","dynasty":"宋","author":"释德洪","text":"一子被夺去，囷廪遭火焚。冷官寄僧舍，僮仆卧朝昏。平生五色笔，落纸生烟云。文章竟何用，袖手声一吞。东坡昔无恙，豪俊日填门。君如汗血驹，胆气终逸群。坡今骑鱼去，众客亦缤纷。翩然淮海上，霜鬓此身存。我亦识坡者，一见等弟昆。乃知水与乳，自然和不分。心期营一笑，发君双颊温。那知堕机阱，面上馀唾痕。我公佯瞌睡，嘲诮了不闻。遥知读此诗，拊手髯一掀。"}