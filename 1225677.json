{"id":"1225677","title":"卫将军玉印歌","dynasty":"元","author":"泰不华","text":"武皇雄略吞八荒，将军分道出朔方。甘泉论功谁第一？将军金印照白日。尚方宝玉将作匠，别刻姓名示殊赏。蟠螭交纽古篆文，太常钟鼎旌奇勋。君不见祁连山下战骨深，中原父老泪满襟。卫后废殂太子死，茂陵落日秋风起。天荒地老故物存，摩挲断文吊英魂。"}