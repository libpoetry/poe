{"id":"668410","title":"月夜葛氏墓饮酒与子重履仁同赋二首 其一","dynasty":"明","author":"文徵明","text":"明月照行路，青松起悲风。凉秋饶霜露，草木行已空。顾影不自得，起行荒寂中。道逢双石阙，知为古幽宫。古人不可见，丰碑自穹窿。上题生前爵，下表没世功。辛勤名世图，岁久已尘蒙。剔藓三过读，漫灭不可终。人生本柔脆，所恃身后公。金石且复尔，浮云安足崇。"}