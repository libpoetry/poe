{"id":"698511","title":"田家即事四首","dynasty":"明","author":"唐时升","text":"江村女儿喜行舟，江上人家吉贝秋。缘岸荻花三四里，石桥南去见城头。楝花蔌蔌柳毵毵，犬吠西邻饷麦蚕。雨过木绵齐放叶，相邀作社到城南。新成燕麦欲相扶，风急高杨落乳乌。社酒醒来人寂寂，扎桐花下数鸡雏。横塘潮急进船迟，菱荇缠绵罥钓丝。荷叶覆鱼先入市，青枫渡口晒鸬鹚。"}