{"id":"641650","title":"游山联句","dynasty":"明","author":"董纪","text":"皇帝十八年，立夏前二日。烟消雨开霁，天朗云献矞。舞雩咏既罢，兰亭会方毕。农人将勤动，我辈俱暇隙。良辰每难逢，乐事安可失。放舟中山寺，借榻半云室。登临戒匆匆，历览期一一。凤凰飞不去，干将对相屹。仗此泉石缘，已我烟霞疾。评诗遇支遁，看画思摩诘。茗瀹先春芽，香集远方物。空谷应群响，清风生两腋。庖厨绝荤膻，杯盘示真率。锦棚脱稚子，火剂供崖蜜。蔬品芥台辣，饼饀藤花馝。点筹督酒令，挑灯检书帙。赌联弥明句，窘阁侯喜笔。墨枯草书滞，韵险奇语出。谈禅石点头，促席月在膝。同行尽能作，兹游可无述。"}