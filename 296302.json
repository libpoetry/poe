{"id":"296302","title":"绿意·赋绿阴","dynasty":"现代","author":"章钰","text":"繁华一瞥。尽挽春不住，光景清绝。别样愁人，依样留人，烟姿露态都活。腾章那用通明殿，是席地、帷天时节。谢碧翁、偏贶幽居，隔断醉蜂痴蝶。如入欧公鹆梦，梦中一世界，何等芳洁。我爱吾庐，极望扶疏，错当陶家邻结。閒情曾未湖州惹，肯浪怨、无花堪折。把此心、分付眠琴，倘许道成三叠。"}