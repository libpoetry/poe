{"id":"1214890","title":"高佥事招饮于城西门燕山亭","dynasty":"元","author":"刘鹗","text":"步出城西门，晴日光离离。不知春浅深，绿叶含晓滋。感兹时物变，但恐毛发衰。徘徊燕山亭，胜友相追随。鲜鲜棠梨花，灼灼丁香蕤。节序固已晚，聊复折一枝。缅怀古之人，俯仰令心悲。草玄良自苦，献璞宁非痴？何如即时酒，歌我浮云诗。渔人发清响，远过竹与丝。风吹罗衣裳，为子舞僛僛。微酣剧谈笑，倒景已莫追。为乐慎勿极，苟无负良时。"}