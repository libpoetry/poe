{"id":"502767","title":"送金鲁仲省亲赴滇南","dynasty":"明","author":"王恭","text":"汉武祠，碧鸡遣使下滇池。舆图既混一，岂必论华夷。山川遥遥隔中夏，椎髻何曾沐王化。鸟度犹愁中庆春，梦飞不到昆明夜。九月凉秋百草凋，孤臣畸士共魂销。风霜但觉南冠冷，雨露那知北阙遥。子行悠悠赴绝国，心恋严君多感激。八千里外怨暌离，十九年中断消息。念此令人欲奋飞，遂将行箧卷征衣。鹡鸰原上分秋影，谖草堂前叹夕晖。闽关西上连吴越，独树淮山青一抹。野饭朝行云梦钟，棹歌夜渡巴陵月。輶轩几日到云中，万碛千山路不穷。青山好处休停骑，白首营门望阿戎。"}