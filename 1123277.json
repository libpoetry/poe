{"id":"1123277","title":"寿放翁","dynasty":"宋","author":"赵汝淳","text":"问讯山阴老放翁，年来心事与谁同。疏疏翠竹攲明月，落落黄花立晚风。鬓雪只缘诗送白，脸霞不是酒留红。君王莫下蒲轮召，万壑千岩正要公。此老胸中几岁寒，天教长伴白云闲。有时自弄玉如意，无事更添金博山。越女棹歌清浅处，巴童吹笛翠微间。何须重问神仙府，鸾鹤随风自往还。"}