{"id":"682190","title":"葛端肃公挽章四首","dynasty":"明","author":"于慎行","text":"朱轮几日下明光，一夜台星遽掩芒。名德累朝耆旧尽，风流前辈典刑长。百年海岳收灵气，三省官僚纪奏章。莫讶台乌来去少，荒原终日咽长杨。五十年来社稷身，世皇时已画麒麟。车行陜潞千家雨，戟拥幽并万里春。北极星辰三听履，东山烟月几垂纶。九重此日宫悬彻，鼓吹黄肠宠使臣。华年声价省郎游，一节冰霜到白头。降岳神生星应昴，济川功就壑藏舟。朱门旧第公槐影，落叶新阡宰树秋。惟有故时双鹤在，月寒华表不胜愁。里闬衣冠旧侍公，每从便坐接春风。台端剑履容犹在，海上桑田事已空。画阁勋名应自远，蘧庐梦觉总难穷。不堪片语牛山望，千古英雄涕泪中。"}