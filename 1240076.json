{"id":"1240076","title":"韩介玉画为童中州掌教题（介玉乃张仲举门人）","dynasty":"元末明初","author":"张羽","text":"我识河东老词客，鹤骨伶俜长八尺。白头徒步拾公卿，人生变化谁能测。将军跋扈天为倾，公持寸管力与争。当时直气动朝野，至今文采传诸生。诸生白面今已老，三载儒冠空潦倒。罢归百事无所为，万壑千岩恣挥扫。丹丘玄圃落眼前，涧水松风鸣浩浩。由来绝艺出天机，肉眼纷纷争丑好。吴兴博士今郑虔，故山未归雪满颠。今年召对席屡前，蒙恩亲赐水衡钱。归来见画心茫然，拄杖欲问金华船。金华之洞小有天，下与五岳相钩连。初平炼丹去成仙，弟兄联袂风翩翩。洞前白石如羊眠，我欲访之何由缘。安得与子相周施，饥餐紫霞拾瑶草，石上一笑三千年。"}