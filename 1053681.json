{"id":"1053681","title":"用常甫元韵寄彭泽曾移忠","dynasty":"宋","author":"孔平仲","text":"清秋古邑气象开，健令曳组从南来。渊明已往狄公死，继有贤者荒山隈。九江安流息骇浪，百里和气迎新雷。积年逋事一朝决，落笔翩翩何快哉。幽潜曲折皆照见，正以宝鉴悬高台。古称岂弟民父母，君视百姓犹婴孩。近来俗吏狃文法，往往习尚以利回。惟君用心知自性，造次所发皆矜哀。政成讼简当暇日，间或吟诗持酒杯。言辞泠泠韵不俗，识子眉宇无纤埃。长篇示我已踰月，诗债甚久烦君催。我如荒田废耕垦，嘉谷不植岁且灾。为君游顽揠枯槁，满把所收惟草莱。金山万丈绝梯级，手聚沙砾空成堆。龙鳞难攀徒自苦，狗尾强续良可咍。想君风采方引领，忽见溯浪停高桅。迎门倒履喜如沃，相与一笑倾新醅。曹亭孤峙眺回远，杖策共寻幽磴苔。诸峰积雪倚天白，此处酬唱须清才。老鸡爪嘴未易犯，敛翅避子甘低徊。"}