{"id":"1250549","title":"题读碑图","dynasty":"元末明初","author":"邾经","text":"孝娥碑在曹江滨，谁其作者邯郸淳。中郎八字因赞美，后来索隐宁无人。老瞒久欲窥神器，既见此碑心若愧。较三十里乃遁辞，奸雄寔惮杨脩智。脩乎脩乎智有馀，用之治世将无如。露才扬已古所忌，况复汉贼基黄初。今我怃然观绘墨，怀贤为尔伤鸡肋。研磨铜雀台上瓦，点染霜毫动秋色。绝妙好辞天下无，异代读碑传作图。长歌落日西风起，酒酣击缶声呜呜。"}