{"id":"1194960","title":"寄酬邺王罗令公五首","dynasty":"唐","author":"罗隐","text":"营室东回荫斥丘，少年承袭拥青油。坐调金鼎尊明主，横把雕戈拜列侯。书札二王争巧拙，篇章七子避风流。西园旧迹今应在，衰老无因奉胜游。脉散源分历几朝，纵然官宦只卑僚。正忧末派沦沧海，忽见高枝拂绛霄。十万貔貅趋玉帐，三千宾客珥金貂。良时难得吾宗少，应念寒门更寂寥。敢将衰弱附强宗，细算还缘血脉同。湘浦烟波无旧迹，邺都兰菊有遗风。每怜罹乱书犹达，所恨云泥路不通。珍重珠玑兼绣段，草玄堂下寄扬雄。水云开霁立高亭，依约黎阳对福星。只见篇章矜镂管，不知勋业柱青冥。早缘入梦金方砺，晚为传家鼎始铭。鹤发四垂烟阁远，此生何处拜仪形。锦笈朱囊连复连，紫鸾飞下浙江边。绡从海室夺烟雾，乐奏帝宫胜管弦。长笑应刘悲显达，每嫌伊霍少诗篇。戴湾老圃根基薄，虚费工夫八十年。"}