{"id":"73504","title":"绿头鸭·缓摇鞭","dynasty":"元代","author":"宋褧","text":"缓摇鞭。销魂桥上留连。恰春波、鸭头新绿，仓皇便买吴船。就华堂、溶溶寿酒，作绣陌、草草离筵。倾盖论交，分袂怨别，春风秋月仅经年。都门道、纷纷轻薄，余子正堪怜。夫君妙，心期湖海，意气云天。便明朝、拂衣径去，天涯幽恨无边。暮维舟、沙鸥扬雪，春市酒，淮柳垂烟。绿水迢迢，青山隐隐，浙江云拥洞房仙。对西湖、烟浓雨澹，少小占芳妍。归来好，扶摇九万，水击三千。"}