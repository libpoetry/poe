{"id":"812306","title":"冬日杂兴","dynasty":"清","author":"汤懋纲","text":"疏放难违性，苔荒野巷深。到门黄叶雨，隐几白云心。但使胜三雅，何劳戏五禽。吾生原不系，众累亦徒侵。过眼忘牵滞，随心泯怨憎。青山良有意，白发岂无能。岭首云门杖，林腰佛屋镫。抛踪外尘事，此兴独堪乘。童爇乌薪暖，垂帘向客论。老怀唯近古，学究不妨村。岂务藏崖穴，甘输倚市门。约探梅信去，霜晓或烟昏。遮户渔罾罢，溪山静有情。树梢烟际簇，鸥背日边明。俗自浓新态，人谁责旧盟。荒园存古柏，却与抱孤清。"}