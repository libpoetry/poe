{"id":"689992","title":"和陈彦章见寄用钱学士原韵二首","dynasty":"明","author":"张宁","text":"蚤期功业誓河山，未到封侯惜暂閒。飞将霸陵逢醉尉，孟尝函谷滞晨关。和烟芳草凝愁发，带雨寒潮载梦还。身在江湖心魏阙，几回寒暑念民艰。草堂尊酒对南山，身外功名似梦閒。老我病辞青琐闼，看人生出玉门关。垂杨野渡虚舟泊，古木荒林倦鸟还。离合悲欢总回首，可应头白尚多艰。"}