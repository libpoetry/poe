{"id":"703938","title":"为冯源明先生寿其太夫人","dynasty":"明","author":"韩日缵","text":"有鸟来翩翩，一雄复一雌。超栖邈区宇，游戏集芳池。胡然中道乖，羽翼忽参差。雄飞去不返，雌鸣一何悲。薄命讵足惜，稚子当谁依。何时凌风翔，跳踯青桐枝。跳踯亦何为，寄巢桐树间。将子不能飞，育之良苦艰。仰天时一鸣，惄焉摧心肝。饥渴且不保，宁惜羽毛残。遥睇双飞鸿，肃肃振高翰。匪无万里心，天路何漫漫。大路渺何许，藐兹良可伤。谁复知我心，顾影空徬徨。西北起浮云，宛颈从延望。奕奕天门开，双阙郁苍苍。长风资举翰，上下以翱翔。四海恣回览，哕哕鸣高冈。回翔览四海，被服九苞文。母子欢相保，爰集帝东园。容与白玉堂，激扬振希声。宇宙畅太和，熙洽感神明。皇天降嘉祉，于胥悦以宁。自舞还自歌，为乐介千龄。"}