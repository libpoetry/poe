{"id":"648562","title":"具庆堂诗","dynasty":"明","author":"杨士奇","text":"郁郁乔林，发厚于本。源厚且深，其流斯远。维邢井宗，世服善仁。迨大父父，厥脩益勤。父也在廷，祗帝任使。帝锡宠加，简升其子。子尚贵主，联姻天潢。玉鞶麟衣，貂蝉煌煌。乃作高堂，奉父与母。致隆爱敬，日献春酒。春酒在尊，鼎荐芬芳。父母眉寿，允乐且康。允乐且康，孝心孔宁。立身事君，维孝之经。士奇作诗，用谂都尉。具庆百龄，令闻长世。"}