{"id":"769659","title":"沁园春·北城晚眺","dynasty":"清","author":"陆震","text":"十月荒乡，海气增寒，晚眺层楼。正西风飒飒，千林木落，斜阳澹澹，万井烟浮。侧帽微吟，凭阑北望，顿起边关万里愁。长城下，怅笳声动地，兵气横秋。中朝羽檄如流。早刻日、移师出帝州。看前军夜渡，长河滚滚，燕山暮宿，铁骑赳赳。我拟从戎，伊吾之北，博个人间万户侯。缘何事，却名争蜗角，利觅蝇头。"}