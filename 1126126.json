{"id":"1126126","title":"送时漕大卿淮西检法","dynasty":"宋","author":"崔与之","text":"卿月高华照楚墟，澄清雅意见登车。星分屯垒云中戍，风引艅艎塞下储。十二聚民行惠政，三千议狱谨刑书。最声烜赫流聪纩，圣诏今朝下玉除。越山辉映绣衣鲜，屈指重来是几年。濡辔按行方易地，追锋趣召已朝天。步趋接武星辰上，献纳依光日月边。到得中流须砥柱，功名事业要双全。十年宦海任飘零，岂料光华伴使星。落魄半生头已白，爬沙一见眼长青。天涯明月方依树，淮上长风忽散萍。别泪谁能效儿女，不堪官柳暗长亭。"}