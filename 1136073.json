{"id":"1136073","title":"初二日许公度使君来自西坑贼寨见访","dynasty":"宋末元初","author":"方回","text":"曰予视贼垒，雨且二十日。山行屡颠仆，泥行马没膝。火攻未可施，诸军睨空碧。小丑胆气粗，亦有炮与石。持榜以招之，贷命续粮食。彼谓一下山，求活岂可得。使君廉且慈，眉攒咽为塞。未必皆凶徒，胁从十有七。暴露数月矣，武将正愤悒。合围焉肯退，但欲事鏖击。天意不肯晴，讵不念冤抑。渠魁谋遁逃，所幸已就执。焉得遂两解，曲赦与抆拭。"}