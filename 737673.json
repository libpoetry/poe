{"id":"737673","title":"赠潜山张节孝","dynasty":"清","author":"魏廷珍","text":"骨肉本天属，不以忧患间。张公至性人，高节光寓县。献逆乱天常，残伤及枯干。守死获父灵，竟以血同溅。弱孙初髫龄，詈贼气冲汉。兰玉甘摧折，行路尽悲怨。有仆枕尸股，泣诉肠欲断。精诚格豚鱼，渠凶为感叹。三世归楄柎，匡勷成馈奠。人生岂无死，天网明如电。至今潜山族，华簪享余善。"}