{"id":"704988","title":"赠别","dynasty":"明","author":"霍与瑕","text":"有客自北来，来居历三冬。仲春二月半，归思忽匆匆。酌酒欲饯之，清尊良易空。折花将赠之，碧桃已脱红。抱此耿耿怀，高歌对春风。灿灿野塘花，盈盈碧江水。花开天地春，水满蛟龙起。丈夫远游学，志量应无涘。饱浥罗浮云，归去畴堪拟。珍重远著鞭，脩途驰逸轨。春风把春酒，送远意何深。春雨生春水，归棹去何骎。春云覆春山，极目渺何阴。孤舟涉澜滩，悠悠劳我心。何日梅关外，飞鸿传远音。平安三两字，以慰此孤襟。"}