{"id":"657271","title":"和司马提学倡和诗韵 来教谓陈师召太常久稽和章以此见促昶亦以太常非久稽者以全取胜故耳故揣太常之意亦奉和一章 其六","dynasty":"明","author":"庄昶","text":"诗坛四野冻云凝，重兵十万屯坚冰。梅花相遇几敌国，战酣落日天无色。相持不胜不肯休，不是老梅禁不得。太常先生岂和难，手持巨槊横吟鞍。养威自待有馀兴，一鼓坐收天地暝。诗家老将须更思，仁者无敌何人知。"}