{"id":"1045238","title":"爱爱歌","dynasty":"宋","author":"徐积","text":"吴越佳人古云好，破家亡国可胜道。昨夜閒观爱爱歌，坐中叹息无如何。爱爱乃是娼家女，浑金璞玉埋尘土。歌舞吴中第一人，绿发双鬟才十五。耳闻眼见是何事，不谓其人乃如许。操心危兮虑患深，半夜灯前泪如雨。假如一笑得千金，不如嫁作良人妇。桃李不为当路花，芙蓉开向秋风渚。忽然一日逢张氏，便约终身不相弃。山可磨兮海可枯，生唯一兮死无二。有如樗栎丛中木，忽然化作潇湘竹。又如黄鸟春风时，迁乔木兮出幽谷。文君走马来成都，弄玉吹箫才几曲。不闻马上琵琶声，却在山头望夫哭。去年春风还满房，昨夜月明还满床。行人一去不复返，不是江山歧路长。前年犹惜金缕衣，去年不画深燕脂。今年今日万事已，鲛绡翡翠看如泥。一女二夫兮妾之所羞，不忠于所事兮其将何求。蛾眉皓齿兮乃妾之雠，不如无生兮庶几无尤。喓喓草虫兮趯趯阜螽，靡不有初兮鲜克有终。鸳鸯于飞兮毕之罗之，人閒此恨兮消何时。深山人迹不到处，病鸾敛翅巢空枝。"}