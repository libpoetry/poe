{"id":"837843","title":"秋怀八首次丘仙根韵","dynasty":"清末民国初","author":"施梅樵","text":"忆旧休吟惆怅词，当年文阵号雄师。襟怀旷达刘伶锸，才气纵横子建诗。雷雨何时伸屈蠖，乾坤有地隐长蜺。茫茫此愤成千古，云散风流更系思。灞桥风雪老吟鞍，云路三千莫振翰。恩怨无心酬世易，文章有骨入时难。江山寄托诗情远，豪杰穷愁酒量宽。人事年来都了了，许多车笠誓盟寒。春秋意义最包罗，褒贬深心笔削多。寿世文章关治乱，閒居岁月忍蹉跎。弹琴莫谱龟山操，看剑空吟易水歌。漫说神驹终伏枥，平生壮志未消磨。"}