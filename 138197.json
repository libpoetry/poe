{"id":"138197","title":"和对雪忆梅花","dynasty":"宋代","author":"欧阳修","text":"昔官西陵江峡间，野花红紫多斓斑。惟有寒梅旧所识，异乡每见心依然。为怜花自洛中看，花上蜀鸟啼绵蛮。当时作诗谁唱和，粉蕊自折清香繁。今来把酒对残雪，却忆江上高楼山。群花四时媚者众，何独此树令人攀。穷冬万木立枯死，玉艳独发陵清寒。鲜妍皎如镜里面，绰约对若风中仙。惜哉北地无此树，霰雪漫漫平沙川。徐生随我客此郡，冰霜旅舍逢新年。"}