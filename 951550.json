{"id":"951550","title":"贺新郎 括东坡书林和靖诗后","dynasty":"宋","author":"林正大","text":"生长湖山曲。羡吴儿、呼吸湖光，饱餐山渌。世外不须论隐逸，谁似先生冰玉。自骨冷、神清无俗。我不识君曾梦见，炯双瞳、碧色光相烛。遗妙语，看不足。生平高节难为续。到如今、凛凛风生，言犹可录。不作相如封禅藁，身后谁荣谁辱。争肯效、白头吟曲。好与水仙为伴侣，傍西湖、湖畔修修竹。时一酹，荐秋菊。"}