{"id":"822658","title":"浪淘沙慢 其一 南昌战后城望，用清真韵","dynasty":"清末近现代初","author":"周岸登","text":"坏云堕，灰飞万瓦，雾锁千堞。残血经霜藓发。哀笳傍水弄阕。恼客子、登临羁绪结。旧游地、阁毁亭折。似唤起、虫沙对人语，江山共悽绝。悲切。故乡乱久离阔。叹道阻归难，青天远、未语声暗咽。嗟后死堪怜，遑问生别。向凤泪竭。凭梦寻同照，家山今月。魂溯回风酸波叠。流红殢、旧腥未歇。乱鸦起、飞鸣城上缺。战尘黦、碧化龙沙，助暝色、同云惨澹催春雪。"}