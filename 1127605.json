{"id":"1127605","title":"和徐思叔谢向大夫惠柑四首","dynasty":"宋","author":"彭龟年","text":"萱草堂中乐泄融，豪家异味可能重。政惭陆子怀无橘，锡类那知有颍封。满满风霜味正肥，厥包万里逐雕题。封君莫羡传柑宠，清爽何如楂与梨。作诗浑似谭经戴，夺尽从头席几重。文木一经题品后，虚名不数大夫封。养生未得仙人术，治病徒寻药裹题。安得从公橘中隐，细论火枣与交梨。"}