{"id":"891511","title":"缘识 其三十四","dynasty":"宋","author":"赵炅","text":"清洁恭虔禋上帝，郊仪大设康哉世。人心肯悦化来同，礼乐咸修依古制。景福照明何举措，千官俨雅登云路。一阳初启煦仁风，我运唯扬均遍布。道德功惭情不已，常如取朽九重里。未曾一日贵为尊，抚念苍生皆赤子。羽卫旌幡花作队，雍熙民泰俱阛阓。承平岂足尽言之，万里山河观掌内。"}