{"id":"412527","title":"焚稿篇喜轿集由真善美书店付印，印刷馆火，稿尽毁，重釐副本始获出书","dynasty":"近现代","author":"俞长源","text":"吾稿终覆酱，自惜未自焚。乃有今祖龙，一燎付烬尘。毁之亦快举，世多惟吾文。所憾劫火中，中自有奇珍。同为昆明灰，珣石胡弗分。举世无是非，祝融固斯伦。神不服吾言，谓以石累珣。锄艾伤及蕙，虽伤仍当耘。荣松繁及李，虽寒仍当春。君子贵自责，毋呶呶于人。其辩终强辞，吾意未能申。退理箧副本，推新出其陈。匪志必问世，藉抗祝融神。文字功在修，去疵乃见醇。知仁纵异见，能醇真赏臻。"}