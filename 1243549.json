{"id":"1243549","title":"美许士谦选壮丁有法二章 其二","dynasty":"元末明初","author":"叶颙","text":"乌台宪史天下奇，姓氏久为人所知。风霜面目松柏操，铁石肠肚冰玉肌。群凶肆虐干天诛，潢池弄兵如小儿。中原在处皆反侧，掳攘岂独东南陲。寓兵于农古王制，宪史于此力主之。羽书差兵以万计，顷刻而集敢后期。厉兵秣马在此举，指日要斩蚩尤旗。廓平天宇清海岳，献俘授馘朝丹墀。东州老翁头雪白，拭目愿见承平时。南山有石踞如虎，携归我欲镌公碑。"}