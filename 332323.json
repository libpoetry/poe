{"id":"332323","title":"高阳台·芝姊去后，忽忽不乐，谱此寄之","dynasty":"清代","author":"曹景芝","text":"小阁灯明，琐窗人去，眼前事事凄清。曾记前宵，联床细诉离情。那堪吟到伤心句。泪模糊、惨绝临行。料如今，冷雨酸风，两地愁生。沉沉玉漏更深矣，听凄声何处，云雁哀鸣。欲讳情痴，人前强忍啼声。明知憔悴原同调，转愁伊、比我飘零。劝知心，努力加餐，好记丁宁。"}