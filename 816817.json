{"id":"816817","title":"定风波二首","dynasty":"清","author":"蒋士铨","text":"韩孟韶年可得如，朅来东野井边居。展放桐阴遮别馆，青满，仙郎开现雨芙蕖。冠玉姿容文字伴，嵇阮，清词丽句吐徐徐。鸾凤交鸣吹六琯，长短，双声摇曳响琼琚。双鸟奇文二鬼诗，吟来不称少年姿。争及风标两公子，如此，谢庄王彧比肩时。他日鬑鬑看不似，就里，者般情况好寻思。合璧连珠称二美，欢喜，杏花簪鬓莫教迟。"}