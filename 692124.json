{"id":"692124","title":"二子诗 卢次楩","dynasty":"明","author":"李攀龙","text":"卢楠起河朔，本自千金子。荡涤诸生间，销骨于积毁。世无临邛令，焉得心尚尔。深文类缪恭，罪罟中狙喜。乃系黎阳狱，十年攻一技。既出浮丘赋，始知有株累。三叹不同时，帝曰付诸理。寥寥相如后，谁能识察此。谢榛吾党彦，轗轲京华陌。黄金自不留，朱颜亦已掷。韦布岂尽愚，咄嗟名士籍。握手金闺人，中情多所适。目若营俦匹，踯躅难自释。倒屣公卿前，将须坐其席。冠盖罗长衢，染翰日相索。遂令清庙音，乃在褐衣客。一出游燕篇，流俗忽复易。还顾望鹿门，矫矫青云翮。"}