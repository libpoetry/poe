{"id":"1222335","title":"梦陈节斋","dynasty":"元","author":"王恽","text":"花枝入帘春梦香，游丝翻空清昼长。今年寒食客梁苑，追忆往事心彷徨。前年考试登兹堂，陈侯馆予罗酒浆。拊床高咏逸兴发，不觉灯前大雨声淋浪。生平胸臆向予尽，使我肝胆争开张。重来物是人不复，夜梦见之昼微茫。谁期此会乃死别，刬血不灭吴云苍。揽衣起行步落月，梅影满庭空断肠。"}