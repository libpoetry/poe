{"id":"245737","title":"庆春宫·移居","dynasty":"现代","author":"王韶生","text":"烟艇篱东，草堂峰侧，廿年海角栖迟。应念飘鸾，还惊飞鹊，漫伤绕树无枝。敢烦生事，煮文字、瓶罍疗饥。移谈桑稚，书简筠青，且与轩眉。迁居老幼扶携，椎髻蓬头，相对依依。乐共杯盘，聊为鸡黍，亭林风物偏宜。小园谁赋，看堂坳、泉喷雨霏。放怀朝夕，静聆啼鸟，划破晨曦。"}