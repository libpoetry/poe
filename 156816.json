{"id":"156816","title":"念奴娇·洛妃汉女","dynasty":"宋代","author":"沈端节","text":"洛妃汉女，护春寒、不惜鲛绡重叠。拾翠江边烟淡淡，交影参差胧月。秦虢相将，英娥接武，同宴瑶池雪。层冰连璧，个中谁敢优劣。著意晕粉饶酥，韵多香剩，都与群花别。娟秀敷腴索笑处，玉脸微生娇靥。羞损南枝，映翻绿萼，不数黄千叶。形容不尽，细看一倍清绝。"}