{"id":"770114","title":"沁园春•美人背","dynasty":"清","author":"董以宁","text":"转去人看，侧来自顾，稳称停匀。见腰衱压珠，搭馀半锦，领巾成字，挂下轻云。羞把栏凭，恼将身撇，俯拜深深总觑真。惊回首，是檀郎偷立，欲拍逡巡。浃来红汗还频。便浴室、潜窥此独亲。想郎手绕将，柔乡熨贴，妹胸拥着，寒夜横陈。剪爪轻搔，靠窗閒曝，问相应封虢舆秦。偏芒刺，怕无端笑指，向后纷纷。"}