{"id":"702393","title":"木假山与李符卿士钦联句二首","dynasty":"明","author":"程敏政","text":"小朵飞来远逼真，水漂沙啮几经春。烟鬟拂树阴长合，土骨粘苔绿未匀。醉客弯弓疑伏虎，画工挥策恐生麟。江南何限云根在，赢得诗人入梦频。鬼斧何年砥柱存，崭然头角手惊扪。雨来迥带烟岚色，日落常涵紫翠痕。眼底一拳分太华，掌中三股劈昆崙。饮馀不作平原癖，咫尺仙槎认海门。"}