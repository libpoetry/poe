{"id":"996536","title":"同尧民游灵源庙廖献臣置酒用马陵二字赋诗二首 其一","dynasty":"宋","author":"黄庭坚","text":"灵源庙前木，我昔见拱把。七年身屡到，郁郁荫檐瓦。春风响马衔，并辔客萧洒。更愿少尹贤，置酒意倾写。斋堂有佳处，花柳轻娅姹。莲塘想旧叶，稻畦识枯苴。开关抚洪河，黄流极天泻。忆昔武皇来，系璧沈白马。从官亲土石，襁负至鳏寡。空馀瓠子诗，哀怨逼骚雅。白圭自圣禹，今谁定真假。晁子发谠言，圣功谅难亚。排河著地中，势必千里下。移民就宽閒，何地不耕稼。此论似太高，吾亦茫取舍。有器可深川，吾未之学也。"}