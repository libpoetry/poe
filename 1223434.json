{"id":"1223434","title":"羑里城文王庙","dynasty":"元","author":"王磐","text":"羑水浅且清，羑里馀荒城。文王德如日，曾此夷其明。陕树憩召伯，箕山栖许生。后人起敬爱，木石含芳荣。嗟尔一抔土，耕犁未全平。千秋不磨洗，永被囚圣名。我行荡阴道，过之为停征。念昔有殷季，虐主方狂酲。铦锋戮贤圣，若刈寸草茎。左啖鄂侯脯，右啜鬼侯羹。兹时无羑里，何以纾淫刑。羑里深杳杳，羑城高亭亭。君王在缧绁，不异南面听。淑气发神虑，淳和助心灵。演开伏羲画，剖出天地精。一时虽冥昧，万古垂日星。若无羑里拘，易经何由成。易经在所重，羑里那可轻！"}