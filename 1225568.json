{"id":"1225568","title":"题圣墩妃宫湄洲屿","dynasty":"元","author":"洪希文","text":"我昔缆舟谒江干，曾觌帝子琼华颜。云涛激射雷电汹，殿阁硉兀鱼龙间。此洲仙岛谁所构，面势轩豁规层澜。壶山峙秀倒影入，乾坤摆脱呈倪端。粉墙丹桂辉掩映，华表耸突过飞峦。湘君小水幻灵骨，虞帝迹远何由攀。银楼玉阁足官府，忠孝许入巫咸班。帝怜遐陬杂鲸鳄，柄授水府司人寰。五云殿邃严侍卫，仙衣发驾朝天关。危樯出火海浪破，神鬼役使忘险艰。灵旗毵㲚广乐振，长风万里翔孔鸾。平洲远屿天所划，古庙不独誇黄湾。至人何心恋桑梓，如水在地行曲盘。升阶再拜荐脯藻，不以菲薄羞儒酸。日谈书史得少暇，石桥潜度凭雕阑。诗成不觉肝胆醒，松桧蓊荟鸣玦环。骑鲸散发出长啸，追逐缥渺乘风还。"}