{"id":"432853","title":"调笑令 春词四首","dynasty":"近现代","author":"俞律","text":"残雪，残雪，轻著江湖一抹。浓浓淡淡红梅，浅浅深深酒杯。杯酒，杯酒，好祝东风长寿。红杏，红杏，墙外一枝风静。一年一度靓妆，三月四月夜凉。凉夜，凉夜，夜夜归人客舍。杨柳，杨柳，正是风流时候。三家两户楼低，十枝八枝鸟啼。啼鸟，啼鸟，啼到春深未了。春梦，春梦，生怕等闲断送。花前花后径芳，梁上镜上燕双。双燕，双燕，不是去年庭院。"}