{"id":"532914","title":"画菊为孙舍人以道赋","dynasty":"明","author":"黎民表","text":"九月严霜风槭槭，篱下黄花纷五色。千枝结束艳明霞，一片丛生媚幽石。略施粉黛人已惊，净洗铅华谁解识。孤根独立已后时，岁晚馨香堪自惜。柴桑三径未曾栽，孤山万树长相忆。舍人寓直披此图，棐几芸窗时拂拭。嫣然空谷回春姿，莫道佳人难再得。"}