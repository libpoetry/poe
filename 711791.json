{"id":"711791","title":"祭幽歌","dynasty":"明末清初","author":"陈恭尹","text":"天低野黑钟磬冷，高台火炬红无影。招魂竹竿垂至地，万众无声大师睡。林根水际光窅冥，欲动不动如有形。阴风吹沙利如箭，蚱蜢横飞扑人面。鬼王丈六须发丹，金铃召鬼争盘餐。黄香插筵月皛皛，瓦簋不盈纸衣小。倏如闻笑忽而啼，笑何丈夫啼女儿。残形败血生荒草，有棺无棺安可保。骨肉当前唤不闻，半夜依人思一饱。绿杨丝绕白杨树，魂来作风归作雨。西头落日东头来，后人仍为今人哀。"}