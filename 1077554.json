{"id":"1077554","title":"送邓志宏赴试南省","dynasty":"宋","author":"李纲","text":"杜门忧患馀，戚戚常鲜欢。故人千里来，一笑解我颜。念昔寓沙阳，溪山郁回环。游从得良友，妙赏穷跻攀。别来几何时，岁月惊飞翻。索居无与游，衰病两鬓斑。子充观国宾，假道叩我关。草草具盘馔，把酒望西山。道旧访陈迹，相对如梦间。顾子若鸿鹄，整翮正高骞。轩然四海心，岂惮行路难。努力取殊第，自致青云端。春风得意后，期子从兹还。"}