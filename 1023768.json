{"id":"1023768","title":"赋张寺丞樗寮","dynasty":"宋","author":"释道璨","text":"樗寮先生千载士，草木有谁同臭味。外无刀斧斫削痕，中有冰霜不老气。红紫纷纷满上林，我自无心趁桃李。苏秦张仪自纵横，宠辱不惊鲁连氏。梁栋峨峨入阿阁，我自无心为杞梓。杜乔李固自党锢，网罗不及徐孺子。故家乔木百世阴，有此孙枝能蔽芾。落去英华植本根，深培不朽圣贤事。牺尊青黄互翻覆，眼看世事如醒醉。愿言善保丘壑姿，留取清风在天地。"}