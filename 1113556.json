{"id":"1113556","title":"无题三首","dynasty":"宋","author":"李之仪","text":"邂逅俱青眼，招携愧白头。穿林犹畏日，坐石忽惊秋。不作崎岖倦，几成汗漫游。临分怀杜老，月涌大江流。步武高低外，生涯梦寐中。不知三径足，信是一生穷。触目如逢旧，随缘似有功。便应参羽翼，何异注鱼虫。轩庑千寻碧，江山一抹红。微吟接僚友，健啖趁群童。恋别犹能暂，论欢昔已通。更凭将此况，远问霅溪翁。"}