{"id":"485329","title":"惜花叹","dynasty":"明","author":"高启","text":"惜花不是爱花娇，赖得花开伴寂寥。树树长悬铃索护，丛丛频引鹿卢浇。几回欲折花枝嗅，心恐花伤复停手。每来花下每题诗，不到花前不持酒。准拟看花直尽春，春今未尽已愁人。才留片萼依前砌，全落千英过别邻。懊恼园中妒花女，画幡不禁狂风雨。流水残香一夜空，黄鹂魂断无言语。纵有星星在藓衣，拾来已觉损光辉。只应独背东窗卧，梦里相随高下飞。"}