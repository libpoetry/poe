{"id":"1106297","title":"投周益公三首","dynasty":"宋","author":"王阮","text":"洛中九老后，林下一人闲。藓篆易钟鼎，泉声先佩环。禅从止水定，诗挽正风还。却为午桥惜，惜无螺浦山。有锦虽当昼，无心侈赐铭。筇拖云际绿，箬戴雨中青。国老甘乡老，台星复客星。不须添入画，麟阁自图形。公相昔宜避，公闲今可从。分无先睹凤，情有后凋松。一瓣今拈出，三熏敢不恭。谁书御李事，为我赞登龙。"}