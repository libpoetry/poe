{"id":"515909","title":"万竿烟雨图为广德葛清修赋","dynasty":"明","author":"周瑛","text":"葛生家世居桐川，开园种竹临平田。时时酒后发豪兴，凉风疏月落诗篇。今年见我容台署，手执纨素三尺许。上有潇湘竹万竿，一半模糊带烟雨。初疑南国荆山寒，卞和入楚犹未还。至宝一时收不尽，遗此满地青琅玕。又疑西土瑶台夕，秦女吹箫还似昔。凤凰不肯傍人飞，参差乱展云间翼。画竹何如种竹真，与可去后谁传神。偶披图画识高赏，飒飒寒气生衣巾。皇都六月日如灼，金铁欲流石欲铄。愿言与子归桐川，同向竹林置双脚。"}