{"id":"644675","title":"再和并简林嘉猷","dynasty":"明","author":"方孝孺","text":"夜光自有辉，不因磨砺圆。骐骥自致远，不以鞭策前。古来知道者，天质固使然。师友发其微，成德在早年。余少稍有慕，今也反自怜。子诚肯间我，嘉言著来笺。十年穷取友，四海几得朋。岂惟得吾徒，旁及老与僧。自昔得王子，勃郁气为增。子才信巳毅，愧我德未弘。所患涉道浅，未免临事懵。何由与子邻，讲习日可恒。温温我所爱，处子有林生。匪惟质柔嘉，迥出遗世情。从我南山游，斸雪煮黄精。共悲狙喜怒，静阅猴冠缨。生也尚审思，勿言韦布轻。巍巍孔孟业，岂以为公卿。"}