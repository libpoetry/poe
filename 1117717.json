{"id":"1117717","title":"致仕后述怀六首","dynasty":"宋","author":"陆游","text":"弹冠绍兴末，解组庆元中。滟滪危涂过，邯郸幻境空。闲传相牛法，醉挟斗鸡翁。冲雨归来晚，山花满笠红。壮岁江湖去，还朝六十馀。辈流俱已尽，勋业固知疏。遽走宁黔突，长闲祇荷锄。如今更何憾，终作爱吾庐。生理虽贫甚，胸中颇浩然。常辞问字酒，屡却作碑钱。宁有骆堪鬻，尚无车可悬。小须梅雨霁，散发醉江天。昔自台郎斥，频年困负薪。四叨优老禄，十送故乡春。衰瘁宁知活，萧条敢厌贫。惟思逢乐岁，击壤学尧民。韦布还初服，蓬蒿卧故庐。所惭犹火食，更恨未巢居。叱叱驱黄犊，行行跨白驴。交亲各强健，不必问何如。店店容赊酒，家家可乞浆。白陂时雨足，绿树午阴凉。病为休官减，门缘谢客荒。今朝遇邻叟，满意说丰穰。"}