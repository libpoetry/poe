{"id":"622238","title":"凭轼望云有序","dynasty":"明","author":"郭之奇","text":"谁噏山河气，扶摇上碧苍。嘘空回汉彩，弥极绘天章。萦郁舟车影，蒸腾城郭行。奇观惊海市，远眺杂江光。迎日生朝色，回风变晚妆。疑经帝子织，初制月仙裳。玉殿霞烟绕，瑶宫雾幄张。陆离舒复卷，夭矫止还翔。已识从龙志，先成驾鹊梁。声施如可附，富贵亦当忘。极目怀千虑，矢诗愧七襄。凌虚从此去，垂翼入溟乡。"}