{"id":"522413","title":"秀州塘过庆云桥南派为小溪山人李公玉家其上公玉善谈星数星之著者为斗人呼其地为斗溪君遂因以自号","dynasty":"明","author":"顾清","text":"秀塘东分一支曲，溪上幽人数间屋。夜深星斗转遥空，绕屋明珠湛寒渌。幽人说天三十年，三光磊落胸中悬。胸中溪底交映澈，上与元化同回旋。湘累卜居问詹尹，支矶亦访成都隐。洛阳车骑尘染衣，堙浪五湖声迹泯。茫茫大运谁主持，悬生列象古犹斯。荣光德耀空载籍，飞流彗孛交梭驰。扁舟何日溪上路，为我一洗平生疑。"}