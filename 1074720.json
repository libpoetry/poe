{"id":"1074720","title":"宿琴高岩二首 其一","dynasty":"宋","author":"周紫芝","text":"琴高古仙人，控鲤飞上天。丹炉访遗迹，邂逅馀山巅。石壁削寒玉，万仞凌云烟。隐雨有石屋，垂钓临平川。旧闻钓处石，可坐八九筵。邑宰颇呼客，醉歌日留连。里胥厌追索，挽石沈深渊。高秋见涯涘，巨石呈方圆。斯民不可扰，此理甚坦然。岂非仙圣居，未易污荤膻。馀生欣晚遇，想像追真仙。净绿不敢唾，薄暮聊周旋。"}