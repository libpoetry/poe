{"id":"608270","title":"山中赠丁元父给谏","dynasty":"明","author":"区大相","text":"谪官嵩山阳，山深意不俗。岩扉时自开，云构何常卜。隐几见少室，三花媚林麓。簿书展长松，印绶挂深竹。山僧似定猿，吏人偶驯鹿。搴霞上高岭，采秀入幽谷。览古将军树，息盖帝休木。石泉夜雨声，数寸阶苔绿。自关道气清，岂受尘网束。正直神不欺，幽闲理自足。时有箕颍人，相过论心曲。"}