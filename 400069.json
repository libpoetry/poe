{"id":"400069","title":"扫花游 城西秋暮拟海绡翁","dynasty":"民国末当代初","author":"朱庸斋","text":"晚风院落，悄鬓影侵阶，露华欺袖。怨题在否。想素帏未识，玉人新瘦。点缀秋容，几费当时织手。试霜后。问一奁倩妆，还共谁斗。清泪应化酒。溅罢舞罗裙，尚馀红皱。画阑倦柳。料如今不似，故山眉岫。覆幕重帘，早觉行云去久。莫回首。又他乡、雁归时候。"}