{"id":"647487","title":"黄鹄山房为典仪萧彦敬赋","dynasty":"明","author":"王汝玉","text":"黄鹄已飞去，空馀黄鹄山。只今几千载，黄鹄当来还。美人云霄士，托迹兹山里。山房卧白云，丹诏忽徵起。典仪侍亲王，朱邸参鹓行。自公每退食，山中恣翱翔。天空月明后，凉意满窗牖。风生万壑哀，黄鹄知来否。狂歌招黄鹄，却上黄鹤楼。长江一万里，流到武昌秋。仙人子安辈，玉节降瑶台。不骑黄鹤下，定跨黄鹄来。我将从子去，附翼紫清表。追随黄鹄游，俯瞰三山小。"}