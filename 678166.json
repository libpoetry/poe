{"id":"678166","title":"自阜平县过大派山二百里抵五台游览成咏","dynasty":"明","author":"姚广孝","text":"阜平从西来，大山与连谷。层冈历千重，一涧过百曲。剑铓露远峰，练色纾寒瀑。虎迹屡惊人，鸟道长仄足。霞光闪危峤，云气冱崇麓。乱蝉咽阴吹，幽禽响佳木。断径鸣孤猱，平坡走群鹿。万蘤杂红紫，众叶纷青绿。木皮野客衣，石广山氓屋。遐方日寻胜，空林暮投宿。漫游知自许，纵览厌所欲。会当登五台，清凉我心目。"}