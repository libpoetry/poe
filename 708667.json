{"id":"708667","title":"念奴娇 用彭羡门韵，留别毛玉斯","dynasty":"明末清初","author":"沈谦","text":"解维还住，正烟江、雁冷月堤花碎。离别须臾，时不再、肠断河梁都尉。玉椀香生，金簧调苦，酒尽何曾醉。悲君肮脏，赠言羞借毛遂。更爱一串骊珠，风流酝藉。用意何奇肆。沦落天涯，俱是客、应笑季鹰思脍。露白荒城，枫青古岸，夜出含沙鬼。星光惨淡，与卿深语休睡。"}