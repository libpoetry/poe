{"id":"845063","title":"章耕士以五十自吊索和诗以唁之","dynasty":"清末民国初","author":"曹家达","text":"精金跃冶中，匠氏呵不祥。明珠投暗陬，剑者眄道旁。托生形气中，何不齐彭殇。朝饮中山酒，暮宿无何乡。白眼看当道，屏迹避豺狼。冥心随大化，奄忽以为常。不见盐车下，何处逢孙阳。逍遥野中鹄，羞与鸡鹜群。岂不事饮啄，侪偶各自分。忍饥赴东海，高击摩天云。鸱雏获腐鼠，阉鄙何足云。会言时数奇，归来谢尘氛。杞人遘心疾，出门求良医。问疾何为来，卢扁无能为。天地既崩坼，乱离方在兹。岂不念复旦，暮夜难与期。巢端鸣老鸮，屋上嗥狐狸。所在怵心目，欲默不自持。独醒良未任，何不餔糟醨。"}