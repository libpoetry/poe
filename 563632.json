{"id":"563632","title":"四明观白水二首 其一","dynasty":"明","author":"王守仁","text":"邑南富岩壑，白水尤奇观。兴来每思往，十年就兹观。停驺指绝壁，涉涧缘危蟠。百源旱方歇，云际犹飞湍。霏霏洒林薄，漠漠凝风寒。前闻若未惬，仰视终莫攀。石阴署气薄，流触溯回澜。兹游讵盘乐，养静意所关。逝者谅如斯，哀此岁月残。择幽虽得所，避时时犹难。刘樊古方外，感慨有馀叹。"}