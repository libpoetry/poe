{"id":"692413","title":"太平圣德诗十章 正月十三日大祀天地先日车驾夙兴径诣南郊躬历神厨遍阅祭品申饬太常务精诚意是夕有司请如故事放烟火上曰朕方严对越岂暇嬉事敕免之已而阴云微布瑞雪纷集行事之际天气融和月星皎洁云飙净敛肃如神临此上天昭答圣敬也为敬天之诗第一","dynasty":"明","author":"杨士奇","text":"泰坛吉日奉明烟，肃肃宸衷秉至纯。天遣瑶华昭景贶，旋开云翳粲星文。九重孝德超前古，日日承欢在宝慈。圣母圣皇天所祐，太平至乐万年期。元恺登庸比舜功，恤民爱物禹汤同。九州四海涵恩泽，都在阳和化育中。蠲逋赈乏自皇仁，紫凤衔书岁岁新。雨露洋洋被遐迩，乾坤万物总皆春。万国来朝会缙绅，除愆宥过赐更新。欢声好似春雷震，一片嵩呼彻紫宸。三雪为祥表腊前，融融嘉气集新年。太平有兆人人说，圣德中和格上天。元旦年年颁宝敕，乐同文武及黔黎。金吾五夜皆无禁，饮酒为欢慎礼仪。连城灯火粲繁星，箫鼓声兼祝颂声。上祝君王万年寿，年年寰宇乐升平。翠华高驻广寒宫，万户千门宝炬红。瞻仰君王大明德，还如丽日正天中。西苑华釭千万斛，与民同乐载纶言。群臣百姓兼遐裔，瞻仰欢呼戴圣恩。"}