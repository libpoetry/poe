{"id":"427322","title":"望海潮","dynasty":"近现代","author":"黄侃","text":"荒江烽燧，浮云楼阁，回头试望京华。伤别恨人，招魂怨曲，苍茫伫立尘沙。无处驻牛车。怅路穷日晚，羁思频加。拟问残阳，待将秋色向谁家。孤城正隐悲笳。早惊飙振叶，流水漂花。霜鬓易摧，青山更远，浮生似此堪嗟。烟里柳丝斜。纵比前摇落，犹庇栖鸦。肠断征蓬，未知何日到天涯。"}