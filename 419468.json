{"id":"419468","title":"木兰花慢 秋宵闻雨","dynasty":"近现代","author":"龙榆生","text":"滴空阶碎雨，和蛩语，诉秋心。正画角声酸，银潢信杳，海气沈沈。芳林。骤闻坠叶，带清砧、惊起绕枝禽。倦枕才醒短梦，旅怀悽入商音。微吟。浊酒更谁斟。心事寄瑶琴。爱净洗浮埃，重悬明镜，不怨单衾。侵寻。鬓霜渐满，媚疏檠、牢落意难任。一卷陈编坐拥，宵阑四壁愔愔。"}