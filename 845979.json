{"id":"845979","title":"永遇乐 其三","dynasty":"宋","author":"无名氏","text":"学道修心，存神炼性，直要轻举。补脑还精，流水不腐，户枢终不蠹。日魂月魄，抟归炉鼎，真气自然流聚。把心猿缚住，意马追回，迥无尘虑。定中明有，阳龙阴火，水火透时为度。八段奇文，千口活法，向上有一路。吕公高尚，未离人世，有分也须相遇。约十洲三岛，骖鸾跨鹤，大家同去。"}