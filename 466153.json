{"id":"466153","title":"既归家，追作四章","dynasty":"当代","author":"卢青山","text":"山旁想亦住农家，小径人稀任草遮。只有清风来冉冉，吹莲叶后更吹花。尚无一朵展风华，碧水全随碧盖遮。忽记童年扶叶立，颊间嫩笑似开花。深深湖水深何许？但是深心不可遮：水有微欢荡荷叶，水之微笑即荷花。四时渊默与渊深，六月侵肌冷不禁。开破无情千里碧，荷花始是水之心。"}