{"id":"136480","title":"忆神童歌·高怀落落如可羁","dynasty":"宋代","author":"白玉蟾","text":"高怀落落如可羁，芳辞葳蕤谁摘奇。我独一览如醉痴，恨不快覩紫芝眉。望美人兮天一涯，面不相识心相知。青牛不跨策蒺藜，金波停饮忘醇醨。句高耿耿横虹霓，列星北斗不敢辉。玄猿号木骥缩蹄，霜鹘挛翼鬼神悲。天籁自鸣非嘘吹，肯与蛙蚓湫污泥。何当握手谈玄机，蟠桃未熟香难期。金牌玉字空陆离，碧云谩锁骞林枝。谪籍尘寰辞玉墀，凡埃俗气非所宜。世缘未了如沸糜，徒将姹女媒婴儿。丹霄玉诏何时飞，青鸾久约宴瑶池。他年骑鹿相追随，玉笥山前同採芝。"}