{"id":"1204816","title":"贺新郎","dynasty":"元","author":"许有壬","text":"陈迹空凫渚。怅繁华、等闲一梦，便成今古。佩玉鸣銮人如画，何处为云为雨。只明月、还生春浦。帝子当时无穷欲，奈浮云、回首浑非故。天有意，肯轻许。江湖襟带雄吴楚。更翩翩、三王文采，丽章骈句。一旦飞来韩家笔，才见龙翔凤舞。漫千载、怀人延伫。豪杰纷纷今谁在，笑世间、华屋争寒暑。瀛海远，去无侣。"}