{"id":"938204","title":"送张仲宗押戟归闽中","dynasty":"宋","author":"陈与义","text":"翩然鸿鹄本不群，亦复为口长纷纷。去年弄影河北月，今年迎面江南云。还家不比陶令冷，持节正效相如勤。青天白日映徒御，玄发绛旆明江濆。舟前落花慰野老，浦口杜若愁湘君。遥知诗成寄驿使，万里春色当见分。赠人以言予岂敢，不忍负子聊云云。旧山虽好慎勿过，恐有德璋能勒文。"}