{"id":"180096","title":"送薛司直赴行在所供职","dynasty":"宋代","author":"李流谦","text":"公家枢近公，名在太史氏。天方濬其源，沃日势未止。郎君万金产，落笔粲珠琲。尚当战韦布，未可议纨绮。朝家录世旧，往往收琐尾。而况用才升，进擢不止此。邦刑托平反，哀矜盖天意。持此博亲欢，五鼎但口体。富贵君勿疑，信手着囊底。别君行十年，再见颓发齿。眼看上云天，归耕慰憔悴。猝猝万里别，念当一把臂。风雪隔异县，跛马不就辔。安得凌风翰，空斋坐嘘欷。短章说殷勤，聊用笃友义。"}