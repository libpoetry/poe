{"id":"145182","title":"閒居多暇追叙旧游成一百十韵","dynasty":"宋代","author":"释文珦","text":"予生驽且钝，良御谩加鞭。蹇步常居后，长途靡克前。於焉辞里塾，竟尔向林泉。鲁诰方擩哜，真乘又赜研。孳孳羞愒日，矻矻自穷年。灵岳言犹在，天台笔已专。玄珠因象得，祖印以心传。终觉符深妙，初非离简编。连环资讲贯，涵泳藉诗篇。断断无他技，愔愔合自然。从来憎系属，其肯望陶甄。谬忝诸公识，常推众客先。岁时频问劳，旦夕竞招延。有意行方外，因思去日边。收探禹穴古，鉴入贺湖涟。岩壑争奇秀，泾溪互属联。鄞江浮汗漫，雪窦踏云烟。旷望方壶表，高跻太白巅。石桥夸圣所，华顶历星躔。羽洞仟踪秘，丹丘地势偏。搘筇逾绝峤，杭苇下中川。秋荡怀康乐，春池忆惠连。寻猿过翠壁，访鹤列青田。古郡名存栝，仙都顶有莲。江峰何嵂崒，冯岭足迍邅。建涉东闽剧，茶从此苑煎。武夷循窈窱，九曲爱回漩。境接三山胜，名随历代迁。层峦无间断，一水自蜿蜒。雪鼓何深秀，沧溟可激沿。衣冠常继踵，鱼蟹不论钱。正欲登衡霍，无端信杜鹃。游情方稍稍，归思忽翩翩。玄笠才加首，青藜亦在肩。未穷交广际，俄返浙淮埏。姑蔑墟难辨，金华洞可穿。烂柯人已往，起石事堪笺。新定人民质，桐广物象妍。閒询吟士室，重扣钓台舷。风壤连吴越，云山异陇汧。富春聊憩止，古霅又周旋。二水来天目，千峰列地{輭车换田}。麦畦螽揖揖，桑野蠋蜎蜎。湖石偏求润，山茅竞摘鲜。毗陵季子邑，阳羡蜀仟佃。惠阜泉宜瀹，侯堂桧不蹎。丑梨生槜李，佳纸出由拳。渐听华亭鹤，将求瀚海鱣。阖庐当日霸，郛郭入门坚。许越夫差误，逃吴太伯贤。唯应希范蠡，不必慕成鱄。铁翁州形固，金陵王气宣。山回石头壮，江下海门遄。南北兹为限，英雄孰解填。千龄难致诘，六代自相挻。极目伤京汴，县情比涧{缠纟换氵}。未归文武业，犹慕蚁羊羶。今古虽与废，山川但幅{左巾右员}。地多秦汉迹，碑少晋唐镌。题咏诗三百，经行路四千。豺狼频犯轭，蛟鳄屡惊船。晓发蒙霜露，宵投阅望弦。往来唯适兴，游戏岂离禅。身外无余嗜，行中颇自便。云山期浪迹，辇寺迫充员。唯曰通宗说，何曾问陌阡。短长皆以度，轻重必於权。苦节贞徒尔，谗人不舍旃。菲萋成贝锦，海岳起埃涓。事变安能测，冤深岂易湔。采苓空自赋，齧檗竟谁怜。悲寝难成梦，愁餐不下咽。中心诚匪石，直道信如弦。白首将沈穽，丹忱遂格天。释然消怨结，划尔脱拘挛。彼舌知何用，吾生固独全。青云非所觊，白日且高眠。颇觉閒情逸，浑无俗累牵。余生今老矣，此地盍终焉。杖为看山拄，裳因涉漳褰。只堪朋鹿豕，庶免惧鹰鸇。旨蓄常留翁，胡麻或满篅。但令山在目，肯顾雪盈颠。进驻饭忘精凿，山肴略豆笾。示尝嫌菲薄，自足养衰孱。陋室茅充瓦，寒衣艾当绵。冷非尘境外，静是悟因缘。尽弃残书帙，唯留古砚{左专右瓦}。云归多在树，泉落自成渊。孤鹘翻霄健，群猱上木猥。水边梅的皪，雨际竹婵娟。贞劲期松柏，芳馨尚药荃。草间龙脑出，木末兔丝悬。澹若忘吾我，萧然去纠缠。已能齐指马，岂复记蹄筌。元自师调御，还曾讯偓佺。无心方契佛，有药未为仙。置窟嗟毚兔，遗身爱蜕蝉。岸登当舍筏，卜妄不须{上竹下专}。觅句归陶谢，观空体竺乾。性天宜爽朗，戒月要孤圆。病起形神改，年加膂力愆。齿疎亡两版，面瘠露双颧。百岁人应少，诸尘相尽捐。客来歌九辨，僧到说三玄。白石常同煮。青葵亦共搴。虚怀本无取，那得更悁悁。"}