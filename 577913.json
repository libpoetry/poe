{"id":"577913","title":"游上天竺寺分韵得壑字","dynasty":"明","author":"邓林","text":"胜日拉良朋，肩舆出西郭。盘盘松绕径，■㶁水赴壑。行到水穷处，好山违佛国。岳莲倚天开，小朵青欲落。下竺与中竺，咫尺相联络。上竺犹在望，白云飞漠漠。更前二三里，五峰起参错。绀宇敞其中，紫翠映丹雘。礼佛诚方露，探奇兴随作。跻扳至半山，有亭颇幽豁。小憩未移时，暮烟起丛薄。或言林有虎，闻者尽惊愕。踉跄遽回步，雅怀转萧索。老僧城中回，延登最高阁。言言相慰藉，情况殊不恶。开炉煨大瓶，自取佳茗瀹。清供出斋厨，亦稍行杯酌。谈论过夜分，斜月射帘箔。栖禅七尺床，雅称伸闲脚。身安梦亦便，逍遥偏寥廓。似见白衣人，晨钟忽惊觉。自笑利名缰，羁人甚于缚。起来万虑生，衣裳颠倒着。留诗谢老僧，更订重来约。"}