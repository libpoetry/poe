{"id":"689266","title":"寄赠王子衡四章","dynasty":"明","author":"何景明","text":"昔饯迈伊始，今怀缅犹故。城憩屡淹薄，舟游一洄溯。弭节指颓景，摇车首东路。仓皇抗手别，邈绝赏心晤。赏心眷景光，川汜渺徂征。窜身穷海上，卧痾天边城。倾歌岛岸坼，蹙汨波楼惊。飘音承来讯，颇叙栖泊情。栖泊倦淮堧，量移遂山郭。沈迷谢簿领，褰开尽岩崿。云翔叶县凫，风唳华亭鹤。困谐宣城兴，复枉临海作。临海叠灵巘，洞壑丹霞林。名胜纪图牒，仙圣秘幽深。俗营迕微尚，旷怀俟同心。倘追凌风步，灭响升云岑。"}