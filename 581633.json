{"id":"581633","title":"陈梦祥宪副寄其所作读陈公甫行状辨示予大约为作状者之过褒设也予喜其论之正赋古选报之","dynasty":"明","author":"苏葵","text":"画虎不画势，其虎威不扬。称麟不称异，其麟不为祥。彪炳与仁厚，形性固有常。虽不骇观听，虎与麟何伤。所以程叔子，题墓不厚张。所以黄勉斋，作状谨精详。两楹梦奠后，千古谁能方。颜孟逮程朱，恂恂弟子行。况又不数子，百步窥宫墙。均为圣贤徒，等级分阶堂。指山谓山高，指水谓水长。人人皆信之，更不事惊惶。谓山即泰华，谓水即海洋。闻者必骋啄，咸以言为狂。周易贵无妄，无妄道自彰。吁嗟程九辈，礼乐徒纷庞。"}