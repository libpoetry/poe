{"id":"691055","title":"杂兴","dynasty":"明","author":"李云龙","text":"浮山千万仞，上有珠树林。云霞互亏蔽，鸾鹤巢其阴。仄闻紫烟客，羽驾纷来临。玉液有馀清，云璈多远音。我无双飞燕，失路杳难寻。安得如珠黍，聊用慰我心。潭中有浴鸟，相传是凤凰。不饮复不啄，遍体生文章。商风西北起，将举复回翔。世无梧桐枝，尔当游何方。石洞何阴阴，中有千章木。山风日夕吹，霜条森似玉。苦节谅不移，肯受膏雨沐。百卉在沃壤，芬芳徒过目。志士处忧患，焉知不为福。翩翩五距鸟，游戏在层城。相呼浴醴泉，群飞啄琼英。抗翼青云端，不受虞罗惊。奈何燕与雀，蒿艾托馀生。昔有虫沙主，黄龙咤真符。遥遥翠微间，锄云建名都。歌舞未及终，敌兵已在途。五马朝洛京，身竟为死俘。凉风日夕至，吹我瑶石台。严霜被野草，嗷嗷清猿哀。俯视见流光，忽然动中怀。寂寞天华宫，岂无歌舞来。焉见安期生，羽衣变寒灰。夭夭桃李花，灼灼春山道。西风一夕起，零落同衰草。岂不恋芳华，嗟哉秋已老。自非松与柏，憔悴谁能保。徘徊衡门下，独处无与邻。登高望故原，倏已秋非春。萧艾被崇冈，兰玉蔽荆榛。岂不怀君子，欲往道无因。天运既如此，已矣勿复陈。"}