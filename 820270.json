{"id":"820270","title":"桂枝香 金陵怀古","dynasty":"清末近现代初","author":"朱青长","text":"凭高一览，看走海长江，自成天堑。千古英雄拼死，自相涂炭。兴亡尽在斜阳里，葬西风，谁先谁晚。爝火星传，鸣笳月渡，付与何人管。我来此题诗放胆，听楼上箫声，夜深才断。千载奇儿无几，不胜悲感。六朝歌哭秋坟鬼，化寒烟有谁听见。月笼淮水，水边江令，绮魂飞散。"}