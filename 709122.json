{"id":"709122","title":"刻烛行","dynasty":"明末清初","author":"王邦畿","text":"刻烛嘱莫速，刻烛速尔嘱。尔停嘉尔淑，尔速詈尔毒。毒莫毒乎文人文，一褒一贬能杀人。淑莫淑乎文人心，一哀一乐任天真。真伪不难欺幽独，幽独反难欺此烛。天下无心有心毒，天下有心无心淑。两心相对笑嬉嬉，绛纱笼著珊瑚枝。千年黑漆光离离，中有真人戴金冠，披紫衣。端坐日月光华里，不知出在何时，驰驱四座发妙思。语塞眦裂竖两眉，约束如大将行师。三令五申，斩头馘耳，日中为期。疾风骤雨笔淋漓，怒雷霹雳电奔驰。诗成烛在不烛詈，詈烛嘉烛烛不知。朗诵一遍烛听之，深夜诗成不可读，寒风易动鬼神哭。马行海，舟行陆。截竹截竹阴阳六，茧丝不抽明朝续。"}