{"id":"1244084","title":"呈罗伯刚文学","dynasty":"元末明初","author":"郭钰","text":"羊郎不过西州路，痛哭当年独何故。甥舅深情江水长，今我思之更愁苦。葛山老屋依岩树，杖屦往还经几度。池光凝墨草带垂，正是仙翁读书处。仙翁骑鹤渺何许，零落残云春景暮。不消鬓雪添眼花，到今长者传佳句。麒麟高冢旧松楸，燕子他家好门户。嗟我重来泪如雨，早时鬓发今垂素。再拜中郎问家谱，封胡羯末俱清楚。乃知乔木盘根深，万叶千枝承雨露。澄清淮海藉英雄，亢宗事业宁无补。夜读群书霜月明，秋悬双剑蛟龙舞。振耀家声文且武，绵绵葛藟江之浒。印山祠堂今谁主，仙翁配食神灵聚。岂无他人我同祖，苍崖勒碑照千古。"}