{"id":"1120974","title":"送王时亨舍人帅蜀诗二首","dynasty":"宋","author":"周麟之","text":"煌煌大笔照坤维，忽见文星下紫微。万里江山浑改观，九重绅笏更争辉。占松不假刀形梦，换马端期鹄趁飞。试问郫筒故乡酒，路人应唱踏花归。一从雁塔缀英游，又见功名得志秋。丹阙万人窥榜眼，碧幢千骑拥遨头。锦城日暖茕鳏舞，玉垒烟深铠仗收。它日中和闻善政，一琴宁复久淹留。"}