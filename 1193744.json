{"id":"1193744","title":"采桑子","dynasty":"唐","author":"冯延巳","text":"小庭雨过春将尽，片片花飞，独折残枝，无语凭阑秪自知。玉堂香煖珠帘卷，双燕来归，君约佳期，肯信韶华得几时。马嘶人语春风岸，芳草绵绵，杨柳桥边，落日高楼酒旆悬。旧愁新恨知多少，目断遥天，独立花前，更听笙歌满画船。西风半夜帘栊冷，远梦初归，梦过金扉，花谢窗前夜合枝。昭阳殿里新翻曲，未有人知，偷取笙吹，惊觉寒蛩到晓啼。酒阑睡觉天香煖，绣户慵开，香印成灰，独背寒屏理旧眉。朦胧却向灯前卧，窗月徘徊，晓梦初回，一夜东风绽早梅。小堂深静无人到，满院春风，惆怅墙东，一树樱桃带雨红。愁心似醉兼如病，欲语还慵，日暮疏钟，双燕归栖画阁中。画堂灯煖帘栊卷，禁漏丁丁，雨罢寒生，一夜西窗梦不成。玉娥重起添香印，回倚孤屏，不语含情，水调何人吹笛声。笙歌放散人归去，独宿江楼，月上云收，一半珠帘挂玉钩。起来检点经游地，处处新愁，凭仗东流，将取离心过橘州。昭阳记得神仙侣，独自承恩，水殿灯昏，罗幕轻寒夜正春。如今别馆添萧索，满面啼痕，旧约犹存，忍把金环别与人。微风帘幕清明近，花落春残，尊酒留欢，添尽罗衣怯夜寒。愁颜恰似烧残烛，珠泪阑干，也欲高拌，争奈相逢情万般。画堂昨夜愁无睡，风雨凄凄，林鹊争栖，落尽灯花鸡未啼。年光往事如流水，休说情迷，玉箸双垂，祗是金笼鹦鹉知。寒蝉欲报三秋候，寂静幽居，叶落闲阶，月透帘栊远梦回。昭阳旧恨依前在，休说当时，玉笛才吹，满袖猩猩血又垂。洞房深夜笙歌散，帘幕重重，斜月朦胧，雨过残花落地红。昔年无限伤心事，依旧东风，独倚梧桐，闲想闲思到晓钟。花前失却游春侣，极目寻芳，满眼悲凉，纵有笙歌亦断肠。林间戏蝶帘间燕，各自双双，忍更思量，绿树青苔半夕阳。"}