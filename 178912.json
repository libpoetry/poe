{"id":"178912","title":"大热·怫郁厌烦暑","dynasty":"宋代","author":"张嵲","text":"怫郁厌烦暑，稍欣夕气清。彷徨不能寐，解带临前庭。长林激远飚，余凉入疏棂。白露被百草，河汉上纵横。山气自高爽，久谐肥遯情。羲和当此岁，振职在朱明。金石亦为焦，况乃柔脆形。阴泉变汤液，久颖成枯茎。念彼市朝士，复嗟田亩氓。徙倚待明月，徘徊步列星。炎蒸岂不苦，复畏秋风生。"}