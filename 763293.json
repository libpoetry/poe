{"id":"763293","title":"水调歌头 其四 题汪蛟门舍人少壮三好图","dynasty":"清","author":"吴绮","text":"事势偶然耳，郁郁亦奚为。只须如此行乐、美酒与蛾眉。更有奇书千卷，自谱新词一曲，宁问古人谁。吾愿聊尔尔，君且待迟迟。槐堂上，薇省里，暇应稀。平生嗜好、安得终日不相违。事业已输公等，诗酒应还我辈，此论未全非。请并抛湘帙，醉拥雪儿归。"}