{"id":"732018","title":"宣德铜炉歌为方坦庵年伯赋","dynasty":"清","author":"冒襄","text":"龙眠先生须鬓皤，两朝鼎贵称鸣珂。丝纶世掌遭迁播，邗江卖字书擘窠。生平嗜古入骨髓，玩好不惜三婆娑。有炉光怪真异绝，肌腻肉好神清和。窄边蚰耳藏经色，黄云隐跃穷雕磨。洼隆丰杀中规矩，红榴甘黛粉雷蝌。我时捧视惊未有，精光迸出呼奈何。恭闻此炉始宣庙，制器尚象勤搜罗。宫闺风雅厌奇巧，炉煹精妙无偏颇。或云流乌一夜镕宝藏，首阳铜枯汁流酡。或云炼铜十二取轻液，式仿官瓷非鬲牺。彝乳花边称最上，鱼蚰诸耳无相过。博山睡鸭真俗丑，宋烧江制咸差讹。工倕拨腊昭千古，香龙火暖浮金波。宜香宜火宜几席，宁惟鉴赏堪吟哦。百金重购拟和璧，旃檀函贮文犀驮。后来北铸并南铸，道南施蔡皆幺魔。乱真火色终枯槁，磨治雕凿蛟龙呵。平生真赏惟忏阁，同我最好沈江河。抚今追昔再三叹，怜汝不异诸铜驼。一炉非小关一代，列圣德泽相渐摩。我今为公作此歌，万事一往何其多。歌成乞公书大字，明日且换山阴鹅。"}