{"id":"826553","title":"帝台春·春日薄游，酒边感遇，赋示霜厓","dynasty":"清末近现代初","author":"张尔田","text":"梅市雪落，风光遍京洛。还念旧狂，倚玉芳樽，眠香朱阁。閒却调筝柔素手，凤帏畔、嫩红谁握。叹春来、倦旅花时，天涯飘泊。秦箫乐。欢似昨。楚枕约。梦偏各。向艳景嬉游，病恹恹也，恨锁两眉愁萼。前日因谁暂抛了，今夕等閒又思著。待说与教知，怕笼鹦轻觉。"}