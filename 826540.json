{"id":"826540","title":"瑞龙吟·古微丈依饯春词见示，率和一解，用清真韵","dynasty":"清末近现代初","author":"张尔田","text":"横塘路。还是戏蝶穿花，乱莺辞树。年年香陌东城，断肠总在，天涯尽处。黯吟伫。惆怅谢堂栖燕，旧窥帘户。衣篝尚惜残薰，乍寒乍煖，春禽弄语。容易韶光轻老，海棠如绣，杨花飘舞。年少坠欢题笺，红泪应故。伤高纵目，愁诵兰成句。凭谁问、凌波缥缈，双鸳娇步。梦逐行云去。恨春掇送，无聊意绪。霜发缘千缕。沈醉醒、潇潇黄昏疏雨。小园竟日，一池萍絮。"}