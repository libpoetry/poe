{"id":"1238940","title":"丙申六月十六日军乱奚德基赋诗纪事张纯诚袖其诗来求和用韵述□云张九四据苏州发兵五百人赴杭省军遂反袭","dynasty":"元末明初","author":"叶颙","text":"干戈久不息，百苦无一乐。县官急徵需，贫富悉笼络。西州正击贼，空拳日相搏。贼马当道驰，贼舟沿海泊。盗贼固枭张，官军愈鹰掠。征讨五六年，贼势未便削。朝忧万甑空，暮叹衣袖薄。点军五百辈，顾望累退却。太仓万斛粟，食尔欲深托。馀粒犹在咽，吐之若糟粕。返旆拟攻城，长刀忍相著。伤心百姓财，剽夺入已橐。朝廷养此曹，不啻如巨膊。如何负国恩，幸然寻就缚。老夫铁石肠，见此泪迸落。形容为枯槁，肌肤倍萧索。深悲世事非，屡日情怀恶。皇天未厌乱，旱魃尤肆虐。不雨逾半年，何由增廪糳。天道既靡常，人心益惶霍。民食转艰难，军储盍图度。终朝仅一餐，无力太俭约。虽免死甲兵，犹恐填沟壑。丈夫幸听之，未用遽惊愕。牧守任龚黄，将帅命李郭。牧布抚字恩，将展经济略。天下不日清，阴霾散寥廓。"}