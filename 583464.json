{"id":"583464","title":"观沈材美大参与沐希申锦衣手卷走笔次韵","dynasty":"明","author":"王缜","text":"古道日以衰，所交非久敬。沐侯与沈君，允矣不失正。握手出肺肝，委身奉王命。气味似陈雷，授受同思孟。顾彼反覆手，置之不复诇。而我来滇阳，步履来远迎。咳唾散珠玑，谈笑壶觞罄。乃知百世情，不较一日胜。所以赏音人，在德不在令。喈喈鸡催晨，萧萧雨成瞑。嗟哉人世间，四美谁能并。二妙真可人，常以琼琚赠。"}