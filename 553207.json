{"id":"553207","title":"题青山白云图系广信府同知方公所藏","dynasty":"明","author":"郑真","text":"海国千山列屏嶂，万迭浮云滚涛浪。云来云去本无心，苍狗白衣幻形状。长松密竹翠模糊，萧萧清籁真笙竽。人行问路失南北，恍惚越海登蓬壶。山中伊谁结茅屋，考盘独乐歌在谷。酒酣笑倚两崖高，万鼓雷鸣泻银瀑。琅玕结实瑶草青，服食自可通神灵。玄猿白鹤成伴侣，朝霏夕霭秋冥冥。我家四明山水窟，十载长淮空窃禄。生来懒性合幽栖，看山看云嗟不足。近来船过严陵滩，楼台缥缈虚无间。环佩玲珑出林表，俨然天上非尘寰。黄堂仙人政多暇，彷佛乡关阅图画。要觅商公与赵公，妙笔千金阅高价。"}