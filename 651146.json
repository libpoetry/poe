{"id":"651146","title":"西硙行","dynasty":"明","author":"薛瑄","text":"偶来与客游山前，地幽便觉人境偏。路入青林几萦曲，浓阴不断风泠然。㶁㶁清泉来远谷，绀色寒声瑩心目。石梁急泻跳明珠，草岸平流浸青绿。北行更欲寻泉源，山门蓄雾势吐吞。两峰秀出半空里，锦屏屹立当中尊。复憩山□小琳馆，洞户云扃殊宛转。袖拂尘埃读古碑，茶馀苦乏青精饭。归来白日天未中，回头尚爱千云峰。更待秋初稍凉冷，还登绝顶窥鸿濛。"}