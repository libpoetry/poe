{"id":"782405","title":"秋怀七首 其五","dynasty":"清","author":"戴亨","text":"寒风吹广漠，白日忽西颓。阴云起重阿，圆景暗无辉。中夜聊行役，行行将何之。高楼连大厦，击鼓吹笙篪。鸣鸠偕旅燕，高栋相追飞。吁嗟穷经子，宁不寒与饥。烈士多悲心，发文每新奇。恕己谅同志，谁能不如斯。抱瓮徒自苦，桔槔心所非。忘机憩蓬荜，海鸥谅不疑。夙慕讵不卓，明发系吾思。捲舒宁自必，此身权所持。瑾瑜唯自保，积久贵不衰。志士穷得已，遭遇安天时。"}