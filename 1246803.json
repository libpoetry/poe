{"id":"1246803","title":"送魏君祥","dynasty":"元末明初","author":"唐桂芳","text":"日日出东城，折尽春风柳。柳条青如蓝，我发秃于帚。重念龚黄流，相看岁已久。美玉耻雕镌，灵犀谢尘垢。听彼闾阎民，吃吃说贤守。官清印封苔，童瘦衣露肘。退食何迟迟，吏胥缚卯酉。情知无鱼悬，空槃杂齑韭。世人宠辱惊，骇汗恁奔走。寸心难动摇，处事辄可否。紫阳华构成，功业岂云朽。幸赖金石文，光芒荡牛斗。惭非客坡门，舟送大江口。江深吼巨涛，掣鲸以献酒。回首万山中，甘作逃名叟。"}