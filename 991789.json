{"id":"991789","title":"子聪惠书备言行路及游王屋物趣因以答","dynasty":"宋","author":"梅尧臣","text":"自我河桥来，清话殊未已。亟言阅通畴，晨驾遂遵彼。尺书忽见遗，经由皆可纪。草草始辞家，匆匆渡河水。前村客心速，入暮阴风起。脩路隘且长，疲骖未能止。茅居聒夜舂，寒犬吠墟里。明发西北行，岗峦踰迤逦。丛蓁但蒙密，未见山中美。谷开逢邑闾，岂谓连都鄙。冠带一二同，麇麋左右比。问子奚所之，俛眉聊启齿。瞥往登天坛，烟云随步趾。傍临日观低，却望嵩丘迩。屑屑视尘埃，纷纷若蝼蚁。便有林壑心，期将荣宦委。我昔爱青苍，无时常徙倚。今朝羡君游，胜事空耸企。徒嗟黄绶身，莫接青霞轨。安得凭羽翰，幽怀寄如此。"}