{"id":"573303","title":"独坐","dynasty":"明","author":"袁宗道","text":"天驱赤白丸，递我东西奔。无履亦无足，来往何频烦。坐令六合内，咄嗟换寒暄。投身冰火聚，谁能自腾骞？我生阅新春，已历四十番。阑入朱紫丛，驽马随鹏鹍。寒热穿骨髓，忧畏攻心魂。有似鱼入网，又类雉居樊。今晨雪云重，昏昏朝楗门。结跏拥败衲，真称僵卧袁。径滑呵道绝，密室谁晤言。冻雀扑纸窗，饥鼠窥残樽。呼酒聊取适，苦乐未须论。"}