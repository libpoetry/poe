{"id":"1235980","title":"香闺十咏 桃花扇","dynasty":"元","author":"张玉娘","text":"浓花妆点一枝春，影拂潇湘月半轮。歌彻霓裳风力软，钗横鬓乱晓寒新。半幅生绡雪色寒，鲛人相赠比琅玕。华清浴罢恩波媚，南浦伤时泪雨斑。汉宫早送瑶池信，荀令堂前夜气浮。凭仗花间拜新月，重添新篆炷春愁。绣罢南窗睡思催，花生银海玉山颓。东风斜倚娇无力，梦入湘江隔楚台。天孙夜半剪云罗，翠幄春分巧思多。一束金莲微印月，香尘不动步凌波。玉肤冰骨独英英，绣向珊瑚照睡屏。疑有暗香生纸帐，罗浮梦断晓魂惊。珍重天孙剪紫霞，沉香羞认旧繁华。纫兰独抱灵均操，不带春风儿女花。匠出昆山一片珍，白虹气爽晚凉新。鸳鸯不作湘波梦，幽独还嫌锦绣裀。云奁初展晓光寒，幽思重重独舞鸾。自是伤秋怜瘦影，不惭綵笔写春山。金蹙钗头双凤凰，晓来巧拂鬓云光。自怜不带萧郎思，独对菱花学淡妆。"}