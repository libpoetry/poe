{"id":"1110262","title":"挽潘德夫左司","dynasty":"宋","author":"孙应时","text":"家声高内史，国望凛冰翁。生长圣门学，周旋前辈风。人才须用旧，士论雅期公。不见朝宣室，秋山閟一宫。综理何精密，胸中故坦然。爱民真为国，事世不欺天。霜气星台表，春风竹马前。湘江尽南海，遗绩尚千年。爱士风流古，翻书气味长。诗家入陶谢，书法到颜杨。竹石故无恙，人琴今则亡。二龙天下秀，一一看增光。结发钦前辈，风流日渺然。从今我邻邑，不见此癯仙。揽辔范清诏，分符黄颍川。江湖终白首，那得尽公贤。湖海归来近，山林兴故长。勇辞黄阁掾，却上白云乡。缥缈书楼壮，凄凉笔冢荒。家声传二妙，公死未应亡。忆侍吾兄侧，初瞻父友尊。尔来亲燕几，长复痛鸰原。山立仪刑重，春回笑语温。古今真共尽，泪下欲何言。"}