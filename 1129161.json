{"id":"1129161","title":"送王以通之官金陵","dynasty":"宋","author":"释永颐","text":"芳辰早失意兼衰，不拟君来重举杯。云暗月墙花气重，蜡残风幕鸟声催。醉乡人有江东役，乘兴船从阙下回。明日沙头相送罢，荼蘼小院独徘徊。伯符兄弟最英雄，千载青山绕故宫。宋祖只知曹马事，齐高还与獍枭同。暮箫尚带兰陵怨，春水多愁旧垒空。登览未应迷宿昔，夜猿啼在晋时枫。"}