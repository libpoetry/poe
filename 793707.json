{"id":"793707","title":"春仲省墓","dynasty":"清","author":"徐绍基","text":"出自西郭门，微风扇柔枝。蜿蟺九垆山，绀寒云气垂。彳亍足新愈，道出祖陇陲。既无郁葱树，终鲜屹立碑。一步一凝睇，当是而更非。尚忆黄莺庙，摄以白云祠。肃肃谒墓下，有翁前致词。云是泾里来，不问渠能知。此兆蜘蛛似，土脉人称奇。繄惟予小子，山麓褰书帷。醴泉汇一源，芝草苗华滋。昔我先人葬，一瓦覆靡遗。高高祖孑立，蔚为世人师。忠撼葫桥水，孝达金陵逵。世泽閟未泄，乃衍泾里支。一传吴振铎，七叶经敷菑。前光恐遏佚，代谢会有时。三世皆反葬，岁岁一来兹。以此卜壤吉，以此永人思。翁闻言若悟，在德不在陂。所嗟咫尺地，曾未东西驰。胡然躬省视，日暮患路歧。封树非古也，四尺防何嶷。眷言栽松柏。缭以坚藩篱。镌碣寿姓氏，不必盘蛟螭。一心抱尔尔，搦管吾守贻。祖德愧谢咏，家风追潘诗。行吟抵馆舍，四座春风披。"}