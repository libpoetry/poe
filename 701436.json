{"id":"701436","title":"为李东冈都谏题双寿","dynasty":"明","author":"黄廷用","text":"清漳河上彩云回，锦瑟鸾笙白玉杯。阆苑仙翁凌紫驾，瑶池王母下春台。锦轴天书自帝家，丹砂金鼎驻年华。洞门长向春风里，笑对蟠桃满树花。辉辉南极映春城，玉署彤闱客里情。遥忆诸郎娱寿彩，独怜游子在神京。上苑不堪芳草绿，南山遥望白云明。欲从银汉传春信，玳瑁楼前紫雁声。"}