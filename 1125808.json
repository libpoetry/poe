{"id":"1125808","title":"题金陵白鹭亭呈府公安中尚书二首","dynasty":"宋","author":"郭祥正","text":"青城突兀与云连，谁作高亭落日边。六代衣冠归寂寞，一番罗绮自华鲜。低徊斗柄斟秋水，飞舞芦花欲雪天。直上烟霄无尺五，欲要王母对宾筵。西望长安路几千，此亭更在赏心边。黄芦正耐风霜老，白鹭相将羽翼鲜。城竦鳌身山匝地，舟排笋柱水连天。龙吟一曲斜阳下，况是史君开别筵。"}