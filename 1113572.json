{"id":"1113572","title":"堤上閒步二首","dynasty":"宋","author":"李之仪","text":"风旌江木信漂浮，散策腾腾亦谬悠。未必萦回能擢胜，却疑平远解供愁。年衰易感难留日，机尽应无不下鸥。渡口舟横晚潮急，一番佳意忆苏州。暖风轻蹙浪花浮，留滞江城愧谢悠。吟苦空多屈原恨，赋残犹剩庾郎愁。渐因卜筑投归鹭，聊托潺湲习戏鸥。可笑粗官杀风景，满船丝管载凉州。"}