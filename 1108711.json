{"id":"1108711","title":"三和","dynasty":"宋","author":"刘克庄","text":"高虚早被方心误，老退差贤曲学阿。私谥勿烦礼官议，自诗堪付挽郎歌。无衾覆首留名远，有锸随身觉事多。典午诸人空旷达，其如未了死生何。曾课山间种艺诗，自犹不记更谁知。岂无鼠盗食新笋，曾有凤来栖老枝。未敢名为真福地，便应唤做小仇池。篮舆祇合村夫举，儿子门生负笈随。"}