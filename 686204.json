{"id":"686204","title":"咏史六首","dynasty":"明","author":"卢龙云","text":"炎德方盛，恭修玄默。抚下以仁，民无不获。感春之和，蠲租赐帛。诽谤既除，土木必惜。四海阜安，罔罹兵革。继体英谊，洞悉闾阎。赏罚必信，综覈惟严。横经论决，称制时临。循良增秩，慰我苍黔。远夷效顺，海宇熙恬。四七之际，烨矣中兴。首釐冤狱，出系省刑。日赅朝罢，复引谈经。却献抑瑞，驰役缓征。宽仁及下，柔道致平。日表龙姿，高出千古。妙选瀛洲，学舍千庑。减膳赈饥，恤民疾苦。谏比韦弦，虚怀罕伍。睿藻昭宣，经文纬武。太平天子，日临讲幄。赐酺赋诗，与众共乐。召对群材，激扬清浊。亲录系囚，惧刑之虐。罢献五坊，汰侈还朴。恭俭之君，四纪如一。延义迩英，大书无逸。好生缓刑，惧灾修德。罢榷蠲逋，库珠助籴。贪黩必防，罔私山泽。"}