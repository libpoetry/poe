{"id":"280710","title":"忆旧游·远士表弟书至，并寄新词。两月后灯下作报札竟，更赋此词，兼询不为","dynasty":"清代","author":"李符","text":"翠尊梅树下，记弄香、娟娟月三更。画船催人去，江村戏鼓，水市排灯。别来一翻书到，秋老石头城。正楚尾人家，调砧月底，带雁愁听。闻君。扫尘阁，对小港红桥，波涨青菱。添赋萧閒句，唤莺唇吹笛，都是新声。况有樵歌同调，未倦旧吟情。定醉共麡床，薇轩烛影翻雪藤。"}