{"id":"695380","title":"承吴献臣明府王日雨进士张廷实地曹饯别东山寺用地曹韵留别三首","dynasty":"明","author":"林光","text":"阴晴何敢测天公，野寺深杯一笑同。小雨可能消伏暑，竹林留纳水边风。行止还将问舵公，物情宜异定宜同。陶陶小醉东山酒，且看渔舟荡晚风。东山追饯谢诸公，海色山光兴味同。晚霁岂须愁急雨，更移烟艇逐溪风。"}