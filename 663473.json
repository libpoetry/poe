{"id":"663473","title":"题章郡守琼林醉归图","dynasty":"明","author":"边贡","text":"宫杨媚朝旭，沟水鸣春湍。别殿黄金瓦，横桥白玉阑。借问此何地，无乃东长安。长安陌头二三月，杏萼离离缀绯雪。伊谁种此千万株，长待儒生与攀折。孝皇龙飞十五春，亲策进士三百人。是时嘉州有章子，名姓赫赫惊朝绅。白马青袍速流电，日中醉下琼林宴。吁嗟此日画里看，犹似当年陌头见。陌头画里两模糊，可道今吾非故吾。南台罢起郎官草，东郡聊分刺史符。皎月寒冰清誉在，云霄随处是亨途。"}