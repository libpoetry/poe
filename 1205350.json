{"id":"1205350","title":"木兰花慢 饯佟伯起赴江西参政任","dynasty":"元","author":"张野","text":"算青云人物，名已着，绣衣时。见湖海襟期，诗书气味，鸾鹤丰姿。十年五居廉省，便衣官、拜相复何疑。早岁曾同几砚，至今亲若埙篪。相逢未久遽相辞。忍写饯行诗。早隐隐征帆，湖光潋滟，山翠参差。雄藩笑谈余事，倘兰舟、开宴举金卮。寄语桥边鸥鹭，刘郎尘鬓如丝。"}