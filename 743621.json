{"id":"743621","title":"大龙湫歌","dynasty":"清","author":"阮元","text":"山回路断溪谷穷，灵湫阴閟龙所宫。眼前无石不卓立，天上有水皆飞空。飞空直落一千尺，鬼神不在疏凿功。绝壁古色划尔破，山腹元气冲然通。有时静注绝不动，春阳下照神和融。有时飞舞渐作态，已知圆嶂生微风。一瓯春茗啜已尽，水花未散犹复摇玲珑。飒然乘飙更挥霍，随意所向无西东。不向寻常落处落，或五十步百步皆濛濛。岂料仙境在人世，谁作妙戏惟天公。云烟雨雪银河虹，玉尘冰縠珠帘栊。万象变幻那足比，若涉拟议皆非工。石门飞瀑已奇绝，到此始叹无能同。惟有天柱矗立龙湫中，屹然百丈与此争雌雄。"}