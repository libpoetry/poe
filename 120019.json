{"id":"120019","title":"郭家洲·携儿上绝岸","dynasty":"宋代","author":"陈造","text":"携儿上绝岸，微径步蒙密。人稀鸟乌乐，老屋几百室。荒凉郭家洲，篱落映残日。问俗得周旋，应门颇仓卒。兴衰今昔殊，郭姓尚十七。邻里阙盐茗，翁姬仅盥栉。共说频岁歉，平陆江浪没。场圃或潭洞，椽栱行螾蛭。去秋微收尔，樵采取黔突。接耳多乐郊，一去恐两失。吾邦有杜母，抚我不待乞。蠲租桑柘在，休役孙子佚。意使流殍无，宁后仓{广仓}实。官今浔阳来，吏师那容失。书绅拜此赐，知我佐郡绂。古来裨肉食，多自萏蕘出。必若穷吏道，孰先究民疾。剥肤快目前，吾固笑无术。"}