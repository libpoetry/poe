{"id":"505320","title":"宽河","dynasty":"明","author":"唐之淳","text":"鸣鼙起前旌，草白露未晞。中夏失炎暑，晓寒尚重衣。荐登杨柳颠，屡涉阴涧涯。面黑衣有垢，黄沙正霏霏。道狭师旅繁，令严部伍迟。景晏未投营，人马同饥罢。钻火爇野草，安能顾甘肥。月出新筑城，四山若熊罴。太白西方高，星宿光陆离。欲飞还故乡，云路风力微。幸逢尧舜世，伫候河清期。再歌六月诗，恻恻有所思。"}