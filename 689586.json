{"id":"689586","title":"偶读司马温公诗集有和邵尧夫年老逢春三首各以本题四字起句有感于中辄仿而和之","dynasty":"明","author":"吴宽","text":"年老逢春人共咍，小园日涉去仍回。墙边槐树谁家种，篱外桃花特地开。冰到泮时终在沼，石依阴处自生苔。折腰最苦无筋力，欲和渊明归去来。年老逢春人更狂，不登高阜即平冈。忘怀每怪言非浅，好睡还惊梦不长。过市尘多如触雾，临窗花少胜焚香。长将短发清晨理，又听钟声谒未央。年老逢春人自惊，春寒不饮负良朋。江南报到犹深雪，都下听来无早莺。司马惯将筇杖策，尧夫来挽小车行。诗成却怪昌黎语，凡物鸣因不得平。"}