{"id":"813424","title":"夏日寓齐杂诗","dynasty":"清","author":"李彦章","text":"伏暑沈荧急，浮尘隙景忙。龙胡飞雨断，蝉语别枝长。凉月怀人引，红云苦热行。忽催乡思起，一枕落沧浪。嵇㦨迂成癖，销间强读书。过门今雨熟，操缦旧琴疏。翰墨缘都合，浮沈习未除。承明惭寂寞，谁问子云居。众物欣有托，高斋空复情。孤花澹凉意，万绿助诗声。篆缕和云冷，帘阴到地平。安心应有诀，溽暑愧时名。气节尊吾道，俦伦念索居。云知亲舍近，月似客怀疏。兄弟多时别，江湖一纸书。惟将健餐饭，辛苦付双鱼。暇日容怀古，千秋俯仰同。声名羞斗蚁，篆刻薄雕虫。马骨终知己，蛾眉失画工。欲论今古意，天问答应穷。处俗撄尘虑，斋心玩物华。错刀人意重，长剑壮怀加。旧欲吹凉叶，新泥种小花。我心自虚白，何处契琳霞。"}