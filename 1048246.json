{"id":"1048246","title":"八月十八日观潮","dynasty":"宋","author":"韦骧","text":"浙湍浩溔连溟渤，宵昼潮头卷沙出。中秋三日日欲西，一岁之潮盛今日。雪山横亘截江来，巨浪翻空生倏忽。吴儿当此誇善泅，执炬扬旗徐出没。旁观奚止动精爽，壮士为之犹股慄。由来习俗竞兹辰，士女欣然勇相率。纷纷毕集绕长堤，翠盖成阴何栉密。邦侯乐众为开筵，歌管凌虚遏云物。玉堂钜公临右席，宾主交辉映簪绂。注目应同济川念，赏心仍寓和民术。区区下客久不逢，二纪光阴容易失。幸陪高会还旧观，聊解叹嗟挥老笔。"}