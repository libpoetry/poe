{"id":"744597","title":"题宾谷先生赏雨茅屋图","dynasty":"清","author":"吴鼒","text":"仕隐事不同，丘壑心自远。芳尘践已旷，故阴别未损。高馆抗遥扉，虚亭纳近巘。密石拒奔辙，鸣泉赴平阪。羁禽倦屡栖，野鹤饥自饭。修竹迎夏长，落花感春晚。但见微雨生，如逢去子返。林合风徐通，云低山半偃。衔杯悦寂寥，陈诗展诚恳。川途阻洄溯，丹青慰偃蹇。幽赏谁与言，尚友有嵇阮。"}