{"id":"1106406","title":"方漕躬明挽诗三首","dynasty":"宋","author":"王炎","text":"行跸留吴会，神州久陆沉。君王经远志，臣子复雠心。慷慨披丹悃，褒嘉拜玉音。骑箕何太速，有识共沾襟。吴蜀蜂腰势，荆襄控上游。群公无远虑，天子有深忧。此事须成算，何人更熟筹。黄图三辅近，北望不禁愁。一节方将指，千兵竞力耕。江淮如富实，河洛可经营。许国忠诚切，谋身宠辱轻。空遗今日恨，公论付台评。"}