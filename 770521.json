{"id":"770521","title":"潘若海约极乐寺看海棠阻风未预晚饭西安裱","dynasty":"清","author":"曾习经","text":"千忧谋一嬉，强引终不近。兹游固何与，一失数日闷。荒荒国花堂，海棠称老本。潘侯有宿约，结束宁待劝。今年春重阴，游事颇迟钝。岂知稍晴霁，陡觉风力奋。崩腾挟万马，颠顿杂尘坌。积阴风易作，始信后山论。年光殊可怜，尺棰日取寸。黄尘三月尾，高卧类酒困。发歌剩五噫，著说比孤愤。人生妄意必，一笑有定分。眼看春尚在，未致愁茵溷。游乎可再来，且办西安饭。"}