{"id":"517469","title":"纨扇歌赠别张秀才","dynasty":"明","author":"王称","text":"手把白纨扇，赠君表深情。诸君试挥扬，座上仁风生。纨扇团团似明月，不比君心圆复缺。聊将霜雪比贞素，那谓炎凉有离别。念尔相携似故人，冰壶玉树宛相亲。草圣从经内史笔，西风漫障元规尘。忆当长信深幽地，曾对佳人掩双泪。此日临岐一送君，莫学秋来便相弃。"}