{"id":"653304","title":"题钓鱼图勉许瑛","dynasty":"明","author":"张宁","text":"生不见渭水渔翁发垂白，欲事纶竿死岩泽。一朝天子梦中求，兆协非熊年八十。又不见子陵垂钓富春山，万事无心天地閒。客星一夕犯帝位，羊裘拥入鹓鸾班。古人出身有如此，却笑今人徒已尔。生意何须南亩田，世情付与东流水。况汝持身当有为，读书正遇少年时。饭囊酒袋人不数，凤雏麟子真吾师。我昔成童游泮学，雪案萤窗自磨琢。但愿才名播缙绅，焉知冻馁填沟壑。迩来踪迹虽淹留，襟怀不作青云愁。丈夫处世贵廓落，何用浮鸥一钓舟。"}