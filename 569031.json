{"id":"569031","title":"挽七十六翁少和盛先生古体一章","dynasty":"明","author":"王世贞","text":"秦人刺扁生，曹公僇华氏。念非遘凶残，此曹会不死。盛翁擅秘方，且复精名理。肘有青囊书，舌余上池水。出奇不为恒，所治人立起。手诊贫儿腕，巷停富客轨。义声冠当时，颠癖亦尔尔。昨岁冬仲朔，冲寒过吾里。宗戚若而辈，赖翁锡余齿。华筵簇高张，郑声奏绮靡。翁去不复顾，自抱琵琶妓。风流一朝尽，有药它人饵。七十六年春，花飞逐湍驶。犹举逸少云，乐死胜二子。为悰虽不同，伤生亦如此。惜哉三仙翁，制命不在己。"}