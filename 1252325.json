{"id":"1252325","title":"题匡山石室","dynasty":"元末明初","author":"刘永之","text":"群山争盘纡，众壑尽奔放。中峰最奇绝，直立数千丈。危搆倚石壁，面势极弘敞。心神坐超忽，云雨接惝恍。山色晚更佳，泉声静逾响。犹言最绝顶，临眺极所往。欲穷千里目，更试九节杖。精庐极萧爽，乃在匡山涯。鲜飙泛林木，旭日生岩扉。樵梧隔烟小，钟声出林迟。阶前百尺树，倒挂枯藤枝。中有避喧者，禅诵清四时。挽萝结幽佩，纫叶为秋衣。静谈远公传，东林迹已微。怡然契玄理，令我坐忘归。"}