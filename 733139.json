{"id":"733139","title":"新滩歌","dynasty":"清","author":"宋琬","text":"江水远赴瞿唐门，建瓴而下势欲吞。东过秭归峡逾逼，双崖突起如藩垣。神龙在槛虎被缚，自然拿攫还腾奔。巨石中央列戈戟，云霾雨蛰磐孤根。潆洄未肯注东海，朝宗讵识天王尊。天吴九首作窟宅，当年割据哀公孙。老蛟昼号猿夜啸，估客万里伤心魂。疑是共工怒，头触昆仑折天柱。又似樊将军，毛发冲冠皆倒竖。丛祠血食饱淫昏，开凿无人念神禹。岸边林立黄头儿，负戴装囊半村女。攀萝扪葛胜丁男，头上银钗已非古。行旅纷纷学鱼贯，邻船隔舫更相唤。一舟才过万人呼，沙头杂坐忘餐饭。西来?艚去如箭，死丧之色人人面。涛声断处即安澜，咫尺分明割乡县。舟人酾酒妻孥喜，历尽惊湍观已止。艰危莫漫数黄牛，鹿角狼头曹桧耳。"}