{"id":"808373","title":"独鹤行寄黄景仁","dynasty":"清","author":"洪亮吉","text":"独鹤亦不高，如人长七尺。罗张网布不可以暗飞，悄然堕尔秋原之孤白。幽蟾光短不得长，一星当天病眼黄。鹤于此时何处翔？不随雅头青，不随鸭头碧。不随愁鸿南，不随悽燕北。汝黑汝白不可知，汝南汝北我则思。君不见羽毛如霜膝如铁，汝今虽远游，慎勿使霜毛摧、铁骨折。"}