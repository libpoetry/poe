{"id":"977431","title":"蒙刘元中数示东坡诗","dynasty":"宋","author":"徐恢","text":"无邪公文天所赞，汩汩词源倒河汉。一篇新出纸为贵，万国争传金可换。晚节投荒无芥蒂，毕景著书自娱玩。天之所宝雷电取，渠不爱惜风雨散。两河漕僚真好事，五筦遗文尽堆案。似闻倾盖剧推许，亲以削牍定真赝。分传饷我枉银钩，贫室骤惊满珠贯。无坫共推玉界尺，争求当置铁门限。世人不识蔡伯喈，欲问图书觅王粲。"}