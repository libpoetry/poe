{"id":"1129837","title":"山中四首","dynasty":"宋","author":"释圆悟","text":"飞瀑挂高崖，幽禽响虚谷。怜此一片景，借得数椽屋。涧木卧槎牙，岩花散芳馥。策杖从所之，偶到南山麓。疏林过微雨，西岭收残晖。草露湿我屦，松风吹我衣。坐久四山暝，吟馀独鸟飞。归来不知晚，萝月盈窗扉。暝色敛平川，云归日已夕。閒行信杖藜，倦坐憩苔石。花亦满意红，草自无心碧。吾亦乐吾年，人生不满百。"}