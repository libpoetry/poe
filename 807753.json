{"id":"807753","title":"沁园春  桐川杨竹如刺史招饮剧演党人碑即席有作","dynasty":"清","author":"陈维崧","text":"屈指悯孙，惟我与君，今日相逢。叹家世膺滂，破巢剩垒，丹青褒鄂，硬箭强弓。磊块谁浇，飞扬不禁，愿学当年曹景宗。银灯底，恰清歌宛转，妙伎玲珑。烛花坟起如龙。又闻乐中山泪满胸。任刺史筵前，娇丝脆竹，党人碑上，怪雨盲风。我已冥鸿，人方谈虎，愁杀长安老石工。歌且止，思尔两家旧事，此曲难终。"}