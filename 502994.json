{"id":"502994","title":"赠邑长史高凉黄惟成","dynasty":"明","author":"王恭","text":"赞襄花县独驰名，高论心閒政自平。寸禄只充沽酒费，一廉谁似到官清。公馀束带横经坐，吏散空庭著履行。芹泮下车严释菜，棠阴悬榻待时英。宦游此日非梅福，宣室他年是贾生。宛马向来空冀北，吴钩终见发丰城。高凉月隐乡林梦，淮泗秋深魏阙情。知尔长才姑小试，不惭黄宪旧家声。"}