{"id":"1131090","title":"次韵谢尉公靖同游北园五首","dynasty":"宋","author":"韩维","text":"我本岩壑人，何意裨衮阙。一从谴逐归，林下聊散发。步堤得幽花，照水见新月。即此穷朝曛，平夷免歌蹶。阴阴乔木交，竦竦修竹翠。黄花与丹实，夹路何琐细。是辰雨新足，支策问田事。一感孤征鸿，泪落衣襟际。凿堤要水近，依竹任径斜。残叶时委地，晚笋犹穿沙。不知人间世，况论空中花。却思城市喧，阁阁鸣群蛙。今兹冬已孟，青林犹蔽野。爱此晴景嘉，置酒衡茅下。缅思陶公句，异代同潇洒。结庐在人境，而无车与马。九夏困炎毒，出门如探汤。不知此幽亭，俯仰皆清光。寒流给我濯，白云供我望。况有尊中酒，犹泛残菊香。"}