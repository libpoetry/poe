{"id":"1056666","title":"壬戌岁归治西村居奉答次道见寄长句","dynasty":"宋","author":"吕南公","text":"肃肃白虎殿，潭潭承明庐。人皆通籍游，我独老饭蔬。譬彼兽啖土，岂其恶甘腴。道穷吾何之，只得归荷锄。盛夏督耘耔，先春理陂渠。低徊居未宁，倏忽岁又除。但怯簿有债，谁羞门少车。载歌裹饭辞，谒酒聊自娱。念子早奋拔，声华系名驹。谁云破青衫，罪谤更勃如。朝野固异分，知安尽夷途。牛衣与樵歌，各是对妻孥。"}