{"id":"689957","title":"忆麻石岩次前韵","dynasty":"明","author":"张天赋","text":"谁将灵斧劈灵岩，幻出蓬莱极巧纤。莺弄笙簧声合调，山开图尽色拖蓝。白云匝地迷丹灶，黄蝶穿花落碧潭。麻石霍山兼国泰，清虚光景一无三。外拥旋螺内碧岩，梵钟云外落声纤。鸟啼林壑如歌调，雨洒冈头点翠蓝。松顶清风鸣夜瑟，花梢香露滴寒潭。三岩堪恣平生乐，海上从渠岛有三。"}