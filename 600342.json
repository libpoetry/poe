{"id":"600342","title":"彭蠡湖","dynasty":"明","author":"王弘诲","text":"彭蠡大如何，滔滔众流注。沆漭失地隅，晶荧混天路。远屿半明灭，洪涛竞吞吐。天吴与海若，纷错万灵寓。风正当澄波，水碧敛暝雾。一苇纵所如，万顷疾如骛。缅予海中人，汪洋岁几度。兹焉远于役，浮槎亦吾素。虽嗟行路难，颇解临渊趣。心赏对云霞，俗态怯鸥鹭。徙倚百感集，停桡日云暮。明发下大江，王程不可驻。"}