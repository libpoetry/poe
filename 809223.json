{"id":"809223","title":"收复岳州作","dynasty":"清","author":"玄烨","text":"聿予凉薄莅洪荒，遂使巨慝乱天常。东南黎庶苦纷扰，几年戎马蹂疆场。临轩重简亲藩出，军威万里风雷疾。肆伐原因讨不庭，专征大义昭星日。卧榻安容有悖狂，太阿岂好弛纪律。再敕元臣佩虎符，戈矛刬地生寒栗。铁骑骁腾拥楚云，霓旌闪烁连江濆。七泽三湘据冲要，楼船璧垒屯诸军。一时将士尽忿激，人人都愿成功勋。悬知叛逆众所恶，直须吹气清妖氛。顾此生灵负何罪，流离转徙多饥馁。处处田畴芜不耕，年年桑柘无人采。闻说荒榛遍野庐，还伤老弱填江海。每念边陲一怃然，立身天地惭主宰。未忍加兵戕我民，深宫宵旰勤五载。五载踌躇常恭默，会当灭此乃朝食。旗捲闽疆甲士降，阵开百粤坚城尅。已见怀光伏冥诛，更看元济成俘䤋。鼙鼓旌旄定岳阳，雕戈金镞清区域。指顾能收六诏烟，宣恩早布招徕德。书奏传来慰两宫，乂安社稷开鸿濛。翼翼小心恒敬慎，敢忘继述在朕躬。期与宰司百执事，共相砥砺克厥终。"}