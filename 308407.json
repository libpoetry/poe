{"id":"308407","title":"庆春宫·人日，光孝寺谒虞仲翔先生祠","dynasty":"清代","author":"陈洵","text":"云约颓檐，春生残垒，剩烽雁后方惊。人日题诗，荒祠怀古，去来不驻游情。岁华堪叹，翠禽语、红梅未英。芳辰惆怅，犹是花前，莫问飘零。兹堂在昔陈经。谪宦栖迟，谁分平生。无定风花，有缘香火，为他一晌销凝。问天何意，世多难、儒冠自轻。江山如此，依旧吾庐，风雨鸡鸣。"}