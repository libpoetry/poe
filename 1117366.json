{"id":"1117366","title":"逍遥吟","dynasty":"宋","author":"邵雍","text":"吾道本来平，人多不肯行。得心无后味，失脚有深坑。若未通天地，焉能了死生。向其间一事，须是自诚明。人生忧不足，足外更何求。吾生虽未足，亦也却无忧。天和将酒养，真乐用诗勾。不信年光会，催人早白头。夜入安乐窝，晨兴饮太和。穷神知道泰，养素得天多。日月任推荡，山川徒琢磨。欲求为此者，到了是谁何。何事感人深，求之无处寻。两仪长在手，万化不关心。石里时藏玉，砂中屡得金。分明难理会，须索入沉吟。"}