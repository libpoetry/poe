{"id":"1112104","title":"肃简鲁公挽词四首","dynasty":"宋","author":"宋祁","text":"拂世谟谋盛，端朝载采熙。上前推汲直，天下咏曹随。密启多焚草，加餐餍嗜葵。不图霜露疾，奄忽丧元龟。震邸陪翔凤，天坛侍祭牲。参谋大丞相，别对小延英。上栋方隆国，颓山遽奠楹。武公年不至，辅德是功名。忧国神无爱，呼医体寖臞。人忧一台坼，帝遣两驺扶。临视回襄御，遗言入舜谟。七兵荣赠册，沉础贲龟趺。密勿千龄旦，生平三命恭。承家男得凤，择婿女乘龙。酂邑穷遗产，邢山卜素封。空馀吊客泪，倾海望长松。"}