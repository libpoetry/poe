{"id":"532837","title":"赠大司马蔡公移省留都","dynasty":"明","author":"黎民表","text":"洪河俟舟楫，大翼假扶摇。明公值休朗，弱龄见英标。剖符卧江海，浪迹偕渔樵。徒闻季布诺，谁同贡公招。朅来蓬池啸，躧步凌丹霄。秉圭入铜龙，惠文缀金貂。鸿思翊皇度，具瞻肃群寮。姱容谁不企，希音一何寥。改服指旧邦，乘流命归桡。廉公思用赵，长孺愿在朝。望隆位非薄，心迩迹岂辽。永言树勋伐，怂恿慰杨苗。"}