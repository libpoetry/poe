{"id":"687755","title":"病眼","dynasty":"明","author":"庄昶","text":"天嗔白眼陈参政，我辈山中白眼谁。世事相乘难两得，先生内照恐无亏。残书汉楚灯前垒，草阁江山雾里诗。一点明通终可藉，濂溪夫子是神医。病眼今年病欲枯，山中长弄药葫芦。谁为龙脑空青主，我自丘明子夏徒。世事岂须求黑白，人间到处只模糊。故人莫怪程文炳，不遣医方到老夫。"}