{"id":"789278","title":"戚氏 观棋","dynasty":"清","author":"王策","text":"敞梧轩。绿阴深处昼如年。午梦初醒，东风墙角数声蝉。对湘帘棐几，茶炉活火试龙团。楸局纹清似水，博山里、香袅新烟。散点轻匀，斜行细整，丁丁碎玉声圆。正两三角跱，偏伍要遮，别部分坛。徐觉意象回环。率然首尾，击应远勾联。任四面、鱼龙势合，鹅鹳声喧。但深沟细柳，壁叠精坚。忽然凿空旁穿。阴平险越，长江飞渡，将军突骑无前。中原方是定，嫖姚小队，别透重关。鼓角潜鸣地底，看子阳、蛙丼睡难安。笑谈已割雄边。湘东西楚，一目重瞳判。奈握奇、虚实情形变。翻不觉、胜负相悬。悔迟争、一著先鞭。信成败、人谋不系天。个中也算，乾坤小劫，歛子愀然。"}