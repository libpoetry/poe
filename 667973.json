{"id":"667973","title":"李道士房呈张子","dynasty":"明","author":"王廷陈","text":"嗟我何多难，无时不忆公。苍茫神剑合，羞涩客囊空。失路人俱弃，餐霞孰与同。何年当戢羽，万里各飘蓬。楚泽行歌外，燕台旅望中。断金谐老友，煮石学仙翁。昼色翻阶药，宵声响砌虫。闭门苔藓径，露顶薜萝风。洞里烧丹灶，花间使玉童。十洲应不远，从子谢樊笼。"}