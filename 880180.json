{"id":"880180","title":"吴门道归书怀","dynasty":"宋","author":"刘宰","text":"投閒三十年，日与木石俱。暮景际休明，搜罗逮樵渔。洪造赐甄收，群公交荐书。殷勤奉明诏，婉娈辞田庐。一寒不自揣，五穷暗揶揄。行行步京畿，迎劳多轩车。眼青见故人，皆叹此老臞。形容不自惜，奈此气昏愚。席间迷旧识，笔底误新书。十目所共睹，一语良非虚。傥昧知止戒，不反田园居。去去入脩门，蹇步接天衢。深虞眩闻见，狂易滋发舒。吁天写真情，浩歌赋归欤。"}