{"id":"121805","title":"叶进卿寄和章次韵复之","dynasty":"宋代","author":"陈造","text":"君文如泛涛渊里，方快惊澜忽清泚。手抄口诵欲忘年，小窗长日铜炉烟。端宜饮我三斗墨，有底向人矜此客。平生歌颂仍歌风，宽柔静直能形容。心知公瑾胜醇酒，人仰韩公真北斗。词坛正倚君主盟，笔驱化工钩物情。诗来得我玩世意，刻石便当幽居记。儿曹转手作云雨，陈雷输心可人否。中牟报政径青云，此老洗眼久徯君。重逢首理车笠语，定指渠侬笑城府。"}