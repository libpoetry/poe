{"id":"174169","title":"李文山书堂","dynasty":"宋代","author":"郭印","text":"蓄书不能读，人以书簏方。譬如守钱奴，万镪空靳藏。读书不能行，虎皮质犬羊。诗礼假发冢，高言诬黄唐。我观古圣贤，道学甘膏粱。文字初未广，游心自得场。后人富典籍，洛诵日洋洋。唇腐无所归，白首徒悲伤。普慈群圃胜，中间敞华堂。本非挟册地，实筵罗豆觞。揭名意安在，诗板借辉光。斲轮如可作，试与一平章。"}