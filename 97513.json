{"id":"97513","title":"读吕益卿所寄诗编明日四月一日也","dynasty":"宋代","author":"赵蕃","text":"旧雨连今雨，空庭断行迹。有时出门看，平湖四无壁。忽传何处书，令我喜折屐。新知吕夫子，寄我诗满册。是时羊牛下，携之就檐隙。首报山居赋，奇字多莫识。徐徐见关键，坦若由户出。定师离骚经，不入相如室。秋怀似选诗，法严仍事实。白沙龙阳作，如杜纪行役。卒至同谷吟，三读泪横臆。君何知之晚，今古盖一律。儿曹苦问爷，何事尔不怿。径卧忘解衣，中夜犹太息。晓窗啼鴃喧，今日复何日。和以扶疎篇，吾驭真可叱。"}