{"id":"694848","title":"再送王元美四绝","dynasty":"明","author":"宗臣","text":"汉使朱衣塞上行，燕关落日照长缨。酒酣忽啸青天色，坐使浮云不敢征。吴钩错落白如霜，腰下龙珠夜月光。今日赠君春草去，一天风雨下渔阳。春风千队簇芙蓉，白马长驱似白龙。君到榆关歌出塞，万家明月泣胡烽。太行斜压万峰低，北斗天门咫尺迷。尔去高歌逢五马，白虹双挂石梁西。"}