{"id":"365943","title":"东风第一枝·立春","dynasty":"清代","author":"黄燮清","text":"雪霁灯前，寒销笛里，匆匆忽换时序。蕙心易长愁根，柳枝更添恨绪。凭高极目，问不出、春来何处。看大江、暖翠浮空，渐活万山烟树。前岁约、探芳俊侣。今岁作、浪游倦旅。艳辰偏在天涯，旧盟又辜绣户。芳华如水，怕闷损、玉台情素。便画船、归趁东风，已是绿阴飞絮。"}