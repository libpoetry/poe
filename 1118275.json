{"id":"1118275","title":"军中杂歌八首","dynasty":"宋","author":"陆游","text":"三受降城无壅城，贼来杀尽始还营。漠南漠北静如扫，清夜不闻胡马声。秦人万里筑长城，不如壮士守北平。晓来碛中雪一丈，洗尽膻腥春草生。匈奴莫复倚长戈，来款军门早乞和。铁骑如山尚可避，飞将军来汝奈何。名王金冠玉蹀躞，面缚纛下声呱呱。槁街未遽要汝首，卖与酒家钳作奴。三月未春冰塞川，冬月苦寒雪闇天。紫髯将军晓射虎，嚇杀胡儿箭似椽。北面行台号令新，绣旗豹尾渡河津。檄书才下降书至，不用儿郎打女真。渔阳儿女美如花，春风楼上学琵琶。如今便死知无恨，不属番家属汉家。北庭茫茫秋草枯，正东万里是皇都。征人楼上看太白，思妇城南迎紫姑。"}