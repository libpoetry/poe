{"id":"699827","title":"檃括南华经词旨述内篇六言七章 逍遥游","dynasty":"明","author":"郭之奇","text":"鹏背几千里大，鹪巢祇一枝深。赋形虽有殊质，取智终无异心。姑射神肌似雪，宋人龟手酬金。寄言匏落之子，莫向尘糠苦寻。此身此物齐归，儒墨空劳是非。罔两无形孰待，蝶蝴有梦相依。鷇音人语时错，地籁天倪日微。生死百年易惑，成亏一事难违。吾生亦有其涯，可以全年则佳。偏刖存神外足，庖丁满志归怀。解悬释系情得，出笼辞樊意谐。且看传薪续火，应知养气添柴。人间世久沉沉，不可奈何若今。行卫三徒曷免，使齐两患谁禁。观螳每畏当辙，养虎须知怒心。栎社千年诟厉，楚狂尽日歌吟。分国谁知少足，全人每视忘情。楚肝越胆随付，道貌天形自成。吟树瞑梧曷苦，支离大瘿休惊。异同将使俱化，坚白何须更鸣。师天师地惟道，相煦相濡以忘。众目悬疣未决，我心虫臂犹长。息黥补劓须早，堕体离形若丧。跃冶祥金自止，化轮神马谁方。古帝惟称泰氏，至人或可同情。德机时出时入，心镜不将不迎。浑沌终无七窍，渊流忽有三名。寄言南北相遇，休使中央日惊。"}