{"id":"416686","title":"疏影 秋月在壁，索梦不成。有怀冷香春游，赋寄鹤望、吹万两丈","dynasty":"近现代","author":"谢觐虞","text":"一番蛩语。又梧廊秋到，曲阑深处。月炫烟红，如水鼍更，禁得幽修如许。罗襟未浣年时酒，争已老看花前度。判相思、翠羽金樽，都付露阶灯户。也儗系船重到，俯波高阁外，几层秋树。云散题襟，轩槛西风，疥壁可留吟句。江天不碍吹横竹，怕容易清商换谱。恨无情、绾梦杨丝，几绾芳尘得住。"}