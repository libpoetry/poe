{"id":"764326","title":"多丽 为李云田题周少君宝镫坐月浣花图和董文友韵","dynasty":"清","author":"王士禄","text":"认霜绡。烟丝粉晕轻飘。隐隐见、云开花弄，一轮明月堆高。桂如眉、双描非敞，桃疑面、半朵同姚。蜀锦为茵，齐纨作扇，微凉依约井桐摇。应怜取、断肠花色，欲并小鬟娇。还指点、银瓶玉斗，缓汲徐浇。看迷离、流黄残影，徘徊懒下花梢。露侵衣、宵猊欲尽，风吹带、别鹤难调。银蒜愁搴，金荃羞咏，一庭花月冷纤腰。知何处、陈王八斗，罗袜赋蘅皋。空抛却、画中人在，良夜频消。"}