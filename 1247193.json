{"id":"1247193","title":"题郑德彰员外所藏高彦敬画楚江春晓图","dynasty":"元末明初","author":"蓝仁","text":"旭日未出群山昏，苍茫楚江多白云。芳洲无人采蘅杜，落花飞絮春纷纷。晴岚满户渔家晓，花枝彷佛闻啼鸟。巫阳梦断三峡空，湘渚愁深九疑小。文彩风流高尚书，如此江山归画图。平芜烟蔼水空阔，阴壑松桧天模糊。左司郎官何处得，高堂紫翠生春色。是中宜有五湖人，一叶扁舟荡空碧。风尘兵革浩茫茫，对此便欲歌沧浪。碧梧翠竹生高冈，岂无彩凤鸣朝阳。"}