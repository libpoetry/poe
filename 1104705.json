{"id":"1104705","title":"嘉泰二年恭上太皇太后尊号八首","dynasty":"宋","author":"郊庙朝会歌辞","text":"思齐太任，嫔于周京。至哉坤元，万物资生。不可仪测，矧可强名。镂玉绳金，昭哉号荣。鼓钟喤喤，仪物载陈。仪物陈矣，烂其瑶琨。咨尔上公，相予文孙。勿亟勿徐，奉我重亲。荡荡天门，金铺玉户。采旄翠旌，流苏葆羽。千官影从，乃导乃辅。都人纵观，填道呼舞。煌煌宝书，玉篆金缕。曷为来哉，自天子所。自天子所，以燕文母。婉嬗祥云，日正当午。文物备矣，三事其承。崇牙高张，乐充宫庭。耽耽广殿，左墄右平。敬尔威仪，摄齐以登。维寿伊何，圣德日新。维慈伊何，祐于后人。乃范斯金，乃镂斯珉。皇举玉趾，从于尧门。侍中版奏，办外严中。出自玉房，袆褕被躬。我龙受之，祲威盛容。皇帝圣孝，其乐融融。麟趾袅蹄，我宝斯刻。碝磩采致，载备斯册。眉寿万年，诒谋燕翼。于赫汤孙，克绵永福。"}