{"id":"525891","title":"砥柱歌上陈留刘相国","dynasty":"明","author":"顾璘","text":"黄河之源出昆崙，万里震荡排中原。行云翻空日月斗，急雨倒海雷霆喧。下民咨嗟上帝怒，乃遣神禹清乾坤。手握巨斧开龙门，中标砥柱气势尊。白波一道永深稳，青山两岸无崩奔。从此平成歌帝载，休气荣光应清代。效灵已见出图书，论功不用誇嵩岱。柱乎柱乎安无颇，狂风恶浪柰尔何。"}