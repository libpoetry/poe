{"id":"816656","title":"长女适郑示诗三章","dynasty":"清","author":"程襄龙","text":"女生愿有家，嗟离亦慰喜。于归尔迨吉，相望近邻里。收涕申谕言，勤恭德斯美。尔虽未读书，内训熟诸耳。禀质非庸愚，夙习颇循轨。膝下十九年，辞亲自兹始。我家本素风，百事无有侈。随宜具奁箱，不陋复不鄙。讽诵都官诗，敬听味其旨。勖哉修妇职，尔是儒家子。翁家亦旧家，先泽余诗书。婚媾定一言，道义为葭莩。念昔鞠尔艰，失恃孩抱初。幸逢后母怜，包含毛里如。冠佩视男子，拱揖何与与。清姿娇玉雪，十岁始裙裾。虽异姑息情，珍同掌中珠。令门得所托，相攸吾岂疏。姑慈易为妇，和风蔼庭除。尔第慎尔德，宜家复何虞。婿也予之徒，九岁侍函丈。翼翼而油油，淳质及蒙养。熏陶十年深，端士早心赏。命志迥不凡，为文谢浮响。岂徒青云器，卓有古贤想。昔者桓少君，鲍宣乐偕往。所贵在同心，高风千载仰。贫富虽易位，斯意良可仿。娶妇娶和柔，嫁女嫁倜傥。二语本邵坤道善承天，诸福载应广。"}