{"id":"658457","title":"对月有怀秉之","dynasty":"明","author":"王鏊","text":"当时月出东海头，我居燕南子苏州。燕吴万里同见月，两人不见心悠悠。岂知今宵月如旧，照我两人同举酒。今照两人喜，昔照两人悲。临风举酒还问月，悲喜唯应有月知。月明三五圆又缺，遂使人间有离别。碣石南头震泽西，两地愁心还望月。欲知乃兄别后何所为，月下杯酒长独持。"}