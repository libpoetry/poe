{"id":"653585","title":"寿刘叔温父八韵","dynasty":"明","author":"张宁","text":"东风吹暖到溪山，昨夜青牛已度关。天上功名轻脱屣，壶中甲子类循环。新春年谱须重纪，旧日诗笺手自删。三世箕裘诸子贵，百年诗酒一人閒。时开露积留人饭，自署遗经觅主还。雨露有恩垂凤敕，林泉无梦入鹓班。广文道出羲皇上，高士名存伯仲间。好记遐龄千万载，岱宗高亘水潺湲。"}