{"id":"1216149","title":"初秋同杨国贤太监耀珠巴戬少监子贞监丞暨僚属重汎湖游西山","dynasty":"元","author":"周伯琦","text":"清商应候琯，凉飔涤炎歊。兰台多暇佚，西郊共消摇。凌晨拂星露，适兴宁辞遥。稼宝丰黄云，击壤喧髦髫。重峦霏湿翠，澄湖瑩冰绡。朱华拥绿衣，弄影酣且娇。菰蒲漾藻景，柳槐咽残蜩。楼船泛中流，雅会崇风标。华讴振远树，妙舞惊潜蛟。霁虹驾文漪，飞阁摩层霄。登临剧赏眺，沿洄屡停桡。累觞互称寿，气合笑语饶。微云起天际，疏雨鸣林梢。异芳袭四坐，雾里群仙遨。回头扰扰中，何啻万仞超。人生聚合难，况际休明朝。同班侍璧府，峨冠听云韶。兹游岂偶尔，三生旧相招。宛然在瀛岛，孰谓非松乔。羊谢素旷达，李郭真英翘。欢悰各洒洒，归途尽陶陶。揽胜犹未遍，寻盟更联镳。"}