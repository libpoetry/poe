{"id":"513159","title":"隋宫图","dynasty":"明","author":"沈周","text":"谁云玉树无人续，马上还闻夜游曲。君王不自固苞桑，却道雍州能破木。杨花千里扑离宫，富贵浓酣似梦中。百队蛾眉皆斗月，千林彩树不惊风。悲欢只在循环里，莫道征辽偶然耳。鹿车载怨重于山，人心未惬辽东死。一声桃李天下知，皇后自将神器移。漳南未顾鼠窃计，太原已及龙飞时。如何只醉扬州酒，酒杯在前兵在后。白练天教泄勇冤，醉骨沈沈当速朽。孤坟寂寞向雷塘，秋萤星散已无光。惟馀二十四桥月，独照游魂归洛阳。"}