{"id":"1206915","title":"酹江月 次王君阳李敏之过龙门韵","dynasty":"元","author":"曹伯启","text":"洪崖中断，似蜃楼幻出，层檐叠脊。欲问真源淩绝顶，安得乘风羽翮。势利相忘，驱驰不惮，面背皆京国。源泉混混，恍如夹右碣石。遥想巢父襟怀，东溟烟雾里，片帆如席。逸气峥嵘今老矣，惆怅剑门千尺。细草平沙，弊裘羸马，长路无人识。家山回首，不应犹作行客。"}