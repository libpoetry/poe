{"id":"711854","title":"柏舟行为区母陈太君赋","dynasty":"明末清初","author":"陈恭尹","text":"柏舟两髦犹可仪，陶婴黄鹄曾双飞。夫人为妇已头白，眼中未识君容辉。自言生长大夫女，经史胸襟炳如炬。父母有命儿有心，纵不言承已心许。心期颉颃同一林，天教殊绝成辰参。人生意气贵一诺，妾宁负天不负心。妾父有男妾有姊，君家大夫只一子。有妻于俗得立孤，无妻为殇终已矣。素车白马入君门，繇来为义非为恩。身安分命甘若荠，半生衣枕无啼痕。当年十五今五十，嗣子成立皆有孙。呜呼，男儿陷胸绝脰死容易，就义从容人所畏。青闺冉冉盛年徂，谁能独宿终不渝。千金之剑赠墓树，至今谈者犹区区，何况赠以千金躯。乃知未仕报韩者，古今所以为丈夫。"}