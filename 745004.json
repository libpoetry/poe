{"id":"745004","title":"虎啸岩","dynasty":"清","author":"梁章钜","text":"首路平肩舆，伊轧如过艇。延缘惑新蹊，恰有山灵请。岚光露西岫，雨意接东岭。始知集云关，尚在凌霄顶。腾空横卓阔，俯覆作幽屏。回身迷去踪，艮背诧来境。谁烦巨灵擘，作此广厦迥。法雨悬有声，宾曦悄无影。镇心觅泉窦，惜力支茶鼎。逢僧不言禅，说虎久无怲。焉得山中人，招我蹈箕颍。斯游固非偶，此意竟谁领。颇嫌执图经，琐琐划八景。"}