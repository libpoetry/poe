{"id":"1237237","title":"郭文美由西台御史迁中台以母夫人在堂不待传车预归觐省忠孝备见三绝发据鞍卢胡一笑","dynasty":"元","author":"曹伯启","text":"粲粲牙绯陕右来，俄观衣紫赴中台。不辞迂路三千里，要博慈颜一笑开。筮仕先能禀至公，簿书堆案愈从容。灵禽已报还乡信，一点飞云绕岱宗。赐环消息日边来，共贺清朝得俊才。昨晚一天时雨霁，太微光彩射三台。"}