{"id":"701785","title":"次韵答豫斋二首","dynasty":"明","author":"黄衷","text":"杨阴祇觉浦团稳，地僻何烦小队过。独载接䍦缘混世，几逢罗袜为淩波。谈馀尘梦那堪省，静里天倪也自和。高会莫辞先进酒，请看坐下渐人多。争枝乌鹊寻常见，探水舂锄几度过。窃荷化工馀日月，懒追炎海旧风波。池萍鱼戏金淩乱，露槿蝉鸣笛应和。避暑谩誇公主洞，岂知清韵竹林多。"}