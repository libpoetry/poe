{"id":"608328","title":"游南岳 其四","dynasty":"明","author":"区大相","text":"弱龄访名山，久怀南岳游。于心有夙好，宁惮道阻修。嘉惠在行役，兼得历深幽。远从荆郢国，来涉潇湘流。阳台雨初霁，祝融云亦收。丹宫丽白日，碧树悬清秋。登高览大荒，四顾尽九州。回首叫虞帝，浩荡苍梧愁。箫韶久不作，凤鸟鸣相求。我欲跨此鸟，东访蓬莱丘。惜哉时未遇，敛策独夷犹。"}