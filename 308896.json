{"id":"308896","title":"齐天乐·香篆","dynasty":"现代","author":"赵熙","text":"多生此味难灰尽，濛濛一丝沈水。虚白窗深，小红身热，辨不分明花气。垂帘到底。正倦绣无眠，银荷春醉。袅入闻根，灵犀缕缕透心字。相逢者般火色。个侬添炷否，幽绪难理。新梦萦边，回文幻出，宛转柔肠春腻。霞思散绮。愿世世兰因，梵烟成穗。正爇梅檀，步摇风又起。"}