{"id":"1130863","title":"次韵","dynasty":"宋","author":"韩淲","text":"指点苍茫句欲成，山中滋味水边情。须臾数点黄昏雨，更看弄云微月生。晴霭分明是画成，淡容轻态最关情。鸟声不尽蝉声起，花影才收竹影生。雨熟西畴万宝成，新凉歌吹见人情。田家老瓦盆应在，打谷归来酒兴生。青入灵山玉削成，群峰罗列有心情。眼明忽卷孤城雨，风定白云浓淡生。桂树团团翠簇成，凉天佳月九秋情。根濡宿雨枝头润，细蕊传芳分外生。"}