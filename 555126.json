{"id":"555126","title":"予致仕归因重葺下皋山庄以居偶诵宋马子才浩浩歌胸次洒然若有得遂次韵以道所怀","dynasty":"明","author":"黄仲昭","text":"浩浩歌，钟鼎勋庸如命何。天降吾衷吾不昧，讵肯随时徒媕阿。得意饱餐光禄饭，失意归耕南亩禾。浮云聚散吾何与，笑渠倾夺纷操戈。君不见苏秦手提六国印，千里驺从徒撝诃。又不见冯道身为五朝相，四海疮痍谁抚摩。富贵于时苟无益，眼底风花瞬息过。浩浩歌，钟鼎勋庸如命何。明道列官乌府署，伊川劝讲金銮坡。补衮不求人过失，格心惟以道渐磨。权奸一见阻，去去心靡他。大道日沦丧，贤哲终蹉跎。时论雌雄元不辨，何怪臧仓毁孟轲。浩浩歌，钟鼎勋庸如命何。图书满床春拍拍，烟云绕屋山峨峨。俯仰乾坤无大疚，吾生所得良已多。神仙渺茫吾不道，别有天地长熙和。"}