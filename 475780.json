{"id":"475780","title":"淡交行","dynasty":"明","author":"黄佐","text":"琼楼十二中天起，弱柳崇桃斗青紫。鱼钥初开鹤盖来，平头奴子皆珠履。主人爱客名讴出，象琯鹍弦满人耳。臛蠵脍鲤腾羽觞，文笙黼帐春风里。当筵意气何所如，以漆投胶差可拟。舞罢阳阿花作阵，歌残《子夜》霞成绮。岂知戈戟在谈笑，回看堂上生荆杞。雨云翻覆噫吁嚱，前有张陈后苏史。君不见君子之交淡如水。"}