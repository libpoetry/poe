{"id":"693384","title":"奉和宋兵备同寅来韵二首","dynasty":"明","author":"苏葵","text":"小院金猊喷瑞芬，玄谈时自座前闻。运筹边计轻羊祜，落笔词锋逼子云。万里江山瞻赤旆，百年心事共斯文。都门夜雨论周易，应憾伊川止七分。芝兰忻得挹英芬，更向朱弦次第闻。天地此心同夜月，江山明日隔春云。千章半是惊人句，六籍全通载道文。清晤有期应不远，诗题同看石榴分。"}