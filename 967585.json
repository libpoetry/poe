{"id":"967585","title":"惜黄花慢 菊","dynasty":"宋","author":"赵以夫","text":"众芳凋谢。堪爱处、老圃寒花幽野。照眼如画。烂然满地金钱，买断金钱无价。古香逸韵似高人，更野服、黄冠潇洒。向霜夜。冷笑暖春，桃李夭冶。襟期问与谁同，记往昔、独自徘徊篱下。采采盈把。此时一段风流，赖得白衣陶写。而今为米负初心，且细摘、轻浮三雅。沈醉也。梦落故园茅舍。"}