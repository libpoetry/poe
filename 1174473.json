{"id":"1174473","title":"为人题赠二首 其二","dynasty":"唐","author":"杜牧","text":"绿树莺莺语，平江燕燕飞。枕前闻雁去，楼上送春归。半月縆双脸，凝腰素一围。西墙苔漠漠，南浦梦依依。有恨簪花懒，无聊斗草稀。雕笼长惨淡，兰畹谩芳菲。镜敛青蛾黛，灯挑皓腕肌。避人匀迸泪，拖袖倚残晖。有貌虽桃李，单栖足是非。云軿载驭去，寒夜看裁衣。"}