{"id":"1239509","title":"子英云玉山顾隐君今于同里法喜寺楼居日钞佛书至午而止馀暇则吟咏不辍虽亲旧来访亦不往答焉余因子英复去作此代简","dynasty":"元末明初","author":"谢应芳","text":"客来喜得平安信，萧寺楼居日掩扃。湖近浪摇窗影白，地偏苔没屦痕青。群贤方结莲花社，小楷犹钞贝叶经。岁晚扁舟归甫里，好寻渔父过寒汀。"}