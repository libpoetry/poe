{"id":"1144513","title":"咏史 武帝","dynasty":"宋末元初","author":"陈普","text":"二十嫖姚风火飞，銮舆夜夜过焉支。茂陵不费凌云气，解见蟠桃著子时。鼎食诸公尽鼎烹，闾阎豪杰剑纵横。帝王自击南山豕，惭愧端非听董生。生子曾知置齐鲁，自身却爱受何罗。六鳌不戴林光瑟，覆辙相寻似火蛾。商车不足算缗来，桑孔咸阳悉茂材。一撮茂陵无觅处，建章门户至今开。先帝斋宫内弄儿，阿娇金屋篡歌姬。披香博士真才子，刘氏家传却未知。几多爱子出萧关，山积胡沙骨未还。好把望思台上泪，随风北去洒阴山。文帝端能杀少翁，景皇不解斩常融。正心数语深加意，位在三皇五帝中。起上林苑赏方朔，发会稽兵惜虎符。君侧此时三四辈，盍移东海换江都。狄山不能居一障，公孙请专事朔方。尊荣卫霍家山岳，冷淡申辕头雪霜。五十馀年四海波，建元三载尽征和。中央寸土才无血，沃日浇天瓠子河。"}