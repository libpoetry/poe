{"id":"803242","title":"朱勿轩司马升守杭州，展觐事竣请假还乡，喜晤感怀漫成十二韵","dynasty":"清","author":"刘天谊","text":"首郡需良吏，明廷识大贤。龚黄新政绩，吴越旧山川。已失鄞江险，还摧铁瓮坚。禹航方竦息，番舶几垂涎。帝悯东南亟，官超格令铨。御园亲召对，天喜命来宣。归路经桑梓，离怀感岁年。故人谁健者，一别各凄然。宜励平生志，无为儿女怜。报恩身讵老，济众惠难偏。国耻勤尝胆，民愚善著鞭。会须疆事定，再拟悦林泉。"}