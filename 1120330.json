{"id":"1120330","title":"端午帖子 皇帝阁","dynasty":"宋","author":"周必大","text":"令节传千古，休祥属圣时。炎图如日永，赫赫照华夷。民寿休颁朮，人淳罢赐枭。尧贤不遗野，楚些岂劳招。薰殿午风清，金盘满贮冰。愿言均此施，四海涤烦蒸。日长珠箔漏声疏，案上苏文恣卷舒。时有佳篇符睿思，便将团扇作行书。揽衣切切念丝棼，当馈孜孜恤暑耘。今岁麦收蚕又熟，万方何以答吾君。三殿晨开锡宴初，太官顺节进龟鱼。微臣笔力惭燕许，谩赋群官上玉除。"}