{"id":"1055469","title":"累日气候差暖梅花辄已弄色聊课童仆芟削培灌以助其发戏成小诗三首 其三","dynasty":"宋","author":"李之仪","text":"花是主人身是客，更欲花前罗酒食。花应笑我强相亲，毕竟人花谁是得。金樽到手我自醉，道人何妨且观色。三界观来即是空，醉里宁知渐游北。等为圆镜随身现，认着分明却虚掷。持此问花花不答，嗟我与君徒入域。不如收却閒眼坐，万境纷纷在披坼。一番风雨便纷飞，念垢情尘漫磨拭。今年春尽有明年，花落花开几今昔。"}