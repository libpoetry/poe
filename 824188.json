{"id":"824188","title":"阮郎归 周生梦庄见余旧藏清仪老人金石手稿，中有君子耆老册一种，因为订正，更一再续辑得百人，加弁语见贻祝我，可感也。生好佛学，而耽倚声，于金石亦素研治，其所钤章曰“海红精舍”，曰“鸳鸯同梦楼”，皆极雅趣","dynasty":"清末近现代初","author":"高燮","text":"斯人款款朴而妍。情殷金石坚。多承善颂续疑年。清仪耆老编。香一炷，篆痕绵。填词兼学禅。鸳鸯同梦佛同欢。海红帘底眠。"}