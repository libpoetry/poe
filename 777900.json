{"id":"777900","title":"望海潮","dynasty":"清","author":"陈家庆","text":"人来巴渚，梦回楚泽，蘅兰开遍汀洲。故国春心，新亭泪眼，可堪沧海沉浮。往事任悠悠。祗琴边酒畔，重溯清游。千古名山，寸心得失几时休。熏风又到南楼。想梅花玉笛，吹落江头。江左夷吾，隆中诸葛，一时谈笑风流。天际趁归舟。指青山隐隐，好豁吟眸。待集湘鸿海燕，双桨发轻鸥。"}