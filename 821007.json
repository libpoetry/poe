{"id":"821007","title":"高阳台","dynasty":"清末近现代初","author":"汪东","text":"绣幕围香，金尊劝酒，舞衣轻约柔肢。璧月长圆，宵宵还照琼姿。多才自结行云伴，笑人閒、几辈伤离。又争知、好梦先醒，佳会仍稀。春情不似双栖燕，似阑前柳絮，陌上花枝。望断征轮，金钱未告归期。狂踪应惯成飘泊，算啼鹃、空到天涯。写新词、十幅巴笺，难寄相思。"}