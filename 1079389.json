{"id":"1079389","title":"三月一日泊舟宿州城外因纵步至城北遂过天庆观道士留饮乃归","dynasty":"宋","author":"吕本中","text":"冰霜连暮春，既雨寒愈重。扁舟缆荒亭，浅水咽微冻。今晨稍和柔，始觉芳意动。经旬厌拘束，乐事须一纵。篮舆无俗情，鸱夷当宾从。千花犯浓云，红紫相饯送。未知滕薛长，乃若邹鲁鬨。娉婷北门柳，别泪作凄痛。陵陂少荒芜，亦未妨耕种。道人喜我来，清谈破昏梦。弹琴不须弦，风林助吟讽。嫩玉捣香粳，浮蛆拨春瓮。嘉蔬剪朝露，奇果市新贡。西邻亦可人，明窗碾双凤。人生一饱适，此外更何用。七年城北交，事与朱阮共。长诗不成篇，临行当三弄。琼瑶报木桃，为子末后供。"}