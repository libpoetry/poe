{"id":"749214","title":"善后斋将军从醇邸渡津海至威海卫见庙岛云气迁异舟人以为海市也用东坡诗韵题赠","dynasty":"清","author":"徐树铭","text":"大圜海镜悬青空，岛屿杂厕虚无中。浮云变幻出奇怪，平地涌出金银宫。琼真往来绝踪迹，楼阁诡异诚天工。飘然万里下青鸟，左右白虎骖青龙。谁从购易似人世，山童贩妇兼溪翁。蜺婴虹茀错辉彩，莫诧鬼物专戏雄。吾闻蓬莱丈人语，千百变态无终穷。东风作恶气郁怫，吐现隐灭光冲融。年年风雨作微应，蜃蛤亦似灵所钟。观君画图十有一，应作霖雨占年丰。吾徒旗鼓还庙岛，昔有士行磨青铜。鸿波澄清卫廷阙，万方识水趋皇风。"}