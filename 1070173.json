{"id":"1070173","title":"傅冲益寄淮口阻风及清淮道中诗二首又次涟水一首用其韵和寄 其三","dynasty":"宋","author":"程俱","text":"故人尺素来天际，颇忆当年任守垒。平明一笑百事空，不作细书书纸尾。寄书五湖夸海岱，入眼沧溟无百里。军城崒屼枕青山，地脉遥从岱宗起。题诗要为写高阁，播飏意欲先糠秕。晚登南宫头已白，却驾朱轓临泗水。丹烧未辨令威鹤，神游先跨琴高鲤。可怜萧散竹林士，埋玉青山骨空委。人生一世偶相值，转首羲皇不停晷。西山妙迹欲仙去，爽气朝来尽如洗。遥知吊古一长喟，引送浇愁付浮蚁。有诗淮上可微吟，会有流鱼出倾耳。"}