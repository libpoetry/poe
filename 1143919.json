{"id":"1143919","title":"用前韵酬孟君复二首","dynasty":"宋末元初","author":"方回","text":"吞若虞翻梦里爻，古人不死与神交。成名永保传青简，临事终当藉白茅。足可一瓢居陋巷，岂堪二膳养东胶。龟藏六用泥中乐，未信时人蝘蜓嘲。眼空敢谓世无人，松菟相依似有神。邂逅十洲三岛客，崎岖万死一生身。深斟满酌堪同醉，雪鬓霜髯愧不春。别后诗筒恐难数，何如聊尔倡酬频。"}