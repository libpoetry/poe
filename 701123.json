{"id":"701123","title":"奉和吴太守寄赠老父及锡二诗","dynasty":"明","author":"符锡","text":"越水楚山同一云，几人皓首谈雄文。长松落落倚苍璧，老凤迟迟翔紫氛。万里风云看石火，百年人事付朝曛。何当负耒寻禹穴，寄迹海鸥相伴耘。名公为政记当年，老骥长驱不受鞭。破柱摘奸风力在，伐棠遗爱口碑传。郡符脱略还开径，戴礼精深晚事笺。谁念疏庸老门士，青袍犹自映华颠。"}