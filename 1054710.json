{"id":"1054710","title":"送范子镇","dynasty":"宋","author":"黄裳","text":"东南有人不可攀，生轻义重人所难。此风彫落不复见，得公今日如芝兰。千人忽堕风涛间，义气有感心生寒。以情论法不可枉，使法可枉吾宁閒。兼遗物己为虚舟，遂授此属还平流。相逢鹰犬颜何厚，剑水闽山公不朽。有恩流到墓中魂，无累乞寻林下友。得官西去心胆雄，帐下将军望公久。此生义在公无惭，未到青云空白首。男子屈伸当有时，行置长缨远夷脰。浩歌一阕公临政，马上东风曲堤柳。卯酒醺醺吹复醒，纤毫谩引无中有。洒然得句谁其酬，寄我须烦置邮走。"}