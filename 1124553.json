{"id":"1124553","title":"送池州诸化士四首","dynasty":"宋","author":"饶节","text":"禅家妙用似孙吴，奇正相生非一途。若见施银甘行者，须教红焰起冰壶。独行如犀未足嘉，廛中随处自那伽。多应平等随缘度，岂必王侯将相家。非朝非市亦非山，万顷江头旧祖关。七百道人同一钵，付君分卫到人间。如闻大匠构明堂，自有儿孙作栋梁。今日著衣持钵去，东风残雪野梅香。"}