{"id":"1115854","title":"无题三首","dynasty":"宋","author":"杨亿","text":"曲池波煖蕙风轻，头白鸳鸯占绿萍。才断歌云成梦雨，斗回笑电作嗔霆。湘兰自古成幽怨，秦凤何年入杳冥。不待萱苏蠲薄怒，閒阶斗雀有遗翎。合欢蠲忿亦休论，梦蝶翩翩逐怨魂。祗待倾城终未笑，不曾亡国自无言。风翩林叶迷归燕，露袅池荷触戏鸳。湘水东流何日竭，烟篁千古见啼痕。满天飞絮罥游丝，扣砌苔钱晦履綦。北渚自应流怨泪，东邻谁敢效颦眉。嫦娥桂独成幽恨，素女弦多有剩悲。几夕空机愁促杼，银河休问报章迟。"}