{"id":"957113","title":"种竹叹向在成都种竹满西园偶苦寒疾朅来金陵复种绕池未几以眩卧閤家人子遂谓不当种竹其说甚可怪叹口占此诗","dynasty":"宋","author":"范成大","text":"宣华种万竿，寒疾适相值。玉麟种千竿，偶复须药饵。僮奴狃今昨，竞道竹相祟。如将圣作狂，似以儒为戏。此君来声冤，林神亦短气。我梦不平鸣，霍然推枕起。明当还石湖，剩种千亩地。未论比封君，且用执谗喙。"}