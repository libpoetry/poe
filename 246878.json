{"id":"246878","title":"赠山涛诗","dynasty":"魏晋","author":"司马彪","text":"苕苕椅桐树，寄生于南岳。上凌青云霓，下临千仞谷。处身孤且危，于何托余足。昔也植朝阳，倾枝俟鸾鷟。今者绝世用，倥偬见迫束。班匠不我顾，牙旷不我录。焉得成琴瑟，何由扬妙曲。冉冉三光驰，逝者一何速。中夜不能寐，抚剑起踯躅。感彼孔圣叹，哀此年命促。卞和潜幽冥，谁能证奇璞。冀愿神龙来，扬光以见烛。"}