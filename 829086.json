{"id":"829086","title":"锦水（三十二首选十）","dynasty":"清末近现代初","author":"朱青长","text":"南条江水尽朝东，万里滔滔入海穷。吴雨春灯游子路，楚天云梦美人踪。卅年诗酒须眉白，几粒河山夕照红。中有许多闲意事，不堪零碎付衰翁。荒疏日与世相违，长挹西山缓缓归。大议七争持论腐，诸侯九合主盟非。兰言交薄浮云厚，菜色民饥战马肥。等是有家兼有国，不依门户自孤飞。浮云远远哭天宾，自喜征衣没点尘。诡画市欺终应斗，乱花殊候不成春。除君竟有三皇帝，绝世偏生两美人。黑白是非相出入，不知新室几时真。湖海盟鸥久不逢，牵萝荷月十经冬。蒹葭秋水怀人远，桃李春花爱彼浓。隔岁故人唐肆马，几鸦残月曙楼钟。江东渭北长千里，更阻夔巫一万重。豨苓鸡实两平均，醉死歌丛拜画裙。土梗几尊排仗马，雄枭千古左将军。森严壁垒成荒土，冷淡河山值几文。我独爱山爱猿鹤，反嬴清气二三分。黯黯长宵白日残，匡时人苦圣贤官。穿珠蚁孔朱丝细，拨剌荆丛赤手难。公且堕私偏更劣，今还殊昔后何堪。繁霜渐渐凋风叶，深恐罗衣不避寒。白眼青天碧玉杯，慨江疑冢郁姑台。瑶池八马天王返，冰殿双鸾月女回。半劫龙蛇贻话柄，十朝心血化寒灰。酸眸几个秦淮女，尚说可汗是将才。几声归橹薜萝村，一望金台一断魂。十道鸟言鹦鹉女，九重鸾毈凤凰孙。萋迷芳草随风偃，锦绣宫槐带露存。妖袅番姬含泪死，贵儿终是报君恩。懒向新朝乞酒监，回甘无过作晶盐。长陵画土输方策，东岳盟山失玉函。垂白语荒遭鬼笑，汗青书驳待人芟。模糊几笔开天史，千古同悲釜底黬。九游星动起天兵，百战江河夺帝城。南土家居宜白下，别来人望失苍生。殚金大累屠龙党，清酒先寒杀虎盟。缄口莫谈新国事，山栖无用上公旌。"}