{"id":"628647","title":"至日同邓玄度林垂之陈来献梁伯阇袁楚生诸公集周彦昆龙洲草堂","dynasty":"明","author":"李云龙","text":"阳和脉脉动寒源，主人邀客开层轩。已教云物遥相待，却与春风齐到门。是时寒林净如拭，梅花亚檐光可即。鲸吸流霞倒玉尊，羽觞犹恨飞无力。周郎醇醪翻自醉，曲误几回顾不得。蘧蘧蝴蝶拂筵飞，一调华胥遥送客。"}