{"id":"685284","title":"奉和匏庵读白集二首","dynasty":"明","author":"王鏊","text":"觅句年来无一长，日携白集嗅馀香。一篇自可读几过，诸格今仍得未尝。当日秦吟能伏李，后来昆体漫称杨。平生却怪韩员外，只识张家奉礼郎。此老生年七十六，何曾一日没诗章。风流转觉堪师我，政事传闻尚在杭。生世莫嫌殊已晚，题诗不害稍相方。所嗟得见年差晚，旋读前头已旋忘。"}