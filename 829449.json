{"id":"829449","title":"哭刘松庵","dynasty":"清末近现代初","author":"陈曾寿","text":"惘惘有不甘，人生极苦相。世缘所缚絷，窘若鲜在盎。傥有脱鼻时，哀哉此属纩。避地逃空虚，忧来辄知向。烦冤彻毛里，山川不能障。名宾何与天，分寸未借让。绘事三十年，未极志所尚。年来逢乱离，杜门尤怏怏。我归当去冬，强步犹过访。神形已支离，愤世气逾伉。画师多享年，冀接汤戴行。世短数亦奇，意气随敛葬。寂寞身后事，酬君涕一放。婉娈相因依，都门火三改。忘形有傅徐，晨夕过从每。义州今眉州，谈艺空千载。南北与中央，尊酒极潇洒。看花过僧庵，吹帽坐磊嵬。小园风露夕，得意东篱采。天地非昔秋，江海遗根在。哀哉祀与舆，竟作龚与隗。好花留岁月，君何不相待。劳生共行役，邂逅岂偶然。畴昔同江舟，佳处多流连。初秋白下柳，落日莫愁烟。秦淮值髯叟，一笑红灯前。焦山匝旬宿，魂梦清欲仙。爱髯夜语长，恨子贪早眠。旋去客姑苏，逃寂沧浪园。树石郁深深，并影栖一椽。微雪映窗光，纪游写长笺。我时不自揆，一一媵诗篇。前年走兵间，渡海随播迁。草草历下游，湖楼爱鱼鲜。京国许子庐，对榻双眉关。朗哦遗山诗，晓梦入凄酸。事迕或变色，意迷迫忧煎。当时咤怪迂，回思尽成妍。逝者不可作，谁听谁为传。哀哀五十慕，头白反哺乌。素衣见京华，匍匐已需扶。局佣黾长昼，夜梦还儿初。昔昔起浩叹，泪墨追为图。老屋三两间，花树围扶疏。微闻太息声，入视惊颜癯。温温诫慰罢，命取架间书。屏息待趋承，喔喔啼阶除。入怀白日光，天地忽已孤。又梦陟高峰，环海如蓬壶。飘飘吹袂过，慈杖遥相呼。魂悸俄魄动，恍然堕床铺。性感非一境，见者犹欷歔。地下今相遇，诉泪当何如。与世微异尚，几希在人禽。衡门踵屡决，可托千黄金。嗟我汉阳师，吾子所温燖。怀贤述旧事，往往涕沾襟。闻子易箦时，微嘑索衣衾。得正可以毙，堂堂本朝心。举世鸟择栖，微木衔已沉。夺我哭国泪，哭子子所歆。子生乱未已，子没乱方滋。迢迢老忧间，积瘁终南齐。孤舟蜀山川，耳顺子规啼。饥驱转北南，呻吟雪犯髭。毕生所造构，讵等鸿与泥。终然一瞑去，蜕化迹如遗。我今得解脱，冥心撤忧思。了知生易尽，不复歆无知。耿耿万端曙，泪接鸡鸣时。"}