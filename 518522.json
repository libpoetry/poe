{"id":"518522","title":"度岭","dynasty":"明","author":"张吉","text":"此峰界夷汉，蜿蟺薄层空。关河既隔绝，风气迥难同。纤絺宾大蜡，寒涧饮长虹。古来遭谴斥，历历窜其中。圣世肆陶冶，瘴烟敛冥濛。逐客此量移，恩私荷优容。孤愚亦何幸，辙迹许遥通。结驷发中夕，登躯凌太穹。平看半规月，黯澹生天东。本候清凉至，返遭暄暖烘。乾坤有常理，人力讵为工。俯首省愆恶，越鸡号晓风。"}