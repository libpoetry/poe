{"id":"312019","title":"水龙吟·题《湘涟诗词选》","dynasty":"现代","author":"刘家传","text":"妙年争吐英华，注红浥翠成芳苑。探幽撷秀，茹唐漱宋，灯青鬓短。去日追欢，只今伤别，山河都变。问甚时斗韵，窗虚烛耿，借风雨，吟魂涴。沧海无端沈恨，奈经春猿啼鹤怨。兵尘障目，烟云隔梦，予怀依黯。弦诵湘湄，薰兰如昔，顿消凄惋。把奇哀换了，铜琶铁板，又豪情展。"}