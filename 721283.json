{"id":"721283","title":"行路难","dynasty":"明末清初","author":"陈子升","text":"君不见上兰门前特栖鸟，一歌一啭千门晓。南飞越鸟北征鸿，有雏自远翩来同。相调嶰谷千竿竹，教上龙门百尺桐。承露盘前弄明月，万年枝上舞春风。遥遥凫雁昆明水，细细条柯馺娑宫。曾陪储后承华侧，每见皇帝凤楼中。朝朝夕夕共翻飞，今朝今夕不相依。昔托字尾愿为妃，一朝两意隔房帏。自言多姿蔑翠羽，不念比翼朝朱晖。霍家池上鸳鸯散，梁冀门前鹤盖稀。独怜抗志矢金石，毛羽摧藏俄见讥。我奏潇湘二妃之宝瑟，西母白云之仙谣。易京君明之龙笛，秦台弄玉之凤箫。君家堂中既浩侈，洞房复帐留相调。中有一人字白雪，鸣啴两鬓凤皇翘。未许千金韩挟弹，徒逢十八贾登朝。宝帐三千万阿那，使君五马躞蹀骄。珊瑚悬钩出海底，自言寡向上宫要。妙声丝竹迭无閒，罗帐忽已从风飘。翡翠窗疏眉语度，莲花带弱精魂摇。繁郎区区复叩叩，荆王暮暮复朝朝。金卮满饮称既醉，思君此事非松乔。人生寿命当有尽，焉如灵匹望河桥。"}