{"id":"810746","title":"感事二首","dynasty":"清","author":"牛焘","text":"漓水三千尽横流，狂澜抵触几时休。东风不绿秦淮草，夜月空悬鄂渚秋。哭到贾生真痛髓，吟成杜老只低头。书生未识安时计，羽檄传闻付醉讴。酒酣拔剑起王郎，敲碎唾壶哀感长。一代生灵涂炭尽，百年财赋地天荒。晨星将相钟炎汉，郭李功勋在盛唐。任是豪横成啸聚，终应詟伏庆安疆。"}