{"id":"465445","title":"金菊对芙蓉 偕友游西湖公园参观菊花展览， 时园中木芙蓉盛开。","dynasty":"当代","author":"黄兰波","text":"雨洗岚容，烟笼堤树，清晨约客湖西。共逍遥林下，煦沐朝曦。水涵山影晴漪净，照游人古拙须眉。优闲杖履，诗瓢酒榼，幸际明时。萧寺胜会如期。每九秋菊展，延赏东篱。妙剪金裁玉，品种翻奇。寺前锦绣围成幄，木芙蓉霞脸冰肌。拒霜舒艳，傲霜擢秀，投分相宜。"}