{"id":"153772","title":"次韵高秘书·高郎水江汉","dynasty":"宋代","author":"苏泂","text":"高郎水江汉，波浪所从出。读书识大体，于世无弃物。谁欤戒盈满，视彼欹器侧。如君执谦柄，我不能万一。群公石渠上，天子正侧席。翻然侍亲归，袍茜发黑漆。老仙顾之笑，吾与子居越。人生屈伸肘，犹动静语默。非无鹤乘轩，亦有骥在枥。忠当尽臣节，孝则共子职。煌煌周孔意，千古照简册。吾侪负君亲，但守不黔突。"}