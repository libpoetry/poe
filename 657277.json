{"id":"657277","title":"松石歌为周礼作","dynasty":"明","author":"庄昶","text":"老翁梦携东海来，袖中犹带鸿濛胎。天蓬亭下一点缀，歘然散作三蓬莱。中峰耸拔极天巧，旁有三峰更奇峭。苏家父子俱下风，勾曲三茅犹老草。层峦起伏意不穷，更从奇处著两松。云烟几笔天几峰，天然李白金芙蓉。老翁此手无他妙，能将松石供谈笑。王维马远绝古今，老笔虽工犹未到。老翁老翁须天生，前身只是松石精。呵呵一醉白云里，笑将松石呼翁名。老翁谓我假松石，但呼周礼名自实。呜呼老翁言最直，乾坤梦幻人岂识。狂夫此语休过劈，老翁作山假与真，我且向翁深一揖。"}