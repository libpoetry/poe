{"id":"737176","title":"次韵答曰容秋夕醉歌","dynasty":"清","author":"徐昂发","text":"江城千雉秋云锁，匠门一角斜阳堕。张也洒扫蜗牛庐，壶尊为右图书左。未能跋浪凌沧溟，自要深杯浇坎坷。榨头酒熟奔渴蜂，壁窍虫鸣咒土蠃。盏推莲子斗分曹，钩传黄菊拈残朵。蟹螯斫雪白纷纶，橘柚摇霜绿髲?。郭生年少夸翩翩，顾子颓唐亦颇颇。诙谐弄笔责奴髯，游戏斯文诮奚跛。顾我常戒贺若锥，当筵敢学祢衡裸。匿影恒比尺蠖屈，外语还防箕舌簸。贫家本住千花村，秫米行收万珠颗。鸡豚作社旧曾偕，羊酒讲婚无不可。辞君却棹渔{舟卬}还，解帻横当波面坐。青山盘髻冷看人，白鹭刷衣间候我。好携蓑笠采莼鲈，长与忧煎脱缠里。"}