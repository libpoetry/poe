{"id":"1214728","title":"穿石松歌为叶秀轩总管作","dynasty":"元","author":"黄玠","text":"阖闾古城城北东，昆山迤逦盘苍龙。天星之精下融结，其中有石皆玲珑。山农穿山若鲮鲤，雄椎怒击雷光起。木精土性莫敢私，蚁垤蜂窠差足拟。三吴主人欣得之，保抱护惜犹婴儿。剔抉泥沙出奇骨，洗濯烟雾生神姿。建昌花瓷培宿土，徂徕稚松沐新雨。却穿月窦出云凹，山鬼髑髅毛发竖。题书寄远情可知，结交岁晚心勿移。一卷自有丘壑意，百折不受冰霜欺。终朝坐对兀若痴，茯苓琥珀生有时。"}