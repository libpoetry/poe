{"id":"813373","title":"行路难","dynasty":"清","author":"李邺嗣","text":"步出浙江干，酸风射华发。曾此斗戈船，隔岸西陵饮马窟。窄行碍履齿，莫是当年死士骨。铜腥渍草草不长，鬼作战声犹恍忽。君不见蛟龙夜徙田横岛，海潮不到江潮小。客程当落日，重经古陵傍。陵柏摧为薪，百里爨室香。石人枕石马，鱼镫闇失光。熊罴既不守，穴狐起相商。自昔帝王终失势，土花滴尽行人泪。猎人获得大鹿归，角下小牌隐有字。摩挲知写放鹿年，谁识汉陵当日事。颲风吹散阴天雾，十里横塘开石路。云是当年捍海堤，黄土茫茫海眼涸。堤上人家学种桑，老翁不识灵胥怒。发鸠怨鸟暂得伸，草没鲛宫烽火树。麻姑笑语王方平，水浅蓬莱复一度。人间海陆亦易迁，天地鸿濛我适晤。"}