{"id":"688355","title":"螺川舟中与世赏内翰小酌联句三首","dynasty":"明","author":"江源","text":"十年南北叹睽离，曾系停云几度思。往事无凭空对酒，故人相见只题诗。秋高江汉开双眼，霜入园林失乱枝。记取他时还驻节，不妨终夕话襟期。夕阳江上系兰舟，今日相逢是旧游。身远江湖仍恋阙，望穷霄汉欲登楼。胸中老气凭谁识，眼底风光为我留。千古英雄今在否，不须愁对蓼花洲。江水江风江路长，故人相对两茫茫。青樽不与情俱尽，白发谁教兴更狂。廿载看花如昨日，一时持斧向南方。今宵各有怀人梦，落月流光照屋梁。"}