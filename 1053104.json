{"id":"1053104","title":"虚寂堂","dynasty":"宋","author":"释道潜","text":"吾闻卓道士，操节如冰霜。学窥老庄本，渊然閟光芒。当时世莫识，落魄依四方。尝为京洛游，不践声利场。衣裾卷尘土，独鹤翻南翔。千里不驻足，飘飘指浔阳。浔阳多名山，飞仙共徜徉。晚岁隐城郭，古宫极凄凉。千金售邻壤，增筑成虚堂。流尘断四壁，虚白浮中央。惜哉今已往，吊影空叹伤。赖有贤弟子，黄冠挺昂藏。区区慕高格，绰欲传芬芳。逐客苏太史，堂堂国之良。言为天下重，墨妙逾圭璋。为君易华榜，庭户增辉光。风流满江左，知子非寻常。"}