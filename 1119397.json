{"id":"1119397","title":"次韵陈秀才二首","dynasty":"宋","author":"陈造","text":"吏治因循俗已疵，可无柱后济宽慈。顾惭德化一何取，敢意古人三不欺。剔蠹方图洗熏染，放麑端复惎衰迟。成君今段莱衣笑，莫更风前赋百罹。七字开缄粲陆离，元非剑气烛圜扉。夜光信出老蚌壳，锦段遽分邻女机。庭赋继今行北阙，市娼过眼忽南威。蜚腾可但荣亲计，我亦他年得俊归。"}