{"id":"771380","title":"浪淘沙慢•和清真","dynasty":"清","author":"陈匪石","text":"眼前又、荒波断梗，蔓草颓堞。霜角清音渐发。霓裳曼舞顿阕。自陌上花时春绪结。晚风路、百转千折。甚燕子、辞巢尚能语，芳尘竟辽绝。嘈切。为谁怨写空阔。正岸苇、萧萧沙痕净，缥缈孤雁咽。嗟旦暮悲愉，人境全别。泪涌易竭。临镜屏、聊伴窥帘寒月。残画螺青山层叠。方壶小、世情未歇。片云吐、倾天疑补缺。梦中见、碧海澄秋，万窍寂，明霞拥佩歌回雪。"}