{"id":"702817","title":"送萧九生方伯二首","dynasty":"明","author":"董其昌","text":"左辖高名九牧钦，行装无鹤亦无琴。天书虽掞循良最，史笔仍摽独行林。他日爱人兼爱树，昔贤留犊尔留金。倾都祖帐骊驹路，却向禅宫见远心。能将落叶等投簪，身试臞肥战巳酣。四岳云开飞斗北，两峰秋爽憩湖南。时逢尧舜为方伯，归事羲皇亦子男。见说衮衣思吉甫，可容踪迹久江潭。"}