{"id":"279448","title":"望南云慢·踏青清凉山，小憩扫叶搂。用沈公述韵","dynasty":"现代","author":"周岸登","text":"白袷寻春，凭扫叶高楼，云影天光。山围故国，叹石头浪打，洗今古年芳。挑菜谁家女，趁步屟、花明草香。小桃夭杏，露眼如啼，粉晕潮妆。惊伤。化鹤重来，时移代易，婆娑旧柳成行。坡前驻马，换千古江山，两字清凉。休觅残僧语，写梦华、相看断肠。半千馀韵，画壁裁诗，也耐思量。"}