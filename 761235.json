{"id":"761235","title":"绮罗香 白莲","dynasty":"清","author":"谭献","text":"与月依依，非烟脉脉，独抱愁根迟暮。一片行云，争许妙香留住。惊梦醒、返照当楼，听歌起、棹舟归浦。正相怜、病榻维摩，拂衣正在花深处。飘零人事尽改，休唱田田旧曲，江南乐府。远水生秋，消受和烟和露。怜往日、罗袜凌波，愿化身、胆瓶深护。恁禁得、摇荡真圆，银塘连夜雨。"}