{"id":"685937","title":"惜春四首","dynasty":"明","author":"卢龙云","text":"客舍馀三月，尘途又一春。光阴频改岁，风物却愁人。桃李俱成实，葵榴复渐新。重来双语燕，如解识相亲。几日春将尽，飞花到夏初。游丝萦陇树，新笋傍畦蔬。客久谙齐物，愁来学著书。云山千里外，风雨梦吾庐。海畔春常早，炎蒸亦更先。暖风初启蛰，暑雨旋盈阡。物候过鶗鴂，谷声响杜鹃。客怀何所寄，空自惜流年。晴雨长相半，山容望转佳。叶齐烟漠漠，林静鸟喈喈。云气过亭幔，溪声入舫斋。伤春无限事，独坐酌茅柴。"}