{"id":"1121410","title":"斋宫尚有残雪思作学士时摄事于此尝有闻莺诗寄原父因而有感四首","dynasty":"宋","author":"欧阳修","text":"雪压枯条脉未抽，春寒憀慄作春愁。却思绿叶清阴下，来此曾闻黄栗留。老来何与青春事，闲处方知白日长。自恨乞身今未得，齿牙浮动鬓苍浪。两京平日接英髦，不独诗豪酒亦豪。休把青铜照双鬓，君谟今已白刁骚。诗篇自觉随年老，酒力犹能助气豪。兴味不衰惟此尔，其馀万事一牛毛。"}