{"id":"817695","title":"忆旧游","dynasty":"清末近现代初","author":"袁克文","text":"念当时月色，不掩云屏，却照人归。乱叶惊凉梦，正钗横玉枕，钩褪珠帏。夜阑小院深闭，花落燕空飞。算负了春宵，看残烛泪，省得腰围。依依。又相见，便劫换楼台，犹认斜晖。凭数前游处，恁烟迷草回，冷遍閒扉。海天欢语如昨，憔悴十年违。道几度逢迎，重来渐觉尘梦非。"}