{"id":"699415","title":"柳浪馆","dynasty":"明","author":"袁宏道","text":"遍将蓝沈浸春颜，风柳鬖鬖九尺鬟。鹤过几回沉影去，僧来时复带云还。閒疏滞叶通邻水，拟典荒居作小山。欲住维摩容得否，湖亭才得两三间。一春博得几开颜，欲买湖居先买閒。鹤有累心犹被斥，梅无高韵也遭删。凿窗每欲当流水，咏物长如画远山。客雾屯烟青箧里，不知僧在那溪湾。"}