{"id":"1049838","title":"月下独酌二首 其二","dynasty":"宋","author":"郭祥正","text":"明月不解饮，何事解照琉璃钟。金波荡漾使我惜不彻，一酌万事逃心胸。良时忍自弃，圣代真难逢。生平不知耕与战，唯知猛饮大笑吟清风。竹林七子岂足数，渊明五柳方途穷。一身不为万乘屈，傲矣严陵垂钓翁。明朝官满，归去来兮，但愿月轮不缺，樽酒不空。吾君万岁坐法宫，四海长静无兵戎。"}