{"id":"815566","title":"恭纪世祖皇帝遗事","dynasty":"清","author":"秦松龄","text":"千骑传呼簇玉鞍，平明西苑朔风寒。合围亲射双雕落，不许降王仰面看。离宫阅武及初冬，清问还闻下九重。闽粤军输忧告匮，亲将节省命司农。封章夕奏早批朱，清昼谭经到日晡。讲幄新移弘德殿，天人称绝董江都。御笔钟王叹逼真，不将戈法借儒臣。亲摹文敏书千幅，小玺朱铃掌内人。"}