{"id":"836625","title":"莲花峰吊闽忠懿王墓","dynasty":"清末民国初","author":"陈肇兴","text":"岩头已没潮头出，军中望气知第一。白马三郎提剑来，万人拜舞声如雷。包茅职贡坚尊奖，东南保障旗鼓开。有唐末造紊纲纪，寿州屠儿鼓刀起。长驱破竹下汀、漳，不许军行带妻子。由来忠孝感人心，扶母从军法不禁。帐里将军方下令，篁中壮士已成擒。天教霸业恢闽土，乾宁诏下军威武。陶砖增拓越王城，建纛宏开都督府。诞敷文教遍三山，蜑户蚶田礼让娴。千秋德政琅琊颂，一代儒风邹鲁间。可怜再世耽游宴，黄金筑起长春殿。秦女楼头引凤凰，汉皇宫内巢飞燕。荡桨空歌万岁游，谁知床第即戈矛。转眼桑田变沧海，回头台榭已山邱。离宫寂寞生秋草，霸气销沉忽如扫。金鱼玉盎落人间，石马铜驼埋古道。莲花峰下鹧鸪飞，千载行人吊夕晖。惟有青山不改色，胭脂满地似桃绯。"}