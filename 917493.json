{"id":"917493","title":"辛丑残腊前一日扁舟东归阻风马当乞灵祠下","dynasty":"宋","author":"杨冠卿","text":"维舟桑落洲，十日风和雨。雨馀江波平，山横眉黛妩。急呼黄帽郎，来扣灵真宇。椒桂荐芳馨，鱼龙忽掀舞。巨浪拍天浮，万叠震鼍鼓。淮洲十里间，蜚楫不可渡。三老前跪陈，珍贝非神予。愿言点归装，勿为神所怒。我生窭且贫，穷涂一羁旅。照乘乏明珠，落霞有佳句。稽首谢龙君，放我扁舟去。"}