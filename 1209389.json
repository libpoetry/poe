{"id":"1209389","title":"用前韵送王君玉西征二首 其一","dynasty":"元","author":"耶律楚材","text":"湛然送客河中西，乘兴何妨过虎溪。清茶佳果饯行路，远胜浊酒烹驼蹄。结交须结真君子，君子之交淡如水。一从西域识君侯，倾盖交欢忘彼此。当年君卧东山重，守雌默默元知雄。五车书史岂劳力，六韬三略无不通。诗咏珠玑无价直，青囊更有琴三尺。奉命西来典重兵，不得茅斋乐真寂。鱼丽大阵兵成行，行师布置非寻常。先生应诏入西域，一军骇异皆惊惶。武皇习战昆明上，欲讨昆明致犀象。吾皇兵过海西边，气压炎刘千万丈。先生一展才略穷，百蛮冠带文轨同。威德洋洋震天下，大功不宰方为功。隐居自有东山月，风拂松花落香雪。退身参到未生前，方信秤锤原是铁。"}