{"id":"468388","title":"题滑州节判鲍锡中疏懒钓鱼图十二韵","dynasty":"明","author":"宋讷","text":"先生称达者，疏懒意如何。远识遗钟鼎，华龄厌绮罗。芒鞋红雾外，茅屋碧山阿。矶稳重盘石，衣轻细织蓑。垂钩忘岁月，却饵傲风波。丝上蜻蜓立，竿前翡翠过。夕阳青草岸，春水锦鳞窠。幽梦随鸥鹭，深盟隐薜萝。恢谐留月笑，欸乃对云歌。高会左元放，新词张志和。松围青偃盖，山绕翠堆螺。谁写沧洲趣，知君乐处多。"}