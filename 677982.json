{"id":"677982","title":"过钱清驿询其故乃汉会稽太守刘宠弃钱之所也","dynasty":"明","author":"王钝","text":"钱清题驿额，往事人未忘。昔云刘会稽，为政循且良。山村犬不吠，境土乐耕桑。瓜代期不去，士民徒徬徨。欲留留未得，饯别别可伤。慇勤举槃实，而乃具孔方。嗟彼田舍翁，心诚礼未当。贤哉刘会稽，遇之何周详。不矫亦不激，义气若春阳。怡然选其最，谢去投沧浪。水以钱愈清，钱以水亦彰。寥寥千载下，孰不诵遗芳。传舍并坦途，轺车走周行。好询钱清故，刻骨铭肝肠。异时任司牧，肯染铜臭殃。"}