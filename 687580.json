{"id":"687580","title":"戏调浦进士","dynasty":"明","author":"孙继皋","text":"朱阁层层绮户开，今时碧玉号多才。相逢乍问郎年少，几度章台折柳来。十二楼中吹笛声，梅花落尽不胜情。夜深忘却公车诏，笑指灯前暗结盟。春风面面翠钿新，一片兰心好自亲。明日探花曲江院，知君遥属意中人。下却高楼欲别难，如花容貌倚栏干。悬知簪绂无多日，云雨翻将梦里看。"}