{"id":"1049869","title":"谢馀干陆宰惠李廷圭墨","dynasty":"宋","author":"郭祥正","text":"集仙昔与文忠游，文采声鸣喧九州。鲲鹏未化忽拓翼，地老天荒云海幽。箧中尝秘上赐墨，紫金泥印双脊虬。名题廷圭姓氏李，此物未省何年留。纹如坚犀刮不动，铿铿触砚苍烟浮。蜀笺洒落黑胜漆，欲论所直真难酬。麟儿字法肖家学，珍绨宝匣深藏收。并刀截断辄分我，始信明珠今暗投。嗟予吟笔久已阁，辩舌倒卷刚肠柔。书陈北阙上印绂，志乐南亩亲锄耰。得君赐墨竟安用，捧玩反覆增予羞。况君绿发眸子瑩，才业自副朝廷求。研磨煤麝染谏草，扶擿世病苍生瘳。名成功遂取上笏，世阀光焰垂千秋。莫如老钝默将死，再拜谢贶长江头。"}