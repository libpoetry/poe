{"id":"1220340","title":"赠太虚子长歌","dynasty":"元","author":"吴当","text":"昔遇太虚子，飘飘在滦京。东风吹雪添河冰，宫树五月无流莺。君随挂席穷彭蠡，予亦函香窥海水。谁料宫袍又缚身，却骑黄鹤上星辰。峨峨瀛洲客，尽是谪仙人。从此相逢金阙下，诗酒清狂转潇洒。扬雄闭户草玄经，白发秋来漫盈把。矫首望太清，妙运无时停。窅尔元化枢，历历日与星。游尘杂氛起寻丈，容光扰扰纷成象。所以太古仙，倒景霄汉上。知君深居勘大还，呼吸沆瀣怡芳颜，朝衣早挂松萝间。坐邀王子晋，吹笙紫云间，令人可望不可攀。"}