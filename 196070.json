{"id":"196070","title":"登普满塔·海滨荒凉斗艳地","dynasty":"宋代","author":"赵孟坚","text":"海滨荒凉斗艳地，古寺窣堵标苍旻。三面黄茅连巨浸，突立嵯蛾超不群。可怜前此无管领，栏干罩网蛛丝尘。相携暇日足登览，昼长正度南风薰。冰盘朱李冷熨齿，雪丝细葛轻衬身。饮酣神王气浩浩，半空笑语惊行人。墨圆新磨绀於漆，大字题成泣鬼神。交酬错劝互宾主，雅论谐谈肺腑真。觚棱挂月筵初散，归从传呼纷若云。英游便可夸盛事，缁流勿讶吾来频。"}