{"id":"287254","title":"忆旧游·题徐芷帆楸阴感旧图","dynasty":"现代","author":"夏孙桐","text":"又繁英缀雪，峭干含霏，绀宇春残。阅尽缁尘影，认参天古绿，深锁空坛。夕阳半晌人去，禅榻落花寒。尽展画疏帘，寻题坏壁，意总阑珊。尊前。问游侣，道百辈词流，掌故曾传。几度芳韶换，叹黄垆陈迹，依旧花间。多情更有红叶，风雨护西阑。愿鬓雪成丝，年年此日来共看。"}