{"id":"693850","title":"部中杂咏十二首 莺","dynasty":"明","author":"陈子壮","text":"岂自矜毛羽，穿飞亦鲜俦。生藏嘉树底，日有好音流。不省金丸惧，因辞宝瑟游。斋居偏觉汝，清啭若为留。感尔能幽响，如弦泛许长。大都吹玉露，一半溢清商。院敞风皆奏，人閒睡不妨。无嗤终抱木，亦足答晴光。斧柯曾不试，新叶自纷纷。一碧何如水，层空只乱云。文书森过日，鸟雀晏为群。遮莫惊丝竹，箫韶习奏闻。主人看物候，往往寸心消。海燕将春色，年年一度遥。穿花时自喜，带雨即同飘。为忆张文献，吟诗鹰隼调。翻连毛羽大，来自海天宽。启户双飞至，空阶独舞看。愿为君子赏，谱入素琴弹。别有唳清夜，相邀明月寒。侧身终远俗，此地即长生。台上堪流顾，花时得漫行。乍高琪树影，新浣玉池明。多少恩光在，非同饮啄情。双柏槎牙立，看成龙虎姿。香枝或见掇，苦干定谁移。山作将军号，春还老子祠。此间信时令，生理露霜披。宿种多穿砌，高花动压林。枯荣会有族，萧艾本难侵。不用迂回照，争持径寸心。偶惊过夏半，色比故园深。神仙开古甃，风雨过閒亭。猿饮如相接，龙吟或可听。缕烟秋叶下，残梦石林醒。未必人间世，滔滔有浊泾。沙窝偏近地，新水引成槽。涓滴分消渴，阑干见二毛。赞皇差识别，桑苧未清高。窃有羸瓶虑，将无抱瓮劳。紫府花临户，丹砂为结胎。轻盈能自艳，凌乱不胜开。岂以身沾著，都非意剪裁。舍人美诗句，书赐迩英来。乡园篱落物，珍异即倾都。三日香随席，前生顶上珠。却清炎热尽，可和雪霜无。消受南中载，风流汉大夫。"}