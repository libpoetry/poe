{"id":"107602","title":"七月三日朱用和罗弘道同访南山无竭师","dynasty":"元代","author":"方回","text":"振骑出喧阓，榜舟浮广川。冠盖二三子，谓我扬先鞭。翳翳杉漆坞，膴膴禾黍田。篱闯拥稚髻，担观骈旅肩。是日告秋朔，暑絺稍轻便。瞩远喜野旷，讨幽忘道绵。维南孤崒嵂，中有西方仙。铁干万树古，金界千柱坚。湿藓滑侧磴，密荔凉深泉。道人瘦如腊，不见今三年。翠琰壁奇刻，丹涂架穹椽。修竹洗人心，焉知红尘天。谑剧酒若失，机捷诗易圆。致爽潇洒阁，俯视乌龙颠。过帆倏灭没，聚市常熬煎。临轩十八公，老寿藤萝缠。与语若未对，风至忽粲然。斗牛之所蒞，吴越封疆连。自泰伯勾践，以至衣锦钱。成败亦屡矣，变化若浮烟。嗟哉声利徒，群蚁争微羶。吾侪方寸中，皎月澄寒渊。少迷逐众嗜，晚悟羞前愆。会当摆俗鞅，来此禅窗眠。"}