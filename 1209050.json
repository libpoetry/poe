{"id":"1209050","title":"贺新凉 徐复初池亭听雨轩至治辛酉时予将之湖南","dynasty":"元","author":"宋褧","text":"银竹能宫羽。向荷盘、跳珠腷膊，花奴羯鼓。浏浏泠泠春泉泻，滴尽槽头香醑。爱徽外、遗音太古。暗度松筠时淅沥，恍吴娃、低枕传私语。君试听，有佳趣。主人未解离愁苦。对凉秋、芭蕉巨叶，梧桐高树。梦断罗裙天如漆，一寸乡心凄楚。点点是、寂寥情绪。明日孤舟成独往，更难堪、长夜潇湘浦。凭曲槛，且容与。"}