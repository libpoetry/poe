{"id":"417444","title":"六州歌头　居庸关二首 其二","dynasty":"近现代","author":"寇梦碧","text":"怒崖对峙，古塞扼咽喉。撑天骨，残地脉，锁燕幽，限中州。莽莽河山在，群峦拥，长城走，三千里，蜿蜒势，望中收。大漠萧寥，胡马窥边堠，谁扫旄头。看雄关当道，万灶宿貔貅。故垒空留，触繁忧。叹兴亡事，争战地，纷割据，甚仇雠。建牙旆，飞羽檄，起烽楼，为谁谋。异代雄图渺，算古今，几蜉蝣。弃繻志，封侯事，等閒休。唤醒麒麟前梦，漫赢得，狐貉同丘。剩秦时明月，犹照蓟门秋，画角吹愁。"}