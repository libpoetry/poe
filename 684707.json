{"id":"684707","title":"送稌东归并示穆穰稔辈六首","dynasty":"明","author":"王绅","text":"象鼻原头万本松，清阴周匝护新封。也知世泽应钟此，近岁多承雨露浓。青岩山下石溪头，草屋柴门事事幽。但奉欢娱养慈母，荣名势利不须求。百亩山田绕敝庐，近年丰歉竟何如。诸郎若肯勤耕种，甘旨时供定有馀。夜读诗书朝出耕，古人多此寄深情。殷勤语汝诸兄弟，好尽彝伦学董生。五年滇蜀倦奔驰，两鬓萧萧齿亦稀。宦业未成人渐老，始知三十九年非。湖海淹留岁月深，萧条苦乏满籯金。传家幸有遗经在，迟汝重来共寸阴。"}