{"id":"985858","title":"偶书","dynasty":"宋","author":"钱时","text":"世上纷纷竞奇巧，人人自巧不知宝。此巧本不属思为，妙质融融复皓皓。天地万象罗其中，纵横变化无时穷。珠璧隐现光错落，丹青组织花珑葱。有时六出不停剪，有时柔茵铺地遍。有时飞空调羽商，嘈杂间关声百啭。千态万状难形容，欲著一语迷西东。宣尼但说不可见，后学强名造化工。我欲从渠问谁造，不觉低头发长笑。且不可见那可言，春秋冬夏无非教。"}