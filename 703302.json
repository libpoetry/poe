{"id":"703302","title":"祝词","dynasty":"明","author":"释今无","text":"闻君七十捉鸠时，两眼青青鬓未丝。噩梦已从今日破，嵩山应长万年枝。行看红叶当秋下，坐悟浮云入酒卮。最是萧王书十卷，却教人易起深思。西湖十亩满秋声，白鹤峰前见月明。桂树喜看霜叶老，玉麟尤爱舞衣轻。笔花洒处江天丽，閒梦醒时水石平。我自披云寄长啸，因风先为说无生。"}