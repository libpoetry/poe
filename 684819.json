{"id":"684819","title":"云客有灯词十绝句，命余属和，因追忆金沙风物，聊写一二，以碎狭之才，赋荒寒之景，真觉酸风拂人矣","dynasty":"明","author":"王彦泓","text":"水部池台倚暮霞，回廊灯影也堪夸。游人不爱萧疏景，只说城南太宰家。翔风纤弱绿珠长，十队联行避月光。总为丛来真不细，枉教狂眼一时忙。琉璃珠络翠堂悬，遍簇红梅与白莲。渐近四更膏烛尽，南廊犹剩一灯燃。令宰风流踏月观，紫衫乌帽酒颜丹。楼头不识官员贵，也当元宵景物看。工致清新说钮家，能翻名画不争差。就中一幅临元宰，流水疏村数点鸦。名园新构水边亭，映竹当城面面青。曾被踏青人记取，几番灯影约牛星。轻风吹鬓露华凉，临去添衣又进房。自爱画桥清月好，暂游元不为灯光。揽镜重匀衬脸霞，且将风景对人夸。邻姬笑指钗头看，落却垂枝几穗花。城南萧寺古池冰，爱月游人到未曾。有客近从梅里至，红毬双送佛前灯。同伴催归意未能，清霜冷透薄罗层。从教月坠灯光少，本为闲行不为灯。"}