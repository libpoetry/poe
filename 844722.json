{"id":"844722","title":"泛舟虎阜因吊五人之墓自春徂夏盖三至矣","dynasty":"清末民国初","author":"夏孙桐","text":"近郊月一至，厓藓手剔扫。名山有真面，愈熟乃识好。前鱼弃习见，佳境在曲缭。正如旧读书，不厌数探讨。雨后岩气蒸，奇馥发卉草。上下万绿中，皎然石梁道。坐看夕阳色，顿觉异春昊。休羡住山僧，云烟阅暮早。粼粼山塘水，长堤抱孤峰。突兀见题石，烈士留遗封。松桧一径阴，但有花佣逢。逡巡日下影，寂寞苔上踪。世风习柔靡，众醉如酒浓。义愤发卑贱，难驯气犹龙。至今埋骨地，劲草生葱龙。出门白鸥起，心警疏林钟。兹邱难培塿，兴废更岁月。清渊玉凫沈，宝气照华阙。壮哉夫椒军，三年竟报越。如何麋鹿游，霸业旋销歇。艰危间世有，愚者但营窟。抉眼怜孤臣，苦口谋曲突。平生志五湖，所遇常触发。莫笑沧浪吟，临流思解袜。"}