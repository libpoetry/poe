{"id":"693228","title":"题沃洲吕侍御画四首 江山岁晚","dynasty":"明","author":"沈鍊","text":"北风翻送雁南翔，辛苦时时一望乡。莫为无书远相忆，已将高节彻冰霜。春渚垂纶日出馀，落花流水溅衣裾。吕公既入非熊兆，犹向沧江忆钓鱼。溪水泠泠玉露天，笛中声泛木兰船。莫教吹出阳关曲，不为悲秋已黯然。王维习静更能诗，兴在空林积雨时。不厌苦吟生白发，自教阴木啭黄鹂。"}