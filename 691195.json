{"id":"691195","title":"寄讯同年杨士载太史","dynasty":"明","author":"李孙宸","text":"忆同文酒醉词林，意气兼谐物外心。一向都门分柳色，几从天木望鸾音。人间素业供贫病，海上丹砂自古今。寂寞京华尘梦断，十年湖海任浮沈。力疾怜予漫乞归，羡君昼锦有光辉。扳舆潘岳初游御，鸡骨王戎病已违。云静罗浮丹灶冷，春深泉洞茗芽肥。青山旧迹原相望，何日剡溪掉雪飞。"}