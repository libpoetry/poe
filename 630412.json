{"id":"630412","title":"南阳李鉴湖寄桃杏核各数百颗","dynasty":"明","author":"释函是","text":"武陵不可入，岂复访蓬瀛。中州有奇士，携家来海滨。选胜丹之丘，侨居最上层。琴书藏石室，鸡犬云中鸣。皇天何辽辽，激烈星辰横。伯氏不吹埙，悽恻泪沾巾。家人怀桑土，扶榇向舂陵。云烟还长空，丘壑付隐沦。墨池后芳泉，紫玉绍金轮。昔居不种桃，始以见厥心。今寄维缃核，千里托中情。释此毋片言，当歌歌不成。重台朱千仞，回渊绿一泓。还将旧时月，相待故山人。松桂寒无恙，莫当桃杏阴。"}