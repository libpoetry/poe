{"id":"306506","title":"多丽·咏红梅","dynasty":"现代","author":"黄咏雩","text":"倚晴空。掞天词藻猩红。问而今、才华绝代，阿谁真是英雄。土华深、秦佗黄屋，斑枝亚、海若神宫。如火如荼，飞花飞絮，者番芳讯正匆匆。试回望、白云翠巘，啼鹧夕阳中。平分了、九霄霞焰，五岭春风。念当时、江山歌舞，绮罗香雾成丛。锦柯交、纷翔彩凤，紫云袅、蟠绕花龙。大木天全，高材世用，嘘将和气与人同。更那晓、黄婆心事，调燮奏肤功。韶光好、朱颜英发，一笑相逢。"}