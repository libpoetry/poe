{"id":"815371","title":"念奴娇三首","dynasty":"清","author":"项鸿祚","text":"今年春事，又匆匆过了，画帘吹絮。昼掩蘼芜深院静，愁锁一庭香雨。荫碧池塘，闹红台榭，都是鸠啼处。远山凝翠，有人还忆眉妩。回想趁月移船，临风擪笛，多少闲情绪。却是旗亭花落后，零落酒边残谱。巷陌饧箫，寺门茶鼓，总负寻芳侣。断肠无那，锦屏题遍新句。啼莺催去，便轻帆东下，居然游子。我似春风无管束，何必扬舲千里？官柳初垂，野棠未落，才近清明耳。归期自问，也应芍药开矣。且去范蠡桥边，试盟鸥鹭，领略江湖味。须信西泠难梦到，相隔几重烟水。剪烛窗前，吹箫楼上，明日思量起。津亭回望，夕阳红在船尾。清芬透甲，记新橙初擘，去年时候。只怕匆匆秋又老，篱菊满园铺绣。雨后曾移，霜丛小摘，携得香盈袖。有人消渴，夜寒犹殢杯酒。应怪酸也如梅，黄才胜橘，搓了还重嗅。惯识书生滋味冷，齿软不禁眉皱。却到而今，宿酲自解，谁管吟诗瘦。并刀似水，破来长忆纤手。"}