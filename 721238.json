{"id":"721238","title":"冬心","dynasty":"明末清初","author":"陈子升","text":"长城血战窟曾腥，百二雄?不在扃。安得将军奋猿臂，生擒老上捣龙庭。丝纶远大承皇祖，爵禄分明点客星。借问东南多竹箭，君王亲发为清宁。山北山南应鹧鸪，舟来舟去似飞凫。上林卢橘熟何晚，子夜梧桐歌有无。青琐玉堂垂北极，翠翘金粉艳南都。瞻天目共高帆上，夜半横过海鹤孤。尉佗城对素馨田，日日香风度画船。十月梅花盈岛屿，二樵云气护神仙。堪窥载籍兰台里，不惜酣歌锦瑟边。报主实多梁阁老，风流游豫武宗年。"}