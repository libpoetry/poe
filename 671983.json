{"id":"671983","title":"次韵济之招仲山酌别","dynasty":"明","author":"吴宽","text":"偶值三旬隙，堪偿千载忙。有官原是夏，此日岂无阳。重过烟花市，长驱翰墨场。不缘持玉节，安得解铜章。未去须常会，将来孰可量。试看王子宅，或比郑公乡。饮处谁招得，行机已坐忘。园蔬从嫩摘，山果更高装。弄月当花槛，临风泛羽觞。幽篁如客瘦，独鹤拟人长。使者新恩渥，儒生故态狂。阳关莫先唱，西出路微茫。"}