{"id":"509127","title":"庆朱良德寿五十","dynasty":"明","author":"韩雍","text":"去岁我当知命年，朱君寄我庆寿篇。今年朱君庆知命，越南万里心惓惓。岂无一尊酒，可以奉寿筵。暮云春树空入望，无由缩地凭书传。想当新正甫踰旬，祥光瑞气腾吴天。元宵尚隔三四日，君家堂上灯先悬。倾城人喜初度好，车马杂沓来群仙。簪缨跄跄总名宦，韦布楚楚多英贤。盖世文章列大轴，惊人诗句堆华笺。朱君见此深感悦，难兄友爱尤忻然。自言我尝逢此日，我弟执礼心诚虔。今辰景好客又好，款留敢惜囊中钱。大开天光云影亭，长筵广席罗芳鲜。主翁劝客客酬主，洞庭春酒来如泉。谩爇沈檀引飞鹤，高烧绛蜡催鸣弦。歌悠扬，舞蹁跹，藏阄筹莫算，分韵诗重联。捲帘笑看狐南星，似觉瑞彩光于前。寿徵已见心益喜，不惜醉倒先欹眠。夜深酒阑客散归，又报有客来相连。送迎款洽累数日，里闾谁不称君贤。玉雪子，贤比肩，爱尔同气心不偏，友恭之义能两全。高风应使薄俗化，芳誉嬴得儒绅怜。安得天下同此风，坐看民俗如古先。老我平生半游宦，每逢初度心悽然。何当归老葑溪头，与尔此日相周旋。况尔昆仲寿绵延，方升之日方至川。西岭千秋不改色，蓝田百世常生烟。"}