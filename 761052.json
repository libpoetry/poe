{"id":"761052","title":"雪梅香 亭皋见月旷然起故园之思","dynasty":"清","author":"郑文焯","text":"雨初歇，凭高极目送荒寒。揽征蓬千里，烟光澹著愁颜。秋尽林皋到残月，夜明楼阁起虚澜。雁声落，笛里人家，犹梦关山。无端。换离景，一片伤心，画出应难。水阔天低，望中故国云还。乱叶从风诉飘泊，晚花凝露泪阑干。归来后、满镜清霜，肠断谁看。"}