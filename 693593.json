{"id":"693593","title":"蝶恋花","dynasty":"明","author":"邵宝","text":"三年卧病今年好。二月春寒，又被东风恼。古人诗语今人道。傍柳随花方未了。閒学少年还叹老。击节长歌，不恨知音少。流水桥边亭子小。古琴时有幽人抱。相逢谁谓吟诗瘦。闻道春来，筋力全胜旧。曾将春酒遥称寿。今年准拟明年又。梦里周公应不复。笔底春秋，莫问何时就。老眼摩挲凌宇宙。一声啼鸟西堂昼。故人千里书中意。前日江山，今日还增气。呼童为扫门前地。观风使者春将至。行空天马非凡骑。第二泉头，酌水能心醉。漫道荐贤名已遂。桃李笑东风多事。屈指一阳今九九。绿起郊原，草色无还有。燕子归来应不久。主人病后初开酒。次第春光诗管取。论清景刚，道是才黄柳。半醒半醉花开后。几多人等閒白首。"}