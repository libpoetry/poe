{"id":"689714","title":"夏日沈石圃云静野邢文台陈仰坡夜宴石圃分韵二首","dynasty":"明","author":"张子翼","text":"林下何人觅旧交，高轩带雨历荒郊。半尊迟月开花径，午夜悬灯赋草茅。浮白且连徐孺榻，谈玄未解子云嘲。人生聚首浑难事，索句何缘竹外敲。谈心握手细论交，冲雨何妨晓出郊。空谷有缘频倒屣，草堂无径欲诛茅。且凭尊酒攒幽思，未暇炎凉与世嘲。此别思君无个事，山门惟许一僧敲。"}