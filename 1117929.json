{"id":"1117929","title":"故山四首 镜湖","dynasty":"宋","author":"陆游","text":"功名莫苦怨天悭，一棹归来到死闲。傍水无家无好竹，卷帘是处是青山。满篮箭竹瑶簪白，压担棱梅鹤顶殷。野兴尽时尤可乐，小江烟雨趁潮还。禹祠行乐盛年年，绣毂争先罨画船。十里烟波明月夜，万人歌吹早莺天。花如上苑常成市，酒似新丰不直钱。老子未须悲白发，黄公垆下且闲眠。老尉鸿飞隐市门，千年犹有旧巢痕。陆生于此寓棋局，曾丈时来开酒樽。渺渺帆樯遥见海，冥冥蒲苇不知村。数僧也复投诗社，零落今无一二存。落涧泉奔舞玉虹，护丹松老卧苍龙。霜柑篱角寒初熟，野碓云边夜自舂。挈榼人沽村市酒，打包僧趁寺楼钟。幽寻自是年来懒，枉道山灵不见容。"}