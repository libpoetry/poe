{"id":"824898","title":"题章价人太守铜官感旧图","dynasty":"清末近现代初","author":"郑孝胥","text":"曾公靖港败，章侯救以免。功名震一世，云泥隔岁晚。归舟近长沙，父老话兵燹。山丘易零落，铜官长在眼。作图名感旧，自记极微婉。文襄耄年序，奋笔亦殊健。未如王翁歌，放浪情无隐。曾张今往矣，义气固同尽。时髦论纷腾，何事挟馀愠。道高迹可卑，子贤身不泯。报恩贱者事，岂以律贵显。彼哉李子言，徒示丈夫浅。"}