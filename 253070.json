{"id":"253070","title":"乙酉四月廿八夜壁","dynasty":"现代","author":"金鉴才","text":"子皆渥洼种，我自愧冯郎。相逢一壶酒，今夕到乌伤。恨我罹寒疾，不得与引觞。欢声哑莫作，豪兴半已凉。东座号曰醉，西座目鹜旁。北座强持瓮，南座赋退堂。亥尽人俱散，馀我独彷徨。溟海明珠暗，风波徒怅望。一网诗三百，灼灼有奇光。香草生荆棘，美人出蛮荒。如何风雅士，相哺只糟糠。良会临古邑，人事代沧桑。伤乌逝渺渺，商涛摧楫樯。林栖无嘉木，篱寄有繁霜。别既为君惜，忆欲为君忙。忙终未堪必，道里阻且长。执我水晶斝，饮我白字浆。醒当共勠力，醉去卧仙乡。人生几聚散，聊此发清狂。"}