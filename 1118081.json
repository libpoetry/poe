{"id":"1118081","title":"道院杂兴四首","dynasty":"宋","author":"陆游","text":"江上霜风吹角巾，东归不独为吴莼。扫除长剑华缨梦，收拾孤帆短棹身。勾漏丹砂开灶晚，商颜芝草满山春。东封敢拟迎銮仗，且作行歌陌上人。征途暗尽旧貂裘，归卧林间喜自由。体倦尚凭书引睡，心安不假酒攻愁。丹炉弄火经年熟，竹院听琴竟日留。今旦理髯还一笑，白间时有黑丝抽。早岁知闻久已空，岿然犹有灞城翁。东楼谁记倾春碧，北岭空思擘晚红。冉冉流年霜鬓外，累累荒冢绿芜中。琳房何日金丹熟，老鹤犹堪万里风。龟堂有叟富神通，白发何妨两颊红。先取山川来掌上，却移天地入壶中。莺花不老非尘世，风月常新夺化工。近作东篱君未见，一尊少住莫匆匆。"}