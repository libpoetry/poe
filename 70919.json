{"id":"70919","title":"木兰花慢·爱雪团娇小","dynasty":"元代","author":"王恽","text":"爱雪团娇小，开较晚，尽春融。似麝染沉薰，檀轻粉薄，费尽春工。绿阴小庭晴画，放绣帘、轻度竹梢风。待着一天香韵，醉吟留伴诗翁。洗妆不用露华浓。玉树湿青葱。欲细挽柔条，重围锦幄，不放春空。春残未应多恨，道典型、犹在酒杯中。何似留芳翠枕，夜深归梦瑶宫。"}