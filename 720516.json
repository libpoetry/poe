{"id":"720516","title":"浪淘沙曼","dynasty":"明末清初","author":"屈大均","text":"塞门近、西风乍卷，片片沙起。吹作龙鳞万里，河吞倒入地底。欲饮马、榆溪无滴水。更无定、冻解全未。向公子扶藓墓傍坐，天寒苦难已。遥指。溃城半壁凝紫。与寸寸长蛇常山势，断续无手尾。嗟地脉徒伤，亭障难恃。筑愁好止。教汉家、频得乌孙佳婿。枯蜕茫茫连天白。霜华湿、战声易死。浊尘外、牛羊来互市。恨飞将、腐肉成冰，魄未冷，天鹅掠去弓和矢。"}