{"id":"682495","title":"舟行杂咏","dynasty":"明","author":"区大相","text":"易水横畿甸，燕山壮国门。南行望星斗，始觉北辰尊。相送御沟水，天津南渡头。不堪临泛处，频上望京楼。落日官舟发，前溪箫鼓闻。只愁惊鹤梦，兼恐动鸥群。野旷天明水，风清月在林。孤舟一夜兴，行客十年心。人代看天地，河流阅古今。乘槎无处觅，闲取水经寻。越鸟南飞去，徘徊望北林。何须江海上，始识子牟心。斥卤连河曲，谋生少耕织。丁夫贩海行，少妇负盐出。人卫临淇水，闾阎尚古风。但闻歌枣下，不见咏桑中。客兴在扬舲，怀人任醉醒。连宵风月美，七十五长亭。夏至南风盛，维舟向河澳。问君何淹留，南园荔枝熟。清源财赋窟，但富商与贾。笙歌满画船，谁识运丁苦。岸傍新种柳，短短濯流丝。未足烦君折，春情只自知。风声泛池荷，月色到衾枕。漕舟中夜喧，客子不遑寝。堤柳逆船行，岸花临水发。欲折寄情人，惆怅前朝别。浦日生残照，河风送晚凉。停桡未忍去，为爱岸边杨。长日惟临水，经旬不见山。欲兼山水趣，只有画图间。岭峤人未归，汀洲芳巳晚。时闻两岸香，不知花近远。转输萧相计，积贮贾生篇。月出万樯立，漕穿一线悬。志士不贪生，贞夫耻倖成。如何鲁连箭，只解射聊城。"}