{"id":"1111515","title":"寄寿王直卿省郎二亲年八十诗二首","dynasty":"宋","author":"何梦桂","text":"金盘玉箸脯麒麟，荣福堂前寿二亲。白发宋州老司马，红颜晋国太夫人。生时曾结同年会，见世重来两佛身。庭下有儿归省掾，执鞭时自导双轮。二老婆娑出寿筵，绿衣人好舞蹁跹。餐桃阿母脸犹玉，食杞仙翁头返玄。堂上相看新八秩，尊前重话旧同年。累茵列鼎人间有，安得亲庭此乐全。"}