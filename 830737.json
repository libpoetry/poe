{"id":"830737","title":"题所居曰海日楼终日盘桓不出一室每诵陶公云鹤有奇翼八表须臾还之句千载同情有如接席意之所会即事为诗 其三","dynasty":"清末民国初","author":"沈曾植","text":"安期尔何人，得非鲁连徒。却秦入东海，传为列仙儒。朝与青童游，暮归紫府居。锵锵白凤皇，侍从随仙舆。辟谷亦何为，食薇不愿余。披发下大荒，冥搜宛委书。云气閟徐市，岳图付仲舒。谁言齐士怪，正笑田横愚。南史简不存，长怀一嗟吁。"}