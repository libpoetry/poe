{"id":"794651","title":"百字令 题张中翰夫人采芝养鹤遗照","dynasty":"清","author":"钱孟钿","text":"珊珊何处，向图中犹见，铢衣烟雾。十二瑶台清梦好，漫把玉芝容与。闲看梳翎，相将弄影，雅称神仙侣。软红尘外，东风吹上眉妩。不道花落花开，绾春无计，过眼流光度。环佩江皋空寄恨，剩有月明如素。锦瑟尘埋，瑶编蠹食，化鹤归来误。天香偕问，冷烟一片凝伫。"}