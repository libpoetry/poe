{"id":"1106354","title":"呈陈崇青求娱亲堂三大字","dynasty":"宋","author":"王灼","text":"椒柏浮觥盘列辛，今年春晚去年春。五侯门下正多事，九老图中只一人。健笔横飞鸾体态，童颜长鍊鹤精神。会看天上丝纶下，卫武还朝秉国钧。宵人有母鬓如银，夜半丸熊诲子频。幸窃斗升为侍养，敢言科第止荣身。小堂欲作娱亲扁，纯孝谁推锡类仁。乞取先生三大字，要崇风教厉乡邻。自挂衣冠神武门，依然恋阙赤心存。清高寄兴太湖石，盘礴行吟独乐园。胜日过从无杂客，清宵侍坐有来孙。风神筋力新逾健，山色长青对寿樽。"}