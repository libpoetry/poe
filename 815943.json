{"id":"815943","title":"梦章竹香急装骤马云自秦中反太原次日得其近问与梦相符异而纪之","dynasty":"清","author":"商盘","text":"夜雪貂裘冷，思君入太原。关山邈何处，肝胆向谁论。朱鹭曾听曲，青萍拟报恩。侯生慷慨意，回首信陵门。梦里轻装别，朝来尺素通。百千万里外，三十六鳞中。草向王孙碧，花开战地红。归时谈绝塞，《驷驖》旧秦风。"}