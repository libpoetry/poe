{"id":"112386","title":"雪后·玉环晕月蟠长虹","dynasty":"宋代","author":"李伯玉","text":"玉环晕月蟠长虹，飞沙卷土号阴风。黄云羃羃翳晴空，屋头唧唧鸣寒虫。天符夜下扶桑宫，玄冥震怒鞭鱼龙。钱垅飞出沧海底，咄嗟如律愁神公。急{左奭右斗}北斗卷云汉，凌澌卷入天瓢中。椎璋碎六华，剪出寒珑璁。翩翩作穗大如手，千奇万巧难形容。恍如堕我银沙界，清光搞夜寒朣胧。肝肠作崇耿无寐，试把往事閒追穷。男儿生须衔枚卷甲臂琱弓，径投虎穴策奇功。不然羊羔酒帐玻瓈钟，侍儿醉脸潮春红。谁能蹇驴驼著灞陵东，骨相酸寒秋愁煞侬。屏山正吐黄虀气，笑倒坐閒亡是公。"}