{"id":"680775","title":"游天池山","dynasty":"明","author":"谢孟安","text":"夙性爱丘壑，不惮穷跻攀。兹峰特神秀，上抗浮云端。幽寻叹奇绝，俯瞰何其宽。同游六七辈，一一皆儒冠。岚翠袭衣袂，风泉听潺湲。绝顶有巨石，平铺势团团。天成几洼窟，奚用斤斧钻。冬夏水不竭，可以怡心颜。泓澄映星象，风云常往还。古人善取譬，名曰天池山。东望大瀛海，万里生波澜。中流屹孤岛，袤延若连环。在昔富乔木，今见馀榛菅。我昔家上头，凝睇生悲酸。马鬣委草蔓，岁久恐灭漫。春秋缺拜扫，于心曷能安。繁华感畴昔，岁月如惊湍。人去山已空，野鸟鸣间关。有时动归念，恨无双飞翰。叹息川路遥，跋涉诚艰难。而我今白首，梦寐空盘桓。"}