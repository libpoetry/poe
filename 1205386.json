{"id":"1205386","title":"沁园春 宿瓜洲城","dynasty":"元","author":"张野","text":"瓜步城闉，烟树西津，几回往来。尽洪涛千丈，鱼龙出没，苍颜十载，鸥鹭惊猜。驿馆荒凉，征鞍牢落，寄语楼船且莫开。今宵里，要江声一枕，洗涤羁怀。侵晨风定潮回。便挂起、云帆亦快哉。爱金山东畔，天开罨画，银山南下，地涌诗才。冲破晴岚，拂开苍藓，欲纪兹行百尺崖。还停笔，怕吟鞭犹带，京国尘埃。"}