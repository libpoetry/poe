{"id":"1237036","title":"香奁八咏 黛眉颦色","dynasty":"元","author":"凌云翰","text":"春山低压不成妆，捲起珠帘认渺茫。鸳翠巧于愁里故，螺青难比画时长。从教西子倾吴国，肯使文君老蜀乡。莫指图中小颦处，恐惊胡马动渔阳。伤心何事损铅华，玉露无声玉箸斜。獭髓凝膏痛如意，胡沙吹面泣琵琶。愁淹锦字和衣揾，怕界妚妆倩酒遮。翻忆昨宵残烛暗，一帘春雨湿梨花。金盆潋滟匆浮脂，鬓发如云试沐时。雪坏石苔梳翠线，波明池柳蘸青丝。频添沉水心思懒，未尽兰膏手握迟。却把罗巾拭馀润，爱他红日上花枝。初开玉匣遣眉颦，再御铅华情指匀。白兔宫深颙望久，影娥池冷艳妆新。英蓉绿水偏宜晓，芍药金盘可待春。不似前时中酒后，厌厌怀抱易生嗔。底事春来减玉肌，藁砧一去杳无期。定知玉箸偷垂处，正在金钱暗掷时。握粟几朝空出卜，采蘋何地重相随。下阶羞见宜男草，背立东风听子规。午窗风暖唾茸香，无语停斜倚绣床。意懒不缘闻喙木，情伤端为剌鸳鸯。絮毬滚处从圆碎，綵缕抛时任短良。唤起一春心上事，数声莺语隔垂杨。双鸳微步不须扶，谁蹑行踪认有无。春径尘香初彷佛，晚风花落又模糊。凌波罗袜骛神女，衬地金莲陋玉奴。几度含毫空想像，却怜新月印平湖。碧天云散月三更，人在纱窗梦欲成。灯焰有花随蝶化，簟纹如水怕蛩鸣。钱唐谩听当年曲，巫峡空含此夜情。檐马无端又惊起，满怀幽恨不分明。"}