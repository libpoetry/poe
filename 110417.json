{"id":"110417","title":"姑恶·不闻姑声骂妇错","dynasty":"宋代","author":"邵定","text":"姑恶，姑恶。姑不恶，新妇恶。不闻姑声骂妇错，但闻妇声数姑虐。汝夫汝夫汝所严，汝姑又知天之天。高高在上胡可言，纵有可言当自冤。以天感天天自还，姜归愈敬姑复怜。胡愤而死鱼龙渊，至今谇语春风前。姑恶鸟，家私休与外人道。道与外人人转疑，去归何尝说姑好。"}