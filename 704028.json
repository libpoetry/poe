{"id":"704028","title":"寄弋阳致政李少卿四首","dynasty":"明","author":"韩雍","text":"天宠虽隆归兴浓，耆英会里得从容。悬知一点丹心在，清梦还飞到九重。兰台棘寺已功成，归卧烟霞咏太平。多少世人空碌碌，冒霜犹趁夜钟行。凤雏鸣日在高冈，拂袖归山百虑忘。独伴清风与明月，新诗题遍午桥庄。三年不见谪仙人，落月空梁入梦频。无限忧民忧国事，何时尊酒细咨询。"}