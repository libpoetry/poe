{"id":"915363","title":"和石湖居士范至能与周子充夜游石湖松江诗韵","dynasty":"宋","author":"杨万里","text":"石湖醉眼小太空，乌纱白纻双鬓蓬。翰林来从昭回上，满袖天香山水中。青山半边日欲没，珠宫涌出初圜月。两仙一棹软琉璃，碎撼广寒桂花雪。中流浪作凛不回，两手播洒千银堆。不知浩浩洪流后，曾有兹游奇特来。古人今人烟一抹，谁煎麟角续弦绝。一生句里万斛愁，只白秋来千丈发。"}