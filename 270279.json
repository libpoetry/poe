{"id":"270279","title":"金缕曲·答寄四哥武汉，用圆明园联句原韵","dynasty":"现代","author":"吴世昌","text":"此意兄知否。自重阳、孤怀廖落，倦歌金缕。故园登临长啸客，纵目关山非旧。渐凋尽、御沟枯柳。闻道团城移玉佛，想而今、佛也眉儿皱。谁怨得，黄花瘦。倾城消息今初透。又无非、和亲策妙，岁金输够。叔侄君臣前日事，此日舆图换绣。费几度、新亭沾袖。书卷生涯兄莫问，算书生、到此真何有。南去雁，频回首。"}