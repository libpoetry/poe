{"id":"1000518","title":"送曾无瑕改常州","dynasty":"宋","author":"彭龟年","text":"夫君爱民如爱己，不爱公卿爱刺史。得州如斗喜不禁，拍手催儿治行李。朝家急贤不惜官，日日中书有除旨。周南留滞太史叹，目断子公书一纸。夫君却不薄淮阳，此见宁输三十里。庖丁虽欲善刀去，无奈世间多巨髀。晋陵繁夥视三辅，历遍屏风无可使。未央对罢天一笑，今日无忧惠山水。未容远去引自近，早晚赐环差易耳。九华却恐怨君王，误我明年花柳喜。"}