{"id":"219730","title":"韩簿之常山送行","dynasty":"宋代","author":"苏籀","text":"苍隼卑飞亦将击，素琴不拟贵高张。勾稽俛首亲朱墨，甘旨役心谋稻粱。吏干能称追伯仲，朝端近例寘周行。题名塔庙经坊市，俯瞷烟云越涧冈。相勉三余牵著拟，助栽九畹待芬芳。絷维骐骥初从轭，强劲蒹葭要饱霜。县小官閒无甚责，秩卑俸薄又何伤。公田私亩工夫遍，世阀前修在激昂。"}