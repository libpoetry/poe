{"id":"673890","title":"过彭泽县","dynasty":"明","author":"谢廷柱","text":"挂帆过匡庐，舣舟向江县。彭泽旧知名，渊明今不见。岩松露沾盖，堤柳风拂面。虽非当时物，过客生爱恋。公如素玉姿，不以缁涅变。又如瑶台鹤，凡鸟亦知羡。我欲赋吊词，清诗公所擅。我欲酹一觞，薄酒不堪荐。涨泽晓乘舟，秋涛夜驰传。区区葵藿心，琐琐芹曝善。因公怀昨非，归里今得便。"}