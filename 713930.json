{"id":"713930","title":"黄山五松歌","dynasty":"明末清初","author":"屈大均","text":"松兮松兮龙之宗，龙不为龙乃为松。松作女萝缠一石，石为松困难成峰。倒生下垂几千仞，松头生在青芙蓉。龙渴下饮髯拂水，一者横卧当石淙。一者破石石腹裂，石为之母胞胎重。石无窍穴松久孕，横枝千载乃穿胸。松胶石漆日坚固，松身长大石无缝。石兮乃有松为子，石生石养无土壅。龙性从来不见石，石即泥土恣所冲。人间但见松变怪，岂知是龙不可踪。"}