{"id":"448322","title":"远水","dynasty":"当代","author":"陈永正","text":"远水隔他山，千重复万叠。群鸢芦中飞，日暮堕跕跕。哀哉辍耕客，南望泪盈睫。意欲搴裳往，赤足砂石齧。意欲乘桴济，月黑蛟龙劫。此行无归望，罪大通天牒。何当怀故园，三月飞蝴蝶。转念身未保，飘摇命如叶。父母且难顾，遑论看妇靥。男儿志有在，忍能长躞蹀。况为自由故，艰虞何足怯。海气正昏昏，蜃霞与波接。去去事已急，明朝放轻楫。"}