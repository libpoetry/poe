{"id":"480554","title":"王世赏席上题林良鹰熊图","dynasty":"明","author":"李东阳","text":"坡陁连延出林麓，孤鹰盘拿熊蹜伏。金眸耀日开苍烟，健尾捎风起平陆。由来异物乃同性，意气飞扬两撑矗。山跑野掠纷路歧，何事相逢辄相肉。侧睨翻疑批亢来，迅步直欲空壁逐。乾坤苍茫色惨淡，落木萧飕满空谷。群豺敛迹百鸟停，万里长空齐注目。是谁画者诚崛奇，笔势似与渠争速。坐间宾客皆起避，阶下儿童骇将蹴。当筵看画催索诗，卷帙不待高阁束。平生搏击非我才，欲赋真愁成刻鹄。微酣对此发双竖，酒令诗筹复相督。顿令拙劣成粗豪，一饮步兵三百斛。"}