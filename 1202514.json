{"id":"1202514","title":"永遇乐","dynasty":"元","author":"王吉昌","text":"智剑刚锋，百魔剿退，胆惊心颤。猛虎生擒，蛟龙活捉，撒起威神变。雷轰铁鼓，蛇飞金电，衮衮乱云喷霰。彻江海、洪浪冲翻，两兽正当死战。三山火迸，九天霞灿，罩笼宝藏光现。瑞色千条，黄金一点，壶鼎频频炼。烹成琼蕊，肌肤雪样，显出玉人头面。木童喜、相拉归来，异香满院。"}