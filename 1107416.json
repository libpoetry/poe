{"id":"1107416","title":"鹧鸪天","dynasty":"宋","author":"史达祖","text":"睡袖无端几摺香。有人丹脸可占霜。半窗月印梅犹瘦，一律瓶笙夜正长。情艳艳，酒狂狂。小屏谁与画鸳鸯。解衣恰恨敲金钏，惊起春风傍枕囊。搭柳阑干倚伫频。杏帘胡蝶绣床春。十年花骨东风泪，几点螺香素壁尘。箫外月，梦中云。秦楼楚殿可怜身。新愁换尽风流性，偏恨鸳鸯不念人。"}