{"id":"766446","title":"齐天乐 其一 题金桥湖上勾留图","dynasty":"清","author":"黄燮清","text":"东风吹去征帆影，零星旧时鸥鹭。镜里山青，裙边草绿，都是离愁来处。烟堤翠鸣。自送了王孙，落花无主。独叩红舷，冷吟闲醉甚情绪。春来游兴易减，望故人天末，凄断芳树。酒污衫痕，泥空爪印，惜少啼鹃留住。僧楼听雨。怕此后寻君，梦见难数。嘱付垂杨，晓莺休乱语。"}