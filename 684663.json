{"id":"684663","title":"元夕赐宴观灯应制","dynasty":"明","author":"王绂","text":"紫禁春回景物饶，千官陪宴赏元宵。楼台和影来三岛，灯月交辉彻九霄。锦队喧时呈角抵，翠华临处奏箫韶。太平气象年年好，万国讴歌仰圣朝。人间元夕喜天晴，况复繁华在帝京。凤辇遥临双阙迥，鳌山高耸万灯明。春风车马填都市，夜月笙歌满禁城。不是吾皇重时令，要同黎庶乐升平。翠耸鳌山对阙开，万灯森列映楼台。初疑星宿薇垣聚，又见神仙阆苑来。火线走空飞夜电，香车填道动春雷。臣民共乐恩光里，愿献吾皇万寿杯。望近仙家十二城，君王元夜宴瑶京。月华且让灯毬起，春色先从火树生。平地蓬瀛开胜槩，半天歌管奏新声。小臣愿献升平颂，万岁千秋仰圣明。"}