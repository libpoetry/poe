{"id":"844282","title":"舟行杂咏八首","dynasty":"清末民国初","author":"林朝崧","text":"打鼓发江干，新月照帆索。壮风不借人，暂向芦中泊。敧枕舵栖底，风波梦不安。三更呼起碇，星斗满江寒。水上无鸣鸡，推篷天忽曙。回望多白云，故山渺何处？隔断华夷界，其如此水何！无人管来往，输与白鸥多。泛泛到中流，蛟龙吹浪起。将身托轻舟，与汝同生死。云水一千里，苍茫落照馀。鸟飞不到此，乡信付双鱼。水宿淹晨昏，岂料有今日？日上水通红，云破山争出。草长渔人舍，鸡鸣老树村。篙师速打桨，此地是中原。"}