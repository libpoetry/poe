{"id":"1144563","title":"拟古 其二","dynasty":"宋末元初","author":"陈普","text":"瑶池出甘泉，玉台荫梧桐。凤巢梧桐上，下浴甘泉中。美人室其左，荷衣裳芙蓉。素手把青枝，嘻嘻笑春风。性情如赤子，声气似黄钟。明珠媚深渊，鱼鳖游冲融。世事多参商，忧乐苦不同。荣枯与丑好，相待如駏蛩。深怀惕霜露，夙心常省躬。人生不满百，常怀千岁忧。往事云雨散，积意如山丘。圣人已为土，土复成海流。曷为梦寐中，常见孔与周。先我二百年，世道犹小康。鸣銮下紫霄，群仙集柏梁。仙仙青霞衣，济济白霓裳。兢兢奉玄道，拳拳荐天浆。鸡犬亦可仙，岂徒寿天王。茂陵无仙骨，上帝下巫阳。群仙返玉京，万事争苍黄。共工昔暴怒，触折不周山。此枢太室上，飘落三江间。枢纽一飞播，满空悉颠翻。北斗堕其柄，文昌失厥官。彗星化为蹠，搏人以为餐。天狗行地上，头戴方山冠。武夷有巨人，方持钓鱼竿。中宵投袂起，容貌何桓桓。欲扶紫薇坦，坐使天下安。复逢驩兜来，被发据其关。拂衣返空翠，弹琴弄潺湲。烟霞别一天，回首谢髦蛮。"}