{"id":"73294","title":"沁园春·人心惟危道心惟微","dynasty":"元代","author":"李道纯","text":"人心惟危，道心惟微，中藏化机。那些儿妙处，都无做造，灵明不昧，慧日光辉。日气日神，惟精惟一，玉莹无瑕天地归。疑玄处，把坎中一画，移入南离。赤龙缠定乌龟。六月里严霜果大奇。那白头老子，来婚素女，胎仙舞罢，共入黄帏。布雨行云，阳和阴畅，一载工夫养个儿。常温养，待玉宸颁诏，足蹑云归。"}