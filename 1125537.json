{"id":"1125537","title":"和子长见招韵四首","dynasty":"宋","author":"袁说友","text":"攻击愁城从事里，消磨日月手谈中。不缘我辈真风味，安得尊前笑语同。青林绿幄春归后，翠岫苍崖雨过初。作意寻幽还得笑，随宜供客莫求馀。清游已恨期年别，胜处能消一日情。莫对浮山无好语，相逢草木有佳声。飞香雨过双溪阁，舞翠荷开十丈花。佳处正须供一赏，相从吾亦岂匏瓜。"}