{"id":"1087461","title":"人日从王安抚鉴湖上分韵得禹字成八十韵","dynasty":"宋","author":"项安世","text":"环山镇清渊，哲匠俨前矩。怀哉万夫雄，犯此众鬼怒。豪芒等一死，利泽均众甫。至今越山下，尸祝配神禹。我来问父老，三叹说乱缕。湖高籍田丈，海下斗门五。蓄泄官有程，水旱侬不苦。垦田彼何人，竭泽祸吾土。侵寻近百载，饥馑以十数。丰穰岂不有，得失讵相补。此病日以深，吾生亦云窳。我为父老惭，今非昔人忤。直无两汉吏，更说三王祖。是诚我辈责，将柰汝曹瘉。且如去年夏，坐看连月雨。如人窒其吭，满脰不得吐。阳侯助之决，高岸化为卤。时闻十万军，谁控三千弩。向来禾黍场，歘作鱼雁浦。哀哉百万命，政用一掷赌。初犹虾蟹餐，稍复茈葛取。木皮食且尽，骨肉侬得聚。呱呱载涂巷，赤子弃不乳。贸贸出闉阇，枯骸岌相拄。见之不能饭，泪下纷凄楚。排阍叫吾君，如子陟彼岵。吾君甚仁圣，恩德天漾溥。朝闻婴儿号，暮发曾孙庾。已歌元侯夏，复授使者斧。亟从武夷山，远聘白鹿主。并遣周四人，来苏汉三辅。白制后苑皮，红输太仓腐。细书问流殍，真意及贫窭。只今王尚书，匹马到公宇。斋厨羞杞菊，宾榻罢歌舞。臣心但宣布，吏职在摩抚。岂无燕寝念，正恐王事盬。百脉已膏肓，一寒才喣妪。惜无厦万间，可给人二釜。人言太劳生，分勇方可贾。畏贫不育子，何以为人父。公意民自知，车行辄如堵。金钱随手散，欢喜失尪伛。老幼纷后先，手额慰觇睹。人日城东南，丛祠客三五。凭高望田场，入里访农扈。此日异登临，晴天候繁森。庶几麰麦秋，一饱到蓬户。未惟四载人，庙食存簋■。当时饥溺念，此意贯千古。万生共血气，一念通肺腑。儿啼通裂石，妇馌愧鸣鼓。不知足生胝，但觉步成踽。岂惟彼刘子，远绩洛川浒。固应百世下，严祀无敢侮。同僚具萧郁，再拜瞻殿庑。杰阁峙百寻，脩廊插千柱。菲泉出山脉，可以佑牲脯。园陵稽传记，嫔嗣按经谱。同朝班岳牧，相逊列罴虎。旧物见圭璧，所欠惟搏拊。一特同德人，配食悉周普。惟馀嫡孙行，商箕与周武。荥河出宝书，大法垂训诂。传心顾不录，秩祀无乃鲁。旁罗越君臣，泰岱临岣嵝。婉彼西家姝，亦复具翁姥。又疑黻冕尊，反作羽衣妩。迩来坏梁木，颇觉侵藻黼。前窥汗浃背，却立粟生股。况当田里氓，正索父母怙。未能称宗礼，何以速神祜。兹游肃真境，精意赖明府。鸠工葺崇缔，换客挹清酤。评诗酌云瓢，论事落风麈。同来五六士，冲珩间琚瑀。野人边州客，强使袭章哻。登山迹类湛，涉七句渐愈。分题旅瑰彦，胜事得誇诩。何以寿君佞，今年长禾稌。"}