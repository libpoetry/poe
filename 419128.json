{"id":"419128","title":"瑶花 冰花，同仇述翁作","dynasty":"近现代","author":"夏承焘","text":"广寒昨夕，谁撼仙林，散一溪琼屑。凌波旧径，还疑是、莲步何人行月。东风未动，莫轻放、桃根双楫。笑几家欢语邻娃，误道探芳时节。绕渠当作花看，问镜里横斜，谁与攀折。繁华逝水，知未肯、怜汝寻春蜂蝶。忍寒自惯，且放眼、前山风雪。待一阳重返梅梢，起写暗香新阕。"}