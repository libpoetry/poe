{"id":"571932","title":"送梅子马督木北上","dynasty":"明","author":"袁宏道","text":"男儿但得志，何必知阶级。往者三殿灾，梓人进公秩。督木数万里，杞梓被天黑。长年千许人，餐餐损邮食。目今事戎马，公私敝已极。减得一丝毫，便是竭心力。雀飞无劲毛，不若蛟有翼。爱君才调好，部署有规则。气猛而肠刚，幕府中难得。此是有用人，终堪事绝域。"}