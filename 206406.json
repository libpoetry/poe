{"id":"206406","title":"上解梁潘学士十韵","dynasty":"宋代","author":"魏野","text":"尽继祖风流，其如髩未秋。石渠陈表让，山郡折资求。舜禹城分界，神仙岳映楼。淫祠随处毁，学校逐乡修。密疏多亲写，狂诗少自收。通宵营有乐，度岁狱无囚。酒席围红粉，盐池照碧油。药同方士煉，壶共野僧投。瓦砾今徒献，琼瑶旧未酬。几多怀抱事，欲去复迟留。"}