{"id":"702983","title":"次宾竹联句韵二首为潘孔宜作","dynasty":"明","author":"谢迁","text":"旧游星散几时还，杖履迎门笑满颜。节下诗多知会数，墙头酒过破囊悭。水从根出流杯斝，风入枝来杂佩环。闻说初筵仍大嚼，何当著我主宾间。溪云深处碧森然，潇洒门庭集晋贤。衣脱锦绷仍散逸，坐参玉版漫周旋。回廊影转如成约，盘石凉生或对眠。信道主翁真爱客，两髯心迹久相便。"}