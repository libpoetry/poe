{"id":"673236","title":"正统已已年丽寇至缙云大肆摽掠延杀无辜乡氓赵氏女自经死钟氏妇堕南岩宛予特赋其事二首 其一 赵氏女","dynasty":"明","author":"樊阜","text":"山夷蚁集烟原荒，红绡抹额戈鋋光。雄夫魄褫鱼在汤，谁云女质柔弗刚。格庵之孙窈窕娘，雪肤云鬓娇春阳。罗襦湿泪收残妆，菱花弃匣辞兰房。腥风飒飒沾群芳，痿痹老父如蚕僵。天高无翼心遑遑，蛴蝤系帛悬空梁。红飞玉碎春茫茫，贞心一片明秋霜。偷生忍辱德弗臧，何如一死名尤彰。"}