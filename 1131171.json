{"id":"1131171","title":"丘文定公挽词","dynasty":"宋","author":"楼钥","text":"谋国规模阔，绝人才具高。三朝千载遇，四海一身劳。儒将通鸳序，枢庭握豹韬。皇家资柱石，天遽夺伊皋。初拟文翁化，谁知怀远图。庙谟专制阃，世将易兵符。养虎竟遗患，断蛇由不殊。宁同死诸葛，空恨失吞吴。十载庞居士，一朝裴晋公。宣威先抗虏，决策竟和戎。宥密行谁尼，规恢事已空。灰心更霜鬓，千载泣英雄。处事拘挛外，锄奸谈笑中。几年亡主将，全蜀赖明公。畏爱盾衰日，清和夷惠风。屡书终不尽，诗意亦何穷。同与隆兴第，嘉禾见两轓。瀛壖迂使节，蜀道送行轩。预草前须诏，惊传易箦言。不堪鸾镜舞，双旐怆丘原。"}