{"id":"703762","title":"远游二首","dynasty":"明","author":"释函是","text":"少年事远游，不识远游难。望望向河北，北风吹我颜。飘飖鸿雁群，衔芦度秦关。翱翔南浦云，潜鳞沉巨川。贪饵喷馀沫，复见随竹竿。敛迹逝嵚厓，虎豹号林寒。往来无人踪，狐兔多伤残。黄谷奋羽翼，常忧金丸弹。作客三十年，年年摧肺肝。备知远游苦，徒嗟头鬓斑。世无羡门子，不如蚤回还。远游迷卢外，不离迷卢中。偶逢海大鱼，忽化为神龙。神龙无定形，随意成纤洪。或现南鳖鼻，或时群蛟从。合马产龙驹，■悷难络笼。我有豢龙术，乘之驰西东。鞭耳倏不见，隐显潜吾躬。遥望在山头，只是住山翁。往来平无奇，安知吾跨龙。"}