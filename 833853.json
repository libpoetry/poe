{"id":"833853","title":"庆春宫 桃花夫人庙","dynasty":"清末民国初","author":"易顺鼎","text":"帝子湘花，女郎山木，倩魂休叹无归。润脸烘霞，酥胸映雪，空留玉座苔衣。搓红汉水，尚染出年年夕晖。一般流恨，分付春潮，莫到蟂矶。楚宫泯灭全非。剩命比西施，名过南威。旧国鹃啼，新人燕笑，东风搁泪慵飞。沉香妖艳，问何似伤心马嵬。弄珠月侣，荐枕云神，小队依稀。"}