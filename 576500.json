{"id":"576500","title":"送道士蒋玉壶还茅山","dynasty":"明","author":"黄哲","text":"华阳初慕道，羽服依岩际。辟谷咽晨霞，朝元结真气。朗吟扶桑颂，伏谒三茅氏。却驾云中龙，来游人间世。谈玄蕊珠阙，稽首张乐地。调笑芙蓉笙，声飘凤凰吹。仆愧金门彦，时闻玉箫偈。方忻兰苑晤，忽念荷衣逝。欲和瑶台章，幡然紫烟闭。石室萦翠芝，丹丘蔼松桂。望望劳予心，犹怀碧山契。"}