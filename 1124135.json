{"id":"1124135","title":"梅花绝句五首要明叔仲威同作","dynasty":"宋","author":"赵蕃","text":"起步寒梢百尺长，骤惊触目尽琳琅。直疑霜月能为幻，作意槛之还有香。谁能当此风霜面，政要渠侬铁石心。我亦苦吟羞不足，愿从千古觅遗香。木犀犹假菊为裳，兰也仍须紫作章。不似梅花最高洁，温然全是玉之良。傍观怪我底多病，不奈俗尘来败人。故人寄我山中信，竹故岁寒梅告春。陈君胸中殊不粗，胡子臞甚语则腴。梅花佳处我不识，付与二妙烦追摹。"}