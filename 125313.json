{"id":"125313","title":"守塞三年上北京留守贾相公","dynasty":"宋代","author":"宋祁","text":"天心北顾倚长城，上相元戎两印荣。鸡羽静沈传处檄，虎皮间里战馀兵。九宵冬日人蒙惠，万耒春霖俗劝耕。和气愈充身愈退，只忧难避是功名。雨洗星街夜祲空，暂持鱼牧守离宫。皋陶旧曲明良内，郤縠高谈礼乐中。载笔后车云盖密，鸣铙前队锦褠红。不妨华发千官上，始称凌烟第一功。"}