{"id":"692145","title":"艳歌行","dynasty":"明","author":"李攀龙","text":"皎皎月中兔，罗网安得错。夫婿流宕子，翩翩长道路。上堂事舅姑，下堂力蚕作。日出行采桑，春风动纨素。不知何年少，踟蹰西北顾。请君且莫顾，黄金徒自误。黄金道路傍，谁当见国卿。童童河上柳，朝荣暮来朽。人生天地间，何可日无酒。偃蹇谁当闻，忼慷谁当有。赖得心所欢，嚼我以大斗。醉后唱高言，掩耳使一走。语卿且勿走，不如舌在口。舌在难为扪，叹尔欲行恩。南海一何长，明珠一何光。大珠抵明月，小珠烛中堂。洛阳发中使，明珠窃自伤。没海采是珠，珠泪以从横。持作木兰匮，送至洛阳宫。后宫莫不叹，问珠从何方。谁能复市此，隋侯与孟尝。用玉绍缭之，黄金错其中。缀之用翡翠，薰用苏合香。本自南海珠，今为后宫珰。"}