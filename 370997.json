{"id":"370997","title":"斗婵娟·题赵饮谷采香词居近沧浪亭自榜曰小吴船","dynasty":"清代","author":"厉鹗","text":"中吴烟水微茫地，吟边何限清感。夜深腰笛伴渔讴，冷玉花千点。剪秀骨、香霏露染。娃宫风景教长占。错羡舟居好，几雁齿、桥头解缆，回首销黯。仍是载酒年时，蓦然低忆，蕙炉丝袅菱鉴。断肠重唱小横塘，粉字开还掩。纵贺老、心情未减。无端世味如云淡。好约我、垂竿手，斜雨梅黄，凭君画槛。"}