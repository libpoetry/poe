{"id":"1144427","title":"古意四首寄张可与孙晋卿","dynasty":"宋末元初","author":"陆文圭","text":"长安城头红日斜，王孙金弹打乌鸦。寄声翠凤穿云去，霜寒莫恋梧桐花。长松百尺荫官街，街吏斧锯充官柴。高寒自是饱风雪，岁晚只合居穷崖。老翁持镜向市卖，铜光的皪秋水清。丑妇鉴容惊堕地，想渠嫌杀太分明。牧儿狭径碍樵枝，樵儿格斗暮不归。于菟一声啸篁谷，两儿惊散走如飞。"}