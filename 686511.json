{"id":"686511","title":"贞节四咏 送终","dynasty":"明","author":"石宝","text":"遗言盈耳血盈颐，万里漂沦欲问谁。莒国恸声无地著，柏舟心事有天知。掩形不借偏衾足，抱子犹怜一死迟。遂使韶江芦荻岸，至今风雨泣孤雌。鹤驭鸾骖势已分，天南地北几劬勤。寸心出泪多成血，万死存孤欲露筋。有石未填东海水，无风可扫瘴乡云。片帆飘泊鱼龙窟，神鬼前呵世岂闻。冰霜啮尽齿将枯，不藉程婴为保孤。万里独归双白璧，半生惟听几慈乌。床头手泽书犹在，梦里风涛气未苏。见说亲教范滂传，有时扶杖更喑呜。百年贞节被新旌，海若山灵恨始平。国士共高滂母义，路人犹指孟姜城。已无泪可斑湘竹，惟有心堪付史评。千古神游九泉下，照人肝胆正分明。"}