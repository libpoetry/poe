{"id":"815711","title":"夏五过弟黍谷中丞别业赋赠","dynasty":"清","author":"钱陆灿","text":"散带高歌候杖藜，争看羊舌有铜鞮。参禅肉吃中丞禄，泥饮诗分田父题。蝴蝶飞来应五色，鸳鸯到处得双栖。乾坤逼窄容空阔，肯割闲云与犬鸡。流莺百啭劝杯勤，百和花然百草薰。拂水珠帘窗里合，西湖锦帆树头分。人间净土香莲捧，世外芝田好鸟耘。欲向辋川充缚帚，羡君猿鹤免移文。"}