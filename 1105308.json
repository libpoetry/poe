{"id":"1105308","title":"又次韵","dynasty":"宋","author":"方岳","text":"半夜江城久已谙，白鸥眠处落烟帆。诗穷政有牛腰轴，身散宁为马口衔。时以酒浇胸磊磊，或嫌山似面岩岩。春田芜没归耕是，待与丰年赋载芟。绿阴政自可羸骖，舴艋何堪暑气惔。沙碛稍凉客且住，水程虽远未须贪。吾侪焉往不三黜，此段无劳忍一惭。山际有田归自好，休论暮四与朝三。"}