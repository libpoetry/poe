{"id":"813349","title":"和广雅尚书杂诗六首 卧佛寺松","dynasty":"清","author":"李希圣","text":"金椎故道祖龙经，双鹤归来似旧青。空见阿房三月火，至今佛梦不曾醒。故事承平有典型，梨园白发尚娉婷。秦关夜夜淋铃雨，翻作南巡旧曲听。广寒重到恐荒凉，画柱津桥字数行。莫唱伊凉天宝曲，汉家今已失河湟。西来宛马镇相寻，苜蓿葡萄极望深。清绝晓钟仙杖句，无人解作蓼花吟。尧桀从来两不知，纷纷鹰隼莫相疑。轻阴日暮皆閒事，卧到山红涧碧时。清谈法律自纷纶，门户区区有屈伸。鱼鳖蛟龙同一鬨，岂知东海已扬尘。"}