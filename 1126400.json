{"id":"1126400","title":"祁门道中即事","dynasty":"宋","author":"曹彦约","text":"识面山川尚可寻，跳丸日月更相侵。语音改道家山近，行色不知春事深。社雨初晴旧燕归，春膏潜动小鲜肥。桃花未必随人去，飞向行人行处飞。饼饵商量全孕麦，衣裳消息半芽桑。山堂草色梦魂远，官路柳丝心绪长。为爱幽乡度远村，支颐伫立爱山矾。栗留尚惜轻求友，反舌纷纷亦巧言。修竹围墙草护阶，赏花庭院已安排。洛阳忠孝家何在，不贡姚黄更缅怀。嶂叠峦层巧送青，一溪幽处小园亭。谁能换得王维手，洗我尘埃作画屏。弦诵琅琅两岸闻，此风尤足张吾军。儿童相顾惊相问，莫是当年旧主人。山木阴阴系晚牛，水田漠漠任春鸥。长歌大笑却归去，长在农家今白头。半沦溪谷半山冈，地狭民多尽盖藏。争道去年小丰稔，至今租米正输王。古来遗逸野人家，石磴崎岖阁道斜。犬吠人行都不问，杉篱空掩刺桐花。"}