{"id":"746193","title":"残腊积冻连旬癸丑元朝倏尔开霁喜赋","dynasty":"清","author":"黎恂","text":"冻云胶合天梦梦，田水结作冰玲珑。啄枝乾鹊嘂声哑，野梅千树无春容。老夫经旬不出户，呻吟有类号寒虫。岂知岁朝忽澄霁，六合晃朗光冲融。里邻纷纷贺新岁，花幡爆竹喧儿童。天运穷极固心反，否复还泰理则同。行将策杖寻樵踪，往听百舌呼春风。不然放艇随溪翁，间窥锦鲤跳波红。俯仰乾坤亦自得，无为龌龊嗟龙钟。"}