{"id":"685708","title":"浮邱八景 紫烟楼","dynasty":"明","author":"邓时雨","text":"杰阁凌空入紫烟，星辰森护列檐前。鸟飞天外千山尽，一眺乾坤俯八埏。金马词臣出案章，手开灵境日徜徉。春风烂漫开桃李，绝胜当年绿野堂。仙翁炼得九真成，异域珊瑚海上擎。井冽尚甘遗甃在，涓涓犹许汲深清。太史藏书开石室，超然云构傍丹邱。追思雅颂成周日，海内争誇共唱酬。真人上界骖鸾去，双舄曾遗向此山。莫道阜乡非昔日，蓬莱清浅又人间。罗浮山下是朱明，一入朱明紫气生。羽景洞中开日月，玉笙吹送隔林声。缥缈云中若有声，恍疑王子学吹笙。孤亭寂寞浮舄畔，千载犹传伊洛名。浩歌天地自何年，幽敞高轩紫翠边。五月林塘梅雨过，香风先动一池莲。"}