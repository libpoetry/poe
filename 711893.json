{"id":"711893","title":"赠别查韬荒","dynasty":"明末清初","author":"陈恭尹","text":"去年梅花开，君逾梅岭来。今年菊花节，君归理兰枻。天涯客久愿君归，却惜君归即成别。南山有鸟北张罗，人生知己安能多。况皆穷贱伏草莽，吴烟越水劳经过。比者追欢时快意，左把杯盘右文字。白日未尽红烛催，不肯相逢不沈醉。南溟波浪生长风，散作高言满箧中。珠玑错落映四座，星月倒影横霜空。朝汉高台雉堞古，伏波故道牂牁通。逢时自见各有以，芟彝割裂皆人雄。霸图不足迥青睐，麟阁千秋亦谁在。已甘藿食谢当时，共许著书传后辈。平生未识已相关，与子年华未老间。前路尚宽相见日，西风莫损别离颜。"}