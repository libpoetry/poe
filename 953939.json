{"id":"953939","title":"答太傅相公见赠长韵","dynasty":"宋","author":"欧阳修","text":"踪迹本羁单，登门二十年。平生任愚拙，自进耻因缘。忧患经多矣，疲驽尚勉旃。凋零莺谷友，憔悴雁池边。忽忽良时失，区区俗虑阗。公斋每偷暇，师席屡攻坚。善诲常无倦，馀谈亦可编。仰高虽莫及，希骥岂非贤。报国如乖愿，归耕宁买田。期无辱知己，肯逐利名迁。"}