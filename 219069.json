{"id":"219069","title":"履方携姜坦道诗卷相过为书其后","dynasty":"宋代","author":"章甫","text":"姜侯同乡井，忆昨初见时。春风头陀菴，快作六字主寺。一别十五年，漂流各萍转。君携此轴来，如觌故人面。淤泥青莲花，本自不受尘。得钱付酒保，往往遭谤嗔。眷言方遐思，相从问消息。清狂犹曩时，须发幸未白。我贫过孟郊，何敢以诗鸣。拟办黄篾舫，去寻白鸥盟。怀人暮云碧，忧国寸心折。安得癯仙来，共醉望沙月。"}