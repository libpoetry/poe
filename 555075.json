{"id":"555075","title":"寿赣州李太守琎母八十","dynasty":"明","author":"黄仲昭","text":"陇西阿㜷女中杰，母仪妇道俱超绝。和丸教子早登庸，五马专城凛冰雪。作善由来天降祥，年华八帙身康彊。霞帔珠冠侈恩渥，芝兰玉树争辉光。朱门设帨当兹夕，黄菊香中启瑶席。和云石髓甘若饴，凝露蟠桃赤如日。赣江之水流滔滔，赣民拟酿为春醪。年年酌献萱堂上，用介眉寿南山高。使君团圞同白首，长与赣民作慈母。"}