{"id":"692879","title":"送桂道长出狱和其韵四首","dynasty":"明","author":"杨爵","text":"懒乘骢马泛秋槎，去处适逢陶令花。五斗王臣皆有事，六经作用未为赊。暂舒廊庙经纶思，且问江湖赤子嗟。试罢牛刀谒帝主，还成礼乐数千家。送出美人去泛槎，还从幽地赏葵花。每怀卫足犹有在，日抱倾阳诚未赊。数载斑毛羞懦腐，一生阨蹇半愁嗟。念君为我心何切，天下斯文本一家。蹇难还逢秋气森，幽中无奈感时心。世路两歧夷共险，人情一理古犹今。安危家念关河杳，生死君恩天地深。十载钓俦应待我，烟蓑何日再相寻。西风薄暮景萧森，慷慨昔人折寸心。独念爱身身系国，须知怀古古同今。一千七百日光远，三十六宫易理深。韦卷平生空皓首，画前恍惚竟难寻。"}