{"id":"1253286","title":"杨季常约至山中既而不果因以诗寄三首","dynasty":"元末明初","author":"高明","text":"仙人海上来，驾言游苍冥。乃逢浮丘伯，驻之紫霞城。凤凰不可招，梧桐何青青。焉知碧山月，期子待吹笙。天寒木叶下，短景凄其清。幽居有所思，振衣临《黄庭》。仰观冥鸿飞，竟与浮云迎。怅望不可见，空山暮雨生。秋菊有馀色，可以慰幽情。岂无一樽酒，泛此黄金英。美人久不来，岁晏霜露零。坐感芳草歇，佳期怅未能。"}