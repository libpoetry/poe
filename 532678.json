{"id":"532678","title":"吉安谒文山公祠公孙生员熙出公遗翰因示","dynasty":"明","author":"李舜臣","text":"宋道昔云季，戎马摧中州。独公历万死，感慨当时谋。庐陵在南域，冠盖元名陬。嵯峨瑞华出，浩荡螺川流。富田馀揖让，夙昔公园丘。荒山辟祠舍，生气谁为收。飞桥驾长虹，松篁罗道周。凉飙却炎暑，好鸟鸣未休。哲孙出遗翰，忽若苍龙游。鲁公称妙绝，惟此真其俦。护持属山灵，栋宇终天留。"}