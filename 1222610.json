{"id":"1222610","title":"和桃源行效何判县钟作","dynasty":"元","author":"吴澄","text":"冀州以北健蹄马，一旦群嘶庐霍下。睢阳不遇双貂公，总是开关迎拜者。燎原燄燄春复春，不惟捧水惟益薪。海门浪沸会稽坼，血泪交流草莽臣。举手日边远与近，不知官守何人问？仲连未即蹈东海，元亮至今尚东晋。桃源深处无腥尘，依然平日旧衣巾。拟学渔郎棹舟入，韩良宁忍终忘秦。"}