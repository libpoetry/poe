{"id":"1026849","title":"寄宗彦侄","dynasty":"宋","author":"韩维","text":"清寒霁愈剧，幽居夜正閒。环炉尽兄弟，无为愁苦颜。游心物象表，放论文字间。念汝不与此，慨然以长叹。唯昨郭西门，尔车去班班。是月秋始仲，霜叶原上丹。相别曾未几，朔雪满河关。乃叔疏野性，雅慕诗考槃。近买灵沟地，郊居渐当安。薄宦奚足为，真隐庶可攀。斯言倘汝志，投绂相与还。"}