{"id":"431033","title":"齐天乐 湘潭黄君修杞以其先人忠壮公双鱼图诗遗墨徵题，填此以应","dynasty":"近现代","author":"刘鹏年","text":"波痕绿上潇湘岸，丝丝柳风吹鬓。巨海鞭鲸，长江饮马，生恐壮怀消尽。吟边剑影。怅芳草天涯，锦鳞无信。绢素谁描，唼花戏藻碧潭静。匆匆旧游似梦，记画船烟雨，鲜脍初进。桃水深情，濠梁逸致，并入奚囊佳咏。将星夜陨。更碧化三年，图寒八阵。破壁龙飞，恍闻笳鼓竞。"}