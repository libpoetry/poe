{"id":"1123799","title":"蕃侍舅翁衡州史君游吉阳山舅翁举往年与南涧韩公唱酬长短句蕃赋三诗","dynasty":"宋","author":"赵蕃","text":"惨澹松围障，蜿蜒石隐龙。背城无数里，献状有千峰。此地虽为寓，兹山特未逢。因公九日集，临眺得从容。闻道常年会，尚书领客来。公能哦旧句，我恨阙初陪。郁郁云峰雨，苍苍石磴苔。人亡与节逝，已矣两裴回。出郭雨遽止，下山云复收。人疑有神护，神若为人谋。败壁凄凉句，邻家断续讴。明年回雁上，应忆此山头。"}