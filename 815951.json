{"id":"815951","title":"边愁","dynasty":"清","author":"屠寄","text":"西域频年能作梗，班超垂老遂临边。河湟纵复军储秏，弓矢初投部帐迁。草满令居无牧骑，功成都护尚屯田。关山直北归图籍，积厝仍忧虎穴连。忆昨狼烽照上都，祇今鲛室遍通衢。离宫苜蓿春烟没，飞舶金银海水枯。白雉几曾重译献，黄龙安得及时输。汉廷解守和戎策，五利他年恐矫诬。榑木千年不改柯，飓风一夕忽扬波。东瀛信有桑田变，南海初无贡舶过。犹忆陈棱开绝岛，未闻张政檄群倭。圣朝今日尊文教，蛮触纷纷奈尔何。"}