{"id":"310776","title":"齐天乐·兰桡六幅秋帆锦","dynasty":"清代","author":"陆求可","text":"兰桡六幅秋帆锦。江上商飙清冷。茶灶烟轻，笔床墨淡，泛宅浮家风景。鲈鱼切粉。兼莼菜萦丝，推篷小饮。桂魄团圞，广寒宫里天香近。武夷君在何处，想云裀宝座，幔亭峰顶。按节观涛，乘流弄月，银汉无声高迥。风和浪静。任珠露横空，金波千顷。此夕中秋，水仙能管领。"}