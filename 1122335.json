{"id":"1122335","title":"和杨铁庵送子监镇之任韵五首","dynasty":"宋","author":"姚勉","text":"关西夫子家，清白乃世传。传授已到君，此脉要浑全。青云开亨衢，况及此妙年。愿言植名节，照映东西川。君家遗子籯，只在一卷书。四世续科第，积善庆有馀。乃翁一片心，秋月行太虚。宜哉有是子，大似回不愚。去年唱第时，文阵见整齐。万花迎归来，白马黄金羁。及今催戍瓜，步武青云低。风埃溘上征，飘飘乘白鹥。初仕谓之筮，已是行道时。为官要自强，谨勿事诡随。一命可及民，官正不论卑。当今淮堧清，犬眠足生氂。文章世家难，有子夫何忧。吾亦有青毡，未作菟裘谋。驽鞭不及骥，汗喘徒呀齁。愿随君后尘，击楫江中流。"}