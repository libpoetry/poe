{"id":"177206","title":"声声慢·荣喉娇脆","dynasty":"宋代","author":"黄人杰","text":"荣喉娇脆，燕体轻盈，争翻妙舞新声。元是君侯生日，爽气澄清。天应人为献寿。春着意、花也留情。恣豪饮，似流觞曲水，前度兰亭。况遇湖山官满，无一事、身心分外安宁。买个归舟，随鸥趁鹭长征。逢时了些事业，还未遇、月钓云耕。世尘外，看西真桃熟，南极星明。"}