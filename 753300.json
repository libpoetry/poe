{"id":"753300","title":"舟次清源和梅公韵","dynasty":"清","author":"朱中楣","text":"南归欲觅旧柴门，何意弹冠赴特恩。三径未成重理楫，千山遥忆隔啼猿。香侵蓼国飘红粉，露滴荷房泻绿尊。远岸菁葱连雨足，閒鸥飞泛点秋痕。朝廷有道思良弼，彤管承家愧昔媛。新月含辉云外吐，斜峰倒影浪中翻。偶来坠叶惊诗思，厌听严更搅梦烦。晚泊村宵难喔喔，平原戌猎鹿奔奔。天涯篷转随征雁，泽畔桑深卧野豚。银汉乍回青鹊羽，金风渐返木樨魂。知君自为苍生出，从古惟闻绮皓存。把酒漫同儿女醉，频年忧患不须论。"}