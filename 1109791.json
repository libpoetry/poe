{"id":"1109791","title":"送赵右秋","dynasty":"宋","author":"华岳","text":"梅花飞雪满霜洲，洲上行人去莫留。蜡炬结花催管籥，雁声唤客上兰舟。莫嫌冰炭情难入，自是薰莸味不侔。执节从教少知遇，勿于世路学沉浮。闽藩齐指右参军，玉骨清无半点尘。一味恤刑常召祸，十年游宦只忧贫。圜扉月照金波夜，寒谷花开玉树春。客子与君虽素昧，一时聊记子张绅。"}