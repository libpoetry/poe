{"id":"1105830","title":"和富公权宗丞十首","dynasty":"宋","author":"王之道","text":"门外传来一轴诗，烂然蓬荜顿增辉。匹夫不敢贪怀璧，什袭今从故府归。展读新诗次第看，管中文豹喜窥斑。不知笔力能豪放，落纸云烟欬唾间。閒想当年啸咏声，一时人物斗峥嵘。江山清壮今犹昔，谁谓丹青画不成。后来模楷复何人，千载风流郭泰巾。欲睹诗豪兼草圣，一尊聊发洞庭春。行草应曾阅斗蛇，世情无识笑东家。君看横雨随风势，纸纸清新字字斜。昂昂野鹤在鸡群，一见人分浊与清。吟对红葵朝雨细，坐临绿竹午风轻。舍北湖山千叠翠，街南溪水一篙深。黄鹂也似快晴日，杨柳阴中诉好音。恶客未尝知酒圣，高人何止擅文豪。三司自揣非吾事，敢觊徐州解佩刀。嗟予少也戆无奇，才力而今老更衰。文阵异时逢大敌，犹能斩将复搴旗。我惭思涩同司马，君患才多继士衡。今日相从非偶耳，挂冠淮浙好寻盟。"}