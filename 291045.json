{"id":"291045","title":"醉夜短歌","dynasty":"现代","author":"陈湋","text":"娶妻当娶阴丽华，生子当如孙仲谋。作官须典酒泉郡，结交须识韩荆州。我谓妻子功名朋友仕宦亦何有，惟有黄金高北斗。能折富儿腰，能伸躄者手。鞭缩万里犹户庭，箠笞奴辈如嗾狗。扬州骑鹤玉吹箫，河朔呼鹰杯泛藕。我独生无横财铸，落魄长如秋风吼。仰看明月呼红友，嫦娥大笑不住口。咄汝书生，亦知月乃七宝合成否。既折蟾宫桂，已闯风流薮。金穴铜山钱神守，马丘役丁甲变五酉。薰天气焰扫愁帚，不照桑枢与瓮牖。独不见一纸告身三百万，措大黄荠岂能偶。归去来，且饮酒。田舍翁，牛马走。"}