{"id":"997353","title":"彫陂","dynasty":"宋","author":"黄庭坚","text":"彫陂之水清且泚，屈为印文三百里。呼船载过七十馀，褰裳乱流初不记。竹舆岖?山径凉，仆姑呼妇声相倚。篁中犹道泥滑滑，仆夫惨惨耕夫喜。穷山为吏如漫郎，安能为人作嚆矢。老僧迎谒喜我来，吾以王事笃行李。知民虚实应县官，我宁信目不信耳。僧言生长八十馀，县令未曾身到此。"}