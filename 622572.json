{"id":"622572","title":"次日访永言于报恩寺","dynasty":"明","author":"郭之奇","text":"肩舆循柳岸，拂袖尽烟风。寻幽无近远，闻见莫匆匆。绵邈钟声外，高人古寺东。入门值君出，庭花为客公。命花留我住，独坐使春融。须臾接谈笑，诗酒复相同。玄言多绝倒，清绪未能穷。开怀获素友，焉得不披胸。我有和氏璞，三年色似蒙。我有雷生剑，每夜气摩穹。将携剑与璞，遥献碧霄宫。因思玄圃际，积光竞魂熊。更闻欧冶局，纯钩动远空。我剑方藏匣，我璞俟人攻。未甘同石弃，终疑跃水中。以兹长叹息，还向白云笼。惟君先得我，举酌共溶溶。术售非吾道，周防宜在躬。输心逢达者，回首谢时雄。愿持今日语，常寄百年衷。"}