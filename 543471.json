{"id":"543471","title":"高凉桥晚憩望新月作","dynasty":"明","author":"胡应麟","text":"入山路不迷，出岫兴弥远。平桥带流水，乔木数家晚。湖头雨初歇，沙际尘尚软。彩云笼大堤，新月吐层巘。金银耀梵刹，珠翠竞雕辇。馥馥红蕖开，靡靡绿萍敛。改席临菰蒲，携壶就葭菼。吴歌起难遏，越调和仍缓。把臂无求羊，同怀有嵇阮。历落摧雄心，凭陵豁醉眼。朱颜稍沦谢，白发且荏苒。人生贵适志，对景聊引满。"}