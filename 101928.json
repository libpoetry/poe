{"id":"101928","title":"破山寺双头白莲","dynasty":"宋代","author":"陈山","text":"湘南夜水风露清，月明耿耿波益平。婵娟有人步罗袜，琼璫玉佩双娉婷。可怜玉骨埋藏久，肠断人间无复有。岂知化作兰若莲，宿契未忘犹并首。想应快意洗尘缘，不向谢池争取妍。玻璃盘中净土颊，一心稽首西方仙。请君以图献天子，当与嘉禾并周史。毋令寂寞堕空山，泣月辈云清夜残。"}