{"id":"1116108","title":"富春方史君万里与之别七年矣离乱之后不意得聚首于此一见道旧有感","dynasty":"宋","author":"汪梦斗","text":"两边髯鬓雪交明，一笑何期在客京。此会向来随是梦，相逢喜定却还惊。清吟自足配严濑，狂语常忧沈石城。我定先还故山去，先生恰有北燕行。少年红烛照银卮，颇忆沙河共客衣。今说宣威麟可佩，争如华表鹤来归。秋香歙浦粳先熟，春早祁山笋更肥。茗饮萧斋客见过，旧游谈麈雪霏霏。衣冠屈辱但长吁，为笑吾徒事业迂。无救于亡焉用相，不知所任正非儒。天初生挚意有谓，人独存箕道未孤。迓续斯文难别诿，愿弘正学福寰区。"}