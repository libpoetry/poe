{"id":"1032158","title":"大犯 和须溪春寒","dynasty":"宋","author":"颜奎","text":"唱古荼，新荷叶，谁向重帘深处。东风三十六，向园林都过，馀寒犹妒。公子狐裘，佳人翠袖，怎见此时情否。天上知音杳，怪参差律吕，世间多误。记画扇题诗，单衣试酒，梦归泥絮。嗟春如逆旅。送无路、远涉前无渡。回首住、凌波亭馆，待月楼台，满身花气凝香雾。度入南薰去。留燕伴、不教迟暮。但一点、芳心苦。生怕摇落，分付荷房收贮。晚妆又随过雨。"}