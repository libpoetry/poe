{"id":"1105999","title":"立春内中帖子词 皇后阁","dynasty":"宋","author":"王圭","text":"正道仪中阃，柔风表六宫。一倾春日酒，万寿与君同。未染仙人杏，偏柔帝女桑。应知蚕事早，不独斗年芳。平桥御水破冰痕，忽觉东风遍九门。谁道帝家春不早，椒房昨夜已先温。迎得韶光入寿杯，披香华殿倚云开。只应王母瑶池宴，又送新春宝胜来。雪残宫瓦欲生烟，已觉风光变旧年。应自东皇报春后，又扶君德进忠贤。"}