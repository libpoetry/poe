{"id":"845226","title":"定风波","dynasty":"清末民国初","author":"樊增祥","text":"病酒伤离不奈春。罗衾颠倒绣麒麟。潜被猧儿惊梦觉。佯笑。欠呵情态最忺人。红杏一枝斜映面。春半。相逢还待杏生仁。乍觉肌凉添半臂。微嚏。是他念我翠眉颦。映水遮楼柳弄丝。建章门户啭莺迟。第四五番风信到。寒峭。小桃才著淡胭脂。记得花间同试酒。纤手。绿笺亲写草堂词。今日簪花人不见。双燕。啄花还上去年枝。水碧罗帷镇墨犀。春眠多魇觉来疑。髻子半偏钗半卸。今夜。梦抛红泪湿郎衣。他日牵衣灯下看。悽黯。啼痕狼藉酒痕稀。袍袄钞书休用墨。猩色。全将妾泪写君诗。绰约瑶台第一仙。生朝早占百花先。西母爱怜亲赐酒。长寿。千红万紫合推班。总把月娥呼作姊。欢喜。今年添得一回圆。小叠红笺书喜字。封寄。梅兄矾弟可同看。"}