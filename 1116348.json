{"id":"1116348","title":"山居苦寒","dynasty":"宋","author":"苏过","text":"十里山行步步高，阴风怪穴乱呼号。孤灯独掩柴门夜，骨冷谁分范叔袍。墙东凿牖纳朝光，掘地为炉土作床。快燄生薪聊禦腊，茅茨未必愧华堂。自扫空山勃落柴，夜深犹复拨残灰。更招野叟谈伧语，旋斸蔓菁手自煨。傍舍孤嫠八十馀，背无完絮况裙襦。分衣愧乏庄公惠，纸被聊将慰老臞。"}