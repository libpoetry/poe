{"id":"727293","title":"周五声调曲二十五首 宫调曲五首","dynasty":"南北朝","author":"庾信","text":"气离清浊割，元开天地分。三才初辨正，六位始成文。继天爰立长，安民乃树君。其明广如日，其泽厚如云。惟昔我文祖，拨乱拒讴歌。三分未抚运，八百不陵河。礼敷天下信，乐正神人和。风尘行息警，江海欲无波。我皇承下武，革命在君临。应图当舜玉，嗣德受尧琴。沈首多推运，阳城有让心。就日先知远，观渊早见深。玄精实委御，苍正乃皆平。履端朝万国，年祥庆百灵。玉帛咸观礼，华戎各在庭。凤响中夷则，天文正玉衡。皇基自天保，万物乃由庚。握衡平地纪，观象正天枢。祺祥钟赤县，灵瑞炳皇都。更受昭华玉，还披兰叶图。金波来白兔，弱木下苍乌。玉斗调元协，金沙富国租。青丘还扰圃，丹穴更巢梧。安乐新成庆，长生百福符。明明九族序，穆穆四门宾。阴陵朝北附，蟠木引东臣。涧途求版筑，溪源取钓纶。多士归贤戚，维城属茂亲。贵位连南斗，高荣据北辰。迎时乃推策，司职且班神。日月之所照，霜露之所均。永从文轨一，长无外户人。郁盘舒栋宇，峥嵘侔大壮。拱木诏林衡，全模徵梓匠。千栌绮翼浮，百栱长虹抗。北去邯郸道，南来偃师望。龙首载文㮰，云楣承武帐。居者非求隘，卑宫岂难尚。壮丽天下观，是以从萧相。帝游光出震，君明擅在离。岩廊惟眷顾，钦若尚无为。龙穴非难附，鸾巢欲可窥。具茨应不远，汾阳宁足随。烝民播植重，沟洫劬劳多。桑林还注雨，积石遂开河。明徵逢永命，平秩值年和。更有薰风曲，方闻晨露歌。移风广轩历，崇德盛唐年。成文兴大雅，出豫动钧天。黄钟六律正，阊阖八风宣。孤竹调阳管，空桑节雅弦。舞林鸾更下，歌山凤欲前。闻音能辨俗，听曲乃思贤。感物观治乱，心恒防未然。君子得其道，大平何有焉。止戈见于绝辔之野，称伐闻于丹水之征。信义俱存乃先忘食，五材并用谁能去兵。虽圣人之大宝曰位，实天地之大德曰生。泾渭同流清浊异能，琴瑟并御雅郑殊声。扰扰烝人声教不一，茫茫禹迹车轨未并。志在四海而尚恭俭，心包宇宙而无骄盈。言而无文行之不远，义而无立勤则无成。恻隐其心训以慈惠，流宥其过哀矜典刑。匡赞之士或从渔钓，云雨之才乍叹幽谷。寻芳者追深径之兰，识韵者探穷山之竹。克明其德贡以三事，树之风声言于九牧。协用五纪风若从事，农用八政甘作其谷。殊风共轨见之周南，异亩同颖闻之康叔。祁寒暑雨是无胥怨，天覆云油滋焉渗漉。幸无谢上古之淳人，庶可以封之于比屋。乾坤以含养覆载，日月以贞明照临。达人以四海为务，明君以百姓为心。水波澜者源必远，树扶疏者根必深。云雨取施无不洽，廊庙求才多所任。淳风布政常无欲，至道防人能变俗。求仁义急于水火，用礼让多于菽粟。屈轶无佞人可指，獬豸无繁刑可触。王道荡荡用无为，天下四人谁不足。圣人千年始一生，黄河千年始一清。摄提以之而从纪，玉烛于是而文明。东南可以补地阙，西北可以正天倾。浮鼋则东海可厉，运锸则南山可平。众仙就朝于瑶水，群帝受享于明庭。怀和则韎任并奏，功烈则钟鼎俱铭。三光以记物成形，四时以裁成正位。雷风大山岳之响，寒暑通阴阳之气。武功则六合攸同，文教则二仪经纬。有道则咸浴其德，好生则各繁其类。白日经天中则移，明月横汉满而亏。能亏能缺既无为，虽盈虽满则不危。开信义以为苑囿，立道德以为城池。周监二代所损益，郁郁乎文其可知。庖牺之亲临佃渔，神农之躬秉耕稼。汤则救旱而忧勤，禹则正冠而无暇。草上之风无不偃，君子之氓知可化。将欲比德于三皇，未始追踪于五霸。纤纤不绝林薄成，涓涓不止江河生。事之毫发无谓轻，虑远防微乃不倾。云官乃垂拱大君，凤历唯钦明元首。类上帝而禋六宗，望山川而朝群后。地镜则山泽俱开，《河图》则鱼龙合负。我之天纲莫不该，阊阖九关天门开。卿相则风云玄感，匡赞则星辰下来。既兴周室之三圣，乃举唐朝之八才。莘臣参谋于左相，大老教政于中台。其宜作则于明哲，故无崇信于奸回。正阳和气万类繁，君王道合天地尊。黎人耕植于义圃，君子翱翔于礼园。落其实者思其树，饮其流者怀其源。咎繇为谋不仁远，士会为政群盗奔。克宽则昆虫内向，彰信则殊俗宅心。浮桥有月支抱马，上苑有乌孙学琴。赤玉则南海输赆，白环则西山献琛。无劳凿空于大夏，不待蹶角于蹛林。"}