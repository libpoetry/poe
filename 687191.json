{"id":"687191","title":"海珠寺","dynasty":"明","author":"吕飞熊","text":"日冷江寒走暮烟，渚清沙浅过游船。松檐燕雀春能语，石窦鱼龙夜不眠。城里孤峰偏出海，枕边流水欲稽天。红尘扰扰还今古，渔子清歌自渺然。谁布黄金海上回，望中楼阁俨蓬莱。波涛万里吹天转，画角孤城动地来。水落鱼梁时抱石，夜深蜃气暂成台。乘流会有清酤好，贪看江云懒纪杯。天风吹浪鼓溟溟，勺水犹堪敌巨灵。地似折芦曾面壁，人疑登岸得心经。日沉尽见楼台紫，潮落空馀宇宙青。闻道海龙能听讲，夜深还扣绿萝扃。"}