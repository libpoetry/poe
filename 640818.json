{"id":"640818","title":"送郡庠诸贡士会试","dynasty":"明","author":"童冀","text":"圣明纪元首洪武，二十三年岁庚午。北平贡举数已三，南宫科第谁为伍。朝廷在处兴学校，河朔于今似邹鲁。燕城自昔号多士，黉舍书声喧两庑。诸生结发守章句，五夜挑灯坐风雨。十年经传久钻研，一旦云霄共轩翥。张生蚤诵毛氏诗，不泥汉儒专训诂。郭生丱岁学爻象，三绝韦编感尼父。晋张二子业啖赵，颇知褒贬异衮斧。一经直笔重王正，三传阙疑存夏五。王郎曾窥孔壁书，古文鲁鱼参石鼓。苑生丁卯已策名，三载愿学心更苦。诸子同生圣明世，联镳共上春官部。黄河十月水无冰，高帆大舰鸣双橹。京师人才辐辏地，车马骈阗耀圭组。四夷万里玉帛朝，七旬两阶干羽舞。天人三策对大廷，忠孝百年事明主。白玉阶前集凤麟，黄金榜上题龙虎。锦衣遄归荣里闾，青史流芳照今古。老我尚蒙稽古力，岁縻廪粟知何补。圣恩浩荡天地宽，要使疲癃咸得所。朽壤犹能出芝菌，良材自可充梁柱。青云子幸成令名，白首我归老环堵。击壤康衢乐太平，日作歌诗歌舜禹。"}