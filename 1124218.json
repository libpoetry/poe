{"id":"1124218","title":"寄林运使三首","dynasty":"宋","author":"赵蕃","text":"番禺城下牂牁水，亦复分流过此州。使节长瞻万里外，尺书忽到五溪头。酸寒应念卑堪说，奇胜聊云旧所游。岭海滞公犹未召，蛮荒著我更何尤。门第违离又一冬，素书寥阔便艰通。身随回雁辞湘水，官许骑驴看华峰。人笑半生耽落拓，自欣三径著疏慵。顾惭囊粟无功受，勤动终年是老农。忆昨登门误取知，再焉犹复似当时。已容尽醉尊中酒，更辱频询别后诗。落落有怀那得写，悠悠重见果何期。南山幸迩朝天路，准拟追随竹马儿。"}