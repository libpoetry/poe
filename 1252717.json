{"id":"1252717","title":"归息","dynasty":"元末明初","author":"梁寅","text":"归息蒙岭阳，聊比嵩少岑。乐此林薮趣，遂忘江海心。沿涧搴芳藟，入谷听幽禽。流泉响松下，潺湲非俗音。猗兰被径傍，香气袭衣襟。颓景忽西匿，浮云夕以阴。眷彼群飞鸟，翩翩投北林。蔼蔼岩前树，翠叶敷鲜滋。攒葩杂丹素，条蔓相因依。丰草覆侧径，麋鹿或群随。石潭见游倏，玩之往复来。念昔困羁绁，山泽心每违。傍岩葺茅茨，庶使夙愿谐。黄绮各有志，澹然何是非。春阳既和煦，时雨亦沾濡。原野绿已遍，土润含膏腴。兵戈幸少戢，良农日垦锄。戴胜鸣桑林，鶗鴂亦交呼。嗟我理编简，四体忘勤劬。羔裘愧逍遥，梁鹈耻安居。素餐古所诮，偶耕良我徒。"}