{"id":"1122273","title":"减字木兰花","dynasty":"宋","author":"姚述尧2","text":"井梧飞早。一雁横空天更好。才子寻幽。争把新诗断送秋。浮生鸥没。莫为尘劳轻度日。倒载何妨。唱彻凉州月在旁。烟收云敛。极目遥岑三四点。过了重阳。篱下残花未褪黄。郑庄好客。故遣红妆飞大白。月满回廊。饮散歌阑已断肠。琴堂无事。满酌金罍承帝祉。乐奏箫韶。更与封人共祝尧。君王万岁。岁岁今朝歌既醉。主圣臣贤。从此鸿图万万年。"}