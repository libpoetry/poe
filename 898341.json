{"id":"898341","title":"赠蔡彦规","dynasty":"宋","author":"张耒","text":"我不见蔡子，杜门十日馀。今日叩我门，满手携琼琚。铿锵写我前，杂以贝与珠。我愕不知报，低头惊且吁。读毕致于怀，馀光溢衿裾。坐令箪瓢室，磊荦堆璠玙。我拙寡所合，甘为不材樗。嗟君何所闻，屡枉长者车。我来淮南游，霭霭子之誉。骅骝走千里，凡马安能逾。奈予不自量，痛鞭而疾驱。常忧过所往，疲惫伤吾躯。愿君少待我，且欲休吾驹。跳奔舍其群，子乐谁与俱。俯身援其类，是亦仁之徒。不然但用我，畏甚将逃逋。何如少待之，效技供子娱。我无功名愿，与世日益疏。反慕古沮溺，穷年事耕锄。皇皇吾夫子，忧世亦勤劬。虽然竟何就，孰若安以居。人生各有怀，未用相贤愚。得乐愿即止，安能较锱铢。又疑异所任，劳逸事亦殊。作歌以讯之，子意当何如。"}