{"id":"844995","title":"哭宋芸子先生四首","dynasty":"清末民国初","author":"曹家达","text":"复辟书陈大义传，先生去国竟安然。头颅未洒都门血，空对斜阳哭逝川。奄忽经年感物华，一番顑颔一咨嗟。豺狼当道无人问，潦倒渔阳第几挝。倦怀天步太蹉跎，岁暮江关更奈何。毕竟才人生命蹇，草间偷活已无多。我亦龙华会里人，同文会讲忆前尘。伤心一唱骊驹后，红豆花开十二春。"}