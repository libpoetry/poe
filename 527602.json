{"id":"527602","title":"嫦娥图","dynasty":"明","author":"何景明","text":"月宫峨峨冷光射，桂树长生花不谢。玉宇琼楼闭早秋，金蟾银兔啼寒夜。夜寒露下步瑶台，罗袜仙裙冉冉来。屏障乍开云母隔，帘栊遥望水精开。明星迢渺斜银汉，谁拟丰神传素练。霓裳羽衣世莫闻，雾鬟雪貌人难见。灵药空疑后羿妻，吹箫跨鹤几人迷。君欲遨游广寒殿，直攀万丈青云梯。"}