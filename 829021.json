{"id":"829021","title":"壬子感事四章","dynasty":"清末近现代初","author":"宁调元","text":"上将雍容阃外尊，醴泉芝草信无根。六朝金粉推红玉，七郡良家尽孟贲。不食帝羓终积憾，似闻辽鹤有啼痕。交游百辈凋零后，当作晨星总可论。哀乐中年梦里过，功成见说有渔蓑。鄂褒不尽关毫发，树木从容老橐佗。似此生存真不易，古来英武亦无多。历朝兴废寻常事，彀得旁人烂斧柯。世渐承明喜欲狂，衣冠重睹汉家装。五千貂锦张旗鼓，百二金瓯资栋梁。青史更无先例在，黄牛贪看异乡忙。愁来对此频搔首，惭愧新添两鬓霜。塞上秋高马渐肥，将军推食复推衣。高楼西北腾奇气，大海东南露国徽。此去似怜乌鹊意，我来不见木棉飞。十年一事生差幸，眼看征人奏凯归。"}