{"id":"987346","title":"鸡祸诗","dynasty":"宋","author":"高斯得","text":"君不见西汉初，永光年，当时鸡变祸连延。冠距名将尊已成，坐令戚里倾中天。那知千五百年后，咸淳之岁为续弦。黑鸡两翅生五距，食辄伤人万口传。家鸡尽缚向市卖，美味不敢登盘筵。皆云黑鸡乃癸酉，十二相属符昭然。生不于他独于翅，盖言羽翼爪距全。我欲攀龙报天公，无路可到明光宫。安得尸乡祝鸡翁，为我用术禳其凶。天子九九八十一万岁，免使真人白水还飞龙。"}