{"id":"1250589","title":"赠阎希曾参政山东诗","dynasty":"元末明初","author":"宋濂","text":"山东钜藩，统府惟六。民物阜蕃，土地饶沃。宸衷轸之，百司棋布。谁挈其纲，政乃无斁。乃诏近臣，尔钝尔往。宣朕至怀，参佐其长。臣钝曰吁，臣恐弗胜。方岳重镇，厥任匪轻。帝曰俞哉，尔毋固辞。精白一心，力行无疑。钝拜稽首，即日启行。君臣一心，共底隆平。我知阎子，有学有文。五色灿然，出类超群。子之往矣，期建功勋。贮见政绩，迈于古人。古人有云，尽瘁国事。子尚勉旃，服之毋忒。"}