{"id":"267693","title":"水龙吟·城西访伯厚坐清佳堂偶述","dynasty":"现代","author":"朱祖谋","text":"雁霜微坏林衣，好山青出无人境。溪流云去，塔邀烟止，秋坰如镜。懒与呼筇，嗒焉隐几，炉薰初定。背阑干一角，枯香冷翠，留不得、惊鸥影。最忆凌沧佳兴，驻飞仙、亲题吴艇。因依未了，西龛香火，南园觞咏。蛮羽无聊，斜阳不管，荒波变景。漫商量后约，秋心似叶，堕虚帘暝。"}