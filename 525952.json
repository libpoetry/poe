{"id":"525952","title":"许彦明白莲诗卷沈石田画金赤松题","dynasty":"明","author":"顾璘","text":"珍图白莲何皎然，盈缣风露临秋鲜。丹青岂同俗匠伍，贞素独与幽情便。璚瑶满池琢不碎，翠叶雨重欹仍颠。盛开欲落比云散，乍疏复密如星联。何不放笔铺十顷，中间荡漾吴姬船。娇歌艳曲互酬荅，冰肌玉面矜婵娟。风流领袖自石田，好事遗之归摄泉。赤松郢倡复绝世，后来和者难为前。我欲西湖招胜侣，金樽美酒斗十千。林逋宅前放舟去，六桥曲曲相回旋。古人今人尽如此，安得寿命金石坚。人间富贵草头露，不须锦瑟调朱弦。与君雪藕擘莲子，共唱新诗湖上眠。"}