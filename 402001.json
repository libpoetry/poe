{"id":"402001","title":"秋霁 中秋同韵绮鹤孙西明泛舟昆明湖赏月迟景荣吹笛王瑞芝操弦和之","dynasty":"近现代末当代初","author":"张伯驹","text":"千里婵娟，与玉阙琼楼，共一颜色。寒似层冰，皎如圆镜，照来水天双澈。一叶剪碧，荇飘翠带鱼盈尺。隔树阴蛩语，长桥横卧少人迹。歌板暗诉，怨抑沉沉，夜阑秋声，都入瑶笛。倚兰桡、临流顾影，人间未应有今夕，疑是广寒天上客。素娥何处，应似桂殿同游，满身清露，去时还湿。"}