{"id":"731714","title":"得伯常中尉书却寄并示朱烈王太和二门人","dynasty":"清","author":"顾炎武","text":"岱云东浮日西晻，下有畸人事铅椠。忽来青岛衔尺书，月入轩棂灯吐焰。别子三年断音问，敝裘白发空冉冉。引领常睎函谷关，停骖尚忆终南广。濒行把酒送余去，重来何日当分陕。腐儒衰老岂所望，感此深情刻琬琰。担簦百舍不自量，可能再上三峰险。君家贤甥与令嗣，舞雩归咏同曾点。尚论千秋品并堪，以吾一日年犹忝。期君且复慰离愁，勿向流光悲荏苒。"}