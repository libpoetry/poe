{"id":"402418","title":"满庭芳 和敏庵韵","dynasty":"近现代末当代初","author":"张伯驹","text":"燕子来时，清明过后，无人寂寞庭园。沈阴天气，小雨逗轻寒。花外流莺啼处，看新绿、草长如毡。思前事，酒空余泪，旧恨减新欢。年年，春似客，暗随流水，又到人间。只可惜浑非镜里朱颜。转眼乱红无迹，芳菲去，欲别还难。斜阳晚，一帘飞絮，独自绕池阑。"}