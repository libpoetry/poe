{"id":"102750","title":"周教授索枸杞因以诗赠录呈广倅萧大夫","dynasty":"宋代","author":"苏轼","text":"邺侯藏书手不触，嗟我嗜书终日读。短檠照字细如毛，怪底眼花悬两目。扶衰赖有王母杖，名字于今挂仙录。荒城古堑草露寒，碧叶丛低红菽粟。春根夏苗秋著子，尽付天随耻充腹。兰伤桂折缘有用，尔独何损丹其族。赠君慎勿比薏苡，采之终日不盈掬。外泽中干非尔俦，敛藏更借秋阳曝。鸡壅桔梗一称帝，堇也虽尊等臣仆。时复论功不汝遗，异时谨事东篱菊。"}