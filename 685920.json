{"id":"685920","title":"又和元夕四首","dynasty":"明","author":"卢龙云","text":"细雨尘初净，长宵漏莫催。园同飞盖会，客并小车来。列炬红相映，深尊绿正开。厌厌拚夜饮，不醉未应回。闾阎多乐事，弦管竞先鸣。月色晴还见，星光聚转明。千杯为酒阵，五字作诗城。折简吾能至，烛残漏几更。节是三元夜，家同万石君。宾筵元自羙，众乐总堪群。授简多吟雪，当歌尚遏云。笳声何处急，莫向此中闻。入社能为主，登堂侈集贤。衣冠惭上客，钟鼓乐初筵。夜色过新雨，山光落紫烟。赋才俱擅羙，谁愧在卢前。"}