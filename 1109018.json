{"id":"1109018","title":"读邸报二首","dynasty":"宋","author":"刘克庄","text":"并驱华毂适通逵，中路安知判两岐。邪等惟余尤甚者，好官非汝孰为之。累臣放逐无还理，陛下英明有寤时。闻向萧山呼渡急，想追前事亦颦眉。瑶编对秉初修笔，粉署同携夜直衾。虎既蒙皮甘搏噬，鹤因疮羽久呻吟。尽归一网机犹浅，横说三纲害最深。想到鄮山多暇日，轲书毋惜细研寻。"}