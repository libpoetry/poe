{"id":"759264","title":"庐山谣答刘生芷庭","dynasty":"清","author":"丘逢甲","text":"匡庐名自匡君遗，福庐乃出叶少师。匡庐自大福庐小，名山要待人扶持。五岭东来郁雄秀，群山冠剑森威仪。纷趋到海尽南纪，与海争地雄鼓旗。天藏地閟留隐秀，有山亦以庐名垂。州因鋗姓乡旼姓，兹山未著庐者谁。我归自东未宁宇，越鸟固应巢南枝。不为神仙不宰相，入山将恐山灵嗤。前身太华老道士，游仙旧梦参希夷。误信神山在海上，失足?佩人间嬉。九十九峰发霞燄，手持芙蓉哦新诗。要令海国变风雅，开山初祖天人师。青柯故侣苦相惜，小劫摧落云龙姿。东方狼星忽悬燄，天弧久弛无神威。扶桑岛窄奋乌足，香蕈洋浅张黥鬐。黑风摧海水四立，阴云惨澹台山危。沙虫百万势将化，末劫不救非慈悲。生作愚公死精卫，谓海可塞山能移。开屯径欲试神手，炮雷枪雨供驱驰。玉门第八金匮九，安知变故多参差。值天方醉剪鹑首，呵壁欲问宁非痴。岂有扶馀王剑侠？虬髯一传词尤支。不如归去亦一策，山中血泪啼子规。朱崖虽弃汉地大，公卿固应从捐之。独恨平生失微尚，请缨请剑忘官卑。南阳已矣不得卧，兼累羽扇无能挥。辽东幼安本侨寓，欲去犹恋将奚为？撒手台山惨将别，直等死别非生离。全家轻舟径西渡，旧游回首成天涯。闽山将尽粤山见，青山万里安舆随。五花战袍失光彩，剩有馀耀生莱衣。东迁四世过百载，故居乔木苍烟霏。恐如丁仙化鹤返，感慨城郭人民非。圆山之间印山下，厥邑隶镇乡文基。自从宋元此聚族，小宗别祀多分祠。朱门白屋万家聚，岁时伏腊陈牲牺。弟兄伯叔各欢序，唐山直惜吾归迟。摩挲故谱寻老屋，半废为圃芜不治。故钉遗瓦存者仅，不如别卜陈蓍龟。惟乡之西协吉卜，宗老告我庐山宜。一邱一壑本吾愿，名山况复如相期。忆昨泉山小留滞，清源紫帽神挚维。阴那老僧速归驾，许我佳地当非欺。梦中之境忽真得，此事或亦神能司。乃携寻山绿玉杖，古径手自荆榛披。一峰卓立出云表，苍然秀色轩人眉。如玉屏张宝帐合，如宝驮象球弄狮。群山众壑竞奔赴，势若拱卫来逶迤。乃登极顶旷四瞩，玉华金简生光辉。仙桥俯瞰飞渡迹，天马旁若凌风嘶。目卑三台小九子，君山肃立毋敢欹。鞭云策霞互吐纳，沐日浴月相蔽亏。四时花开长不谢，万年松老生清飔。洞天福地不在远，佳处要岂人境违。四山环合若庐舍，山中地忽成平夷。有圃宜蔬田宜稻，买山以隐宁靳赀？乃测周圭景以正，乃用傅版功斯施。惟堂有宦阁有簃，开门山影绿满池。乡人载酒欲吾贺，言待其落陈金卮。就中吾友有刘子，清言古谊吾所推。山村易名曰澹定，刘子妙解为之词。今晨缄书更报我，开函奇字蟠蛟螭。庐山之谣又继作，青莲逸轨遥相追。上为兹山发厥秀，下为吾庐言其私。中间慷慨论时事，若屈奇诡梁哀噫。山中展诵发浩叹，神妙欲告山灵知。惟山如诗贵真面，得其真者名乃归。惟楚有山称九嶷，惟蜀有山称峨嵋。粤山罗浮实称首，同向南戒争崟崎。兹山又别钟粤秀，如光初曜华方滋。吾爱吾庐更爱山，以山相属吾宁辞？山中之云出无时，青天舒卷人难羁。山中之泉清且漪，我归自濯缁尘缁。名庐以山庐乃结，因山得庐山尤奇。襟江带闽此胜境，鼎足匡福宁须疑。和君谣罢一长啸，松间双鹤高空飞。"}