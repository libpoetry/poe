{"id":"823109","title":"齐天乐 秋荷","dynasty":"清末近现代初","author":"赵熙","text":"水窗无避秋声处，田田半宵凉雨。翡翠无家，玻璃浸月，欲逼西风何路。生涯恁苦。记小叠青钱，一群鸥鹭。转眼铜仙，玉盘圆贮泪如许。托根曾隶太液，翠华三海地，都化南浦。暗绿摇天，枯香换世，叶叶洪荒一度。情天漫补。便战地黄花，也愁霜露。老付禅心，妙莲华万古。"}