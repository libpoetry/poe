{"id":"721618","title":"南岳","dynasty":"明末清初","author":"屈大均","text":"峰绕祝融尊，湖湘映岳门。香炉云梦气，瀑布洞庭源。雨霁分秋色，林开见晓暾。青苍一千里，望似阵云屯。伊昔洪荒世，衡山佐禹功。巨灵分一掌，明德继重瞳。岣嵝悬神碣，莲花落古宫。千秋金简气，龙虎郁无穷。烈气流珠海，真形隐玉壶。云霞相变化，日月自虚无。紫盖削千仞，朱天开一隅。飘飘鸾鹤上，高揖列仙儒。山随湘水长，转转向清湘。九面芙蓉翠，中天紫盖张。峰峰朝赤帝，树树带衡阳。万古香炉气，氤氲桂邸旁。"}