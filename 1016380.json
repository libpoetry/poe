{"id":"1016380","title":"上叶丞相","dynasty":"宋","author":"释宝昙","text":"天子五载登群公，今年执圭殊有容。帝前兴俯丞相同，金石一律鸣黄钟。君臣合德通玄穹，四方和气来溶溶。仲山之衮归弥缝，只手可以扶六龙。甲兵净洗天河空，狱市芳日移帘栊。大州小县宽租庸，妇闲夜织农星春，牲肥酒香歌岁丰。官事生理无缺供，洁廉淳厚俱成风。无心造物真天工，民生西南如蛰虫。闭户不见雷充充，愿公一震惊群聋。某也苏息还里中，载歌盛德昭无穷。"}