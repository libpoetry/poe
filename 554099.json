{"id":"554099","title":"古出塞曲","dynasty":"明","author":"胡俨","text":"少小事戎行，许身汉飞将。逸气每凭陵，壮心多慨忼。昨日羽书至，匈奴近边障。耿耿不能寐，上马驰北乡。宝剑耀龙文，雕弓插虎韔。横行绝域中，飒飒雄姿王。阴风度漠高，杀气连云涨。一箭落旄头，群胡胆已丧。单于献辕门，阏氏获毡帐。志在净烟尘，岂顾身被创。归来论勋业，敢儗麒麟上。"}