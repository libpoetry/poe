{"id":"683057","title":"题画","dynasty":"明","author":"文徵明","text":"碧山渺渺隔晴川，古树垂藤锁翠烟。野鹿衔花时隐见，石桥无路访神仙。秋清山木夜苍苍，月出波平断岸长。千古高情苏子赋，东风谁更说周郎。矗矗青山带白云，石梁鸡犬数家村。江空不遣渔郎到，落尽桃花自掩门。楼前高柳翠烟迷，楼外香尘逐马蹄。风掩歌声春不散，断肠人在画桥西。千山罨画拥飞楼，山木苍苍水漫流。青鸟乱啼花细落，石梁南畔是瀛洲。苍山曲曲水斜斜，茆屋高低带浅沙。车马城中尘似海，多应不到野人家。万木缘山过雨青，山回路断水泠泠。分明记得环滁胜，只欠临溪着小亭。曲塘风急水横流，百丈劳牵斗石尤。自古江湖分逆顺，不应回首羡归舟。"}