{"id":"684310","title":"登蟂矶次草泉心刘石门韵二首","dynasty":"明","author":"王守仁","text":"中流片石倚孤雄，下有冯夷百尺宫。滟滪西蟠浑失地，长江东去正无穷。徒闻吴女埋香玉，惟见沙鸥乱雪风。往事凄微何足问，永安宫阙草莱中。江上孤臣一片心，几经漂没水痕深。极怜撑住即从古，正恐崩颓或自今。藓蚀秋螺残老翠，蟂鸣春雨落空音。好携双鹤矶头坐，明月中宵一朗吟。"}