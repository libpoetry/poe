{"id":"1131874","title":"梦游洛中十首","dynasty":"宋","author":"蔡襄","text":"天际乌云含雨重，楼前红日照山明。嵩阳居士今安否，青眼看人万里情。修竹萧萧曲槛前，清泉㶁㶁小池边。琴中一弄履霜操，人静当庭月正圆。过雨池塘凉气早，落花门户乱红多。松亭石上题名处，谁剥莓苔看在么。庙下春行香雾合，观中朝茹药牙尖。故人别后无消息，荒草生坟白露沾。霜后丹枫照曲堤，酒阑明月下前溪。石楼夜半云中笑，惊起沙禽过水西。韩王宅里酒千垆，范帅园中花万株。行乐主人今已矣，春风还似旧时无。名花百种结春芳，天与秾华更与香。每忆月陂堤下路，便开图画觅姚黄。草白霜晴鹘眼开，原头游骑四边来。枯丛鸦鹊休惊噪，日暮分持走兔回。履道园池竹万竿，竹间池际笋斑斓。当时酒所誇文战，今日谁登上将坛。白马寺前冠盖盛，送行宾友尽英豪。耿丞血染边场草，留得声名日月高。"}