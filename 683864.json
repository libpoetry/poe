{"id":"683864","title":"喻兰溪邦相为四绝句贻我颇致青蝇之感且以名酒二瓿见饷其落句云万事从教醉里销次第和答","dynasty":"明","author":"王世贞","text":"劳君五岳起双眉，老病无能学羼提。祗是怜他善星辈，恶风吹送下泥犁。金华洞洞有仙官，叱石为羊也不难。总为汉家罗网急，双凫莫遣问长安。潘郎可是懒栽花，一赋能当万树霞。却笑尔时勾漏令，不从身内觅丹砂。兰溪新酒碧於泉，一斗真堪价十千。我醉声闻浑不要，使君公暇好逃禅。"}