{"id":"1130192","title":"陈大夫见和春日三首用韵酬之","dynasty":"宋","author":"释德洪","text":"咏君好句欲消魂，想见朱轓画戟门。解组正当强健日，载书归老水云村。虚堂风撼牙签响，密室岚蒸画牒昏。偶在湘山最佳处，旧游闲与野僧论。无复搜诗惨淡中，便能落笔敏惊鸿。高情不在两疏后，句法追回二谢风。倾盖未论桑梓旧，忘年先喜唱酬同。朱颜长觉清光溢，不学东坡是醉红。诗轴来寻寂寞滨，把看字字蜕埃尘。江南家世休相问，陈氏文章不乏人。岳色渡江长自好，桃花满县不胜春。克家有子如麟凤，骨相吾惊是要津。"}