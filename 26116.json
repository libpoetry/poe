{"id":"26116","title":"寄李辀侍郎","dynasty":"唐代","author":"贾岛","text":"终过盟津书，分明梦不虚。人从清渭别，地隔太行余。宾幕谁嫌静，公门但晏如。櫑鞞干霹雳，斜汉湿蟾蜍。追琢垂今后，敦庞得古初。井台怜操筑，漳岸想丕疏。亦翼铿瑉佩，终当直石渠。此身多抱疾，幽里近营居。忆漱苏门涧，经浮楚泽潴。松栽侵古影，荤断尚芹菹。语嘿曾延接，心源离滓淤。谁言姓琴氏，独跨角生鱼。"}