{"id":"684284","title":"夜观海棠用故烧高烛照红妆韵七首","dynasty":"明","author":"王立道","text":"乳燕低飞绿窗暮，开尊共惜朱颜故。文君窈窕夜当垆，百花失色如相妒。烂熳芳英夜似烧，暝烟初傍蜡痕消。光摇翠幕微风起，何处佳人舞绛绡。春色新裁蜀锦袍，看来宛转避兰膏。当庭欲语空凝伫，红露满枝明月高。仙姿冉冉娇红烛，妃子春酣睡未足。谪仙已去玉颜空，凭栏犹忆清平曲。万蕊妆成华屋春，一枝微亚金尊照。世人恨欠杜陵诗，此花真得无言妙。胭脂一树晕明红，艳色凝香清夜同。不解人间能有此，移根元自上阳宫。繁条婀娜叠红芳，疑是佳人向晚妆。寄语东风共相惜，为留香艳伴花王。"}