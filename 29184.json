{"id":"29184","title":"送人·少皞开宫行帝业","dynasty":"唐代","author":"李咸用","text":"少皞开宫行帝业，无刃金风剪红叶。雁别边沙入暖云，蛩辞败草鸣香阁。有客为儒二十霜，酣歌郢雪时飘扬。不甘长在诸生下，束书携剑离家乡。利爪鞲上鹰，雄文雾中豹。可堪长与乌鸢噪，是宜摩碧汉以遐飞，出南山而远蹈。况今大朝公道，天子文明，团团月树悬青青。燕中有马如龙行，不换黄金无骏名。荆山有玉犹在璞，未遇良工虚掷鹊。一壶清酒酌离情，休向蒿中随雀跃。"}