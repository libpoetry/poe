{"id":"844895","title":"落花次沈石田韵五首","dynasty":"清末民国初","author":"曹家达","text":"画槛雕栏忆旧游，杜鹃声里絓春愁。催沉暗雨閒茶鼓，懒逐东风上酒楼。坐惜红颜成老大，不堪青帝更迟留。贞娘去后风流尽，一抹颓云下虎邱。繁华如梦只须臾，妙相何堪问有无。明月夜郎愁李白，飘风歧路泣杨朱。台荒早闭宫思子，天远难为石望夫。多少閒愁消不得，鲛人望海泪珠枯。轻红泪黛辨难真，粉暗朱楼易怆神。照水已非前度日，过墙又作别家春。鸟啼蚓唱阶前露，马迹蛛丝陌上尘。一例閒门闭芳草，鞦韆庭院更无人。漫天飘泊雨初晴，瘦尽风情百感生。辽塞当年垂老别，长安三月丽人行。忍抛秾艳供痴蝶，閒话凄凉剩晓莺。二十四番容易过，鬓丝潦倒最分明。清明寒食已匆匆，锦瑟韶华转眼空。光景易沉牛渚月，文章翻借马当风。东归曹植虚惊艳，北道罗虬赋比红。泦汰春华待秋实，迷津休问太原中。"}