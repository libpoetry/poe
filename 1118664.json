{"id":"1118664","title":"舟过南庄呼村老与饮示以诗二首","dynasty":"宋","author":"陆游","text":"昔我过此时，荷花粲云锦。今我复来游，霜露已凄凛。乡邻福苦薄，积雨败垂稔。禾头耳??，熟计难高枕。所惧忧吾君，岁暮诏发廪。勿言村醪薄，排闷聊共饮。玄云吞落日，大风东北起。隔林鸣两鸠，当道行众蚁。晴来未三日，雨候乃复尔。我场何时乾，嘉谷在泥滓。丰凶岁所有，游惰古所耻。努力教子孙，天公终可倚。"}