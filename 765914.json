{"id":"765914","title":"沁园春 喜石渚陈十村、葛野航两先生过访，作此赠别。","dynasty":"清","author":"熊琏","text":"连夜灯花，几番鹊噪，剥啄朝惊。喜诗人结伴。远寻幽寂，河岸停棹，重叩柴荆。诗酒神仙，烟霞杖履，尘外相看眼自青。春光霭、感荒芜不弃，翰墨交情。菲才空有虚名。奈贫病、兼攻百感增。笑寒窗枯坐，一编愁握，苔阶倦扫，四壁尘生。疏水羞将，壶觞未具，草草把词作饯行。真堪愧，愧等闲负了，月霁风清。"}