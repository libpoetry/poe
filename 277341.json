{"id":"277341","title":"三月三日会贤堂禊集分韵得心字","dynasty":"现代","author":"汪荣宝","text":"寒云四垂白日沈，风埃捲地天为阴。幽人索居意不适，键户空能搜苦吟。曹侯相过道修禊，熨眼始惊春已深。廿年远客江海外，官书人事纷相侵。殊方节物讵不美，花时往往祗搅心。华颠归卧稍自遣，旧京残梦犹堪寻。风流虽歇耆耇在，时还把臂同入林。广谈虞笔盛酬答，何人解此正始音。湖楼迥出高柳畔，招携裙屐来登临。玉泉十顷对清泚，一觞亦可湔我襟。嗟哉世上足祅怪，天搀正指沧江浔。群狐聚社作狂叫，长夜浩浩晨鸡瘖。魈魑结托走都邑，忍能醉饱恣毒淫。古来不祥宁有此，坐令史笔穷书祲。倾河倒海难为祓，况兹一勺如蹄涔。酒阑客散重太息，意行斜日闻鸣禽。"}