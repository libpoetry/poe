{"id":"1020832","title":"祭粹古云代","dynasty":"宋","author":"释善珍","text":"乌乎古云，蔚有时誉。执古刀尺，割弃华组。宿钞成山，臆断意取。群疑塞胸，耳领心悟。汲汲著书，恢恢养士。猗公之起，惟皇有旨。猗法之嗣，惟北峰有子。远矣北峰，曰公是似。胡不百年，后学之思。公不百年，后学思之。矧予卜邻，岁寒畴依。稚予阅朋，至老无几。惟兹不磨，昭然永垂。"}