{"id":"948995","title":"满庭芳 子中兄自安仁遗书云：将以重九登高祝融峰。且有“借琼佩霞裾”之语，戏往一阕以解嘲","dynasty":"宋","author":"周必大","text":"天壤茫茫，人心殊观，未免因欠思馀。太山邱垤，同载一方舆。那更长沙下湿，祝融峰、才比吾庐。秋风冷，攀缘汗浃，应叹苦区区。登高，聊尔耳，何须蜡屐，谁暇膏车。默存处，清都宛在须臾。笑约乘鸾羽客，窥倒景、拊掌崎岖。归来把，萸囊菊盏，一为洗泥涂。"}