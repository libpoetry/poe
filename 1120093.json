{"id":"1120093","title":"春日杂兴五首","dynasty":"宋","author":"陈棣","text":"春色遽如许，春愁一望赊。帘低宜著燕，柳暗欲藏鸦。鸠妇催疏雨，蜂臣趁落花。只愁清景促，无计驻曦车。地僻近烟萝，门无车马过。林深宜雨急，野旷觉春多。草软游人醉，莺娇姹女歌。颠狂江上兴，可奈少陵何。桃李漫芬芳，终然委路旁。踏青心欲醉，举白兴何长。梦觉池塘绿，诗成草木香。懒追时俗好，独立倚苍茫。鸭绿前溪涨，鹅黄远柳垂。微波卷罗带，细叶展颦眉。爱酒常歌颂，伤春更赋诗。东君无限思，全在野桃枝。料峭寒犹薄，阴云带晚烟。雨催惊蛰候，风作勒花天。日永消香篆，愁浓逼酒船。为君借馀景，收拾赋新篇。"}