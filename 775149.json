{"id":"775149","title":"海边耕","dynasty":"清","author":"洪繻","text":"大造茫茫谁真宰，东为青田西为海。海畔沙漠不见人，老农耕之筋力殆。拨沙拔茅锄作园，耕时十旬九旬喂。夏畦冒雨种地瓜，秋天霜冷枯根芽。荷锄负锸视地脉，不见瓜成但见沙。陇头莳植生活计，有时种豆落生花。花开花落不结子，野人满地空梳爬。海滨卤壤为经纪，渔在山头樵在水。我嗟海滨人，如在荆棘里。"}