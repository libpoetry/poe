{"id":"925419","title":"耕者得古玉指环一首","dynasty":"宋","author":"苏籀","text":"百世繁华堕劫灰，凄凉断簪并擘钗。淑颜窈窕亦尘土，指环耕出田中来。野人辛勤务稼穑，两手龟拆辟草莱。未知此环竟安用，但讶光采尤奇瑰。王孙捉麈不辨玉，手面膏拭无纤埃。柔荑纤纤擢绀袖，五云书势高崔嵬。金拨收声饫犀箸，冰遏红牙诚妙哉。指环不肯贫家售，东邻女贫人道丑。巧梳堕马长扫眉，五色纴针工组绣。古人制器知为谁，今时岂乏春风手。春葱银甲深藏袖，偕老赋诗须我友。"}