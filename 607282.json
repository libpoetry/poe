{"id":"607282","title":"赋得丰城剑送李银台北上","dynasty":"明","author":"卢龙云","text":"夜色辉河汉，神光焕斗牛。星文看启匣，龙气望登楼。赤堇精初现，昆吾瑞始浮。雌雄当有合，水陆用咸优。岂比周南滞，行携蓟北游。银台倚禁直，玉陛迩宸旒。吴市来干镆，中原静寇雠。应时须斩佞，画地可封侯。巧冶功逾显，壮图愿渐酬。埃尘常自拭，魑魅迥生愁。铅割羞莲锷，弹歌念蒯缑。与君含笑赠，飞梦亦皇州。"}