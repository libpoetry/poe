{"id":"309396","title":"花犯·周梅泉今觉盦樱花盛开，宴集","dynasty":"现代","author":"赵尊岳","text":"茜云边移春万里，盈盈话芳信。玉容酣困。几翠袖娇扶，罗袂微褪，梦痕未浣愁重认。轻烟和淡粉，伫望里环佩仙路，斜簪满香鬓。花时俊约最怜渠，新词倚片玉，平添风韵。尊俎畔，明妆映酒红生晕。回香雪海天画罨，明日怕啼鹃催瘦损。且唤取绣屏桦烛，蓬山知远近。"}