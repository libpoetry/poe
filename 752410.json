{"id":"752410","title":"次韵简书衡","dynasty":"清","author":"王继香","text":"可是天台再见身，匡时策待万言陈。功名唾手才何健，书卷罗胸语自真。万里鲲鹏腾渤澥，九秋雕鹗出风尘。缅怀三世循良传，明德由来有达人。许君说字郑君笺，文是坡仙诗阆仙。独契聃龙惊俗眼，同师执象亦前缘。太原宗派遥遥共，中散歌行字字圆。会看安排作元宰，孝先先播《咏梅》篇。"}