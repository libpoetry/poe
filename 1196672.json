{"id":"1196672","title":"北苑侍宴杂咏诗 竹","dynasty":"唐末宋初","author":"徐铉","text":"劲节生宫苑，虚心奉豫游。自然名价重，不羡渭川侯。细韵风中远，寒青雪后浓。繁阴堪避雨，效用待东封。碧草垂低岸，东风起细波。横汾从游宴，何谢到天河。昨朝才解冻，今日又开花。帝力无人识，谁知玩物华。细丽披金彩，氛氲散远馨。汎杯频奉赐，缘解制颓龄。"}