{"id":"484609","title":"圣姑庙","dynasty":"明","author":"高启","text":"湖心涌出鼋头山，白波翠岛非人寰。清虚宜作水仙府，鳞堂荷屋居其间。渊都群灵孰为主，烟鬓翛然一神女。柔姿谁敢狎相亲，笑叱鼍龙起雷雨。玉骨蝉轻蜕几秋，世缘已断静无愁。采兰每约湘滨会，拾翠时陪汉上游。水禽翔鸣卫芝盖，长在苍茫杳冥外。鲛人献绡裁作衣，螺女供珠缀为佩。花落闲祠谢古春，莲帏瑶席掩香尘。空山夜夜星河远，芳渚年年蘅杜新。霞舒雾卷凝光彩，笑语无闻复谁待。泠风几度引舟回，宛似蓬莱隔烟海。猿叫枫林鱼跃波，桂旗翻翠暮寒多。女巫伫望飞裙度，独奏空侯引曼歌。椒觞奠罢沉玄璧，鸟没遥天湛空碧。遗情不结楚台云，世人何处寻踪迹。"}