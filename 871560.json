{"id":"871560","title":"问月台苏竹庄同赋","dynasty":"宋","author":"白玉蟾","text":"千山万山翠交锁，何处瑶台天上堕。台前吟久忽登楼，楼前开窗天入座。留天且莫放天归，问天明月来几时。青天推月上云表，使我对月自问之。试问月中玉妃子，人言羿妻无乃是。夜夜清风为作媒，欲把冰姿嫁谁氏。桂子婆娑今几秋，蕊宫珠殿何年修。吴刚执斧胡不休，玉兔银蟾犹更留。我闻明皇排空听，又闻李白骑鲸水中捉。至今天上弄银盘，依旧万星攒碧落。但见一轮月在天，如何千江千月圆。月还似水水似月，千眼所见皆同然。今方得月为诗侣，月亦有情但无语。延月不久月竟归，我欲乘风游玉宇。"}