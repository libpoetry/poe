{"id":"846666","title":"喜迁莺 庆陈丞在任五月三十","dynasty":"宋","author":"无名氏","text":"生贤时协。正炎官直午，日周三浃。门左垂弧，眉间喜色，尽道降神嵩岳。百里葱葱和气，总向蓝田会合。称庆旦，见吏民鼓舞，欢声和洽。玉叶。斟劝处，一饮流霞，红艳生双颊。钜竹槐松吟哦乐，指日荣膺异渥。皇上渴思经济，环召为霖作楫。快人望，愿长生，须与绛人同甲。"}