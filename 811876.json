{"id":"811876","title":"红梅八首","dynasty":"清","author":"华蘅芳","text":"孤峭心情未入时，故教脂粉玷幽姿。文从绚烂归平淡，质为清高费护持。生面已开桃李派，芳心不使蝶蜂知。从今识破餐霞术，紫府丹宵便合宜。冰肌玉貌独嫌寒，捣就灵砂细细餐。姑射山中沉醉卧，寿阳宫里带羞看。让他腊雪三分白，酝出春风一味酸。但愿朱颜常不改，年年换骨暗吞丹。一枝幽艳冠群芳，薄晕胭脂作晓妆。品格不求人别白，梦魂还伴月昏黄。纵参色相仍非俗，稍带铅华亦有香。毕竟春心终贴骨，夜深未解绛纱囊。略染尘缘也不妨，罗浮仙子舞霓裳。返魂幸有还丹术，革面难寻醒酒方。雪后春前凭位置，脂香粉腻费思量。莫将艳体疵清品，此是人间铁石肠。化工渲染欲春天，盼到繁华已近年。名士丰神多绮丽，美人态度总婵娟。每逢索笑腮先赤，生就含酸色更嫣。最爱横斜疏影里，绛唇点点吐轻烟。玉臂犹留血印痕，深宫十载感君恩。一生常妒杨妃色，九死仍回姹女魂。也向茅檐春烂漫，何曾纸帐梦温存。丹心未改冰霜操，花案谁翻不白冤。年来花样又翻新，活态生香会写真。粉本尚嫌无色泽，丹铅毕竟费精神。几疑杏苑曾栖燕，不是桃源莫避秦。任尔秾华逞妖冶，枝头先占一枝春。危楼一角月三更，酒态撩人半醉醒。短笛腔中愁落魄，卖花声里幸无名。烧残绛蜡心还热，披上绯衣色更明。可惜成荫先结子，不教飞燕试身轻。"}