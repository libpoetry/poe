{"id":"621609","title":"有所思","dynasty":"明","author":"郭之奇","text":"有所思，寒不知冬，暑不知夏。旦不知昼，昏不知夜。闻人悦春光，起视春光断柔肠。闻人爱秋清，坐守秋清出愁情。来日悠悠去日多，花开怯对落如何。风雨驱花异夕朝，朝夕衔思赴远遥。朝思在山神巍峨，暮断在水梦风波。飞鸟当前见人心，不传思人往来音。毋乃心心不相识，能鸟知之朝唧唧。人因谓我无思远，口欲相置心难挽。春蚕成茧还吐丝，丝短丝长织女知。"}