{"id":"779206","title":"风流子 幽情","dynasty":"清","author":"陈世祥","text":"相逢携手觑，今何夕、仔细问卿卿。是彩缯能真，画中形现，蘅芜在握，梦里逢迎。重携手、移灯端翠钿，促膝亸香缨。一尺柳丝，瘦来有几，两痕山影，淡了还曾。别时浑似醉，愁中意、今宵此际才醒。当日心烟对袅，目语双成。谢天公判断，幽欢许结，花神拥护，痴想教灵。多少相思证据，说与星星。"}