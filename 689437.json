{"id":"689437","title":"赠冯季良","dynasty":"明","author":"佘翔","text":"一谢侯门似客卿，志游翰墨懒逢迎。涉江采得芙蓉佩，赠尔临风度赤城。会稽东去不辞贫，为爱兰亭寄此身。笑问若耶溪上月，即今谁似浣纱人。燕市时时过酒徒，问余何事混江湖。于今供奉维摩室，不是冯家旧子都。东海黄郎气逼天，汉庭诏狱党人年。朔风吹堕燕山雪，藉尔晨昏进橐饘。谁字冯生曰季良，东瓯才子汉仙郎。漫疑身带青莲色，分得阿耨九品香。"}