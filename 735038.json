{"id":"735038","title":"牧仲见贻方竹杖赋谢","dynasty":"清","author":"朱载震","text":"明日别公庐山去，赠我竹杖随行縢。体方节坚色滑净，一条碧玉锋棱棱。侧闻分宁邃岩谷，狼虎部曲蒙茸藤。截致颇难形甚古，大朴不雕囊以缯。世闻圆柔易为好，直方谁解堪依凭。我老懒拙无一可，舍藏信宜行未能。大布一领书一簏，漫游得此真良朋。匡君旧识不我弃，招手高峰穿崚嶒。扶携万仞观天地，大笑齐物无鹍鹏。拜公嘉锡感公意，知己名言永服膺。何当杖头书岁月，幽寻衡岱嵩华恒。"}