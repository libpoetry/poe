{"id":"950325","title":"再次韵为谢","dynasty":"宋","author":"周麟之","text":"公诗律严如用兵，江淮草木先知名。少当千人扫文阵，晚策百胜攻愁城。诗坛老将天下杰，笔倒三江流万折。时将妙句吐长虹，李杜文章光不灭。由来事业师伊周，讵止博识穷九丘。星列丹墀蔼华望，月升金掌陈嘉谋。脱冠归来双鬓改，任尔功名争好采。挥弦月下奏高山，击楫波间哦小海。方今祝网仁如商，圣贤相逢治具张。鹤书旁午诏多士，不以椳闑遗寸长。如公岂得栖林壑，焉问晓猿惊索寞。岁晚方谐魏阙心，官閒不减商山乐。湖上春来花恼人，我不忧贫依富邻。朋友胶漆古来事，愿言握臂追雷陈。"}