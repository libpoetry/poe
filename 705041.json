{"id":"705041","title":"听铁泉和韵","dynasty":"明","author":"霍韬","text":"铁泉一漱一潺湲，一落乘虹又一源。若向东流更东汇，兼天波跃更无端。波跃春天一抹碧，蜉蝣转瞬皆桑田。山中岁月谁描画，万水烟深紫翠妍。妍媸今古一临流，颦笑东风秖自羞。拄杖他山还采药，药苗春好更何求。求得知心只鹿麋，凤衰歌后更无诗。黄云紫水看前哲，谁浚涓涓一脉微。千年一脉涓流渺，孤鹤横空山色低。东望蒹葭隔烟渚，更堪薇蕨问夷齐。"}