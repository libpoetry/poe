{"id":"12397","title":"留别舍弟","dynasty":"唐代","author":"王建","text":"孤贱相长育，未曾为远游。谁不重欢爱，晨昏阙珍羞。出门念衣单，草木当穷秋。非疾有忧叹，实为人子尤。世情本难合，对面隔山丘。况复干戈地，懦夫何所投。与尔俱长成，尚为沟壑忧。岂非轻岁月，少小不勤修。从今解思量，勉力谋善猷。但得成尔身，衣食宁我求。固合受此训，堕慢为身羞。岁暮当归来，慎莫怀远游。"}