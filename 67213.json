{"id":"67213","title":"题半塘寺润公房顾叔明所画松壁","dynasty":"明代","author":"孙宁","text":"顾君叔明善写松，妙趣直与韦偃同。片缣幅纸不易得，人争一睹清双瞳。玉岩上人即粲可，早跻十地成全功。禅房素壁耀霜雪，绘画未许来庸工。叔明对此役意匠，捉笔跳叫声摩空。须臾貌作老蛟影，毫端瞥若回腥风。隔座时疑翠涛响，钩帘日讶玄云封。宿鹤已去落花尽，庭前细雨春濛濛。老夫寻幽适相过，览之便觉心神融。酒酣信手为长句，醒愧涴花溪上翁。"}