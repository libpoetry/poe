{"id":"1110150","title":"送刘仪甫职方东归二首","dynasty":"宋","author":"吕陶","text":"蓝田良玉古称珍，品属琼瑶异珷珉。纯有英华为国宝，贵无雕琢是天真。连城享价千金重，垂缫承光五采新。群后在廷皆执瑞，大圭终得奉严宸。南山苍柏自森森，长就乔枝出茂林。肃政台中思直干，孔明祠下得清阴。风云每助孤高势，霜雪难移劲挺心。大厦有成梁栋在，平时燕雀望皆深。"}