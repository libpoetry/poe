{"id":"701248","title":"秋怀","dynasty":"明","author":"黄圣期","text":"朝来爽气满檀栾，坐对西山拄笏看。玉井远含诸壑静，碧云晴锁半峰寒。殿前古柏团苍盖，湖上仙舟隐翠翰。遥忆宸游当此地，百灵趋走护金銮。帝子当离象魏悬，丽谯高望更巍然。黄霾倏噎三春雨，赤焰频惊四月天。雉堞千盘依燕雀，翚飞一炬落蜿蜒。村官指点营城日，圣主端居光宅年。天府元称二百重，园陵北望枕居庸。可堪塞岭时宵猎，几处边城起夕烽。马市频年虚议款，虏王当日漫谈封。四郊自此方多垒，三辅何时竟乐农。神京壮丽象昭回，阊阖门从碧汉开。南海晴光连禁苑，西山翠色敞楼台。万方贡使天边入，三殿材官日下来。欲向帝城一纪胜，抽毫终愧掞天才。芝房桂阁对妆楼，碧沼芙蓉引御沟。辇道乍临仙佩迥，炉烟细驻画帘秋。晨鸦每带昭阳色，夕兔长添永巷愁。闻道深居饶上理，悬知宵旰独先忧。先皇盛德本休明，肃慎由来贡内京。马市自开夷服禁，龙庭曾卫汉家营。貂珰误国随招寇，将校何人复玩兵。辽事只今忧更大，急需长策佐金城。"}