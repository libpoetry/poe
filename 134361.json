{"id":"134361","title":"送导江李主簿君俞","dynasty":"宋代","author":"司马光","text":"学海无涯富，辞锋一战勋。声华掩终贾，赋颂继渊云。五斗为边吏，千他饱戍军。明恩美尤异，优秩赏能勤。黄祖阴怀怒，张汤巧用文。折虽因木秀，烧不变兰薰。迹有穷通异，心无得丧分。龙蛇宁久蛰，玉石岂俱焚。蜀国花饶思，临邛酒易醺。西风时有意，尺纸慰离群。"}