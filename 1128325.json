{"id":"1128325","title":"夏日山居好十首","dynasty":"宋","author":"舒岳祥","text":"夏日山居好，清风报断梅。林深蚊却退，山合鸟飞回。一霎过云雨，数声深水雷。绕园寻蠹笋，聊以荐山杯。夏日山居好，吟来亦自豪。焚香诵周易，痛饮读离骚。莫讳无三甲，吾今已二毛。芜编三百卷，空费一生劳。夏日山居好，还思童冠时。汗流修举业，浴罢间题诗。边事廷绅奏，朝除邸报驰。槐花时节近，新说合新知。夏日山居好，茅檐水饼香。蕉衫身俭洁，纱帽顶清凉。润叶桑藏井，新梢笋过墙。莫言炎热苦，胜处苦寒乡。夏日山居好，凉风树下生。三茶还可瀹，二韭尚堪烹。永日闲言语，平生实讲明。半空飞赤电，燕坐不须惊。夏日山居好，清溪一笛风。瘦躯便褐短，寡发爱梳松。细雨明归鹭，斜阳饮远虹。有时吟未稳，饱步自书空。夏日山居好，鸡鸣桑柘烟。笋摇知狖过，草偃觉鹅眠。休问田园计，聊随饮食缘。经营空自苦，烦恼更谁怜。夏日山居好，虫鸣山更幽。青鞋紫藤杖，玉醴绿瓷瓯。飞露吹黄葛，凉风洒白头。已知时雨顺，更有虎狼忧。夏日山居好，日长宜学文。金门堪避世，?亩不忘君。林宿三冬雪，岩藏万里云。屈伸吾道在，何必杂人群。夏日山居好，藤床面北林。荷心风百顷，秧底月千寻。幽鸟珍毛羽，流泉响磬琴。此中多乐事，客至亦能吟。"}