{"id":"693586","title":"云庄十石辞 仰高","dynasty":"明","author":"邵宝","text":"有石兮山巅，咫尺兮青天。日延企兮愁予，何星辰兮渺然。左予顾兮骋怀，下方忽兮云开。坐商谣兮击石，见双鹤兮飞来。山北顾兮又东，云冥冥兮海濛濛。扶桑眷兮安在，空叹息兮桴翁。山苍苍兮白云，白杨风兮夕曛。怀伊人兮终古，秋吾黍兮春芹。夫何为兮此峰，中砑然兮有容。云纷纷兮在下，欲跻攀兮焉从。云际兮山麓，原离离兮芳菉。天风起兮樵歌，思幽人兮在谷。目窅窅兮天涯，岑遥碧兮参差。望重华兮未极，渺何方兮九疑。夙游兮四方，江湖兮庙堂。眷兹洞兮吾老，何忧心兮可忘。晨彗兮墓前，夕次兮墓左。有石兮如屏，栖栖兮隐我。有石兮应星，万古兮北向。夕下拜兮老臣，有天临兮在上。"}