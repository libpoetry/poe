{"id":"433086","title":"师郑邮示诗史乙集刊成自题二首次原韵","dynasty":"近现代","author":"徐兆玮","text":"满目关河故国秋，谷音凄厉远征搜。凋零吴会英才集，寂寞长安月旦州。扰扰南施兼北宋，纷纷怨李与恩牛。并时人物颓唐甚，展卷灯前起百忧。未甘浊世隐狂奴，文体犹矜别富吴。阿阁几曾巢瑞凤，延秋何忍听啼乌。旅怀惆怅危梁燕，乡味思量旧日鲈。头白汗青应有待，贞元朝士莫增吁。"}