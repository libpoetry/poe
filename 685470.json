{"id":"685470","title":"浮邱漫兴次李烟客韵四首","dynasty":"明","author":"邓云霄","text":"傲骨逢时拙，悬车四载馀。逍遥思化国，清寂得仙居。洞閟真人录，碑存太史书。翛然谐独往，高枕即吾庐。潮生丹井满，折苇可为舟。欲识神仙意，还同江海鸥。未穷三岛路，权作五湖游。何处多灵草，吾先向祖洲。独占郊原胜，平临水石分。岩含三秀草，门对十洲云。风静停幡影，人来混鹿群。只疑棋伴里，或有紫阳君。亭台询往事，相国旧行春。莲社推诗长，銮坡作帝宾。荣名终白首，澹泊是玄津。再检谪仙籍，天南近几人。"}