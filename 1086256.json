{"id":"1086256","title":"陈提刑永仲以清名室志先德也诗以美之","dynasty":"宋","author":"王十朋","text":"庞公尝有言，我独遗以清。贤者于子孙，所遗良不轻。颍川老龙公，落落前朝英。帝命作南伯，清德如广平。宸翰一字褒，不啻华衮荣。是以自贤孙，持节蜚英声。结庐桐城隅，室以清为名。仰不忝厥祖，俯能规后生。我来聚星地，喜见此老成。公清不自言，蔼然著乡评。时焉访其室，鄙吝不敢萌。如觌任棠水，似濯沧浪缨。愿移清室风，于以清寰瀛。"}