{"id":"369058","title":"摸鱼儿·过邯郸","dynasty":"清代","author":"杨芳灿","text":"两茫茫、神仙富贵，邯郸古道行客。酒边却话才人恨，零落好春堪惜。薄命妾。休怅望、钿车梦断琼楼月。苕华一阕。记当日丛台，妖歌嫚舞，转眼也消歇。人何处，谩道上清沦谪。蕊珠依旧宫阙。年华最怕经风雨，多少粉魔香劫。寻解脱。除非问、青瓷枕里丹砂诀。情肠傥热。便金屋藏卿，云台著我，还是梦中说。"}