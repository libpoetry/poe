{"id":"1126532","title":"依韵和孙侔雁荡二首","dynasty":"宋","author":"梅尧臣","text":"海边巉绝有苍山，怪怪奇奇物象闲。百丈素流珠喷薄，千重红树火回环。远寻僧寺石屏下，时遇野人云屋间。今日京华见君说，便思轻舸出东关。雁荡高高路莫通，衔芦秋翼入云峰。山头水阔不见影，岩下沙平时有踪。千仞柱天何敛闪，万工挥笔漫轻浓。葛巾蜡屐未能著，空羡青苍重复重。"}