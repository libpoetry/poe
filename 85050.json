{"id":"85050","title":"望海潮·题灵光寺辽咸雍塔残砖","dynasty":"现代","author":"溥心畲","text":"压塞寒山，凌空孤塔，兴亡阅尽年华。满月金容，庄严妙相，无端影减尘沙。鼙鼓乱纷纷，是何处，兵火交加。断土零烟，有谁凭吊梵王家！荒城古戍鸣笳。见萧萧衰柳，落落飞鸦。检点残云，低回片瓦，前朝旧事堪嗟。烟外夕阳斜。叹虚空粉碎，乱眼昙花。携酒重来，只余清泪洒天涯。"}