{"id":"1154274","title":"汉堤诗","dynasty":"唐","author":"卢肇","text":"阴沴奸阳，来暴于襄。洎入大郛，波端若铓。触厚摧高，不知其防。骇溃颠委，万室皆毁。灶登蛟鼍，堂集鳣鲔。惟恩若雠，母不能子。洪溃既涸，闬闳其虚。以隳我堵，以剥我庐。酸伤顾望，若践丘墟。帝曰念嗟，朕日南顾。流灾降慝，天曷台怒。滔滔襄郊，捽我婴孺。于惟馀氓，饥伤喘呼。斯为淫痍，孰往膏傅。惟汝元寮，佥举明哲。我公用谐，苴茅杖节。来视襄人，喔咻提挈。不日不月，咍乎抃悦。乃泳故堤，陷于沙泥。缺落坳圯，由东讫西。公曰呜呼，汉之有堤。实命襄人，不力乃力，则及乃身。具锸与畚，汉堤其新。帝廪有粟，帝府有缗。尔成尔堤，必锡尔勤。襄人怡怡，听命襄浒。背襄肩杵，奔走蹈舞。分之卒伍，令以麾鼓。寻尺既度，日月可数。登登嶪嶪，周旋上下。披岘斲楚，飞石挽土。举筑殷雷，骇汗霏雨。疲癃鳏独，奋有筋膂。呀吁来助，提筐负筥。不劳其劳，杂沓笑语。咸曰卢公，来赐我生。斯堤既成，蜿蜿而平。确尔山固，屹如云横。汉流虽狂，坚不可蚀。代千年亿，与天无极。惟公之堤，昔在人心。既筑既城，横之于南。萌渚不峻，此门不深。今复在兹，于汉之阴。斯堤已崇，兹民获祐。齯童相庆，室以完富。贻于襄人，愿保厥寿。繄公之功，赫焉如昼。捍此巨灾，崒若京阜。天子赐之，百姓载之。族孙作诗，昭示厥后。"}