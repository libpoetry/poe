{"id":"682299","title":"西苑诗十首 万岁山","dynasty":"明","author":"马汝骥","text":"葱郁倚青天，微茫散紫烟。祖瀛符帝宅，泰华镇王川。树里西山对，花中北极悬。登封非远幸，三祝配尧年。碧苑西连阙，瑶池北映空。象垂河汉表，气与斗牛通。鲸跃如翻石，鳌行不断虹。苍茫观海日，朝会百川同。堞绕门双辟，梯悬殿一攀。飞甍承宝盖，列牖转瑶环。松古盘云翠，苔新带雨斑。三杨赐游数，稽首忆天颜。碧池悬帝阙，琼岛入仙家。洞口流云气，星涛涌日华。桃源虚岁月，蓬海复尘沙。绣殿游天女，燕支映夕霞。凤殿临瑶水，龙舟锁白云。楼台疑上汉，箫鼓忆横汾。池岂昆明凿，波犹太液分。昔年浮万里，兰桂咏缤纷。辇道山楼直，宫园水殿低。碧荷春槛出，红药晚阶齐。钓石蛟龙隐，歌台鸟雀啼。翠华当日幸，花木五云迷。金堤回北拱，宝殿乐西城。舂急奔湍上，梁危架石行。池龙蟠九岛，苑鸟下层城。帝豫因民事，长杨愧颂声。灌木晴湖合，高花午榭移。尧茨元不剪，周稼欲先知。雨露悬蓬径，风云护竹篱。九重欢豫地，仿佛见龙旗。云梯盘石迥，水洞穴山深。龙壑春雷斗，鲛宫昼日临。璧金翻竹色，槛玉落藤阴。谁作梁园赋，还来奏上林。曲台通太乙，复道肃钩陈。虎旅归营久，龙光绕禁新。柏梁开日月，蓬阁接天人。汉帝崇文化，赓歌奉紫宸。"}