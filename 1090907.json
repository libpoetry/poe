{"id":"1090907","title":"西山野步","dynasty":"宋","author":"薛季宣","text":"雨夏作晴天，浮云带溶泄。西山旦驱马，踏破苍崖翠。寒泉涨新绿，决决鸣环佩。上有吴郊畤，九曲羊肠细。筑阁听松风，缥渺江无际。野僧喜客来，一见心已醉。竹萌荐盘餐，玉切琅玕碎。吟哦壁间诗，恍与古人对。时发一笑粲，韶闻殆忘味。清游淡何营，不知夕将至。岸巾步箬谷，欲往叵自遂。酌此菩萨泉，为浣濯恶世。"}