{"id":"579567","title":"毛女词","dynasty":"明","author":"江源","text":"芒砀龙起嬴秦亡，咸阳鹿走子婴降。秦宫美人何所之，华阴深处双鱼藏。风骨本是麻姑侣，两肩槲叶无寒暑。回望长安忆旧君，那知汉晋更新主。丹崖碧水皆行踪，梦魂不到阿房宫。千年颜色驻流景，万山芝草摇春风。独不见同时美人逐降虏，朝为秦宫姬，暮作楚人妇。辱身流落长辛苦，何如物外恣逍遥，上天下天跨鹤随王母。"}