{"id":"1250662","title":"婺州新城诗","dynasty":"元末明初","author":"王祎","text":"额额婺城，十里其周。昔圮今崇，伊谁云谋。谋夫虽多，材则匪优。宪司有命，总于叶侯。侯来自括，其政有捷。乃颁役要，乃定土法。乃稽民籍，第其乙甲。庶民毕来，遐迩爰发。取土于隍，取石于冈。筑之登登，鼛鼓载扬。侯来戾止，督我巡功。载劬厥躬，食息靡遑。自春徂秋，为日凡百。功以告成，不缓不亟。雉堞云连，楼橹山植。既壮既严，势乃雒雒。方役之兴，民讹孔腾。侯曰尔民，尔毋卒争。凡今之为，图尔于宁。尔宁尔居，其溃于成。城既成矣，民则具喜。我有室家，我有父子。昔危莫保，今获攸止。匪侯我恩，畴克臻此。维古有言，民心靡坚。可与乐成，虑始则难。维侯不疑，事以卒完。维侯不欺，民以卒安。至坚者金，不朽者石。金石可毁，孰载侯绩。维侯之绩，有永无斁。作此颂诗，用播乡国。"}