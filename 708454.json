{"id":"708454","title":"满江红  其一 和绛云见赠韵","dynasty":"明末清初","author":"龚鼎孳","text":"伯仲齐名，论著作、吾当束手。六代后、江左清文，飞花拂柳。貂蝉竟剩青毡债，鹔鹴莫贳成都酒。慨秦川、公子正飘蓬，无林薮。五丝锦，冰蚕绣。五凤阁，丹霞构。见堵墙落笔，顿倾朝右。银汉已过蟾兔夕，玉河甫歇蛟龙斗。但除君、偕饮复偕歌，三缄口。"}