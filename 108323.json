{"id":"108323","title":"为合密府判题赵子昂大字兰亭","dynasty":"元代","author":"方回","text":"神奇变化莫若龙，屈蟠可藏螺谷中。一声霹雳起头角，金鳞万丈横苍空。右军禊帖不盈咫，善临摹者子赵子。一觞一咏十九之，方如带玉满疋纸。小字古称黄庭经，大字焦山瘗鹤铭。小敛大纵出一手，譬如写真妙丹青。写真但要写得似，小纖大浓皆可喜。小如眼中见瞳人，大如镜中见全身。"}