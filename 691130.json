{"id":"691130","title":"四虫言四首 蜂","dynasty":"明","author":"李本","text":"翁翁复翁翁，汝俦谁与同。此翁不解世间事，世间老贱少为贵。恨不镊白还苍童，何用自口称翁翁。遮了遮了。主人屋破忙不补，只愁秋来长苦雨。南冈黄茆亦易求，何不剪取遮床头。城中尽是楼上楼，谁念中宵沾湿愁。快织快织，两日催成绢一疋。严霜冻柏风断机，不辞深夜了残机。便从灯下试刀尺，寄到边城犹怪迟。类我类我，休忘字卵。听我教诲勤，愿尔假作真。恩同骨肉长相亲。莫学人家放荡儿，少时父母长路歧。"}