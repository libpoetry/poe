{"id":"702103","title":"和郑伯兴上陵三首","dynasty":"明","author":"湛若水","text":"郁郁诸陵浮地起，恢恢玄极倚天开。虚传龙驭宾天府，实见麒麟卧草莱。望阙众星同绕斗，吟诗一客独登台。楚歌郢曲多遗调，试续离骚不可哉。北极高齐天寿山，何当与尔同追攀。五岳拱如尊帝义，诸峰攒作效颦颜。共怜福地藏玄苑，信有神山出世寰。正忆都城珠斗下，镜光吟望几凭阑。羁思那堪更感时，忽传诗句到阶墀。普天吾欲一流涕，率土谁能咏孝思。天运去来浑不管，阳回草木也应知。临风无限攀号意，独立斜阳疋马迟。"}