{"id":"755299","title":"寒夜得萧月楼与乌拉扎桐云两夫人书感赋小诗藉以作答","dynasty":"清","author":"左锡嘉","text":"北风撼窗纸，寒向味寒寂。离绪纷如芒，兀坐但守默。青鸟不辞远，翩跹落云翮。故人情意长，迢递寄胸臆。申函蜡炬红，墨花浮黛色。上言久别离，下言长相忆。知交感参商，良晤安可得。念子夫婿贵，古干皎松柏。念子太瘦生，辛劳职内则。两贤不我遗，同心悦芳泽。因知悱恻怀，名族等阀阅。岂不云路翔，官高各异域。人生怀至性，离悃料难释。愿子时加餐，珍重卫朝夕。和霭生春风，景福自天锡。嗟我就薄养，对案每忘食。朔方多风沙，传舍复逼侧。平生有姊弟，宦辙异南北。儿女虽成行，出门云水隔。天涯念骨肉，音书常梗涩。绵渺难忘情，望远心常惕。况复秋霜零，芙蓉萎芳节。触目怀感伤，忍泪不成滴。将老遘兹痌，日促鬓丝白。何以报知己，仪一心如结。夜深砚冰凝，过雁送风急。纸短难具陈，月落晓天碧。"}