{"id":"702795","title":"赠曹嗣山总河三首","dynasty":"明","author":"董其昌","text":"警水勤明主，匡时得上公。业从专钺久，恩向锡圭崇。清济莲花府，黄流瓠子宫。十年驱节地，重入指挥中。苍玉与朱斿，高牙控上游。巳分周二陕，尽护汉诸侯。龙颡藏弓地，鱼鳞转饷舟。应还补天手，一解庙堂忧。禹功犹在眼，汉策若为纷。似鹊填何补，其鱼叹岂闻。中台今省月，宝鼎欲敲云。一片征南石，兼书白郑勋。"}