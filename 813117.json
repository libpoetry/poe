{"id":"813117","title":"十月初十与家人话梁园旧事感赋二首","dynasty":"清","author":"张洵佳","text":"往事梁园付水流，梦魂时复夜深游。平津待士三生契，杜曲还乡两鬓秋。薄宦辛勤馀薄禄，浮生飘泊感浮沤。陈留古郡留鸿爪，惭有遗民念故侯。春蚕到老尚抽丝，怅忆荃荪赋楚辞。北地佳人愁独立，西江明月照相思。云龙事业随波逝，香火因缘感佛慈。今日夷门衰草遍，不堪重吊信陵祠。"}