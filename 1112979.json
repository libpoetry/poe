{"id":"1112979","title":"舅李侍郎挽词三首","dynasty":"宋","author":"张纲","text":"射策飞腾早，推贤望实兼。直心常自负，大器果难淹。持橐丹墀稳，分符画戟严。平生莫追忆，泪尽转愁添。诸舅唯公在，承颜念母存。笑看身已老，情话意弥温。不作求田计，方期报主恩。高堂忽萧瑟，谁为赋招魂。彊健公先去，零丁我曷从。同盟空白水，酷似有衰容。休说鹓行梦，看成马鬣封。泪流南望眼，愁绝暮云重。"}