{"id":"1198393","title":"失题","dynasty":"魏晋","author":"陆云","text":"思乐芳林，言采其菊。衡薄遵涂，中原有菽。登彼修峦，在林寤宿。彷佛佳人，清颜如玉。予美亡此，谁为适道。容与俟之，玄发方皓。踯躅山阿，玩此芳草。愿餐其颖，庶以遗老。亹亹嘉时，飘忽弃予。有瞻逝深，永叹潜浒。登愿扶桑，抑结飞晷。伊人匪存，遗芳孰与。精气为物，或降或升。徂落攸往，神奇有登。死生为徒，存亡曷胜。谓予不信，遗籍有徵。闲居外物，静言乐幽。绳枢增结，瓮牖绸缪。和神当春，清节为秋。天地则尔，户庭已悠。嗟我怀人，悠悠其潜。念昔先烈，有怀所钦。骇情玩世，当允南金。琼辉邈矣，谁适为心。明发兴言，慷慨芳林。"}