{"id":"1237383","title":"友人拟古乐府因题十绝句","dynasty":"元","author":"黄清老","text":"早晚临妆镜，秋容怯玉钿。君心如日月，照妾似初年。采荇归来午，花梢日转廊。绿阴凉似水，不用洗红妆。生爱东邻女，蛾眉画不如。近来机杼废，临得右军书。漫道从军乐，风霜只独居。三年辽水上，不得一行书。海上扶桑景，清光日见君。祇愁风雨夜，西北有浮云。今夜中秋月，含情独上楼。辰星三两点，偏照玉帘钩。自见南楼月，频频梦楚州。无端今夜雨，祇作小山秋。露井疏桐晚，风亭碧藕秋。卷帘山月上，水宿见双鸥。堂上春花老，流泉日绕山。愿为双白鹤，云路载君还。天子西巡狩，彤弓锡虎臣。楼兰何日斩，看汝画麒麟。"}