{"id":"464284","title":"瑞鹤仙 其一 次韵答弟寿六十","dynasty":"当代","author":"魏元旷","text":"寂寞东皋业。又花发山城，春寒水国。冒雨冲烟出。看望里青芜，剪齐一律。窗南砚北。尽佳句、归来新得。祗愁闻暗树，深篁蜀鸟，声声啼血。鬓色。丝丝催换，老我何辞，碎尘踪迹。故园灯火，惆怅昔年今夕。甚长安旧梦，鬼神莫问，宣室几曾前席。且栖迟衡宇，料量烧田时节。"}