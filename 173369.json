{"id":"173369","title":"刘行简以自题所车墨竹诗见示依韵酬之","dynasty":"宋代","author":"王洋","text":"买花无谋谋买竹，少陵未必甘同谷。索酒瓶空方索茶，陶水终惭锦茵宿。我生绝意鹤背钱，犯分犹贪竹间肉。农华稳付桃李春，寂寞颇疑松柏独。自逢刘叟用意好，钱不看囊不羞忸。误身冠在竹皮宽，比酒叶宜衫色绿。如翁须著第一流，艺能饱胜三千秋。少名数辈列青士，语放干云封素侯。"}