{"id":"821812","title":"玉京谣 代怨，借梦窗韵","dynasty":"清末近现代初","author":"汪东","text":"一梦柔乡渺，诉与愁心，但只唇焦敝。乍可温存，猜嫌还讼瓜李。恨海燕、春晚来时，看绿尽、花梢无计。尘埃里。安巢古堞，将雏空垒。盈盈自采蘼芜，断素量缣，又宝筝日倚。钗卜虚谐，良宵孤负鸳被。料故欢、风雨闻铃，暗愧汝、玉颜微泚。争得似。情寄片红沟水。"}