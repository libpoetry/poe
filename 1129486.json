{"id":"1129486","title":"刘漫塘寄谢宜兴三诗属宜兴索和","dynasty":"宋","author":"释居简","text":"医俗无如退，荣身岂俟官。不知狙喜怒，聊问竹平安。恶曲麾圆器，希同即异端。十虚无四壁，冷眼要人看。美政喧邻壤，新诗致漫翁。新声能峭眇，嘉实对清空。药苦终成效，言甘恐害忠。不逢丈人行，争识古人风。泳飞楼上吟，记赏竹岩深。鹤已几番子，棠仍千树阴。名随北斗上，刻笑岘山沉。独欠岩翁些，交游尚挂心。"}