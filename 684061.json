{"id":"684061","title":"夏日偶成不复伦次共得廿首复作长山道中故事耳","dynasty":"明","author":"王世贞","text":"一贵一贱转眼，得意失意片言。丈夫自管六尺，莫拟轻受人恩。眷属偶然萍聚，此身亦是蓬飘。从他千古万古，何异明朝昨朝。为问夹毂周道，何如耦耕老农。六州铁铸成错，一尺布尚可缝。谷秕不如稗成，贵死不如贱生。东家送丧鼓吹，西家嫁女哭声。在山亦名小草，辞钓却唤阳鱎。何似一群鸾鹤，饱吃鳅鳝翀霄。小人请学为圃，愚公始爱移山。不至终身钱孔，似胜天下辙环。刘项蜗角千里，彭聃蜉蝣片时。唯有腾腾酒睡，唤作小劫须弥。右丞辋川胜地，少傅履道新居。此生大堪假息，身后岂必吾庐。法书名画古鼎，诗卷茶垆酒鎗。人呼六一居士，自号乌有先生。试茶初动蟹眼，临帖更画乌丝。啜罢冷淘槐叶，微吟双调柘枝。姓名琬琰四海，文字金石千秋。秖堪曳尾沙畔，那可跨鹤扬州。湖田未论厚薄，颇堪伏腊之资。吾意无可不可，世途已而殆而。车公一言拜相，司马三赋为郎。既与此人同世，取舍更自茫茫。握管颇成快事，衔杯差不让人。何曾在下援上，亦否辞富居贫。重权一佩六印，巧宦十至九卿。八十日陶彭泽，福薄苦要归耕。时事十羊九牧，世情暮四朝三。莫忧深源难起，自信中散不堪。有子万事非足，无官一身不轻。仙人自来忍辱，居士难矣净名。脩罗怨为兵刃，调达谤作笙歌。大梵天宫自在，光明不照娑婆。黄雀入水为蛤，青鸠乘春化鹰。升沈偶然所遇，强弱岂尔之能。踰冠已叨银艾，三十谬领金绯。总就回波六字，唯向君王乞归。"}