{"id":"1236950","title":"至元庚辰繇集贤出知济南暂还吴兴赋诗书怀","dynasty":"元","author":"赵孟頫","text":"五年京国误蒙恩，乍到江南似梦魂。云影时移半山黑，水痕新涨一溪浑。宦途久有曼容志，㛰娶终寻尚子言。政为疏慵无补报，非干高尚慕丘园。多病相如巳倦游，思归张翰况逢秋。鲈鱼莼菜俱无恙，鸿雁稻粱非所求。空有丹心依魏阙，又携十口过齐州。闲身却羡沙头鹭，飞去飞来百自由。"}