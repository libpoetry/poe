{"id":"1122228","title":"为汤提刑赋南园玉绣毬花二首","dynasty":"宋","author":"俞德邻","text":"绣衣持斧旧诗翁，天与奇葩衬绮栊。翠㔩叶攒珠的皪，碧搔头映玉珑璁。氤氲香雾迷丛蝶，淡沲晴飔飏转蓬。安得素娥斟绿醑，缓歌一阕月明中。愁烟泫露泣明妃，万蝶魂迷倦不飞。帐簇流苏裀翡翠，阶翻蹴鞠落珠玑。琼葩分韵香疑减，柳絮成团似却非。风雨朝昏他日约，忍令容易失芳菲。"}