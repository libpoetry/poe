{"id":"1070674","title":"县斋清坐有怀 其一","dynasty":"宋","author":"李光","text":"门外无俗轨，相对惟独鹤。短翮虽未全，志已翔寥廓。轩然避鸡群，不受鹰隼搏。持以比佳士，洁白诚相若。笔端生云烟，胸中贮丘壑。怜君青云姿，胡为滞莲幕。英豪出草莱，阘茸履台阁。新诗时有寄，妙语洗烦灼。种学求根源，意匠无斧凿。自惭非清流，讼牒困酬酢。好古虽胆大，去恶愧力弱。君来破吾颜，商榷尽流略。高轩挂琴剑，景物如宿约。遥山倚青冥，远水带城郭。圆荷已浮花，晚笋亦脱箨。涓涓风露清，湛湛河汉落。浊醪有妙理，与子随意酌。万事付傥来，何必问日脚。"}