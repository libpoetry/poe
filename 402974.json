{"id":"402974","title":"台城路 鹤亭翁约泛金陵后湖","dynasty":"近现代末当代初","author":"赵尊岳","text":"碧湾深处寻幽径，凉阴乍移芳树。溆古苔荒，桩移水窄，残梦欲飞还住。圆蟾最苦。对如此江山，啸游俦侣。伫想明珰，景阳宫阙旧风度。阑干十二倚遍，遥钟穿浅黛，帘外儿女。未了清欢，渐催更漏，载得诗情归去。襟怀自许。认霞叶云荷，玉筝翠羽。点检韶华，后盟应记取。"}