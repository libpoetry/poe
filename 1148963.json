{"id":"1148963","title":"题孟中丞茅阁","dynasty":"唐","author":"元结","text":"小山为郡城，随水能萦纡。亭亭最高处，今是西南隅。杉大老犹在，苍苍数十株。垂阴满城上，枝叶何扶疏。乃知四海中，遗事谁谓无。及观茅阁成，始觉形胜殊。凭轩望熊湘，云榭连苍梧。天下正炎热，此然冰雪俱。客有在中坐，颂歌复何如。公欲举遗材，如此佳木欤。公方庇苍生，又如斯阁乎。请达谣颂声，愿公且踟蹰。"}