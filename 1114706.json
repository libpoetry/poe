{"id":"1114706","title":"喜遇洪仲本于山南以蝉噪林逾静鸟鸣山更幽为韵作十诗寄之兼呈驹父","dynasty":"宋","author":"李彭","text":"万壑无定姿，胜处加风烟。爱山亦尤物，常怵他人先。凌厉矫云翮，酬酢含风蝉。终日松路永，冲襟颇萧然。故人隔秋水，梦往宁可到。山南会心处，不负乾鹊噪。胸中如阴雨，百谷仰一膏。嘉德向来深，此事神所劳。明月出东壁，历井复扪参。如我饮欢伯，了无经世心。土膏富畦垄，浊醪有常斟。鸟语复见广，浩荡栖云林。游目霄壤间，禀生不可逾。企跃有定在，嗜好真殊途。超诣方独往，安然钟鼎娱。嗟彼强聒士，营营竟何如。老圃志沉郁，久哉宦悰冷。道广虽难周，恬愉境元静。著书雪明窗，垂老真隽永。诸郎汗血姿，一一皆绝影。窗上飞野马，酒中鸣山鸟。俯仰几何时，秋林风袅袅。高怀凡情尽，虚齐尘事少。卧读若耶诗，意寄在云表。绿发嗜翰墨，颇徂成章程。耽思且傍讯，仅有能诗声。老语如冻芋，时时强抽萌。公等极英妙，每闻鸾凤鸣。禹金贡九牧，铸鼎知神奸。博学如地负，能发键与关。奇货只希价，妙语期藏山。要当继三代，何劳追二班。豺祭秋事归，蓐收遂为政。爽气挟曙来，风露颇辉映。祛我中夜懒，起予维摩病。回首问炎蒸，暴谑子难更。倚杖览清旷，江皋事事幽。战胜名义府，策勋逾彻侯。世故每情得，尘缘成语偷。长吟抚孤松，濯足清江流。"}