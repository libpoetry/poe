{"id":"202185","title":"同诸公饯望元因宿谷隐以何当风雨夜复此对床","dynasty":"宋代","author":"李廌","text":"雨气天末来，暝色江皋起。层林蔽楼观，黯淡水云里。匹马何所从，翩翩五公子。异时天一方，相遇忽在此。温言各慰惜，道旧半悲喜。熠熠萤度帏，泫泫础流泚。他乡念羇旅，况复饯行李。一笑未易阑，相望迹千里。秋江冒后土，余潦满沟浍。行人泥没輈，腐黍乱荒荟。结客山中游，风雨在颠沛。峥嵘栋宇下，磊落宜我辈。还同竹溪逸，笑傲盼庭桧。繁阴阻杖履。曀曀几弦晦。谁能决顽云，共此明月对。"}