{"id":"1108841","title":"石竺山二十咏","dynasty":"宋","author":"刘克庄","text":"曾瞒张茂先，亦诳关尹喜。嗟余双眼白，任汝半空紫。仅可著孤身，何曾有四邻。切须留一榻，让与细书人。恰召阳翁伯，俄徵谢自然。不知玉楼上，几个是诗仙。闻说均州景，而今涴战尘。应随黑杀帝，避地肯来闽。吾脚今无力，安能跪鞠躬。北瞻韩吏部，南仰狄梁公。乍见作飞势，细听无唳声。雪翎差髣髴，丹顶不分明。点额有墨痕，剖腹无素书。俗视如顽石，仙骑上太虚。元不识死活，偶然逢二仙。昔与牧奴戏，今饶国手先。白公诗酒人，惜也未闻道。乍可无除书，不可坏丹灶。慈悲乳孙叔，恭敬侍小颠。烦君常警逻，老子□□□。自饥犹可忍，民饥谁恻隐。吾评首阳薇，不若石竺笋。圣人称水哉，昼夜流不息。东坡如万斛，南华只五石。汞可点为金，铁可浸为铜。勿使钟官知，一朝比仙童。狼来咋吾羊，猩来窃吾酒。汝为百兽王，不闻一声吼。惜齿埋之土，何曾愿世知。终为交趾献，亦被普贤骑。嗒然蒙一衲，趺坐不知年。处处神通现，何须海岸边。海岛五百士，刘郎庐亦深。不似阿罗汉，神通无处寻。此来为佳处，高犹在绝颠。吾衰中道废，汝少更加前。此为何处所，满目是琼瑰。圣人被褐怀，呆汉空手回。力却帝尧禅，犹为颍水羞。似曾洗渠耳，不可饮吾牛。"}