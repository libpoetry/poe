{"id":"745589","title":"钱忠介公海天浴日研","dynasty":"清","author":"郑璜","text":"匆匆小劫红羊过，此一片石常不磨。草堂出示为太息，凛然正气留山河。当时河山纷破碎，一发其柰千钧何。六狂生后存硕果，惟公激烈功最多。可怜海上作天子，孤舟险触蛟鼍涡。十亡十弊书数上，方王倾轧遭讥诃。军中羽檄倚此研，定知一日三摩挲。鸲之鹆之双泪眼，孤臣相对同滂沱。海天浴日寓深意，此意千载矢靡佗。精诚所感神示梦，手扶日上柰已矬。明知一旅势难济，妄思挥此回天戈。琅江致命事仓猝，研乎危不沈鲸波。沧桑虽变物无恙，背面滑润无侧颇。石果能言石应喜，暗中自有神灵呵。君不见玉带生与桥亭研，传观异代犹悲歌。"}