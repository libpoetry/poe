{"id":"114308","title":"次韵答张沙河","dynasty":"宋代","author":"黄庭坚","text":"张侯堂堂身八尺，老大无机如汉阴。猛摩虎牙取吞噬，自叹日月不照临。策名日已污轩冕，逃去未必焚山林。我评君才甚高妙，孤竹截管空桑琴。四十未曾成老翁，紫髯垂颐郁森森。眉宇之间见风雅，蓝田烟雾生球琳。胸中垒块正须酒，东海可揽北斗斟。古人已悲铜雀上，不闻向时清吹音。百年毁誉付谁定，取醉自可结舌瘖。使公系腰印如斗，驷马高盖驱駸駸。亲朋改观婢仆敬，成都男子宁异今。又言屋底甚悬磬，儿婚女嫁取千金。古来圣贤多不饱，谁能独无父母心。众雏堕地各有命，强为百草忧春霖。艾封人子暗目睫，与王同床悔沾襟。陇鸟入笼左右啄，终日思归碧山岑。一生能几开口笑，何忍更遣百虑侵。忽投雄篇写逸兴，仰占乾文动奎参。自陈使酒尝骂坐，惜予不与朋盍簪。君材蜀锦三千丈，要在刀尺成衣衾。南朝例有风流廦，楚地俗多词赋淫。屈原离骚岂不好，只今漂骨沧江浔。正令夷甫开三窟，猎以我道皆成禽。温恭忠厚神所劳，于鱼得计岂厌深。丈夫身在要勉力，岂有吾子终陆沈。鄙人相士盖多矣，勿作蔡泽笑噤吟。"}