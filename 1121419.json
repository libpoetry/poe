{"id":"1121419","title":"七交七首 河南府张推官","dynasty":"宋","author":"欧阳修","text":"尧夫大雅哲，禀德实温粹。霜筠秀含润，玉海湛无际。平明坐大府，官事盈案几。高谈遣放纷，外物不能累。非惟席上珍，乃是青云器。师鲁天下才，神锋凛豪俊。逸骥卧秋枥，意在骙骙迅。平居弄翰墨，挥洒不停瞬。谈笑帝王略，驱驰古今论。良工正求玉，片石胡为韫。子聪江山禀，弱岁擅奇誉。盱衡恣文辩，落笔妙言语。胡为冉冉趋，三十滞公府。美璞思善价，浮云有夷路。大雅恶速成，俟命宜希古。圣俞翘楚才，乃是东南秀。玉山高岑岑，映我觉形陋。离骚喻草香，诗人识鸟兽。城中争拥鼻，欲学不能就。平日礼文贤，宁久滞奔走。几道颜之徒，沈深务覃圣。采藻荐良璧，文润相辉映。入市羊驾车，谈道犀为柄。时时一文出，往往纸价盛。无为恋丘樊，遂滞蒲轮聘。余本漫浪者，兹亦漫为官。胡然类鸱夷，托载随车辕。时士不俛眉，默默谁与言。赖有洛中俊，日许相跻攀。饮德醉醇酎，袭馨佩春兰。平时罢军檄，文酒聊相欢。"}