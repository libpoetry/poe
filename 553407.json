{"id":"553407","title":"洪武九年岁丙辰二月十日被擢秦王礼官十七日同秦晋燕王府官僚召见奉天门下各赐马一疋楮币有差惶悚感激退而赋诗 其二","dynasty":"明","author":"程本立","text":"职币司存九府间，流行如水积如山。鹿皮荐璧侯王入，蚨血涂钱子母还。盛世理财元有道，小臣蒙赐独何颜。弊裘羸马仁三族，晏子为人亦未悭。"}