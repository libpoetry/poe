{"id":"816211","title":"秋景","dynasty":"清","author":"黄文仪","text":"秋来何物最关心，篱满黄花橘满林。一艺未成惭夙志，千诗寄意记幽音。奇文过眼聊成诵，奥义连篇费苦寻。读倦焚香欣独坐，不时悦耳听幽禽。玉阶绿荫连枝树，金鼎香开独占兰。喜作坡翁两日坐，未妨康节一身閒。半捲疏帘邀月色，好开幽径对花欢。柴门静掩苔无迹，味道应须万虑删。"}