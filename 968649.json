{"id":"968649","title":"醉蓬莱 重明节丙辰长汝","dynasty":"宋","author":"赵师侠","text":"正金风零露，玉宇生凉，晚秋天气。华渚流虹，应生商佳瑞。电绕神枢，庆绵宗社，御宝图宸极。脱屣尘凡，游心澹泊，逍遥物外。圣子神孙，祖皇文母，上接三宫，下通五世。至盛难名，亘古今无比。诞节重明，燕乐和气，动普天均被。寿祝南山，尊倾北海，臣邻欢醉。"}