{"id":"261634","title":"多丽·赠冒晋人","dynasty":"清代","author":"丁之翘","text":"傍东墙、寒烟老树苍茫。向此中，锄花灌竹，区区贫也何伤。书五车、有儿能读；酒一石、卖赋堪偿。策杖探梅，寻僧踏雪，水边林下恣徜徉。纵博得神仙富贵，勘破也寻常。争似做、诗家沈谢，词苑王杨。叹年年、江河日下，何须潦倒风霜。招不来、青门寄傲；麾不去、白社埋狂。鹤戴书归，鹿衔花卧，茶经丹术满缥囊。臣本是、农家之子，所业在田桑。任没齿、藜羹藿食，岂是膏粱？"}