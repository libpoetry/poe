{"id":"1081282","title":"香严寺洗足","dynasty":"宋","author":"陈渊","text":"肩舆苦顿撼，步入山间路。崎岖历荆榛，砂砾窘芒屦。披云造萧寺，弛担日已暮。僧房急解袜，一洗尘泥污。瓦盘深及膝，汤暖得频注。须臾和气达，凛凛毛发竖。翛然入无何，醉梦宁知处。此生事奔走，早晏失期度。念兹顷刻闲，百日不一遇。啖蔗入佳境，钟响忽予寤。蒲团赴微火，默坐聊箕踞。明朝尘沙黄，莫忆少陵句。"}