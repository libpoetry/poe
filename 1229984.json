{"id":"1229984","title":"赠弓秋蟾","dynasty":"元","author":"滕斌","text":"琼花十里小楼红，醉吞牛斗眠长虹。十年四海分萍蓬，一笑邂逅滕王洪。床头回首黄金空，但觉耿耿盘心胸。问蟾何不归蟾宫，自有老月留身中。谁受一粒金丹红，学得纸上画墨龙。白昼呼吸风云从，顷刻雾暗天濛濛。妙处巧夺造化工，不复知有陈所翁。君不见金陵壁上不点瞳，点瞳霹雳惊江东。我欲烦君具毫楮，画一小龙回顾母。普令天下生孝心，不向江湖长验雨。"}