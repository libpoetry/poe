{"id":"835703","title":"琐窗寒 寒柝","dynasty":"清末民国初","author":"陈锐","text":"刮地初霜，临关半月，乱鸦飞尽。逢逢响彻，危烛戍楼烟烬。碎乡心、三更四更，一更一点归期近。想提灯窄巷，老兵传语，月光如凝。宵迥悲同省。但急节和砧，严声催枕。晨钟未动，谁报晓天鸿信。自无人、深院漏沈，小尨觑竹遥吠影。总输他、断木中空，赚得残年恨。"}