{"id":"1220321","title":"予有京师之役十月三日诸君子祖饯章江门行舟阻南征军士未发对景书怀以答厚意","dynasty":"元","author":"吴当","text":"城郭寒空迥，舟航晚景移。故人从此别，对酒忍相离。漠漠孤灯远，依依去棹迟。碧天新月夕，红树乱云时。灯火渔家市，钲铙虎士旗。近闻炎海变，颇觉羽书驰。云鸟初成阵，戈船不失期。万方真混一，独立尚愚痴。不杀遵神武，深仁仰圣慈。朝廷方有道，雨露自无私。历数千年会，冠裳万国仪。元勋虽若猬，道脉仅如丝。社稷斯民寄，经纶实尔资。春袍金错凤，朝佩玉横螭。未抗匡时疏，宁论喻蜀辞。转输何恻恻，刀剑漫差差。自信无遗算，谁知有我师。物情何惨切，治道尚磷缁。疏懒忘身拙，苍茫望国思。祇惭岩穴陋，岂是庙廊姿。公等俱称杰，吾徒漫欲为。龙纹尘未拂，豹隐雾初披。菽粟心犹淡，松筠晚更宜。吁谟求稷契，礼乐讲皋夔。祖训须垂后，皇猷慎所持。未能期共达，何以报先施。踏雪燕台上，看云野水湄。致君心惨惨，望远目■■。奎壁中台动，搜罗四海遗。回春端可待，藏器又何疑。颖颖囊锥脱，温温璞玉奇。盍簪求旧德，倾盖结新知。白雪终难和，青山且自颐。临分勿洒泪，努力各相规。"}