{"id":"1237490","title":"遣兴二首","dynasty":"元","author":"善住","text":"五十虽赊病见侵，闭门终日少相寻。春莺漫逞千般语，老骥终存万里心。花绕竹房红作阵，柳垂莎径翠成阴。江南三月清明后，便有蛙声聒夜深。身前万事若浮尘，过眼从衡日日新。蛙黾得时多意气，鲲鲸失水少精神。青山古木丘园晚，白鸟苍烟浦溆春。回首吴淞兴无限，岛头新涨绿粼粼。"}