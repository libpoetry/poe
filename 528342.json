{"id":"528342","title":"寄边太常","dynasty":"明","author":"何景明","text":"不薄淮阳守，翻辞大省寮。联翩追近地，奉引忆先朝。碧落仙人馆，银河织女桥。汉仪瞻卤簿，虞乐典箫韶。日月旂常动，星辰剑佩摇。耸身殊道路，回首隔云霄。河内犹宜借，山阴岂见招。乾坤五马贵，江海一麾遥。雅识怀金奏，同游叹玉镳。岁年只毂转，岐路一蓬飘。鸾翮终难锻，莺迁本在乔。九苞应不远，览德是何朝。"}