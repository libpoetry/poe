{"id":"1209151","title":"赠茜泾张伯起","dynasty":"元","author":"张仲深","text":"厥初何人凿混沌，一气周流自融浑。秘枢密运阴阳根，万化生成靡增损。弛张忽有一毫沴，峙者不堕流者紊。乃知调燮在宰衡，手握乾纲契深恳。若人戴履参为三，气志在躬知默吻。和则荣卫生絪缊，戻则疲癃杂忧忿。政如阴阳有骄蹇，必假良医一详诊。欲探六脉致调和，曷审三因正标本。张君明医继五世，究心深入岐黄阃。济生自有神圣功，立志岂伊庸俗混。穷当卫世康斯民，达则调元思补衮。自知穷达理一致，不管衣巾走尘坌。我生于世竟无补，从此因君当发愤。致身未断出处期，尚抱遗经作儒隐。"}