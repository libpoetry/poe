{"id":"309062","title":"六丑·尽乘船骑马","dynasty":"清代","author":"陈衍","text":"尽乘船骑马，甚客里、光阴虚掷。无多薄游，真飞鸿过翼。雪爪留迹。且住为佳耳，尚梅花千百，湖山香国。离居纵遣伤兰泽。今日桃蹊，明朝柳陌。春来更当追惜。奈镜台病后，遥念窗槅。酒阑人寂。望江天空碧。鱼雁沈沈，忒无信息。布帆明日行客。似前月浮梁，迢迢何极。蒙头睡、不掀巾帻。浑不管、重利商人轻别，鼾声床侧。离魂共、上下潮汐。只景纯、未取文通笔，差能赋得。"}