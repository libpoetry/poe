{"id":"761224","title":"解连环","dynasty":"清","author":"谭献","text":"后堂春晚。背红灯影里，酒寒人散。自卷幔、别泪栏干，正斜月辉辉，断云天远。半晌偎侬，怎便是、三更三点。叹从今只有，妆台镜子，照人心眼。回头岁华荏苒，记无多笑语，总添哀怨。谩付与、约指双环，问何日题诗，定情相见。绣幄香泥，好护惜、明年宿燕。待萧郎、白马归来，絮飞满院。"}