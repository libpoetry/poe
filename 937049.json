{"id":"937049","title":"游大智寺","dynasty":"宋","author":"陆游","text":"脱发纷满梳，衰颜不堪照。百年忽已半，去日如过烧。平生功名心，上马无燕赵。尔来阅世故，万事惊错料。岂无旧朋俦，联翩半廊庙。谁能伴此老，溯峡听猿叫。锦城得数公，意气如再少。偷闲访野寺，系马追一笑。新糟厌玉狸，畏酒亦复釂。古殿鼪鼯豪，坏壁冠佩肖。摩挲宋公诗，句法叹高妙。正如霓裳曲，零落得遗调。归途缭长堤，掠面霜气峭。佳游不可忘，落笔君勿诮。"}