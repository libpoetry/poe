{"id":"1091397","title":"莫秋赠端甫","dynasty":"宋","author":"周孚","text":"长年无好怀，一病动辰浃。凄然清镜中，衰鬓不胜镊。自怜鬼见笑，甘受天所厌。坐令金石友，散作霜后叶。崔郎雕龙裔，翩翩古游侠。不忘平生言，经过颇稠叠。忆昨赋新诗，贾孟困凌蹑。情高破天悭，语妙出月胁。老秋馀几日，丛菊抱寒蝶。何时跫然来，一笑起衰薾。寒醅对梨枣，不惜倒箱笈。但恐食无鱼，令君反弹铗。"}