{"id":"712680","title":"献祝大司马吴公","dynasty":"明末清初","author":"陈恭尹","text":"南交命宅古尧封，司马临边乐事重。地束西江为两峡，天垂北斗作诸峰。遐陬斥堠宵无警，绝岛梯航岁自供。淡淡水田馀滞穗，疏疏梅蕊点深冬。寒轻小郭晴光满，野霁浮烟瑞气浓。千里藉裾听鼓角，一方黎献乐陶镕。沙场宿将输兵略，当代词流避笔锋。行处管弦鸣马上，坐时歌舞在艨艟。雕栏并立人言鸟，金埒群嘶血汗龙。海内声华推泰岱，卷中诗句拟芙蓉。尽分月奉归贫士，间采刍言及老农。共颂我公清似水，更歌天保茂如松。伫为曲蘖调神鼎，已见勋猷勒景钟。"}