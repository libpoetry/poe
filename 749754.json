{"id":"749754","title":"过岳阳追酬王壬秋巴陵城楼题壁","dynasty":"清","author":"邓辅纶","text":"江山暮凄凝，西晖亦未灭。登楼余何思，天末下微叶。怀人阻轻驾，芳翰悚惊瞥。弄珠凄汉游，搴兰感湘别。即事惜睽携，举目异徂辙。情随沅澧深，形滞江山隔。洞庭信周险，南服资控扼。涘渚自靡涯，升涸恒依节。流止貌涵鉴，盈虚几时哲。群鸥浴和风，棹女溯归月。寸心澹元竞，千里平不竭。岁晚淹桂舟，蘅芜犹可掇。"}