{"id":"1130766","title":"周子静示诗卷","dynasty":"宋","author":"韩淲","text":"湖山风雨烟霏处，莲叶翻翻百顷宽。我已尘埃无可写，谁将诗卷对之看。蓬莱地近初抟翮，阊阖门开更整冠。此段情怀久寥阔，沉吟犹为洗悲酸。陆羽泉头忻考德，林逋湖面得敦诗。交情未觉非前日，雅道那知又一时。逼塞古今空上下，凄凉人物易推移。申言保社吾何敢，但惜中含屈宋姿。"}