{"id":"919872","title":"书怀","dynasty":"宋","author":"苏泂","text":"出门莽莽无所适，青草门前少行客。读书妄意学周孔，行年三十头雪白。朝廷伏闻治清静，贱子何忧官得失。平生志气渺江海，前日诗名漫梁益。相公青毡化乌有，大似不蒙稽古力。恭惟元祐全盛时，左右明王非列辟。尔时吾祖亦遭逢，曾与坡范同入直。同朝人士服该贯，后世儒生犹辟易。石羊去作高资梦，金榜空馀岘山宅。烂然朱紫照一门，绵亘百年随社稷。中兴郎从间有人，往往命薄中道塞。只今晨星颇相望，岂不稽首荷王泽。先人中间亦筮仕，曾未几见捐禄食。坐令诸子各困顿，须与祖世事乖隔。忠肝痛胆欲谁付，冷屋风灯但萧瑟。明知长短均一尽，自是炎凉心所恻。昨蒙宗公置牙齿，事下丞相当审覈。驽才不堪驾十乘，爝火或可继残夕。纵然得遂岂其志，未免妻嫂有轻色。诸兄生儿任门户，两弟行当问家室。祖宗祭祀足依赖，插架牙签肯终毕。至尊恭己正南面，下采刍荛及群策。男儿努力要及时，致君尧舜收故物。春风吹花满江城，醉击珊瑚夜吹笛。属予寄傲谅兹契，隐肆壶天许分席。西游酹酒吊杜甫，东望吟诗怀李白。潇湘南浮窥舜葬，淮海北上巡禹迹。归来故旧半为鬼，未死一身长百疾。向之经行辄梦寐，江汉沱潜犹彷佛。尘埃熏人眼生翳，文字不立口挂壁。樊笼日月安足恃，会觅丹砂变形质。时哉鹏翼倘相逢，俯仰人间访畴昔。"}