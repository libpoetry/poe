{"id":"697359","title":"登钓台四绝","dynasty":"明","author":"胡应麟","text":"重叠岚光倚翠屏，天风吹客上危亭。持竿试著羊裘坐，何处长安有客星。挟策初从帝座回，系舟重上子陵台。峰头日暮狂歌发，万里浮云海色来。欲向桐君话隐沦，千峰寒色对嶙峋。青袍可是游燕客，不染玄都半树尘。百尺纶竿俯碧流，危阑天半夕阳愁。山灵似识携家意，十里鱼龙送客舟。"}