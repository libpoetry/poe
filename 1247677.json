{"id":"1247677","title":"过安庆城怀故元帅余阙廷心","dynasty":"元末明初","author":"蓝智","text":"石城何巍巍，江水亦沄沄。野鸟悲战场，崩沙馀血痕。在昔余元帅，仗钺临孤军。两淮独控扼，群盗多崩奔。由来必争地，极力相并吞。楼船西北来，杀气吹辕门。烟火万灶列，剑戟如云屯。四邻援既绝，六载功莫论。仰攻壁垒坚，苦战风尘昏。如何麟凤姿，竟殪豺虎群。兵摧地为裂，鼓绝天不闻。烟飞睢阳城，星陨五丈原。至今死忠人，白骨缠草根。身为大国将，名与长江存。六合已一家，青山犹故坟。悲歌对落日，一吊忠贞魂。"}