{"id":"587430","title":"竹轩四章","dynasty":"明","author":"霍韬","text":"萧萧脩竹，倚天扫云。爰有云根，爰有清阴。播时清阴，覆于苍旻。脩竹之下，有石有水。维石崔崔，维水瀰瀰。维水之枕，维石漱齿。枕水洗耳，漱石砺齿。脩竹之上，有鸾有凰。鸾食竹实，凤鸣竹冈。交交和音，大明之祥。谁有脩竹，于鸣且翔。脩竹之侧，谁构子之室。牖引竹风，牖引竹月。风清子襟，月凉子席。维月与风，庶几今夕。亦有友朋，亦奏琴瑟。爰奏琴瑟，和鸣无斁。于戏，维古之人之无斁。"}