{"id":"744087","title":"清流关","dynasty":"清","author":"彭兆荪","text":"嵯峨怪石横天起，一径羊肠万山里。东凭江浦北阴陵，此是南唐旧军垒。彭奴遗迹空岧峣，福州下蔡成烟消。赤真人自大梁至，山前十万横相要。金樽璀璨银樽白，犀带名茶枉传驿。刺史惊看缘堞兵，将军悔履秦淮石。澄心堂上草连云，古殿长春半夕曛。蔗浆未啜雄关失，犹说陵波水上军。"}