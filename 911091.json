{"id":"911091","title":"答缘槩师见示草书千字文并名公所赠诗序","dynasty":"宋","author":"李觏","text":"佛繇西域渐中土，欲使群心皆鼓舞。若颛梵语及胡书，昧者虽从明孰与。其徒往往多材能，暗结时贤为外助。远公自昔来庐山，誇逞莲花邀社侣。吁嗟君子遭乱邦，舍此未知何处去。迩来一行善记览，齧破乾坤寻历数。或攻文苑掠芬香，辞则贯休笔怀素。其馀曲艺与小诗，布在人间难悉数。贤豪大抵多怜才，引致门墙无龃龉。其人既重法亦尊，羽翼大成根本固。我缘山谷见不远，缁褐憧憧尽愚鲁。坐量此去朋党衰，纤缟焉能拒强弩。去年有使自番阳，手藉一函来我所。发函乃是缘槩书，千字满前云缕缕。众人饱食已用心，欲噍伯英肥美处。当时名士嘉其能，长序短篇联绣组。因思幅员千万里，如师之能更几许。以儒辅释日益多，何恤区区一韩愈。"}