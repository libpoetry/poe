{"id":"1121684","title":"病中绝句八首","dynasty":"宋","author":"范成大","text":"空里情知不著花，逢场将病当生涯。蒲团软暖无时节，夜听蚊雷晓听鸦。溽暑薰天地涌泉，弯跧避湿挂行缠。出门斟酌无忙事，睡过黄梅细雨天。石鼎飕飕夜煮汤，乱拖芝朮斗温凉。化儿幻我知何用，祗与人间试药方。病中心境两俱降，犹忆江湖白鸟双。一夜雨声鸣纸瓦，听成飞雪打船窗。檐头排溜密如帘，溪上层阴定解严。最是看山奇绝处，白云堆絮拥青尖。夜合梢头蘸紫茸，菉葱顶上拆黄封。去年团扇题诗处，依旧疏帘细雨中。盆倾瓴建夜翻渠，绕屋蛙声一倍粗。想见西堂浑不睡，明朝踏湿看菖蒲。晴色先从喜鹊知，斜阳一抹照天西。竹鸡何物能无赖，如许泥深更苦啼。"}