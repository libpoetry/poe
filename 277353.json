{"id":"277353","title":"百字令·七月登瑞士碧勒突斯山巅，遇大风雪","dynasty":"现代","author":"汪精卫","text":"泠然风善，忽吹来、人在广寒深处。应是仙峰天外秀，不受人间尘土。四远微茫，一筇缥缈，白了山中路。披烟下望，青青鬟黛无数。还笑初试荷衣，又吟柳絮，万象更如许。石磴幽花神自峭，惯与长松为侣。孤屿如樽，明湖似盏，好把酡颜驻。酒醒夜白，寒云枕下来去。"}