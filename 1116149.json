{"id":"1116149","title":"致政王参政挽诗二首","dynasty":"宋","author":"汪藻","text":"直道行藏世所难，拂衣谈笑便休官。逢时合上麒麟阁，执法先峨獬豸冠。两国旌旃交境外，三年帷幄侍朝端。庞眉未向清时老，万事浮云忽盖棺。赐第崇宁一再春，建炎方识老成人。早为勇退山林士，晚作中兴社稷臣。手把青箱传后裔，日陪黄阁转洪钧。乡关间阔虽千里，松槚相望亦海滨。"}