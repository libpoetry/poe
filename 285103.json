{"id":"285103","title":"金缕曲·再用前韵赠君佩","dynasty":"现代","author":"胡汉民","text":"道出阳关矣。谱新声、回黄转绿，人间何似。我自豪吟君绮语，一样风流可喜。休记得、树犹如此。沧海横流流未尽，笑黄巾、也咒苍天死。濯足去，且从尔。二三豪杰为时起。叹年来、东奔西顾，风云难纪。独有蛾眉忘不得，明月楼高独倚。应与说、归期方迩。一局楸枰容易决，待他年、再洗巢由耳。万里路，行复止。"}