{"id":"722017","title":"于两大人冢旁作予生圹书示儿辈","dynasty":"明末清初","author":"屈大均","text":"吾生犹有事，且莫作蜉蝣。骨肉未归土，衣冠先首丘。招魂新些只，裸葬古风流。三尺依亲墓，应宽千岁忧。天坠玉棺迟，斑斑沐椁宜。千年凝虎魄，四面沥松脂。速葬伤贫窭，长号失圣慈。为亲荐蝼蚁，吾穴莫教移。未能即蝉蜕，风露且胜秋。速化复何恨，长生安所求。九原依父母，千载作松楸。他日薪多衣，吾归此一抔。生前违孝养，死去报劬劳。杖几空山冷，庭闱宿草高。从旁作玄冢，向下即兰皋。壤树先儿辈，毋烦畚锸操。无山堪筮宅，祔葬未违亲。幸有全归日，嗟非不朽人。云开千嶂暖，水漾一溪春。筑室先居此，三年待返真。子綦虽丧我，桑户尚为人。处顺从吾适，安时任此真。漆园自知化，姑射且凝神。生圹经营早，依依为二亲。未丧孤生质，犹存半死身。桐焦空有尾，松老欲无鳞。沟壑难忘日，渊冰易坠人。先茔欣得祔，免作道旁尘。"}