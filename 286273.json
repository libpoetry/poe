{"id":"286273","title":"新竹歌·少年日作江南游","dynasty":"清代","author":"李锴","text":"少年日作江南游，大竹小竹青满眼。菅茅土苴不足惜，樵父编篱渔作断。蓟丘在昔植汶篁，不信于今此物罕。丰台土膏颇润湿，人夺天工尚强勉。西施在越了不觉，异人寄赵珍无算。青钱一百栽一本，琅玕琬琰矜殊产。王猷宿好老不已，购之不惜衣裳典。鹿车辚辚为我辇，老竹如麻雉子短。晨昏芟剔手自护，已疗山翁十年懒。三月春风泠然善，江烟水色纷萧散，忽然移我三湘远。"}