{"id":"1119672","title":"同陈宰黄簿游灵山八首宰云吾辈可谓忙里偷闲苦中作乐以八字为韵","dynasty":"宋","author":"陈造","text":"浮天大江白，发地群山苍。江山环挹处，一鹫栖宝坊。偶从红尘中，与客分僧床。却窥红尘底，纷作磨蚁忙。精庐两牛鸣，欲往辄复止。山灵应笑人，矻矻簿书里。清辰陪诗翁，俗态方一洗。但恐烦移文，松桧负馀耻。令尹拯济功，在处腾歌讴。翛然伊洛意，副此招提游。一笑倥偬馀，政以先民忧。虽怀蔡侯静，不作赵孟偷。我虽裹章服，雅意耕宽闲。著貂可采药，拄笏或看山。白头敲榜地，兹游破天悭。有兴聊可歌，睡语不受删。枕流未云清，食檗不言苦。老禅家翠微，风壑啸一虎。碧眼照人天，金地漂花雨。千偈弹指顷，竟亦无剩语。名山吾敢忘，独往兴易穷。胜游得胜士，杖屦凛生风。表表益者友，当求古人中。今世习凿齿，前身黄石公。一代无为翁，雅志属丘壑。至今玉雪句，为山镇不若。生平嵇生龙，何时令威鹤。吊古但三叹，九原如可作。吾侪自由身，声利为缠索。不有山林幽，何以宽此缚。熏炉仍茗椀，钩窗共盘礴。何必睹史天，是中差可乐。"}