{"id":"746034","title":"出郊行","dynasty":"清","author":"傅潢","text":"一身奔走轻于骛，偶尔在衙常在路。痴床无梦厨有脚，轩裳黯淡泥涂污。出郊一村复一村，一旬未届几回住。平生本爱农家好，偏教此时亲此务。菽麦琐事喋喋谋，水来同捍蝗同捕。穷黎见惯忘官尊，视作家人苦具诉。孤岭日斜古祠坐，僮仆眠云马系树。夜来蛙声满山窗，公然吏被神仙误。米盐料理委妻孥，客来主出易应付。独余一事终歉然，庭间一日牒无数。"}