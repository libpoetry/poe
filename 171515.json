{"id":"171515","title":"甲午·仙掌秋容媚","dynasty":"宋代","author":"林光朝","text":"仙掌秋容媚，铜楼晓色迟。猗兰成汉殿，苞竹入周诗。鼎卜卿云合，郊谋彩仗移。隆兴乾道日，建武永平时。詹事开新府，长秋缀旧仪。礼经犹下问，易道本生知。世子家为法，文王我所师。诞弥重海润，清赏一天慈。九月黄金蕊，千龄白玉卮。遥闻三殿喜，高颂走天涯。"}