{"id":"387902","title":"斗婵娟·秋怀","dynasty":"清代","author":"樊增祥","text":"雁来红靓牵牛紫，花间凉雨犹沁。晚晴茉莉半开时，爱小莲丰韵。柳外月、徘徊弄影，真珠帘底檀蛾晕。绮思浓于酒，又恰被青禽唤醒，捎到芳讯。书字强说平安，凤城秋夜，半衾幽梦无准。素娥青女斗婵娟，怎奈铢衣冷，更露鹊栖枝未稳。晶盘那得明珠定。想夜夜瑶宫里，愁倚银屏，泪珠滴粉。"}