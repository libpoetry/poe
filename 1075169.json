{"id":"1075169","title":"次韵具茨老人观腊月十五日按兵","dynasty":"宋","author":"周紫芝","text":"六花阵合红满川，鼓鼙声喧旌暗天。锦裘绣帽不动鞭，腰鞬两弓谁更先。城狐社鼠空百千，一呼辟易投戈鋋。霹雳昼射蛟螭渊，妖星夜落蚩尤躔。谷城老父书谁传，可为帝师策万全。脱兔一出忽复旋，风声鹤唳惊虚弦。常山蛇势孰后前，四头八尾屡变迁。何止内政分轨连，部伍聊足相纠联。势如漂石奔流泉，蒙冲未数浮江船。三军不用呼飞燕，功成唾手岂待年。长安贼平不改廛，万里玉关沉夕烟。降王曳组未解缠，白麻晓下彤庭宣。兵雄泽潞非公贤，谈笑自足空戎边。"}