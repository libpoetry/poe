{"id":"704938","title":"入三里同吴州守王县尹观凤化城二首","dynasty":"明","author":"霍与瑕","text":"山为楼阁石为台，驱马登临首重回。野水横舟从客渡，好风吹雨过溪来。千年洞在人空老，几日春归花自开。感慨有馀新月上，一尊喜得两公陪。夕阳车马到林邱，环眺荒城起远愁。人在右江仍入洞，节逢端午失操舟。山风次第吹云散，涧水当门带月流。浴罢童冠三两辈，细听榕下纳凉讴。"}