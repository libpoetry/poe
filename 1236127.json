{"id":"1236127","title":"送泰甫贡先生还朝便先往浙东访妻子","dynasty":"元","author":"李士瞻","text":"圣主中兴忆旧臣，白头自分老无闻。伤心转在朝天日，经乱维存报主身。去国十年浑似梦，到家一饭忍忘君。太平政尔烦经济，宣室非干问鬼神。风雨潇潇鸡乱呼，使君无奈赋归欤。草玄易觅扬雄宅，到寺难求太史书。白发词臣还秘省，紫苞威凤耀云裾。会看同住京华日，退食时时一起予。"}