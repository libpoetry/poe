{"id":"684898","title":"古塞下曲","dynasty":"明","author":"王恭","text":"云中今已平，军士凯歌声。天地边尘没，关山汉月明。洗兵秋度碛，牧马夜归营。多少还家梦，中原有弟兄。十二羽林郎，横弓事朔方。陈云遮塞月，杀气堕边霜。战苦阴山黑，兵残落日黄。长驱射雕手，生系左贤王。几战交河北，天山暗雪花。横戈辞汉月，驱马入阴沙。穷漠依深垒，残兵惨暮笳。风尘殊未息，乡国慢咨嗟。"}