{"id":"704312","title":"闻大驾南巡恭赋","dynasty":"明","author":"黎民表","text":"君王游幸地，江汉本朝宗。湘浦聆轩乐，昭丘讯楚宫。昔闻欢旧镐，今见入新丰。徙倚看南极，俄成五色龙。黄道天行速，瑶图睿览纡。万方归贡篚，四海混车书。问道回轩驾，巡方奉舜舆。非熊如入梦，能载渭川渔。凿道通龙辇，疏山转凤轺。柳当旂外拂，花度幰前飘。地即桥山古，津仍滦水遥。皇情悲恸处，松柏入青霄。吉日行千里，征途驻六飞。周庐闻夜柝，旅帐正宵衣。御气翔丹毂，绯烟绕紫微。祝融先儆路，何敢褺皇威。九庙神灵在，銮舆暇豫回。徒劳赋黄竹，祇见却龙媒。凤历占千祀，鸿私下九垓。悬知歌吹入，高宴柏梁台。"}