{"id":"127771","title":"过楚用作·昔见山阳盛","dynasty":"宋代","author":"曹勋","text":"昔见山阳盛，气象吞淮壖。士子世忠孝，民物安园田。再到已屯兵，鼙鼓喧中天。户口莽凋弊，庐里储橐鞬。济师有虎臣，隔岸威腥膻。翠华江梅上，玉阙风尘边。未至重慨叹，荒城委苍烟。貔貅过江南，狐兔游城颠。余民如惊鹿，菜色惨不鲜。呼之莫肯留，犹意虏所专。三过乃三变，感时良泫然。二赵忠益高，仲车魂尚贤。欲吊寂无所，淮月空娟娟。"}