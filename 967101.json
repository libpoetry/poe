{"id":"967101","title":"游盱眙南山示杨介","dynasty":"宋","author":"贺铸","text":"霜晓无轻飔，长淮净如眼。招携南山游，老子兴不浅。不从千步桥，飞度一渔舠。中流鼓素楫，鲂鱮欻惊跳。禅叟延游客，匆匆问行色。千里远京关，浮骖去安适。长啸指沧浪，濯缨湔我裳。朱门曳裾地，槐柳自成行。多年困靴板，未立中人产。沈痼迫衰迟，求田咄何晚。神丸傥驻延，投此寄馀年。凿室邻杨氏，然薪系太玄。"}