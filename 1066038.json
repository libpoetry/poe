{"id":"1066038","title":"赠五台妙空师","dynasty":"宋","author":"许景衡","text":"山僧栖在山之巅，胡为振锡来市廛。且言自得相形术，愿与多士谈媸妍。津涂穷通可逆数，名分巨细潜开先。庞眉合享寿考福，鼎角堪持丞弼权。人生肖貌虽若尔，天理应效非皆然。条侯饿死始难必，裴度果相终何缘。亨衢第以直道致，吉祉多为阴功延。操脩向善或向恶，感召凶吉如蹄筌。予观传记考物理，谓师语议非无传。出言少偷信不免，受玉苟堕知难全。况乎素行未中积，敢以虚表要诸天。富哉荀卿骋雄辩，推本心术深磨研。九州功崇夏禹跳，三面德至成汤偏。仲尼何长子弓短，古今无害为圣贤。林宗知人出明性，清澈鉴裁犹澄渊。大端亦贵器与识，规矩安可私方圆。君平卜筮达至理，探索造化穷推迁。与臣言忠子言孝，利害之际尤拳拳。古人术学务原本，宁将浮说相拘挛。羡师通论近名教，为师条列终吾篇。"}