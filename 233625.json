{"id":"233625","title":"袁同史丈令赋所欲醉皓堂诗以为后日数椽张","dynasty":"宋代","author":"敖陶孙","text":"黄云护灵芝，丈人非独醉。萧然四鹤发，海鸟眩觞味。古来闭关人，学道用其意。滈池未返璧，政欠颓然睡。仙苗足风露，中有熏心历。支颐得一笑，刘郎已为帝。乾坤重汤涤，奈何前星坠。昂藏君家老，招唤作许事。当筵就羽翼，颜色变韶穉。出山云怡怡，还山云洩洩。追思千载上，把酒足自慰。君堂定果耳，或者楼阁气。是间堪底用，万瓮盛醴齐。阿戎气如虎，神手了一世。政宜日无何，雪伫展鹄翅。高吟紫芝曲，四老恐欻至。"}