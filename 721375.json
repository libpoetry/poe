{"id":"721375","title":"蒋莘田学使自河南寄示新刻赋寄二首","dynasty":"明末清初","author":"陈恭尹","text":"敢言汉代朱槐里，善述龙门太史公。已化文风来岭外，更移时雨到天中。新栽桃李春争发，一顾骅骝野遂空。闻说河清方献颂，大梁佳气正葱葱。别来吟兴定何如，老树庭边客渐疏。积水在门梅雨后，新蝉依岸荔香初。中州纸贵今时赋，少室峰高昨日书。犹记去年相送地，粤人千里拜干旟。"}