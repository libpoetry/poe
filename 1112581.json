{"id":"1112581","title":"将别普济二首","dynasty":"宋","author":"张耒","text":"老槐疏竹寺门幽，九月轻寒袭客裘。漠漠淮烟天际晚，萧萧山雨坐中秋。风前红叶知时落，篱下黄花对客愁。为语老僧无我笑，此生终待老林丘。孤城淮北晚钟残，落日桥边送客鞍。物外楼台秋更豁，山深松竹晚多寒。窗风细细侵衣冷，檐雨萧萧到夜阑。佳境欲留嗟不可，尘埃踪迹但悲叹。"}