{"id":"815113","title":"赠若芷大家","dynasty":"清","author":"柳是","text":"节比青陵孝白华，斋心况复事毗耶。丹铅点染从游戏，只似诸天偶散花。旃檀云气涌香台，莲漏初残贝叶开。丈室扫除容宝座，散花天女故应来。晕碧图黄谢物华，香灯禅板道人家。中庭只有寒梅树，邀得仙人萼绿华。鸥波亭向绛云开，沁雪虚庭绝点埃。墨竹数枝香一缕，小窗留迟仲姬来。"}