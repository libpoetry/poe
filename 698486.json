{"id":"698486","title":"题祁门陈友章十景卷 飞龙晓日","dynasty":"明","author":"唐文凤","text":"金乌啼破扶桑瞑，凌晨刷羽飞龙顶。海云绚綵万丈红，青山都散晴霞影。白头凝睇咸池东，浴光竟属何人功。羲和缓辔且停驭，负暄欲献输微忠。雨痕洗净秋容碧，翠泼晴岚晓凝湿。山高不碍河汉流，冷风吹送行云急。登高望远何茫茫，欲吊虞舜思时康。沉吟未尽怀古兴，凤飞不到青天长。芳春已破三月中，桃花参差吹暖红。腻香涨雨紫溪阔，霞翻晴浪摇青空。渔郎已去渔舟在，白发避秦秦世改。中流变化神鲤多，日夜朝宗向东海。残虹阁住微雨收，晴光倒射芳草洲。嫩绿扶春上溪树，树绕翠烟如水流。凉阴垂垂映渔舫，叶幄搴风疑步阵。碧云不断楚天低，昏昏暝色迷人望。晓角吹散行云飞，扶桑枝头日弄辉。晴山凝春得春色，岚光作雨翠扑衣。楼头尘压鼓声静，燕子窥人春昼永。栏干十二转东风，自捲疏帘看花影。石潭渊澄小于沼，汞液飞光泻晴昊。蟾娘洗头湿翠云，乱发梳残化文藻。镜波帖帖寒影孤，皎然清冰凝玉壶。冯夷梦愕夜起舞，手中夺得骊龙珠。青山冒顶云作巢，两峰势挟同峡高。晓风急雨忽吹散，满地勃勃翻云涛。白衣苍狗变化速，从龙伴鹤无拘束。卷舒怡悦隐者心，不似襄王誇宋玉。西山山头欲颓日，阴云作昏山已失。子龙翼母归澄湫，秋风捲地波涛立。银竹插空雨脚来，倚栏纵观帘半开。天河疑漏势转急，洗尽埃氛遍九垓。满溪秋波浸霞影，天光压碎玻瓈冷。孤舟载月远浦归，沙鸟惊飞鸥梦醒。披蓑老渔黄发多，鼓枻自唱沧浪歌。数声欸乃未终听，水深风急将奈何。青山倒衔半边日，江天鸟度烟光夕。霞缕牵丝百尺长，一竿袅袅秋风急。琉璃影滑波无痕，霓纶牛饵鱼不吞。白头贪醉懒归去，芦花香里开清樽。"}