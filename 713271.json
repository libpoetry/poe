{"id":"713271","title":"徐星汉燕尔未几即有惠州之行戏次王使君三十韵赠之以速其归","dynasty":"明末清初","author":"陈恭尹","text":"天作他乡合，眉犹故里齐。剑光龙乍跃，桐影凤双栖。冠玉仍逢负，探珠独得骊。才同司马浊，斋异太常泥。方朔能遗肉，淳于每滑稽。笔端来滚滚，吉事欲折折。媒氏初通好，故交还赠绨。雕鞍五马借，筐帛百人赍。贽古先鸿雁，金坚及鼎镌。烛间杯号卺，海外镜名瓈。京兆新眉曲，檀郎款语低。俱飞宜绣蝶，教妒勿烹鹂。巩帨亲曾命，羹汤手自臡。雪窗深夜伴，云鬓未明笄。字共璇玑织，弦从玉轸提。邀闲夜月榭，连步下花蹊。伐性诚知斧，医心不任鎞。十年甘旅处，此日识坤倪。宿约聊须践，新家未易携。琴声非别鹳，诗草是奔猊。去定经罗岳，归应赠佩觿。买舟风自北，登路首频西。闺里年为日，人前笑是啼。禦冬馀旨蓄，先事戒盐醯。云母溪堪念，梅花梦莫迷。林蜂依密蕊，山兽护香脐。掷果思樱口，浮瓜忆瓠犀。早期回彩鹢，相待儆鸣鸡。秾李树方及，初婚赋未题。使君怜岁晏，不遣久孤暌。"}