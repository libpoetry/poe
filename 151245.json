{"id":"151245","title":"贺新郎·说到城南杜","dynasty":"宋代","author":"严仁","text":"说到城南杜。尽风流、至今人号，去天尺五。家世联翩苍玉佩，自有文章机杼。看鸾凤、九霄轩翥。文阵堂堂新得隽，正少年、壮气虹霓吐。拈彩笔，月城去。出关相送梅千树。雪连空、马蹄特特，晓寒人度。帝里春浓花似海，催人明光奏赋。须快展、亨衢阔步。随世功名真漫浪，要平生、所学期无负。须记得，别时语。"}