{"id":"332808","title":"望湘人·旅中九日","dynasty":"清代","author":"梁清标","text":"看门前宝马，柳外红亭，匆匆心事难说。袖染馀香，巾藏暗泪，愁听一声离别。万里羊城，五湖鲸浪，梦魂飞越。忆昨宵、絮语丁宁，曾约归期春月。惆怅山长水叠。捧鸾书一纸，早辞双阙。正露冷蒹葭，依旧河流凄咽。孤影里，对驿灯明灭。夜角丽谯吹彻。一般样、绿醑黄花，辜负重阳时节。"}