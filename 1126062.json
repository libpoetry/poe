{"id":"1126062","title":"浣溪沙","dynasty":"宋","author":"高观国","text":"遮坐银屏度水沈。障风罗幕皱泥金。日迟宫院静愔愔。繁杏半窥红日薄，小怜低唱绿窗深。试拈犀管写春心。魂是湘云骨是兰。春风冰玉注芳颜。谁招仙子在人间。溅水裙儿香雾皱，唾花衫子碧云寒。洞箫声绝却骖鸾。偷得韩香惜未烧。吹箫人在月明桥。草芳似待玉骢骄。吹絮绣帘春澹澹，隔香罗帐夜迢迢。楚魂须著楚词招。"}