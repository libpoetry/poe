{"id":"1153523","title":"奉和常阁老晚秋集贤院即事寄赠徐薛二侍郎","dynasty":"唐","author":"包佶","text":"秘殿掖垣西，书楼苑树齐。秋烟凝缥帙，晓色上璇题。门接承明近，池连太液低。疏钟文马驻，繁叶綵禽栖。职美纶江綍，荣深组及圭。九霄偏眷顾，三事早提携。对案临青玉，窥书捧紫泥。始欢新遇重，还惜旧游暌。左宦登吴岫，分家渡越溪。赋中频叹鵩，卜处几听鸡。望阙应多恋，临津不用迷。柏梁思和曲，朝夕候金闺。"}