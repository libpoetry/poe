{"id":"805894","title":"绮罗香四首 其三","dynasty":"清","author":"奕绘","text":"蝶梦香轻，花魂影媚，锦瑟悲凉弦柱。隋苑齐宫，消受凄清佳句。飘碧瓦、何处秋声，挂红索、谁家芳树。百尺韩碑，诗人气概自神武。昵昵儿女怨态，落落英雄壮志，断肠今古。獭祭空嘲，施注郑笺难补。隔阆苑、一片飞烟，咽蝉声、五更疏露。洒琼瑰、万里桐花，丹山寻凤路。"}