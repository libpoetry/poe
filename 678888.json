{"id":"678888","title":"题四会颜大尹竹轩","dynasty":"明","author":"郑珞","text":"颜君潇洒谢尘俗，绕屋惟令种修竹。万竿直节淩云霄，半亩浓阴绝尘墺。嫩叶幽枝翠欲流，横窗拂席清且幽。绿云蔼蔼湘潭暝，霜雪翛翛淇水秋。冰帘半捲棠阴静，对此鸣琴多逸兴。午夜长空风雨来，万顷秋涛满清听。湛露三时滴不乾，高堂五月生微寒。玲珑最喜吟中见，旖旎偏宜醉里看。君不见名花异卉足佳色，一旦西风尽摧折。何如此竹无凋零，岁晏相期抱冰雪。"}