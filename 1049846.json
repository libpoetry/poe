{"id":"1049846","title":"投献省主李奉世密学","dynasty":"宋","author":"郭祥正","text":"祖朝相国之真孙，轩轩冠盖宜高门。拔身州掾入政府，议论挺特穷根源。颜渊必用孔丘铸，自此声名闻至尊。熙宁神化迈前古，屡诏驰车外循抚。大河之北淮之壖，民起疵瘝勇歌舞。枢庭进直腰横金，君臣道合同一心。货泉交汇指诸掌，老吏缩手随规箴。如公之才世希有，突兀千丈辉乔林。徐冠貂蝉坐廊庙，重见成王得周召。泰山镂牒天垂休，却笑鸿濛首频掉。贱生流落何可言，四十栖迟埋冗员。涸鳞怅望一杯水，安用西江浩渺之波澜。愿公吐和气，稍回岩谷春。养成尺寸木，为公车下轮。他年青史上，报德岂无人。"}