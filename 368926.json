{"id":"368926","title":"水龙吟·凉波一片空明","dynasty":"清代","author":"杨芳灿","text":"凉波一片空明，飘来露脚如烟细。沙鸥扑漉，草蛩叨絮，搅人无寐。独凭危栏，紫蕉衫薄，夜凉如水。正嫦娥娇懒，妆成半面，徐徐被，云扶起。忽听歌声摇曳。想高楼、有人偷倚。香咽珠字，玲珑一串，红红难记。已是他乡，那堪消受，者般情味。看绿窗深处，双条绛蜡，也飘秋泪。"}