{"id":"1131893","title":"和陈正言谠题尊贤堂二首","dynasty":"宋","author":"谭景先","text":"孰识东坡第一仙，谪来儋耳久悠然。潜心学易忘忧患，筑屋闲居度岁年。兴遣不为哀屈事，情高尝见和陶篇。拜公遗像浑如在，曾与乡人恭敬贤。公已归为玉局仙，茂林乔木自苍然。乡时寓客共千载，今日新堂恰百年。铁画银钩三大字，金章玉局一佳篇。远烦几似真双美，后世应知两并贤。"}