{"id":"1230519","title":"和胡景云白玉心黄金泪二歌 其一","dynasty":"元","author":"李序","text":"我有坚白心，凝作方寸璧。与君交结终不移，都邑连城不能易。守灵童子无纤瑕，十年琢削如莲花。金铃珠带玉夭矫，中有七窍流精华。置之灵台缟如雪，相思一夜虹光发。美人千里共月明，直上秋天贯明月。飞神出入洞八荒，璆琳为衣璹为裳。光辉照子丹元府，昆山石烂无相忘。忆君更有和氏目，千载推之置君腹。"}