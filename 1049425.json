{"id":"1049425","title":"送夔漕王宗望蟠叟大夫赴阙","dynasty":"宋","author":"冯山","text":"君子不苟然，每以中道居。处身概有常，为吏形其馀。太原大夫公，使蜀元丰初。蜩螗沸清昼，交道狼与狙。公时于其间，素蕴唯所摅。纷扰目不瞬，开济心自如。蜀人恃以安，至今芬名誉。更驾漕三峡，应手民瘼除。适逢惠泽新，禁网阔且疏。攫噬化为麟，奔驰不能车。公无异他日，法度方得梳。均齐即人心，简易平徭书。天边促严召，岁晚巾归舆。老成坐庙堂，收实攘浮虚。有常岂易得，得见将已欤。行看步台省，自可风簪裾。非才共封略，况旧游门闾。赠行期有知，知公当知予。"}