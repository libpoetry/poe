{"id":"220978","title":"大涤洞天·九锁绝入寰","dynasty":"宋代","author":"林景熙","text":"九锁绝入寰，一峰耸天柱。自从开辟来。着此洞天古。奇石千万姿，元不费神斧。帝勑守六丁，山夔孰敢侮。白书中冥冥，游者必持炬。或绚若霞敷，或蹙若波诡，或竖若旌幢，或悬若钟鼓，或虎而爪踞，或凤而翅舞。异状纷献酬。清音起系拊。不知金堂仙，恍惚在何许。褰衣下侧迳，层岚结琼乳。迳极罅转深，幽潭蓄风雨。劣容童竖入，恐触蛟龙怒。凛乎不可留，长啸出岩户。"}