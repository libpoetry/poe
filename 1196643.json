{"id":"1196643","title":"侍郎吟思愈清逸才无敌唱弥高而和弥寡我已竭而彼转盈欲罢不能盖彰其馀刃知难而退甘竖于降旗五章强振于芜音三鼓那成于勇气暂希解甲少遂息肩庶重整其懦兵愿别当其坚阵此时胜负期一决焉却以地僻尘埃少为首希垂采览","dynasty":"唐末宋初","author":"李昉","text":"地僻尘埃少，幽居一院清。自题花色号，暗记树根茎。竹撼萧疏影，松摇淅沥声。也知园圃少，随分适闲情。地僻尘埃少，豪家莫笑贫。林亭长在目，杖屦不离身。阅古书盈架，防讥粟满囷。朝中及我者，能有几何人。地僻尘埃少，于身颇自安。望山秋阁迥，占月夜庭宽。四野霜才殒，千林叶尽乾。凌晨入朝去，拂面晓风寒。地僻尘埃少，闲门掩绿苔。长因五字至，暂得两眉开。信步寻三径，祛寒饮一杯。何曾问家计，散诞自堪咍。地僻尘埃少，家贫显静南。门前多野景，墙外是精蓝。美食身非稼，丰衣妇不蚕。因思寒喂者，饱暖自须惭。"}