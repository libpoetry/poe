{"id":"924645","title":"迁居汝南","dynasty":"宋","author":"苏辙","text":"我昔还自南，从此适旧许。再岁常杜门，壁观无与语。何人自惊顾，未听即安处。亟逃颍州籍，来贯汝南户。妻孥不及将，童仆具樽俎。身如孤栖鹊，夜起三绕树。故人乐安生，风节似其父。忻然暂一笑，舍我西南去。去已还闭门，时作野田步。萧条古僧舍，遗像得颜鲁。精神凛如生，今昔吾与女。已同羁穷厄，但脱生死怖。幸世方和平，有土非寇虏。春寒烧黄茅，昼饭煮青茹。何必潩上田，幸此足粳稌。归心念狂简，裁制时已莫。"}