{"id":"17182","title":"忆远曲·郎身不远郎心远","dynasty":"唐代","author":"元稹","text":"忆远曲，郎身不远郎心远。沙随郎饭俱在匙，郎意看沙那比饭。水中书字无字痕，君心暗画谁会君。况妾事姑姑进止，身去门前同万里。一家尽是郎腹心，妾似生来无两耳。妾身何足言，听妾私劝君。君今夜夜醉何处，姑来伴妾自闭门。嫁夫恨不早，养儿将备老。妾自嫁郎身骨立，老姑为郎求娶妾。妾不忍见姑郎忍见，为郎忍耐看姑面。"}