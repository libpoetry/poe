{"id":"597008","title":"赠海刚峰萱堂贞节卷","dynasty":"明","author":"张子翼","text":"世道已波澜，汩汩江长泻。砥柱矻悬梁，谁是中流者。秋霜撼陵谷，艰哉慈母寡。斜月照孤帏，苍鼠落残瓦。缡结誓如初，课儿泪盈把。宣文还隔幔，浔阳时却鲊。薄俗此挽回，内则今陶冶。令子奋桑弧，声名动朝野。邻卜喜王翰，弩负卑司马。积善庆所馀，造物不忍舍。圣世重纲常，优诏将南下。列传昭管彤，讴歌增大雅。嗟哉贤母心，褒旌非所假。千年桂水清，应照寒山舍。"}