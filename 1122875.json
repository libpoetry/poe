{"id":"1122875","title":"次韵春日即事六首","dynasty":"宋","author":"洪皓","text":"暮春百卉未舒红，尽日寻芳溯晚风。谁道倦游鞍马上，且投佳句锦囊中。远访夭桃映面红，俯临寒食困和风。幽燕在昔多佳丽，应有留题外户中。恨无六翮不能飞，一见慈颜戏彩衣。跃马问鞍惊被执，式微空赋未容归。如膏细雨沐轻红，更有催花少女风。薄暮浓云横汉外，西山数点有无中。何须百鸟献花红，懒似吾师有祖风。儒释自来曾结社，不妨俱隐小堂中。禁烟未睹燕子飞，料峭寒生透寝衣。欲去踟蹰情味恶，春归底事不同归。"}