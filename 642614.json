{"id":"642614","title":"宛转行二首 其二","dynasty":"明","author":"胡奎","text":"宛转复宛转，宛转如水中波。宛转复宛转，宛转如机上梭。水波流恨去不返，机梭织愁可奈河。人生托交在知己，何论千里与万里。长沙尚谪贾少年，东海谁招鲁连子。丰城双剑埋泥沙，斗间紫气腾光华。当时张雷不识宝，千年绣涩生苔花。我歌宛转行，使君倾耳听。圣人在位黄河清，腰金佩玉皆俊英。莫恋山中紫芝好，丈夫立功当及早。"}