{"id":"1111725","title":"重阳用去年韵","dynasty":"宋","author":"吴芾","text":"不堪秋色已悲凉，那更重阳对夕阳。白发苍颜羞览镜，紫萸黄菊喜浮觞。且来高处开心目，莫引愁端挠肺肠。未信天教长作客，会须有日放还乡。此生几度换炎凉，过了重阳又一阳。无奈流年如转毂，得逢佳节且飞觞。风前落帽从吹鬓，江上登台任断肠。老去已忘荣与辱，只思归卧水云乡。"}