{"id":"687384","title":"和张阳峰山行诗五首 五佛寺","dynasty":"明","author":"孙承恩","text":"雅爱名山胜，春游惜未曾。幽怀渺何已，倦足尚堪登。欲问无生偈，还寻出世僧。风尘出汩没，秪益病颜增。缥缈罗浮境，虚明小有天。低枝横挂月，古石暗生烟。地迥尘喧隔，名标世代传。无从究开凿，漫自说桑田。小尽登山兴，来投古寺深。乱云迷鹫岭，清昼发鲸音。世事真同幻，霜华渐上簪。迷方聊解悟，惭愧百年心。绝磴扳缘上，凭虚得大观。振衣翔物表，决眦入云端。日落乡心碎，天空剑气寒。莫言虚日力，聊适野情欢。回合连千障，谽谺豁两门。地幽春自老，云护昼长昏。细路纡吟屐，浮岚袭酒尊。时应猿鹿过，石藓印蹄痕。"}