{"id":"720410","title":"风流子 题钱将军海晏图","dynasty":"明末清初","author":"张夏","text":"扶桑弓早挂，风波偃、高会引杯长。羡锦树先王，射潮威武，湘灵才子，惊梦文章。娱心处、青萍酬赵客，白苧听吴娘。月小山高，重游赤壁，莼香鲈美，正对松江。江边重回首，孙庐万舰付笛裹沧浪。廿载抚循鸿雁，烟水相忘。看诸郎受节，传家玉马，通侯佩印，柱国金汤。管取功成身乐，麟阁流芳。"}