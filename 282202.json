{"id":"282202","title":"金缕曲·挽甸丞从兄","dynasty":"现代","author":"金兆蕃","text":"君死元非死。恨临分、不容诀别，我来迟矣。斜日在林人竟去，空有丛残文字。盈老屋、数閒而已。成佛生天无凭据，定千秋、位业今朝始。君不见，晋徵士。晚工诗似高常侍。读丹经、大还九转，伐毛洗髓。密谛玄谈吾不解，但见楼台弹指。更幻作、烟峦凌纸。后世悠悠谁知者，料流传、未必如君意。宫锦色，太羹味。"}