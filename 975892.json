{"id":"975892","title":"寄题荆南王君行牧斋","dynasty":"宋","author":"项安世","text":"千斤黑牸将黄犊，八岁山童手坚竹。呵牛行前童御之，坤艮为谦直初六。夷山入地山已庳，微阴更在山之麓。观爻玩象谦复谦，不待占辞意先足。姬公作繇更何言，利用直堪航四渎。虽然用著体未明，后学相寻谁与告。拳拳鲁叟重抽关，此路欲行须自牧。有如子稚母更柔，弭耳阿童惟所逐。晓随鞭影上冈峦，暮载歌声返茅屋。不知身大童子小，但觉气和情性熟。王郎于我丈人行，少秉谦爻晚尤笃。自称身是牧牛人，不向天家请官粟。书来蜀道告我言，牧事年来有条目。成时直到东家矩，造端先自西邻牿。邪闲诚存定章程，石确龙潜防反覆。已将四语了卿法，更用一言从我卜。我生冉冉向无闻，此事骎骎下乔木。三年道路寡师友，万里奔驰妨诵读。角羁闻道老无成，此语最悲那可复。急须水落下夔门，走向牧斋听一曲。"}