{"id":"957042","title":"连日风作洞庭不可渡出赤沙湖","dynasty":"宋","author":"范成大","text":"金沙堆前风未平，赤沙湖边波不惊。客行但逐安稳去，三十六湾涨痕生。沧洲寒食春亦到，荻芽深碧蒌芽青。汨罗水饱动荆渚，岳麓雨来昏洞庭。大荒无依飞鸟绝，天地惟有孤舟行。慷慨悲歌续楚些，彷佛幽瑟迎湘灵。黄昏惨淡舣极浦，虽有渔舍无人声。冬湖落?此暂住，春潦怒长随佣耕。吾生一叶寄万木，况复摇落浮沧溟。渔蛮尚自有常处，羁官方汝尤飘零。"}