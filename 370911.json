{"id":"370911","title":"水龙吟·半竿残日江城","dynasty":"清代","author":"厉鹗","text":"半竿残日江城，平芜寒色新来浅。旧游似梦，閒身如叶，阑干凭遍。老去刘郎，芳温一念，最难消遣。况雨声不管，愁人厌听，更长处，和啼雁。无计凭他酒盏。奈依然、酒醒天远。丝占蟢子，香盟心字，关情在眼。碧镜春酥，青绫秋梦，紫箫幽怨。待佗时、絮语西窗，今夜把、兰灯剪。"}