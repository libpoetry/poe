{"id":"448547","title":"山中见栀子","dynasty":"当代","author":"陈永正","text":"年少爱好花，城中常买归。胆瓶噀轻雨，荣悴系喜悲。昨暮来山中，栀子雪成围。冷淡无人妒，蜂寂蝶倦飞。我自逢百忧，三春事已非。狂香与浪态，过眼不追思。如何见此花，回环三叹唏。人谓我违世，花更与我违。十年亿万花，自开还自萎。负我年少日，使我无容辉。红紫久沦误，清妍意亦微。不识繁华处，何论尘与泥。去去莫再来，毋令涕垂衣。"}