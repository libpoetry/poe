{"id":"703686","title":"还庐山与尘异第一次对雪二首","dynasty":"明","author":"释函是","text":"五年相失忽如昨，黯淡千峰暝色移。严冷投人偏欲近，洁清于世肯相期。翠竹且教凌后夜，青松不敢傲当时。毋忘白首轻寒意，拥被为君赋雪诗。君看五老与天齐，错落群峦影渐低。地轴压沉茅屋在，星辰无恙野云迷。青青草树难为色，白白津梁易上泥。一夜红炉销不尽，晓疑明月满峰西。"}