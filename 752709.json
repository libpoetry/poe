{"id":"752709","title":"金轮峰观瀑布","dynasty":"清","author":"罗运崃","text":"灵峰下插孤根深，石尖径仄俯百寻。乱藤慄上竞一水，幽奇相赏无古今。结草小憩已山半，遥见飞流惟尺练。谷响沈沈送远音，纡行百折惊河汉。横梁危跨越苍崖。清樽坐隔寒潭开。浮珠散气作五色，石光日影相荡挨。缥缈天梯挂云穴，银痕倒泻漏扃鐍。雷雨潜移幽谷心，流向人閒逐生灭。激沙溅石气奔放，江湖应失涛澜壮。寂寞荒山睥汝豪，为语涓流休荡漾。细沬风惊扑面寒，铜瓯煎取非贪泉。世上清流一回首，举杯共吸山中天。"}