{"id":"1075049","title":"送许体之守贵州","dynasty":"宋","author":"周紫芝","text":"人物久衰谢，斯文寄渺茫。先生推老成，词采今擅场。交游数辈行，犹及晁与张。大坡渺云汉，小坡与相羊。岂兹丝纶手，不入鹓鹭行。尔来南中守，雨露新汉章。南中俱乐土，佩带安农桑。铜花秀铠甲，芝菌生桁杨。霜林荔子熟，酿瓮千家香。使君啸铃阁，宾客醉高堂。古来多循吏，治行何曾彰。愿公饮无何，坐使斯民康。"}