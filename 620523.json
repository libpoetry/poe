{"id":"620523","title":"阙题","dynasty":"明","author":"高魁","text":"禺山高不极，起伏眩万状。约彼浈湟流，宛转回溟涨。溟涨拍天多桃花，花坞深藏帝子家。层崖叠巘郁相望，朝朝暮暮殷明霞。明霞绚日天尺五，日月亲人但亭午。石罅时生一缕云，瀑布奔飞千仞雨。祇林绝顶鸣频伽，幽人天际吟梁父。此时心远万虑寂，莞然一笑侪今古。古人不见今人游，今人不让古人修。葛巾藜杖何所似，宦情淡处皆沧洲。碧洞玉环去漠漠，澄潭金锁静悠悠。洞云潭影自函护，有物有物更千秋。"}