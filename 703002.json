{"id":"703002","title":"习静二首","dynasty":"明","author":"谢迁","text":"一尘不到水边亭，扫石焚香昼掩扃。方沼萍开鱼掉尾，高崖松动鹤梳翎。窗临绝涧涵虚白，山隔重湖送远青。更是晚来群动息，空庭仰卧数流星。古崖阴翳竹间藤，箕踞空堂枕曲肱。不耐尘容回俗客，独馀衰鬓愧禅僧。神游碧落虚乘鹤，兴到清漪试采菱。报道海田瓜又熟，满前真对玉壶冰。"}