{"id":"815833","title":"泛舟经岳阳长沙","dynasty":"清","author":"陶澄","text":"春江北流日西匿，系景割波留不得。道傍赤岸今为墟，霸业何人更相忆。昨宵急雨来自东，巴陵远树烟空濛。湘娥染黛几千岁，朝暮只临明镜中。柳生井边没芳草，依然昔日相逢道。音沈响逝天茫茫，愁见白波吹浩溔。船旗不定南风旋，寂寞一声闻杜鹃。黄芦岸侧黄陵下，雨湿天低水交泻。灵旗暗逐往来风，人间那识苍梧野。倾心奉君无二心，抚弦断绝悲人琴。相望不尽泪中血，零落可知湘水深。湘东更有蒙谗客，憔悴千年滞冤魄。寒星摇摇天上明，回环下应十二城。洞阳石乳皆云英，有人饵之蹈日行。日边渊旋城下水，可怜荡景春山是。岳灵南去千万里，青霞一片飞初起。旧寺销亡今几年，螺书秘记鸿濛篇。阴虫古苔蚀不尽，六丁夜护蛟龙缠。苍筤谷口云气鲜，此中岁月容高眠。"}