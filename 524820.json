{"id":"524820","title":"寄上司马白岩乔公","dynasty":"明","author":"顾璘","text":"北斗枢衡控上都，南台司马握兵符。河山地正乾坤位，雨露春融造化垆。分陕雅推周有道，戍江应笑晋非图。朝廷白发忧相倚，寰海苍生望已苏。幕府吁谟趋老将，锦堂觞咏列文儒。心当大任何曾动，身致升平得自娱。谢墅赌棋花正好，秦淮吹笛月同孤。王风伫听歌麟趾，公子振振见玉颅。"}