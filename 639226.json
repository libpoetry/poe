{"id":"639226","title":"游七星岩和李使君","dynasty":"明","author":"李聪","text":"郭外几青山，怪石嶙峋结。中有七星岩，内蕴光明穴。山高势嵯峨，岩深洞幽绝。石髓滴千秋，恍惚悬素缬。我欲登虬龙，峻坂回九折。我欲访层岩，仙踪不易蹑。徘徊意难忘，感叹成虚说。贤哉李使君，不我疏远绝。拉心同遨游，触目舒心悦。转盼岩谷间，分明天地设。题诗记胜游，阳春飞白雪。抚景忆包公，贞心耿忠烈。一砚且不持，爱民恒切切。清声耸后尘，美政光前哲。吾侪亦何人，岂无名与节。岩下往还来，真心谁似铁。"}