{"id":"171241","title":"携筇出尤岭岭头坐俟舆夫不至","dynasty":"宋代","author":"五迈","text":"我居南麓下，颇利郡子遯。如何溽暑初，涉此复岭峻。瘦藤代筍舆，路熟不待问。拂石小盘跚，心爱木阴涧。清风解人意，陆续松杉韵。掬泉晏茗芽，窃赏此味俊。我坐亦良久，我仆行何钝。平生性麋鹿，合有幽闲分。举足履世途，退尽进仅寸。曾此小迟速，而足置喜愠。继今也处同，冥心法天运。斯游悟穷通，持与达者论。"}