{"id":"491692","title":"赠袁鍊师弹琴","dynasty":"明","author":"刘崧","text":"袁鍊师，好弹琴，不作江南曲，解琴中古音。七轸削玉徽裁金，焦桐黑尾朱弦心。对之如大宾，宝之甚璆琳。时来为予肃危襟，拂拭顾盼愁不禁。六月一鼓之，秋风飕飕起云林。十月一再抚，凌厉白云开重阴。老君坛高夜色迥，神人下听寒萧森。口中六律祇自和，头上三花谁与簪。忽起抱琴去，振衣度遥岑。手援北斗为我斟，独不乐兮忧骎骎。苍梧虞舜不复返，帝子佩沈湘水深。不尽千古意，别君清夜吟，遥想相思江之浔。"}