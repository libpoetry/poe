{"id":"1123533","title":"中秋下浣次计幕诸公佳什之韵","dynasty":"宋","author":"赵善括","text":"驹隙匆匆不暂留，谁能宴坐学裴休。君携嘉客江亭醉，我泛扁舟楚泽秋。水浸斜阳红影湿，烟横叠巘翠光浮。何时再卜秋屏约，共踏西风烂熳游。短棹夷犹任去留，尘劳今日暂休休。飞觞莫问重城晚，揽镜须惊两鬓秋。千里归艎何日到，一眉晴绿与云浮。殷勤更问黄花信，准拟重阳一再游。"}