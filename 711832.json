{"id":"711832","title":"入高峡怀梁药亭","dynasty":"明末清初","author":"陈恭尹","text":"两厓气争高，千仞皆竦峙。上窥摩苍穹，下视裂地纪。丛峰互奔辏，乱石相触抵。棱棱树牙角，跃跃列虎兕。有如两敌国，各自坚壁垒。汪洋牂牁江，到兹伏不起。我来霜雪后，木落见山髓。篙痕在半壁，石路或倾圮。缅想涨未消，崩腾复何似。维天有设险，今则胡须此。江海无波澜，雄图怅已矣。扬舲玩苍翠，吹笛娱心耳。宁忧峡路长，所恨风潮驶。人生何以乐，佳游对知己。知己各西来，一帆念东指。思同山上石，独立望君子。"}