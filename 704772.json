{"id":"704772","title":"再用前韵三首","dynasty":"明","author":"薛瑄","text":"风纪都应属内台，官清公道一时开。科条自是明天讨，门馆何由有货来。声誉已知驰峻极，文章况复动昭回。不须遍揽江湘辔，坐见澄清匝九垓。廷尉刑曹与柏台，高门俱对碧湖开。天涵波影閒云度，雨杂泉声爽气来。此日官僚联辔入，往年鹓鹭候朝回。近来执法尤宣朗，应佐阳光烛九垓。刑曹理寺近乌台，坐对湖山画障开。芳草有情还渐长，好风无约自频来。移文谩想高人去，联骑频同上客回。为恋明时归未得，思亲空复诵南垓。"}