{"id":"402348","title":"翠楼吟 其一","dynasty":"近现代末当代初","author":"田遨","text":"蜀国山川，蜀宫才貌，宫词首首堪诵。当年残碣在，又琢做砚材清供。沧桑簸弄。竟纷纷解甲，男儿无用。千古梦。多少才媛，这般断送。珍重。紫砚一方，历恒河沙劫，烟痕浮动。几行娟秀字，又印證芳情种种。高斋供奉。是君家宝物，琴书可共。重吟讽。情天不老，情波常涌。"}