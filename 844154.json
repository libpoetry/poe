{"id":"844154","title":"鹧鸪天 五开道上","dynasty":"清末民国初","author":"易顺鼎","text":"瘴树无蝉野径幽。几层云气叫钩辀。山青少见中华店，人黑多居上古楼。沽酒去，趁墟收。斜门近港不通舟。清溪锦石行踪断，照见鸳鸯影亦愁。飞鸟行人路不分。樵歌更在上头闻。替秋增色惟红叶，与世相忘只白云。鞍月样，剑星文。少年骄马向斜曛。何如结个山中屋，枯坐蒲团埽叶焚。"}