{"id":"463977","title":"风妇谣","dynasty":"当代","author":"杨雪窗","text":"日脚下平野，此夜岂殊古。不闻人语声，但见鸦啼树。上有重云变灭之天，下有衰草凄迷之墓。绕冢觅无碑，霜飞蛩似诉。一唱复一叹，为道平生苦。孰怜骨作尘，尝为王氏妇。宿昔双儿女，掉头耻呼母。狂夫骄意气，几曾少鞭楚。吞声日慎行，动辄姑嫜怒。邻人侧眼但嗤然，群童抚掌笑我癫。含情乍吐胸中事，欲语不语涕潺湲。鸡鸣濯手司晨爨，南亩荷锄春日晚。赪肩负稻簇成丘，僵指浣衣冻塘岸。敲窗凉雨梦回时，永夜愁来天不管。卅载年光若掷梭，遽知微命委盘涡。绝似东风催木叶，蓦惊抱翠下柔柯。嗟尔何曾生，嗟尔何曾死。尔生之日草自青，尔死之时花尚紫。花之靓，草之荣，摇风映日两分明。尔笑尔悲，尔生尔死，岂关人间忧乐情。秋郊夐，晚风轻。荒陇上，月为檠。"}