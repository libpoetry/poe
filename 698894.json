{"id":"698894","title":"蛙声","dynasty":"明","author":"徐渭","text":"绿蒲池畔浑蛮语，明月楼中搅客眠。东海剧谭当此夜，华林一问几经年。鸟言雪后人应老，铃杵风吹话自悬。况是含灵苦饶舌，不应聋聩付茫然。微虫亦藉语言通，细雨黄梅处处同。近水人家喧鼓吹，隔窗灯火课儿童。为侬作计无如哑，纵我能听亦似聋。寸草尺蛇须仔细，莫教花落怨东风。"}