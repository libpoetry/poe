{"id":"132244","title":"襄阳韵·葛公未易谈","dynasty":"宋代","author":"项安世","text":"葛公未易谈，佳处当自晓。轻身托人生，岁晚那得保。哀哉杨德祖，所恨机太早。文若岂不迟，万变要难了。书生法当骄，正惧此身小。空桑视汤幣，不博一介草。向来磻溪人，所愿直钩老。孔明平生志，岂必书江表。但从德翁游，时和司马好。胸中管乐事，本自不足道。所以刘葛交，终焉契鱼藻。旧时耕凿地，千岁迹未扫。客来访遗事，泪落日杲杲。罔头双白鹭，飞去何渺渺。"}