{"id":"117903","title":"再游庐山·当年五月访庐山","dynasty":"宋代","author":"苏辙","text":"当年五月访庐山，山翠溪声寝食间。藤杖复随春色到，寒泉顿与客心闲。岩头悬布煎茶足，峡口惊雷泛叶悭。待得前村新雨遍，扁舟应逐好风还。忆自栖贤夜入城，道边兰若一僧迎。偶然不到终遗恨，特地来游慰昔情。海外声闻安至此，堂中天鼓为谁鸣。匆匆复向深山去，一盏醍醐饱粟罂。此山岩谷不知重，赤眼浮图自一峰。芒屩随僧践黄叶，晓光消雪堕长松。石泉试饮先师锡，午饭归寻下寺钟。胜处转多浑恐忘，出山惟见白云浓。"}