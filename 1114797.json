{"id":"1114797","title":"自和山房十咏","dynasty":"宋","author":"李曾伯","text":"新来诗思与秋清，野径无人适意行。道尽青松知小雨，隔林怪在竹鸡鸣。闲云一片在尧天，乞得归栖岂易然。肉食半生空白发，且餐湘菊荐寒泉。坡翁昔爱是山中，我以何人敢比踪。筑室买田居此了，闭门读易保吾终。人生须富贵何时，驷马还家只布衣。林壑幸便麋鹿侣，不堪寒色逐人归。禅房寂寂夜昏昏，相对长明一点灯。举似新诗共僧话，笑侬绮语污溪藤。尺寸功名几短长，区区驰骛等空忙。皮毛尽剥丹心在，世味风霜已饱尝。萧萧风籁助清吟，秋去冬来令又更。惟有老禅都不管，任它檐铎作何声。邻有山田价似轻，拟求种秫效渊明。相逢村叟问谁者，叹息年来主屡更。真机浑不露中边，自是闲中小有天。一饮且拚今日醉，万金不博五更眠。舟子来催归去休，朔风吹浪打船头。挑包又作家林计，还是梅开酒熟不。"}