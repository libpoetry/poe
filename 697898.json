{"id":"697898","title":"次韵王继学滦河竹枝词","dynasty":"明","author":"胡奎","text":"滦河嘴头积雪多。山下石子青盘陀。侬在江南望江北，恰如织女隔天河。百两宫车碾雪泥。山前二月春草齐。去年羽书星火急，妇女上马小儿啼。滦河杏花如雪匀。小雨三日不生尘。垆头少妇劝郎酌，花如人面草如茵。去年大旱气不苏。道傍行泣妇与姑。不似江南连月雨，夜夜夜啼山鹧鸪。滦阳河畔女如云。生长不识江南春。大字青帘卖官酒，莫辞注玉更倾银。山前马嘶苜蓿花。山下麻茹胜蕨芽。细肋沙羊割红玉，不识雪水夜煎茶。白翎双飞秋草黄。云沙万里接天长。番僧个个杨梅帽，日暮闻钟来上方。天上金根回六龙。年年田舍及秋舂。白头父老出门拜，汉官威仪今载逢。蓟门关外故人居。十年不见音问疏。昨日江头见来雁，寄得滦河一纸书。李陵台西避暑宫。穹庐月白夜生风。吴侬解唱竹枝曲，此调不与江南同。"}