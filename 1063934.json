{"id":"1063934","title":"寄题紫府普照寺满上人桃花轩","dynasty":"宋","author":"释德洪","text":"武陵源深并溪入，无数桃花闹春色。水面红云欲崩坏，波间烂锦光相射。昔人误行偶见之，归来醉眼眩红碧。秦时鸡犬不闻声，但觉晓窗烟雾白。那知紫府亦仙源，此华万树烧晴川。少年苾刍谁教汝，照花作意开幽轩。灵云说悟被花笑，南泉欺客花不言。何如睡足无一事，倚栏红雨春风颠。愁来想见故山路，未归先作山中篇。"}