{"id":"1107099","title":"临江仙 登泗州岭九首","dynasty":"宋","author":"邓肃","text":"带雨梨花看上马，问人底事匆匆。于飞有愿恨难从。大鹏抟九万，鹦鹉锁金笼。忽忽便为千里隔，危岑已接高穹。回头那忍问前踪。家留烟雨外，人在斗牛中。百尺危楼初过雨，清风凛作轻寒。一声渔笛在云端。黄昏帘幕卷，新月半阑干。青翼不来音信断，云窗杳隔三山。何当携手便骖鸾。今宵同胜景，玉斝不留残。春雪一瓯扶醉玉，翩翩两腋生风。柳腰无力殢云踪。陈郎投辖意，分袂忍匆匆。白玉琢杯龙麝泛，瀼瀼天酒争浓。何妨一饮上青骢。晴空行夜月，缓辔水晶宫。剑水泠泠行碧玉，扁舟一叶吹风。玉人招手画桥东。浩歌随月去，春在小楼中。帘幕低垂围笃耨，雕觞笑捧春葱。谩将雨意作云浓。单于吹未彻，门外响玲珑。雨过荼蘼春欲放，轻寒约住馀芳。南园今日被朝阳。琼葩开万点，尘世满天香。百卉丛中红紫乱，玉肌自笑孤光。清风剪剪过纱窗。馀酲空一洗，不数寿阳妆。独宿禅房清梦断，鸡声唤起晨钟。出门晓月耿寒空。小池凝翡翠，竹外跨飞虹。梅坞不知何处了，傍篱临水重重。啸歌都在冷香中。人间那有此，天上广寒宫。夜饮不知更漏永，馀酣困染朝阳。庭前莺燕乱丝簧。醉眠犹未起，花影满晴窗。帘外报言天色好，水沈已染罗裳。檀郎欲起趁春狂。佳人嗔不语，劈面噀丁香。夜静黄云承宝袜，九疑人到羊家。蕊宫仙曲送流霞。东陵分玉井，远胜隔荷花。绰约旗亭沾一笑，众惊食枣如瓜。画桥烟柳忽翻鸦。醉鬟倾绿醑，参月共横斜。楼北楼南青不断，晴空总是春容。先来无处问郎踪。那堪风不定，雨尽一窗红。初恨水中徒捉月，而今水月俱空。谩将雨意伴云浓。临风千点泪，不到浙江东。"}