{"id":"697293","title":"邓远游以浦阳改剧槜李孟秋有事棘垣不佞邂逅湖上二律志喜","dynasty":"明","author":"胡应麟","text":"黄金台下赋河梁，两见栽花越峤傍。舄化双凫离瀫水，琴携一鹤度钱塘。雄谈自许千秋合，痛饮那能十日忘。莫诧重垣霜色里，缤纷桃李候门墙。片月燕台万户悬，芳尊何地不留连。飞扬碣石论交夜，潦倒临邛作客年。大邑桐阴流廨宇，重湖花色媚楼船。遥怜客岁青灯下，达曙狂歌玳瑁筵。"}