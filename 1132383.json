{"id":"1132383","title":"书所见闻示诸友","dynasty":"宋","author":"魏了翁","text":"行到青天最上头，蜀人争看锦衣游。谁知一夜北风恶，吹起家山万斛愁。闻说奔军闯阆州，馀州民溃去如流。亲曾见虎诚堪怖，只为狐惊亦可羞。一从轻弃五边州，所恃藩篱仅武休。又谓武休无足恃，并捐洋汉守金牛。金缯啖虏已无谋，况恃空言废内修。师卦在中惟九二，曾闻帷幄授成筹。死城陷阵已长休，捍虏鸠民亦漫忧。局外閒人倚江立，全躯保室信良谋。"}