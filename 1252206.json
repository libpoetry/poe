{"id":"1252206","title":"冥鸿亭偶题二首时岁戊戌","dynasty":"元末明初","author":"王逢","text":"春阴过却几番风，野店山樱雾雨中。新水绿塘鹅并浴，嫩寒茅阁燕微通。大儿稍熟春秋例，幼女欢趋组绣功。四十今年浑意足，酒炊香满巷西东。一家无事乐清宁，寄目冥鸿野外亭。江水未分南北限，月明常后毕箕星。子生猫栎垂垂赤，蔓长鸦藤故故青。天意物情应有在，且须料理相牛经。"}