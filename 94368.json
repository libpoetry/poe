{"id":"94368","title":"古路·我生倦行路","dynasty":"宋代","author":"杨万里","text":"我生倦行路，此行欣不辞。我岂与人异，厌闲乐驱驰。王事当有行，忘身那自知。闽盗入吾部，梅川作潢池。白羽飞赤囊，碧油走红旗。履霜戎不早，蔓草要勿滋。士皆冲冠怒，人挟报国私。我行梅始花，我归柳应丝。会当挥蝥弧，一笑封鲸鲵。休愁荦确路，即赋竞病诗。"}