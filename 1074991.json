{"id":"1074991","title":"山谷先生吊秦少游诗云少游醉卧古藤下谁与愁眉唱一杯解道樽前断肠句江南唯有贺方回此以言语文字知少游者也余乡人有官藤州者谓藤人为余言少游既病洗沐步上光华亭手持白玉杯命取江水立酌一杯而逝呜呼此岂徒然者哉东坡题少游自作挽词以为能一死生齐物我是真知少游者也","dynasty":"宋","author":"周紫芝","text":"古藤阴下偶婆娑，南北随缘意若何。白玉杯寒亭上月，缕金衣断醉时歌。还将万里澄江水，尽洗平生绮语魔。能道秦郎解忘物，岭南唯有雪堂坡。"}