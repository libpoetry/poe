{"id":"810906","title":"寿学师张凤池先生五十","dynasty":"清","author":"王汝仪","text":"名利相忘静读书，超然身世任居诸。真诠暗得长生诀，成数先逢大衍初。华国文章光灿烂，木天词赋度纾徐。英声久噪江南北，奚止交孚月旦馀。虎口馀生得未曾，先生从此困而升。儒官纵过英年选，科第何妨晚节登。师道风行常霭霭，人文日上并蒸蒸。归功是藿原非藿，保佑天申信有徵。"}