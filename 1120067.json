{"id":"1120067","title":"暮之春六章章五句","dynasty":"宋","author":"陈傅良","text":"暮之春兮物维其嘉，乾际兮坤涯。母将雏兮彼实者华，鱼在藻兮燕子还于故家，今者不乐兮云何。暮之春兮风日与柔，桑女兮南畴。相尔夏畦兮悲秋，斲冰兮长夜无裘，今者不乐兮何求。暮之春兮雍雍熙熙，尧裳兮舜衣。五弦之琴兮一夔，曾不知结绳与秉钺兮何时，瞻言千载兮忽焉其远而。山有龟蒙兮水有沂，天未丧斯文兮在兹。二三子兮皇皇欲何之，鼓瑟兮为谁，舍此兮吾将安归。止斋兮年年，室环堵兮两山有川。鸥鹭巢檐兮圆荷田田，岂无芳草兮杜鹃，世微孔子兮独抱乎韦编。云汉之章兮光烛天，朝宗兮列仙。胡归晚兮病骨拳然，与客歌商兮忘食与眠，点尔何如兮吾未知其孰贤。"}