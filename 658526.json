{"id":"658526","title":"徐詹端寿词","dynasty":"明","author":"王鏊","text":"神祉储南岳，文昌丽北辰。贞元符圣世，间气出贤人。燕市先招骏，徐家旧产麟。官曹怜我并，德业许谁亲。自惜无双士，同为不二臣。性嫌长孺戆，文许仲舒纯。几共承前席，常容接后尘。交情今鲍叔，家世古杨椿。已谓才无敌，仍知德有邻。看君心不展，诲我语尤谆。醉自忘公瑾，风如坐伯淳。犀通鸡自骇，鱼目俗空珍。故业荆溪上，新恩少海垠。良金真有价，白璧岂无因。每愧齐东士，常叨席上宾。吴歌非子夜，鲁史又王春。已自忘穷达，何曾见喜嗔。几枝仙桂茁，六叶堕蓂匀。大火西流近，长庚下降频。经纶当圣世，孤矢属秋旻。宠渥今如是，勋名定绝伦。莫歌昌炽颂，座客制词新。"}