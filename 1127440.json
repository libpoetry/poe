{"id":"1127440","title":"紫微舍人宋公爱子侄三人同日得第作诗以纪盛美二首","dynasty":"宋","author":"强至","text":"君王亲策集英年，始信常山子侄贤。白昼相将金榜上，紫微三谢玉阶前。衣冠近事尤为盛，阀阅清芬愈可传。马跃春风归里巷，芦花争看一行鞭。君王赐第御灵和，兄弟同时捷隽科。名占风雷三级遍，恩沾雨露一门多。衣冠盛事喧金榜，里巷荣归缀玉珂。他日凤池须接翼，侍中阴德有馀波。"}