{"id":"1235378","title":"余尝作二诗观者皆喜文卿见余写此卷俾余书之于上","dynasty":"元","author":"本诚","text":"莫造屋，莫造屋，何用经年兴土木。造屋人在堂，拆屋人在腹。不知造时荣，但见拆时辱。莫造屋，莫造屋。世道由来反覆多，兴废但分迟与速。莫买田，莫买地，买田置地增家计。西陌东阡恣兼并，不知户役随田至。大男小女日夜忙，带锁担枷了官事。莫买田，莫买地。生前将为子孙谋，身后翻为子孙累。"}