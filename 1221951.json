{"id":"1221951","title":"呈保定诸公","dynasty":"元","author":"刘因","text":"燕垂赵际间，人物荧圭璋。诸侯旧宾客，一郡宗贤良。士穷叫知己，人渴思义浆。诸公且勿嗔，贱子伸馀狂。骃幼有大志，早游翰墨场。八龄书草字，观者如堵墙。九龄与太玄，十二能文章。遨游坟索圃，期登颜孔堂。远攀鲍谢驾，径入曹刘乡。诗探苏李髓，赋薰班马香。衙官宾屈宋，伯仲齿卢王。斯文元李徒，我当拜其旁。呼我刘昌谷，许我参翱翔。眼高四海士，儿子空奔忙。俗物付脱略，壮节持坚刚。前年脱颖士，峨峨势方飏。欲求伸汩没，今反堕渺茫。少小婴忧患，痛切摧肝肠。零丁叹孤苦，片影吊仓皇。溺身朱墨窟，人事如冰霜。高才日陵替，壮志时悲伤。驽骀欺赤骥，鸱枭笑凤凰。妾妇妒逸才，浪觜谗舌长。纷然生谤议，锋岂不可当。不忍六尺躯，缩项俄深藏。诸公富高义，刮垢摩我光。去留从所适，爽气生西廊。"}