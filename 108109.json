{"id":"108109","title":"题东平张智卿梅轩尝以墨梅一幅自随","dynasty":"元代","author":"方回","text":"大庾岭头江南北，生平走遍梅花国。天下梅花诗最难，和靖居士占第一。七十四翁诗万篇，一句梅花吟不得。譬如江夏黄鹤楼，既有崔颢无李白。何人幻出一横枝，毛颍陈玄涂侧百。不丹不青逞妙手，月窗瘦影吾能移。真梅难赋赋写梅，虚叟大叫尤难之。前身相马九方句，焉能压倒简斋诗。张侯随轩梅一幅，什袭珍藏过宝玉。南征不取万户侯，北归未即九州督。借梅为题求诗人，中原名士诗满轴。和靖简斋亦不无，顾惭才尽难貂续。张侯今在西湖隈，竹篱茅屋扃苍苔。我亦自有梅世界，紫阳山中归去来。梅花开时看梅开，花开开时看画梅。不用雕肝刻肺被梅恼，但当一杯一杯复一杯。"}