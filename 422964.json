{"id":"422964","title":"林子超葬陈子范于西湖之孤山，诗以记之","dynasty":"近现代","author":"汪精卫","text":"民国二年春，江色朝入槛。我从张静江，初识陈子范。容貌既温粹，风神亦夷澹。于中郁奇气，如山不可撼。落落语不烦，沈沈心已感。至今寤寐间，光采犹未减。呜呼夜漫漫，众生同黯黮。束身作大炬，烛破群鬼胆。劳薪忽已爇，惊泪不能斩。故人有林君，收骨入深坎。秋坟郁相望，杨花白如禅。下车苦腹痛，絮酒致烦憯。"}