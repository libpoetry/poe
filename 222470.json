{"id":"222470","title":"老人生旦·人生富贵多繁华","dynasty":"宋代","author":"陈文蔚","text":"人生富贵多繁华，每遇诞日张绮罗。高堂宾从拥朱紫，金尊捧欢倾流霞。青春未暮神仙醉，舞腰回雪皓齿歌。难逢乐事买欢笑，千金不惜如泥沙。贫家相去一何远，自叹居里非鸣珂。平时只甘陋巷味，啜菽饮水之日多。不知今朝是生旦，东邻旋问酒可赊。烹鲜击肥非不愿，一室悬磬将如何。阿爹从容呼儿语，我有至乐非由他。立身亦足显父母，声名不必登高科。颜色苟能奉新难，悦口不存旨与嘉。满堂虽无金玉富，六籍诸子幸满家。日率儿曹勤诵读，行慕颜闵心孔轲。但得门庭无外事，竹林足以长婆娑。子顺亲慈有馀乐，自然福至由家和。篱边晚菊知人意，岁岁来荐黄金花。"}