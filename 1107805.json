{"id":"1107805","title":"感咏十解寄呈杨安抚","dynasty":"宋","author":"白玉蟾","text":"大隐在朝市，仙人好楼居。方平今白发，未许见麻姑。身如云样轻，心似月兮皎。何物堪赠君，一颗安期枣。风吹五花辇，露缀九光舆。夜半红尘起，琴高失鲤鱼。上界足官府，大仙多拘束。遂令东方朔，只恋殿前肉。玉女鸣珂佩，投壶不忆题。刘安无复傲，殿殿叩星扉。酒专风月权，诗欠江山债。恐是试长房，尘劳君少耐。伊昔为句漏，其心在丹砂。丹成遽仙去，不且判莺花。鸡翘豹尾中，凤阁鸾台客。何似许旌阳，西山煮白石。跃马西湖道，载酒湖水滨。一蝶忽花下，招之论大椿。青山犹古人，碧草亦大雅。幽鸟话升平，陈抟何为者。"}