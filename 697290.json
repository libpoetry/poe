{"id":"697290","title":"送王永叔入都四首","dynasty":"明","author":"胡应麟","text":"大旆翩翩越水滨，朝天白马向枫宸。飞扬跋扈千秋思，磊砢峥嵘八尺身。兴里平原宁计日，欢来河朔动经旬。谁言綵笔偏词赋，已卜螭头气象新。垆头促膝又吾曹，斫地王郎思独豪。九陌霞光迎剑佩，千山云色度旌旄。中朝奏疏关辰极，故国音书问海涛。尚忆春明门外事，红牙催拍斗持螯。吴山晴色堕高牙，歌阕骊驹兴未涯。锦绶乍抛沧海月，绯袍犹绾赤城霞。垣扉烛影宵分直，禁闼棋声午放衙。明发武林关外路，尽将离恨入征笳。把袂钱塘又别筵，升沈往事一潸然。公车贾傅仝游日，帝里班生独上年。握麈何天非碣石，抽毫无地不甘泉。亦知疏草焚难尽，谏猎书成太史传。"}