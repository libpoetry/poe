{"id":"104325","title":"莫登楼·莫登楼","dynasty":"宋代","author":"梅尧臣","text":"莫登楼，脚力虽健劳双眸，下见纷纷马与牛。马矜鞍辔牛服輈，露台歌吹声不休。腰鼓百面红臂韝，先打六幺後梁州。棚帘夹道多夭柔，鲜衣壮仆狞髭虬。宝挝呵叱倚王侯，夸妍斗艳目已偷。天寒酒醺谁尔侜，倚楹心往形独留，有此光景无能游。粉署深沉空翠帱，青绫被冷风飕飕。怀抱既如此，何须望楼头。"}