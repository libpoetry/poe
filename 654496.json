{"id":"654496","title":"挽孟侍郎鉴","dynasty":"明","author":"何乔新","text":"华胄承驺鲁，宏才迈俊英。麟经曾擅业，虎榜蚤登名。英荡风声远，黄门地位清。含香趋琐闼，拥笏导霓旌。奏对承殊渥，超迁位列卿。朔方劳转饷，南海藉治兵。区脱狼烟息，沧溟蜃雾晴。赐归蒙圣眷，徵起惬舆情。勋业追先哲，威仪式后生。白鸡俄入梦，黄阁竟辞荣。当宁嗟杨绾，同朝惜孔明。芳声垂汗简，懋绩纪桓楹。旧业荒烟暝，新阡宿草萦。临风歌楚些，悽怆泪沾缨。"}