{"id":"1045029","title":"答范君锡汎汎爱花之句","dynasty":"宋","author":"徐积","text":"汎汎爱花非爱一，范掾爱花如此密。一从春色到人閒，每月弄花三十日。第一花中爱牡丹，待与金钗共玉冠。第二桃花及杏花，此花大抵颜色奢。又爱墙头看海棠，乱点燕脂如急妆。更无閒暇及芳草，却解回头觑绿杨。其馀好花有何限，范掾看花眼头烂。见花如见故人来，寻花太紧攀花慢。洛阳城内骑马走，山阳城外坐监酒。坐地爱花情更深，时时取酒为花斟。谁知有此风流掾，诗情酒兴纷如霰。好来闲伴老翁吟，老翁是物吟将遍。海閒亦有蟠桃花，可能同发乘桴愿。"}