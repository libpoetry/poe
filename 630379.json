{"id":"630379","title":"听泉","dynasty":"明","author":"释函是","text":"晨起启山户，长天空一色。俯瞰江山遥，高深靡所极。山上松风喧，猿啸禽虫唧。飞湍走千溪，人语交相集。众响成奔雷，师旷焉足给。仰见烟云流，平观群木立。心随耳目迁，欲返返不得。于焉西阳沉，忽尔万象入。风静树不摇，鸟宿众兽匿。解衣就床眠，远听流泉急。不将双耳迎，涓涓到胸臆。吾臆安可逃，泉声岂当默。上下自乾坤，勿以音象惑。"}