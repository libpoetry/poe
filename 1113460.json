{"id":"1113460","title":"过野翁亭因登岝崿山憩崇寿院僧轩共成四绝句","dynasty":"宋","author":"张镃","text":"古县依山惬乍游，欲行因路始穷幽。搀空石壁樛林合，更做行程急也留。溪流逢旱息潺淙，野彴横趋乱石中。莫恨铁冠人已去，我来权合号山翁。甲子峰高正属连，白云腾涌似炉烟。群仙若讶归来晚，只蹑云根上碧天。岩隈萧寺得跻攀，数翠邀岚不复难。已向城中专一壑，更须随处款青山。"}