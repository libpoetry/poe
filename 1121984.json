{"id":"1121984","title":"和成都吴仲庶见寄来韵","dynasty":"宋","author":"范镇","text":"岁华今缓昔如流，旧日樊笼可自由。官事了时无尽极，人生安处且閒休。愚忠皎皎丹心老，归思绵绵两鬓秋。纵使海棠时节过，急行须及浣花游。濯锦江深惠泽流，西人都未究踪由。耕畴拥耒春还动，织户鸣机夜不休。讲德定应劳四子，富民须合用千秋。凤凰台上需贤久，却恐龟城作暂游。山横双剑水双流，栖北巢南去未由。三尺素琴弹浩浩，一炉丹药咏休休。白岩霜重红梨晓，银砾烟深紫芋秋。每夜梦魂归处路，只应明月见神游。"}