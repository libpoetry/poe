{"id":"1128197","title":"江仲嘉行邑将归见寄绝句次韵","dynasty":"宋","author":"程俱","text":"肮脏江公故不群，八关三窟断知闻。喜谈狗马从无鬼，独抱冰霜似此君。常嫌小知漫闲闲，旷度萧然只爱闲。不借黄梁留客醉，严关三鼓款铜镮。若下馀杯一望间，不辞山上复加山。孟嘉固是盛德士，犀首何能终日闲。劝农行稼亦看山，牛骥何妨共一闲。应笑云亭老颇僻，背崖无地结三间。漾漾扁舟拂水飞，飘飘蘋末细吹衣。传呼匝地来连璧，东郭人知典午归。诗城端欲据天山，酒户犹能敌饮仙。幽事相关公事了，如屏千嶂翠连绵。闻说人间有阆风，飞霞无路欲谁从。只今华发惊衰态，却羡苍松独耐冬。君知曹子幻奇功，法界由来一性风。等是少年誇狡狯，杖端聊挂蕊珠宫。"}