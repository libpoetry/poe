{"id":"647547","title":"题云山图","dynasty":"明","author":"王汝玉","text":"三山陈翁湖海士，平生浩荡怀奇气。晚年脱迹游永嘉，写尽江南山水意。江南山水何处多，吴头楚尾青嵯峨。天鸡啼罢海光动，大江一道悬银河。江村绿树人家晓，燕子归时人悄悄。千山空翠挟雨来，万顷白云闲不扫。尔不见米芾颠，海岳庙前书画船。溪藤出水雪花皎，兴来摇笔生云烟。又不见高尚书，家住房山沧海隅。昼长坐对辽天迥，尺素乱洒云模糊。陈翁昔岁得其奥，丘壑蟠胸夺天造。大娘剑器张颠草，手应心通入神妙。何当放浪游名山，倒跨白鹿寻仙关。翁乎翁乎，精爽可呼起，笑折三秀云崖间。"}