{"id":"730288","title":"木兰从军","dynasty":"清","author":"王士元","text":"萧娘吕姥秽青史，闺中乃有奇女子。手持军帖替爷征，黑水黄河去何驶。风萧萧兮班马鸣，沙场谁识夫人城。数千里外爷娘泪，十二年中鼓角声。功成露布飞驰草，女儿画上淩烟姣。明驼千里赋归来，生女反较生男好。即今试向塞垣行，尚想当时出塞声。不知女将今何在，惟有狼烟万缕生。"}