{"id":"1042722","title":"登慈佛寺","dynasty":"宋","author":"刘攽","text":"清溪浅褰裳，嘉树大盈抱。古寺向百年，地幽景深好。连峰拱苍翠，秋雨洗穹昊。客至登高楼，西风动衰草。雄豪昔未遇，饭粥殆将老。岂知风云期，草昧及天造。杖箠城下邑，倾囷载金宝。良知积困约，固不慰枯槁。铭勋久犹存，馀烈漫浩浩。空馀祇树园，常此伊蒲祷。阶除稍芜没，梁栋乍倾倒。顾览为徘徊，物化那能道。"}