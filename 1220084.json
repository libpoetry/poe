{"id":"1220084","title":"题李遵道松竹泉石画壁","dynasty":"元","author":"朱晞颜","text":"李侯画手名天下，一纸千金不当价。笑将城市换山林，收拾烟云归一罅。苍松偃蹇怪石撑，修竹萧森冷泉泻。玄阴低户雪垂垂，颠倒黑蛟寒不化。雄姿幽态两奇绝，坐觉清寒逼长夏。道人宴坐心目开，忆得穷幽上嵩华。瘦筇倚壁鹤同癯，门外红尘朝没马。君不画一匡庐山，清风满谷声珊珊，何当着我茅三间。"}