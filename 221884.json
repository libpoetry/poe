{"id":"221884","title":"与诸友同坐梅下月雾凄清风琴泠然不类人世各","dynasty":"宋代","author":"冯时行","text":"月冷逼疏影，梅孤泛清光。儿曹窍孤竹，天风韵丝簧。相将二三子，中夜聊徜徉。泠泠白雪唱，滟滟碧霞觞。清绝非人境，浩荡真醉乡。飞花炯天星，坠叶呜瓦霜。歌放满空阔，神融接混茫。三山今何许，仙游谅荒唐。人间有逍遥，岂阻路且长。簪绂縻步武，得失煎肺肠。役役少至老，过问或未尝。以愚息我机，以学锄我荒。以文导我兴，以酒发我狂。使与风月亲，宁不荷彼苍。夜久梅影偏，月亦邻西冈。严风吹冠巾，白露沾衣裳。归欤掩关卧，枕上从羲皇。"}