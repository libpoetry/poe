{"id":"732693","title":"对镜叹","dynasty":"清","author":"刘正宗","text":"少年对镜颜色好，衰年对镜颜色老。镜里容光能几时，回头绿鬓成枯槁。开匣莫拂镜上尘，镜明空见白头早。亦知白头不可黑，有时白头不可得。窗前槿花换朝荣，日暮临风已无色。寄语少年速为欢，他日欢场徒恻恻。百金刀环明月辉，千金骏马黄金勒。章台杨柳饶春风，醉来光动玉台侧。不见老翁空叹息。"}