{"id":"1001094","title":"许公华遗潘衡墨云其女所造也","dynasty":"宋","author":"曾几","text":"潘公之墨东坡诀，只今有女能传业。许郎来自大江西，手探玄圭出箱箧。摩挲熟视家风在，款识明明笔奇绝。见渠颜面得渠心，湛如瞳子坚如铁。晴窗大几石泓净，未忍磨研令小缺。冷金玉版姑试之，一点清光初漏泄。廷圭去人端未远，馀子何劳定优劣。健妇果胜大丈夫，从此庐陵是黟歙。"}