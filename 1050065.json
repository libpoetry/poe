{"id":"1050065","title":"题化城寺新公清风亭用李白元韵","dynasty":"宋","author":"郭祥正","text":"唐时升老亭，剪棘今重开。南瞻峨嵋阙，北峙凌敲台。新公将家子，为僧亦多才。譬彼独鹤唳，安用群鸡猜。或弹玉轸琴，倾耳濯纤埃。清风不知处，冷冽时时来。吹云云窈窕，吹月月徘徊。幽人许共赏，渴心咀珍梅。了然得真味，尘魔屡崩摧。令妷人豪杰，书名骇奔雷。禅谈屡终夕，茗酌无馀杯。还歌太白篇，事往良可哀。古今傥同辙，浩气不寒灰。"}