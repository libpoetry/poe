{"id":"713660","title":"送朱十","dynasty":"明末清初","author":"屈大均","text":"昨冬冱寒时，方舟同入越。君望赤城霞，我弄耶溪月。月出香垆峰，光摇东海雪。美人吹紫箫，一曲梅花发。梅花犹满林，君唱怀归吟。未游云门寺，遽别天姥岑。可怜双白鹤，相送吴江浔。冉冉芳春晚，桃李皆成阴。贫女无刀尺，谁裁鸳鸯衾。素丝亦易染，孤凤难为音。愿言秉贞洁，黾勉同我心。"}