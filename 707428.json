{"id":"707428","title":"永遇乐 纸窗日影","dynasty":"明末清初","author":"王夫之","text":"笼月云轻，开萍水碧，问还似否。落叶旋飞，雁声空度，未计閒情生受。乍暖熏肌，残红上颊，睡眼半醒相逗。却猜疑、荔枝初剖，紫晕冰绡微透。镜匣斜开，枕痕淡染，粉面如中卯酒。含笑迎眸，回光相映，应念人消瘦。乳雀低飞，岭云横度，巳怨暂时僝僽。更只恐、午梦将阑，未许偎人长久。"}