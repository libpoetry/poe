{"id":"1229363","title":"送孔进道宰星子","dynasty":"元","author":"杨翮","text":"素王有贤孙，达尊在德齿。爵膺天子命，绾绶宰百里。南康控湖江，属县望星子。江右号嚣哗，斯地独醇美。帝眷礼义俗，择令烦为理。惟君当厥任，君志亦愿喜。扬帆溯洪涛，巨舰千图史。牛刀新发硎，割鸡聊用此。抚字定多暇，弦歌自今始。廉车察殿最，衡鉴在止水。会采襦裤谣，移书上风纪。"}