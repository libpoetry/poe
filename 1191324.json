{"id":"1191324","title":"秋日洛阳官舍寄上水部家兄","dynasty":"唐","author":"窦牟","text":"洛阳归老日，此县忽为君。白发兄仍见，丹诚帝岂闻。九衢横逝水，二室散浮云。屈指豪家尽，伤心要地分。禁中周几鼎，源上汉诸坟。貔虎今无半，狐狸宿有群。威声惭北部，仁化乐南薰。野檗饥来食，天香静处焚。壮年唯喜酒，幼学便诃文。及尔空衰暮，离忧讵可闻。"}