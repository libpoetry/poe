{"id":"1107936","title":"宋颂九首 圣武","dynasty":"宋","author":"石介","text":"圣武惟扬，鹰师虎旅。至于澶渊，执彼丑虏。丑虏之来，蜂虿敢怒。我师如林，不怒以惧。既俘其帅，请示死所。圣仁如天，恶杀好生。于以耀德，匪来观兵。亟命止戈，无兹黩刑。不剿其类，戴我以兄。屈膝请和，畏我威灵。弃甲以归，处彼北隩。千斯年兮，永以为好。边人其安，养幼送老。民有肥田，马有茂草。威德远兮，思我圣考。"}