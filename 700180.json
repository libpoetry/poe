{"id":"700180","title":"秋兴和芸轩韵","dynasty":"明","author":"顾清","text":"海峤千峰插汉齐，每因松竹问幽栖。江山举目成图画，天地从人作品题。身隐不妨随鹿豕，门閒应得长蒿藜。何须绿野功成后，始是黄梁梦破时。伏雨阑风日未休，越山吴水共悠悠。鸾书不返瑶台暮，雁阵争回碧树秋。敝褐有情依客子，断碑无主怨王侯。平生宋玉多悲感，拟脱青衫趁白鸥。碧海萦回天际还，海山青翠束连环。铜城北望三千里，金斗西横百二关。落月有时闻画角，夕阳何处倚危阑。清江面面芙蓉满，安得凌波却暂攀。"}