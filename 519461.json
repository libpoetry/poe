{"id":"519461","title":"题脊令图","dynasty":"明","author":"朱诚泳","text":"黄芦瑟瑟吴江冷，烟月空濛湿秋景。脊令对对在原头，来往飞鸣翻瘦影。何人写此意应殊，生色初疑造化俱。世情徒解誉名笔，我独临风悲友于。忆昔同胞将七弟，钟爱先王分一气。凤雏龙种竟难成，芳草斜阳尽捐弃。黄金色相玉精神，暂缘谪限留风尘。不是吾家吝茅土，多应霄汉回星辰。谫薄嗟余嗣重位，国玺相传恒恐坠。披图忆弟更思亲，独立乾坤洒清泪。"}