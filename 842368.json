{"id":"842368","title":"斋中读书十二首 其七","dynasty":"清末民国初","author":"曹家达","text":"左氏传春秋，道在阐经旨。鲁事并称我，灼然为鲁史。巧言并足恭，实同圣人耻。宋儒好异说，乃曰彼非是。别有古闻人，名同偶然耳。彼实羞巧言，胡更巧言拟。不知史官例，据实以为纪。载笔详辞令，何用辨臧否。禹鼎铸神奸，岂为心所喜。彼云古闻人，当为何代士。既非冥漠君，宁独无居里。漆园荒唐辞，乃出程夫子。"}