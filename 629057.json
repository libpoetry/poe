{"id":"629057","title":"送黄逢永读书玉溪","dynasty":"明","author":"李云龙","text":"黄生落落无他嗜，独把诗书作生计。有似芸窗老蠹鱼，不知几食神仙字。名家已自推清白，天与苍松作标格。虽然体弱不胜衣，一寸心涵万山碧。曾随计吏谒天子，风卑未展垂云翅。醉从河伯吸西江，归装剩得一囊水。自笑期期不能言，懒持手版向公门。闻道玉溪风物好，柳边遥汎木兰船。玉溪流水桃花绕，溪上茅堂占林杪。夜犬时惊唤渡人，醉渔日伴忘机鸟。黄生时到倚钓矶，鹤骨照耀青玻璃。酒酣长啸明月上，万丈寒涛绕笔飞。丈夫本合翔天路，时违暂作五湖主。我寄閒心与白云，随君直入烟波去。"}