{"id":"1222157","title":"华不注行","dynasty":"元","author":"郝经","text":"昆崙山巅半峰碧，海风吹落犹带湿。意气不欲随群山，独倚青空迥然立。平地拔起惊孱颜，剑气劲插青云间。济南名泉七十二，会为一水来浸山。我来方作鲸川游，玉台公子邀同舟。君山浮岚洞庭晚，小孤滴翠清江秋。酒酣兴极烟霏昏，鱼龙惨淡回山根。少陵不来谪仙死，举杯更欲招其魂。魂兮不来天亦老，元气崔嵬山自好。超超绝顶凌长风，注目东溟望蓬岛。"}