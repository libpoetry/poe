{"id":"1224111","title":"寄王继学二十韵","dynasty":"元","author":"杨载","text":"圣主敷皇极，元臣建上台。虚心求俊乂，削迹去奸回。拜命超凡品，知君秉大材。淳风随日播，公道应时开。负鼎资烹饪，操刀贵剸裁。铦锋行肯綮，异味合盐梅。庙议常参决，朝班复共陪。艰难须佽助，豁达远嫌猜。遗佚闻风起，英豪接踵来。经纶非董贾，辞藻亦邹枚。在野思罗致，盈庭想毂推。既将龙作友，恶假鸩为媒。走也今留此，公乎可念哉。执竿犹海上，扶耒即岩隈。自守幽人意，宁虞俗子咍。旧游辞玉府，故事忆金台。落魄江湖阻，苍茫岁月催。丹心徒耿介，素发已毰毸。勿谓交如水，能忘耻及罍。飞黄当驾驭，犹足异驽骀。"}