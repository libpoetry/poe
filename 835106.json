{"id":"835106","title":"齐天乐","dynasty":"清末民国初","author":"冒广生","text":"六年不折章台柳，婆娑顿惊如许。带绾同心，钿留香誓，谁料都无凭据。飘零累汝。问落尽棠梨，夜凉秋雨。珊枕银屏，梦醒独自甚情绪。桃花纵然如故。画梁双燕子，归去飞误。著破青衫，抛残铁拨，等是天涯迟暮。琴心久负。便药市飞龙，捣来霜杵。刻骨相思，可能医得否。"}