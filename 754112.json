{"id":"754112","title":"忆梅和韵","dynasty":"清","author":"钱孟钿","text":"淡烟漠漠护重阴，思入罗浮梦已深。对月应怜清夜影，怀人空寄岁寒心。云横渭北家千里，春到江南雪一林。谁向天涯问消息，好从孤管写馀音。寒山无恙隔层阴，一缕相思为尔深。梦后何人同载酒，花时有客独关心。飞来晴雪春留影，相送前溪月在林。官阁吟成应寄兴，不教空谷误跫音。"}