{"id":"950976","title":"米元章甘露诗帖赞","dynasty":"宋","author":"岳珂","text":"公尝有净名之诗曰：殷勤顾景物，为尔老南徐。考乎此篇，则出无晴雨之待，观无阴霁之殊。昼呼竹舆，暮咏归涂。既不舍于斯须，其必迩于海岳之故庐。如曰易砚山之宝储，登楼平章，维王及苏，自西徂东，乃获奠居。此所谓舍其旧而新是图，予固因以验予记与跋之皆不诬也。"}