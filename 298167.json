{"id":"298167","title":"过秦楼·上元前一晚观剧","dynasty":"现代","author":"傅子馀","text":"紫幕飞鸾，锦灯迷凤，梦落软红香海。脂凝粉面，墨上修蛾，已见半妆何碍。人道未老秋娘，眉目依然，旧家姿采。甚霓裳谱换，梨园声寂，一年须待。凭赚出、绕座珠喉，迎风莲步，好尽片时欢爱。金钩舞罢，檀板歌迟，许我寄情弦外。休问知音者谁，佳夕先酬，芳春难再。但嫠蟾影下，惟念朱颜易改。"}