{"id":"879604","title":"插秧歌","dynasty":"宋","author":"刘学箕","text":"农夫戢戢清波阔，秧稻茸茸森石发。父儿呼唤手拔齐，千把万把根连泥。四更乘月躅陇陌，晓烟渐散东方白。归来吃得饭一盂，担到田头汗似珠。蹲身擘丛种入土，不问朝昏与亭午。肌肤剥裂肉起皮，烈日才阴又风雨。秋收幸值岁稍丰，谷贱无钱私债重。连忙变转了官赋，霜雪冻饿愁穷冬。吁嗟四民天地间，服田力穑良独艰。寄言安坐西方辈，汝饱不惭吾厚颜。"}