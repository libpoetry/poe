{"id":"691974","title":"郡城楼送明卿","dynasty":"明","author":"李攀龙","text":"西来山色满城头，东望漳河入槛流。傲吏岁时频卧閤，故人风雨一登楼。乱离王粲逢多病，著作虞卿老自愁。君到长安相问讯，谁怜五月有披裘。徙倚高楼问索居，故人湖海意何如。樽中十日平原酒，袖里三年蓟北书。大麓夏云当槛出，石门寒雨过城疏。明朝远道空相忆，那得仍停使者车。"}