{"id":"814038","title":"燕京杂咏三首","dynasty":"清","author":"陈学洙","text":"万里风烟古北平，萧萧牧马遍龙城。旌旗晓接长杨苑，刁斗宵催细柳营。辇下公卿多结客，市中屠狗亦成名。儒冠拓落知何事，自笑江东一步兵。帝城高接太微垣，龙虎蟠回势欲鶱。关镇居庸当北面，河流沧海抱中原。葡萄翠色来安邑，騄駬花鬃出大宛。正是金舆巡幸后，九重无事只临轩。一从丹诏下明光，封事朝朝献未央。圣世保衡商左相，金门待诏汉东方。碧鸡久说通邛僰，白雉初闻贡越裳。自此万方归有道，扶馀海外不称王。"}