{"id":"1079947","title":"阳山道中遇大风雨暴寒有感","dynasty":"宋","author":"吕本中","text":"岭南二月春已尽，百花委弃随风吹。山前山后绿阴满，已过中原初夏时。不知何气忽乖沴，风雨夜作雷乘之。鞭笞宇宙敝日月，万象倒错藏光辉。岩倾涧绝水府现，捕搏虎豹擒蛟螭。百围老树不须说，忍冻欲压摧其枝。峥嵘屋瓦走飞雹，如战初合麾旌旗。我行避地更值此，闭目但听儿啼饥。仆夫噤死者数辈，牛马惧不存毛皮。长途三日断还往，况有鸟雀凌云飞。只今胡尘暗江路，盗贼往往乘馀威。良民虽在困须索，四海万里皆疮痍。天公忍不一顾此，反更震动穷荒为。此方亦是神所主，我欲告诉心先疑。明朝风定寒亦解，收召魂魄寻归期。涧毛自可荐筐筥，试出苦语令神知。"}