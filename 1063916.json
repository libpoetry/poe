{"id":"1063916","title":"赠陈静之","dynasty":"宋","author":"释德洪","text":"仙郎如惊鸾，风格殊秀整。文章体自然，五色丽云锦。纷纷少年场，英气横笔陈。家声盛汉魏，未暇数唐晋。元龙特豪伟，太邱苦刚正。相逢黄卷中，崔嵬山岳峻。君当世其家，已见逸群骏。笑谈不自觉，满坐湖海韵。富贵率致身，华裾宜绿鬓。功名偶然耳，何必以身徇。未近翠云裘，先看班玉笋。"}