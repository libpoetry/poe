{"id":"522881","title":"骑登谢址复舟观于石壁","dynasty":"明","author":"李梦阳","text":"奋鹄有奇翰，古铎无追响。游云迹易灭，鸣世情难想。昔吟瞻眺咏，今觌湖中赏。松门既岑峙，川水深以广。昏旦候自变，伊人竟焉往。岩劓徒空嵌，堂基鞠为莽。扉径不可识，悲愉异今曩。石壁屹寒岸，葛崖啸魍魉。揽驭意巳极，登舟秪弥惘。抱兹久延伫，遵渚路回枉。"}