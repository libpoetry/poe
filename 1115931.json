{"id":"1115931","title":"归耕亭二首","dynasty":"宋","author":"杨承祖","text":"乘兴登临弗杖藤，绝巅未已觉身轻。新开竹径从风入，小坐松冈待月生。江上数峰攒壁立，林间一阁碍云行。凭栏朗诵昌黎句，水碧双增远目明。丹青模写费毫端，此景居然两寺间。半岭松阴观鹤憩，一泓雪影照人颜。及时行乐恐无地，何事归休始买山。多谢好风吹妙语，西湖处士棹舟还。"}