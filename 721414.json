{"id":"721414","title":"次答张鄂山二首","dynasty":"明末清初","author":"陈恭尹","text":"信道三人必有师，白头宁恨识君迟。杯浮菊蕊香犹在，诗寄梅花语亦奇。湘曲几时归贺监，海边何处觅安期。深谈不觉销红烛，旅宿高城斗柄移。葛相当年出渭滨，杂耕心事更谁陈。身肩半壁成还败，名在千秋久愈新。高冢麒麟添宿草，遗黎蘋藻荐青春。烦君为酌湖中水，恸哭西台尚有人。"}