{"id":"1107720","title":"次韵和复古春日五绝句","dynasty":"宋","author":"司马光","text":"雪霜哀鬓拔还生，桃李新园长未成。五十尚能胜六十，今年又灭去年情。车如流水马如龙，花市相逢咽不通。独闭柴荆老春色，任他陌上暮尘红。东城丝网蹴红毬，北里琼楼唱石州。堪笑迂儒竹斋里，眼昏逼纸看蝇头。家藏歌吹只西邻，吹落梅花歌落尘。百叶桃开深院里，输他白发有情人。燕拂人衣絮扑头，红英满地绿阴稠。残春举目多愁思，休上迢迢百尺楼。"}