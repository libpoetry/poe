{"id":"699411","title":"暮春同谢生汪生小修游北城临水诸寺至德胜桥水轩待月","dynasty":"明","author":"袁宏道","text":"一曲池台半畹花，远山如髻隔层纱。南人作客多亲水，北地无春不苦沙。熟马惯行溪柳路，山僧解点密云茶。满川澄月千条缕，踏踏苍波过几家。无才终是乐官閒，何地何宾不解颜。乍叠乍铺风里水，半酣半醒雾中山。御沟板落金鳞出，宫树花翻乳燕还。浅绿疏黄是处有，泥人真自胜姬鬟。"}