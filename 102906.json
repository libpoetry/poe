{"id":"102906","title":"依韵和李察推留别","dynasty":"宋代","author":"梅尧臣","text":"我学犹肥腱，一食辄易厌。君何以名虚，每来车马淹。经术素所浅，道义安得渐。独有寒苦吟，可与前古兼。今者抱悲哀，憔悴居穷阎。愁鸣无好音，亟别空顾瞻。诗言留彼美，欲和惭无盐。短兵当长戈，焉得不尽歼。又如握枯蒿，逆风乘烈炎。膏肓靡自疗，谁复望针砭。"}