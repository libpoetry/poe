{"id":"208985","title":"再和·雪意贾寒欺酒力","dynasty":"宋代","author":"郑清之","text":"雪意贾寒欺酒力，思妇懒学回文织。屏山未命篆痕销，笑倩南枝陪燕息。冰纨绛蜡入纤手，素脸殷跗未真识。儿痴认作春风面，刚道杏花欠颜色。香浮纸帐梦欲醒，影到窗纱月移石。为梅着语将无同，左袒孤山未为得。吴都夸丽逸此士，十年浪费老伧墨。"}