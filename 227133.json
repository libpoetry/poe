{"id":"227133","title":"送临川王丞秩满造朝","dynasty":"宋代","author":"赵汝鐩","text":"我来学制君哦松，数月握手臭味同。君今南浦我送客，水萍风云何匆匆。别酒未釂白玉斝，椎鼓催发斜阳红。青霄迫逐不少借，指日便入明光宫。祖鞭先著气射斗，好吐平生经纶胸。临汝诗卷如束笋，殿阁正欠赓薰风。自怜鱼游沸釜中，羡君遇顺如飞鸿。愿寄一语随君东，问讯西湖南北峰。"}