{"id":"489344","title":"画鹤篇","dynasty":"明","author":"虞堪","text":"伊谁画此鹤，千载遗陈生。飘飘有仙气，相顾移蓬瀛。高吭修胫若长鸣，磊落昂藏睥太清。思凌霄汉不飞去，若有待者台阶平。群真昔朝上帝所，郁罗萧台隔风雨。鸾骖凤驭自钧天，却载瑶笙来下土。寥廓馀音世罕闻，聋听瞽辨徒纷纭。南岳真人既旋迈，五色云霞散华盖。棋声一响阑干空，人境皆非城郭在。自脱红尘世网中，直来玄圃沧洲外。陈生一从魏伯阳，上虞学道期翱翔。栖真笠泽瑞云观，长对此鹤悬斋房。坐读参同玩周易，造化机关洞探赜。乃知薛公画向通泉壁，十一通灵今绝迹。故为此鹤成爱惜，孰云道士青城客。久欲归赴玉局弈，但留壁间箭一只。海尘茫茫薄日色，何天一方来叹识。便冲碧落万里展雪翼，图南不使鹏先得。"}