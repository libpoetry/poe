{"id":"16019","title":"哭于鹄·青山无逸人","dynasty":"唐代","author":"张籍","text":"青山无逸人，忽觉大国贫。良玉沉幽泉，名为天下珍。野性疏时俗，再拜乃从军。气高终不合，去如镜上尘。我初有章句，相合者唯君。今来吊嗣子，对陇烧新文。耕者废其耜，爨者绝其薪。苟无新衣裳，曷用光我身。奠酒徒拜手，哀怀安能陈。徒保金石韵，千载人所闻。"}