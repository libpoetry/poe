{"id":"16753","title":"巴蛇·巴蛇千种毒","dynasty":"唐代","author":"元稹","text":"巴蛇千种毒，其最鼻褰蛇。掉舌翻红焰，盘身蹙白花。喷人竖毛发，饮浪沸泥沙。欲学叔敖瘗，其如多似麻。越岭南滨海，武都西隐戎。雄黄假名石，鷣鸟远难笼。讵有隳肠计，应无破脑功。巴山昼昏黑，妖雾毒蒙蒙。汉帝斩蛇剑，晋时烧上天。自兹繁巨蟒，往往寿千年。白昼遮长道，青溪蒸毒烟。战龙苍海外，平地血浮船。"}