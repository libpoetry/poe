{"id":"513099","title":"梅花道人临东坡风筱","dynasty":"明","author":"沈周","text":"东坡先生好游戏，壁上写竹如写字。三竿两竿袅风翠，却有渭川千亩势。题诗执烛倩官奴，白发红妆两无忌。不应诬我抱节君，何尝解舞腰肢媚。先生调笑皆文章，顾与节君生贲光。千年故事白石在，梅庵载翻新墨香。捕风捉影老手健，凤骇鸾惊秋月凉。我今拭目艮会堂，尚疑耘老亭中央。今人古人不相见，遗迹宛然人未亡。"}