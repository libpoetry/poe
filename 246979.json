{"id":"246979","title":"永遇乐·一卷楚词","dynasty":"现代","author":"田遨","text":"一卷楚词，迷离惝恍，如仙如魅。我与灵均，古今悬绝，未觉心相会。美人香草，偶然成诵，不过一时陶醉。又谁知、十年浩劫，竟分楚客清泪！妖风一起，欺文扫地，弄得河山破碎。小丑跳梁，英雄种菜，颠倒论功罪。一场恶梦，醒来四顾，又见湖山晴翠。愿今后、不见三闾，长年憔悴。"}