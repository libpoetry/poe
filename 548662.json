{"id":"548662","title":"许少薇奉常请告归寿尊人赋赠","dynasty":"明","author":"余继登","text":"东阳有逸老，雅尚在沉冥。狂咏曾讥凤，贫帷每聚萤。瓢声犹厌聒，鼠味肯知腥。愤发穷三传，谋贻但一经。仙郎真汉俊，高步涉虞廷。起草推长策，伏蒲犯怒霆。奉常酬壮绩，朝宁仰仪刑。岂敢薄鸿路，其如恋鲤庭。陈情频抗疏，予告喜扬舲。子以卿为月，亲看寿是星。椿萱荣暮景，冈阜祝遐龄。茎掌携金露，华筵倒玉瓶。齐年俱鹤发，双杖并鸠形。诰下鸾新紫，符来乌自青。循陔思久渴，舞綵意方宁。菰米秋偏美，莼羹晚更馨。君侯誇养志，明主待祈灵。海内况多事，能容爱独醒。"}