{"id":"1219182","title":"送顾县尉定之","dynasty":"元","author":"郑元祐","text":"虎头诸孙岂诚痴？飞墨即是苍筠枝。故家乔木尽黄落，此君贞节仍坚持。向年毗陵为录判，正声早腾青玉案。亲殁天南柩返吴，弃官急归方寸乱。从兄负土成孤坟，天平山麓黯秋云。哀哀泪滴坟上土，终制北谒天皇君。一官又赴同安尉，白云黄叶秋无际。道经武夷山下路，遏云棹歌迎鼓枻。山中徵君峨小冠，能令幽居帝画看？"}