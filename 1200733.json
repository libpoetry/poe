{"id":"1200733","title":"吴志道即居左凿池，池中立石假山，高丈馀，络以翠萝，环以清流，旁创小亭，为游息之所。肩吾陈子扁之曰咫尺蓬莱，作歌要余同赋，因次其韵云：","dynasty":"元","author":"胡天游","text":"吾闻蓬莱之山三万里，盘根下插归虚底。六鳌赑屃挽不前，那得飞来窗户里。寒姿颠倒白云间，绿水错磨花玉齿。老苔悬薜莽联络，髣髴玄洲环岛屿。固知幻戏出人为，岂有金珠隐空翠。亭中老仙方晏坐，醉眼狂花吐奇语。省来一笑悟非真，欲借鲸波洗眸子。世间小大本无凭，一视正须齐彼此。秋毫泰岱孰雌雄，沧海坳堂同一水。呜呼！安能自此乘清风，下视尘寰渺何许。"}