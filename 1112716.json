{"id":"1112716","title":"离京后作七首","dynasty":"宋","author":"张耒","text":"蘋芷江边已五年，厌闻风浪打船舷。南风萧艾荒凉野，时望高丘一慨然。水谙送客浑无浪，风解留人却有情。今夜榆林系帆宿，却从北斗望天心。灌畦沽酒两三家，春去芳丛有晚花。莫道长安在天上，女牛犹有客乘槎。一水夷犹达汝阴，年华客意两相侵。河边无限青青草，揽辔何人系此心。过雨陂塘处处深，南风萧艾欲成林。道边拾穗行歌者，亦有丰年一饱心。高槐老柳舞南风，晴日家家蚕麦中。芟尽黄云见原隰，却教风雨洗长空。燕雀翩翻夏屋深，成溪桃李已成阴。黄鹂深处无人见，时有清风递好音。"}