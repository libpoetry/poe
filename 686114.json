{"id":"686114","title":"与介繁广生小集波閒亭次和二首","dynasty":"明","author":"卢龙云","text":"卉木苍苍拂槛垂，诗篇谁与咏由仪。薰风入座杯重把，细雨当阶席屡移。四面波光摇握麈，一亭野色动摛词。他乡此会应难数，能使儿童拟习池。孤亭日暮迥生凉，雨浥池头绿正芳。道路驱驰过叱拨，尘埃洗濯拂干将。公馀授简诗怀壮，醉后披襟语意长。词客几能经僻地，林园此夕有辉光。"}