{"id":"433115","title":"乡居杂咏七首","dynasty":"近现代","author":"涂世恩","text":"晓日曈曈照屋山，东窗竹影上斑斑。先生一笑梦初觉，目送清阴自往还。高柳鸣蜩昼转凉，芰荷出水透幽香。投竿坐挹千峰翠，鱼我悠悠意两忘。露痕如洗鸟频啼，行遍南溪又北溪。朝日未生云气好，微吟独立小桥西。村前村后趁凉游，物外闲观兴转幽。满地花光初过雨，手扶新竹上牵牛。早稻将登插晚秧，天然图界界青黄。开门便拟江乡老，菡萏风生午枕凉。青草湖头涨晚潮，阴云不雨树萧萧。放船南下如飞鸟，知过江村第几桥。菱芡初花绝可怜，鸣蛙田岸草芊芊。南塘日出无人到，十里晓风开白莲。"}