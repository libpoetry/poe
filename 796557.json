{"id":"796557","title":"金缕曲 闺中秋作","dynasty":"清","author":"翁瑞恩","text":"信美非吾土。笑浮家、等闲再值，良宵三五。深院木犀香已谢，渐惜秋光欲暮。只碎菊、篱边方吐。漫道井梧添叶好，怕羁愁、添得心尤苦。荣憔感，向谁诉。纪时今日逢冷露。检巾箱、吴绵已罄，故衣重补。青女素娥还耐冷，下界尘凡莫数。恰圆魄、重开顾兔。拜月盈盈同说饼，算乡风、犹是江南路。何处问，旧皋庑。"}