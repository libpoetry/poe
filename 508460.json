{"id":"508460","title":"萨编修母挽诗","dynasty":"明","author":"倪谦","text":"桑榆景西颓，耿耿即玄夜。八旬逾二龄，溘然遽殂谢。平生遘多艰，辛勤靡偷暇。姑病谨扶持，为祷北辰下。岂惟侍汤药，甘旨极丰腴。丧葬礼咸备，夫孝名与俱。夫亡屏膏沐，家贫恒晏如。诗书课遗胤，喜践青云衢。云衢岂不好，所伤隔远道。封章未及荣，玉躯已难保。翩翩南飞乌，忧心惄如捣。泪洒玳山原，流丹渍秋草。"}