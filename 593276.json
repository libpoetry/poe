{"id":"593276","title":"腊日敬美见过饮酒歌","dynasty":"明","author":"欧大任","text":"北风腊八寒云白，海子金堤冰一尺。学宫之东禅院西，?户商歌老夫宅。谁来下马能相呼，问著便是高阳徒。目摄鸱夷共解带，平头奴子向市酤。即无十千买一斗，恰有三百提双壶。厨中苜蓿稍可办，仓卒为君佐欢娱。忆昔逢君广陵道，伏阙上书行草草。强欲遮留小犊车，挥杯不顾伤怀抱。我从光州持服行，访君兄弟娄江城。扁舟相送昆山下，涓滴未饮涕满缨。只今日月光华旦，弹冠交庆当隆汉。君为至尊符玺郎，我作先生广文馆。掀髯大酌未辞贫，握管分题亦堪玩。此时不饮胡为乎，帘外雪花复零乱。人生遇酒且尽欢，丈夫未足羞微官。岭头我已捆行屦，湖上君曾持钓竿。袖有吴钩何所用，藏虽越锷借谁看。梅福讵知逃市易，刘伶岂但闭关难。笑谓东方差解事，陆沉金马在长安。"}