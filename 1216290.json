{"id":"1216290","title":"答福唐林氏兄弟诗 其一","dynasty":"元","author":"卢琦","text":"大听听若聋，志士时若瘖。所以陶渊明，趣得无弦琴。悠悠南山青，采采黄菊金。归来一篇词，千载犹赏音。抱病者奔驰，愧古仍愧今。海东有双凤，羽洒元气湿。高阁五云端，一飞九千尺。下视燕雀曹，蓬蒿自相习。高冈时一鸣，唧唧俱敛翼。今年西北去，去年东南征。江山南北路，历历俱动情。官程不暂停，日没仍夜行。空江风露下，旷野河汉倾。浮云隔海岱，明月知我心。"}