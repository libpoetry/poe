{"id":"135307","title":"次韵黄文叔正言送日铸茶","dynasty":"宋代","author":"楼钥","text":"古人养老食而酳，后人既饱须啜茗。唐称阳羡顾渚茶，惠建之名犹未省。小团花{左革右夸}矞云龙，竞巧争妍动天听。要之造化生万物，甘苦酸盐适其性。古来水品多异同，茶品知谁真得正。芽新火活善调汤，种类虽殊俱隽永。坡翁立论亦颇当，一眨一褒何太猛。北苑固为天下最，未必余茶尽邪懭。越山日铸名最高，种在阳坡性非冷。父老不堪痛摧抑，待以奴隶心若鲠。草木端有地所宜，此品标奇惟一岭。只因杂取应人须，寖使虚名成画饼。坡公殆未识吾真，真者如珠光自炯。白头拾遗辨真赝，非是容心为乡井。寄来双缶纱绝伦，病叟新尝信侥倖。七碗自煎成水厄，笑看腹似支离瘿。"}