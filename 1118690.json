{"id":"1118690","title":"村舍杂书十二首","dynasty":"宋","author":"陆游","text":"我本杞菊家，桑苧亦吾宗。种艺日成列，喜过万户封。今年夏雨足，不复忧螟虫。归耕殆有相，所愿天辄从。中春农在野，蚕事亦随作。手种临安青，可饲蚕百箔。累累茧满簇，绎绎丝上篗。老子虽安眠，衣帛可无怍。舍北作蔬圃，敢辞灌溉劳。轮囷瓜瓠熟，珍爱敌豚羔。晨餐戒厨人，全项净去毛。虽云发客笑，亦足慰老饕。舍南种胡麻，三日幸不雨。晨起亲按行，已见青覆土。穷人如意少，喜色漏眉宇。儿童勿惰偷，造物不负汝。五月新面成，六月甘瓜熟。作曲及良时，火见金始伏。悬知桑落后，醅面醲如粥。再拜谢天公，无功叨美禄。折莲酿作醯，采豆治作酱。开历揆日时，汲井涤瓮盎。上奉时祭须，下给春耕饷。咨尔后之人，岁事不可旷。东山石上茶，鹰爪初脱韝。雪落红丝硙，香动银毫瓯。爽如闻至言，馀味终日留。不知叶家白，亦复有此不。逢人乞药栽，郁郁遂满园。玉芝来天姥，黄精出云门。丹茁雨后吐，绿叶风中翻。活人吾岂能，要有此意存。我居大泽中，一舟不可无。短篷挟两桨，疾若波中凫。来往菰芦村，按行瓜芋区。浮家亦可乐，何必爱吾庐。军兴尚戎衣，冠带谢褒博。秃巾与小袖，顾影每怀怍。及今反士服，始觉荣天爵。出入阡陌间，终身有馀乐。读书乃一癖，我亦不自知。坐书穷至老，更欲传吾儿。吾儿复当传，百世以为期。君看北山公，太行尚可移。爵禄九鼎重，名义一羽轻。人见共如此，吾道何由行。湖山有一士，无人知姓名。时时风月夕，遥闻清啸声。"}