{"id":"1130054","title":"赠子固舍人","dynasty":"宋","author":"释道潜","text":"文章炜烨动当时，隽乂虽多不并驰。解激颓波旋往古，独怜夫子抱青规。山川淑气真能感，宇宙雄名岂浪垂。未信长途老天马，行看蹴踏上瑶池。吏部遗编久寂寥，颍滨居士亦蓬蒿。支流尽屈江湖阔，众阜争隆泰华高。落落千章挥琬琰，汤汤万顷起波涛。玉堂鹓鹭迟公久，何事崎岖尚梦刀。"}