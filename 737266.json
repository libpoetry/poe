{"id":"737266","title":"沈客子旧寓都门所居日独树自撰七言古诗曹实庵钱玉友汤西厓皆有和章今来索余补作仍次原韵","dynasty":"清","author":"查慎行","text":"沈子清才在尘坱，有如菡萏生淤泥。又如服盐驾鼓马，下有逐电追风蹄。青衿蚤为命所制，百瓮未了酸寒齑。三年四门作都讲，啄粒亦到官仓稊。人中嵇绍本易识，孤鹤气压千群鸡。家家朱门当大道，尔独隘巷寻卑栖。归来欠伸看碍户，一笑入户头仍低。空庭得树翻自喜，有渰仰视云萋萋。忽惊霜秃九秋干，旋见雨长三春荑。堕巢晨拾赤脚婢，落叶夜扫长须奚。问君此间亦何乐，乃挈稚子携山妻。狂来对客发高论，麈柄手捉谈天犀。北郭槁枝聊隐寓，东方窭薮真滑稽。孤松祇宜伴彭泽，五楸大可娱昌黎。翻身买棹竟南下，野性终近深山麛。故园乔木正合抱，町疃旁接浇花畦。昨非今是恍梦觉，涉脚尚浅幸未迷。伐檀河干等无用，美哉河水清涟兮。"}