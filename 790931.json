{"id":"790931","title":"连日与同志谈诗率书已意质之","dynasty":"清","author":"梅文明","text":"前有千古后万年，日月光景常经天。诗家陆离光怪发新意，共此两丸跳荡于云烟。风骚递嬗启苏李，建安正始风骨骞。六朝绮语稍变古，四唐丰格同争妍。二谢庾鲍不复作，横绝一世惟青莲。就中集成杜陵叟，昌黎后起望背肩。元白一变长庆体，储王独擅田家篇。下逮温李暨皮陆，支分派别同涓涓。拾遗古调久绝响，有宋大笔推坡仙。西昆艳体西江派，恶者太过好亦偏。南渡铮铮渭南伯，能包众体寻真诠。万首新诗一腔血，尤萧杨范望不前。元有四家明七子，惟青邱子尤翩翩。本朝蔚起新城老，百家集附蚁慕膻。南施北宋互轩轾，长水一胍羼银铅。乾隆中叶盛袁叟，长城屹立仓山边。偏师攻垒蒋赵作，锋铓烂烂森戈鋋。嗣是厥后百馀载，名家间出非才全。其实各有日月各新意，争门夺户何其颠。渤海尾闾产珊树，泰岱涧底生杜鹃。木有生气竹有节，鸟不喑语花不蔫。太阿出匣掣飞电，焦尾应律无涩弦。便可直追三百蹑汉魏，何况齐梁唐宋之蝉嫣。不专一家乃其大，不求近名乃其传。我辈天赋颇不薄，或古绠短尘缘牵。有时心之所得宣诸口，无论大言之炎小言戋。沐日浴月蓄光彩，祇须自浚灵源泉。功名任运鸟且过，富贵到手虫可怜。但求模山范水乐真乐，无使羲娥笑我如寒蝉。此语非矫亦非妄，鸟飞兔走指誓坚。何当家酝千斛酒，并得郭负五顷田。携朋镇日理高咏，永与日月光景相流连。"}