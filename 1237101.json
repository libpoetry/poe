{"id":"1237101","title":"静安八咏录五 赤乌碑","dynasty":"元","author":"唐奎","text":"河水初润瓠子决，东吴沪渎复漫泄。重玄不见赤乌碑，怅惘波臣心欲折。玄龟抃舞苍龙飞，江头落日枫林稀。谁云杜公两石在，安知陵谷千年非。祯明老桧高百尺，十亩苍寒浸苔石。虬枝偃如东向松，霜皮惨若西来柏。金陵王气当时誇，落日江村啼乱鸦。璧月满天清夜静，玉箫吹落后庭花。谁云俨师示化所，馀香未绝天花雨。痴禅狡狯悉共知，嚼碎红须化龙舞。痴禅化去虾亦存，至今法门无尽灯。风雨几度惊山灵，庭前柏树犹青青。师遗台石苍苔厚，兔葵燕麦生禅肘。当时公享七十年，石丈人中谁肯首？我来作志写长文，可叹昔人谀墓金。自喜文章如谢脁，涅槃重问远公林。吴淞江上袁公垒，千年何处寻遗址。石犀半落江水中，秋老芦花三十里。五百马尘今尚飞，啾啾赤子将安归？月明古堞急鼓鼙，孤臣有泪空沾衣。耶城东来芦子渡，万顷芦花失江路。明月清秋作雪飞，村中不见将军墓。只今海内风尘昏，移家来就渔樵伦。处处桑麻有闲地，纷纷桃李傍公门。"}