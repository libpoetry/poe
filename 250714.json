{"id":"250714","title":"辛卯春与诸友游太姥山","dynasty":"现代","author":"吴金水","text":"群峰历惯海云蒸，洗尽凡骨愈崚嶒。久闻朋俦说太姥，南游到此试一登。磴道崎岖连飞栈，萦林越涧隐复现。时逢坡平可容车，时逢岩罅穿一线。绝壁嶙峋络苍根，丹井千年寒不温。太姥当时升天处，老龟犹自仰靴跟。初平成仙亦不返，乱石空做群羊奔。绝顶俯首感大块，挥手还疑穹窿矮。极目东望唯茫茫，岛峤几点浮沧海。向夕把酒崇山阿，脚底灯火灿星河。恍若乘槎九霄上，晶宫阆苑遥相过。主人告我犹有憾，晴山不如雨中看。烟云缥缈拥仙都，树杪虹飞百泉溅。闻此无意嗟机缘，人生遇合原来难。如此嵚奇不闻名，奇山遇合如人生。君不见，太白纵笔夸天姥，不过天台山边一丘土。"}