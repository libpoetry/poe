{"id":"1111627","title":"王持中读余近诗跋以五绝因次其韵","dynasty":"宋","author":"吴则礼","text":"秃发敢言文字工，半生端在羁旅中。君诗底物似妙丽，堕蕊起舞春濛濛。羁臣未觉诗无敌，老境谁言思不群。自有阿持提律令，且看山衲度江云。我句如许一生过，君诗政应万人传。但言寒温置馀语，可是从来子敬贤。摩挲饱腹看飞鸿，脱屐海门篷底风。君方著足登饭颗，嗟我老矣无由同。一钱无有但觅句，百事不闻知读书。投荒归来老将死，要听孤猿聊荷锄。"}