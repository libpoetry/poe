{"id":"1116802","title":"和陶贫士七首，并引","dynasty":"宋","author":"苏轼","text":"长庚与残月，耿耿如相依。以我旦暮心，惜此须臾晖。青天无今古，谁知织乌飞。我欲作九原，独与渊明归。俗子不自悼，顾忧斯人饥。堂堂谁有此，千驷良可悲。夷、齐耻周粟，高歌诵虞轩。产、禄彼何人，能致绮与园。古来避世士，死灰或馀烟。末路益可羞，朱墨手自研。渊明初亦仕，弦歌本诚言。不乐乃径归，视世羞独贤。谁谓渊明贫，尚有一素琴。心闲手自适，寄此无穷音。佳辰爱重九，芳菊起自寻。疏巾叹虚漉，尘爵笑空斟。忽饷二万钱，颜生良足钦。急送酒家保，勿违故人心。人皆有耳目，夫子旷与娄。弱毫写万象，水镜无停酬。闲居惜重九，感此岁月周。端如孔北海，只有樽空忧。二子不并世，高风两无俦。我后五百年，清梦未易求。芙蓉杂金菊，枝叶长阑干。遥怜退朝人，糕酒出大官。岂知江海上，落英亦可餐。典衣作重阳，徂岁惨将寒。无衣粟我肤，无酒嚬我颜。贫居真可叹，二事长相关。老詹亦白发，相对垂霜蓬。赋诗殊有味，涉世非所工。杖藜山谷间，状类渤海龚。半道要我饮，意与王弘同。有酒我自至，不须遣庞通。门生与儿子，杖屦聊相从。我家六儿子，流落三四州。辛苦见不识，今与农圃俦。买田带修竹，筑室依清流。未能遣一力，分汝薪水忧。坐念北归日，此劳未易酬。我独遗以安，鹿门有前修。"}