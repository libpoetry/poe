{"id":"1049428","title":"爱石堂","dynasty":"宋","author":"冯山","text":"双石非梓石，厥初置者谁。埋没不知岁，复有贤者知。王分逼汉邕，郑篆源秦斯。今人竟未及，墨本收清奇。文字相称古，铭记兼以诗。铁画隐石骨，郁屈蟠蛟螭。李丞嗜奇古，见石喜且悲。眈眈建华屋，落落刊丰碑。尔来三十年，堂在石已移。幸未仆作桥，上有车马驰。缺折从瓦砾，叠为垣墙基。一见丛筱间，若与平生期。清泉去尘垢，始露金玉姿。殷勤还兹堂，如母逢厥儿。对以古书卷，环以秋竹枝。胜舍结高义，出处相与随。夷齐秉达节，颠沛不少亏。岂事燕处玩，可为终身规。嗟嗟石何有，三赏百见欺。好恶凡在人，显晦若有时。官满当舍去，弃置无复疑。聊书告神物，为我当护持。"}