{"id":"267640","title":"念奴娇·二月十二日妙光阁下感赋","dynasty":"现代","author":"朱祖谋","text":"青松冷日，甚推排不去，无情春色。强与风光流转处，依旧清明寒食。戍鼓楼台，佛香尘土，三两初莺识。琴声悽断，断肠花外残客。天末谁为招魂，薜萝山鬼，哀些空吟得。尽有贞元朝士感，白首同归尤惜。旧顿天寒，新亭日暮，泪尽山阳笛。沧桑何事，出林烟磬初寂。"}