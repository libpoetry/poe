{"id":"24536","title":"陈情上李景让大夫","dynasty":"唐代","author":"刘得仁","text":"一被浮名误，旋遭白发侵。裴回恋明主，梦寐在秋岑。遇物唯多感，居常只是吟。待时钳定口，经事压低心。辛苦文场久，因缘戚里深。老迷新道路，贫卖旧园林。晴赏行闻水，宵棋坐见参。龟留闲去问，僧约偶来寻。望喜潜凭鹊，娱情愿有琴。此生如遂意，誓死报知音。上德怜孤直，唯公拔陆沉。丘山恩忽被，蝼蚁力难任。作鉴明同日，听言重若金。从兹更无限，翘足俟为霖。"}