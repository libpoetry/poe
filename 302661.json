{"id":"302661","title":"春从天上来·太平宫与螴毣二弟同游","dynasty":"现代","author":"黄公渚","text":"上苑莺花。迓讨春游屐，修竹排衙。幡影飞翚，铃声怖鸽，芳林高啄檐牙。香火三清缘结，瑶萼荐、为折疏麻。醉流霞。恍神游圆峤，肩拍洪崖。堪嗟。太平梦渺，几项蹶嬴颠，满地虫沙。萧瑟江关，笺天欲问，言归争奈无家。莫上狮峰极目，崦嵫迫、日影西斜。怅云涯。愿留身灵琐，且住为佳。"}