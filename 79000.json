{"id":"79000","title":"游卧龙寺","dynasty":"宋代","author":"陆游","text":"晓发鱼复走瞿唐，沙头唤渡倚胡床。峒人争趁五更市，我亦来追六月凉。残星欲尽尚历落，明河已淡余苍茫。翻翻林表鸦鹊语，渺渺烟边鸥鹭行。过江走马五十里，小寺残僧真蕞尔。投鞭入门为一笑，僻陋称雄有如此！君不见天童径山金碧浮虚空，千衲梵呗层云中！"}