{"id":"752626","title":"铜雀台瓦砚歌","dynasty":"清","author":"宋书升","text":"汉火未熄妖星芒，铜雀一现朱雀藏。高台巍峨连漳起，邺下媚狐肆披猖。凤柱对蹲双结绮，虹桥倒挂若回廊。年月回环书蝌蚪，琉璃金碧覆鸳鸯。汉家兵戈既鼎沸，横槊归来乐未央。大儿弹棋幼傅粉，一门父子盛文章。惆怅东风慕娇女，朝露慨慷对杜康。阿房歌弦秦公子，阳台云雨楚君王。分香卖履留遗嘱，儿女之情抑何长。建安去此二千载，太息阿瞒骨已霜。一世之雄今安在，独留瓦片艳文房。"}