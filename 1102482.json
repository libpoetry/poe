{"id":"1102482","title":"柯山赵公屡更麾节多在浙东西皆有美政德祐正为浙东宪入景炎犹为闽浙招捕今被召入觐从行幕客则吴元镇与朱景日武博景日向在上庠亦辱识此来所馆相去差远至是出旧城方能报元镇谒并言别故就访景日不遇却因得见招捕公蒙谦接元镇讶其无诗为贽口占三首奉呈资一笑 其二","dynasty":"宋","author":"汪梦斗","text":"遗爱曾留浙水濆，北方正自素相闻。长途赓唱多名笔，旧府宾僚尽富文。往昔知音有吴季，从来难吏是朱云。联镳向阙成严觐，拜得恩言定不群。"}