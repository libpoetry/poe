{"id":"810557","title":"插花山居诗同弟寒将作","dynasty":"清","author":"马思赞","text":"未必桃源便弗如，此乡洵美是吾居。衣冠俗俭风犹古，耕凿人多力有余。绕屋定栽千个竹，几家同种一池鱼。近来长算村翁富，卖与山田得买书。浓云暖雨互悠悠，寒食前头社后头。两月笋膏充肉味，一年茶事算春收。鸟当久坐声逾美，花到无名种最幽。料理茶炉兼酒榼，独寻萱草对忘忧。最爱西风换夹衣，一番秋色到柴扉。不除衰草留虫语，但扫空阶候叶飞。带角未妨菱稍贵，然萁或恐豆旋稀。直愁恼乱比邻意，珍重儿童唤鸭归。"}