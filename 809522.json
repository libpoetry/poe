{"id":"809522","title":"命裕亲王福全皇长子允禔帅师征厄鲁特锡之以诗","dynasty":"清","author":"玄烨","text":"万国勤怀保，三阶愿治平。寰中皆赤子，域外尽苍生。小蠢忘帡冒，天心解斗争。执迷思梗化，伐罪事专征。武略期无敌，王师出有名。亲藩分鈇钺，长子拥麾旌。貙虎资郎将，貔貅壮禁营。玉戈凝晓色，金甲耀秋晴。获丑宁遗类，筹边重此行。据鞍军令肃，横槊凯书成。烟火疆隅堠，牛羊塞上耕。遐荒安一体，归奏慰予情。"}