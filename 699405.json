{"id":"699405","title":"元宵饮华中秘宅上","dynasty":"明","author":"袁宏道","text":"青丝华管夜从容，客正阑时酒正浓。堂上观灯莲品品，尊前顾影面重重。博他镜月千回醉，假我云山第几峰。麈尾奋来毛欲尽，当筵风雨约谭锋。长竿百尺拥灯轮，浊酒千巡意转真。霜亚残枝花片老，云拖轻影月痕新。订将白石成知己，掷却乌纱是野人。漏水销来杯不尽，当轩鹦鹉亦留宾。"}