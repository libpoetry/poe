{"id":"1209881","title":"狼山宥猎","dynasty":"元","author":"耶律楚材","text":"君不见武皇校猎长杨里，子云作赋誇奢靡；又不见开元讲武骊山傍，庐陵修史讥禽荒。二君所为不足法，徒令千载人雌黄。吾皇巡狩行周礼，长围一合三千里。白羽飞空金镝鸣，狡兔雄狐应弦死。翠华驻跸传丝纶，四开汤网无掩群。天子恩波沐禽兽，狼山草木咸忻忻。"}