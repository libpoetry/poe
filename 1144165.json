{"id":"1144165","title":"湖居杂兴八首","dynasty":"宋末元初","author":"白珽","text":"御舟初出赏春霏，传是诸王与后妃。香雾渐深帘幕暗，日斜微见淡黄衣。脉脉吹香屋角梅，背风移烛小帘开。凤城几日元宵近，一片箫声水上来。龙舟晓发断桥西，别有轻舟两两随。春色可人晴较稳，酒家争出柳梢旗。相国平泉水竹居，吴山花石世间无。游人马上休回首，一半春风在里湖。雨后林塘夏亦秋，一葫芦酒在船头。醉来深入荷花去，卧看青天飞白鸥。三贤犹得仰高风，冠服虽殊气味同。后五百年无继者，桃花含笑夕阳中。车鱼人散水风腥，雨色凉分柳外晴。回首夕阳都落尽，忽然东向数峰明。万树芙蓉两蕊宫，秋风开遍水边丛。白墙遮尽红墙出，只见红墙一半红。"}