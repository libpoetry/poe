{"id":"1223663","title":"寄郑耕岩","dynasty":"元","author":"陈栎","text":"古来隐士多躬耕，身将隐矣焉用名。巢由以降名著称，皆违本志非真情。真隐充隐分伪诚，终南捷径招讥评。隐而无名妙不胜，诗之众瞆将惊霆。君家子真当河平，五侯雾塞黄冥冥。此何如时可轩腾，宜哉掉头呼不应。遂使谷口闻西京，名挂法言声铿鍧。君其裔邪良铮铮，几载龙舒以道鸣。岩居高尚追芳馨，时哉不同逢文明。胡忍被褐韬连城，郑公乡想多豪英。仲容方奋青云程，曷不弹冠濯尘缨。天风再秋鹗孤横，春浪红暖翻飞轻。幡然尧舜君与氓，他年身退当功成。法疏广受辞恩荣，明农岩下相携行。世有工画传丹青，与令手卷双合并。"}