{"id":"517045","title":"自述和沈诚学壮游诗意","dynasty":"明","author":"龚诩","text":"先生卜筑江之皋，屋庐岁久浑无茅。薄田数亩书一束，耕耘诵读忘疲劳。旁人笑我谋生拙，不道胸中蕴奇绝。几多明月与清风，一一难将向渠说。年去年来春复秋，随宜无喜亦无忧。眼中富贵等蝼蚁，一点不使灵台留。风雪行看岁寒至，破褐从教露双髀。待得春来生意回，还我一身和暖气。"}