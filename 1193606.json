{"id":"1193606","title":"杂曲歌辞 杨柳枝","dynasty":"唐","author":"牛峤","text":"解冻风来末上青，解垂罗袖拜卿卿。无端袅娜临官路，舞送行人过一生。吴王宫里色偏深，一簇纤条万缕金。不愤钱塘苏小小，引郎枝下结同心。桥北桥南千万条，恨伊张绪不相饶。金羁白马临风望，认得羊家静婉腰。狂雪随风扑马飞，惹烟无力被风欹。莫交移入灵和殿，宫女三千又妒伊。袅翠笼烟拂暖波，舞裙新染曲尘罗。章华台畔隋堤上，倚得春风尔许多。"}