{"id":"916349","title":"次韵奉和知府温尚书送致政朱侍郎十六韵","dynasty":"宋","author":"杨亿","text":"拜章纳禄便归休，秘殿亲辞十二旒。阁笔罢批丹凤尾，拂衣初下六鳌头。非缘荆渚依刘表，定欲箕山访许由。北阙子牟终眷恋，南朝安石本风流。明庭顾遇违三接，别墅生涯治一邱。身健宁烦策鸠杖，心闲无复梦刀州。素风有子堪传遗，禅论将谁共对酬。白璧赐多应尚在，黄金散尽不须留。人钦雅誉芝兰馥，帝忆嘉言水石投。祖帐特令开上苑，归帆那肯待高秋。几程邮驿经浓暑，千里山川见旧游。已是抛官玉堂署，尚思陪宴井干楼。时裁奏牍犹规谏，旋写丹经自校雠。乡里高门表阴德，国朝惇史纪嘉猷。枌榆旧业须重葺，香火前缘莫废修。岁计将何资伏腊，龙阳千树木奴洲。"}