{"id":"1236506","title":"岁戊子五月将赴闽宪徵擢翰林待制兼国史院编修官九月驿至京师送季长弟之任山南宣慰照磨二首","dynasty":"元","author":"周伯琦","text":"间岁淮南送北征，今从燕北饯南行。三年一会难为别，万里相思可奈情。候馆霜晴荒草白，官河风尽片帆轻。高堂延伫斑衣切，安得联翩奉寿觥。荆南巨镇雄全楚，控带中原自古然。江汉东流横宇宙，岷峨西望接云烟。城环鹤泽流风在，台耸龙山盛事传。已侍朝仪明大典，要陈幕议继前贤。"}