{"id":"698254","title":"和傅体斋李西涯二年兄屏风灯诗韵兼致谢意","dynasty":"明","author":"倪岳","text":"小屏灯烛夜荧煌，锦帐围春在一堂。剪刻无痕浑类织，品题有幸复成章。寄来迢递三千里，妆就分明十二方。但拟长年供雅玩，肯辞奕世为深藏。云锦分张自一机，座中人讶眼中稀。风前仙侣开珠幌，月里孀娥按羽衣。画比白缣元异品，诗于金雀可同归。开缄急为燃藜读，从此蓬门烂有辉。"}