{"id":"968806","title":"无罪言","dynasty":"宋","author":"赵汝绩","text":"哀哀民何辜，遭此凶歉厄。初闻数米炊，次复并日食。草根掘欲尽，木皮屑不给。疲老就枯僵，少壮作捐瘠。千百存什一，乌喙仍菜色。朝忧夕恐惧，不得见新麦。城市逐末徒，奔走困贵籴。剥床遂及肤，近半死于疫。吾皇素仁惠，一念轸饥溺。发粟通有无，宽逋已徵索。郡县乏宣化，鞭扑庭下赤。贪官猴而冠，健吏虎而翼。天灾偶参会，人意莫致诘。淮楚困烽尘，荆蜀毙锋镝。湘潭烦调戍，洪赣事供亿。昔闻惟内地，可以称乐国。岂料一年饥，狼狈如此极。公卿饱舆台，王侯罗第宅。私财足苞苴，公帑罄符籍。匪难活民命，何以寿国脉。子牟心徒劳，之武壮自惜。安得扣九关，玉阶面咫尺。天地本至仁，君臣愿一德。贤人斯在位，能者各效职。太守务循良，监司去姑息。智则谋朝野，勇则卫疆埸。自然风雨时，自然稼穑植。自然至和生，自然元气实。何忧乎驩兜，何畏乎强敌。勿罪狂斐言，斯言定金石。"}