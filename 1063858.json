{"id":"1063858","title":"送不伐赴天府仪曹","dynasty":"宋","author":"释德洪","text":"长沙解岭海，浩壤冠南楚。岂止风物繁，山水亦清富。然以余观之，两者未足数。虽曰大藩地，要以多贤故。元侯汝颍奇，家世工酌古。朅来簿书中，见此廊庙具。三年令小邑，野鹤剪翎羽。侧脑望云汉，奋跃思远举。忽闻除书至，当得赞天府。婢仆想京华，一室哗儿女。便觉驼铎声，吹帽黄尘路。举首望绛阙，金碧碍云雨。富贵来自天，车马气成雾。遥知念旧游，笑与同僚语。"}