{"id":"287402","title":"后黄公庐赠吴遂君","dynasty":"现代","author":"夏曾佑","text":"朝朝伏案赋大狗，忽思出门跨疲驴。立谈遍国竟无有，时有鬼物相揶揄。技穷仍自访吾子，狂谋谬算相嬉娱。须臾意尽计无出，入手幸有黄公卢。饿鬼见脓大欢喜，况有臃肿之与居。一壶怡愉两壶笑，三壶喧虺四欷歔。五壶骂座客尽散，兀然入梦忘登车。役夫脱籍履六合，哮吼跳掷皆诗书。方持文字作大狱，忽然境界皆为虚。教堂呜钟拜磔鬼，壁虱列队如肥猪。秋风无赖犯破席，绳床兀臬如舆图。嗟乎我醒得非此，人生觉梦那不殊。嗟乎梦觉那不殊，然后孔丘代温真吾徒。"}