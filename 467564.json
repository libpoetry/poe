{"id":"467564","title":"凤衔杯","dynasty":"当代","author":"赵文漪","text":"梦魂时逐莺飞起。记那日、曲阑斜倚。剪绿裁红薄暖轻寒际。情不断、双蛾翠。柳花秾，晓风细。空织就、回文难寄。携手当时拾句寻芳地。惯拈来憔悴。西池春色去如飞。记东城、惜别依依。柳絮如绵红玉绽桃枝。花细腻、叶纷披。香生靥、酒盈卮。分离后、重会何时。未许相忘云汉恼星期。不尽是相思。闲情愁绪送残春。更一帘、红雨纷纷。吹彻玉箫清唱启珠唇。花不语、掩罗巾。生旧恨，对良辰。莫将前事付行云。惆怅细腰宫髻玉楼人。芳意逐时新。"}