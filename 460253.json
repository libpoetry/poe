{"id":"460253","title":"拜星月慢　十二月七夜作","dynasty":"当代","author":"卢青山","text":"笔束霜心，灯嘘凉梦，独与冬魂坐处。远笑遥歌，是谁家筝柱？倚窗听，但有、萧萧瘦竹扶桥，暧暧残烟栖树。水颤微波，恍山灵初去。不思量，不识年华注；思量尽、又恨年华遽。软语昨夜柔蛩，付何时风雨？剩蟾蜍、冷抚千山坞；尚不到、寂寞封苔牖。但早有、几点梧苞，结来春愁绪。"}