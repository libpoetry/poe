{"id":"512914","title":"喜吴吉甫及第","dynasty":"明","author":"沈周","text":"吉甫吉甫羁孤子，乾坤浮生漫无止。丱髫饥渴谁与谋，黄金陵前哭亲死。破褐犹知裹父书，借读空山月中字。江边古寺夜摸碑，心记舌翻朝若水。聪明过人道岂穷，天将与泰先之否。甲子高科谈笑间，亦有神人开梦语。当今天子圣且明，贤俊乘时思崛起。抟风希鸟天九万，试足神驹日千里。老翁患难穷苟活，且顿烦忧为君喜。君不见人间贫贱富贵基，范相苏卿乃如此。"}