{"id":"146271","title":"壬午·忆昔三月朔","dynasty":"宋代","author":"文天祥","text":"忆昔三月朔，岁在火鼠乡。朝登迎銮镇，夜宿清边堂。于时坌飙雾，阳精暗无芒。胡羯犯彤宫，犬戎升御床。惨淡铜驼泣，威垂朱鸟翔。我欲疏河岳，借助金与汤。吾道率旷野，绕树空徬徨。慷慨抚鳌背，艰关出羊肠。扶日上天门，随云拜东皇。我逖誓兴晋，郑畋义扶唐。人谋岂云及，天命不于堂。泗水沉洛鼎，蓟丘植汶篁。瑶宫可敦后，玉陛单于王。革命旷千古，被发绵八荒。海流忽西注，天旋俄右方。嗟予俘为馘，万里劳梯航。秋风上瓯脱，夜雪卧桁杨。南冠郑大夫，北窖苏中郎。龙蛇共窟穴，蚁虱连衣裳。周旋溲勃间，宛转沮洳场。漠漠苍天黑，悠悠白日黄。风埃满沙漠，岁月稔星霜。地下双气烈，狱中孤愤长。唯存葵藿心，不改铁石肠。断舌奋常山，抉齿厉睢阳。此志已沟壑，馀命终岩墙。夷吾不可作，仲连久云亡。王衍劝石勒，冯道朝德光。末俗正靡靡，横流已汤汤。馀子不足言，丈夫何可当。"}