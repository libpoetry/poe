{"id":"549592","title":"涉沅湘歌","dynasty":"明","author":"邹元标","text":"浩浩湘江水，终朝不断流。天地有穷处，水流无时休。东没千顷田，西荡百沙洲。桑田曾几换，历尽几春秋。青青红颜子，忽忽尽白头。问之何能尔，光阴不暂留。试看臂鹰手，力能取公侯。一朝忽倾否，白骨委荒丘。俯仰天地间，身世如蜉蝣。堪怜昏昏者，拘拘如楚囚。所以洙泗叟，耻为寝食谋。逝者叹如斯，川上坐相求。所以碧玉老，一生阳春楼。背汗虽未收，木绵被重裘。先哲开我蒙，惟有濂溪俦。汉唐不知此，思之仍含羞。学术苦未力，终夜犹多愁。万物皆备我，汲汲当猛修。典籍如汗海，役役如倒牛。吐辞即为经，莫把六经抽。白云满涧户，归袂风飕飕。顺理为穷达，无心羡勋猷。撒手悬崖坐，海岱一腔收。可生亦可死，身外复何忧。"}