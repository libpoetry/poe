{"id":"135431","title":"送蒋德常宰鄱阳","dynasty":"宋代","author":"楼钥","text":"棋社颇寥落，聚舍多差参。矧如夫君贤，贵重双南金。岂可无此君，周旋相与深。一别归未久，征鞍又駸駸。老我苦多病，别酒难重斟。掺祛不可留，赠言效规箴。吾闻古番君，甚得江湖心。官无崇与庳，时无古与今。古人乃能尔，敛衽当致钦。我亦一丈夫，毋谓力难任。未暇言偃歌，肯弹宓贱琴。明恕加抚摩，细故多亲临。罔密吏易奸，赋重民弗禁。飞鸮怀桑葚，烹鱼溉釜鬵。此邦熟往来，当有慰黎黔。君能践世科，朝行伫朋簪。公余昌远业，书读松竹林。故家未见书，校雠如向歆。时时为寻访，归来共书淫。勿以三径荒，閒作庄舄吟。勉哉赴功名，莫待二毛侵。数年傥加我，寒盟尚能寻。"}