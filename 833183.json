{"id":"833183","title":"高阳台 二月廿五日过近林精舍，海棠一株，始舒红萼，徘徊久之，率成是解，吊山长李稚和先生","dynasty":"清末民国初","author":"樊增祥","text":"洗砚池荒，写经窗暗，奚僮不扫闲阶。一树红棠，含苞犹映书帷。雕栏曲榭无人到，睇春风、旧燕还来。最凄凉、尘榻依然，重过萧斋。著书辛苦知何用，叹丝桐麈尾，都付尘薶。侧帽花间，当时曾几徘徊。董陵下马逢寒食，问花枝、今为谁开。怕明朝、点点啼猩，滴损苍苔。"}