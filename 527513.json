{"id":"527513","title":"中秋十七夜留康德涵饮二首 其一","dynasty":"明","author":"何景明","text":"飘风会浮云，白曜奄西藏。羁人惜短晷，眷此秋夜长。长夜无与晤，所怀浩难忘。君子枉光驾，嬿婉情未央。披轩待流月，展转错华觞。临觞惨不御，对景久徬徨。郁雾暧庭阴，黯黯如降霜。流波委颓魄，兹岁渐以更。消长互相谢，盛满安可常。勖哉君子心，谦谦道弥光。"}