{"id":"635388","title":"归自珠崖过铁城作行路难贻诸子","dynasty":"明","author":"成鹫","text":"昔我来，流火月。今我来，小春节。昔我来，桐花结。今我来，梅始发。昔我来，尚炎热。今我来，天雨雪。昼夜如转环，日月互明灭。草木自荣枯，寒暑无停辙。相逢能几时，忍作三年别。三年一别一无成，往事蹉跎为君说。为君说，请勿欢，听我长歌行路难。行路之难，莫难于高凉九折之长坂，珠崖万里之狂澜。陆乘只轮车，辗转巇且艰。黄埃壅周道，荆棘上参天。蚖蛇窜林莽，猛虎狙伏俟人餐。涉潺湲，陟巑岏。南行白月至黑月，始闻波涛汹涌于暮云远树之閒。山穷水尽见岛屿，我欲奋飞无六羽。舟人招手上方舟，挂帆遄发随烟雾。大浪如雪山，小浪如钟簴。波斯跃出水晶宫，无限鱼虾相对语。笑我住山人，却与波臣遇。何所闻而来，何所见而去。天空海阔行便行，野鹤閒云住非住。来去本无心，见闻俱不取。快矣哉，快矣哉，三年行脚今归来。拟返朱明洞天去，旧时茅屋荒苍苔。林间过夏谢宾客，雪时远兴寻宗雷。香山之山南海水，彷佛珠崖无远迩。铁船到岸见铁城，五桂嵯峨如五指。老僧老眼未分明，策起眉毛识乡里。里中人，谁家子，昔年未龀今齐齿。青青者丝，何当白发垂两耳。一则以惧，一则以喜。踉跄赤脚登阶戺，故人恕我大无礼。知我远方，为我居行李。无物可相遗，无言能举似。行路难，聊复尔。五岳明年事远游，重来愿行长如此。"}