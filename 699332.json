{"id":"699332","title":"和散木韵","dynasty":"明","author":"袁宏道","text":"閒适也相宜，楸枰彻暮棋。晚花残蓓蕾，古榻乱装池。云脚才收雨，秋容渐上诗。家家贮新酿，等取菊开时。君监冯敬通，休心壮岁中。治生菱浦月，送老石门风。每笑横波日，閒怜戴屋虫。禅锋示妻子，输我作庞公。只合卧云休，闲驱款段游。愁来鸥失渚，梦里鹿寻丘。碧水青烟市，红柑白果秋。斗湖新月里，荡个小渔舟。老无出处累，也欲趁些忙。月课脩花户，日携看麓床。晓风绵子落，村院瓦松香。遍郭谋新酿，空杯待夕阳。间随马少游，乡里度春秋。洗药松根下，分花水市头。请云遮谷口，与俗割鸿沟。一味鸥鹥去，长年百不忧。落叶蔽秋矶，残霞雨洗晖。弹花蝉虎匿，掠竹水鹰飞。白足遗棕屦，青娥送道衣。庖童觅鲙去，兼买紫姜归。遍识今朝士，无如隐者亲。酒浇种柳客，图写姓庞人。鹦鹉司茶具，弥猴盗角巾。赠君柳浪水，堪浣胃中尘。空潭独影谁，个是好相知。每笑鹏心侈，闲怜鹳垒危。眼光常照渌，面貌日浮卮。一往青山去，还愁鹤不随。"}