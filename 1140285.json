{"id":"1140285","title":"归去来辞","dynasty":"宋末元初","author":"陈普","text":"归去来兮，吾生复何之。故园三径在，桃李不成蹊。台榭荒凉已无忧，阶除寂寞人已希。胡飘飘而不返，将役役以奚为。丈夫不自量，处世宁堪悲。省一朝之若是，悟百年之已非。饭山曾是饿唐甫，首阳曾是饿夷齐。名重天下何足比，利重天下何足奇。觉利名之不昧，知贫贱而勿悲。归去来兮归去来，长安纵好休徘徊。足巾屏之行李，拂藜杖之尘埃。杜宇知我意，声声苦相催。故园行乐处，满地生苍苔。归去来兮，闽山之巅。山奇水秀，可以忘年。水渺茫而洁白，山排闼以争前。昔年桃李，依旧成阡。石径萦纡而藤萝耸茂，茅茨幽迥而松菊争妍。盘餐三百品，食足二顷田。吟且咏，乐且禅。饱而嬉，困而眠。心坦坦，腹平平。正是故园行乐处，谁知此乐乐悠然。东风起兮百草芊，绿杨飞絮杏花鲜。蝶翅乱，鸟声喧。翠欲黛，红欲燃。归去故园行乐处，幽鸟一声啼杜鹃。落花红紫草成毡，黄梅肥弹柳三眠。蝉嘒嘒，蝶翩翩。笋翻箨，荷贴钱。归去故园行乐处，几阵南风入舜弦。西风至兮鸿雁来，万物萧条景物猜。虫声切，猿啸哀。梧桐败，菊花开。归去故园行乐处，清风明月好安排。霜风凛凛雪花飞，村落无人猿夜啼。泉酒冽，溪鱼肥。燃兽炭，拨蹲鸱。归去故园行乐处，竹外梅花三两枝。红日三竿渔父去，云迷四野牧童归。朝暮之情何已矣，四时之景已如斯。已矣乎曷之，予知归去兮。松菊候门而南山耸媚，花鸟欣迎而北岭喧呼。悔知非之既晚，乐成赋以归欤。"}