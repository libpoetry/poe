{"id":"630358","title":"不饮酒二十首 其二十","dynasty":"明","author":"释函是","text":"天道不可知，可知惟寸心。荣落归自然，不动如昆崙。委化成丧志，灾沴乃见侵。忠信自有道，生死自有伦。抱柱不是愚，汨罗无知音。守一谁与明，情极难为任。骨肉匪所爱，报称宁一身。九原如有知，哀怆何异今。沧海变桑田，古今多陆沉。弦筈不停晷，念念空相寻。悟此复何为，渊然返吾真。朗鉴犹昔时，何必为醉人。"}