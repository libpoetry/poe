{"id":"408325","title":"伤楠儿四首 其三 楠儿以廿六年八月二十八日晨七时殁于无锡","dynasty":"近现代","author":"冯振","text":"汝死前二日，汝母病忽剧。循床汝涕流，恐惧生死隔。谁知久病母，尚负哭子责。汝哭母则闻，母哭汝岂识。苍鹰攫黄鸟，迅捷不可测。汝死实似之，变化真顷刻。我心几欲裂，我气几欲塞。恐增汝母伤，酸泪屡强抑。使汝不早慧，操行或失德。父子恩难深，痛不若是极。苍天既难问，拊膺长太息。"}