{"id":"287172","title":"雨后由众兴抵顺河集旅舍烦郁走笔书壁","dynasty":"现代","author":"夏孙桐","text":"秋霖虽止晴色微，低烟亘冱笼晚霏。道旁积水深没踝，濛濛时尚沾车帏。疲骡努力汗被靷，车中瑟缩拥湿衣。百里朝发迫日暮，近村灯火光依依。逆旅庭坳泛泥漉，暗檐蝙蝠惊人飞。下车小憩酌浊酒，坐看泥豕拖潦归。仆夫太息祝天霁，乃复时坠雨点稀。明朝霁否未可卜，计程恐与心相违。忽忆已是中秋节，月色苦被痴云围。极目燕山在西北，阴晴千里果是非。遥知老母盼游子，稚女亦解望清晖。安得西风起天末，吹散沈翳如一挥。长天空明绝遮蔽，周道如砥其庶几。行者无忧居者乐，吾之受赐不己肥。吁嗟世路本多阻，能如意事尤几希。诗成书壁更漏转，风声飒飒敲窗扉。"}