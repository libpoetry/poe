{"id":"401865","title":"拾穗同祖光","dynasty":"民国末当代初","author":"聂绀弩","text":"不用镰锄铲镬锹，无须掘割捆抬挑。一丘田有几遗穗，五合米需千折腰。俯仰雍容君逸少，屈伸艰拙仆曹交。才因拾得抬身起，忽见身边又一条。乱风吹草草萧萧，卷起沟边穗几条。如笑一双天下士，都无十五女儿腰。鞠躬金殿三呼起，俯首名山百拜朝。寄语完山尹弥勒，尔来休当妇人描。"}