{"id":"1208359","title":"送太原房淳德赴上长芦校官廿四韵","dynasty":"元","author":"宋褧","text":"曩岁在甲子，我忝登桂籍。君从河东来，劘垒肆健笔。相识稠人中，神胜须发黑。河汾孕灵秀，翛然涧松柏。文章岂优劣，方晷判得失。时运或少乖，战艺不幸北。乾龙飞九五，湛恩逮点额。受职固匪轻，笑捧告身敕。音问久寥邈，再遇京尘陌。或荐诸太常，借径簿领役。礼文熟讨论，固岂刀笔术。鹾司巍学宫，俨在漳水侧。横经属老成，弟子拜讲席。广文莫厌冷，师道贵名实。宦业堕素餐，吾党有愧色。育材登廷珍，计功倍千百。拿舟载妻子，携书去王国。别酒借颜红，春衣点头白。尚忆韩与许，当时同少诎。士宗掾柏台，才气森崒嵂。辉卿莎塞下，幕府著劳绩。小大无弃捐，朝家礼罗密。贤路辟榛芜，异才应间出。文运岂偶然，因君重太息。"}