{"id":"763317","title":"花发沁园春","dynasty":"清","author":"吴绮","text":"艳极生愁，娇深成歉，恨人恨事长有。云英未嫁，道韬无聊，岂料一时都逅。柔肠点点，怎奈取、多般禁受。把几许、剑啸书慵，平分憔悴香瘦。况复才华辐辏，更笺裁涛样，字临漪手。封绡托雁，制绵凭鱼，总是痛花伤柳。三生石老，何处可、种莲成藕。只应也、影里人儿，梦中相见巫岫。"}