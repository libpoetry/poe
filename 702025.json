{"id":"702025","title":"落花","dynasty":"明","author":"彭世潮","text":"一春憔悴有谁知，斜捲珠帘吊落曦。愁见暮烟埋碧玉，恨随风雨葬胭脂。六朝文物轻回首，千古繁华半皱眉。离合悲欢俱是泪，迷魂应逐杜鹃飞。槛外西风一夜侵，飘飘那忍更相寻。感逢绝处诗谁胜，愁到浓时酒自斟。莺逐断烟啼北郭，蝶拖残月过东林。因君检点兴亡事，不觉踌躇费朗吟。"}