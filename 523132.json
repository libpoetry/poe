{"id":"523132","title":"观灯行","dynasty":"明","author":"李梦阳","text":"宋家累叶全盛帝，宽大实皆称令主。百姓牛马遍阡陌，太仓米粟忧红腐。宣和以来遂多事，呜呼烂费如沙土。海石江花涌国门，离宫别殿谁能数。群臣谀佞秪自讦，天下骚然始怨苦。正月十四十五间，有敕大驾观鳌山。万金为一灯，万灯为一山。用尽工匠力，不破君王颜。此时上御宣德门，乐动帘开见至尊。奔星忽经于御榻，明月初上堆金盆。倾城呼噪声动地，可怜今夜鳌山戏。窈冥幻巧百怪聚，金蛾翠管堪垂泪。借问幸臣谁，云是李师师。外有蔡京与蔡攸，夹楼锦幄罗公侯，丞相之幄当前头。奚儿腰带控紫骝，如花少女擎綵毬。但闻楼上唤楼下，黄帕笼盘赐玉羞。月高鸣鞭至尊起，幄中环佩如流水。争道齐驱辇路窄，寺桥窈窕尘埃白。火树龙灯又一时，千光万焰天为赤。常言宴安成祸基，从来乐极还生悲。君看二帝蒙尘日，数月东京荒蒺藜。"}