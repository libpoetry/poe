{"id":"708994","title":"摸鱼儿  酒间答星期四叠前韵","dynasty":"明末清初","author":"曹溶","text":"别吴州、便穿荒圃，此中应蓄深思。嘹嘹哀雁清笳外，铁甲往来何驶。君司矣。且玩弄垂虹，鲁望吟残水。故人杯里。有松籁疑弦，鱼梁近画，莫湿感时袂。浮沉处，游侠难逢轵里。丹砂转讶成米。男儿胸次多冰雪，兴到谁嫌腾起。眼底事。怪几日、浓阴未解如酣醉。痴肠可寄。愿花月常辉，天公注定，也似赤绳繫。"}