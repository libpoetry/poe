{"id":"504340","title":"题胡济源听泉楼","dynasty":"明","author":"李昱","text":"冷泉亭子深且幽，我昔杖履曾追游。山中正当朝雨霁，坐听泉水涓涓流。初如松风洒万壑，忽如仙佩锵鸣璆。又如蛟龙起潭窟，霹雳闪电摧林丘。黄猿抱子挂秋影，欲下不下声啾啾。是时同行四五人，相对毛发寒飕飕。乃知福地难久住，却载酒壶登綵舟。故乡一别几十载，江湖浪迹随沙鸥。风尘澒洞箭满眼，欲归洗耳嗟何由。飞来山色入我梦，碧松丹桂枝相樛。每逢泉石必宿留，题诗感慨无时休。胡君亦是听泉者，胸次磊落非常俦。何当暇日登君楼，与君作记楼上头。"}