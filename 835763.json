{"id":"835763","title":"应天长 连雨有叹，用梦窗韵","dynasty":"清末民国初","author":"陈锐","text":"风竿转暝，云絮蘸空，沈阴遍洒郊陌。正见燕寒巢幕，衔泥话春色。乌衣巷，前度客。定识我、秀眉吟窄。旧尘在、一片残衫，酒晕青碧。哀乐念今昔。不到中年，不信世情隔。但憾著书缘绝，咿唔抚空壁。沧波路，归思寂。早倦听、下亭凄笛。赋愁了、冷雨檐花，清漏初滴。"}