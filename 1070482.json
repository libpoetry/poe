{"id":"1070482","title":"谒蔡开府延客周历堂宇览观山林岩洞之胜顿失袢暑退作律诗一首","dynasty":"宋","author":"程俱","text":"苍虬衔雨转晴峦，喷雾跳珠玉甃寒。掩冉风林听竽籁，萧森烟萚种琅玕。期仙磴属三休径，羃翠庭边八节滩。赫赫云峰张火伞，阴阴冰洞却霜纨。山藏神府新琼简，壁挂磻溪旧钓竿。怪底萧条增秀发，六龙曾此驻和銮。"}