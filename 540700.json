{"id":"540700","title":"春风篇","dynasty":"明","author":"赵完璧","text":"春深暮夜春风号，沧溟吹转凉月高。脩篁历乱不成影，长松滚滚翻江涛。断云流空光惨惨，归鸿失侣声嗷嗷。迢递琅珰下绮阁，破窗耿坐烧兰膏。台城柳条今又碧，金谷花枝向谁赤。一番草绿长杨基，千载春光乐游陌。西陵无复望铜台，北邙一夜摧松柏。春来春去奈人何，古人今人春几多。叹息风前一杯酒，亦曾笑把昔人手。今古情怀不相值，祗合冥会浮生意。翩翩白马金鞍光，晴川渺渺桃李香。东山华容莫相弃，兰陵美酝何可量。梨花皓夜夜不寐，秦筝金雁飞高堂。春风日日吹我袂，春酒时时淋我觞。但于芳春羡风物，不向春风空断肠。吹颓琼岳了不觉，落来乌帽从数数。百年幻梦瞬息尔，莫令来者悲龌龊。吁嗟太昊封姨兮难久依，亦能布春兮送春归。今日清樽惜沈醉，明日苍苔红雪飞。"}