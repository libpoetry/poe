{"id":"443685","title":"念奴娇 金陵怀古","dynasty":"当代","author":"熊盛元","text":"腻香金粉，问销磨多少，匆匆过客？六代绮罗空织梦，梦绾愁丝千尺。柳黯台城，烟迷钟阜，一望伤心碧。滩声雷吼，剑光依旧沉寂。欲唤波底神龙，幽云起处，片片青鳞湿。争奈后庭歌不断，唱得东风无力。门外楼头，樽前镜里，付与新亭泣。落红飞尽，乱鸦纷噪斜日。"}