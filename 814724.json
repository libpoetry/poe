{"id":"814724","title":"五月四日抵里喜赋七律四章","dynasty":"清","author":"金应澍","text":"说到归舆喜欲狂，青春作伴好还乡。迢迢远客三千里，忽忽离家十二霜。水涨湘江辞岳麓，云开庐阜下浔阳。船头一笑蒲帆驶，坐看金焦两点苍。蒲绿榴红节序新，到家恰喜趁良辰。衰年倍觉还乡乐，和气都成满室春。堂构重开绵世泽，弟昆相见话天伦。最怜学语桐孙小，也解迎门笑舞频。回首当年感不禁，催人岁月太骎骎。自经沧海桑田劫，莫报春晖寸草心。偕老愁分中妇镜，完贞凄断女媭砧。疮痍多少犹难复，更续忧时老杜吟。养疴从此谢尘缘，云水安闲适性天。著作尚馀先泽在，诗书应启后人贤。何来梁燕营巢稳，却值江鱼入馔鲜。行乐及时时一醉，呼儿好系杖头钱。"}