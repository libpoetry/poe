{"id":"338623","title":"沁园春·新秋，叶桐初过寓斋，谬赏荒词，辄有投赠，次韵奉答，即送归娄东","dynasty":"清代","author":"许嗣隆","text":"其乐融融，之子之来，足音跫然。笑东涂西抹，吾凭孤掌；南辕北辙，卿从双肩。好不可为，富非所望，沽酒探囊尚有钱。衔杯久，看奇姿鹤立，情话蝉联。年来笔墨周旋。但字里行閒总未圆。况满篇砂砾，汰洮居后；九天珠玉，咳吐当前。白雪无权，黄金有命，食蠹安能便得仙。卿归矣，这一邱一壑，吾志原坚。"}