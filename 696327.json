{"id":"696327","title":"题杂画","dynasty":"明","author":"郑文康","text":"直道难容竟独归，离骚赋罢泪沾衣。魂灵不逐湘流逝，还向怀王殿上飞。自古含容解弭灾，将军从此负荆来。早知一饭三遗矢，悔不当初谢郭开。才逢生客便呼郎，仙女风情想未忘。莫笑思家轻出洞，家中自有旧糟糠。恨无顾恺刺心针，担负风流仗酒醺。谁料邻家机上女，怀春不似卓文君。追忆蒲鞭汉大夫，扑刑虽用得完肤。郤怜东鲁臧孙氏，不去鞭蒲去织蒲。壮士轻生易许人，图谋未遂已亡身。明知一去无还理，底事狂歌竟入秦。弱水蓬山几万重，仙宫未必胜秦宫。君王轻听齐人语，空驾楼船入海中。史传荒唐怪事多，乘槎那得上天河。不知织女支机石，遗落人间竟若何。读罢司徒一纸书，北军门外报銮舆。君王若问平时钓，不钓功名只钓鱼。白日豪奴擅杀人，生擒不避主家嗔。最怜文叔行柔道，容得当时强项臣。长营兵甲似云屯，号令曾闻遏至尊。他日凄凉廷尉狱，狱门无复似辕门。会稽太守驾行轩，山叟龙钟立道边。买得千金声价重，临行只用一文钱。负担行歌过古坟，故妻犹是饭王孙。他年一见呼同载，不念前情念后恩。一入沙场与汉辞，节旄落尽鬓成丝。生降得似生还乐，肠断河梁五字诗。曾夺麻池厌老拳，十年深抱死生冤。石郎亦是英雄客，握手平生不讳言。强臣欲窃晋山河，万骑西来奈尔何。此日新亭迎候者，侍中不及谢安多。伴食空居政事堂，死时惟剩一空囊。家中留得苍头在，自鬻身钱办主丧。嫁女惟愁致客难，君王诏遣共交欢。谁知后日生儿乐，虚授朝廷五品官。"}