{"id":"640910","title":"答黄逸人","dynasty":"明","author":"林鸿","text":"大道如砥平，我车不方轨。明时世景清，夫子乃蓬累。有客天上来，为说黄金台。所市既骏骨，所羁乃龙媒。五月上武阳，炎风焚大荒。岂伊道路难，欲往河无梁。荜门逢君子，酣歌日中市。披发行且吟，时人尽惊异。既知归日落，欲往秋风作。谁同宁子叹，且效荣叟乐。离别远将归，凉风吹布衣。南飞有鸿雁，毋使信音希。"}