{"id":"560521","title":"题画","dynasty":"明","author":"徐庸","text":"山茶水仙春满堂，梅花如雪凝清香。沉深院落绣帘捲，日色淡□明青阳。名门儿女爱物色，两两嬉戏阶庭傍。画屏六曲暖生色，蹙金小帽斑衣裳。雄雌锦鸡成一双，三五引雏雏作行。相呼啄食最有义，警戒千古传诗章。斯图本出汉臣笔，意匠妙绝无比方。清河主人旧收得，转赠史君期宝藏。我思作画如作诗，兴到便能追汉唐。□品神品著变化，明珠岂能生夜光。史君年壮未有子，喻物可以知弄璋。燕山窦氏昔载□，五枝丹桂同芬芳。"}