{"id":"841461","title":"舟行","dynasty":"清末民国初","author":"曹家达","text":"灯昏月黑川途悬，遥传犬吠稀人烟。眼花倒走岸旁树，欲落不落星在天。人生进取勿可恃，苍蝇附骥亦千里。云何浮沉付刳木，不鉴止水鉴流水。水能载舟水覆舟，见危于盛明于忧。载舟覆舟一间耳，不如徒踪淩沧洲。鱼龙夜啸海童泣，环瀛如盎天如笠。黑风捲日天外来，百幅洪涛猝僵立。吁嗟神禹椎鸿蒙，决荡万变天无功。横江击楫崖山舰，涉川忠信谁与同。"}