{"id":"581179","title":"韩文公庙","dynasty":"明","author":"张诩","text":"帝命文人扫世浊，力去陈言追古作。夏敦商彝返太朴，雕龙炙輠见者愕。甫湜张籍安能学，如捕龙蛇与之角。原道之篇识见卓，佛骨一表忠诚确。君王不谅乃左擢，来与潮人驱暴鳄。衡山阴云一嘘扩，精神所寓灵濯濯。咸池西走扶桑略，南海窥遍衡湘泊。阳山赤子不坦膊，父慈子顺人无恶。去思不已庙庭落，轮材负土争营度。椎牛酾酒岁一酌，被发乘龙来俨若。岂但一方怀谔谔，四海九州瞻斗岳。"}