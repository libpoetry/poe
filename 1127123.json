{"id":"1127123","title":"还自豫章寄谢胡帅承公","dynasty":"宋","author":"黄彦平","text":"陆贽挥毫敏，廉颇仗钺频。人言绥远俗，吾念隔中宸。虎落新军睦，鸡翘旧望亲。玉堂清夜直，学士固应真。文献尊皇祖，枢机属老臣。中庸镇夷夏，精祲极天人。嗣武躬戎服，边头亦战尘。毋云予小子，家国待经纶。翰墨南州士，弓刀北府兵。几年闻战伐，两地费经营。伧父吴儿笑，儒冠武弁轻。人才广收拾，归共致升平。误解陈蕃榻，惭升贾谊堂。丝纶今典诰，钟铉古铭章。窥豹迷深隐，攀龙漫激昂。鼎梅同臭味，妙语更难忘。"}