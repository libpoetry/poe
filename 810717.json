{"id":"810717","title":"满庭芳 南园公宴即事","dynasty":"清","author":"毛奇龄","text":"初过清明，才逾上巳，群贤高会南园。花岩接槛，洞口泻红泉。移得竹厨竹里，雕栏曲、杂坐金钿。擎觞至，红儿娇小，犹弄剪刀钱。楼前争作伎，枰楸壶竹，游咏依然。看玉钗纷絓，芗泽微传。醉煞兰亭旧侣，华灯外、新月纤纤。当筵赋，园如金谷，人似永和年。夏里开基，清河启郡，曾燃秘阁青藜。高斋寂静，夜听汝南鸡。仿佛神人告语，他年事、枕畔留题。长弓后，貂蝉奕叶，不数旧关西。黄梁炊未熟，翩翩蝴蝶，醒后多迷。托梨园象板，羽殿铢衣。千载凤鸾佳配，华茵暖，共酌玻瓈。听吹罢，一声长笛，无数彩云飞。琳畹琼妃，瑶台金母，当年曾驾蟾蜍。因披玉册，还御五云车。絓去庐江锦帨，闺房秀、早被霞裾。淮西路，春城千骑，夫婿上头居。五花裁作诰，香奁百琲，总是珍珠。看平头擎履，编齿吹竽。献得龙泥旧简，传经后、莫问居诸。闲相视，山桃片片，飞满玉床书。"}