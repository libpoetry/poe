{"id":"225455","title":"本上人·乞食自王城","dynasty":"宋代","author":"邓肃","text":"乞食自王城，骏笔挥万纸。开缄动心目，忽忽龙蛇起。便可老烟霞，声价日千里。那知未满意，更访栟榈子。栟榈亦何人，是心如灰死。恶语满人间，春风自桃李，凭君一笑挥，万事空一洗。但了风动幡，在处针投水。愿将广长舌，语出亦糠粃。回到我辈人，政堪覆酱耳。"}