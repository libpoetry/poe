{"id":"499579","title":"奉简罗渊泉（字民览吉水人涧谷先生从孙）","dynasty":"明","author":"邓雅","text":"豫章先生八十馀，有才不仕山林居。黄尘黑雾暗沧海，白发青灯看古书。古书丧乱今馀几，六籍澜翻口能记。喜寻玉笥云松巢，懒谒金台朱紫贵。帐前弟子列两行，弦歌事业相颉颃。先生冠带坐终日，嬉笑怒骂皆文章。有时吟咏长松下，珠玉联篇妙无价。兰苕翡翠徒纷纭，词高义正关风化。謇余废学今有年，喜来侍坐春风前。沛然议论何所似，倒挽银河倾九天。梁颢科名今已矣，方干云卧终能比。老怀浩荡谁得知，我作长歌歌未已。玉山高高春雨沱，淦江滚滚明月波。水流不尽山不老，从此无如才思何。"}