{"id":"613301","title":"苦雨柬陈宪副吴山人","dynasty":"明","author":"李之世","text":"终宵苦淫潦，檐溜如倾盎。泽国成沮洳，萧斋更飒爽。入帘讶淅沥，迸阶倏沆漭。谛听耳目骇，静憩营魂恍。推枕不成梦，端居纡閒想。拨炉香已烬，挑灯焰不朗。奔雷时一吼，划电光相荡。避湿徙藜床，张帷护书幌。纸窗任模糊，木屏恣偃仰。枝丫惊果坠，林欹搅叶响。傍砌移盘卉，当阶决淤坏。怀人在城闉，如隔东西瀼。青尊时自把，玄言谁共奖。安得桃叶舟，移泊荷花荡。"}