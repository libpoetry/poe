{"id":"595601","title":"甲辰仲秋同内斋至姑苏江口因东旸年兄抉台佐守之报遂别去台约明春访予于金台然内斋于东旸舅甥至懿也予于内斋乃白首知己也思其别忆其来情自无已诗以将之","dynasty":"明","author":"唐穆","text":"仗剑遥同萍水游，那堪江柳又分舟。知音人去丝桐冷，倚玉筵开丛桂留。白首行藏缘我定，青天肝胆许谁酬。相思独望在秋月，犹忆春光共上楼。"}