{"id":"1083152","title":"寄陈蹈元","dynasty":"宋","author":"朱松","text":"我生少所可，靡靡世一律。如君素心人，指不三四屈。久与宵人游，归卧常自失。效尤起媮心，阿意增美疾。低回强酬酢，高论形敢出。缅怀参同子，蚤入伊洛室。闻道既先我，论诗又奇崛。纵横谈天口，卓荦扛鼎笔。胜我何足云，论交敢自必。桓公肯见规，寡过行有日。书来约过从，一笑破萧瑟。新凉宜灯火，永夜勘书帙。岂无一尊酒，少促软语膝。更呼小丛歌，未怕官长诘。跂予占骑气，千岭秋回郁。著鞭及清境，滟滟月华溢。"}