{"id":"531101","title":"苔矶费生画屏歌","dynasty":"明","author":"杨慎","text":"往年尝爱岑公诗，吾观费子毛骨奇。婉娈总角突而并，粉绘风流今在兹。素屏八幅君能画，咫尺江阳影仙界。宝山春眺在苍茫，海观秋澜涌澎湃。龙潭时雨稻苗齐，霁雪方山胜剡溪。白塔朝霞红散绮，东崖夜月明如圭。荔子丹兮锦林丽，馀甘客舫无留滞。避喧可当武陵桃，招隐还同小山桂。乘兴何须慕远游，山中日月自悠悠。君不见眉山萧旭亦好手，流落滇南今白头。"}