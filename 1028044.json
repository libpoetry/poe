{"id":"1028044","title":"次韵东坡武昌西山诗","dynasty":"宋","author":"楼钥","text":"党论一兴谁可回，贤路荆棘争先栽。窜流多能擅笔墨，囚拘或可为盐梅。雪堂先生万人敌，议论磊落心崔嵬。向来罗织脱一死，至今诗话存乌台。凭高望远想宏放，眼界四海空无埃。黄冈踏遍兴未尽，绝江浪破琉璃堆。漫郎神交信如在，石为窊樽胜金罍。邓侯先曾访遗迹，铭文深刻山之隈。山荒地僻分埋没，二公前后搜莓苔。元祐一洗人间怨，天地清宁公道开。玉堂同念旧游胜，笔端万物挫欲摧。时哉难得复易失，弟兄远过崖与雷。北归天涯望阳羡，买田不及归去来。我为长歌吊此老，恸哭未抵长歌哀。"}