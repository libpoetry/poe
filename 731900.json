{"id":"731900","title":"赠汪舟次兼寄吴野人","dynasty":"清","author":"曾灿","text":"大儒惜口珠，群蚁慕膻肉。窃名因窃钩，杀身苦不足。酿成盗贼区，甘受排墙戮。汪君独怆怀，读书破万斛。倚柱二十年，双趺犹在目。名动公卿间，紫荆满华毂。槐板企林宗，草屏羡元叔。直视如等夷，不以愧幽独。于时有高士，寄居淮海曲。身不入州府，何从及荣辱。唯君能与游，素交久弥笃。唱和盈百篇，一一归老朴。君为扬扢之，装潢连卷轴。吁嗟今之人，噂沓纷相逐。但食五侯鲭，安知贵菽粟。"}