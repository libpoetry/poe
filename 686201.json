{"id":"686201","title":"武夷九曲歌寿少司马陈公七十有序","dynasty":"明","author":"卢龙云","text":"一歌曰：我所瞻兮万年宫，溪流一曲开蒙茸。彭祖之居号云龙，群仙更聚幔亭中。谁其主之溪上翁，惟张与徐差可同。骖龙驭鹤意融融，坐见尘扬沧海东。二歌曰：我所瞻兮玉女峰，溪流二曲山气浓。镜台不受埃尘封，印石时留翰墨踪。何以居之桂树丛，猿吟虎啸生雄风。勒马淩霄四望通，千龄龟鹤伴长松。三歌曰：我所瞻兮会仙岩，溪流三曲溪转深。海日初升开晓岚，游仙鸾鹤此中骖。何以侑之杯行三，缘厓架壑穷幽探。山光水色媚清酣，千秋万岁乐且耽。四歌曰：我所瞻兮在玉华，溪流四曲景逾赊。钓鱼溪畔放浮槎，题诗合到李仙家。谁与幽栖傍赤霞，仙床倦起看山花。解愠园中试御茶，主人之乐讵有涯。五歌曰：我所瞻兮号天柱，溪流五曲杂烟雾。栖真更在留云处，丹灶茶炉共朝暮。谁与相从洽情愫，晚对群峰誇乐聚。紫阳之业应难去，君子万年当永誉。六歌曰：我所瞻兮一览台，溪流六曲苍屏开。振衣千仞出崔嵬，上与天游意豁哉。谁其镌石扫莓苔，千年声响超群材。露零仙掌溢玉杯，葆真怡性貌若孩。七歌曰：我所瞻兮云石堂，溪流七曲树生香。石门虚彻把金光，翘首三峰列上方。谁其行乐意未央，天壶日月景偏长。逍遥倚仗回北廊，乐只君子寿无疆。八歌曰：我所瞻兮到并莲，溪流八曲水潺湲。钟鼓楼台步列仙，月明环佩声珊然。谁可与同学慕禅，笠子临流枕石眠。游方之外思翩翩，赢得神全迓永年。九歌曰：我所瞻兮尽仙亭，溪流九曲山鸟鸣。灵峰之上云英英，轻盈杖屦等鸿冥。谁可与同猿鹤情，荷锸相将日斲苓。止恐安车下帝庭，山中之乐如苍生。"}