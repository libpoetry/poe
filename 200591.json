{"id":"200591","title":"苏刑部自湖北移漕淮南","dynasty":"宋代","author":"郑獬","text":"先公道义交，晚得苏公佐。俾予往拜之，兄事安敢堕。漂忽十五年，日月如旋磨。近佩荆州符，吏牍方自课。苏侯乃外台，庶几容谬懦。若获巨木阴，似翳桑下饿。相约待秋深，事隙得高卧。风洒渚宫凉，碧溪绝尘涴。穿林或倦行，拂石还分坐。夙怀讵彷佛，幽事信坎坷。除书走马来，换节长淮左。嗟予踽踽游，有唱期谁和。楚老遮郭门，扳留知不可。别酒虽无欢，归帆幸少垛。苏侯贤大夫，历数今谁过。议论抵庙堂，有力莫能破。挺如白玉圭，棱角不可挫。大匠斲明堂，宜居左右个。犹驰使者车，挟策均万货。淮人久焦枯，苏息在欬唾。倾酒吐长言，遥为淮人贺。"}