{"id":"400226","title":"忆旧游 辛亥新春感事","dynasty":"民国末当代初","author":"朱庸斋","text":"花阴结带，柳下牵衣，曾领春光。几日芳韶换，又湖萍岸蓼，顿起秋凉。画帘自垂清影，犹待燕成双。奈揽翠人稀，题红讯渺，空度斜阳。鸳鸯。定无分，任绣幄孤鸾，引镜回肠。漫想淩波去，怕盈盈弱水，难到仙乡。一樽倩谁商略，无梦夜偏长。记绮陌相逢，车尘尚逐裙袖香。"}