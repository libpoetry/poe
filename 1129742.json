{"id":"1129742","title":"拟寒山自述","dynasty":"宋","author":"释咸静","text":"多见拟寒山，不然拟拾得。冲天各有志，拟彼复何益。居山山色翠，临水水声长。风华与雪月，时处自歌扬。颇忆未参禅，教中听十年。昼夜数他宝，何曾得半钱。发志出行脚，遍求无病药。及至休歇时，依旧没鞋著。行时唯信脚，到处便为家。午饭随粗细，三衣乱掩遮。空名耳里水，微利眼中砂。一觉黄昏睡，金鸟出■涯。目述自高吟，自高非倨傲。高怀肯随动，幽鸟徒轻噪。无水定无源，有烟必有灶。天堂并地狱，自作还自报。近见一般人，堂堂似佛祖。入室求知识，为明生死事。问汝莫是贼，当时面如土。语言勿生嗔，只个是生死。参禅脱生死，辄莫被魔使。八风一任吹，六尘终不污。非语乱如麻，截断众流句。仰面看青天，立地超佛祖。五更一盂粥，辰时一顿饭。昼夜两觉眠，一日事俱辨。毁我还自毁，赞我还自赞。是非与荣辱，红炉赤金弹。良田著力耕，自利复利故。莫栽荆棘树，子孙没出路。仁者爱安仁，狡佞生嫉妒。劝汝早回头，翻覆面前觑。莫笑我自述，粗言无义理。岂为骋文辞，因笔写其志。百年呼吸间，何用苦较计。劝汝莫痴毒，无常忽忽至。一曲乐升平，非关啰哩棱。山河俱属宋，云水且饶僧。时击松风磬，长然涧月灯。愿王似南岳，万世碧层层。"}