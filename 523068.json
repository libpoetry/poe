{"id":"523068","title":"上元访杜鍊师","dynasty":"明","author":"李梦阳","text":"宣皇昔时乘八风，御龙游戏行烟空。马前两两侍王女，别馆多在蓬莱宫。朝天宫中旧时殿，楼台昼锁无人见。琉璃井塌青苔满，松柏森森月如练。呜呼往事难具陈，灯火如山又一春，北斗坛西访隐沦。我师黄衫白?巾，坐我更致西楼宾。玉杯潋滟赤玛瑙，织罽四角银麒麟。酒肉山堆满堂醉，仙厨往往来八珍。孝宗之朝五真人，师也磊落当其伦。自言召见亲赐食，曾把丹书献紫宸。如今寂寞看春色，银鱼玉带无消息。岂惟鱼带无消息，欲语吞声泪沾臆。劝师对此莫酸辛，世间万事如转轮。且将芝草供生计，聊与烟霞作主人。月偏彩云当牖生，旋呼两童吹玉笙。闻师妙得逡巡术，百壶倒尽还须倾。古来仙子尚谁在，饮者翻垂千载名。名垂千载亦区区，酒阑灯昏夜复徂。不见泰陵草已宿，春生树啼双老乌。此时亦应群帝趋，金灯翠旗光有无。"}