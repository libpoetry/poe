{"id":"115413","title":"淮阴太宁山主崇岳逮与予诸公游今年七十余耳","dynasty":"宋代","author":"张耒","text":"我来之初季春月，门外李花如积雪。杜门燕坐度长夏，庭树秋风忽骚屑。西驰大火不复燎，急雨凄风争应节。紫貂暴日知有待，画扇依墙将怨别。蒸云积潦渐收拾，恶木烦芜稍摧折。不知此事谁主张，跃马奔车忽回辙。嗟予行世蹈坎埳，仅免豺狼膏齿舌。三年闭户饿江岛，脱粟无余衣百结。近者皇天忽悔祸，雨施云行咸澡雪。复官还职遍海内，争脱囚冠鸣佩玦。老夫龙钟众人后，一舸循江信沿涉。风波历尽见故乡，亲友相逢惊白发。道人已老见我喜，静扫高堂容憩歇。佛龛日近得香火，僧饭时容供粗粝。读书小技漫勤苦，安禅大观无分别。久便闲放轻禄利，已脱忧危傲缧绁。天时进退古不忒，人事兴衰今屡阅。酒浓村店足斟酌，鱼美长淮恣哺啜。从今万事付天工，致安民庶看夔契。"}