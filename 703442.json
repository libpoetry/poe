{"id":"703442","title":"移居甲子春作","dynasty":"明","author":"释古易","text":"转觉成幽趣，生涯到处闲。溪云分半榻，野鹤共三间。门向疏疏竹，窗临浅浅山。客仍频远过，差不厌痴顽。草屋频迁次，东风值早过。耳惭聋太晚，发喜白偏多。潭静雁无影，春归莺自歌。浮生惟一笑，不必问如何。林吐微微绿，山回黯黯春。药栏随地得，诗思逐时新。瘦影堪谁似，孤怀只自真。呢喃双燕子，感激伴闲身。"}