{"id":"405300","title":"诉衷情","dynasty":"近现代末当代初","author":"赵尊岳","text":"珍珠手卷暗香来。帘外几枝梅。镜奁春意先暖，含萼未全开。扶缟袂，下瑶台。费诗才。那堪愁里，莫惜花前，吟绕千回。春青剪叶妒妆眉。风流些子儿。折花嫞理双袖，芳意总相宜。闲体态，倦腰肢。自寻思。杏花藏笑，杨柳含颦，得似心期。柳塘波绿漾残红。此景别时同。别愁长是千里，无赖又东风。花艳艳，月胧胧。旧情浓。那堪回首，梦怯啼莺，望极征鸿。蘋风荻雪作深秋。极目水东头。寒云弄影天末，年事逐云流。波宛宛，梦悠悠。合成愁。玉容安否，筝尘画阁，笛语高楼。红灯翠袖映娇娆。微酲晕粉消。珠歌一串尘簌，歌外驻云遥。萦洛浦，度湘皋。梦迢迢。芳时弹指，满目青山，何处蓝桥。金鸳绣蹙藕丝裙。浓香草眼熏。花蹊步拾兰翠，楼阁未黄昏。纤屐齿，印苔痕。怯心魂。娉婷自惜，红粉青娥，见说如云。软风摇漾郁金裙。香罗更麝熏。双鸾浅移娇步，犹自惜苔纹。搴带草，撷书芸。最思君。忽忽芳节，脉脉幽怀，付与行云。暖风迟日敞琼筵。彩袖拨湘弦。飞花掠鬓回袖，芳物媚韶年。香雾重，紫霞鲜。艳阳天。扶酲归去，花碍罗衣，柳拂丝鞭。"}