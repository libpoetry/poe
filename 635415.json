{"id":"635415","title":"反乞功","dynasty":"明","author":"成鹫","text":"东邻女儿具瓜果，西邻女儿不举火。金针綵线夜登楼，竹户蓬门早扃锁。同是当时乞巧人，不信天孙巧如我。去年绣出双鸳鸯，今年织作双凤凰。卖与人间恐无价，重缄什袭牢深藏。粗绘弊布阅寒暑，三旬九食甘糟糠。始知大巧不如拙，区区畏向时流说。天孙虽巧机杼勤，河汉年年怅离别。寂寞何如姑射仙，万古肌肤似冰雪。寄语东家乞巧儿，红颜薄命当知之。不愿金针得天授，不愿瓜果萦蛛丝。但愿长为田舍妇，挟薪戴畚无非仪。"}