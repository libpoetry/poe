{"id":"579209","title":"伤石鼓赋送国子监丞先生赴徽州经历","dynasty":"明","author":"王佐（汝学","text":"鼎非没器兮，麟难服车。用之违其材兮，物乃龃龉。孔子西行兮，返晋水浒。删诗三百兮，逸此石鼓。天实爱道兮，鬼物守护。存此至宝兮，昭示万古。载籍茫然兮，居然再睹。巍巍荡荡兮，周宣御宇。嗟彼何人兮，是之裁取。此其为臼兮，焉可爱许。使我心伤兮，泪下如雨。"}