{"id":"1116848","title":"慈圣光献皇后挽辞七首","dynasty":"宋","author":"苏颂","text":"内德方㜪茂，徽音比姒超。诒谋二圣托，燕处两宫朝。功被人间满，神归帝所遥。巍巍光献策，万世配仁昭。晨夕东朝路，銮舆问寝兴。蟠桃未再熟，羽驾忽西升。逝水还天汉，流光下玉绳。圣心哀罔极，时望永昭陵。帟室深攀慕，仙都去不归。悲凉虚水殿，彷佛见铢衣。难复金龙驾，终开白兽扉。西郊三百里，雨涕万人挥。越从景祐至元丰，俪极坤仪四纪中。复辟先朝尊启母，助勤熙旦广尧聪。深居高拱收渊默，盛德成功绝比隆。太史方修长信注，续诗应首二南风。冀王阴德在高门，南院功名燕后昆。庆衍曾沙钟圣女，尊居东殿见神孙。糺宗新广宣平第，尚主重开沁水园。自昔后家称累盛，谁如终始六朝恩。初颁遗诰大廷中，百辟悲号四海同。过越丧期天子孝，便蕃恩泽外家丰。桥山弓剑开高寝，原庙衣冠入閟宫。玉辇三元朝象帝，年年长慕阙门东。亭构依然揭大椿，宫闱无复驻飙轮。清衷念切承颜日，长乐悲深奉质辰。六御骖騑开道路，五陵松柏惨风尘。周南旧老偏摧感，曾是初元奉策臣。"}