{"id":"711071","title":"抵家山故旧多死丧作诗自励","dynasty":"明末清初","author":"张穆","text":"既生五独世，富贵无久常。患在贫贱中，种种皆苦忙。贫贱穷易返，富贵耽岂遑。回观身渐轻，一切如秕糠。所慕所师友，汲引圣贤旁。西方有古佛，愿力披十方。释家本吾师，宣说极已详。诚信念不断，身出莲花房。五色若车盖，沐浴随香光。尘砂视珠玉，地尽七宝装。帝网绚行树，风籁含笙簧。鸾鹤会百音，讽念和轻飏。时无寒暑逼，心地咸清凉。物情远善业，淫杀竞自戕。垂老忘归期，愿与恩怨商。"}