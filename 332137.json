{"id":"332137","title":"金菊对芙蓉·和锡鬯蟂几吊孙夫人","dynasty":"清代","author":"曹贞吉","text":"蜀国夫人，孙郎小妹，腰间龙雀刀环。叹东南人物，弱女登坛。锦帆摇曳江如练，望瞿塘、道路漫漫。永安龙去，蚕丛梦杳，红粉凋残。灵泽遗庙江干。有云车风马，雾鬓烟鬟。怅西风白帝，鸾驭难还。千寻铁锁销沉后，家何在、两地悲酸。千帆落照，渔歌唱晚，露白枫丹。"}