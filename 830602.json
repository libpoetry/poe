{"id":"830602","title":"石州慢·题谭篆青聊园填词图，用遗山体","dynasty":"清末民国初","author":"夏孙桐","text":"击筑歌声，投辖酒徒，燕市新侣。九衢十丈黄尘，阅尽年年笳鼓。月泉閒社，还将倦墨愁缣，喁于聊尔相劳苦。珍重岁寒心，且为君轩舞。欣睹。东堂贯月，清光退谷，江村堪伍。读画移尊，递约良宵鸡黍。旧京坛坫，我如通德残妆，凄然拥髻灯前语。斯事赖扶轮，看阳春争谱。"}