{"id":"918758","title":"次韵曾守怀玲珑山","dynasty":"宋","author":"沈与求","text":"泉石有膏肓，料理费和缓。风埃客子游，梦想略相半。端如餍羊酪，投匕念乡馔。怀哉小玲珑，旧赏记酣宴。玉女下云窗，轻我年未冠。诛茅老三间，此意已悬断。少须草堂资，两足那可绊。谢公爱东山，自结寻幽伴。诗筒忽相先，纸价岂容贱。流传从使君，感此归思乱。撷兰蹑危根，漱石俯长涧。野性等麋鹿，百嗜宁食荐。揽衣中夜兴，测漏疾流盼。扃步愧驽筋，卑飞伤短翰。正使屐齿折，未救斧柯烂。时节脱复徂，迟莫空浩叹。何当脂下泽，去路郁交贯。"}