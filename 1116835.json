{"id":"1116835","title":"龙山补亡，并引","dynasty":"宋","author":"苏轼","text":"征西天府，重九令节。驾言龙山，宴凯群哲。壶歌雅奏，缓带轻帢。胡为中觞，一笑粲发。楩楠竞秀，榆柳独脱。骥騄交骛，驽蹇先蹶。楚狂醉乱，陨帽莫觉。戎服囚首，枯颅茁发。惟明将军，度量豁达。容此下士，颠倒冠袜。宰夫杨觯，兕觥举罚。请歌《相鼠》，以侑此爵。吾闻君子，蹈常履素。晦明风雨，不改其度。平生丘壑，散发箕裾。坠车天全，颠沛何惧。腰适忘带，足适忘屦。不知有我，帽复奚数。流水莫系，浮云暂寓。飘然随风，非去非取。我冠明月，佩服宝璐。不缨而结，不簪而附。歌诗宁择，请饮《相鼠》。罚此陋人，俾出童羖。"}