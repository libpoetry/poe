{"id":"1137196","title":"摸鱼儿 其一 赋云束楼","dynasty":"宋末元初","author":"刘辰翁","text":"更比他、东风前度，依然一榻如许。深深旧是谁家府，落日画梁燕语。帘半雨。记湖海平生，相遇忘宾主。阑珊春暮。看城郭参差，长空澹澹，沙鸟自来去。江山好，立马白云飞处。秦川终是吾土。登临笑傲西山笏，烟树高高杜宇。君且住。况双井泉甘，汲遍茶堪煮。歌残金缕。恰黄鹤飞来，月明三弄，仍是岳阳吕。"}