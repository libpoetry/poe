{"id":"686399","title":"陆川县谯楼晚眺呈张明府","dynasty":"明","author":"叶春及","text":"雨过峰峦生夕烟，登楼秋色正堪怜。几家城郭苍山里，一县弦歌落照边。花近烽狼消古戍，叶飞云雁下平田。开樽取醉劳明府，无奈中原别绪牵。向晚登楼望欲迷，清秋草色转萋萋。苍梧西上龙濠迥，翠岭南来雉堞齐。千顷水田经雨湿，二更山月傍人低。未论鸡犬孤城寂，绕树霜乌不夜啼。"}