{"id":"746321","title":"古松行","dynasty":"清","author":"倪济远","text":"祝寿庵中见古松，骨劲似铁皮青铜。天鸡白鹄不愁思，俯视千山凡木空。僧雏袖手不敢抚，恐动鳞爪飞为龙。平生古物经眠窄，孔陵之桧孟庙柏。人间摩顶皆儿孙，地轮盘根太阴黑。今观此松近十围，已觉眼前无物敌。力追秦汉出生面，势刮风雷荡空壁。昔遇鼎湖僧，低头检松子。目光岩下电，枯坐不肯起。欲貌此僧配此松，可惜松存僧老死。呜呼毕宏韦偃绝世无，何时将汝画作图，使汝之寿名山俱。"}