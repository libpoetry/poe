{"id":"1108153","title":"送吴兴太守卢给事赴兵部侍郎召四首以邦家之光为韵","dynasty":"宋","author":"刘一止","text":"东风催行舻，旌旗转修扛。千骑如登仙，我心岂得降。嗣学初元年，德意孚万邦。不战屈丑虏，威声疾奔泷。眷言帷幄旧，分符隔涛江。尚书古司戎，名实尚谁双。折冲要从容，谈笑空酒缸。帝曰汝遄归，谋国资敦庞。无庸斗大州，洪钟受微撞。汀洲初楫迎，红紫烂朝霞。及兹理旋舻，绿阴已笼沙。使君如东君，来去不恋家。独持五色笔，摛辞灿芳华。明年凤凰池，春风浩无涯。须公赋丹青，去路不可遮。公来临我邦，天意若见私。从容坐席间，风化已四驰。民曰吾二天，士曰得我师。庶几少淹留，子弟公教之。如何如不顾，公岂要我思。不见溪上山，旦暮发妍姿。及兹有行色，风日含悽悲。公亦何负渠，欠渠百篇诗。西雍拜颜色，振鹭俱分行。绣衣浙江滨，再上君子堂。首尾二十载，持橐侍明光。厌看南朝山，易绾吴兴章。煌煌朱两轓，照我梓与桑。怪我衫始青，怜我鬓已苍。颇复见劳苦，感慨激中肠。向来官如泥，葡萄换西凉。剪翎但鸣悲，坐阅百鸟翔。公为世良师，医国有禁方。颇闻药笼中，臭味久已尝。小草存远志，未用出声妨。采掇公弗疑，结根稔风霜。"}