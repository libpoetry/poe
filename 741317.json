{"id":"741317","title":"秋堂对弈歌为范处士西坪作","dynasty":"清","author":"毕沅","text":"明轩洞豁筠帘遮，众宾环堵且勿哗。东西对垒建旗鼓，圜奁方局无参差。五岳不动四目动，破灰槁木形神悚。冥茫淬厉炼心兵，多算少算务持重。战国纵横术细论，车箱井栏旧谱存。日月九天黄亦道，风雨八阵死生门。初投数子绝跬步，中边错落星辰布。玉滋霞岛冷暖殊，手落纹楸后先互。俄焉两敌渐纷争，虚堂杀气宵腾腾。每于袖手旁观暇，如听金戈铁马声。暗伏明挑先冥索，出入神鬼煎精魄。九边飞角取远势，一著攻心乃上策。淮阴将兵信指挥，钜鹿破楚操神机。鏖战昆阳雷雨击，虎豹股栗屋瓦飞。鸟道偏师方折挫，余子纷纷尽袒左。忽讶奇兵天上来，当食不食全局破。虎斗龙争古战场，嬴颠刘蹶势靡常。到底输赢归小劫，烂柯人已阅沧桑。坐隐仙家藉养性，君今海内推棋圣。奇童争并邺侯称，常势真堪积薪竞。玄玉文犀照短檠，眼中成败最分明。夜半局终凉月上，满窗花影覆空枰。"}