{"id":"1214219","title":"余昔年邂逅登山东卢长卿之门遂联辔游京师真所谓倾盖如故者也别六年重过其庐则已为他人屠沽肆矣因诘邻翁乃知以穷徙他所遂往访之缱绻话旧成短歌以勉之","dynasty":"元","author":"周权","text":"君才英妙如终童，豪气傲兀山之东。观光曾共游京国，重来风雨非旧宅。休言煮字不疗饥，煮愁那得愁熟时。王家纸尾一十万，罗胸撑肠五千卷。读书写字虽两途，时来喝采皆枭卢。丈夫穷达固难必，谁肯低头老蓬荜。不妨起舞夜闻鸡，赵尧何止居刀笔。"}