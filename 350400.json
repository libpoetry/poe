{"id":"350400","title":"百字令·舟过德山，访亡友徐瑞屏墓不获，怆然倚声","dynasty":"清代","author":"程颂万","text":"荒湾暝色，倏吟魂飘坠，枫林凄紧。几度鞭丝兰若晚，侧帽共探秋兴。鹤外琴孤，蛩边灯瘦，谁与吟肩并。诗坟鬼唱，宵阑白月无影。回忆共砚涵斋剪灯题句，镜里窥青鬓。楚畹灵修空眷汝，底事枉人悲愤。处士经庐，元儒谥碣，黯淡松楸径。凄凉挂剑，不堪欢梦重省。"}