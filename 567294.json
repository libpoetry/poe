{"id":"567294","title":"三公柱石篇","dynasty":"明","author":"徐渭","text":"云中秋色明如画，胡儿贡马临城下。却言太师今者谁，令公姓贾家遵化。辫椎万帐闻姓名，免冑蹲靴不敢声。从今款段谁将市，纵有骅留匿不成。令公威名有如此，茂龄甫跻四十四。中朝柱石自擎天，北门锁钥宜强仕。古有梦松者，十八而为公。荣华何太早，桃李争春风。令公黄发会有时，此际凌烟画未迟，进贤高冠如覆箕。"}