{"id":"1126232","title":"用秦公赠李次仲韵呈次仲三首","dynasty":"宋","author":"曹勋","text":"命本先须植日华，抽添气液了无差。融融玛瑙升神室，曲曲琅玕焕綵霞。枢辖工夫储太漠，至人妙理寓甘瓜。阳源昭彻参同处，试与三家作一家。欲求玄牝蕴清华，莫放朝昏子午差。收得五华滋湛露，自应双鹤下青霞。颇闻北海终栖火，莫向东陵只种瓜。它日黄庭留黍米，遨游海岳未须家。灵明独耀驻年华，九任玄归有等差。帝一澄明藏水火，昆丘凝结粲云霞。金精盛处须寻兔，火枣成时要似瓜。识得神仙木中子，丹腴愿及小生家。"}