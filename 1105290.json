{"id":"1105290","title":"山行","dynasty":"宋","author":"方岳","text":"岁晚谁同涧谷槃，一牛呼犊野烟寒。村如有雪荞花白，山未著霜桐叶丹。是处丰登茅店酒，老夫閒散竹皮冠。醉归更草郊居赋，传与诗人作画看。亦笑先生蔬一槃，云沈作坞卧荒寒。童颜并已无班白，槁面旧曾如渥丹。底用鱼烹双素尺，共知鹤化一黄冠。芙蓉冷落秋萧索，只有篱花耐久看。"}