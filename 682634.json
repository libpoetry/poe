{"id":"682634","title":"贻诸孙业师解馆","dynasty":"明","author":"区元晋","text":"炳炳寒灯剪夜残，青衿从此励鸡坛。过蒙启迪功踰倍，渐觉云霄步不难。百折且同川到海，九还须借学成丹。寸阴许续西斋约，莫把悠然岁月看。开遍梅花腊未残，东风遥泄到书坛。可应桑梓归宁易，独感光阴送别难。剑佩拂霜星斗灿，客裘笼日晓枫丹。须知此景辛勤处，博取长安锦杏看。"}