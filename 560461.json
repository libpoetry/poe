{"id":"560461","title":"捕鱼图","dynasty":"明","author":"徐庸","text":"具区流水清如靛，水底鱼虾皆不见。渔翁共有得鱼心，两两扁舟去如箭。沧浪汹涌涵苍冥，朝宗入海无暂停。峰峦四面画图展，七十二朵芙蓉青。歌声响落蛟龙窟，赤鲤惊忙时出没。须臾捕得不胜喜，还家且贳杯中物。西岩此去路无多，痛饮底须呼浪婆。醉藉绿蓑随分卧，人间名利又如何。"}