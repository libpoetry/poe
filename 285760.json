{"id":"285760","title":"苦雨谣·顽云缺兑现雌霓","dynasty":"清代","author":"李慈铭","text":"顽云缺兑现雌霓，雨势骑月夜益急。东荣震裂西梠倾，昏巷沈沈万忧集。盖头未得三重茅，泷泷檐霤百窍号。四壁股栗撼床动，一镫危与神魂摇。佣书力赁三间屋，流潦满庭带沟渎。何事复取造物嗔，童仆愁冤爨婢哭。人生呼吸皆由天，几家高枕能安眠。排墙死亦等化耳，蘧蘧安必非真仙。君不见东华门外火城湿，千官陛楯雨中立。马蹄腾踔绝淖行，漆室遑知有人泣。"}