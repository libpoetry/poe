{"id":"273684","title":"还京乐·素秋近，独向镫残夜寂","dynasty":"现代","author":"汪东","text":"素秋近，独向镫残夜寂。思难理。念凤帏深处，漏声滴尽，撩伊清睡。恋麝香熏被。争知倦客还孤倚。弄绣枕空自，细检当时红泪。渐荒鸡起。与鸣蛩、相应萧条，对说愁人，凄冷况味。堪嗟誓约无凭，旧恩疏、顿忘纨绮。惹离情，惟败叶流红，宫沟溅水。待得重逢日，刘郎应更憔悴。"}