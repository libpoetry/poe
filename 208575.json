{"id":"208575","title":"投壶·谁可忘忧慰寂寥","dynasty":"宋代","author":"朱翌","text":"谁可忘忧慰寂寥，夏长惟以一壶消。坐中皆欲从多马，妙处何妨不绝枭。幸郭滑稽无事日，将遵取士中兴朝。诸公有意来偿进，贳酒何妨为解貂。哨壶枉矢乐初筵，列坐分曹看仅传。龙跃隼飞惊背手，云开电击笑通天。齐侯晋侯夸酒肉，鲁鼓薛鼓排方圆。何事吾人无一事，竹床高卧听铮然。五扶新拓室中筵，列算姑从旧制传。百发纵横惟所命，一时胜岁岂非天。功成只许全为上，手熟犹如左画圆。卜昼未厌仍卜夜，铜盘高捧烛花然。三代遗文叹寂寥，考评今古得愁消。中行穆子虽争隽，司马温公不贵枭。鈇钺他年专将阃，羽仪从此冠天朝。倒囊剩欲陪宾戏。零落空余一弊貂。"}