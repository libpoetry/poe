{"id":"365939","title":"摸鱼儿·题琴斋西湖掌书图","dynasty":"清代","author":"黄燮清","text":"荡吟声、画桥前后，扁舟如在银汉。时艰不遂封侯志，也算拥城南面。聊自遣。君莫怅、广文官冷投闲散。愁眉暂展。认几点苍山，几枝疏柳，青到看书眼。篷窗静，小坐横陈万卷。黄童惭未窥见。嫏嬛福地留清梦，却趁藕花风便。帘半卷。更补写、添香小影神仙眷。鸣舷去缓。正弟子携尊，渔郎问字，相望暮云远。"}