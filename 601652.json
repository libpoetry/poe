{"id":"601652","title":"白鹿社为冯泰氏二首 其一","dynasty":"明","author":"郑学醇","text":"世运际清夷，霸图久沦昧。获鹿闻兹山，名迹空岩濑。岝崿亘朱明，缅邈通衡岱。涧壑互蔽亏，薜萝纷蔚荟。灵境乃天启，胜事于人待。辟社萃朋游，霞烟袭襟带。翰墨时间作，篇章成绣绘。神以幽寂超，赏与高深会。希踪千载前，放志九州外。逍遥契道缘，终期加十赍。"}