{"id":"1110767","title":"牡丹次韵","dynasty":"宋","author":"朱翌","text":"一日春工过颍阳，名园次第款侯王。风流得见升平瑞，气味初无世俗香。早托筠笼驰驿骑，旋张罗盖护晨光。最怜一尺槃盂玉，稳上高鬟映额黄。画舫何须载西子，青裙今幸拜东王。佛谈非想色界色，天造玉皇香案香。兴庆池边凝晓露，善和坊里借馀光。行闻绮席开东省，飞鞚争驰御道黄。"}