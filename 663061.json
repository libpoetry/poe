{"id":"663061","title":"送沈侍御便道归省","dynasty":"明","author":"孙绪","text":"丈夫游宦居閒散，斗粟未充衣未煖。显荣有志将柰何，閒庭终日张雀罗。古人今人重柱史，万夫辟易看颐指。青春绣斧羡君归，无限声华溢甘旨。骄行骢马金鞍光，尘埃不敢沾衣裳。阴阴杨柳平湖路，习习清风绿野堂。堂中大老良方伯，蚤乞閒身对泉石。杖屦违来今几年，年年天际孤云白。今年去作观风使，花鸟窥人知乐意。揽辔谁知有范滂，捧檄真能贱毛义。村巷传呼御史临，纷纷拜揖人如林。三三两两里父叹，一经不负当年心。桑榆歘忽生兰茝，镇日欢娱夜未改。戏綵新供昼锦明，婉容犹带霜威在。晓起南望天濛濛，海波岭树迷双瞳。急别庭闱问前路，一封归奏明光宫。"}