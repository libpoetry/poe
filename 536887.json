{"id":"536887","title":"征西将军行","dynasty":"明","author":"王世贞","text":"征西铁冠双缦胡，结发百战当匈奴。虎头自是万里相，猿臂能轻三石弧。七更帅印控属国，再踏王庭擒骨都。白头据鞍偏矍铄，赤胆悬胸何卓荦。西河太守血吮疮，护羌校尉躬持药。负土亲填光禄塞，绝甘不作嫖姚幕。清秋候气度刁斗，中夜筹沙坐铃阁。传烽一点若星流，便凿凶门上臂韝。个个健儿擐越练，家家少妇砺吴钩。争道鸿毛等微命，共祈龙额早封侯。横行要赭天山色，独立能高紫塞秋。由来壮士矜才气，耻学低眉事文吏。儿女俱能道颜色，公卿不见通名字。万死常怀马革心，一归羞作菟裘计。天子临轩总第功，赋诗谈檄尽豪雄。谁更封侯并拜相，李蔡为人在下中。"}