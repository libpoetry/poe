{"id":"712599","title":"同王阮亭宫詹黄忍庵太史高谡苑廷评张超然屈翁山两处士五羊访古作三首 其二 五仙观","dynasty":"明末清初","author":"陈恭尹","text":"高阁闻午钟，石门倏已启。抠衣蹑层磴，遥与仙人礼。俯沼濯幽泉，开轩酌琼醴。轻风自东来，管弦发朱邸。未觉所历高，城郭忽在底。群公济时硕，衔命来丹陛。嘉会匪前期，东西各旌棨。奇踪辨羊石，妙墨逢苏米。不谓荒烟馀，名流今济济。文章系气运，颓波藉中砥。酒阑问新题，赋诗效何体。"}