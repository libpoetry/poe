{"id":"1121219","title":"恕斋洪尚书挽诗","dynasty":"宋","author":"林希逸","text":"定是仙从天目来，少曾吟咏到襄淮。才名词伯班常伯，学问平斋授恕斋。华盖谩云邻翰苑，衮衣不许上瑶阶。海山纵好归何处，叹惜人间事好乖。秀骨清姿玉雪同，几多星宿入心胸。风流王谢谈谐胜，家数常杨制诏工。坐政事堂无六丈，登文章箓似三洪。年来人物萧疏甚，玉座东西欠此翁。伊昔宸京握手初，横经公未到三衢。早班玉笋还先去，晚侍金华却共趋。思老有馀知笔健，病成应是为诗癯。峰摧太华嗟何及，身远无因奠束刍。"}