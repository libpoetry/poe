{"id":"1118135","title":"书意二首","dynasty":"宋","author":"陆游","text":"秋江菰菜喜新尝，盐酪亲调匕箸香。但有长腰吴下米，岂须细肋大官羊。青衫昔悔尘中老，白发今宜静处藏。一事尚须深自咎，街头儿女识韩康。物我年来已两忘，萧然湖曲一茆堂。身闲自与俗子远，睡美不知秋夜长。馀禄正应齑瓮在，宿酲时卧酒垆傍。老人肘后长生药，检尽千金无此方。"}