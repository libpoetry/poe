{"id":"304670","title":"木兰花慢·黯金猊冷后","dynasty":"清代","author":"陈曾寿","text":"黯金猊冷后，爇香愿，剩凄迷。甚心字氤氲，都如带眼，息息偷移。单栖，冻禽未觉，恨无端、清磬返魂时。一寸相思灰尽，销凝待与谁知。天涯，长自误佳期，愁负最高枝。看恼人天气，轻寒轻暖，也自成痴。催归，梦边杜宇，算好春、将去莫须啼。惆怅芳菲隔眼，嫩寒偏入帘衣。"}