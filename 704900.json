{"id":"704900","title":"邵少湄折柬有楼台将送暑凉露报新秋之句用何诗飘洒欣然余怀走笔答之","dynasty":"明","author":"霍与瑕","text":"楼台将送暑，关塞已迎秋。夜绕星河耿，朝看叶露浮。芙蓉花底坐，丹桂树边讴。对酒清谈永，凭君消远忧。楼台将送暑，关塞已迎秋。纨扇感无极，金兰气欲浮。何时携好伴，樵月共清讴。踏断四峰路，浑忘世外忧。楼台将送暑，关塞已迎秋。月色天街近，风香水阁浮。花开莲子唱，风引竹枝讴。此夕正七夕，能来同写忧。"}