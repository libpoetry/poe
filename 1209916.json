{"id":"1209916","title":"用张道亨韵","dynasty":"元","author":"耶律楚材","text":"大安之季君政乖，屯爻用事符云雷。边军骄懦望风溃，燕南赵北飞兵埃。民财已竭转输困，元元思治如望梅。太白经天守帝座，长星勾巳坼中台。玄台密表告天道，灾妖变异无不该。奸臣搆祸谋不轨，鱼鳞鳞首侵宸阶。喋血京师万人死，君臣自此相嫌猜。居庸失守紫荆破，天兵掣电腾八垓。潜议迁都避凶祸，衔枚半夜宫门开。河表偷生聊自固，京城留后除行台。力穷食尽计安出，元戎守节甘自栽。虬龙奋迅脱大难，微波沈滞独黄能。王师神武本不杀，一发鹿台能散财。威声远震陕洛惧，势同拉朽如枯摧。髯公退缩养愚拙，白麻一旦天边来。万里龙庭谒天子，轺车轧轧风尘埋。言轻无用自缄嘿，浮沈鹓鹭相趋陪。布幕毡庐庇风雨，日中一食如持斋。瀚海波声寒汹涌，金山峰势高崔嵬。十年行役亦艰苦，盐车强驾同驽骀。美湩如饴润喉吻，仃伶独拨寒炉灰。故园梦断几千里，燕然回首白云堆。弹铗悲歌望明月，山城明月空徘徊。往事如丝不敢忆，令人感慨生馀哀。圣人继运践九五，欢声腾沸天之涯。万国梯航喜奔走，币帛交列陈琼瑰。天子恩威溢中外，远迩翕然无不怀。四民乐业庶政举，宗臣戮力诸王谐。行殿受朝设钟鼓，明堂祭祀陈大罍。卿云轮菌自纷郁，妖星不复侵天街。否道已穷受诸泰，人心已顺天心回。制度一新从简略，禁网疏阔如天恢。贤材尚隐若冥雁，区区弋人何慕哉。自惭忝位司钧轴，可怜多士无梯媒。愿学留侯引年去，不与赤松游蓬莱。闾阳旧隐度残朽，扁舟蓑笠江湖崖。"}