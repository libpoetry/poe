{"id":"286734","title":"入蜀叹·长望东归吴","dynasty":"现代","author":"唐鼎元","text":"长望东归吴，岂期西入蜀。春间大捷台儿庄，兵家胜势原堪握。流离此日喜难禁，谓可还家食新谷。楝花风里恶耗来，彭城开封次第摧。西楚霸气忽销歇，虏骑来登戏马台。此时寇虏真天骄，回攻马当坚塞摇。浔阳江头烽火赤，五老峰前断渔樵。流亡欲归那归得，可怜益去乡关遥。冲波巨舰似凌空，湘江波软大江雄。帆指峡云竟西上，泪眼只逐江流东。柴门老亲将七十，侍膳知在何年中。平生心事原历历，抗手浣花拜诸葛。何当偿我拯溺怀，欲从当路求舟楫。"}