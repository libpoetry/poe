{"id":"1252453","title":"唐玄宗按乐图","dynasty":"元末明初","author":"杨维桢","text":"大唐天子梨园师，金汤重付轧荦儿。何人端坐阅乐籍，三万缠头不足支。龟年檀板阿蛮舞，花奴手中花如雨。钧天供奉真天人，上亦亲挝汝阳鼓。玉奴檀槽倦无力，忽窃宁哥手中笛。边风吹入新贡箫，铜池夜梦双飞翼。閤门边奏塞黈聪，耳谱更访明月宫。渔阳一震万窍聋，梨园弟子散如雨，惟有舞马伤春风。沈香亭前花萼下，天街一阵催花雨。海棠花妖睡初著，唤醒一声红芍药。金銮供奉调《清平》，梨园旧曲换新声。阿环自吹范阳笛，八姨独操伤春情。君不见夜游重到明月府，青鸾能歌兔能舞。五云不障蚩尤旗，回首烟中万鼙鼓。那知著底梧桐雨，雨声已入《淋铃》谱。"}