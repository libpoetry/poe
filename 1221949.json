{"id":"1221949","title":"郭翁诗","dynasty":"元","author":"刘因","text":"佳木交清阴，欣然动人意。况闻翁之风，能不有生气。此翁少有兄，干戈乡县异。哀鸣念羁孤，相思劳梦寐。自誓毕此生，复尔欢聚遂。千里三往还，竟扶篮舆至。夜雨一方床，春风满天地。家无十岁僮，百役一身寄。效儿浣厕牏，代妇理中馈。生忘茕独忧，死免道路弃。关河隔故丘，走送徇归志。大义今已全，初心始无愧。翁本不识书，所知惟艺事。作诗美翁贤，亦以警士类。"}