{"id":"686997","title":"寄王希颜二首","dynasty":"明","author":"刘崧","text":"故人哭母南归后，闻在云居湖水西。綵服凄凉悲日暮，素冠欹侧任风低。山中驯鹿时时见，林上慈乌夜夜啼。丘垄旧栽松树子，秋来应得与人齐。靖安县北望修江，尺素无因寄鲤双。对月谩劳清梦远，看云未得壮心降。青春花发芙蓉嶂，白日乌啼烟雾窗。待取秋高沙渚净，便将艇子下晴泷。"}