{"id":"180097","title":"游无为寺·导师生何年","dynasty":"宋代","author":"李流谦","text":"导师生何年，人犹记此日。香火缁俗会，风雨神鬼集。我来恰秋深，迥迥原野阔。群山势愈壮，老木气不折。拄筇踏危磴，小憩马与仆。屡休才及门，到寺已曛黑。车从如沸羹，无地可插脚。阇黎揖客坐，意象颇猝猝。{拖扌换弓}担得禅房，持钵叩香积。倒床不复醒，梦与仙梵接。明朝没阶趋，燎香望玉色。丐福吾未能，修敬敢不肃。是身如芭蕉，危脆不坚实。绿发俄素丝，赭颜倏枯腊。百年已长久，大抵俱化易。稽首不动尊，向来何证得。衲衣坐蒙头，万古一交睫。傥非定慧力，枯骨已瓦砾。物物具兹妙，抱宝诉空乏。伐柯则不远，内照无别法。一钵寄空岩，定当掷此帻。"}