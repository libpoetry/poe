{"id":"813874","title":"千秋岁 和初子逐妾词","dynasty":"清","author":"邹祗谟","text":"花檀方拍。花泪频频滴。紫钗卖，乌丝裂。玉环悲蜀道，铜雀欺孙策。东风逆，二乔应作漳台客。三秋如一日，九曲回肠结。空自把，韶华掷。本非司马窃，难对虞侯说。凄凉夜，举杯自忏当头月。唏嘘无计。权且相回避。只一念，应牢记。柳眉休更蹙，荑手应还腻。堪悲是，金樽难下平原醴。忆昔多惊悸。欢会非容易。难忘却，当初意。原惭金谷主，空学庐江吏。伊去后，泪痕又把红绡寄。"}