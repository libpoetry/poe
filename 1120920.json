{"id":"1120920","title":"与同舍郎观潮分韵得还字一字江字三首一字江字为坐客作","dynasty":"宋","author":"周紫芝","text":"人生如微尘，同一霄壤间。可笑蠛蠓眼，但窥瓮中天。钱塘俯沧海，八月壮涛澜。始疑疋练横，旋作万马翻。海门屹中开，方壶忽当前。不知何巨鳌，为我戴三山。银光射杰阁，玉笋垂朱栏。须臾击飞雪，喷薄上帘颜。相见各惊顾，日暮殊未还。那知在空濛，但怪毛发寒。平生云梦胸，始信宇宙宽。安得凌云手，大笔如脩椽。尽挽卷天浪，参差入豪端。烈风惊洪涛，浩荡吹海立。迅雷忽翻空，掩耳嗟不及。汉兵百万骑，已夺秦关入。击石惊倒流，势若三峡急。沧波忽喧豗，众目俱骇慄。人言海潮来，昔为子胥屈。谁当语冯夷，四海今已一。王春会涂山，白玉执万笏。江河及乔岳，祠祀已咸秩。海神会当知，万岁拱帝室。神州古都会，有美东南邦。壮哉八月涛，卷地奔长江。惊涛裂巨石，洪钟殷朝撞。万瓦响飞雹，千艘碎舽艭。滟滪不足数，况乃峡与泷。翩翩坐中客，才器俱无双。九牛可逆拽，五鼎乃独扛。诗成咄嗟顷，恶语徒喧哤。"}