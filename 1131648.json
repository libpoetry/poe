{"id":"1131648","title":"送黄尉解官因简黄德亨","dynasty":"宋","author":"廖行之","text":"夫君解纽去通泉，十幅风帆下碧川。宝剑诗成光射斗，扶摇路稳翼垂天。湖山桂老乘秋兴，越水梅开近日边。丹扆须贤方侧席，会听鸣履上星躔。平生饱听无双誉，一见全胜得异书。妙语从君闻梗概，清尊酌我更踌躇。希踪伯氏情何限，惜别吾曹意有馀。若见滁州新博士，为言湘水愧污渠。"}