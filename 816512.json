{"id":"816512","title":"病起趋田诗九首","dynasty":"清","author":"曾习经","text":"旱草还伤水，秋风正起予。孙休艰遇岁，郑缓误攻儒。芜秽从删治，新诗拟建除。白茅柔结好，留与护鸡雏。晓月看曾惯，秋潮意略平。呼僮洗桐树，通留灌芜菁。点点金英小，飞飞粉翅轻。岁芳摇落尽，所得是凄清。蔬菜饶寒绿，瓜葫极老成。庾郎贫已惯，退谷晚还耕。云雨将秋瞑，星河不世情。百年看鬓影，一雁接边声。事贱偏多趣，除閒不算顽。烧塔临兔穴，折苇当鱼竿。转物升元阁，称书旧馆坛。将身供万劫，悄立待孤欢。宿雾弥平野，初阳散曲池。不殊南荡兴，待补辋川诗。得所知鱼乐，偷生慰尔私。偶然栖隐迹，还魁鹿门期。露草光犹泫，霜蒹气已苍。退潮明蟹窟，过雨理鱼防。黄落知秋晚，孤行惜志荒。故人今好在，旧学待商量。一病遂成懒，霜寒种麦迟。植援聊屈竹，煮豆信燃萁。著袜酬吾足，敦筇蹙客颐。逃名还自幸，无事草堂赀。久知耕也馁，谁信病非贫。去日殊可惜，临风始欠伸。因循成漫叟，栖泊分流人。斸得卷施草，持将寄所亲。北斗虚何用，牵牛蠢不灵。盎粮支闰岁，杯酒酹长星。结念自无始，沉吟极窃冥。披衣临象纬，并入铁函经。"}