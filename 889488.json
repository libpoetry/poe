{"id":"889488","title":"朱世同喜雪中得酒出佳篇相谢用韵奉酬","dynasty":"宋","author":"吴芾","text":"吾子一布衣，抱道仍怀德。人虽仰其高，耐寒如松柏。亦复诮其介，忍穷如铁石。欲耕且无田，欲住且无宅。借人茅舍居，破漏无遮幂。兀坐懒扫除，凝尘常满席。文章老更成，初不事雕刻。间为场屋游，往往遭弃掷。进取既不谐，资身又无策。敩学三十年，尝作离乡客。亦岂无六亲，为亲成间隔。亦欲求知音，无奈俗眼白。不知何所负，半生罹此厄。空读万卷书，不得稽古力。昨朝起开门，雪深平地尺。极目望四郊，万里如一色。穷人尽皱眉，共畏寒威逼。亦大不能堪，君独无戚戚。危然书窗下，哦诗度朝夕。我送一壶酒，酒面蛆浮碧。但可浇愁肠，岂足资欢适。君乃走长篇，再三叙感激。笔下有如君，足为人楷式。勿谓道难行，自古有通塞。时来会见上通津，莫忧计拙无衣食。"}