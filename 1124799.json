{"id":"1124799","title":"送程守","dynasty":"宋","author":"徐积","text":"楚人相唤守河梁，鸣角楼前驻画樯。未肯放船来北渚，且教载酒去东堂。倾城和气传芳草，沿路清风配绿杨。见说新班名玉笋，赤墀登对待冯唐。闻道西城欲解船，病翁怀抱更骚然。将心已附诸生辈，策杖难随庶老肩。负义本非今世俗，报恩终愧古人贤。不才自讼无他技，合作诗歌更百篇。"}