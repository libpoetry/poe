{"id":"433823","title":"送钦叔内翰并寄刘达卿郎中白文举编修二首 其一","dynasty":"金末元初","author":"元好问","text":"君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞醯乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。汎爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄閒，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。"}