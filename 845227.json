{"id":"845227","title":"减字木兰花 城南试马作","dynasty":"清末民国初","author":"樊增祥","text":"踏青来早。韦杜城南烟树晓。绿骏巴?。不费珊瑚七宝鞭。杏鞯微涴。滑滑春泥酥雨过。软绿氍氍。芳草天涯何处无。花前回首。元夜笙歌元夜酒。底处销魂。二月垂杨二月莺。杨枝解舞。走马章台常见汝。莺也能歌。手把双柑唤奈何。客魂销否。湿尽连昌宫畔柳。画褥温温。几剪灯花却四更。瑶琴绿绮。中有潇湘无限意。等是天涯。何独江南负杏花。此何声也。迤逦冰河过铁马。鼓打花奴。错落瑛盘大小珠。香篝素被。打点今宵安稳睡。无奈芭蕉。故学钗声枕畔敲。眉纤腰细。可是媚楼香扇坠。娇倩人扶。侥倖青衫惹唾珠。试宽罗结。一段仙肌姑射雪。背转银缸。瞒过钗头小凤皇。"}