{"id":"745157","title":"丁丑年住怀远真儒书院构如是住成赋此记之","dynasty":"清","author":"李兆洛","text":"我字莪耳山边宅，迤逦平原带阡陌。清池周匝玉一环，绿筱葱茏竿数百。锄田灌圃有余暇，插柳栽花遂成癖。可笑无端插腰板，十年宦海心虩虩。迩时且喜解天韬，无那余辛尚如螫。三径归来幸未荒，数月淹留翻似客。苦为猪肝寻故人，竟忝皋比据讲席。倦来隐几听咿唔，兴到论文逞胸膈。院邻官廨错市廛，廊庑周围宽且硕。所居山县不见山，窥牖兀然惟四壁。一一棂扉向东启，早眠坐受朝阳炙。绕屋循墙出其后，草石纵横地颇隙。几树安榴撑路断，一勺坳堂秽流积。两峰参差露眉宇，向我不语情脉脉。眼前有景人莫知，大美弃置天所惜。浚池种树先安排，披草拓基细规画。连廊作栋架两楹，楹深二寻广十尺。两面安窗状如榭，编竹为椽苇为笮。涂塈装治阅几旬，匠沸工腾累昕夕。一朝屋就急倚槛，惬意真如旧逋获。双鬟窈窕来迎侍，俯媚清涟共鲜碧。贴贴新荷镜子圆，垂垂短柳腰肢窄。隔院分来嘉树阴，赌棋赢得奇僵石。亟移棐几安笔砚，自拂尘床理书籍。友生问字载酒来，旧侣间招试茶格。相视翻然成一笑，先生无乃为形役。容身而游亦已矣，居必求安圣斯斥。人说此庐旧姓杨，无凿先生夙词伯。亭颜片月楼会景，一时结构人啧啧。败址颓垣了无处，数十年来事如弈。况是栖栖一寓公，底事黄金虚牝掷。人生分定良由天，各养其养适其适。由来林壑性所耽，易性违情祇成厄。但有即时一杯酒，遑问平生几两屐。后来者谁吾不知，大块茫茫几今昔。夜来频觉乡梦轻，晓起仍愁诗债迫。山光旦暮看不定，多少浮云变苍白。"}