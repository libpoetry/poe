{"id":"269788","title":"浪淘沙慢·次柳屯田韵","dynasty":"现代","author":"吴湖帆","text":"恨只恨、伊人一去，全无消息。腰围尽减，镜中重看，暗掩珠滴。嗟琵琶、枉说青衫客。病恹恹、影悄神昏，试检点、当初书信，只会增人悲戚。凄极。绣帏褰风，夜阑镫烬，好梦顿似歌阕。回首愁难了，耐锦衾寒重，瘦肢无力。意偏多感，想浪萍流水，韶华谁惜。说到鸳盟，多情自恼，匆匆未成先隔。听篱花、泣雨疏窗外，望溟濛月冷，凄然似说。忍心中，闷拚了前尘休忆。"}