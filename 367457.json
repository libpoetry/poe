{"id":"367457","title":"探芳讯·与俭才、薇客置酒朱彦甫孝廉长丰山馆","dynasty":"清代","author":"黄燮清","text":"放船好。正水泛新萍，烟薰细草。认那时楼阁，垂杨又青了。愔愔小院春如醉，花气笼清晓。甚东风、簸艳吹香，作成愁抱。重省旧池沼。记前度吟秋，俊游都老。满地残红，苔径更谁扫。湖山尚有闲鸥鹭，无事还寻到。最销魂、一曲流莺树杪。"}