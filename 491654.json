{"id":"491654","title":"道逢老叟行","dynasty":"明","author":"刘崧","text":"道逢老叟行且泣，背项罹伤血沾腋。全家骨肉散风烟，眼暗肠枯少筋力。自言生长太平多，州县不到无徵科。老去常促邻里会，醉来还唱古时歌。粤从东南兵乱起，乡井流离经一纪。不似今年乱较长，九十日来窜荆杞。赣兵自沮北军强，大船如山攒白樯。水南东岸十馀里，列开七府屯兵场。七府兵来掳生口，一旗入山万夫走。跳溪越堑剧猿猱，猎草搜林到鸡狗。最后招安尤可怜，中道要夺何纷然。攘牵牛羊掠囊襆，杀戮老丑俘少年。我从出山被抄掳，一室俄分两三部。大男山中草缚行，幼女城边马驮去。孙男呼母妇哭夫，风惊雨散何须臾。分飞忽作异枝鸟，离逝还同别水鱼。男健胜犊女如玉，全换新衣与装束。湖南转卖得金多，主人无金不能赎。近闻州尹收遗民，毒疠死者无晡晨。独行三日迷所向，不见当时乡里人。茫茫荒草江南路，归已无家死无所。山背时时夜捉人，城中又报新招户。"}