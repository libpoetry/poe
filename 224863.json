{"id":"224863","title":"新燕过妆楼·枫叶初丹","dynasty":"宋代","author":"晁端礼","text":"枫叶初丹，苹花渐老，蘅皋谁系扁舟。故人思我，征棹少淹留。一尊潋滟西风里，共醉倒、同销万古愁。况今宵自有，明月照人，逼近中秋。常爱短李家声，金闺彦士，才高沈谢何刘。片帆初卷，歌吹是扬州。此心自难拘形役，恨未能、相从烂熳游。酒醒时，路遥人远，为我频上高楼。"}