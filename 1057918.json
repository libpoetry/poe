{"id":"1057918","title":"费家风次韵二首 其一","dynasty":"宋","author":"刘跂","text":"行年病肺热，当暑极燔炮。宵分偶小息，起步驻凉飙。咄此怪事发，天北起喧嚣。扶摇驾霹雳，万窍争怒号。双耳不及掩，对语何由交。木作麻苇拔，瓦如埃?飘。颠呶怖欲死，一一惊儿曹。所忧吾其鱼，遑赋屋上茅。须臾事亦定，骨肉相勤劳。东方渐杲杲，音响为谁销。"}