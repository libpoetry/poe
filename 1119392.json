{"id":"1119392","title":"次韵袁宪雪二首","dynasty":"宋","author":"陈造","text":"犯雪回帆岁遽残，自怜雨涩更风悭。从游已落邹枚后，著语渠能季孟间。梦逐蜚仙凌色界，谁因逋客护云关。独思快目毗陵晓，玉衬金波妥锡山。天怜梅蕊怯摧残，善后何妨小作悭。一雪应期真望外，三诗说喜想颜间。瑶花已兆食四釜，沉炷为通天九关。捲帐盍酬民气乐，苏台持酒挹湖山。"}