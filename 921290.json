{"id":"921290","title":"和秦太虚梅花","dynasty":"宋","author":"苏轼","text":"西湖处士骨应槁，只有此诗君压倒。东坡先生心已灰，为爱君诗被花恼。多情立马待黄昏，残雪消迟月出早。江头千树春欲闇，竹外一枝斜更好。孤山山下醉眠处，点缀裙腰纷不扫。万里春随逐客来，十年花送佳人老。去年花开我已病，今年对花还草草。不知风雨捲春归，收拾馀香还畀昊。"}