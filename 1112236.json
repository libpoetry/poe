{"id":"1112236","title":"七不堪诗七首","dynasty":"宋","author":"宋祁","text":"一不堪，性嗜日高寝。叠鼓震馀梦，星毛欹倦枕。冠剑朝已盈，当关视门闯。二不堪，草野乐垂钓。泼泼锦鳞游，泼泼翠竿掉。夕负槁桐还，行吟面烟徼。三不堪，坐痹不得摇。汤沐乏薰濯，虮虱喜爬搔。俯惕板在手，回惭绶结腰。四不堪，不喜谢书疏。正无刀笔能，拙作餐饭句。自勉信非长，愆酬亦逢怒。五不堪，未始临丧吊。倍重秦失号，礼讥老聋笑。勉顺当世情，为哀损真妙。六不堪，不乐俗人共。聒聒沸蝈集，纷纷臭孥众。怒迁多市色，礼烦方聚讼。七不堪，束绅对文案。吏若凫鸭趋，文惊朱墨抏。自襮安所能，深心托萧散。"}