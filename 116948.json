{"id":"116948","title":"蒙恩守东鲁不意流落之余圣朝升之藩镇感而成","dynasty":"宋代","author":"张耒","text":"我诗四十心不动，宠辱悠悠付春风。圣朝湔洗诸老成，顾我衰晚名亦共。鲁人诗书久寂寞，间壁不归书府送。道衰洙泗忽千载，后来为政谁轻重。平时择守要有补，岂但坐使民供贡。吾邦邑子有游夏，未肯无言受愚弄。天王有意苏疲俗，何术与纾鞭棰痛。应须问道东家翁，必也斯民使无讼。"}