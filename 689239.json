{"id":"689239","title":"十七夜月二首","dynasty":"明","author":"何景明","text":"夕望月已减，云飙荡其侧。月减不足忧，盈虚本相值。胡为蔽氛霾，坐使清光匿。踟蹰久延待，惨景郁无色。灯前理鸣弦，瑶徽为谁拭。思我平生友，道远不可即。素书委箧笥，安得云中翼。沧海多波涛，长阴浩难测。何当广馀辉，一照万里域。更深月复明，扬秀青云端。浮飙倏以寂，长川静波澜。徘徊广除下，白露栖崇兰。仰见城西楼，回光照文轩。楼中织绮女，延颈独哀叹。哀叹未终已，素河横西山。逝魄不长望，玉貌宁久妍。君母吝光惠，使我芳岁阑。"}