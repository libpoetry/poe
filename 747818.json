{"id":"747818","title":"四月四日叶筠潭黄树斋两鸿胪徐廉峰黄矩卿两太史汪孟慈陈颂南两部曹招同郭羽可中翰潘四农解元共四十二人作江亭展禊之会","dynasty":"清","author":"江开","text":"风云起万里，会合来皇都。搜剔出英俊，宝贵皆璠瑜。岂似晋永和，人才只一隅。兹亭集文宴，佳日无时无。今朝大欢会，文字犹区区。悠悠百年后，来者非吾徒。去留各无定，后会那可图。既别复相忆，何如立斯须。太行抱京国，佳气浮金铺。邸里接层汉，车马填九衢。茫茫尘雾中，不辨贤与愚。高冈见松桧，浅水生葭蒲。拙哉平生心，樽酒难为娱。"}