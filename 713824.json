{"id":"713824","title":"读杖人师武夷遗草因怀武夷虎啸洞诸胜","dynasty":"明末清初","author":"屈大均","text":"我昔游五岳，身骑二茅龙。惊风忽然起东海，日月吹落金银宫。愁将白发三千丈，归去朱明四百峰。朱明洞里多仙客，饵我云母颜光泽。时偕玉女侍轩辕，不共安期干项籍。闻钟又复證无生，足踏空王顶上行。冲霄一剑如秋水，彻夜双箫响太清。饮光尊者频招手，飘然遂至凤凰城。尊者玉毫何宛转，手把芙蓉微笑展。可怜楼上相见时，玲珑秋月珠帘捲。江南乱后草离离，回首青山隗我师。未将电足酬支遁，空对冰弦忆子期。当时语我武夷好，九曲清溪流浩浩。接笋峰前多紫云，飞猿岭上饶芝草。几度安禅在翠微，天花绕座鸟衔飞。茅户只今委苔藓，嗟予振策何时归。空读遗书开玉箧，太山颓笑伤何及。姑射仙人不降生，茫茫天下皆臣妾。苏门一啸如鸾音，散入天风不可寻。凭谁寄与武夷客，会取高山流水心。"}