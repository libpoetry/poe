{"id":"432588","title":"郭沫若君五十初度，朋辈为举行二十五周年创作纪念，诗以贺之","dynasty":"近现代","author":"陈布雷","text":"滟滪奔流一派开，少年挥笔动风雷。低徊海澨高吟日，犹似秋潮万马来。搜奇甲骨著高文，籀史重徵起一军。伤别伤春成绝业，论才已过杜司勋。刻骨酸辛藕断丝，国门归棹恰当时。九州无限抛雏恨，唱彻千秋堕泪词。长空雁侣振秋风，相惜文心脉脉通。巫岫云开新国运，祝君彩笔老犹龙。"}