{"id":"1219135","title":"赠谭台史","dynasty":"元","author":"郑元祐","text":"高昌佳公子，气横海岳秋。玉壶洗零露，锦机濯芳洲。真致埃壒外，独与神明游。岧峣凤凰台，日晏行云愁。帝念南纪大，建台分顾忧。列圣耳目寄，职斯布皇猷。谁工古人学？可参宪臣谋。之子被辟命，束书上升州。煌煌三台星，列宿莫敢俦。而子妙折旋，婉娈通衿喉。不居世禄懿，远慕儒术优。先正高与马，德言皆可雠。骨朽名不泯，耿光悬斗牛。子能勖令闻，席珍重天球。况复五彩笔，尽意工冥搜。飞花落棋局，弱柳维江舟。感此时物佳，念子何能休？龙驹少汗血，驽马老益羞。白云高莫和，青山晓加稠。日没烟树远，重倚城南楼。"}