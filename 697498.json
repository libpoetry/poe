{"id":"697498","title":"兰江竹枝词十二首","dynasty":"明","author":"胡应麟","text":"两岸清溪中有洲，山花红白遍溪头。闻说西门好风景，大家同上木兰舟。兰阴苍苍北固遥，中洲水面似金焦。欲把湖头比溪上，若个三山在六桥。饮水白虹千丈强，来来去去罢褰裳。中流不碍蚤行客，隔水休呼夜渡娘。渡口狂风掀白蘋，惊波猛浪不愁人。乍宵西崦踏青罢，明到兰阴赛水神。苧萝村中花满蹊，庐江亦有仲卿妻。银钏金钗照溪水，往往来来唱大堤。严陵东头七里滩，家家门户钓鱼竿。良人乍夜趁潮去，将船卖酒入临安。四柱凌云排六鳌，铁絙高系最坚牢。水母难兴泗洲浪，蛟精不作九江涛。溪上浮梁春涨平，濛濛烟雾懒回程。风秋潭上踏歌去，水远山高无限情。郑村渡口风浪多，鱼船来去疾如梭。相邀女伴到梁下，一时同唱采菱歌。三百阑干浮碧空，笙歌缭绕暮云中。天香夜半广寒落，错认银桥在月宫。金台尖高高插天，俯江楼俯夕阳边。当年板筑遁荒野，今日舟梁济大川。城南回望告天台，衢婺悠悠二水来。清献前身为时出，萧然琴鹤在蓬莱。"}