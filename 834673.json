{"id":"834673","title":"曲游春 上巳孤清，春江小泊，南朝旧恨，渺渺于怀，因成此解","dynasty":"清末民国初","author":"冯煦","text":"一匊春愁起，被软潮吹断，深浅无据。阁住余寒，怕东风暗卷，濛濛酥雨。旧约湔裙误。问何似、六朝眉妩。便碧云、几叶遮留，难唤冶桃前渡。冉冉薄阴凄楚。恁怨草愁波。人在南浦。弱柳微黄，怕穿烟乳燕，半衔离絮。梦堕斜阳路。悄不是、旧听莺处。无奈中酒时光，归期又阻。"}