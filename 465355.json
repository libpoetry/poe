{"id":"465355","title":"忆旧游 罢戍归京寄二广","dynasty":"当代","author":"吴禄贞","text":"十年离别苦，满腔情绪，同是天涯。楚王台下，狂歌击剑，豪气堪嗟。九边处处蹄痕，飞梦逐龙沙。往事话凄凉，长城万里，几处悲笳。榆关独立久，望渤海辽阳，落日西斜。战血余腥在，念匈奴未灭，何以家为。春风吹断秋草，趁大好韶华。数出塞征鸿，沉沉暮色笑归鸦。"}