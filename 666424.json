{"id":"666424","title":"始还别业春际游览","dynasty":"明","author":"薛蕙","text":"结宇带层曲，列牖俯云湍。幽篁上交错，怪石下丛攒。春际聊骋望，园中皆可欢。芳林秀丹荑，绿水散清澜。余本支离者，平生兹考槃。沦飘从远役，留滞守微官。言迈祗云易，思归方虑难。怅然迫迟暮，五载始投冠。迨此寻栖息，复得遂盘桓。抚心殊已惬，日夕废朝餐。"}