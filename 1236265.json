{"id":"1236265","title":"拟古二首","dynasty":"元","author":"贡师泰","text":"东南有佳人，远在水一方。绮疏粲飞楼，曲阑围洞房。意态间且靓，气若兰蕙芳。纤阿扬姣服，杂佩悬明珰。流风回皓雪，明月舒其光。白面谁家子，锦鞍青丝缰。翩然一见之，下马立中堂。可望不可即，五采盛文章。嶰溪有美竹，挺挺霜雪中。何人断两节，制为十二筒。宫商自相应，凤鸟鸣雌雄。一鸣垂衣裳，再鸣致时雍。从此去不返，治道竟少隆。鄙哉叔孙氏，绵蕝变王风。寥寥数千载，伊谁启冥矇。后皇如有作，声教垂无穷。"}