{"id":"521204","title":"送宗都运廷威之长芦","dynasty":"明","author":"顾清","text":"我家东海居，目击鹾丁苦。民劳莫如农，衣食自王土。输官赢斗升，小大得濡喣。溟沙列万灶，勺合尽官府。肩箱入连仓，私鬻剪为虏。燎薪与募直，一一挂文簿。商课或不充，输钱为市补。缗镪非天坠，贸易复何所。不应为法初，乃尔自相牾。公私两煎迫，称贷日旁午。穷年困炎歊，肉尽继肝膂。坐令兼并徒，旦暮收拾伍。微文牵积弊，鱼烂不可举。常思桑孔意，宁料遽如许。必逢忠爱士，重为整机杼。宗君沧州行，倚任切当宁。北南虽殊风，物久理同蛊。执炎思冷风，久亢觊霖雨。便文止须臾，垂名动千古。予言未可穷，君行念靡盬。"}