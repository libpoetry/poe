{"id":"1105708","title":"夏四月不雨守臣不职之罪也将有请于神雨忽大作陈贺州有诗赞喜次韵以酬","dynasty":"宋","author":"王十朋","text":"不是寻常喜雨诗，言存轨物类臧僖。相将归贺天朝雨，定有忠言结主知。郡人方切望云霓，忽见高田水入低。正好归田饱黄犊，不须骑马听朝鸡。贺州贺雨句如何，不减夔州梦得歌。更有一犁江上曲，它年传诵出金坡。政拙年年厌祷祈，心香一炷逐云飞。老农问我何良苦，薄有田园胡不归。刺桐抽叶张青盖，紫帽蒙霞丽锦笼。今岁家家定高廪，多苗宁复羡吴侬。"}