{"id":"817224","title":"柬任克家","dynasty":"清","author":"潘江","text":"石塘秋水致双鱼，曾道雄文似子虚。我已略知毛义志，人犹争诵鲁连书。宁亲不敢贫薇蕨，玩世何妨到石渠。此意向来无识者，君今细讨却何如。几年前泊皖江滨，握手相怜出处分。下里声歌难和雪，茂陵词赋本凌云。何曾小草空惭我，此去先鞭定属君。他日安车谢岩壑，龙山休假稚圭文。"}