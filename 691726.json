{"id":"691726","title":"柬赵训导二首赵安边营将家子读易人也","dynasty":"明","author":"李梦阳","text":"安边坐堡近沙场，白日胡沙惨惨黄。彀弩汝兄增品秩，操觚吾子独文章。双龙一命新朝阙，三鳝诸生巳报堂。授易未容轻管辂，揲蓍端合契羲皇。田园共傍古萧关，舞凤城临斩断山。连茹实期王贡上，转蓬俄聚洛河间。风尘落叶频惊眼，苜蓿深杯且破颜。宋岳魏台俱不没，及秋骑马肯同攀。"}