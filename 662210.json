{"id":"662210","title":"桑条韦","dynasty":"明","author":"石宝","text":"桑条韦，青青照田圃。二月神龙不行雨，绿阴婀娜宿鹦鹉。桑韦正含滋，鹦鹉来哺儿。鸣鸠戢其羽，戴胜无降时。忙杀蚕姑摧散丝，宫中筐筥那得知。一丝两丝缫未尽，倦点牙筹上堂寝。健蛾鼓翅摇春魂，蹋碎珊瑚黛眉损。桑韦桑韦好归根，城南斤斧星月屯。潞州别驾宜少恩，豹鞯骑士身虎文。"}