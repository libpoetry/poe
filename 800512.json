{"id":"800512","title":"鹰坊歌与夏重恺功同赋","dynasty":"清","author":"唐孙华","text":"水磨园亭清且幽，碧柳阴浓古木稠。偶然携客避炎暑，腥风忽觉来飕飕。云作闲坊为养鹰，名材不惜千金收。板屋羁栖拳铁爪，浮云仰视张金眸。就中海青独称最，传闻出自青海头。锐头猛脑特神俊，自矜耻与群鹯俦。杉鸡竹兔不足取，气吞乳虎欺氂牛。白山黑水出异产，在昔辽代曾穷搜。诛求因结女真怨，无端两国兴戈矛。爱鹤爱鹰皆速祸，羽物何事常招尤。头鹅盛宴付逝水，晾鹰高台成古丘。冰天朔漠馀杀气，江山不改奇毛留。从来异物聚所好，携笼走马来荒陬。人间养鹰如养士，一时效用三时休。多畜驯鸽供喂饲，流血渗漉沾衿喉。填肠满嗉意未已，一饱欲傲梁边鹙。乃知惠养多幸窃，肉食未必皆能谋。虞人悬衡揣斤两，躯骨轻重须相侔。肥苦钝迟瘦无力，上臂能辨劣与优。空仓饥雀日叫噪，一出往往逢罝罦。尔曹攫肉偏远患，得食那敢辞笼囚。譬若猛士飨牛酒，投石奋欲偿恩仇。觜距久闲求自试，常思一举翻高秋。鹰乎鹰乎盍努力，霜天风紧将离韝。鸟中恶物正不少，早拉训狐擒鸺鹠。功成山薮得清廓，愿汝仍化林间鸠。勿戕胎卵惊鸾凤，阿阁万一重来游。"}