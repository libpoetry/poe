{"id":"704757","title":"送金都宪镇宁夏二首","dynasty":"明","author":"薛瑄","text":"大夫承诏出皇州，西夏山川是壮游。笳鼓尽迎新宪节，风霜仍肃旧貔貅。久知河陇诸蕃静，又见崆峒二麦收。总赖庙谋清四海，不须樽俎借前筹。西行紫诰带新泥，葱岭河隍入马蹄。列镇久应烽火息，连屯惟见稻秧齐。远通贡篚来天外，直布皇风到海西。万里成功归有日，青云满眼是丹梯。"}