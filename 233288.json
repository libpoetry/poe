{"id":"233288","title":"贺新郎·莫向愁人说","dynasty":"宋代","author":"刘学箕","text":"莫向愁人说。叹人生、不如意事，十常七八。是则中年伤怀抱，客里何堪送客。又添取、一襟凄咽。岸柳凋零秋容澹，黯消凝、怎忍轻攀折。重会面，甚时节。杏花丽日梅花雪。记当时、一觞一咏，楚云湘月。别後君休劳春梦，转眼江南塞北。莫漫被、闲愁萦结。且判离筵今夕醉，霎时间、便见兰舟发。空怅望，水云阔。"}