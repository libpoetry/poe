{"id":"1122138","title":"挽仁宗皇帝辞五首","dynasty":"宋","author":"郑獬","text":"恭俭同尧舜，忧勤固损年。悲风来万国，白日下中天。薄葬遵周室，初陵兆洛川。至仁推庙号，百世不能迁。四海一明鉴，舟车万里通。名王花赐绶，战士锦韬弓。孝武曾疲战，明皇亦召戎。争如四十载，终始太平中。付托神灵器，子孙千万年。果为天下福，遂得圣人传。已定无疆业，方成顾命篇。明朝无一事，脱屣或登仙。歌舞西陵望，衣冠渭北游。应从天上乐，不为世间留。龙去鼎湖晚，雁飞汾水秋。群臣泪横臆，空拜翠云裘。曾从西池幸，宫花落未稀。日随黄伞转，云绕赭袍飞。临水楼台在，伤心歌管非。都门旧行处，却望寿山归。"}