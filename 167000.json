{"id":"167000","title":"八宝妆·沧岛云连","dynasty":"元代","author":"仇远","text":"沧岛云连，绿瀛秋入，暮景欲沈洲屿。无浪无风天地白，听得潮生人语。擎空孤柱。翠倚高阁恁虚，中流苍碧迷烟雾。惟见广寒门外，青无重数。遥想贝阙珠宫，琼林玉树。不知还是何处。倩谁问、凌波轻步。谩凝睇、乘鸾秦女。想庭曲、霓裳正舞。莫须长笛吹愁去。怕唤起鱼龙，三更喷作前山雨。"}