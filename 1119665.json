{"id":"1119665","title":"长芦寺二首","dynasty":"宋","author":"陈造","text":"梁帝号用儒，顾有佞佛癖。区区泥其粗，佛者宁汝即。矫矫只履翁，谈妙尘可析。冀上一言契，何意水投石。瓶锡翩然逝，北去甘面壁。有道恶惊世，应俗肯留迹。一时起诞罔，千载受诳惑。至今利涉地，传流何荒惚。渡江一苇尔，古今尚遗植。纷纷捕影徒，唱一和者百。远渡有浮杯，行空或飞锡。至人果善幻，几何异鬼蜮。世人堕邪蔽，徇虚不计实。我学谢傅韩，舣舟重唶唧。昔年望长芦，去江逾百步。垣宇呀已缺，浮图攲欲仆。僧徒噬肯留，日有沉溺惧。重来舒望眼，佛刹非故处。安众得亢爽，定迁酬夙素。似闻瓶锡侣，复作醯蚋聚。居人祷蚕麦，行客乞泉布。营者肆夸侈，施者不顾虑。百堵焕金碧，奚翅复其故。往往豪俊人，四壁有未具。彼徒创寺意，取镇湍涛怒。向来梵呗所，倏为蛟螭据。在己不自保，诱俗说依怙。波流置不省，此理吾未谕。"}