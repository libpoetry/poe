{"id":"785727","title":"伦敦大雾行","dynasty":"清","author":"黄遵宪","text":"苍天已死黄天立，倒海翻云百神集。一时天醉帝梦酣，举国沉迷同失日。芒芒荡荡国昏荒，冥冥蒙蒙黑甜乡。我坐斗室几匝月，面壁惟拜灯光王。时不辨朝夕，地不识南北。离离火焰青，漫漫劫灰黑。如渡大漠沙尽黄，如探严穴黝难测。化尘尘亦缁，望气气皆墨。色象无可名，眼鼻若并塞。岂有盘古氏，出世天再辟。又非阿脩罗，搅海水上击。忽然黑暗无间堕落阿鼻狱，又惊恶风吹船飘至罗杀国。出门寸步不能行，九衢偏地铃铎声。车马鸡栖匿不出，楼台蜃气中含腥。天罗磕匝偶露缺，上有红轮色如血。暖暖曾无射目光，凉凉未觉炙手热。吾闻地球绕日日绕球，今之英属遍五洲。亦日所照无不到，光华远被天尽头。鸟知都城不见日，人人反抱天堕忧。又闻地气蒸腾化为雨，巧算能知雨点数。此邦本以水为家，况有灶烟十万户。倘将四海之雾铢积寸算来，或尚不如伦敦城中雾。"}