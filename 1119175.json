{"id":"1119175","title":"上潘舍人德久","dynasty":"宋","author":"陈宓","text":"惭愧西湖处士身，强縻圭组向南闽。旌旗夹道浑闲物，句律横空别有神。严濑旧题追古昔，奚囊白首更清新。年来剩喜三回见，一代于今有几人。气大词雄擅百家，长江衮衮见浮楂。襟怀有道颜长玉，谈笑为春物自花。飘逸大书追渴骥，联翩行字更飞鸦。夜陪馀论清肝胆，不羡乘风七碗茶。"}