{"id":"692186","title":"题钟山新寺后三日钦蒙圣制和章感遇之馀谨再用韵赋","dynasty":"明","author":"来复","text":"宝刹新成护百灵，钟山泉石有光荣。金轮朝佛诸天喜，玉帛来王万国平。定起不知明月上，身闲只爱白云迎。龙飞幸际雍熙日，亲见黄河一度清。莲花塔户镜容开，设利流光月满台。江吼鼍声东海去，地蟠龙势北山来。云中梵呗和仙乐，天上香盂送佛斋。盛世只今隆外护，匡宗须藉仲灵才。圣主虚心论道玄，宸章特赐起枯禅。瑞浮云彩来双阙，光映奎文动九天。蒲座开函风满石，花池洗钵雨添泉。经驼白马今重到，绝胜摩腾入汉年。"}