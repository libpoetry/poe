{"id":"658915","title":"游治平寺登吴王郊台","dynasty":"明","author":"王鏊","text":"朝发石湖濆，暮抵太湖岸。青山亦多情，供我船中玩。船行山亦行，一路青不断。白云渺渺山重重，不知何处昔是吴王宫。越来溪边越城在，夫差受困云在兹山中。今朝扣禅关，访古寻幽踪。僧言事往那能识，钟鼓声中度朝夕。郊台漠漠麋鹿游，茶磨团团蔓荆棘。不须吊古伤怀抱，且欲凭高纵吾眺。人家历历新郭里，川渎沄沄胥口道。吴江塔影昆山城，一览因之发长啸。天风万里天际来，吴王郊祀昔日登斯台。千乘万骑湖上下，祗今安在唯见山崔嵬。船来船去湖西畔，青山无言人自换。来来去去世无穷，莫学牛山独兴叹。"}