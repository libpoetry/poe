{"id":"832631","title":"高山流水 七夕，用梦窗韵","dynasty":"清末民国初","author":"朱祖谋","text":"绛河不动九微风。数秋期、轮遍纤葱。花外玉鹅笙，黄昏韵入初鸿。閒愁在、唾碧拈红。穿针伴，多少微云院落，画烛房栊。浸三星细转，滴滴露槃浓。机中。年年锦书恨，凭说与、翠水璇宫。容易误良宵，梦约几负香茸。笑雕陵、锦羽偏工。人天事，轻赚罗池倦客，酒醒清钟。下疏帘忆断，钗盒故情慵。"}