{"id":"698487","title":"题枯木竹石图四首","dynasty":"明","author":"唐文凤","text":"子龙吟风翼老蛟，湘江怒立翻波涛。长星垂光惊堕地，化作怪质崚嶒高。何年墨仙下人境，醉染冰肤散清影。兔锥锋砺刺蛟龙，腥血模糊吹不醒。墨仙骑龙东海归，袖中带得东海石。翩然更欲游三湘，彷佛苍梧二妃泣。翠云染就琅玕青，铁网罩取珊瑚赤。墨仙梦熟呼不还，湿透鲛绡见遗迹。天河月淡夜窗虚，潇潇凉动秋声急。神人施鞭石能语，怪质棱棱天所斧。雨馀流润吐玄云，三尺新波涨湘浦。冯夷驱雷怒蛟翻，皇妃御风翠鸾舞。极目东南烟雾深，九点疑山几今古。黄陵庙前呼鹧鸪，秋阴漠漠昏苍梧。南巡不返二妃怨，苦竹丛深西日晡。微风吹凉下翡翠，空江浴影摇珊瑚。当年游处今复见，湘水湘云归画图。"}