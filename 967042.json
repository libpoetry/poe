{"id":"967042","title":"送表侄赵子亿之官沧州兼简通守李延宁","dynasty":"宋","author":"贺铸","text":"吾昔游浮阳，童心初办狂。淩高瞰海日，径欲穷扶桑。岁纪忽再周，此图竟莫偿。今适送子往，临风但彷徉。之子公族秀，祖基维懿王。成吾家宅相，裂封复吾乡。汝翁同谷守，视吾犹雁行。后生古所畏，之子未易量。筦库方试吏，事役须更尝。譬彼汗血驹，齿齐即腾骧。是宜勤夙夜，动虞三尺妨。勿惮川陆遥，千里如邻墙。勿计弦晦馀，俛仰度三霜。边朔昔云苦，今歌海隅康。正赖别驾贤，不减晋王祥。依投得吏师，行见售所长。为吾语故人，曩契想未忘。愿致双鱼封，继以一鹗章。"}