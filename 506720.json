{"id":"506720","title":"元夕赐观灯","dynasty":"明","author":"杨荣","text":"圣皇御极海宇清，民安物阜天下平。九重端拱敷化理，奇祥上瑞争来呈。是时佳节届元夕，思与臣民共欢怿。特敕张灯万岁山，锦綵辉煌临太液。层峦复嶂高崔嵬，祥云瑞霭相萦回。悬知不借巨鳌力，自是瀛岛环蓬莱。重重叠叠因山势，绣谷丹崖何绮丽。千树银花炫碧空，万斛金莲照平地。星毬百宝巧妆成，滉漾月华浮水晶。鱼龙杂遝分綵队，笙歌迭进谐新声。圣皇垂衣临黼扆，百辟趋陪瞻玉几。暖风微袅御炉烟，环佩锵锵彩云里。仙韶九奏音韵调，和鸾驻跸天香飘。皇情悦豫龙颜喜，万国嵩呼祝帝尧。微臣素怀葵藿志，何幸遭逢盛明世。但愿海晏黄河清，圣寿齐天万万岁。"}