{"id":"1130224","title":"无尽居士以峡州天宁见邀作此辞免六首","dynasty":"宋","author":"释德洪","text":"吹毛用了急须磨，铁脊师兄舌太多。祖佛命根俱截断，笑中惊倒老维摩。维摩愿力元无尽，重见真州宰辅身。舌本雷槌烹佛祖，笔端和气活生民。四夷八蛮想风采，灶妇乳儿知姓名。寄语袖中调鼎手，未容扶杖独经行。五达衢头梵刹新，著书来唤住山人。折松惯扫和云石，披衲难随没马尘。亦欲便随流水出，重惟我法付王臣。回看坐睡横眠处，折脚铛儿解笑人。龟毛索子衲僧冤，阔角关西亦被穿。小犊鼻头无觅处，听渠露地且闲眠。"}