{"id":"1245912","title":"铜爵台","dynasty":"元末明初","author":"刘基","text":"高台突兀连苍穹，中有艳质如花红。君王巳作西陵土，穗帷王座空秋风。向陵舞罢寒月白，苍狐夜啼松泪滴。冢中枯骨宁有知，翠袖珠袍为谁色。当其奋臂谯许间，手挥群雄如刈菅。横矛赋诗逞豪杰，猛气可以移南山。宁知暮年壮心死，遗教但闻令卖履。唏嘘涕泣儿女态，遗臭至今犹未已。君不见永安宫中顾命时，天下英雄人得知。"}