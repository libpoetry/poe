{"id":"173826","title":"念奴娇·碧池如染","dynasty":"宋代","author":"卢炳","text":"碧池如染，把玻璃甃就，纤埃都绝。西国夫人空里坠，圆盖亭亭排列。莹质无暇，尘心不染，远社堪重结。当时盛事，虎溪茗碗翻雪。千载此意谁论，人争买笑，醉眼看罗袜。坐上如今皆我辈，素蕴从来蠲洁。击节临风，停杯对月。浩气俱英发。两翁仙举，玉堂正在金阙。"}