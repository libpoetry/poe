{"id":"293454","title":"果亭运使所藏李龙眠五百应真图卷矛既为书淮海图记而缀以诗","dynasty":"清代","author":"翁方刚","text":"髯秦记记法能笔，心游马事二十七。龙眠却马从秀师，一扫人物五百奇。以画三昧作佛事，龙虎狸豹兕象狮。蛮奴鬼使侍童女，献花输赆缘须弥。胥来绕一青莲座，白毫相光初放时。梵天重阁紫金色，万象摄入圆摩尼。疏眉䫜面若晓日，欠伸趺坐行以嬉。庄严变幻各一义，问答赞叹谁知之。瀰茫香云鬘云起，倏忽半月满月为。却于水影出墨彩，瓶拂之閒天接海。空音空色烟浪中，万岫千峦状旋改。即离吞吐彼我观然否，五千五百诺俱那徒在。石桥挂锡传天台，曹勋记可雁宕该。玉局遗文荐诚院，空山水流花又开。此图不知奚取材，展之飒飒虚吹来。秋毫神妙笔笔铁丝似，一气纠结缥缈非楼台。群木群石势欲动，飞者走者生喜生悲哀。千镫一光彼即此，无文字处皆偈子。多事我为写秦记，以马喻马指喻指。嗟马与指我岂知，吮墨新阳上窗纸。"}