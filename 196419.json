{"id":"196419","title":"寄张廉·七闽古要荒","dynasty":"宋代","author":"熊禾","text":"七闽古要荒，是为越南徼。秦汉列职方，居民亦稀少。文风渐褰开，李唐盛称表。问之何因尔，风气有先兆。桓桓观察公，切切廑告诏。至今章掖流，诗书被余照。伊洛道既南，考亭重继绍。譬之中天日，万古垂炳耀。岂但行中原，衣被弥岭峤。云胡一气迁，变化有难料。百年诗书地，末俗事攘矫。岂是殷民顽，此亦关感召。天下本无事，庸人自为扰。庸人亦何伤，贪小祸非小。小贪人易知，大贪一何巧。豺狼不堪问，狐鼠何足道。哀哀消漳民，仁者宜一吊，何年彗旄头，燐火犹有爝。十家九空荒，落日曛野烧。迩来痛甫定，生意渐原草。三年两徵兵，行人亦伤悼。闽地本硗瘠，山海相带绕。两耕不供餐，俭岁即有莩。独藉煮海余，易以供岁调。古人弛丽禁，琐琐不尔较。但令官无亏，一任民转漕。近年盐法密，适以长贪暴。茫茫一溟渤，乃是大穽沼。下不济民穷，上不资国耗。饥狼与饿鼠，白昼敢嘷噪。民膏宁几何，尔腹安得饱。我思山海藏，本是天地宝。公家卖盐引，本钱亦铢秒。只今增倍蓰，安得不为挠。上恩岂不厚，末弊诚不料。官曹既犹御，何责汝为盗。千钧发鼷鼠，桃虫集飞鸟。我欲陈其言，哀情动深悄。闽山秀而刚，习气本强矫。近代姱节人，一一皆可考。汉史言未公，反覆出篁筱。反覆岂其性，当年久探讨。学道皆有用，薰陶乃其妙。抚御或失宜，反以萌不肖。矧兹一峤地，峒险接深杳。郡人生本微，邻寇时掠剽。亟当保天和，玉石戒俱燎。民生必有养，而后可施教。云何无其具，而辄事刑勦。海滨去天边，高高不堪叫。使者重观风，苏息宜及早。"}