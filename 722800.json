{"id":"722800","title":"剔银灯 寄祝德滋弟","dynasty":"明末清初","author":"梁清标","text":"壮岁浮名抛掷。但有事、东阡南陌。好月凉飔，小门深巷，消受就红灯碧。莫辜秋夕。拼醉倒、人间狂客。况是头须未白。千岁徒忧奚益。小妇调笙，霜螯入手，不数琼筵瑶席。金貂烜赫。肯换与、雨蓑云笠。黄叶青苔满砌。菊未老、蟹螯犹美。雪苑邹枚，江东任沈，对酒尚堪同醉。万家楼阁，在一片、雁鸿声里。太史应占星纬。不数山阴修禊。抵掌论文，当筵抽簟，桦烛早堆红泪。夜凉如水。莫辜负、帝乡高会。"}