{"id":"985148","title":"和程文彧九日诗","dynasty":"宋","author":"郭印","text":"平生懒惰无拘逼，学道唯将寸阴惜。手披目览不自勤，俯视仰观如有得。王侯蝼蚁同丘墟，身外纷纷了无益。况值秋风草木枯，仍惊羽檄文书急。萧条情思殊曩时，畏见重阳百忧集。花披黄金岂复知，酒送白衣元未识。计侯开筵及芳辰，置我坐隅非恶客。衰颜不红鬓失青，一笑颓然倚欢伯。醉来说禅傍无人，若道个中嫌拣择。古今一照事俱空，物我两忘心自适。明朝梅福记新诗，锵铿未减金声掷。何如邀我卧东篱，天地从教为幕席。"}