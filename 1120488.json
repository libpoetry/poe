{"id":"1120488","title":"公佐索诗次别仲时小诗韵遗之五首","dynasty":"宋","author":"周孚","text":"兰焚以其香，樗寿以其散。万物无不然，愧我知之晚。莫竞梦中鹿，且视指端月。傥能心地明，万事一毫发。朱丝徽黄金，问子用此何。从来履霜操，不及懊侬歌。今年苦风雨，老屋半倾攲。投足犹无地，君来正此时。欲书归田具，请子试濡笔。先之蜡屐双，侑以藜杖一。"}