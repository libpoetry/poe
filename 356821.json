{"id":"356821","title":"百字令·题秦淮秋泛图","dynasty":"清代","author":"冯煦","text":"两行倦柳，带湿烟摇暝、牵人羁绪。小簟重帘斜月里，阅尽兴亡无数。自笑疏慵，莺初燕晚，未问萧娘渡。江南秋色，断肠空在纨素。还记坠叶轻潮，嫩凉时候，与客携尊俎。无奈劳劳亭下笛，又唤扁舟西去。水驿镫昏，愁长梦窄，总是分携处。甚时重到，酒人零落如雨。"}