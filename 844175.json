{"id":"844175","title":"高阳台 咏菊二首","dynasty":"清末民国初","author":"易顺鼎","text":"倚袖天寒，卷帘人瘦，冷云正拥啼妆。金缕歌残，谁怜旧日萧娘。挑灯欲写西风怨，奈花边、影事全荒。尽思量。负了柔乡，换了愁乡。芳心死到春前蝶，问东园梦醒，几度炎凉。藓砌蛛网，断魂空锁唐昌。广寒宫树都摇落，剩人问、百感幽香。峭亭塘。一尺秋涛，一寸秋霜。浅靥欺霜，低魂诉月，睡余云鬓犹松。却忆年时，翠微高处携筇。杜娘身世真休说，倚银屏、惯听秋风。最悤悤。绿艳红娇，酒醒无踪。枯禅证后秋如海，甚愁根未断，色淡香浓。冷到花心，情天万感都空。横波漫照三生影，写飘零、付与惊鸿。镇惺忪。吟遍瑶阶，梦遍璇宫。"}