{"id":"698310","title":"怡亲堂四时诗为临川程潜麟赋","dynasty":"明","author":"倪谦","text":"深深帘幕护香云，脸晕丹霞酒半醺。试学儿啼供燕喜，春风笑语隔花闻。白纻新裁换越罗，仙郎能舞又能歌。晚来侍寝频挥扇，但觉凉生枕簟多。堂上筵开晚未收，霜柑初破洞庭秋。婉容膝下承颜色，不借萱花为解忧。冰下寒鱼入馔鲜，红炉画阁火频然。灵椿不改青青操，自是春秋过八千。"}