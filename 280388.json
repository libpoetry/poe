{"id":"280388","title":"游黄龙洞·昨游黄龙洞","dynasty":"现代","author":"宗远崖","text":"昨游黄龙洞，初入颇失望。前殿徒隆崇，岩溶无异状。迤靡且从人，云近银河滨。悬流挂彼岸，莫与求梁津。崖断既难越，转道趋石阙。岩灯昏不明，相戒防颠蹶。峻极无馀路，扶携上天梯。豁然见中宫，倏烁散彩霓。赤若丹砂积，青与琅玕共。黄疑金膏流，白怜玉脂冻。石笋争隙地，密于原始林。华表高百尺，列立何森森。恢宏藏万有，光怪集石薮。地脉自凝聚，造形宁待手。初来索溪峪，惊看峰刺空。今观宫内石，何似溪外峰。龙公恶漏泄，巧而先示拙。故将珍异物，置诸幽隐穴。穴中无浮槎，吾且随归车。眠时犹存想，梦过龙门牙。"}