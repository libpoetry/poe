{"id":"238684","title":"过临江·嘉定有八禩","dynasty":"宋代","author":"史弥宁","text":"嘉定有八禩，三月哉生明。史子说吏鞅，超然若登瀛。酾酒渡清江，风帆引归程。僮奴忽报我，重客来相迎。推篷惊且喜，火急问姓名。云是远近山，江湖旧有声。各欲贽韵语，藉手论交情。倒屣延见之，驭甚如平生。近山属思久，伫立诗未成。意者事工致，一字百炼精，远山得句易，奔走随东征。颇似夸隽捷，搀先求献呈。顾予虽不敏，尝试与子评。自古文章士，大率多相轻。二君富丘睛，气象俱峥嵘。万世所宗仰，尹任夷之清。譬彼兰与菊，春媚或秋荣。底用角迟速，区区尚争衡。端盍如奏雅，迭和韶钧鸣。愿言酬嘉惠，吒身与齐盟。扁舟劈箭飞，怀抱何由倾。感子勤拳头，写作江上行。"}