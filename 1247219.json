{"id":"1247219","title":"清明","dynasty":"元末明初","author":"蓝仁","text":"清明日，大风起。纸钱飞作灰，散落千山与万水。旧坟间新墓，哀哀哭不已。百役转沟壑，首丘宁有几。朝廷自忠厚，恻然念无祀。天下向万城，科条戒乡里。缁黄施法食，县官具羊豕。日昃天暝晦，阴灵集坛所。饮食歆飨馀，似闻相告语。秋冬复继惠，有后竟何似。长林或扫松，荒阡谁挂纸。生者不自给，死者长已矣。因思上世人，未明仙佛理。诸儒动引经，不肯祭非鬼。推思九泉下，著令今代始。从知征战场，饥魂怨千古。"}