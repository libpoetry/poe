{"id":"1111731","title":"泽民因诵乐天欲留年少待富贵富贵不来年少去之句慨然有感遂广此意作诗相示余以谓人之会遇各自有时年少固不可留而时亦何可待乐天自不应出此语而泽民亦不应为此诗因反其意以和之","dynasty":"宋","author":"吴芾","text":"老去疏慵厌仕途，归来林下学真如。不思身外千般事，只占人间一味愚。但得清尊长对客，纵添白发亦从渠。世间达宦多忧畏，胸次还能似我无。劝君且醉瓮头春，休把升沉累此身。自古功名须遇主，到头富贵不由人。蟠胸器业元高世，落笔词章更出尘。道在何忧年少去，九重前席会相亲。"}