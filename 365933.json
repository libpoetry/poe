{"id":"365933","title":"西湖月·题陈琴斋月舲双泛图有序","dynasty":"清代","author":"黄燮清","text":"珠帘影挂银河，看万顷秋波，照成冰雪。嫩凉乍引，钗纹露洗，鬓丝烟织。青山空翠远，认镜里、眉痕新画出。试听取、三尺琼箫，定有凤凰飞集。勾留十载西湖，正独自疏狂，雾鬟轻别。玉尊同泛，香弦偶语，让君高逸。芙蓉都睡了，笑薄梦、游仙人未识。但瞒过、几叶渔舟，更谁知得。"}