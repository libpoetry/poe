{"id":"691553","title":"双烈诗","dynasty":"明","author":"李觉斯","text":"君不见，枝上花，朱丹并蒂摇丹霞。又不见，花间月，圆似金盘皎如雪。一朝风起捲落英，银汉无声月轮缺。东飞片片西汎汎，蟾光惨淡烟水中。谁收破镜还天上，谁绾香魂归树丛。君心似石不可转，月意花情自深浅。秪道将军宝剑长，那知公子英姿短。良人一去画楼空，银筝锦瑟闭春风。已抛宿草埋新绿，肯把缘丝断旧红。愿作春绫握君手，愿作含珠入君口。愿作山前松柏枝，双双墓道长相守。郎如逝水去不回，妾似落花再难开。华山矶里有肠断，燕子楼头无梦回。且教一死酬君爱，犹恐君情不相待。故将千载绿珠愁，忙解湘灵二妃佩。当时歌发孟才人，一声红粉委黄尘。如君慷慨英雄志，比翼连枝亦报恩。莫言艳骨沉荒土，烈烈芳魂自千古。相期生死不相离，离恨天应君独补。地久天长日月孤，人间能几女专诸。只愁文伯宫中伴，亦有扁舟入五湖。"}