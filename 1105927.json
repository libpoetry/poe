{"id":"1105927","title":"再寄满子权二首","dynasty":"宋","author":"王令","text":"秋尽啼衰虫，君思云奈何。我愚得君思合少，君贤劳我心则多。非独辞源长，泻海为江河。平生未始有点缺，玉日拂拭金烧磨。寻常貙与狸，见一足已蹉。又况一地卧三虎，狗彘虽勇何敢过。扬州我何思，青山无一螺。午市不畜宝，米盐财如他。而吾三夫子，一身各丘轲。琼林自生寒，结露成冰柯。文章日组纬，玉机飞金梭。谁有真珠绳，结作张麟罗。拔为当世祥，声为太庙歌。我愿参众民，手足摇婆娑。有钱莫买金，多买江东纸。江东纸白如春云，独君诗华宜相亲。缀连卷大十牛腹，要尽寄我无寄人。我将携之东，脚踏海水洗齿唇。转来清澈饮百斛，荡涤肠肺无纤尘。尝闻泰山高，高处天为邻。借如无梯不得上，亦欲大叫呼天神。铺陈君所诗，噪口雷鼓震。世多俗耳固莫告，当冀上帝依稀闻。正声定不感凡类，舞跃百凤千龙麟。安能学俗儿，一卷不复呻。天公闻否尚未快，安得纤翼穿秋旻。"}