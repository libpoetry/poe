{"id":"464221","title":"永遇乐 题泛槎图","dynasty":"当代","author":"魏元旷","text":"浪迹江湖，锦囊一束，雄剑双股。解绁长风，来携鸥鹭，去逐蛟鼍住。殷勤道我，涛惊浪险，难着一枝柔橹。听浮沈、枯枒槁木，中流拍浮容与。迢迢银汉，客星曾见，直逼东头河鼓。卖卜君平，成都市上，欲叩无寻处。功名博望，于今安在，又况时非汉武。待延访、成连海上，怒潮奔謼。"}