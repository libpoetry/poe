{"id":"13807","title":"郡斋读经","dynasty":"唐代","author":"羊士谔","text":"壮龄非济物，柔翰误为儒。及此斋心暇，翛然与道俱。散材诚独善，正觉岂无徒。半偈莲生水，幽香桂满炉。息阴惭蔽芾，讲义得醍醐。迹似桃源客，身撄竹使符。华夷参吏事，巴汉混州图。偃草怀君子，移风念啬夫。翳桑俄有绩，宿麦复盈租。圆寂期超诣，凋残幸已苏。解空囊不智，灭景谷何愚。几日遵归辙，东菑殆欲芜。"}