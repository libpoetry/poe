{"id":"799749","title":"施愚山见寄长歌和答","dynasty":"清","author":"陈廷敬","text":"阑珊夜雨鸡鸣号，关山梦回心魂劳。我所怀思渺天末，凉风一起秋萧条。美人昔赠《相逢篇》，吴绡三尺森琼瑶。今晨晓窗坐展玩，我欲报之情郁陶。忆昔相逢客京辇，城南华径纷招要。酒酣惆怅秋灯红，羡我鬓发漆黑同。即今倏忽别四载，头上己有霜枯蓬。眼前诸子几人在，浮云沟水驰西东。万事回头泪沾臆，人生朝露谁能必。楚泽难招宋玉魂，缑山不返王乔舄。二子歌词自绝尘，声华烂漫今何益。男儿七尺良可哀，生存华屋终黄埃。儒术用世行已矣，浮名寂寞何为哉！不如放意游八极，扫除文字栖渊默。未断尘情忆远人，茫茫江水分南北。"}