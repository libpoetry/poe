{"id":"525871","title":"送按察周仲鸣赴云南","dynasty":"明","author":"顾璘","text":"东风满目悲春草，使君远涉滇南道。万碛千山路眇绵，车烦马顿人愁倒。阴洞生狞白象牙，古崖错落槟榔花。西隅漠漠窥天际，北极低低见月华。乌蛮号令归王制，绣服威仪尊汉吏。共言俗远要人和，却嫌才大为身累。东门别酒玉杯深，上客离歌拭泪唫。翻然上马扬镳去，不似寻常儿女心。"}