{"id":"120281","title":"代罗大著遥题云巢","dynasty":"宋代","author":"陈造","text":"高人玩世心，仕学有余裕。稍偿俗间负，未忘尘外趣。结巢依莽苍，泉石得佳处。牙签三万轴，遮眼岂云蠹。鸟哢岩作屏，悠然不移具。时招槠山云，苍白缭窗户。径润树罩烟，庭虚月含雾。万景供旦夕，与人美无度。园翁垂纶叟，或许陪杖屦。我亦漫仕者，雅志买山住。即今想像意，未办魁杰句。他年登君巢，酒所尚容赋。"}