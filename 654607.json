{"id":"654607","title":"金嶂山歌","dynasty":"明","author":"何乔新","text":"巍乎金嶂之为山也，披霄耸汉吾不知其高。但见群山俱在履舄下，拱揖拜頫若儿曹。或如万马竞驰骤，又若长风捲海驱波涛。金精峙其南，军山耸其北。层崖秀巘高入云，正与兹山势相敌。银江滔滔绕其趾，深涵清兮浅沸白。金鳞赪尾日游扬，或乘风雷变化生羽翼。寒潭窅窅深莫测，下有虬龙卧澄碧。岁旱村翁事祷雨，油然云兴霈甘泽。长松不知几百年，黛色蓊郁藏云烟。玄猿苍鹿游其下，鹍鹳鹙鸧羽其巅。绿阴满地凉似水，我欲高卧消烦悁。山椒祠宇壮且丽，云是炎汉之高帝。长陵原庙在关中，神游讵肯来兹地。琳宫碧殿何渠渠，乃是释老之所居。相与谈空寂，讲玄虚。变幻百出诱群愚，函香剪纸日奔趋。石桥夭矫苍苔滑，上有石台临木末。山头瀑布非练光，疑是阴崖未消千古雪。东村匝埠多人家，平原百里皆桑麻。民风醇朴无纷华，朝耕暮咏为生涯。嵩邙瀍谷差可拟，王官杜曲未足誇。紫芝赤箭香旖旎，云暖罗生碧岩底。采之自足制颓龄，何用琼浆和石髓。嗟予老病久悬车，爱此名山拟卜居，何用遂良图。结茆三五间，种树千百株。看山晨拄笏，篝灯夜读书。松风瑟瑟似笙竽，漱涤尘思半点无。虽非午桥庄，庶几南阳庐。惜哉此志未能遂，怅望云山增郁纡。"}