{"id":"237929","title":"题金华方韶卿在雅堂","dynasty":"宋代","author":"连文凤","text":"仲仪作楚奏，庄舄吟越声。土风固尔殊，心事终当明。韶濩久不伦，矧复英与茎。正声何寥寥，淫哇鸣纵横。世有知音人，恻恻闻若惊。抱器入河海，泯默怀幽贞。掩泣望西狩，素玉不复生。怆然鼓一曲，聊以舒此情。一鼓草木震，再鼓山岳清。我耳非子期，顾我一再倾。何当登期堂，酌酒歌鹿鸣。"}