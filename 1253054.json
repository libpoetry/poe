{"id":"1253054","title":"从军五更转","dynasty":"元末明初","author":"刘基","text":"一更戍鼓鸣，市上断人声。风吹鸿雁过，忆弟复思兄。二更月上城，照见兜鍪光。侧身望山川，泪落百千行。三更悲风起，树上乌鹊鸣。枕戈不能眠，荷戈绕城行。四更城上寒，刁斗鸣不歇。披衣出户视，太白光如月。五更星斗稀，霜叶光烂烂。健儿争先起，拂拭宝刀看。"}