{"id":"1216552","title":"堂堂","dynasty":"元","author":"张翥","text":"朝为堂堂吟，暮为堂堂讴。堂堂徒尔奇，堂堂徒尔忧。不见膏与兰，煎燔祗自休。勿以不遇故，弃捐经与史。勿以势利故，弃捐廉与耻。勿以行役故，弃捐山与水。谓夜未遽央，已复明星明。仰视何煌煌，白露忽沾裳。怀人搅余心，何以勿永伤。江北亦为客，江南亦为客。为客多偪兀，何以安所适。上有君与亲，下有妻与息。在山则种榆，在隰则种蒲。马牛必维娄，舟航必繻袽。富贵富贵友，贫贱贫贱徒。岁月来者多，江湖逝者远。所得不可逝，所期不可返。幸此世累轻，归去衡门偃。"}