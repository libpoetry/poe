{"id":"1082911","title":"七夕后一日寄陈巨济","dynasty":"宋","author":"欧阳澈","text":"高楼昨夜西风转，耿耿银河云叶卷。擎空皎月弄婵娟，领略溪山堪指点。秋光次第磨青铜，一味清凉袭庭院。遥知天外鹊桥成，织女牛郎会佳燕。凭高翻忆凤楼人，慇勤乞巧陈芳奠。可堪目断心旌摇，砌成幽恨无人展。促樽欣得莫逆交，脉脉閒愁凭理遣。清狂举白话平生，午夜香燃残宝篆。凄凉此际忆年时，烂漫琼楼兴不浅。"}