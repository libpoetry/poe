{"id":"217902","title":"和吴伯成七夕韵","dynasty":"宋代","author":"包恢","text":"老火不知老，尚欲骄新秋。金稚力未胜，如儿方唧啾。稍养浩然气，终当凌斗牛。巧夕乞巧者，稚儿辈可羞。老拙眼尚明，却笑群目幽。造物真大巧，容得智力不。巧亦不自各，变化神鬼惊。夏将烘炉铸，至秋成金城。金城包宇宙，万宝藏难明。今夕且对月，酌酒与子盟。仁熟如美种，由我独善耕。金声而玉振，秋乃集大成。"}