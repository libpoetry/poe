{"id":"642559","title":"吴宫子夜四时歌","dynasty":"明","author":"胡奎","text":"御柳袅金丝，宫莺拂柘衣。帘阴随日转，漏点出花迟。雨过太湖上，芙蓉水殿开。綵舟邀月上，玉盌送冰来。玉宇夜沈沈，天河似海深。下阶齐拜月，纤手学穿针。城上七星低，宫鸦绕树啼。朔风吹不入，自有辟寒犀。美人歌竹枝，胡蝶傍花飞。白日东窗静，金刀剪苧衣。雨过湖波绿，荷花水殿开。隔花人似玉，船上买冰来。秋风昨夜起，吹月到房栊。梦入关山去，江枫树树红。一尺街头雪，朝来没马蹄。狐裘不觉煖，更有辟寒犀。"}