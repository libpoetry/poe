{"id":"780117","title":"小诺皋 挽尤展成夫人","dynasty":"清","author":"曹贞吉","text":"德耀眉齐，少君车挽，十载牛衣人泪。忆当年、白帢翩翩，比肩兰蕙。夫子龙城绾绶，紫塞风沙难避。赋归来、还共东篱憔悴。咏絮庭闲，篝灯门闭。慰白头、佳儿佳妇，百岁相看何巳。蝶梦醒，偏无几。日下蒲轮，江边桂楫，惊起山中浓睡。全不管、西风病骨，恹恹情思。环佩珊然去矣，垂老宁堪伤逝。转眼便、泡影空花相似。绮户丝萦，镜奁尘细。怕黄昏、微雨疏帘，滴到愁人两耳。更莫听，蛩吟碎。"}