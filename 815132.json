{"id":"815132","title":"送黄大景仁至都门四首","dynasty":"清","author":"洪亮吉","text":"弱冠心期誓始终，故人江夏有黄童。数行书札来春半，一夕舟樯出雨中。雀鼠几时仍共穴，马牛谁信不同风。应怜楚越依都遍，更向燕台试转蓬。姑溪夜雨剪春蔬，归计频番说荷锄。放眼关河斜日永，惊心岁月二毛初。生涯未解营巢急，妻子都嗤涉世疏。此日北堂应有梦，凝尘黯黯鬓慵梳。铅椠频年席未温，十年心迹几朱门。难忘节物偏垂涕，有约乾坤不受恩。涉世未妨颜更冷，依人何意舌犹存。萧萧故业斜阳外，共尔无惭廉吏孙。踪迹平生苦未闲，我贫君病改朱颜。料量绝业思传世，各有名山待闭关。晓袂静看云气白，夜灯慵拂剑光斑。偏惭楚客多乡思，依旧春风策蹇还。"}