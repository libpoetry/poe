{"id":"749489","title":"重九同人集顾祠秋祭并为朱伯韩侍御祖饯即席分韵得制字","dynasty":"清","author":"潘曾玮","text":"一雨凤城秋，西山明晓霁。萧晨八古寺，宾从盛车骑。佳节况重阳，崇祠肃时祭。命俦多俊英，唱妍更酬丽。京师冠盖场，欢会岁复岁。岂无金石交，亦有芝兰契。所期盟岁寒，各具傲霜意。遭遇在一时，得失千古事。我爱朱御史，盘盘有经济。朝阳曾一鸣，苏陈快联袂。两子去不来，君留振士气。娲石待补天，弥轮勿埋地。胡为将母呼，秋风速鼓枻。独鹤向南飞，来雁望北至。安知涧槃游，不为廊庙计。送君饮君酒，四座勖古谊。我亟怅离群，狂歌杂清涕。醉眼窄乾坤，酒力不能制。明日对黄花，相思渺天际。"}