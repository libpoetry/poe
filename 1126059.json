{"id":"1126059","title":"菩萨蛮","dynasty":"宋","author":"高观国","text":"春风吹绿湖边草。春光依旧湖边道。玉勒锦障泥。少年游冶时。烟明花似绣。且醉旗亭酒。斜日照花西。归鸦花外啼。玉阑秋色知谁主。隔阑一架葡萄雨。绿藓怕啼螀。可堪宫漏长。乌丝吟古怨。清泪消尘砚。梦冷不成云。□峰峰外情。何须急管吹云暝。高寒滟滟开金饼。今夕不登楼。一年空过秋。桂花香雾冷。梧叶西风影。客醉倚河桥。清光愁玉箫。"}