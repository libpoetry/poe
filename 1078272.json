{"id":"1078272","title":"郑梦锡教授送黄精以诗答其意","dynasty":"宋","author":"李纲","text":"太阳之草名黄精，养性独冠神农经。扫除白发有奇效，采食既久通仙灵。年来衰病乃如许，瘴疠忧患频相仍。稍从方士学服饵，桑榆庶以延颓龄。鼎中九转未遽就，聊假草木搴其英。闽山无雪苗可识，劳君为我锄青冥。封题寄远意良厚，不道山寒少茯苓。蜜蒸日暴试新法，入口便觉身倍轻。只今兵革未衰息，群盗蜂蚁犹纵横。何须运甓习筋力，会当一举腾上烟云之翠屏。"}