{"id":"653160","title":"张静娘采莲曲","dynasty":"明","author":"张宁","text":"兰桡桂桨横江浦，玉露金波花正吐。莲步初从掌上移，柳腰新罢盘中舞。腰纤步窄不胜衣，雾縠烟绡飏欲飞。雨歇朝云降巫女，月明秋水现湘妃。莲房已实莲茎短，幽思伤心悄停腕。弱腹羞看翠葆圆，柔肠暗逐冰丝断。眼前歌舞易淹留，只恐风光不到头。翠袖香销红艳冷，无人重上采莲舟。"}