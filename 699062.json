{"id":"699062","title":"赠颜廷愉将军","dynasty":"明","author":"徐熥","text":"姓名曾冠少年场，逆旅相逢意慨慷。能以三都雄艺苑，还将一剑倚扶桑。燕台击有荆轲筑，粤国游无陆贾装。为爱琅邪门下士，如君词赋独升堂。诗名久已动长安，此日仍登上将坛。投笔耻为秦博士，横戈今作汉材官。常?一命酬知己，不爱千金赠所驩。莫道书生无远略，东封函谷有泥丸。"}