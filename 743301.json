{"id":"743301","title":"走马冈","dynasty":"清","author":"戚学标","text":"高天凝望秋烟紫，渎山一带平如砥。忆昔洋山五雄豪，争骋华骝驰绿耳。旌旗掩映林木黄，螭腾虬踊迅莫当。深雍蛮靴短后服，俯身捷下万仞冈。陡挽青丝更一上，疾于鸷鸟摩穹苍。有时据鞍示从容，顾盼自信人中龙。宾从赋诗石镜坞，日宴高会烹驼峰。君不见项王筑台彭城中，子阳跃马亦称雄。紫色蛙声运一变，徒令顾影嘶酸风。甫闻楼船下杨仆，立见土地收窦融。英雄割据竟何有，苍莽溪山重回首。海舶如云不可恃，庆元三郡为谁守。玉山原头吹暮笳，子弟犹闻赐五花。却胜齐云楼上火，夜夜风雨鸣鬼车。"}