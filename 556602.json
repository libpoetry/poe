{"id":"556602","title":"五子诗五首 其五 王员外世贞","dynasty":"明","author":"梁有誉","text":"藉甚天下士，王生名日振。玄成有世业，江左挺斯人。早窥竹素园，作赋杨马伦。新篇扣哀玉，激烈吒鬼神。酒后雅吴咏，侠气凌高旻。傲睨天地间，谁知肝胆亲。词人久衰谢，柏梁徒埃尘。生也抗高义，斯道不缁磷。鼎铉期俊功，扬声天路津。岂学蓬蒿子，白首徒苦辛。余惭梧台石，君迈连城珍。用舍固殊辙，感赠以书绅。"}