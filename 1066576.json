{"id":"1066576","title":"明日元举赴召见别用前韵送行","dynasty":"宋","author":"葛胜仲","text":"吾君急升平，元凯登二八。赤墀拥豪俊，青云启涂辙。岩居及川观，号召无虚月。徵君笔瑞世，制行圭玉洁。向来端神羊，不畏龙麟逆。峤南归兴动，只作数旬客。迹虽遁烟壑，名常蔼云阙。果膺尺一书，赴陇催装发。遂恐长乌府，席与群工绝。眷言国步艰，敢惮泥涂滑。牛刀剸繁剧，鹏翅摩空阔。相期扶中兴，何止得官热。"}