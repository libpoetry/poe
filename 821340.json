{"id":"821340","title":"凤皇台上忆吹箫","dynasty":"清末近现代初","author":"汪东","text":"渐入清和，已过修禊，卷帘犹怯余寒。漫绿染、萦墙薜荔，叠砌菭钱。双燕来从紫塞，衔泥共、软语花间。应知得、觅遍旧痕，随处情关。谁家数重院落，空閒杀、当年碧槛朱阑。料未忍、琴书自佔，蹴断尘弦。屈指春能几日，薰风起、又听初蝉。归时节，凭寄半幅银笺。"}