{"id":"787646","title":"题秦虎侯所绘梅花风雪图卷为杨春浦作","dynasty":"清","author":"许传霈","text":"雪花历乱扑衣裾，梅花错落逐舟车。花花姑为逞奇诡，惆怅诗人长道途。秦子当年发雅兴，斗酒十千踏雪沽。醉歌高楼拂素纸，诗画赠行行不孤。海风捲起波涛立，日暮征帆远莫呼。徘徊歧路归不得，君去越兮我留吴。况复红羊逢大劫，太息干戈无地无。东南半壁擎天柱，甬江申江燕幕居。所赖此心共千里，不愁饥渴害真吾。男儿破浪长风志，所恃忠信涉江湖。何以昊天独不吊，不使贤豪老其驱。后先齐赴玉楼召，空馀翰墨式楷模。我钦友谊重金石，契结人间道不殊。既为题卷颜风雪，敢为缀句长欷歔。多少交情惭管鲍，盍不回头认斯图。"}