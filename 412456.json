{"id":"412456","title":"情诗","dynasty":"近现代","author":"俞长源","text":"有堂何须白玉为，有座何须宝饰施。席间函丈指挥宜，列坐弟子繁娥眉。娥眉希世妙容仪，美目流盼光彩遗。嫱施令颜谁不希，鲜色夺人难为师。整威私惊心神移，欲吐弘词巳无词。会斯意者中情痴，一座无息恒多时。名教乃为划沟池，昭昭清汉殆如斯。盈盈脉脉曷通辞，洛川微波一托之。托之托之翳谁伊，有女皆然春思滋。振襟凝精强自持，忽焉结念发深悲。尝闻婵娟妒难医，甘露若为遍杨枝。杨枝依依乱牵衣，适彼失此伤路歧。安得满堂秋兰绿叶媚纷披，与余目成独少司。"}