{"id":"521414","title":"送李徵伯之曲阜","dynasty":"明","author":"顾清","text":"远游君未曾，发轫便东鲁。平生仰止心，一往了千古。尼聃本通家，复此缔姻与。岂徒升门堂，行且窥奥序。君才自豪宕，云梦口吞吐。兹行信天假，为尔辟襟宇。冥搜穷日观，旷览极鳌屿。必有浩荡辞，凌风振珩瑀。念君千金躯，垂堂有前语。圣言本非外，吾道足自取。归哉慎勿迟，高堂念风雨。"}