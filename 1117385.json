{"id":"1117385","title":"春游五首","dynasty":"宋","author":"邵雍","text":"五岭梅花迎腊开，三川正月赏寒梅。相去万里先一月，始知春色从南来。何人妙曲传羌笛，尽日清香落酒杯。料得天涯未归客，也应临此重徘徊。洛城春色浩无涯，春色城东又复嘉。风力缓摇千树柳，水光轻荡半川花。烟晴翡翠飞平岸，日暖鸳鸯下浅沙。不见君王西幸久，游人但感鬓空华。二月方当烂漫时，翠华未幸春无依。绿杨阴里寻芳遍，红杏香中带醉归。数片落花蝴蝶趁，一竿斜日流莺啼。清樽有酒慈亲乐，犹得阶前戏綵衣。人间佳节唯寒食，天下名园重洛阳。金谷暖横宫殿碧，铜驼晴合绮罗光。桥边杨柳细垂地，花外鞦韆半出墙。白马蹄轻草如剪，烂游于此十年强。三月牡丹方盛开，鼓声多处是亭台。车中游女自笑语，楼下看人闲往来。积翠波光摇帐幄，上阳花气扑樽罍。西都风气所宜者，草木空妖谁复哀。"}