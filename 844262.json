{"id":"844262","title":"池上荷花旋开旋落又赋","dynasty":"清末民国初","author":"林朝崧","text":"何用逢时早晚争，先开先落更伤情。香留世界才三日，梦断池塘便一生。梅雨惟教青子湿，楝风不信绿房倾。洛神罗袜归何处？空忆微波与目成。一现春风结幻缘，水亭芳信报今年。不祥总为非时出，无寿偏因得气先。万叶田田初满眼，孤花片片已成烟。若论解脱泥涂早，合化西方妙法莲。"}