{"id":"599410","title":"雨中见桃花","dynasty":"明","author":"霍与瑕","text":"祥云来自蓬莱山，吹落长空分五色。东方日出映成霞，烂熳一天流八极。忽忽春阴瀰海宇，中间黑者为濛雨。青黄赤白尽随风，飞入千山作红紫。红千紫万斗嫣妍，前溪后溪春可怜。东皇更欲将春去，纷纷零落碧湾边。碧湾一路香风远，桃花流水春光软。伤春年少贵游郎，浥露冲云歌婉转。歌声雾里隔溪闻，尽道红黄半已匀。不惜花间沾湿好，只恐花飞减却春。从来赏春须及早，上林似锦春将老。寄语春风陌上人，寻花问柳从吾好。"}