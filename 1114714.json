{"id":"1114714","title":"病后感兴寄车玉峰先生二首","dynasty":"宋","author":"李景文","text":"北风何飕飕，木叶下未已。闭门读古书，世念书中起。酒馔倾南邻，笙歌喧北里。欢娱极寒夜，不知漏下几。忽闻南来雁，起坐频抚几。树萱未有期，食芹空叹美。折梅寄故人，故人青云间。青云杳无路，梦里相往还。我爱梅花娟，彼惜桃李颜。相逢不相契，何事劳追攀。守此岁寒心，持以遗所欢。"}