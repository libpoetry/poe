{"id":"1126323","title":"王德言枢密生日十首","dynasty":"宋","author":"曹勋","text":"露华澄澹月痕秋，灏气储神侍帝猷。暂握元枢均造化，苍生愿看济川舟。骨相霜筠与雪松，高才直节固无同。向来举似他时贵，声出丹田踵息中。籍甚家声孰可俦，玉堂金马著清脩。已摅荷橐三千牍，行相枫宸十二旒。庆源淮渎正滔滔，昆季中间誉最高。三接固知先政地，五兵聊欲试钧陶。友于相爱陟通津，同气同居善益亲。自是茅家好兄弟，一堂和乐棣华春。每喜高情语甚真，谠言亹亹赞天钧。不殊林下忘形态，定是因中地位人。皇华临遣下彤墀，雨卧风餐益自怡。口伐可汗初不识，得陪后乘始应知。中原秋色入輶轩，益助胸中造化权。大有新诗入行纪，他时綵笔一时编。笋舆轧轧塞沙黄，赪襜胡儿语隔窗。且喜纵观临易水，未须枫落赋吴江。八月凉秋草未斑，诞辰正近旧长安。客涂拜寿无琴奏，应念清辉玉臂寒。"}