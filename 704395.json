{"id":"704395","title":"答张助甫塞上寄怀","dynasty":"明","author":"黎民表","text":"彩笔曾趋凤沼东，秋风飘忽散飞鸿。路歧九折心仍在，云雨千秋事不同。数出自应怜薄宦，久游何意遽成翁。将军日送关门喜，计画谁收幕府功。建节何年出武威，玉关不断羽书飞。颇闻熊耳收金甲，犹自天山卧铁衣。前席再承宣室召，滞游应待茂陵归。黄山白岳堪招隐，不似长安有是非。"}