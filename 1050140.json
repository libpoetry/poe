{"id":"1050140","title":"酬耿天骘见寄","dynasty":"宋","author":"郭祥正","text":"追维平昔游，十几丧六七。与君虽尚在，踸踔各衰疾。功名无几何，岁月忽已失。伻来辱新诗，欲和久阁笔。文章老愈精，光彩烂星日。市门果神仙，参军真俊逸。又如窥沙漠，铁骑万馀匹。一战孰与当，百胜得深术。有过惧不闻，愚恶志所嫉。言归洁其身，天命能自诘。知音我愈寡，深谷讵敢出。相望止一江，高议容接膝。请观商山皓，宁终守蓬荜。众人拉其华，君子俟其实。定当卜邻去，携手藏于密。"}