{"id":"1142178","title":"秋风词","dynasty":"宋末元初","author":"甘泳","text":"昨夜西风来，人间雨如海。山摇摇，秋洒洒。早起□□轮，老红竟何在，惟有残云漠漠弄凉态。千林万叶，淅沥作声。岂无绿色，奈何凋零。四时更变化，宋玉胡为愁，直须痛饮千斛酒。亦不知有春，亦不知有秋，鸿濛适我汗漫游。绝怜九辨大萧索，争与虫声起篱落。东溪子，今夕呼月当中天，看我大醉西风前。便令秋满八千岁，我醉依然月下眠。"}