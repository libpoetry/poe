{"id":"583512","title":"席上限韵庆沐锦衣希申初度","dynasty":"明","author":"王缜","text":"曙色瞳矇日渐东，春正歌吹笑声同。五侯消息桑弧里，一代英贤奎壁中。和气全收春日丽，清标分得华山崇。徐卿自有家馀庆，申伯从来神降嵩。但为康时常看剑，每思报国欲忘躬。埙篪镇节真名将，宗派论勋是上公。祇以文章消暇日，还期钟鼎勒丰功。寻常咳唾珠玑散，百万骠骁兵甲雄。少喜高墉能射准，老垂华发兆非熊。撝谦摆脱随时样，丽泽依稀太古风。拍拍襟怀高更远，茫茫端绪扩而充。岁逢初度烟花闹，天助延龄禄位隆。玉润冰清珠出浦，月明云净鹤游空。南飞曲调宫商细，东海波摇气脉洪。翠幄亭亭椿不老，香风苒苒桂成丛。壶悬日月频来往，世隔尘埃任倥匆。独喜名驹初发轫，天衢万里自亨通。"}