{"id":"900503","title":"六月晦发霅川广德兄与诸友饮饯于渔山已而皆有诗赠别寄此言谢","dynasty":"宋","author":"张栻","text":"平生苕霅梦，邂逅此登临。青山秀而远，溪水洁且深。浮玉千古色，飞凤何年音。小丘辟茺荟，修竹初成林。居然得此客，领略还披襟。已歌棠棣诗，更作伐木吟。兄嗟弟行役，友念朋盍簪。情深语更质，意到酒自斟。荷风生泊莫，凉雨洗遥岑。翻然放舟去，别绪故难任。我行日以远，佳处长会心。作诗寄余韵，并以谢幽寻。"}