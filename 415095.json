{"id":"415095","title":"冬至夜雷戊子","dynasty":"近现代","author":"宗远崖","text":"冬至始至雷填填，阴阳回薄春争先。一发杀机势无前，其疾破山光裂天。照夜不须炬火燃，羲和去后遗其鞭。纵横狂掣复灼煎，潜龙不安地下眠。或方起陆或跃渊，暴雨翻云四迸泉。飘风吹梦左右旋，予室摇摇若在船。妻儿直目惊欲颠，青灯焰惨数乞怜。骇兽追呼孰自全，鬼胡遁形魂合烟？无乃赤道忽北迁，不尔中原战鼓鼘，警急烽到长江边！"}