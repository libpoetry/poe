{"id":"698054","title":"同年饮泾野宅咏柑分韵得三字三首","dynasty":"明","author":"钟芳","text":"分韵赋黄柑，同心臭味甘。累累金欲堕，郁郁翠相含。坐久更交二，情浓爵过三。醉翁非为酒，攒膝更清谈。萍逢三十载，霜鬓各鬖鬖。何意秦淮夜，同看震泽柑。瑞香催漏急，蕃实阅冬三。不尽盘桓兴，寒蟾在碧岩。溅齿霜梨脆，过于玉版参。多君无恨意，更出一株柑。宾主高吟七，冰霜益友三。对渠还共慰，孤操卓烟岚。"}