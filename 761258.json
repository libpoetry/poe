{"id":"761258","title":"琐窗寒 连夕与子珍步月，秋心渺绵，感赋此解，用玉田韵","dynasty":"清","author":"谭献","text":"浅酌吟香，单衣却烛，画栏同凭。虚帘捲起，月上一庭花影。问何时、羽衣舞残，玉楼远忆人闲冷。恁无端叶底，新霜不管，井梧飘尽。苔润。寻芳径。便凉收翠扇，暖馀金鼎。含情写怨，误了弄潮音信。正阁中、秋梦不成，亸鬟海棠花下等。傍妆台、镜子团栾，天涯归未稳。"}