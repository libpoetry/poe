{"id":"676817","title":"长歌送王翰林旴山还保定","dynasty":"明","author":"卢楠","text":"国门识君与君遇，梦游十度攀花树。朝搴李凭弹琵琶，暮宿倡楼闻曲度。燕台草色送春袍，小苑花枝转葡萄。柳色偏浓金殿露，莺声醉杀后宫桃。白马翩翩过戚里，笑指落花双燕起。遨游不数新丰儿，调笑宁知太宰噽。别去开樽重酒筹，春词乐府倍堪愁。白云自散苍梧影，明月常悬彩凤楼。"}