{"id":"1128239","title":"送崔闲归庐山四首","dynasty":"宋","author":"程俱","text":"白露下脩竹，当窗作秋声。冷然拂商弦，客子中夜惊。振衣一长啸，下濑如飞星。昔者去草堂，新松荫轩荣。别来今十年，霜华着青青。想见溜雨姿，森苍舞蛟鲸。归与当及健，羁栖亦何营。琅琊山中水，韵入三尺桐。琅然醉翁操，发自玉涧翁。流泉不成音，写寄十二宫。醉翁不可见，妙语聊形容。尝闻三峡泉，上与天汉通。请君记馀响，相彼玉佩风。此声倘可继，那复有此公。论世得师友，陶公乃其人。清游入梦寐，庐山真夙因。迩来二十年，浪染衣上尘。陶公已去久，歘如空中云。庐山如高士，可望不可亲。坐想虎溪路，闻钟动微颦。永怀炉峰顶，飞烟发朝曛。羡子归故隐，兹焉毕其身。吾意久规往，当从君问津。吾友胡少汲，结庐皖公城。灊山有小隐，背负紫翠屏。前临一溪水，可以濯我缨。欲分青山半，留我谷口耕。信美非吾乡，翩然遂宵征。闻君草堂处，亦复占地灵。虚檐倚苍崖，下有玉涧鸣。乐哉不可到，因君怀友生。"}