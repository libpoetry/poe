{"id":"403979","title":"暗香·为杨文彦题缶庐笔超山宋梅石刻朱拓本手卷，步潘景郑丈词韵。辛未","dynasty":"近现代末当代初","author":"喻蘅","text":"画图留迹，抚超山毡拓，缶庐遗笔。铁网珊瑚，烂缦朱华灿春色。天水幽香尚在，应省识、逋坡吟席。更百代、嬗递词流，谁逾此芳帙。难忆。几番集。叹雪屐冰筇，绮怀都寂。玉围盈尺，休向海云论今昔。冷蕊疏花似梦，犹耐得、清寒朝夕。伴信宿，残月下，栖枝冻翼。"}