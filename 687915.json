{"id":"687915","title":"答张子白","dynasty":"明","author":"成鹫","text":"独住非无谓，出门仍独行。何来天上客，偏有野人情。谷静闻莺早，官閒爱鹤清。不妨烟雨地，相过及晴明。桂棹木兰船，相将待济川。朝来风力便，北上锦帆悬。捩舵迂江路，迥樯问水田。猛然发清啸，声出四禅天。欲去更徘徊，维舟向晚开。别僧留白粲，归客踏苍苔。古道得如此，今人何有哉。微言难草草，相待隔年来。村童歌竹枝，吟得长官诗。白社思宗炳，黄金铸子期。河清容吏隐，山静与僧宜。中宿曾游处，归耕及此时。别路雪纷纷，远天多白云。好音须继响，无语亦相闻。雪曲追三叠，银钩仿八分。归吟劳远寄，开卷见鹅群。"}