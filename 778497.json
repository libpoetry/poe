{"id":"778497","title":"满江红 寿方山 其二 时年五十有一","dynasty":"清","author":"宋琬","text":"齐鲁之间，许君是、须眉男子。歌伏枥、壮怀消灭，减肉生髀。草檄百蛮功未展，裹粮五岳游方始。算春秋、三万六千场，平分矣。鸿鹄志，谁能拟。姜桂质，终难徙。肯随他、踰淮卢橘，化而为枳。孔北海豪杯斝在，孟东野老诗篇美。倚江楼、秋夜共吹箫，鱼龙起。"}