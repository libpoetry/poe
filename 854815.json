{"id":"854815","title":"水龙吟 登吴江桥作","dynasty":"宋","author":"毛幵","text":"渺然震泽东来，太湖望极平无际。三吴风月，一江烟浪，古今绝致。羽化蓬莱，胸吞云梦，不妨如此。看垂虹千丈，斜阳万顷，尽倒影、青奁里。追想扁舟去后，对汀洲、白蘋风起。只今谁会，水光山色，依然西子。安得超然，相从物外，此生终矣。念素心空在，徂年易失，泪如铅水。"}