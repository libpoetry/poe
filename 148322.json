{"id":"148322","title":"送陈待制自富沙移守京口","dynasty":"宋代","author":"曾丰","text":"殿上旧开医国口，闽中新出活人手。亘野桑麻水旱余，连村烟火兵戈后。饥得以食寒得衣，召为之父杜为母。公为民赋闵雨诗，民为公立遗爱碑。古人祈天翦爪尔，今守祷佛燃臂谁。充其不忍寝以大，德之难忘特其微。东闽人怪去何遽，南徐人怪来何暮。油然无心出岫云，去来迟速随所寓。汉相无人不曰归，韦贤未老何时去。"}