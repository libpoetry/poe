{"id":"807684","title":"送入我门来  丙辰除夕雪用草堂原韵柬里中数子","dynasty":"清","author":"陈维崧","text":"爆竹驱傩，缚船送鬼，饥肠鸣斗春雷。榾柮炉红，荆布漫相偎。一年陈事腾腾去，被玉兔金蟆晓夜催。山城内，多少钗幡翠剪，楼幔红开。况是六花披拂，阻隔狂朋俊侣，吟笑谁偕。愁谱淋铃，弦促柱全摧。情悰悽比商船妇，又略似飘零曹善才。幸东皇解送，梅魂雪魄，入我门来。"}