{"id":"1083492","title":"送春曲","dynasty":"宋","author":"范浚","text":"春光春光，劝汝一杯酒。我能为春作高歌，未解春能听歌否。春归有底急，落尽桃花红。园蹊漠漠野阴静，兔葵燕麦空摇风。风光几何时，背我忽如客。残丝欲断感春心，语燕劳劳上帘额。我有惜芳意，一春怜物华。春来雪里索梅笑，春去怅望飞杨花。春归知复来，奈此断年别。摇杨三月暮天愁，鶗鴂一声芳草歇。歌竟我亦醉，一掉觥船空。明年待春花树下，放歌擎酒相迎逢。"}