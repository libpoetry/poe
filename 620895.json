{"id":"620895","title":"寄怀徐巨源","dynasty":"明","author":"黎遂球","text":"可怜少殊色，我辈如佳人。伤春苦相念，慰藉惟保身。自从过子门，相留坐明月。得句如折花，簪花为梳发。犹恐外人看，不似初离别。离别几何时，春风吹柳枝。新月照客床，不作苏台期。前日有客来，言子涉江水。敢望不敢信，吹箫待吴市。昨夜有客还，送子酒一石。寄酒不寄书，结言在畴昔。碧水自悠悠，照花花不流。还来与子期，作赋同悲秋。"}