{"id":"807348","title":"水调歌头  元夕前董樗亭至都下，樗亭昨岁射陂遇盗，身被重创，患不克来，今之来也，词以志喜，即用樗亭见赠原韵","dynasty":"清","author":"陈维崧","text":"月黑淮南县，卸驮正关门。门前声息汹汹，势若雨倾盆。斫臂霜刀攒猬，燎瓦狐灯掣电，骇绝洞心魂。讵复有活理，遑暇顾琴尊。重握手，惊往事，剪灯论。追思胥江酒伴，只我与君存。三客弱来一个，公又几为异物，软语剪难分。抹眵细相认，老眼日来昏。"}