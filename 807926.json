{"id":"807926","title":"摸鱼儿  春雨哭远公","dynasty":"清","author":"陈维崧","text":"怪连宵、暗风吹雨，伤心事竟如许。啼衫不恨分飞早，只恨论心何暮。溪畔路。昨岁里、善权艇繫垂杨树。洞门把炬。正古寺苍凉，乱山葱翠，长啸落松鼠。沈思极，不是薤歌声误。从来易散难聚。衰年故国逢知己，天也把人轻妒。情最苦。记前日、文园一卷多情句。病中亲付。怕碎墨零纨，尘昏蠹损，和泪夜深抚。"}