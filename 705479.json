{"id":"705479","title":"一萼红•春日东园","dynasty":"明末清初","author":"沈谦","text":"漫窥帘。爱桃花万树，新雨拆红缄。近水无言，随风有恨，欹斜直恁娇憨。栖不稳、画梁双燕，为营巢、终日语呢喃。似喜仍忧，乍暄还冷，情绪恹恹。尽道西郊堪赏，便倡条冶叶，谁再沾粘。泪岂因花，病非中酒，羞称宋玉江淹。受尽孤眠况味，眠又起，真欲似春蚕。忽见隔楼山影，想杀眉尖。"}