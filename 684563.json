{"id":"684563","title":"东园八景 东山砌石","dynasty":"明","author":"王佐（汝学","text":"谁聚东海石，筑作青嶙峋。欲袖东海归，时恐主人嗔。旭日出旸谷，曈曈曙色佳。重门浑未到，先到读书斋。小搆静沉沉，偏宜清俗襟。此中何所似，明月到天心。周君凭小榻，自说懒无疋。要学陈希夷，一睡四十日。虽无十杖花，不让玉井水。主人似濂溪，霁月光风底。曲曲抱寒绿，萧萧趁隐身。频年无俗客，有时来故人。尝怀橘中叟，无忘六斛尘。输赢同一梦，当局是何人。薄采潇湘骨，寒天障物华。世珍云母石，我爱款冬花。"}