{"id":"105469","title":"与蒋秘别二十六年田棐二十年罗拯十年始见之","dynasty":"宋代","author":"梅尧臣","text":"我今五十二，常苦离别煎。屈指数离别，正去一半年。三君异出处，相见有後先。蒋最会遇早，罗倍晚於田。仕宦比我迟，官资居我前。此亦漫轻量，无限归荒埏。所喜笑语同，各惊颜貌迁。发有霜华侵，目有蜘蛛悬。有酒易以醉，有奚徒用妍。醒来念功名，病螾希蜿蜒。安得有园庐，宽闲近林泉。养鱼数千头，种薤三四廛。余蔬皆称此，嘉果植亦然。既无俗造请，穷冬事高眠。囷贮白粳稻，酒沽青铜钱。饭过引数杯，令儿诵嘉篇。仰首看赤日，区区随天旋。朝见出沧海，暮见入虞渊。毕竟将何穷，磨灭愚与贤。亿亿万万载，筋骨非玉坚。桐棺三寸厚，在昔谁免焉。去去欲及时，嗟嗟无由缘。"}