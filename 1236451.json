{"id":"1236451","title":"空碧亭","dynasty":"元","author":"陈樵","text":"晴光潭影共澄鲜，雨外林阴色更妍。碧海如杯谁缩地，青冥著水误忧天。河垂涧底遥相属，斗入人间却右旋。病叟年来倦登陟，朝朝玩水夜听泉。长林衣被蔚蓝光，水树重重护曲防。碧落不随河显晦，白榆却种涧中央。石泉飞落万沤发，松影淡时千丈强。我向北峰高处下，如何倒卓柳阴傍。河汉纵横北斗翻，县泉激石起层澜。水流石上舒还卷，月绕楼头碎又圆。龙火湿光生涧底，仙人倒影落人间。无边空处无边地，尽入鸥边一尺天。星河水镜自徘徊，白石清泉是镜台。人道月从亭下出，我疑空入土中来。崖阴水色浓如染，风里波纹熨不开。一碧是天还是水，池头凉夜碧如苔。楼台倒影照虚明，细浪鳞鳞去不停。风舞翠绡浮略彴，月移黄素上轩楹。蔚蓝天近池深碧，乌桕叶销泥转青。床下一波添一月，青铜镜里一时生。"}