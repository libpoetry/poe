{"id":"684256","title":"咏园中杂花十三首 葵","dynasty":"明","author":"王立道","text":"卧病违朝谒，依然向日心。不见清溪上，葵花一院深。野人悬磬室，那得粟千罂。且共搴芳实，无须惜落英。迎风如欲斗，彻曙不知啼。旧得尸卿术，栽花总似鸡。本来百虫身，堕入诸花趣。有情与无情，常爱中园住。山人卖卜归，满砌正芳菲。不堪悬竹杖，留取市荷衣。密蕊与繁枝，参差间竹扉。红芳虽自媚，绿刺罥人衣。昔闻綵作花，花却春罗似。欲觅剪刀痕，尽付东风里。丰茸斗春色，枝叶何娟娟。弱质难栖凤，从教香麝眠。擢颖疑瑶华，攀条乱素手。酣歌不自聊，助予一搔首。秋园金气应，含素向栏干。莫作朝簪比，唯宜戴箨冠。长伴百花开，不共百花老。误却送春诗，只疑春正好。碧树攀欲尽，黄鸟啼正歇。一花复一花，常如二三月。抱质宜素秋，开花如白槿。对尔好玄谈，何郎新傅粉。"}