{"id":"722142","title":"送人之延绥","dynasty":"明末清初","author":"屈大均","text":"延绥此去谒将军，市口西驱马几群。地近盐池多渴水，天含沙碛一愁云。赫连山势榆台合，无定河声圁水分。紫兔黄羊红黍酒，醉来笳鼓不曾闻。风吹沙绉作龙鳞，沙柳烟含雾柳春。耕少家家惟黑黍，战馀处处有青燐。受降未拓三城旧，互市频开万帐新。茶布好从蒙古易，紫貂银鼠莫辞贫。水到边头海子多，雨馀饮马兔毛河。风寒有酒围黄鼠，雪冻无衣拥紫驼。红石飞流银甲洗，黑山断碣宝刀磨。边人只解从军乐，战罢琵琶唱卤歌。款贡楼当马市开，羊绒氂尾总驮来。关城曲曲河为套，烽堠山山石作台。柏叶柳毛春戴罢，沙葱地软暮收回。茶烟税薄堪行贾，博取蔘貂亦见才。"}