{"id":"834184","title":"台城路 龙里道中作","dynasty":"清末民国初","author":"易顺鼎","text":"五更梦压关山重，晓风鞍背吹醒。堠裹鸡声，岩飘虎气，人与万山俱冷。前村尚暝。渐茅屋晨炊，树梢青凝。杲杲初阳，马蹄踏碎乱峰影。时清边尘久静。剩荒原废垒，吹角凄警。雨抱峰黄，天归箐黑，独鸟横飞烟顶。图云关近。算瘴月蛮花，几回相等。万里天西，寒鸦将路引。"}