{"id":"1047548","title":"走笔奉酬正夫即次元韵","dynasty":"宋","author":"沈辽","text":"乐府古有行路难，但悲白发怜朱颜。时命多向贤才悭，诘屈不平万世间。壮心欲驰步辄跚，试出锋颖官已瘝。中心忽忽惓且烦，不如归去江海闲。要悬大刀数抚镮，何陋九夷与八蛮。自顾鄙性疏且顽，谁能随时事黠奸。从来多病筋力孱，正当落魄卧深山。敝庐数椽粗可跧，安居里巷锁重关。终日无人践茅菅，冠带不修衣袂黫。高歌一曲舞云鬟，比邻有酒时见颁。春风秋月与我闲，夜静佩玉鸣珊珊。高人逸士或往还，蓬舟自访来前湾。行歌红药与香兰，已憎俗物近尘寰。一身萧然念早鳏，髭须憔悴半已斑。谁能更问秃与鬝，旦听溪水声潺潺。强来为吏腰少弯，幸读君诗锦绣篇。相望郁郁何可删，君岂久居五两纶。"}