{"id":"996596","title":"次韵子瞻和王子立风雨败书屋有感","dynasty":"宋","author":"黄庭坚","text":"妇翁不可挝，王郎非娇客。十年为从学，苦淡共堙厄。燕雀嗤鸿渐，犬羊睨麟获。遇逢泾渭分，昨梦春冰释。平生五车书，才吐二三策。已作谤薰天，金朱果何益。君穷一窗下，风雨更削迹。诗工知学进，词苦见意迫。俗情傲秦赘，妇舍不煖席。南冶从东家，不闻被嘲剧。师儒并世难，日月过箭疾。公今未有田，把笔耕六籍。"}