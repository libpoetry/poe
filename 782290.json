{"id":"782290","title":"阿干歌","dynasty":"清","author":"洪亮吉","text":"莫听阿干歌，阿干心独苦。棘城西去白兰山，茫茫隔今古。阿干为弟言，马伤君莫怒。弟言报阿干，连枝本同父。阿干歌，悲无穷，阿干有子还思忠。登高山而望远海，慨异国之朝宗。阿干歌，歌自悼，阿干有孙还识孝。报雠不得留雠衣，缚草作雠兮射雠貌。阿干歌，歌以风，此歌安得流寰中。君不见宋湘东与梁湘东。"}