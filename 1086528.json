{"id":"1086528","title":"雪诗用晁无咎韵","dynasty":"宋","author":"洪适","text":"密雪舞冬昼，祁寒反夏炎。竹枝低未湿，梅萼瑩先沾。怯冷昂肩立，欣繁矫首瞻。随风方北渡，际海必东渐。轩簸来如掺，缤纷势转严。枯荄新点缀，曲砌巧增添。伺隙花穿户，承隅箸插檐。高飞迷皎鹤，夜影逼清蟾。砧净绡横石，窗虚粉杂奁。昆丘千璧碎，武库五兵铦。烟径杨吹絮，香蹊蝶奋髯。鲸鲵陆骨腐，鹄鹭野翎爓。白发秦人遁，厖眉汉尉潜。渍蚕功孰及，平地瑞初占。窖卧行人节，门扃志士恬。已甘穿履困，奚避割毡嫌。醉慕双螯毕，寒怀五绔廉。飘飖疑宓女，刻画谢无盐。河阔凝新浪，峰高失旧尖。山阴宾欲返，淮右寇将歼。穆满三章著，宣温五板兼。君恩捐卫粟，天意绝齐痁。江上蓑堪画，篱间氅可觇。客观眸已眩，儿咀手频拈。足没寻萱屐，腰闲刈藿镰。马驰毛愈素，乌啄首难黔。冻折骚人笔，光临织妇幨。螟牟宁待火，疫疠讵烦砭。甲长寒蔬细，根肥宿麦纤。年丰虽欲颂，神助愧江淹。"}