{"id":"683518","title":"子与自闽远使相讯道失所贻书而诗篇幸存赋此报寄","dynasty":"明","author":"王世贞","text":"一疏除书便各天，梅花开落动经年。已拚鱼素浮沈后，幸有骊珠次第传。郧水下从杨子尽，女星南向越台悬。亦知握手前期在，尘世那能事事圆。卧病山城未解颦，新诗一喜一酸辛。青云论旧年年少，白发关心事事真。已自有珠贻汉浦，几时看剑合延津。乡园稍近无拘束，去就清时可细论。"}