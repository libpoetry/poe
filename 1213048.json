{"id":"1213048","title":"题江宁李襄公画槐手卷","dynasty":"元","author":"曹伯启","text":"襄公五男子，耕也官最卑。三兄历朝班，雍容老相期。庭槐公所植，一干生五枝。次四独秀发，耕乃适荣滋。当身耀金紫，喜气充门楣。造物补不足，云仍受繁禧。乃悟穷则变，乃知盈则亏。未来气已形，既著人方知。向非阴有感，草木终奚为。天理未尝息，天君毋自欺。寄言声利徒，种德宜孳孳。"}