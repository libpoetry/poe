{"id":"1161951","title":"奉和李大夫题郑评事江楼","dynasty":"唐","author":"权德舆","text":"达士无外累，隐几依南郭。茅栋上江开，布帆当砌落。支颐散华发，欹枕曝灵药。入鸟不乱行，观鱼还自乐。何时金马诏，早岁建安作。往事尽筌蹄，虚怀寄杯杓。邦君驻千骑，清论时间酌。凭槛出烟埃，振衣向寥廓。心源齐彼是，人境胜岩壑。何必栖冥冥，然为避矰缴。"}