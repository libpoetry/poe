{"id":"765204","title":"读《史记》四十首 其二十六 鲁两生","dynasty":"清","author":"张晋","text":"叔孙起朝仪，绵蕞习野外。武夫悍将齐震服，高祖乃知皇帝贵。嬴秦之仪岂堪羡，当年自诩识时变。鲁两生，不肯行，高风千载尚可想，惜哉史册逸其名。君不见，五百黄金不自有，圣人之名满人口。叔孙面，不足称，弟子龌龊徒营营。汉家儒宗让公首，先王大礼嗟更。我所思，鲁两生。"}