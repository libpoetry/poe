{"id":"181820","title":"有客致木绵椅坐为山斋之用","dynasty":"宋代","author":"郑刚中","text":"桃歇冬花蕉叶乾，寒到广东真是寒。山斋竹椅冷如水，欲以荐坐无蒲团。邻翁未必藉华罽，顾此流落心所怜。临溪汲水下蓝碧，为染吉贝包木绵。长针引线作方衲，软暖厚薄无一偏。虽是凝尘少来客，瘦骨拄衣身独便。领君此意觉漫甚，我亦虚坐其敢安。家世穷愁岂今日，广文之老先无毡。"}