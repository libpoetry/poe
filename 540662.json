{"id":"540662","title":"渔父词","dynasty":"明","author":"赵完璧","text":"世道久交丧，人心不如水。萧然一钓舟，沧波吾老矣。棹去镜中天，归来芦叶里。鱼鸟作比邻，风月还知己。江山万古情，烟雨平生喜。云静捲钓丝，得失何心尔。雪中无羊裘，日长回猎士。坐看惊涛帆，戒险知谁是。而无名利怀，祸患胡罹此。买得孤村醪，醉中冥甲子。悠然快一眠，化契青蓑底。觉后作长吟，横竹杂流徵。浩然天地间，无复逾乐只。谁能质姓名，鼓枻不相俟。"}