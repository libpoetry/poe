{"id":"1202314","title":"春从天上来 冬至日","dynasty":"元","author":"王丹桂","text":"兔走乌奔。竞西没东生，四序潜分。亚岁方迎，万户千门。欢笑共庆良辰。暗推移晷运，正南檐、爱日初新。考丰凶，会银台占候，史笔书云。玄元大哉造化，渐梅蕊飘香，槛竹偷春。坦坦幽人，百福咸臻，默默养浩全真。体冲和妙道，自然理、斡运蒙屯。岁功成，六阴爻始尽，复建阳纯。"}