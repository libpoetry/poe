{"id":"1035737","title":"上知府赵侍郎二首 其一","dynasty":"宋","author":"魏野","text":"往哲英灵在，重生出镇初。傅岩存旧迹，棠树认前居。美化民歌实，流言帝觉虚。暂来淹外郡，再入老中书。善欲皆升举，奸思尽剪除。登科嗤负鼎，避事鄙悬车。权助天生杀，才随道卷舒。百官凭整肃，万物待吹嘘。接士殊龙板，寻僧却隼旟。嘉谋常启沃，谏草旋焚如。赤子方安枕，黄巾亦荷锄。囚无经宿禁，农有数年储。山势朝衙署，河声贯里闾。野人携此咏，将献几踌躇。"}