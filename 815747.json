{"id":"815747","title":"柳州谒柳侯祠","dynasty":"清","author":"钱楷","text":"文章在天地，如泰山一尘。荣名照千古，岂不贵立身。侯诚贤刺史，咄哉党伾文。昌黎一铭墓，大笔力千钧。遂使俎豆光，今耀罗池滨。当时走京国，告者欧阳君。嗟嗟贤从事，附兹名弗沦。死生朋友间，高义怀古人。青青松柏枝，不见龙城柳。惟余剑铭字，笔法辨跟肘。传闻涉洞庭，携镇风涛吼。行客争椎摹，登登彻座右。不知剑与柳，何者神所守。墨云荔子碑，并护烛南斗。文词湖湘南，实始侯讲画。距今二千年，士类昧程尺。六经诵未完，妄念科名弋。语以论孟义，理解半捍格。安得乞侯灵，蓬心一洗易。再拜为荐馨，群言丐沥液。"}