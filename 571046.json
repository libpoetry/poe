{"id":"571046","title":"友柏行为吴肇荣乃翁赋","dynasty":"明","author":"符锡","text":"我闻清溪溪上之老翁，轩然鹤立群鸡中。灌园不厌藜藿饱，媚世耻为桃李容。眼中之子何足与，尚友古柏窥鸿蒙。当筵烱烱开青镜，柱杖瑟瑟含秋风。问之定交来，寒暑凡几易。君节谅不移，我心固匪石。浮沉世态良足珍，此意萧条竟谁识。一朝物是人已非，惨澹空馀雏凤栖，月明绕树将何依。复恐风雷一夕随龙变化不可测，短歌聊为歌清溪。"}