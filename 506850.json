{"id":"506850","title":"题夏木重阴图送侍读陈叔刚归省","dynasty":"明","author":"杨荣","text":"远山郁岧峣，近壑亘磅礴。冥冥烟霭生，霏翠半空落。壁立势转奇，屏开净如削。中有嘉树林，高低相间错。隐隐虬龙姿，巉巉见头角。惊风振岩峦，云气杳绵邈。枝叶森相樛，团团似帷幄。林边一两家，门巷远城郭。茅亭俯涧泉，踪迹幸此托。心远绝尘嚣，地偏甘寂寞。爱此重阴敷，顿令暑气薄。俛仰适幽襟，陶然有真乐。羡子昔间居，青山旧为约。秪今归定省，登览应如昨。衣锦惬高情，挥毫纪新作。毋为久淹留，早待翔寥廓。"}