{"id":"623572","title":"艳歌行","dynasty":"明","author":"欧必元","text":"春风逶迤百花香，绿草当阶柳色黄。燕子沾泥落绮窗，中庭起视明月光。茕茕贱妾守空房。东家机杼声何长，令妾闻之心彷徨。怨彼良人阻一方，来鸿去雁杳相望。君下洞庭泛潇湘，妾独何辜限河梁。妾欲为君理新妆，巧鬓羞栖双凤皇。妾欲为君整衣裳，锦被那堪绣鸳鸯。忆君与妾各参商，羽翼当乖何茫茫，安得天路共翱翔。"}