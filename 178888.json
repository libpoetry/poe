{"id":"178888","title":"晨起登寺阁前山为雾覆微露山麓宛如平远偶书","dynasty":"宋代","author":"张嵲","text":"日出雾犹重，微茫认山麓。远目疑可穷，澶漫如夷陆。韶序日已深，时禽啭幽谷。青林不受春，景气润修竹。日晴烟光乱，风澹水容渌。闽岭农事初，荒泉被山曲。耒耜没深泥，凫鸭讙相逐。躬耕记往年，遭乱成羇束。故园隔山河，桑柘犹在目。丘陇谅荒芜，春归惟灌木。囚拘怆兹晨，傥徉悲前躅。缘情固攀援，理会何桎梏。且寄终日閒，玩此春苗绿。"}