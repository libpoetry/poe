{"id":"555963","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其六","dynasty":"明","author":"杨爵","text":"半百生涯，一躯残偃。孤抱忧劳，萍踪屯蹇。万死交戚，九天元远。假寐长思，流光空转。魂欲几何，灼灼微燹。呜呼魂兮魂兮，何遽舍我。我欲尔尽，散无不可。"}