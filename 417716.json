{"id":"417716","title":"金缕曲 答杨国威","dynasty":"近现代","author":"朱帆","text":"患难长萦记。论深交、遍观史册，谁如杜李。未得荔枝三百颗，我亦岭南留滞。都缘有、二三知己。杯酒倾谈三十载，算人间、也足风流事。长安路，等闲视。平生拭尽沧桑泪。到如今，此身尚在，总堪惊悸。若问诗情还几许，都在酒头茶尾。试探取、白鹅潭水。起看馀霞犹自好，向窗前铺下薛涛纸。挥醉墨，书狂字。"}