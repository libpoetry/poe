{"id":"950330","title":"呈郫人李签判","dynasty":"宋","author":"周麟之","text":"锦江烟水春茫茫，锦城游宴歌舞狂。酒酣缓辔踏花去，尚说当年先侍郎。后来游宦家因徙，子孙不复归桑梓。世居淮海二百年，路隔关山七千里。兵戈南下风尘昏，衣冠渡江黄屋奔。淮乡几作边戍地，丛桂旧第无一存。我从避乱梅花坞，钓月眠云拉巢许。尔来又卜南郭居，自笑飘萍无定所。见君襟韵真谪仙，从来游戏壶中天。眷言我祖旧同闬，邂逅笑语心豁然。平生行李遍方外，南逾五岭入苍翠。脱靴未屈力士手，探囊已压髯奴背。为叹干戈何日休，浮家泛宅江海游。丹砂鍊就葛洪鼎，茶灶行随鲁望舟。天涯一见倾盖旧，青城猿鹤知存否。会当叱驭过邛郲，相从却饮郫筒酒。"}