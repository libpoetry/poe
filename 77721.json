{"id":"77721","title":"题望海亭亭在卧龙绝顶","dynasty":"宋代","author":"陆游","text":"瑞龙千丈何蜿蜒，苍鳞翠鬣翔江边。路逢镜湖乃下驻，玩珠不去知何年。七州元帅拥画戟，全家终日楼居仙。霜笳一曲入银汉，碧瓦万叠浮岚烟。其间望海最杰观，疏豁坐占蓬莱先。风云变化几席上，蛟鼍出没阑干前。手扪心房倚北斗，眼中万象俱森然。尚书唤客共领略，远坊十里闻管弦。从容赋诗出妙思，超绝欲拍微之肩。坐中有客垂九十，追逐无路空自怜。夜阑客散公归院，笙歌隐隐在半天。向来老客今何处？菱唱三更起钓船。"}