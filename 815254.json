{"id":"815254","title":"张瑕瑀为予写扶桑一幅因题其上","dynasty":"清","author":"胡承珙","text":"水国春阴护板扉，仙葩合与饲蚕肥。茧成如瓮丝如血，不数猩红覆地衣。牡丹祗许和酥黏，金凤惟能蘸甲尖。别有风流传荔谱，赤浆盈椀渍红盐。千丈蟠根碧海东，全胜百日半年红。何因却植通明殿，照彻丹霞影正中。故人几许费燕支，一幅鹅溪写折枝。我亦枯肠苦搜索，为君拈句比红儿。"}