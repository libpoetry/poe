{"id":"1124405","title":"程枢密父待制挽词二首","dynasty":"宋","author":"项安世","text":"忆送双旌帝北门，岂知此别是终身。项亭诗到鲜于锦，羊岘书来暖似春。只有死当封晋魏，不令生得定燕秦。世间荣事翻成屈，独抱功名向古人。阜陵按射殿南闱，同执彫弓侍赭衣。病我已逢明主赐，失公弥觉旧人稀。旌旗北伐心徒在，香火西清梦已非。不只只鸡无路去，亦知身世渐同归。"}