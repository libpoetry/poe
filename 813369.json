{"id":"813369","title":"春日集里中耆旧于南湖之观堂喜邱舍人含三初归因招入社次韵","dynasty":"清","author":"李邺嗣","text":"新霁山堂鱼鼓鸣，杖藜相约过南城。残年方外思寻药，衰眼人间望洗兵。麦粥分厨充客饱，梨花逼座照春晴。异时应续襄阳传，先叙诸公出处明。烟屿湖南春鸟鸣，垂杨几日拂江城。望中衡宇归陶令，战后山川过步兵。古寺传瓷寻地僻，故人剪韭集天晴。益州遗老今犹在，重与相看鹄发明。"}