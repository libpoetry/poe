{"id":"278290","title":"金明池·石门洞","dynasty":"现代","author":"沈轶刘","text":"青琐高钳，南田近接，捣括苍云为髓。林光扃、天开画本，银河泻、澜翻千里。似瑶池、碎割乖龙，把万片琼鳞，连霜齐褫。剩古寺迥风，危潭圆照，乱溅鲛人珠泪。记昔春簿丽水。算百二峰头，一双湫底。金仙去、杨枝力竭，铜鼓响、石门波诡。向松巅迸出惊涛，荡故越溪峦，独张坚垒。让返老文成，寻秋灵运，永补江才鬼。"}