{"id":"1105722","title":"望石首山","dynasty":"宋","author":"王十朋","text":"江山遥望疑若无，隐隐渐露山规摹。化工作山首安石，不著草木为肌肤。吾乡石首黄金色，五年不见深思忆。山头有石名偶同，长铗空弹不堪食。巴夔之山厌太多，荆江其奈无山何。舟中遥遥望石首，一点亦足供吟哦。舣舟亦向刘郎洑，应是刘郎招我宿。刘郎如问旧江山，永安宫草年年绿。"}