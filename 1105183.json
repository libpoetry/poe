{"id":"1105183","title":"伏睹致政太傅侍郎答枢密谏议留题斋阁诗依韵和呈","dynasty":"宋","author":"文彦博","text":"三朝光辅仰耆年，谢政归来作散仙。筑室尚依双凤阙，放怀何必五湖船。清谈倾座簪缨盛，綵服趋庭子舍贤。公伴赤松应念我，早教西去老伊川。华颠相顾最相亲，同是三朝二府人。曾忝政堂陪大论，又叨枢筦继清尘。我惭蒲柳衰残质，公称夔龙强健身。把酒观言兼恋德，春晖不觉渐西沦。"}