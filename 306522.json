{"id":"306522","title":"玲珑四犯·悄揾鲛绡","dynasty":"现代","author":"黄咏雩","text":"悄揾鲛绡，待挽尽江流，泪斟盈斝。醉梦温存，无那冻生屏罅。偷眼落木关山，剩一抹、夕阳如画。看比邻、教得歌舞，憨小故拈裙衩。向人宛转凌波步，弄娇腔、强支残夜。笑啼怎称新欢意，秋扇成悲诧。为语未嫁翠娥，都漫许、量珠身价。自卷帘无语，黄花消瘦，镜奁慵把。"}