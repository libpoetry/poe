{"id":"1119765","title":"送瘳子晦倅潮还别四绝","dynasty":"宋","author":"陈淳","text":"紫阳门户耸参天，骈往纷来几计千。谁立脚跟老弥笃，交溪原上有深传。使车南骛过吾邦，幸挹端严毅直风。多谢两年勤尺素，谆谆频为发童蒙。松窗梅雪岁寒馀，奉别城东古驿头。君去有行应可乐，我来独学重为忧。圣贤事业浩无疆，未易孤闻寡见穷。友善更资天下士，时推一二附南鸿。"}