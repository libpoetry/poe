{"id":"1092469","title":"赵季若染髭走笔简之","dynasty":"宋","author":"蔡戡","text":"赵子方五十，须鬓何斑斑。身老心未伏，揽镜嗟衰残。染髭学年少，整容向云鬟。世间有仙诀，坐使壮岁还。霜华喜顿改，霞脚惊先斓。乃知人力穷，欲夺造化难。黑白变朝暮，相对真面谩。眉目且作伪，而况方寸间。劝君循天理，颓然任苍颜。汉廷方贵老，白首尚握兰。"}