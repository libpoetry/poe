{"id":"414390","title":"华山五首选二 其一 自华阴登山麓经千尺幢百尺峡憩云台峰","dynasty":"近现代","author":"潘受","text":"三峰碍日月，一石饱乾坤。大哉太华山，其气压中原。我来先仰望，未觉兹山尊。登临甫及麓，他山已儿孙。雄奇竟谁削，高古不可言。攀天缘朽索，戒步趋惊魂。千尺幢若井，百尺峡若藩。触藩难进退，落井难飞翻。时时僧面壁，稍稍鸟突樊。脱危心始悸，喘汗休岩根。回顾失来径，烟云空吐吞。安得淩绝顶，浩歌揖轩辕。"}