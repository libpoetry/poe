{"id":"844816","title":"春郊即事八首","dynasty":"清末民国初","author":"曹家达","text":"朝霞开宿雾，微雨洗高林。浊酒聊自适，藜羹常乏斟。时来苟冥会，怀古一何深。盥濯息檐下，回飙开我襟。仲春觏时雨，林鸟喜晨开。坐止高荫下，汎随清壑回。觞弦肆朝日，尘爵耻虚罍。汲汲鲁中叟，姜公乃见猜。岁月相催逼，江湖多贱贫。只鸡招近局，斗酒聚比邻。草木得常理，市朝悽旧人。提壶接宾侣，道路邈何因。居止次城邑，员邱足我粮。归人望烟火，穷巷寡轮鞅。翳翳经日雪，遥遥春夜长。羲农去我久，日醉或能忘。晨兴理荒秽，荒路暧交通。春水满泗泽，平畴交远风。栖迟岂为拙，回复遂无穷。鸟弄欢新节，北林荣且丰。梅柳夹门植，寒华徒自荣。冷风送馀善，浥露缀其英。众鸟欣有托，晨鸡不肯鸣。逍遥自闲止，持此竟何成。挥杯劝孤影，抚剑独行游。迁化或夷险，顾瞻无匹俦。上弦惊别鹤，闲谷矫鸣鸥。被褐欣自得，时忘四运周。迥泽散游目，依依墟里烟。结庐在人境，放意乐馀年。往燕无遗影，池鱼思故渊。哀荣无定在，日昃不遑研。"}