{"id":"1113705","title":"久雨不解次韵","dynasty":"宋","author":"李正民","text":"雪后仍霖雨，闲中积旅愁。雷车声忽转，云阵湿难收。坐久频摇膝，诗成苦掉头。静观身世事，泛泛一虚舟。易觉东阳瘦，难祛庾信愁。雪寒残更积，雨惯落还收。妄欲附骥尾，终难料虎头。五湖波浪阔，归泛钓鱼舟。春事寒应晚，旅人闲转愁。空阶宵更滴，远霭晓难收。嗜好藏龟壳，行年问虎头。孙郎多智策，箭重却回舟。阎闾苦贫病，皂隶亦饥愁。入夜声尤急，连山势未收。无言闲麈尾，有意念刀头。独酌难成醉，空乾瑶玉舟。"}