{"id":"210694","title":"昔游诗·衡山为真宫","dynasty":"宋代","author":"姜夔","text":"衡山为真宫，道士饮我酒。共坐有何人，山中白衣叟。问叟家何在，近住山洞口。殷勤起见邀，徐步入林薮。云深险径黑，石成湍水吼。寻源行渐远，茅屋翦如帚。老烹茶味苦，野琢琴形丑。叟云司马仟，学道此居久。屋东大盘石，棋画今尚有。古木庇覆之，清泉石根走。因悲百年内，汲汲成白首。仟人固难值，隐者亦可偶。追惟恍如梦，欲画无好手。"}