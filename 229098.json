{"id":"229098","title":"嗣秀王生日楚辞","dynasty":"宋代","author":"释宝昙","text":"摄提之岁兮厥月惟寅，蓂谁商略兮六荚发春。揆王初度兮箕横翼陈，纷吾先驱兮康护帝茵，谓太平本无象兮，何为而生凤麟。艺兰之九畹兮蕙茝同芬，河润九里兮其源骏奔。春风兮桃李，芳菲菲兮袭人。绶累累兮万石，孰前修兮后尘。阆风兮县圃，归来兮隐沦。芰车兮荷屋，倚桂枝兮轮囷。闻韶兮屡舞，凤将九子兮其来下。玉节兮旌幢，世世兮茆土。职道德兮维垣，友夔龙兮方虎。鼂骋兮扶桑，夕望舒兮延伫。援北斗兮为觞，饮南山兮坠露。制芙蓉兮裳衣，佩水苍兮陆离。采芳馨兮杜若，遗云仍兮以时。问乔松兮安在，将并驾兮焉之。植大椿兮八千为岁，方蘖芽兮吾其庶几。"}