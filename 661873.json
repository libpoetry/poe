{"id":"661873","title":"大司空林公归荣","dynasty":"明","author":"郑岳","text":"四序有代谢，卷舒惟其时。达人戒止足，宠禄岂足縻。结发事明君，誓竭股肱为。服官历中外，积誉日以驰。抚摩育群生，斩刈平诸夷。文武时并用，岭海恬以熙。宸衷眷劳绩，平土陟攸司。累章不得谢，卧家复恳辞。玺书重褒慰，廉退乃其宜。舆夫并月俸，优老恩复滋。桑榆延馀晖，山水发幽姿。锄荒步层曲，抱杖临清池。泉山诸老翁，还往良无期。衣缨倾洛社，风流将在兹。"}