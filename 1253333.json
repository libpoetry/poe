{"id":"1253333","title":"题六朝遗秀图","dynasty":"元末明初","author":"蓝仁","text":"登临长忆凤凰台，六代兴衰迹已灰。山色共知今日好，水声如诉旧时哀。天低白日浮云合，地胜黄金与土埋。王谢诸公吟不尽，风光留待后人来。石头城下系孤篷，满眼兴亡六代宫。吴晋山川非旧国，宋齐陵墓但秋风。牺牲不入诸天界，花月高歌永夜中。欲问渔翁浑不识，年年江上蓼花红。"}