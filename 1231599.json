{"id":"1231599","title":"天马歌","dynasty":"元","author":"陆仁","text":"于穆世祖肇王迹，受天之庆大命集。神宇鸿图大无及，功烈皇皇共开辟。四方下上沛流泽，列圣相承缵丕绩。哲王嗣位建皇极，大臣弼辅尚禹稷。礼乐制度靡有隙，六府孔修万姓怿。天子圣德于昭共，念承皇祖心弗宅。日月同明天地廓，绝域穷陲归版籍。万国贡献岁靡息，琛瑶瑰异陋金锡。岂须征讨费兵革，文怀远人尽臣服。至正壬午秋之日，天马西来佛郎国。佛郎之国邈西域，流沙瀰漫七海隔。浪波横天马横涉，马其犹龙弗颠踣。东逾月窟过回纥，陆地不毛千里赤。太行雪积滑如石，电激雷奔走飙歘。四年去国抵京邑，俯首阙廷拜匍匐。帝见远臣重怵惕，慰劳以酒赐以帛。远臣牵马赤墀立，金羁络头朱汗滴。房星下垂光五色，肉騣巍巍横虎脊。崇尺者六修丈一，墨色如云踶两白。天闲骐驎俱骏骨，天马来时皆辟易。骕骦屈桀未足惜，大宛渥洼斯与敌。穆王八骏思游历，汉武穷兵不多得。天马自来徵有德，史臣图颂永无斁。再拜歌诗思彷佛，愿帝爱贤如爱物。更诏山林访遗逸，□□治化齐尧日。帝业永固保贞吉，天子万寿天降福。"}