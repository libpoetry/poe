{"id":"768768","title":"金缕曲 孤山探梅图","dynasty":"清","author":"赵庆熹","text":"欲向青山问。问青山、白云多处，几番春信。著意寻春春尚浅，侵晓薄寒能忍。又早是、段家桥近。流水无言人影悄，但盘空扑雪鸦成阵。还只恐、北风紧。打门仙鹤曾相认。剩枝头、夜来残月，半钩黄晕。石古林深烟磴滑，一路鞋痕细印。浑不管、苍苔立损。我欲此间横玉笛，把万花吹暖都开尽。林处士，料应肯。"}