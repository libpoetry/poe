{"id":"815727","title":"行楚野见草花都不能名感赋","dynasty":"清","author":"钱载","text":"湘山日平远，碧涧时洄洑。有草生其闲，登降悦我目。初阳蔼然照，宿莽为之馥。岂非岩壑姿，谓亦忌扬暴。奈何值道周，颜色恐喧黩。物生性苟贞，相溷庶无恧。红者亦有萼，翠者亦有英。彼芳诚自好，愧不能以名。夫草焉用名，楚产则楚荣。始怜楚人词，喻草其乡情。目遇即抽思，手搴即发声。何必曲相假，外饰衰中诚。"}