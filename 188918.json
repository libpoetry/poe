{"id":"188918","title":"答并安江师送米","dynasty":"宋代","author":"洪迈","text":"不见道人久，天涯岁云除。朝来食指动，忽接送米书。念师折脚铛，五合未省余。中野外覆餗祸，尚有乞食逋。云何怜孤客，日受饥火驱。未曾贷监河。矧肯索胡奴。谁言斗升意，矫矫超万夫。嗟予事笔耕。轻弃南亩锄。慁烦方外客，此计良已疎。何时事粗了，归葺五亩居。生涯寄绵竹，岂即非良图。不为泉壤蚓，愿学江湖鱼。"}