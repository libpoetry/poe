{"id":"844057","title":"杨柳枝十首","dynasty":"清末民国初","author":"陈锐","text":"行人头白柳条青。始恨春风不世情。若有当时豪赌兴，长楸还试马蹄轻。二月隋堤水皱池。流莺已在最高枝。一般飞絮无才思，却任东风刬地吹。掷尽榆钱送好春。弓弯舞袖斗时新。妆成未免多轻薄，牵惹香街十里尘。残局湖山绝可怜。十年林燕故依然。酒旗画角斜阳里，犹自殷勤缆别船。西望长安道路遐。朱楼碧瓦切清笳。劝君莫忘关山苦，啼过枝头有莫鸦。玉虎丝沈不可牵。楼阴摇曳带秋千。长宵那有羊车过，脉脉啼乌上井阑。尽有风流似昔年。几回恨雨复嚬烟。生来不入灵和殿，恐被君王一晌怜。短棹天涯酒易醒。晓风残月有词名。自从错到江南路，冷眼看人几送迎。已分漂零更不归。心中眼底事多违。英雄若个桓宣武，空对江潭泣十围。露皎烟黄夜欲深。白门灯火恨沈沈。墙头去尽闲车马，老我安排锻灶吟。"}