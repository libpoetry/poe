{"id":"771247","title":"换巢鸾凤•送疚斋翁之广州","dynasty":"清","author":"陈匪石","text":"红药阶翻。正衔泥燕老，照水鹃残。晓烟新候火，夜月旧家山。重门天许闭春寒。问谁雨、消茶余酒阑。平生感，渐揽镜、鬓霜愁看。花满。归缓缓。多事海风，吹梦天涯远。故国乌衣，帝乡玄圃，沾泪征衫休浣。心共罗浮蝶悠飏，望京应费登楼眼。琵琶声，座中人、一饷肠断。"}