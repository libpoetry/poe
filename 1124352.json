{"id":"1124352","title":"三次刘寺韵赋张以道新居与约斋夹湖相望","dynasty":"宋","author":"项安世","text":"寒绿新轩对马头，陂南陂北□销愁。合添渔艇两三只，时与约斋来往游。攲枕孤鸿烟雨涨，钩帘宿鹭晓光流。何时祭灶呼邻里，我欲题诗素壁留。碧柳黄芦冷映门，荒陂寒水净涵村。深深留殿朝常闭，肃肃行营夜不喧。景似丘园宜避俗，事非风月总忘言。平生故有闲吟分，何物堪酬造化恩。"}