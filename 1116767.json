{"id":"1116767","title":"游惠山，并叙","dynasty":"宋","author":"苏轼","text":"梦里五年过，觉来双鬓苍。还将尘土足，一步漪澜堂。俯窥松桂影，仰见鸿鹤翔。炯然肝肺间，已作冰玉光。虚明中有色，清净自生香。还从世俗去，永与世俗忘。薄云不遮山，疏雨不湿人。萧萧松径滑，策策芒鞋新。嘉我二三子，皎然无淄磷。胜游岂殊昔，清句仍绝尘。吊古泣旧史，疾谗歌《小旻》。哀哉扶风子，难与巢、许邻。敲火发山泉，烹茶避林樾。明窗倾紫盏，色味两奇绝。吾生眠食耳，一饱万想灭。颇笑玉川子，饥弄三百月。岂如山中人，睡起山花发。一瓯谁与共，门外无来辙。"}