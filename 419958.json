{"id":"419958","title":"齐天乐 题胡佛生太夫人线影书声图","dynasty":"近现代","author":"邓潜","text":"心头一线穿功课，茕茕藐孤厮守。雏凤声酸，绣鸾泪溅，血色一灯红瘦。长生命缕，是针孔亲抽，紬成句读。十指成家，白藤书笈祝慈寿。阿侬今幸有母，问行年七十，萧愿同否。画荻灰寒，编芸案破，辛苦一般尝够。春风进酒。笑老尚儿嬉，彩衣纫旧。小传湖州，色丝萦卷首。"}