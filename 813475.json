{"id":"813475","title":"七和池阳咏雪次东坡韵","dynasty":"清","author":"李寄","text":"瑞叶纷飞太不纤，卜晴须问蜀城严。已倾旧酿屠苏酒，谁奏新声刮骨盐。招隐门应开小径，寻梅车定驾长檐。少陵诗更添佳兴，万点山如玉笋尖。玉树风摇缩项鸦，与来缓步以当车。沾衣似咤单袍冷，扑面如嘲两鬓花。红手戏团看稚子，素萼传赏羡僧家。千人自笑非吾事，十笏因君礼药叉。"}