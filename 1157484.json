{"id":"1157484","title":"送兄弟回雪夜","dynasty":"唐","author":"白居易","text":"日晦云气黄，东北风切切。时从村南还，新与兄弟别。离襟泪犹湿，回马嘶未歇。欲归一室坐，天阴多无月。夜长火消尽，岁暮雨凝结。寂莫满炉灰，飘零上阶雪。对雪画寒灰，残灯明复灭。灰死如我心，雪白如我发。所隅皆如此，顷刻堪愁绝。回念入坐忘，转忧作禅悦。平生洗心法，正为今宵设。"}