{"id":"834714","title":"三姝媚 荻港道中作","dynasty":"清末民国初","author":"冯煦","text":"斜帆天际小。对萧萧荒陂，尚衔残照。断塔摇烟，战半林黄叶，似愁难扫。几点轻沤，应笑我、尘栖茸帽。故垒西边，霜角吟秋，鬓丝催老。知否萝阴孤啸。怕闭了哀弦，更添凄悄。旧约匆匆，问片云凉屿，甚时垂钓。莫上层楼，人渐远、江南寒早。一寸相思难寄，征鸿又杳。"}