{"id":"235263","title":"数年前有小词微雨后落花天娇态病恹恹怕人猜","dynasty":"宋代","author":"吴龙翰","text":"月夜梅花下，开樽谁主宾。梅花娇欲语，让我白头人。娉婷楼上女，无乃花中神。下楼款欢笑，莫惜抛千金。纖纖出素手，为我弹瑶琴。自言谙古调，姜心合君心。感君缠绵意，未弹先有情。妾佩明月光，妾衣云霞轻。共君骖白凤，一息超玉京。君看天帝女，嫁与牵牛星。天河万里长，鹊桥岁一陈。安得河水乾，夜夜长相亲。君能挽天河，一洗八极尘。"}