{"id":"684860","title":"满江红二首","dynasty":"明","author":"王彦泓","text":"春雨霢霂，正狼藉、落花堪哭。无聊赖，客窗滋味，几宵残烛。眼底乍抛人一个，眉尖压上愁千斛。问断肠词为阿谁吟，楼东玉。银屏后，阑干曲。偎素脸，频叮嘱。爱明眸秋剪，翠娥娇蹙。福薄若无欢笑分，病身甘守孤单宿。望天公鉴念一心人，成金屋。眼角相勾，谁道有、这场抛散。怕向那、定情帘下，诉愁窗畔。几度卸妆垂手望，无端梦觉低声唤。猛思量此际正天涯，啼珠溅。欲寄语，加餐饭。难嘱咐，鱼和雁。隔云山牵挽，寸心如线。善病每逢春月卧，长愁多向花前叹。况如今憔悴去侬边，何曾惯。"}