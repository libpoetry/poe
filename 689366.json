{"id":"689366","title":"雨中偕友人自蓬莱驿乘舟谒禹陵","dynasty":"明","author":"佘翔","text":"几度神游入会稽，探奇冒雨越城西。舟移古渡疑乘雪，马避春流惜障泥。千载风云寒碧瓦，九歌日月閟元圭。相传苍水金书在，满目松萝鸟乱啼。驻马山门望翠屏，禹陵风雨昼冥冥。峰峦回合朝群后，松桧参差护百灵。辇道草荒严伏腊，衮衣庙古肃丹青。祖龙亦是东巡者，秦望寥寥片石铭。"}