{"id":"730048","title":"葛贤墓","dynasty":"清","author":"俞樾","text":"五人墓畔一抔土，尚有残碑留废圃。其人更在五人前，一样英名照千古。相传有明万历中，织造太监来孙隆。六门税吏虎而冠，诛求不顾闾阎空。葛将军，真铁漠，蕉扇一挥吴市乱。老拳毒手各争雄，霹雳青天狐鼠窜。束身归罪官吏愁，锒铛掷地寒飕飕。男儿死耳复何恨，含笑愿从要离游。戴吾头来竟不死，从此义声动吴市。后来颜马沈杨周，五人乃是闻风起。我寻五人墓，因至将军坟。当时国事何纷纷，赤丸斫吏固恶俗，铜山破贼真奇勋，斯人不愧称将军。山塘七里烟波活，芳草离离埋侠骨。后人倘访五人碑，无忘有此一条葛。"}