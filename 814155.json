{"id":"814155","title":"示仆人邹坤","dynasty":"清","author":"陈斌","text":"圣人教无类，仆隶犹子弟。况尔秉性良，识字念恩礼。薪涿重趼为，溷湢昏暮理。暇屏几牖前，窥书色私喜。勚此穷山中，寒镫同茹荠。嗟吾故腐儒，力薄人无倚。柴桑给子力，情挚词亦悱。少陵课其奴，伐木歌恺悌。何德酬尔勤，相视惟一体。无田失恒业，使尔食佣贱。不伤寒馁偏，但令肌骨鍊。富室多肥儿，有时腹无苋。食客满朱门，转眄堂无燕。怠事及天殃，报施随左券。高宦非吾心，荣华息尔愿。依人事事难，岂若归耕便。吾家东舍村，田园荒已遍。约尔扶犁锄，竭力供租佃。"}