{"id":"860501","title":"赠徐子虚画鱼","dynasty":"宋","author":"王佐才","text":"我尝放意游江湖，喜从钓叟观真鱼。有时临溪行复坐，秋水无风鱼自如。鳞鳞鬣滑随上下，回旋戏跃形皆殊。两两相逢若对语，聚头戢戢摇双须。忽然散漫皆游去，一半掉尾潜菰蒲。往来得所弄晴色，圆波触动生浮珠。困依垂杨看不足，尽日忘归谁与俱。自从北走尘土窟，十年不复瞻莼鲈。凭谁画出江湖趣，东海今闻徐子虚。毫端夺得生时意，京师好事争传摹。写成双幅辄遗我，展舒活动惊堂隅。穷搜前古少奇笔，此本只恐人间无。任教涸辙强濡沫，对面相忘千里书。"}