{"id":"142314","title":"宿彰教寺·过市欲投宿","dynasty":"宋代","author":"王之道","text":"过市欲投宿，秽隘非所巡。人言五里余，有寺洁且宽。驱驽犯泥淖，敢惮风雨寒。稻塍与兔迳，萦纡度千盘。衣裘疲沾湿，脚膝如蹒跚。历思圣人语，后获当先难。壮哉古道场，晕飞映层峦。秀色蔼松桧，清香馥芝兰。我心大有得，岂惟厌游观。行行勿踌躇，霁月升云端。"}