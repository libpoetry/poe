{"id":"190592","title":"挽孙奇父·英雄割据裔","dynasty":"宋代","author":"胡宏","text":"英雄割据裔，少年事豪俊。名胜翻然交，仁义以身徇。南州作吏师，西洛陪先进。情高尚礼乐，代季见戎陈。王师频溃遁，我愤婴疾疢。草庐卧江汉，僚幕资才俊。昭昭心自知，蹇蹇步不迅。乘风忽远去，炎岭善持慎。先君有愿怀，丈人践忠信。相从寓衡山，时许闚墙仞。胸中学海深，舌本词源浚。老矣犹诗书，饥来只薇菣。马革誓裹尸，气凛如秦蔺。无力献庙堂，使得致忠荩。据古论孔周，及今佐尧舜，吁嗟民多瘼，惨戚天不憗。茕茕輤车行，遥遥渚宫殡。治命能不渝，有子孝而顺。"}