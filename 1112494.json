{"id":"1112494","title":"族叔祖示四绝句次韵","dynasty":"宋","author":"张守","text":"摧颓病鹤怕乘轩，归路风帆任渺然。环堵故能容两膝，扫除荒径老斜川。不乐从军学仲宣，那能辟谷慕飞仙。直缘衰病干明主，乞得南窗一觉眠。衰怀底物能陶写，社舞村歌眼暂明。谁似玉人供巧笑，不劳长笛与哀筝。追陪杖履已悠然，把玩诗篇更觉贤。局上频烦问瓜葛，吟边端不敢争先。"}