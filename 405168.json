{"id":"405168","title":"南乡子六首 村居杂咏","dynasty":"近现代末当代初","author":"白敦仁","text":"桤日上，槿篱斜。村童设钓候溪沙。白水青田龙骨动。催耕种。隔树炎禽时一弄。新堰水，别家庄。看人艺稻午风凉。薄晚烧畲沙户火。昏烟锁。一犁相从归去呵。茅店酒，豆棚花。多君欢计淡生涯。饭了看云篱下坐。无功课。时有浮溪犊鼻过。尘味绝，道心清。无因遁世可忘情。媚不成羞娇未艳。随处看。红白溪花村女面。新竹径，旧年居。打头茅屋俯窥书。古鬲生烟蟠籀篆。烧烛短。文练光垂溪月转。三亩宅，足桑榆。隔墙为卜故人居。即此林泉堪寄傲。微一笑。卖剑买牛吾欲老。"}