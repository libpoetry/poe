{"id":"779367","title":"碧芙蓉 雨后由三官殿同云林、纫兰过尺五庄看荷花作","dynasty":"清","author":"顾太清","text":"一带小红桥，同倚画栏，池面荷靓。飐飐芦梢，立蜻蜓不定。新雨过、琼珠万点，荡流霞、妙莲香冷。听垂杨岸，几树鸣蝉，催起游人兴。虚亭萦曲沼，望不尽、绿叶千柄。隔水盈盈，似美人临镜。雪冰藕、凉生罗袂，泛清樽、风吹酒醒。断云残照，渐花外、天光向瞑。"}