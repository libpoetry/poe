{"id":"821128","title":"换巢鸾凤 比利时人有从其使节至此者，国破无以为生，乃典其妻与人，期十年。余闻而悲之，聊述此解，纪其事云","dynasty":"清末近现代初","author":"汪东","text":"匀碧宫绡。甚花幡碎剪，未飐花梢。雨催萍散聚，浪逐絮浮漂。教人垂泪替魂销。瘦裙掩、如风前柳腰。沧波远，料此夜、佩环空到。人好。春已老。天际楚云，休遣明蟾照。弄玉邀欢，戍笳吹恨，都付芳心萦绕。一寸眉山不胜颦，换巢鸾凤羞多少。长相思，最难堪、十载閒了。"}