{"id":"944053","title":"病起四诗 其二 二止酒","dynasty":"宋","author":"陈造","text":"少日良束脩，但识名教乐。谁令忧患后，颇复近杯勺。嚚号或跳梁，扶携取谐谑。兴来偶一适，事过含馀怍。向非病鼎至，或未悟狂药。不知黍麦毒，终乃堇葛若。腐肠自浸渐，履虺尚歌咢。覆觞吾已后，遽觉今胜昨。此衷天启之，相予固不薄。卒岁办僧过，茗粥安淡泊。时醉床头经，妙意翔碧落。"}