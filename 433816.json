{"id":"433816","title":"同封仲坚采鹭鸶藤因而成咏录寄家弟诚之兼简李卫二生","dynasty":"金末元初","author":"段克己","text":"有藤名鹭鸶，天生匪人育。金花閒银蕊，翠蔓自成簇。褰裳涉春溪，采采渐盈掬。药物时所须，非为事口腹。牛溲与马勃，良医犹并蓄。况此香色奇，两通鼻与目。尤善疗疮疡，先贤讲之熟。世俗不知爱，弃置在空谷。作诗与题评，使异凡草木。"}