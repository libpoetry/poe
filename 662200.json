{"id":"662200","title":"春鸿曲","dynasty":"明","author":"石宝","text":"春宵爱月登高台，举首忽见宾鸿来。平沙渐煖关塞阔，长空万里心悠哉。亦知阳生进君子，嗈嗈不似三秋哀。挥弦振衣喜欲舞，九陌何人更桴鼓。山川遥望云滃然，定是今年好风雨。五日一雨十日风，百谷尽丽阳和中。阳和复阳和，东风动微波。开莲誇并蒂，实颖爱同禾。野人还笑春鸿曲，不似武皇朱雁歌。"}