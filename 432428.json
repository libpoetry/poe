{"id":"432428","title":"庐山杂诗十四首 晓起","dynasty":"近现代","author":"汪精卫","text":"空山朝气来扑人，清似初秋蔼似春。残月曙星相映处，琼楼终古不生尘。岩叶因风响碧廊，秋花络石意深长。自惭肝肺无由热，尚为冰泉进一觞。叠巘沈沈冷翠生，樛枝危石势相萦。此心静似山头月，来听清泉落涧声。拄杖撞天志不回，断碑一角卧荒台。依然风雨霾山下，手剔莓苔只自哀。抵死潜虬不起渊，松根抉石出飞泉。星繁风紧萧萧夜，独傍天池望铁船。蝉咽松风日影凉，山屏水枕梦初长。白云纫作秋兰佩，从此襟头有异香。峰势阽危人影孤，天风飏发粟生肤。偶从云罅窥人世，赭是长江碧是湖。岩谷春来锦绣舒，烟芜萧瑟正愁予。楼台已重名山价，料得家藏种树书。浪花无蒂自天垂，石气清寒藓不滋。夜半素娥初堕影，冰肌玉骨最相宜。席卷烟云万壑醒，长松偃盖尽亭亭。狂生剩有穷途泪，五老何缘眼尚青。残阳明灭读书台，万树鹃声次第催。占得匡山一片石，未妨头白不归来。楚尾吴头入望微，近天草树静秋晖。群峰明灭浑不定，为有孤云头上飞。风似生毛日似鳞，俛看人世失缁磷。海绵忽作天花散，酿出千岩万壑春。峰衔馀日变秋颜，澹彩流天丽且闲。自是空山风景澈，云霞原不异人间。"}