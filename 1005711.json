{"id":"1005711","title":"九日敏求与侄璋九万载酒荪墅邀予与胡山甫潘少白及华顶周服之道士周若晦作客欲摘蕊浮杯丛委草间未有消息悯然赋之","dynasty":"宋","author":"舒岳祥","text":"五柳先生贫欠酒，不说无花过重九。杜陵野客酒可赊，只恨青蕊成蹉跎。如今风物尤悽恻，绕丛觅蕊无消息。寒螀相吊野水流，病蝶来偎寒日夕。不见金钱将翠羽，惟有悲风吹蔓棘。古人爱汝非无意，志士仁人例憔悴。楚国无人屈子伤，陶杜凄凉唐晋季。此日何日悲更悲，聊嗅青枝记一时。往时好事环辙迹，建业钱塘华尽识。就中内本碧玉杯，欲买黄金惜不得。两都风景今何如，泪堕丛边和露滴。"}