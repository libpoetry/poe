{"id":"1235828","title":"题画三首","dynasty":"元","author":"吴镇","text":"我爱晚风清，顺适随所赏。曩古竹林仙，忽忽竟长往。荒除杂废墟，几度蓬蒿长。可人日相亲，言笑容抵掌。靳馀一席宽，何用居求广。荷锄艺朮蔬，刮地芟草莽。举步山水长，引引支离杖。行役忘尔汝，啸答岩谷响。澹然入无何，朝来山气爽。我爱晚风清，漪漪动庭竹。惨澹暮云多，萧森分野绿。閒窗暝色佳，静赏欢易足。人生遽如许，万事徒碌碌。有尽壮士金，馀缪匹夫玉。轩车韫斧钺，粱肉隐耻辱。袅袅五株柳，采采三径菊。宁尽生前欢，毋贻死后哭。高歌晚风前，洗盏斟?醁。我爱晚风清，新篁动清节。㗁㗁空洞手，抱此岁寒叶。相对两忘言，只可自怡悦。惜我鄙吝才，幽閒养其拙。野服支扶筇，时来苔上屧。夕阳欲下山，林间已新月。"}