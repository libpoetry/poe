{"id":"684721","title":"咏逸民六首","dynasty":"明","author":"王绅","text":"唐虞世已远，邈焉逮衰殷。戡黎启周业，大统集厥勋。壶浆来士女，四海望陶甄。如何首阳下，独有穷饿民。采采山中薇，大义将焉陈。颓波不可挽，卓行谁与伦。隘虽圣不由，求仁斯得仁。西郊获奇兽，鲁史终笔削。列国事纷争，士习纵横学。卓彼鲁仲连，冲怀隘寥廓。缓颊秦师退，立谈聊城拔。奇功不日收，世议酬高爵。孰知斯人志，飘飘在丘壑。翱翔东海上，遗踪散?漠。千载仰高风，于焉可敦薄。嬴政逞凶毒，㭬丧纲与常。志士共扼腕，疾走奔四方。赫赫隆准公，基汉由三章。奈何好慢士，溺冠裂其裳。商山四老翁，发皓双眉厖。非因国本重，安能趋帝傍。奇哉子房策，既以用其良。一言回主意，期期愧周昌。圣门三千徒，一一皆佳士。时君问其贤，独属屡空子。仰钻及瞻忽，骎骎殊未止。惜哉天丧予，一恸回也死。游目秦汉间，举世难与比。孰知千载下，乃有牛医嗣。汪汪千顷陂，渺漫无涯涘。不见鄙吝生，德馨照青史。世人胶外纷，得失互相战。富贵众所欲，孰肯居贫贱。庞公沮溺徒，卓卓有高见。深耕隐鹿门，素无功名愿。安危本殊途，妻子匪不恋。刺史弗深知，致词徒缱绻。高人有远情，尘俗莫能累。形迹苟相忘，飘飘自遗世。吁嗟晋室衰，士习薄名义。渊明千载贤，独尔抱深喟。仰观世运移，俯叹川流逝。怡颜藉庭柯，折腰愧时吏。茫茫大化中，此身本如寄。持此何所之，酒中有深味。"}