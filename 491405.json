{"id":"491405","title":"题黄氏三馀斋","dynasty":"明","author":"刘崧","text":"天地有明晦，阴阳互始终。人心蕴至理，妙运焉可穷。端居淡无营，肄业肆旁通。陶以典籍富，积之道义充。春作肇有严，夙兴在省躬。日入未遑息，岁周方底功。良辰风日妍，游咏从冠童。矧当阴雨交，而敢怠击蒙。混混循化机，渊渊湛天衷。及时戒自嬉，树德务永崇。潜心董生业，绍迹曼倩翁。三馀宁有期，百岁将无同。勖哉黄氏居，庶以厉颓风。"}