{"id":"1108547","title":"八和","dynasty":"宋","author":"刘克庄","text":"黠儿阴挟弹丸随，发巧悬知中必奇。蝇本至微求附骥，貙犹可畏况生罴。烘燖似虱群藏絮，缠缚如蚕自吐丝。玉汝于成赖渠辈，何须挟策远从师。早知抱璞烦三献，底用操觚角一名。归去驴堪驮子美，向来羊尚记初平。里居仅有箪瓢巷，壁立元无鼓铸坑。说与添丁并德曜，从今熟寝不须惊。"}