{"id":"683478","title":"于鳞赴浙臬邂逅吴门有赠凡四首","dynasty":"明","author":"王世贞","text":"十年龙卧杳难寻，握手相看思不禁。天上客星聊作使，人间旧雨复成今。地过瓜步风烟软，潮满胥江月色深。鹏鴳逍遥俱自得，肯将踪迹论浮沉。楼船金鼓殷如雷，宪府春当海国开。西岭白云推案出，中原紫气渡江来。翛然自喜千秋事，去矣谁当一代才。今夜吴阊寒更好，最怜分手各登台。知君偃蹇故金鱼，除目何当问草庐。不必齐讴称独行，于今越绝有新书。离愁明月杯堪失，懒病青山枕自如。醉后萧条还四望，浮云终古卷能舒。徵君姓字动青霄，綵笔寒回气象饶。出后东山仍远志，见时沧海失阳鱎。风尘偶贷嵇康懒，春雪还堪宋玉骄。寮佐祗今多后进，谁将傲吏忆先朝。"}