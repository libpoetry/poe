{"id":"683080","title":"题画三首","dynasty":"明","author":"文徵明","text":"稍稍凉思集，依依炎景流。西风吹木叶，秋色满蘋州。伊人何所怀，掇棹自夷犹。青山在蓬底，白云宿船头。沧波渺然去，仰见天汉浮。飞尘暗岐路，回首正悠悠。寒流齧山足，嵌空似凌跨。苍藤蔽深窦，细路通隙罅。幽人已神驰，意行自閒雅。徘徊出木末，复在绝壁下。大江渺无津，万顷自天泻。中有娥眉青，白云共容冶。何当凌绝顶，涵景有虚榭。轻浪激回渚，光风汎荣条。青天渺何许，中流见仙桡。修眉落明镜，兰带矞云飘。含情采芙蓉，无那美人遥。"}