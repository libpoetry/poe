{"id":"121824","title":"陈造","dynasty":"宋代","author":"陈造","text":"轩亭晓清旷，行乐未妨频。无客不堪醉，有花长是春。凭栏尚红药，结伴擅芳辰。笑驻凌波步，香分折角巾。莺声殊自健，杏子况尝新。仰止宗英伯，来为郑驿宾。言辞独乐乐，仍命可人人。鸿弄舞时影，梁蜚歌处尘。棋枰谁得隽，诗笔自疑神。欹倒何妨屡，歌呼却甚真。升沈塞上马，容易鬓如银。奈许追欢地，回头迹便陈。"}