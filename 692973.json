{"id":"692973","title":"暮秋醉过阳信诸君子别墅各留绝句以代面谈 后溪","dynasty":"明","author":"杨巍","text":"黄叶青苔遍四邻，即看秋色亦胜春。此中曾见客来否，明日裁书问主人。踪迹三江定五湖，当门空见有丹炉。满林落日杯还把，应笑高阳旧酒徒。门前高柳几株斜，秋意萧条到菊花。老兴不知过重九，衔杯犹问是陶家。辟疆亭馆傍城阿，明月秋深带薜萝。见说时人多载酒，却令狂客梦中过。"}