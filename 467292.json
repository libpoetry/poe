{"id":"467292","title":"山林得句","dynasty":"当代","author":"陈振家","text":"老树霜根络峻崖，漏光漫洒破茅斋。嗟生慨世思何益，心淡人闲境自佳。一个乾坤匆过客，片时水石好情怀。壶公巢父规模小，数顷山枝寄懒骸。不须辟谷与餐烟，心得安闲便是仙。寄兴风骚尘滓外，优游林壑野溪边。吟虫歌鸟蓬丘侣，樵友田翁谈笑缘。百岁人生如电抹，得鱼所贵在忘筌。豪情二字岂能无，过往艰辛休在乎。五口仍须谋口腹，两肩尚喜戴头颅。检闲且学孙登啸，狂至还敲处仲壶。莫被庸虚名利诱，乐留海角作伧夫。水月空花幻影纭，天时人事不由君。新苗出土青龙舞，朽木卧泥白蚁纷。得失鸡虫徒算计，张狂马鹿也风云。人生未死且嬉谑，休听痴人说圣文。漂泊一心天地间，穷荒僻处即琅嬛。密林深谷碧连野，泉响禽音撒满山。耘植免为牙腹虑，樵苏幸有腿腰顽。幽峦默默多禅意，物外神区悦我颜。无限乾坤有限人，争名不若乐于贫。脚磨老茧近犀甲，手结新疤类兔唇。未把文章期奋发，还将韵句压艰辛。婆娑世界一游客，那片闲云是我身。杞人莫作塌天忧，蹄窟能供寸鲋游。傍屋千枝红泛滥，负山万本绿奔流。此来期化庄生蝶，向往曾衷孺子牛。仰看碧空飞俊鹘，心闲食足复何求。连山回壑碧森森，处处烟林处处禽。泉眼清柔真胜侣，石头沉静足知音。亡羊失鹿关谁事，吐凤探骊随我心。疏懒真堪聊卒岁，兴来失律亦高吟。小可能文亦不居，人寰声价本皆虚。贱酬筋骨为谋命，罢读芸编怕误书。三顿得匀真福报，一身无债即宽余。野人自有常居乐，才了樵荛又捉鱼。"}