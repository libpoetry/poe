{"id":"844067","title":"补博士弟子纪事","dynasty":"清末民国初","author":"陈肇兴","text":"岁岁风檐里，文章困数奇。空存天下志，才作秀才时。卖赋怜身贱，缄书慰母慈。鲤庭遗训在，回首一凄其。红榜填名后，青云得路初。几人誇拾芥，今我幸知书。驷马高题柱，豺狼逼倚闾。前途传警报，仔细慎回车。释菜瞻先圣，衣冠一色新。拖青欣有伴，曳白讵无人。泮水芹初秀，官桥柳已匀。从兹舒骥足，万里骋风尘。"}