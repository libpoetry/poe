{"id":"1213511","title":"望泰山","dynasty":"元","author":"陈孚","text":"扁舟浮泗来，夜宿须句国。眼明忽见玉芙蓉，插天亭亭千丈碧。舟人为我言，此乃七十二君之泰山。天风吹落黄岘露，冰花乱洒龟蒙间。七十二君今何在，宝符朝朝吐光彩。千年老鹤巢云松，夜看白日涌东海。东海青童仙，踞龟啖蟹螯。笑秦亭上攀蟠桃，笑彼鞭石驾长桥。天帝之孙奠天极，鲍鱼狂魄腥山色。我有东封书，中含万古情。欲奏天子甘泉殿，手刻玉检黄金绳。寄声为报牵狗老，先向石坛种瑶草。"}