{"id":"950930","title":"比闻赵季茂奉板舆行春甚乐予跃然效之是日乃值大风雨昏后倦归则素月流天仍复晴矣自此连日春色尤浓杏已过雨红英满地怅然有作因寄","dynasty":"宋","author":"岳珂","text":"棠湖有病客，破鼎支药糜。青阳动新晴，兀兀厌坐驰。静闻箫鼓闹，翠幰行春堤。柔风吹帘旌，杲日浮屏缇。行厨依竹里，绣幕联江湄。为问来者谁，板舆双侍姬。光彩照路傍，拍舞襄阳儿。病翁禅定心，久矣沾絮泥。一念忽随喜，聊复相追随。家人治尊罍，夜漏觇晨晞。拥被起跃然，不知筋力痿。破晓始三弄，冲寒才一卮。爚如满天星，湛湛开青池。晨光透户牖，纤尘寂不吹。倏焉云头催，随以雨脚垂。汀蘋振淅沥，岸柳惊纷披。度塘如度桥，跬步窘且危。往谒乘驿使，席间如鼓鼙。主宾无软语，僮仆侵寒肌。一坐礼敬疏，四顾面色黧。亟就儿女曹，疾驾掀重帷。拥炉共炙手，悔游仍攒眉。须臾呼酒炙，稍觉春融怡。棠湖暂纾望，苜盘充疗饥。一杯复两杯，肤粟欣平治。先登浔阳楼，次读琵琶诗。来往信底忙，吟哦聊自欺。江柁昼摇兀，市声晚哑咿。估客维岸傍，樵径行歌归。宿霭了未收，溟濛沾人衣。落莫兴易阑，扶舆力将疲。却从名园游，款户访故知。蔬甲拆青嫩，池光摇碧漪。桑颠宿鸡鸣，柳畔新莺啼。主人相顾笑，谓此亦足栖。曾留长者辙，更著名人题。庐山三万峰，一碧天与齐。千古真面目，庶几今见之。遂开成趣轩，夕宴陈尊彝。庖鲭诧彫俎，幻火后眩奇。沙苑出细肋，好音来赫蹄。纸尾有醉字，恍如写乌丝。意者天机全，落笔惊倾攲。长鳄白浪捲，踞蛤青云期。佳客不我从，逸兴何所为。整鞅固已屡，鸣漏将何其。九衢月似霜，乌鹊仍绕枝。风乾路犹湿，云淡星不移。已成归兮赋，更作怅然疑。诘朝益明媚，一瞬变四时。天机岂易测，我惑宁不滋。尝闻士之遭，皋夔异周伊。如何不后先，翻覆成嘑唏。昨何为而寒，今何为而熙。中间出一夕，乃尔变惨悽。吾昨解印绶，一舸来自西。天道皆自然，肯以阴晴窥。况此瞬息观，讵可分两岐。为言独醒者，今昔无町畦。从今好天色，更请还一鸱。东寻五云谷，西渡三峡溪。杏开董奉坛，桃映康俗祠。景物看吐吞，冷暖随呵撝。以此青田酿，酌之沧海蠡。蓝舆乘两肩，倒载白接䍦。真意浃三益，和气重四支。持之药吾疾，正可扶衰羸。明窗睡久酣，旧业荒于嬉。正当出呓语，走笔萦虹蜺。追书浃旬事，幸免然豆萁。"}