{"id":"834729","title":"甘州 乙亥除夕作","dynasty":"清末民国初","author":"冯煦","text":"甚匆匆、百岁隙中尘，天涯又相催。正春镫下了，乱山残雪，来照深杯。惆怅鸡声马影，人隔楚云隈。箫鼓娥儿曲，孤抱难开。还念故园今夜，趁辛盘荐后，西望徘徊。掩银荷不语，独自拨寒灰。总休卜、镜中消息，算归期、先负绮窗梅。思千里，向东风祝，莫放春回。"}