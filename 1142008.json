{"id":"1142008","title":"海底眼歌为陆茂林作","dynasty":"宋末元初","author":"龚璛","text":"海底宁有眼，幽暗鱼龙渊。海底若无眼，何为腾腾光。烛天定有明珠在，其下能令世间长不夜。试看露出珊瑚枝，神物效灵纷变化。吴门别驾理伯雍，卜肆从谁问吉凶。陆姓森名特奇验，识高见远术非浅，以此喻之名遂显。扬火以致墨，冢宰总列职。其法今不传，太史载龟筴。足臑彷佛意颇遗，南士按书犹或知。九江纳锡不闻矣，偻句成欺皆弃之。流俗沈沦海波底，藉子一言与提耳。我作好歌以赠子，会访茂林谈物理。"}