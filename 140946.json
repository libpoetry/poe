{"id":"140946","title":"自广岩避暑西庵","dynasty":"宋代","author":"张镃","text":"推枕欣朝凉，开户畏炎日。驾言城西游，滞懑去如失。山空秋易知，石近云屡出。穿松得古寺，随喜听讲律。士女蜂义来，蟠香散经帙。嚣思摄正念，颇识动化术。蔬饭有余饱，徐行纵閒逸。隣庵亦窈深，绿杉间疎密。殿宇焕新筑，不待方丈室。相留屏俗情，话澹喜促膝。修筠入支径，池亭面崷崒。从容十数刻，佳趣领无佚。风床卷青簟，露井放寒繂。藕花杂蒲稍，芒气远如一。纷尘惬虚静，诗成任荒庇。殷雷唤飞雨，爽气定盈溢。兴酣在景晚，归骑莫驰疾。新霜更须来，携樽摘林橘。"}