{"id":"464895","title":"金缕曲 寄俞皞如","dynasty":"当代","author":"金问泗","text":"得酒休辞醉。况江乡、春光一片，靘桃秾李。鹦鹉洲前湖水阔，淡淡远山云际。笑踪迹、天边久寄。永茂酒楼犹在否，盼来年、归访戎涛辈。投辖饮，定多喜。嬴刘兴废兰荣悴。眼看他、从横捭阖，唇焦舌敝。似也滥竽坛坫上，壁上观兵而已。梦魂里、犹寻吾子。四十年前同负笈，浪淘沙、东去长江水。旧黉舍，早颓矣。"}