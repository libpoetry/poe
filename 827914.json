{"id":"827914","title":"予自游焦山梦寐不能忘舟过岳阳雨中登楼怀望","dynasty":"清末近现代初","author":"陈曾寿","text":"载雨滞春墙，登楼快明瞭。西北稍吞天，一气青浩浩。连洲芳草暗，拍浪凫雁矫。烟出孤屿明，眦入千帆小。极目天东南，焦山影孤抱。忆凭观音崖，千里收寸杪。蜿蜒众峰趋，风烟四天渺。落日镕如金，长波织成缥。入世此江山，万古夕阳好。蜂房各户牖，云窗乱窈窕。海西书一龛，定慧竹千筱。玉兰施香严，银杏悦枯槁。讽佛晓钟清，说鬼夜灯窅。梦中自然庵，再过僧病老。门外浪翻江，庭内寂无鸟。真我悟蜩空，尘寰观蚁扰。去住皆定因，喧寂随所造。昔贤整乾坤，家常茶饭了。凌江有石阑，趺坐忘暮蚤。"}