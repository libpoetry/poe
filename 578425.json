{"id":"578425","title":"题画","dynasty":"明","author":"罗亨信","text":"谭生西川彦，翛然山泽癯。读书致经济，展卷窥唐虞。洒落复好古，图画尤所需。邂逅少游裔，挥染劳勤劬。缣素盈数尺，磅礡何萦纡。层峦接霄汉，势若龙虎趋。松桧荫华屋，疑是神仙居。一翁坐木榻，列侍双僮仆。奔趋奉茗饮，宴坐忘朝晡。风荡书帷动，云敛月色孤。于焉事幽讨，巢许以为徒。清风播寰宇，高致凌太虚。生也什袭藏，宝之类璠玙。持来索题句，老我诗肠枯。临风写短章，兴与秋旻俱。"}