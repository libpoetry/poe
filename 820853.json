{"id":"820853","title":"瑞鹤仙 集梦窗句","dynasty":"清末近现代初","author":"郭则沄","text":"洞箫谁院宇。渐酒阑烛暗，春随人去。轻阴便成雨。念青丝牵恨，几将花误。游情最苦。尽日向、流莺分诉。莫重来、吹尽香棉，更惜凤钩尘污。轻许醉鬟留盼，小扇翻歌，锦屏人妒。啼红怨暮。还暗忆，断肠句。怕烟江渡后，疏帘空卷，愁结伤春深处。最无聊、燕去堂空，夜温绣户。"}