{"id":"704554","title":"宫词","dynasty":"明","author":"黎景义","text":"日日芳颜换镜中，萦尘激楚亦徒工。如承宠锡应为燕，获侍宸游岂惧熊。翡翠箔疏寒影落，芙蓉帏寂暖香笼。玉环空自围冰腕，斟酌无人染守宫。桃蕊含芳乍欲披，雨来悲咽湿胭脂。已无一锁遗边将，还乏千金似画师。永巷夜阑莺语缓，上林春老蝶归迟。霓裳亦是鸣欢曲，声入长门却泪垂。团扇恩疏箧笥藏，东宫寥寂望昭阳。水晶帘覆彤墀静，云母屏开紫禁凉。暮雨几时寻旧梦，晚霞何意饰新妆。葭灰推却年华尽，愁逐银针綵线长。无恩虚带辟寒钿，鹙鹤梁林祇自怜。閤闭晏临窥宝镜，庭闲春戏掷金钱。披香荷宠歌词丽，积翠承欢舞席连。惭愧下陈常望幸，衮龙不见负韶年。芍药丛开耀紫微，万年枝折露华稀。竹盈锦户羊何往，花插香鬟蝶远飞。丹的似尝当疾避，韣弓无自与禖祈。瑶阶月皎空延伫，濯魄冰壶不忍归。白苧杨阿总断魂，木难长绝掌中恩。容矜二八能倾国，队逐三千学倚门。惭睹鸳鸯游皓月，憎闻鹦鹉话黄昏。窗前仙跸无寻处，弱草青馀辇路痕。怨敛青蛾久未开，何心红粉理慵来。杨花白洒宫墙絮，枫叶丹迷苑径苔。镠锁结衣扉影合，铜壶飞泪箭声催。近臣侍从多文学，谁似相如作赋才。殿阁幽深误细腰，翠翘琼佩倍萧条。千门榆柳霜枝偃，万井梧桐露叶飘。雁字数行愁易写，萤灯几点恨难烧。年年乞巧蛛丝密，复道凌空异鹊桥。冉冉流尘满绮罗，应门庭燎近如何。地寒不履金莲迹，天远难聆玉树歌。星灭烛笼绯焰射，日斜香篆绿烟多。红颜未及荷花色，菡萏常沾太液波。天帝徒惊忍弃拌，增城孤影自回看。楼东赋罢笔犹闷，塘上行歌声愈酸。心想翠华嗟采葛，梦旋金屋讶颁兰。然灯未赐房嵣枣，独倚熏笼敌夜寒。婵娟选御自良家，十载偏怜系臂纱。霞织薄衾吴绮冷，雪裁轻带越绫赊。恨随流水漂红叶，忧寄英云洒白华。不是阏氏秋塞苦，啼痕犹复点琵琶。后庭憔悴理蚕缫，绣闼谁怜短袖劳。翟羽拥云宫扇邈，龙鳞浮日御床高。迟秋荷实心偏苦，傲腊篁柯节愈牢。缘隔今生归命薄，讵将佳句寄边袍。"}