{"id":"743248","title":"宿姚家庄","dynasty":"清","author":"玉保","text":"驱车投荒村，夕阳满林薄。田家重款宾，殷勤开草阁。自云城中人，家世久萧索。徙居牛栏山，胼胝事耕作。薄田仅数亩，糊口异飘泊。迄今三世余，母子保藜藿。城中多族党，当时竞炫烁。一再过其门，嗣续叹日削。担种两不能，此身竟何托。白屋无冻馁，朱门有沟壑。君看贵家子，往往悲中落。闻言心惨凄，是非感今昨。凉月隔林来，西风卷疏箨。"}