{"id":"688354","title":"与大参刘文纲秋夜草堂联句三首","dynasty":"明","author":"江源","text":"十年南北看参商，今夕向缘会草堂。自笑家贫无旨酒，我怜宦薄但空囊。呼童刻烛催新句，见子抠衣问旧章。一榜故人今有几，情如骨肉莫相忘。叹谈宾主两相忘，休赋蒹葭第几章。廿载交游心似水，一生涵蓄腹如囊。我居城市犹村落，人在江湖忆庙堂。对酒直须拼一醉，不劳银甲按宫商。世事茫茫莫确商，相逢敢似聚星堂。多情绿绮更新调，无事青萍敛旧囊。陇右风烟还入梦，江南水旱合封章。明朝相别须相念，鱼鸟音书遽忍忘。"}