{"id":"807937","title":"金明池  茉莉","dynasty":"清","author":"陈维崧","text":"海外冰肌，岭南雪块，销尽人间溽暑。曾种在、越王台下，记著水、和露初吐。遍花田、千顷玲珑，惹多少、年小珠娘凝觑。奈贾舶无情，茶船多事，载下江洲湓浦。姊姊飘流离乡土。怅异域炎天，黯然谁与。燕姬戴、斜拖辫发，朔客嗅、烂斟驼乳。望夜凉、白月横空，想故国帘栊，旧家儿女。只鹦鹉笼中，乡关情重，相对商量愁苦。"}