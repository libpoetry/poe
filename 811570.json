{"id":"811570","title":"东风第一枝二首","dynasty":"清","author":"史承谦","text":"杏叶阴繁，蕉心碧重，东风不放帘卷。寻香怕认罗囊，觅句先题纨扇。春光去也，只剩与、轻寒轻暖。奈今宵、淡月笼烟，记起谢娘庭院。想多少、年时私愿，又添得、几番恩怨。相思恁日能消，薄倖今生怎免。欢期如梦，枉负了、当初心眼。问何时，嚼蕊吹花，更向绮窗重见。冷月交辉，暗尘迷路，令节新年重借。沉香慢火薰衣，绣幕明灯打马。合欢堂后，算几度、逢迎欢冶。到而今、尽化愁心，空忆那时元夜。且慢理、银筝翠斝。更莫问、钿车罗帕。情牵金凤屏边，人在玉梅花下。春城不禁，笑一任、飘过浓麝。纵年时、有约湔裙，只怕归迟春社。"}