{"id":"694289","title":"次韵林先生潮连馆中见寄","dynasty":"明","author":"陈献章","text":"烟村渺渺树成行，社屋三间是讲堂。竹叶林中堪送老，菊花篱下又逢霜。膳夫问煮鲂鱼美，田舍邀尝早稻香。入社撚须谁最数，共寻佳句答年光。祖母年高令伯归，白云丹陛共沾衣。小臣去国身多病，圣主留心日万几。一饭未能忘补报，百年终是懒依违。白头恐负垂髫志，记得城西就馆时。"}