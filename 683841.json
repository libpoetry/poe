{"id":"683841","title":"仲春二十日后梅花始盛偶成四绝","dynasty":"明","author":"王世贞","text":"二月行尽初日晴，千枝万枝玉纵横。常年花谢今年发，始信春迟却有情。色观空来定几旬，东园初吐屐痕新。莫嫌春勒梅花晚，也胜无梅负此春。西园几树玉横斜，雨打风吹一任他。纵使春光耗磨尽，不甘三月伴桃花。瘦骨崚嶒老不群，怯他春雪爱春云。自从参得罗浮梦，消息依稀见几分。"}