{"id":"1120017","title":"上皇子嘉王生辰诗三章","dynasty":"宋","author":"陈傅良","text":"两官频燕喜，交举万年觞。会庆川方至，重明日未央。圣贤何继世，孙子更宜王。闻说斯干梦，祥占近一阳。造次依儒术，朝回只一经。更无他嗜好，端是众仪刑。符应当良月，声华自妙龄。帝垣从此日，光焰粲前星。要识皇图永，当观艺祖初。维持今尽是，回复更何如。庸陋谁推毂，衰迟此曳裾。惭无为寿具，独袖一编书。"}