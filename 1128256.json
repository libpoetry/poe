{"id":"1128256","title":"蔡州叶翰林寄示近诗次韵八首 九日雨中对菊忽忽块坐用雨中对花韵三首","dynasty":"宋","author":"程俱","text":"胸中有天游，一室未为迫。永怀东篱翁，那复有此客。重阴败佳辰，长雨不为泽。堆豗对黄华，菜色被臧获。黄华亦萧条，伴我霜鬓白。犹能相呴嚅，嫩叶供小摘。去年蛾眉山，痛饮真得计。新蟾继秋阳，明洁谢点缀。今年坐蜗庐，檐溜落空砌。花开信多雨，会少苦分袂。茫茫大块间，游子况无蒂。百年能几何，行复惊改岁。危心如危弦，未断先凛凛。风庭忽知秋，中夜不安枕。力行无远涂，积缕成重锦。男儿未盖棺，雅志安得寝。荣衰非所念，身世固已审。亦复羡久生，聊为老篯饮。"}