{"id":"13866","title":"月宫词·宫中月明何所似","dynasty":"唐代","author":"杨巨源","text":"宫中月明何所似，如积如流满田地。迥过前殿曾学眉，回照长门惯催泪。昭阳昨夜秋风来。绮阁金铺情影开。藻井浮花共陵乱，玉阶零露相裴回。稍映明河泛仙驭，满窗犹在更衣处。管弦回烛无限情。环佩凭栏不能去。皎皎苍苍千里同，穿烟飘叶九门通。珠帘欲卷畏成水，瑶席初陈惊似空。复值君王事欢宴，宫女三千一时见。飞盖愁看素晕低，称觞愿踏清辉遍。江上无云夜可怜，冒沙披浪自婵娟。若共心赏风流夜，那比高高太液前。"}