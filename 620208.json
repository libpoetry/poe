{"id":"620208","title":"辛巳秋奉命偕成国新乐及礼臣同相孝陵值成国寿日排律言贺中元后一日","dynasty":"明","author":"黄锦","text":"暑退中元后，祥开岳降初。月轮谦有受，川德盛方潴。爽气翔高宇，凉飙动六虚。槎浮凌蜃泛，药捣傍蟾茹。阿母乘云驭，群仙降玉除。为传青鸟信，言奉紫霞书。有馔多麒脯，无觞不露湑。涟漪烽树发，飘飏凤笙嘘。舞奏霓裳袅，歌赓桂棹徐。婆娑今半百，笑傲历千馀。孝寝行将近，河流委以纡。皇皇钦简命，赫赫戒衣茹。剔攘存桢干，封培禁铄锄。龟螭增宝碣，金石炳玄庐。返旆朝丹阶，承恩锡路车。南山歌乐只，北海庆华胥。带砺永无极，冈陵同宴如。"}