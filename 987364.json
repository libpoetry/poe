{"id":"987364","title":"送不浮弟归金陵","dynasty":"宋","author":"高斯得","text":"分袂四百旬，盍簪三十日。君来一何迟，君去一何疾。题彼原上鸰，飞鸣不相失。奈何缘薄宦，参辰各方一。我须尽成丝，君紒才如栗。人生几相见，岁月去如斥。两苏欠同归，二陆事堪慄。天伦盎中荠，富贵剑头蜜。岷下饶蹲鸱，吴中富仙朮。纵不死同丘，其可生异室。愿君解龟后，休汝毋他适。建邺水易滋，武昌鱼多乙。急来共藜羹，荫此青林密。春风棣华开，溪头望归鹢。"}