{"id":"13730","title":"酬南园新亭宴会璩新第慰庆之作时任宾客","dynasty":"唐代","author":"权德舆","text":"南宫烟景浓，平视中南峰。官闲似休沐，尽室来相从。日抱汉阴瓮，或成蝴蝶梦。树老欲连云，竹深疑入洞。欢言交羽觞，列坐俨成行。歌吟不能去，待此明月光。好逑蕴明识，内顾多惭色。不厌梁鸿贫，常讥伯宗直。予婿信时英，谏垣金玉声。男儿才弱冠，射策幸成名。偃放斯自足，翛然去营欲。散木固无堪，虚舟常任触。大隐本吾心，喜君流好音。相期悬车岁，此地即中林。"}