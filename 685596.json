{"id":"685596","title":"哭熙儿二首","dynasty":"明","author":"邓云霄","text":"玉碎珠沉无见期，茫茫天道总堪疑。探环诞妄人何在？舐犊凄凉老更悲。无药可医愁里病，返魂空忆梦中儿。哀猿断雁声虽苦，不似衰年哭子诗。秋水为神骨自清，谁知夭折竟无成。黄泉相见肠先断，白发催人梦亦惊。只为钟情沉苦海，难将薄酒破愁城。几回风雨残灯夜，遥听哀哀寡妇声。"}