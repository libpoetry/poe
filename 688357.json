{"id":"688357","title":"陈德修大参先生招余饮于紫微分署遂相与联句二首","dynasty":"明","author":"江源","text":"紫微分署面青山，豸绣过从对古颜。世事可能消一酌，穷民安得庇千间。树移晴影日轮午，香袅篆烟炉火殷。明发官程又相别，诗筒从此不须悭。忙里光阴何太悭，绊人官事此时殷。心悬魏阙江湖外，梦绕乡关水石间。廿载病躯犹故态，五陵豪气自红颜。相逢且尽杯中物，共看白云归暮山。"}