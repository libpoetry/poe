{"id":"1215463","title":"送钱塘琴士汪水云","dynasty":"元","author":"陈泰","text":"三十年来丧耆旧，天下弹琴水云叟。犹疑侠气世间无，自说蹉跎晚何有。汉宫华丽阴贵人，臣忝近岁居宫门。东观初令习书史，宝诏再直行丝纶。熙明殿中早朝罢，仗内玉辇扶皇君。昭容传诏促侍燕，屏弃旧乐嫌缤纷。调弦始学凤凰语，度曲便觉声有神。银山千片潮捲雪，天马万匹风驱云。龙颜正色动一笑，锦幄劝醉葡萄春。今时富贵眼看尽，异域飘零心尚存。流传弟子竟谁在，散落江湖嗟独闻。人生底用誇长健，白首青衫泪如线。尊前指法斗呼韩，玉腕香馀梦中见。"}