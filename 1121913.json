{"id":"1121913","title":"效宫词体上文太师十绝","dynasty":"宋","author":"范纯仁","text":"三纪中书更有谁，致君尧舜似皋夔。频年力请方归第，天子临轩册太师。太师还政异寻常，前殿铺张册礼忙。入对谁知年八十，身轻拜舞谢吾皇。吾皇重喜见仪形，对御排场结綵棚。才见罢时先赐宴，御前亲劝一金觥。上前一饮釂金觥，侍宴群公喜且惊。吕尚鬻熊今复见，神仙不必在蓬瀛。蓬瀛闻说有仙居，甲第园林想亦如。绕圃琅玕抽翠竹，平流瑟瑟走清渠。清渠泻水灌东田，十顷方塘不种莲。白鸟往来明镜里，画船安稳坐青天。天上虽传周伯星，应期为瑞有常经。未如全享康宁福，访水寻山到处行。行乐心清日日添，诗豪酒健独能兼。从容对客忘威重，自是天真不是谦。谦虚久已得民心，三尹西都惠爱深。一自安车朝阙去，万人侧耳听归音。归日天恩赐画船，倾城士女尽迎观。园家连夜惊筠笼，为趁明朝献牡丹。"}