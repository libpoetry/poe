{"id":"554629","title":"同钝庵诸公吊李侍御墓","dynasty":"明","author":"郑文康","text":"郭外东南隅，行行仅六里。土地颇高肥，泉流亦甘美。昔人爱此民风和，王公薤露时来歌。谁知兴废眼前事，旧坟渐少新坟多。杨生一乡彦，考盘在空谷。官田时趁雨中耕，父书夜向灯前读。乐庵之墓屋东头，人物吾邦第一流。杨生怀贤悯芜秽，有时岁事来恭修。斯文在斯人，斯人不可作。我欲荐梅花，梅花已零落。呜呼三尺法天下知，先生之封谁敢夷，先生之封谁敢夷。"}