{"id":"263900","title":"望海潮·观猎","dynasty":"清代","author":"尤侗","text":"辽西重地，东临碣石，朔风塞马萧萧。台上呼鹰，碛中走狗，千人弓箭横腰。牙纛抗招摇。看雕翎落处，雨血风毛。日暮山空，寒乌饥兔正悲号。将军坐地分曹。有健儿行炙，美女弹槽。再打一围，扬鞭归去，戍楼画角声高。何似霍嫖姚。笑当年猿臂，射石空劳。顾语参军，醉中磨盾好挥毫。"}