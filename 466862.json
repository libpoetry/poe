{"id":"466862","title":"杂诗二首","dynasty":"当代","author":"李达","text":"暮从密林过，林老数百年。风烟恒自起，况当暮雨天？天晴暮霭绕，暮鸟归翩翩。啾唧千百众，聒耳亦可怜。欲即不敢即，况乃久迁延？地上鸟粪满，又惧著吾颠。尝闻古老言，著者其运偏。嗟我未尝著，穷年遭熬煎。栖栖九州内，回首多罪愆。虽著不过此，俯仰暮林前。园中银杏树，栽自我移居。初栽儿未诞，儿今已读书。中间久未见，霅溪淹清渠。幸有尔枝叶，日日庇吾庐。见我父与母，朝出驱其车。暮接吾儿归，念之辄长歔。及我归来日，萧骚鬓发疏。见我寒牖下，俛首勘蠹鱼。惊我忽延颈，摵摵鸣天墟。岁阑万叶黄，风吹满前除。"}