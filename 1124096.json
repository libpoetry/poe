{"id":"1124096","title":"在伯教授为考试之行不知其地漫成五诗送之","dynasty":"宋","author":"赵蕃","text":"雨后翛然遂欲秋，登临正尔要诗流。君行端复何所往，但道东之一舸游。已孤万古中秋月，为约黄花九日杯。但得交情常旧雨，不辞尊酒理新醅。君行不到武昌下，别驾西京刘更生。但想新知作倾倒，莫闻高论吐峥嵘。平生未识荆州牧，诗卷记评王进之。铃阁纵谈询保社，幸无过语恐遭嗤。峡州使君我所亲，书去犹新报未闻。此士如今为第一，见之烦为致慇勤。"}