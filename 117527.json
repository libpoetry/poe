{"id":"117527","title":"赠提刑贾司门青","dynasty":"宋代","author":"苏辙","text":"前年乘舟护南河，宛丘官舍酣且歌。去年持节忧犴狱，驱车道路日不足。今年春风尘土黄，远赴三州议繇役。天子忧民法令新，整齐百事无闲人。苗耘发栉何时已，回首昔游如梦寐。区区学舍曾未知，春晚日长唯有睡。才智有余安得闲，疏慵顾我自当然。喜君未忘太平事，独称赦书旌孝子。"}