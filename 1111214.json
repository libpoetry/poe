{"id":"1111214","title":"午暑睡起忽怀范武子走笔当简","dynasty":"宋","author":"许及之","text":"读书岩中范武子，尔有此地何时归。岩边有石不可煮，世间万事巧相违。火云烁石畏出户，正似雪深坚卧时。吾甘饥冻死即死，触热生惭褦襶儿。尔近添丁亦可喜，丁多何补于明时。除却操戈与执耒，此外文墨徒尔为。暑风翕翕树头动，吹过井梧方是凉。拂拭桃笙阴处卧，谁知我亦出羲皇。睡来只有茶一碗，共啜何人眼暂明。忽忆都钱范监库，种来脩竹似渠清。尔家阿换秀而温，三岁知音可共论。唱得痴顽三昧曲，新来何似许监门。"}