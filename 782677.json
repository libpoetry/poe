{"id":"782677","title":"题吴好山采药图","dynasty":"清","author":"戴亨","text":"胸中万卷罗经济，世不我知将焉逝。方袍箬笠入深山，孤情冥结烟霞契。松巅老鹤盘空青，石上流泉濯流秽。还随鹿豕历崟崎，采斸灵苗调沆瀣。此时已觉身骨轻，无待仙真授缄秘。那知名早列丹台，灵风导引虚无际。耳边密语世稀闻，指点天根在西兑。归来闭户养玄关，得一堪矜万事备。始知大药非外求，个中自有真天地。从此儴佯作散仙，提筐荷锸原儿戏。"}