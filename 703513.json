{"id":"703513","title":"雪公寄书入山偶成二律","dynasty":"明","author":"释函可","text":"何处堪逃乞食名，半龛残雪裹馀生。莫愁壑浅云难卧，无那溪流水有声。飞矢漫追孤鹤影，遗弦不作老龙鸣。只今最恨千层石，难隔庾关万里情。休道寻山山未深，冰崖木佛共萧森。寒钟不到疏林外，幽月空劳碧涧浔。狱沉顽铁还馀气，爨后枯桐欲绝音。珍重故人相惜意，尺书真不数双金。"}