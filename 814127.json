{"id":"814127","title":"千秋岁  寿柏乡魏相国二首","dynasty":"清","author":"陈维崧","text":"黑头台鼎，画戟牙门整。文笔健，风裁正。芙蓉丞相府，屈轶中书令。论事业，从来魏自同于丙。北斗斜珠柄，南苑陈金镜。司马相，臣民庆。明堂朝玉帛，太庙编钟磬。鱼水乐，千秋不数贞观盛。沙堤隐隐，直接丹霄近。臣稷契，君尧舜。天留黄阁老，月照头厅印。还说道，秋期今日悬弧准。帘外凉飙紧，阶下新桐引。仙酝熟，宫袍俊。地居卿贰上，骨带神仙分。齐献祝，恒山苍翠堆千寸。"}