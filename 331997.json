{"id":"331997","title":"沁园春·读子厚新词却寄","dynasty":"清代","author":"曹贞吉","text":"不见澄庵，六年于兹，思如之何。忆大明湖畔，论心握手，之莱海上，痛饮高歌。以子襟怀，消人鄙吝，叔度汪汪千顷波。分袂后、想生平意气，暗里蹉跎。惊闻二竖相苛。早伏枕、山中岁月多。幸清漳第近，时过小阮，人来不夜，问讯无他。拼事医王，未驱穷鬼，且负青青六尺蓑。长安市，怅故人疏放，老子婆娑。"}