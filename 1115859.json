{"id":"1115859","title":"故枢密宋给事挽歌三首","dynasty":"宋","author":"杨亿","text":"宸游方扈从，移疾废枢机。步辇亲临问，肩舁遽告归。忽闻号左毂，旋见泣中闱。城郢遗言切，忠魂定有依。六龙初展义，七圣尽陪游。塞外狼烟起，军中羽檄稠。汉帷方借箸，庄壑忽沉舟。不奈良臣死，秦医亦漫求。永辞温室地，长别谏书帷。玉恨埋黄壤，星愁析紫微。薤歌偏怨咽，衮敛更光辉。可惜岑文本，辽阳不共归。"}