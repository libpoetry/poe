{"id":"1236899","title":"谢无疑将归延平留诗为别次韵二首","dynasty":"元","author":"柳贯","text":"裘葛亦何事，为人司暑寒。微哉一封垤，欲等嵩华看。如将射变率，未免噎废餐。我贫不自遂，早知行路难。邂逅与君别，好怀讵能安。为语南飞鸿，雪迹何时漫？龟山载道南，伊阙无全书。遁翁受李氏，一轨行众涂。如人执蓍蔡，于物察鸢鱼。至今表乡学，粹美不近迂。得君羁旅中，滞念尽刊除。讥评世亦有，鉴裁我岂虚。唯应双剑光，贲子幽贞庐。"}