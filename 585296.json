{"id":"585296","title":"赋得竹亭","dynasty":"明","author":"方献夫","text":"古称此君子，直节多清风。更有岁寒心，将与松柏同。君子不可少，世情良恶逢。况有桃李华，依依竞春容。小人本易进，君子道固穷。雅好自天性，深交若神通。日夕对君子，萧然坐亭中。君子不可违，宦辙随西东。亭移竹不改，晚节能有终。湖江流泽远，瓯越纳春融。善政在人心，谁知君子功。至德本难言，山歌讵能工。歌罢魂孤飞，可爱不可从。"}