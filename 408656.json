{"id":"408656","title":"九日偕兄弟登少岷山作","dynasty":"近现代","author":"李超琼","text":"茱萸红熟霜天晓，兄弟曾无一人少。秋光满地出家园，万仞峰头看浩渺。我家正对少岷山，山作屏风几叠环。雨翠睛岚都在望，廿年惜未一跻攀。年来踏倦锦城路，一棹南旋秋欲暮。联床睡起携樽行，立石渡头截江渡。是时天气久晴朗，稻孙刈尽郊原敞。不须纡道绕溪唇，径越梯田上崖掌。绿崖一线羊肠恶，洞号穿心碥仄脚。仙人仙去已千年，不见白猿还采药。何人好异读书来，石室斜向泸江开。诗碣名字半磨灭，过汝不暇剜苍苔。蜗旋蚁转度丛竹，几曲之溪惊到目。山僧招我倚栏看，万点黄金绽新菊。天风吹衣杯在手，长啸焉知帽落否。乡关易老少年心，惊人诗句空搔首。伯兮叔兮莫辞醉，此间可枕黄花睡。前度刘郎已灰尘，谁向诗中问糕字。狂言未尽晚烟冷，下山踏乱斜阳影。回看笔架三峰齐，新月半钩在东岭。"}