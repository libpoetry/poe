{"id":"705650","title":"哭稼轩留守相公诗一百十韵用一千一百字","dynasty":"明末清初","author":"钱谦益","text":"师弟恩三纪，君臣谊百年。哀音腾粤地，老泪洒吴天。杀气南条急，妖氛北户缠。行宫逾越峤，留守限灵川。仓卒闻风溃，逡巡厝火然。操戈乘内间，解甲起中权。卷土心仍壮，凭城誓益坚。喧呼齐辫发，奋击祇张拳。刀锯徒为尔，冠裳正俨然。归元髯上磔，嚼齿爪中穿。荀偃含犹视，张巡起欲旋。扬扬神不乱，琅琅语争传。徒抱衔须痛，谁能咶血怜。伤心寝门外，为位佛镫前。一恸营魂远，三号涕泗涟。修门归漠漠，故国望姗姗。虞殡歌休矣，巫阳筮予焉。吴羹凄象设，楚些怆蝉联。魂复新遗矢，神栖旧坐毡。灵衣风肃肃，幽啸雨溅溅。清夜前除酒，明镫近局筵。逢迎伤剪纸，送别忍烧船。黄鸟身其百，青龙岁半千。四游余渺莽，八翼罢腾骞。飞铁兵轮重，为铜物冶全。庚寅徵揽揆，辛卯应灾躔。剑去梧宫冷，刀投桂水煎。训狐宵叫啸，婴蜺昼连蜷。斗涧龙伤血，崩崖蜃吐涎。拊心看迸裂，弹指省轰阗。攀附龙门迥，追陪鹤盖连。园林规绿水，屋宇带红泉。一饭常留客，千金不问田。以忙消磈垒，及夏领芳妍。日落邀宾从，舟移沸管弦。丹青搜白石，杖屦撰松圆。齿马成吾老，童乌忆汝贤。兔园温句读，蛾子学丹铅。枕膝应传喜，登楼独许玄。青春凭騕袅，白首托夔蚿。桃李西江宰，梧桐左掖员。裂麻心胆赤，恤纬鬓毛宣。北寺偕书狱，西曹互橐饘。朱游和药切，黄霸授经专。铜马神州沸，金鸡密网蠲。甘陵录牒寝，元祐党碑镌。北阙惊传火，东郊狎控弦。帝车俄运转，天步久迍邅。鳌足倾三极，龙胡断八埏。关山留北顾，宗祏寄南迁。江左朝廷小，交南节钺偏。风云天路偪，翼戴本支便。宗泽回銮表，刘昆劝进笺。岭边求日月，规外别坤乾。翼轸开营壁，湘漓抵涧瀍。只身支浩劫，赤手捧虞渊。插羽钩庸蜀，分茅铒益滇。黄农罗种落，邕桂簇戈鋋。青犊乌仍合，红巾蚁并缘。反王收魏豹，别将置梅鋗。白象扶丹毂，乌蛮曳彩旃。庐儿宿卫直，厮养彻侯骈。画诏行营里，除官御览先。两宫汤药使，中禁洗儿钱。一旅基将肇，三分业未竣。连鸡惛蚌蛤，咥虎玩腥膻。画地翔河鸟，婴城坠纸鸢。执冰嘻狒狒，投缒引蠕蠕。履善穷江表，庭芝殉海?。誓书申决绝，望拜告精虔。目裂光如炬，膋藏血化殷。花门剺面改，藤帽枕尸还。青草迎飞旐，黄茅拥过輲。虚祠包箬饭，峒祭卜筳篿。故岭虞山似，新愁桂岭牵。丹心石路折，皓魄火云鲜。尽说南朝李，何惭东海田。铸金身故在，刻木首非捐。列列羞祈死，淹淹笑祝延。葭灰阳解駮，火井焰浮烟。错莫嘶泥马，分明叫杜鹃。朔方唐故事，纶邑夏前编。率土诚延伫，敷天忍弃捐。云旗翻毕口，星矢直狼肩。壁垒分行阵，雷风合弭鞭。白山崖倒侧，墨水浪平填。鹑尾南回越，旄头北扫燕。誓师三后所，饮御五车边。改葬新班剑，舆尸故马鞯。羽门颁綟绶，麟阁列貂蝉。画壁雕戈动，祠堂兕甲县。传芭歌沓沓，荐荔鼓鼘鼘。后死身余几，先生腹尚便。不成升屋哭，弥想对床眠。单孑留形影，凄凉度陌阡。鸡窗言仿佛，蛛匣字蜿蜒。西第花犹发，东皋草欲芊。经过光景眩，识路梦魂颠。太息看梁栋，沉吟仰屋椽。移山谁负畚，蹈海可乘艑。守器纡奔问，余皇肆溯沿。祝予双泪涸，将伯寸心㾓。长夜歌将阕，穷尘恨始湔。荡阴《三士》咏，蜀国《八公》篇。乡梦凭温序，哀词属马汧。降神天意远，养士国恩绵。汗竹新书史，浇花近扫阡。明明老眼在，拭目向空玄。"}