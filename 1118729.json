{"id":"1118729","title":"出塞四首借用秦少游韵","dynasty":"宋","author":"陆游","text":"北伐下辽碣，西征取伊凉。壮士凯歌归，岂复赋国殇。连颈俘女真，贷死遣牧羊。犬豕何足雠，汝自承馀殃。煌煌艺祖业，土宇尽九州。当时王会图，岂数汝黄头。今兹缚纛下，状若觳觫牛。万里献太社，裨将皆通侯。符离既班师，北讨意颇阑。志士虽有怀，开说常苦艰。诸将初北首，易水秋风寒。黄旗驰捷奏，雪夜夺榆关。小丑盗中原，异事古未有。尔来闾左起，似是天假手。头颅满沙场，馀胾饲猪狗。天网本不疏，贷汝亦已久。"}