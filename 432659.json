{"id":"432659","title":"杞人吟五首","dynasty":"近现代","author":"宗远崖","text":"东瀛传是陨星坑，四散飞尘掩日精。莫笑忧天徒自苦，恐龙绝迹事堪惊。塔林日夜冒浓烟，酸雨因风度远天。世界即今无净土，欲从何处觅甘泉。伐木丁丁莫肯休，坐看林海变荒丘。长江今亦浑如此，未必黄河本浊流。地下能源纵未枯，太空温室亦堪虞。须知两极冰消日，要改寰球陆海图。今朝庐舍昨园田，人海洪波漫四延。耕地若非天上辟，来时真恐断炊烟。"}