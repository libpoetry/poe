{"id":"675361","title":"酬孟望之","dynasty":"明","author":"王廷相","text":"历乱秋鸿影，送我秋风悲。秋风别君黄叶寺，走马秦关今几时。秦关雍水帝王州，汉阙唐陵灞浐头。古来词客不相负，暇日独寻名胜游。华严川上云霞开，紫阁峰前锦绣堆。千载磨漫辋川画，今人指点昆明灰。皇图霸业惟流水，遗魂古祠空蒿莱。昂藏四老在何处，寂寞五陵真可哀。观山观水秋风客，落日怀君晚坪赤。云中递我尺素书，远道开缄三叹息。睢阳蔡黄门，大梁田给事。明月春花轩，相呼吾与子。百壶倾倒不论钱，谁识长安四酒仙。酬尧酬舜舜不起，把酒休歌行路难。山公醉来忘捉鞭，骑马马走青楼前。楼头倡女远相认，襄阳小儿笑向天。习家池平几千载，山公风流至今在。头童齿豁行相及，停觞住拍欲谁待。登山览胜秋茫茫，此时忆君空断肠。东飞伯劳不辞远，瑶草灵芝好寄将。"}