{"id":"436741","title":"鹧鸪天 重九日敬用遁庵兄韵","dynasty":"金末元初","author":"段成己","text":"那得工夫上酒楼。谁家皮里更阳秋。但教閒事心头少，免致清霜镜里稠。休咄咄，尽悠悠。佳时来往亦风流。百年光景无多子，请向尊前听解愁。手段惭非五凤楼。题诗把菊负清秋。黄柑旋拆金苞嫩，白酒新篘玉液稠。身外事，付悠悠。牛山何必涕空流。不如且进杯中物，一酌能消万古愁。豪气消磨百尺楼。忧来一日抵三秋。故人落落晨星少，新冢累累塞草稠。思往事，去悠悠。夕阳回首忽西流。叶声偏入愁人耳，声本无心人自愁。"}