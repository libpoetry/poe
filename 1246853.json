{"id":"1246853","title":"代送贡友瞻幛诗","dynasty":"元末明初","author":"唐桂芳","text":"宛陵南湖郁相扶，山如走马水直趋。菰蒲两岸潴万顷，集有鸿雁跳有鱼。闻君卜筑历几世，遂以姓显称楚吴。白头学士文章伯，日日待诏承明庐。仰觐清光才咫尺，殿头催赐春满壶。谢庭玉树照耳目，一一捷足功名途。情知凤雏出丹穴，毛质自与凡禽殊。朅来司会紫阳里，朝坐学舍夜读书。秋徵仓廪如斗大，米粒爱护明月珠。锱铢累积肯縻费，共喜买田割膏腴。三年细满返故里，旧栽杨柳今扶疏。上堂父母问起居，下堂兄弟尽友于。一门被服青与紫，我诗宜绘家庆图。"}