{"id":"288443","title":"丁香结·江庐岫英，亢虎次室，自美洲归，舟中献舞，共以银丝囊为锦标赠之","dynasty":"现代","author":"袁克文","text":"霞鹜平帆，浪涛惊楫，朱幄暗摇香雾。尽舞凫歌纻。淡景色，彩翼轻娇飞露。绮琴微宕促，淩波逝、叠叠浅步。回裾翔佩，咫尺遥天，山云早布。望处。是第一枝头，倦歇光随影驻。共献珍囊，银丝密织，皎颜同素。应记嘉会碧海，四极苍茫渡。闻长槎横遍，但说伊人袂举。"}