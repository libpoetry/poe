{"id":"99979","title":"中秋月寄子由·舒子在汶上","dynasty":"宋代","author":"苏轼","text":"舒子在汶上，闭门相对清。郑子向河朔，孤舟连夜行。顿子虽咫尺，兀如在牢扃。赵子寄书来，水调有余声。悠哉四子心，共此千里明。明月不解老，良辰难合并。回头坐上人，聚散如流萍。尝闻此宵月，万里同阴晴。天公自著意，此会那可轻。明年各相望，俯仰今古情。"}