{"id":"697475","title":"古意赠云间唐子四章","dynasty":"明","author":"胡应麟","text":"飘飘云中鸿，口衔尺素书。有美云间客，宛在天一隅。兰台振高躅，青骢曳华裾。初承百里命，栽花烂长衢。鸣琴讼堂上，素幕垂清虚。泠然念同调，发箧贻双鱼。赠我金错刀，投我琅玕珠。感子缱绻怀，殷勤系罗襦。岂无倾城色，贵此无盐姝。林风冉冉暮，岁晏羌何如。哲人代沦谢，大雅谅难作。世路日凌夷，词场巧枘凿。睊睊郢都匠，戾目陵阳璞。何彼金闺彦，高谊振顽薄。尺书寄远道，论交慰离索。风霜粲华缄，飒爽动林薄。神剑贻雷张，仙舟伫李郭。寥寥九成奏，孰振钧天乐。千人失酬和，片语谢雕琢。泠泠金石声，三叹起韶濩。神交岂在面，片诺为生平。缅彼古圣贤，立谈盖自倾。伊人瑚琏器，光辉耀连城。跫然穷谷中，晤言托同声。朱弦久摧绝，为子绕夜鸣。伤哉白日暮，俟彼黄河清。金石有时泐，浮华安足营。所希大业崇，努力追炎京。百世犹比肩，千载垂令名。区区九州内，胡惧不合并。大江际天流，将子一苇航。飞涛如雪山，日夜奔钱塘。同心苦离索，泪目驰河梁。岂无盈觞醪，我友不共尝。蒹葭被白露，林叶何萎黄。朱弦感人怀，怨彼离别长。翩翩两龙剑，各逐晨风翔。雄雌一朝合，紫气腾岩廊。许身贵许心，片诺为肝肠。寄谢久要客，形骸良可忘。"}