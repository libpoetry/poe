{"id":"1087694","title":"奉酬子厚咏雪之作","dynasty":"宋","author":"朱熹","text":"遥夜不能寐，披衣起彷徨。仰视天正黑，寒气惨悲凉。飞霰忽下零，雪花亦飘扬。飘扬未云已，须臾满空翔。前山失旧姿，川谷流素光。念昔少小时，无事志四方。五年江海上，不见雪与霜。飘飖今日情，浩荡谁能量。凌晨饮一杯，竟日守空堂。伫立玩奇变，永言获新章。踌躇欲何报，玉树生琼冈。"}