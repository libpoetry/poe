{"id":"491520","title":"题李子翀所藏罗小舟青松障子歌","dynasty":"明","author":"刘崧","text":"罗君画松奇且雄，两株屹立青天中。已愁白昼结寒雨，更觉素壁吹长风。横梢屈铁苍皮健，恍惚垂云青一片。若非巫峡道中逢，定向华山峰顶见。深林无人日色昏，萧瑟似有孤啼猿。苍根下走岩石裂，清响暝与溪流喧。古来志士沦野草，每见良材叹枯槁。何如此树保天真，千岁高堂奉君老。"}