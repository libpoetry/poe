{"id":"61284","title":"市虎行·市中有虎","dynasty":"明代","author":"赵南星","text":"市中有虎，白日食人。群狼从之，往来侁侁。有万斯家，救命于腹。劲弩不射，深藏潜哭。父母谓虎，人性至贵。胡忍歼夷，以充尔胃。虎谓父母，匪人弗甘。尔视则人，我视则餐。父老震恐，间入公府。吁诸大夫，活此耋竖。大夫曰唉，尔食无知。吾方闭门，何救尔为！父老闻言，涕泗滂沱。有庳奚罪，天地则那。"}