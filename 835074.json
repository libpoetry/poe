{"id":"835074","title":"无闷 题友人小照","dynasty":"清末民国初","author":"奭良","text":"揽辔清游，西度玉关，东涉松花饮马。记洛邑监河，颖滨观稼。引起胸中突兀，指万里、龙堆堪陶写。曰归未得，摩挲两鬓，镜中如画。聊且。且休暇。赖买得箕山，结邻栾社。甚五绾银黄，颂声盈野。一枕希夷梦稳，祗霁月、光风閒来者。但更祝、商皓相逢，共絮戴星情话。"}