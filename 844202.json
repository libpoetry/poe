{"id":"844202","title":"华胥引 春夜同紫帆，用玉田韵","dynasty":"清末民国初","author":"易顺鼎","text":"微波月地，水样流年，浸来都湿。觅影偏逢，凉魂步入花路白。啼鹃泪尽东风，感离红家国。今夜星前，恨天有个人立。拾片梨云，算不许玉香遗逸。瞒鹦浅坐，怎被暗愁知得。千古春怜才子，只沉香亭北。小小山楼，让侬来领空色。离鸾院落，月浸柔天，绿春如湿。钏响荒唐，梦中记起松腕白。十年清夜吹箫，向垂杨江国。带露敲扉，睡莺花上惊立。帘影摇镫，肯话我生平疏逸。沉沉小叹，多恐凉蟾听得。便趁一丝香雾，到高楼西北。冰透相思，余寒尚在衫色。"}