{"id":"575806","title":"湘妃曲","dynasty":"明","author":"孙蕡","text":"沅江木叶下，洞庭秋水多。湘灵美清夜，隐约倚层阿。冰雪耀玉容，远山敛翠娥。风鬟散香雾，美盼溢回波。明珰结珠佩，绞绡夹素罗。金支色璀璨，翠蕤光荡摩。小环奏玉箫，双成鼓云和。瑶管杂哀怨，清弹间啸歌。妙曲随风扬，馀音泛流霞。林端舞鸾鹄，水际起蛟鼍。问汝何所思，慨叹慕重华。轩车去杳邈，黄陵起嵯峨。汀洲生蘼芜，松柏挂女萝。清涕下洒竹，斓斑隐成花。日暮天气肃，星移岁蹉跎。灵荃不可见，婉娈悲如何。九原傥可作，千载复来过。"}