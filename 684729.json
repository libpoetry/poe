{"id":"684729","title":"无题","dynasty":"明","author":"王彦泓","text":"玉壶传点出花丛，青鸟衔笺尚未通。砌就银湾乌不度，筑成瑶圃鹤难逢。春浓逗梦三千里，路暗迷人十二峰。蜡照渐微香灺冷，佩声才达画堂东。绕枕离怀话未穷，河梁只在此楼中。迎愁月剩三分白，隔泪灯摇一点红。有雾不曾遮别路，随风想得过花丛。王昌望里千回首，满院帘栊飏晓风。"}