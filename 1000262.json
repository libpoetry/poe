{"id":"1000262","title":"题婺源胡氏翛然堂","dynasty":"宋","author":"强至","text":"歙山碧参差，歙水绿演漾。之子山水间，筑室傲天壤。山空鸟飞鸣，水净鱼下上。观鱼悟至乐，听鸟悦幽响。一樽泯悲欢，万事齐俯仰。人境两翛然，无复尘区想。故人石渠英，缘以命堂榜。作诗羡高怀，中服非外奖。嗟今急名人，疾足投世网。心挠迹固喧，求得道已枉。兹理曾莫知，所趋岐已两。予亦慕子徒，泉石久思往。何当伴琴觞，一鼓东南桨。"}