{"id":"419560","title":"八声甘州 闻行严丈年来爱倚屯田此曲，且传近又奉命南飞，赋此寄之","dynasty":"近现代","author":"龙榆生","text":"趁东风、振翼向南溟，挟来几分春。似幽燕老将，沈雄气发，落纸惊人。唱出新声几层，妍暖称芳辰。试问门前柳，怎斗丰神。凝想屯田佳制，又江天过雨，景物都新。爱沙明水净，随处好垂纶。阐幽潜、罗池回睇，散旧愁、相共析奇文。襟怀展，料掀髯处，更扫千军。"}