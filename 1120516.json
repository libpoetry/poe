{"id":"1120516","title":"以黄公金华伯五字为韵上黄仲秉侍郎","dynasty":"宋","author":"周孚","text":"求道固多岐，我马玄以黄。耳闻老叔度，欲聚三月粮。今日复何幸，得上君子堂。医门不拒疾，请试囊中方。先朝盛文物，最盛元祐中。我生百年后，深思附冥鸿。人欲天不违，今复识此翁。何以知其然，风味如长公。古货不易售，八荒孰知音。零落子云书，尘埃伯牙琴。我戆久病此，属公听呻吟。可笑朱汗漫，屠龙费千金。硬语斡地轴，奇辞拔鲸牙。向来豫章公，一洗空百家。此灯不可传，公实优昙华。银河会可穷，从公丐灵槎。名如九鼎重，笔有万钧力。甘从颍川最，厌就承明直。顷时未承颜，既见有矜色。归语同舍生，吾几类河伯。"}