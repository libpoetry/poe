{"id":"843205","title":"题杨子勤日知荟说讲义印本后","dynasty":"清末民国初","author":"陈宝琛","text":"圣清极盛稽乾隆，十全五福基补桐。初元日知裒少作，檃括四部光熊熊。六传神孙缵祖绪，遁野听训畴司聪？从臣奉敕上讲义，经纬经史观其通。间徵前事藉毖后，长源敬舆孰与忠？暝思晨写斋祓进，对越陟降孚渊衷。廿年龙德有潜见，远蹑王迹都岐丰。是编在御资出治，留副私邸星垂终。改元臣齿正七十，门下称寿群希风。聚珍排印旬月毕，为国龟鉴流无穷。君之撰述重域外，匪独文同心理同。圣功王道乍睹此，得勿纸贵沧溟东？几馀讲筵本家法，嗫嚅世莫疑是翁。"}