{"id":"1205877","title":"沁园春 代寿张起斋四月十一日","dynasty":"元","author":"陈栎","text":"首夏清和，望三夕前，天现寿星。恰先庚三日，释迦浴佛，后庚三日，吕洞宾生。慈佛神仙，引前从后，来作人间瑞世英。今耆艾，久提纲诸道，凡万儒灯。金瓯行覆香名。天再遗留侯佐太平。会荣封万户，编符黄石，算绵千岁，经诵黄庭。从赤松游，足知雅尚，好待他年功已成。如今且，向寿星明处，满捧霞觥。"}