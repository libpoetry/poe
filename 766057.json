{"id":"766057","title":"金缕曲 题画","dynasty":"清","author":"邓瑜","text":"云水苍茫处。恁匆匆、乘桴于海，飘然而去。富贵功名来亦好，一听悠悠之数。想尘世、几人千古。鲲化沧溟鲸跋浪，有蒙庄、先得逍遥趣。潮自涌，老蛟怒。三千弱水凭飞渡。问前途、蓬莱方丈，尚离何许。阖辟阴阳多变幻，略尽广川一赋。独有客、乘风起舞。星宿罗胸芒角出，看一丸、冷月当头驻。天与地，为谁主。"}