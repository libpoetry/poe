{"id":"77035","title":"读书·两眼欲读天下书","dynasty":"宋代","author":"陆游","text":"两眼欲读天下书，力虽不迨志有余。千载欲追圣人徒，慷慨自信宁免愚？置书不读谈虚无，谁其始为此创疽？古时泽被禽与鱼，博施所以为唐虞。正使老释信不诬，为我未免近杨朱。高轩大旆塞路衢，台阁尊显来于于，安得禹皋日陈谟，沾濡四表无焦枯，坐令事业见真儒，老农不恨老耕鉏。"}