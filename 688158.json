{"id":"688158","title":"送少司马王表伦赴京","dynasty":"明","author":"朱诚泳","text":"简书分陕羡贤劳，几见巡边树节旄。战马不嘶饶苜蓿，耕农无事醉蒲萄。三春雨露滋三辅，六籍经纶济六韬。八座登庸还有待，好将忠赤荅恩褒。遥持玉节镇长安，百辟严趋仰豸冠。私谒不通霜满面，秋毫无犯铁为肝。一封丹诏来春殿，三品清衔贰夏官。幸际升平戎事少，委蛇日日侍金銮。"}