{"id":"701799","title":"和宫人望幸四首","dynasty":"明","author":"黄衷","text":"行宫宴罢起更衣，绛烛舒光似晓晖。侍女一时传辇过，紫檀清道暗香飞。梦逐苍龙绕锁闱，寻思到了是邪非。午间忽报鸣銮近，百子池头看射飞。望断红云笑语赊，殿头催唤七香车。圣情不管韶光换，促制新年綵胜花。宫籍排年妾最深，玉箫曾度凤凰吟。镜中独立青鸾影，不遇传宣不肯临。"}