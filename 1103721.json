{"id":"1103721","title":"义门曲","dynasty":"宋","author":"谢翱","text":"金蓉山上云采采，白麟溪前水归海。溪中赤文长鲤鱼，恨无神翅谒龙威。广陵城头大风急，吹散游魂归未得。不结琼英后土祠，当充兰佩离骚国。富贵易夺生莫移，谁肯杀身为联枝。鹡鸰原上赴急难，我有冠裳可不如。子孙至今无裂籍，六代传来犹一日。白头秀才誇能文，得似君家好弟昆。"}