{"id":"1228629","title":"庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 其二 饮南山故居","dynasty":"元","author":"刘诜","text":"幡竿东峙彭家寨，鹿角南绕刘家村。彭家旗槊落草莽，刘家衣冠遗子孙。百年风土又一变，丛林化壑池成堑。山亭杨柳驿马坊，官道豫章北商店。哲人令族困屠沽，疃夫互郎高门闾。故家兄弟日益少，惟有老夫长眉须。少狂几何忽衰懒，欢乐无多饱忧患。天寒木落砧乍急，日暮门空客初散。馀年定有几还乡，倚杖秋风看飞雁。"}