{"id":"1055512","title":"白钤辖席上琵琶歌","dynasty":"宋","author":"李之仪","text":"青海传烽沙绕塞，谋将橐戈身不介。却携红袖弄烟月，醉笑溪山穷物外。文章声名家世事，投笔收功无十载。天子几嗟相见晚，暂许南来聊旷快。一时宾客多可人，坐令五月如深春。画栋潭潭帘半捲，濛濛香雾无纤尘。云披霞散烂红绿，滉漾无处投精神。秦楼风轻雁初泊，玉指如流乍前却。捍拨当胸拍屡催，一段风光来濩索。虽无仪凤与舞兽，击拊分明谐振跃。缑岭排空午夜凉，杳杳鸾吟上寥廓。逡巡舞袖回飞雪，红茸毯衬鸦头袜。落花飞絮互缤纷，流星掣电争明灭。主人情不已，下客欢正浓，更邀娅姹持金钟。从来酒户落人后，潋滟不觉随手空。金张燕接平生惯，照眼今朝真未见。敢辞醉倒菊花偏，只恐银潢低晓箭。钧天一梦固依稀，欲问桃源路已迷。何时再到红茸地，更遣游丝惹住伊。"}