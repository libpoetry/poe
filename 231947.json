{"id":"231947","title":"题盐仓壁·破贼须缗钱","dynasty":"宋代","author":"葛立方","text":"破贼须缗钱，箕敛困郡县。孰若严矩矱，溟海恣煎炼。僚寀课惰勤，息入计亏羡。连艘走群商，金帛委神甸。小人堪底用，吏鞅縻卑贱。怪来符似火，法制适中变。省览几牛腰，十日了未遍。凫行摘纸尾，挥扫同掣电。盈车笔摧颖，溢匣印销篆。壮士缚朱墨，食废枕弗奠。忍饥危肠吼，失睡两眼眩。我本丘壑姿，素乏封侯面。胡为浪自苦，刚作五斗恋。会当还此笏，归云送苍弁。"}