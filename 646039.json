{"id":"646039","title":"赠杜监令安道","dynasty":"明","author":"守仁","text":"我闻昔者城南杜，居室去天才尺五。争似中朝供奉郎，夙夜忠勤侍明主。忆曾随驾征四方，手持栉镊心遑遑。南临衢婺北淮海，东下毗陵西武昌。白旄所指无不在，天下承平鬓颜改。圣上从容问旧时，感叹俄惊三十载。朝回馆舍即闭门，闲披贝叶忘朝昏。俱愿清贫得长寿，万岁千秋蒙帝恩。"}