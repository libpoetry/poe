{"id":"789590","title":"角招 长洲宋浣花茂才词笔，清丽有吴中七子之风，以梅篴庵填词图索题，为赋此解","dynasty":"清","author":"张景祁","text":"好亭院。是谁一曲江城，唤起哀怨。峭寒帘未卷。万种暝愁，都付羌管。松陵梦远。柰冷落、小红歌伴。回首烟波故苑，早千树雪鳞鳞，向閒庭吹满。凄婉。缟衣望断。青禽夜警，星斗阑干转。旧时明月换。客里销魂，春镫零乱。苔荒翠馆。有堕砌、仙云飞缓。袅袅馀音自啭。便当日，广平心、今须软。"}