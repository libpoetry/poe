{"id":"826744","title":"百字令·栩楼春集，摄影","dynasty":"清末近现代初","author":"章钰","text":"为春留影，当公麟、一幅西园高逸。人在花中花在镜，巧借驻颜新术。哀郢穷交，避秦旧侣，把臂芳林入。庐山真面，认他黄九秦七。怜我屏迹欢场，担头桃李，愁付观河集。倚遍阑干人十二，惭问灵芬词格。杏闹题新，棠颠号俊，还把年芳惜。须眉如此，数帆台畔鸿迹。"}