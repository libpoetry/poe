{"id":"1098418","title":"送一彻二公再参无际和尚","dynasty":"宋","author":"释广闻","text":"两公未见无际前，谓从本有成话堕。两公既见无际后，谓是不同成两个。明知见与未见时，苍龙终不澄潭卧。云岩晚归玲珑岩，老儿家有弥天祸。口皮边禅惯卖弄，动辄引人入荒草。不知两公竟何意，春风又问东南道。贫思旧债济北驴，再欲一顿憨作么。当时失却一只眼，赋过关门夹山老。后三十年有话在，珍重此行休放过。"}