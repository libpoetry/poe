{"id":"433102","title":"咏怀（一百五十二首选十）","dynasty":"近现代","author":"徐炯","text":"梦中好月圆时少，帘外青山缺处多。两事已成千古恨，何须更问洞庭波。扁舟五度下平羌，说到江团口亦香。遍唤渔翁买不得，两崖春树水茫茫。百战犹存万仞山，时时侧鬓看刀环。壮心未已聊归去，匹马秋风大散关。梦上秋风百尺台，白云一片忽飞来。欲将心事分明说，寸寸商弦寸寸哀。生还壮士剩刀瘢，大地荒荒白鸟闲。冷日寒风多积雪，隔河遥见太行山。百年感旧复悲秋，酒尽歌终不自由。也料素心如满月，可能相送到秦州。艰难百战解征袍，昨夜乡心正郁陶。满引金尊还按剑，一天风雨读离骚。秦淮浪打秣陵关，虎踞龙盘只等閒。春入扁舟肠断否，记曾醉看六朝山。香尘一散逐天涯，波影依稀鬓影斜。明月重来应有泪，楼台何处问梨花。鼠肝虫臂休污我，恨海情天解杀人。阅尽兴亡翁仲语，十三陵畔野花春。"}