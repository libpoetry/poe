{"id":"811885","title":"余从安庆回家两日，仍束装至上海，即得见俊儿凶信，作此悼之","dynasty":"清","author":"华蘅芳","text":"几回恶耗仍疑梦，一缕幽香不返魂。记得者番和泪看，绣衣文褓尚生存。似能解语儿非哑，了不关心我岂呆。知道只留缘一面，不应千里早归来。换骨灵丹秘不传，病魔缠汝最堪怜。自揉双眼低头想，一梦醒来只五年。紫气分明却上眉，三生精魄怅来迟。每从香灺灯残后，想到牵衣索抱时。"}