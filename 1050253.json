{"id":"1050253","title":"和敦复留题池州弄水序","dynasty":"宋","author":"郭祥正","text":"我寄江南隐，数为弄水游。读君弄水篇，感慨攀巢由。赤脚踏云雨，投竿玩汀洲。鸥鸟不见猜，飞舞相应酬。谁倾百斛珠，跳踯无复收。一发海客秘，烂副贫家求。李杜缩光焰，王谢惭风流。开卷起予兴，飘欲乘桴浮。如观秋浦图，晚景入两眸。爱之不能舍，饥鱼适吞钩。尝置几案间，出没窥岩幽。一别几何时，岁月已十周。迹滞若匣剑，绣涩不可抽。何当随君车，吟哦与君侔。"}