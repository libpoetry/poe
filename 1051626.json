{"id":"1051626","title":"去年行建昌作诗招云居元禅师近过南康不见用前韵驰寄","dynasty":"宋","author":"彭汝砺","text":"雕金閒璧云中居，卧龙更有文公庐。门前不设羊牛车，谁捋虎须跋狼胡。宝林环绕千珊瑚，中间一点摩尼珠。游戏乐说心如如，诸方传录为奇书。爱师谈实非空虚，生决定信无疑狐。表里洞彻如冰壶，轻重已自分锱铢。咫尺祇恨相逢疏，各自有口能无吁。"}