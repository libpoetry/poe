{"id":"1127205","title":"舟次严子陵濑","dynasty":"宋","author":"黄裳","text":"纁车曾此贲山林，深谷为陵古到今。节行清如台下水，何人能洗利名心。故人康世自英雄，富贵明知转首空。不似羊裘归去好，素痴犹解笑三公。交游分在红尘外，主客缘从紫极中。各有志存休见迫，经邦须访渭川翁。风节无人能用舍，尘凡何处问行藏。虹蜺已卷胸中气，只作天文一点光。已外世情来独立，何劳物色去相寻。太官食好还多累，一线金鳞岂有心。"}