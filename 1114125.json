{"id":"1114125","title":"含笑花五首","dynasty":"宋","author":"李纲","text":"一去闽山远玉颜，故人相遇有馀欢。临风莞尔缘何事，应笑先生又失官。玉质犹披翡翠裳，温泉浴罢蔼天香。回眸百媚嫣然处，羞死三千红粉妆。窜逐流离老病身，天涯相见意相亲。粲然不用干金买，应记当年作赋人。素淡丰容不自持，养成妙质亦多时。不知巧倩东风里，含蓄清香欲待谁。谓之曾诘笑何因，只笑明时窜海滨。晋以志穷莱以直，定兼我拙作三人。"}