{"id":"17591","title":"寄元九·身为近密拘","dynasty":"唐代","author":"白居易","text":"身为近密拘，心为名检缚。月夜与花时，少逢杯酒乐。唯有元夫子，闲来同一酌。把手或酣歌，展眉时笑谑。今春除御史，前月之东洛。别来未开颜，尘埃满尊杓。蕙风晚香尽，槐雨余花落。秋意一萧条，离容两寂寞。况随白日老，共负青山约。谁识相念心，鞲鹰与笼鹤。"}