{"id":"682342","title":"送赵以衡归钱塘","dynasty":"明","author":"乌斯道","text":"陟远驾輶车，汲深引修绠。君子跻膴仕，秉德在思永。兴言赞皇猷，岂徒事驰骋。波流正云横，舟楫当自整。学古资未能，寡事求内静。母为负朱颜，悠悠送清景。竭力艺黍稷，服贾牵车牛。上堂奉甘脆，二亲何所忧。辛勤以干禄，亦复为亲谋。尽欢固无异，宠荣非遽求。朝昏食君赐，鼎俎天光浮。所贵保名爵，不贻黄发羞。性醇而读书，黄流在玉瓒。孰云流俗中，气质类浮浅。予方顾徘徊，结交伤偃蹇。得子良慰心，奈此岁月晚。迹旷心愈亲，意长言益短。愿言采芳馨，赠之托脩远。"}