{"id":"1112973","title":"显仁皇后挽词三首","dynasty":"宋","author":"张纲","text":"辅汉阴功大，生商宝运开。俸从汤邑省，恩向外家裁。奄忽乘仙驭，劬劳动圣哀。园陵奉遗诰，终不费邦财。长乐坤仪肃，思齐母道全。九州供大养，八帙茂遐年。仗簇江山外，哀缠日月边。遗芳归史笔，万古照青编。仗去慈宁殿，神归永祐宫。问安迷辇道，洒泣恸宸衷。水逝长江月，天号宰木风。平生尚慈俭，流泽到无穷。"}