{"id":"630292","title":"谢毓和母七十初度求题小影","dynasty":"明","author":"释函是","text":"谢母雅好道，七十志逾坚。不以福胜慧，火中生红莲。又有子若孙，在俗而行禅。锡类摄同事，所交皆圣贤。颂祝匪无物，重以法供先。殷勤乞我赞，以当仁者言。天地不称寿，大寿语默边。非数量所拘，得之实有缘。努力须及时，释迦岂自然。至哉真实相，普现群生前。"}