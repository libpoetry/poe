{"id":"686876","title":"春日病中","dynasty":"明","author":"伍瑞隆","text":"一病徂仲春，不识仲春事。忽忽又清明，眩运尚未止。病人愁夜长，一倍忆俦侣。清晨漫力疾，侧耳驼山阯。山中踏青人，几处哭声起。借问哭者谁，新亡与旧死。斯人去年时，拜墓曾及此。那知不转盻，今复亦已矣。人生信无常，变态不可纪。使我病忽死，哭者亦复尔。造化如婴孩，四大如疮痏。所恃在荣名，少可足生理。如何千秋身，仅博一叶纸。为仙事总遥，作佛路仍滑。无空无无空，非法非非法。二者蹑飞尘，一语不得泄。读尽两藏经，掩卷如钝铁。堪叹释迦愚，又笑老君拙。千言道不破，启口反未脱。何如还聃文，且得谢口舌。我生未法中，抗志梦圣哲。幻身良不惜，随恐法身绝。恢恢造化网，我体乃薄劣。彩笔如春花，不救病冷热。无乃小儿权，翻欲弄豪杰。吾将断巨鳌，以补穹苍缺。甲寅春夏交，一雨百二日。我时在城市，蓑笠不能出。自此阴阳乖，难复辨得失。黑阴与赤旱，动或一两月。今春气当和，霖雨乃复发。惊蛰徂春分，霏洒殊未歇。朝看园沼平，夕览春畦没。草根亦已腐，况乃稻与秫。或言此间雨，所系在风物。宁知南北间，两者总若谲。北风不解阴，毒烈变倏忽。南风不解晴，满屋湿蒸郁。天道何冥冥，下土太嵲兀。五风十日雨，怀哉岂可必。"}