{"id":"759401","title":"说潮五古十七首 其六","dynasty":"清","author":"丘逢甲","text":"峨峨贵人山，下有贵人村。桓桓陈将军，将乃出将门。七闽拓为八，千里张军屯。至今漳之人，庙祀丰鸡豚。英灵及台岛，歌舞陈清樽。我昔瞻遗像，冕旒抑何尊？想见辟土时，仗钺群蛮奔。抚绥闽越人，舆台皆感恩。方今重阃寄，边海开雄藩。海风自西来，山气日氤氲。欲访山下人，或有将种存。"}