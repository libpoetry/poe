{"id":"1016009","title":"圜悟和尚赞三首 其一","dynasty":"宋","author":"释宗杲","text":"道大德备之词，赞师之真。此处无金二两，俗人酤酒三升。超佛越祖之谈，赞师之禅。削圆方竹杖，鞔却紫茸毡。无可论，无可说，正是守著系驴橛。那堪更言七坐道场三奉诏旨，大似郑州出曹门，且喜没交涉。降此之外，毕竟如何。江南两浙，春寒秋热。寄语诸方，不要饶舌。"}