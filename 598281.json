{"id":"598281","title":"夜啼乌","dynasty":"明","author":"胡庭兰","text":"凤凰台边霜月孤，凤凰不见栖慈乌。慈乌夜半惊相呼，哑哑千声为返哺。天清露滴槠叶枯，寒飙飒飒生长吁。揽衣中庭步踟蹰，繄尔有母我独无。母遐栖处在何处，我母仙游天上去。母去那知儿独悲，儿悲那得母重顾。母不顾儿可奈何，卮匜欲饮口泽多。门人为余废蓼莪，长裾欲绝咸蹉跎。君不见捧檄入门动颜色，何人相候不相识。举贤不再上公车，始知向来为亲屈。又不见百里负米良亦艰，养亲须及怡亲颜。一朝南游列鼎食，思亲不逮徒长叹。慈乌慈乌莫更啼，啼来使我沾裳衣。我沾裳衣非汝知，生前尽力死尽思。夜啼祇作无益悲，明朝且去投高枝。"}