{"id":"571903","title":"别王以明用前韵","dynasty":"明","author":"袁宏道","text":"一室闭冷云，花月摈无盐。兀坐生泉石，榻风吹水帘。花斑绣青铜，夜夜吼红奁。微言破尘缕，厉彼昆刀铦。野梦牵墟落，松寮丽省詹。空潭侣水影，垂竿揖枯髯。往往抽栗尾，拾鲜弃其腌。当其隽发时，叱盲排马阉。秀句传活水，死语遭夷歼。骚家心恍惘，玄子口吃钳。异物乖今直，时味饱软甜。穷怪铸九鼎，等以一毛拈。尺水昂巨鳞，吐沫聊自噞。"}