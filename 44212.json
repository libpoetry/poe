{"id":"44212","title":"赠汪社耆","dynasty":"现代","author":"陈三立","text":"崩坼乱喧呼，有身复安寄。片椽青溪上，老益慕气类。忆溷鄂王城，得子好兄弟。不恤文酒污，偷娱风雨晦。兴移九曲亭，登降连数辈。波江啮山根，钟响漏苍翠。子为最少年，捷抚陶桓桂。丧乱枳如发，瞬及易鼎岁。长公促一瞑，痴愿瘗烽燧。子专持画笔，力与鹿床配。只影天北南，呵壁竢饿毙。霜髯出海楼，重见活鬻艺。赠幅愈清远，魂开桃源记。踵营梁（节庵）纪（香骢）丧，风义在残世。古来独行传，于子足流涕。癖嗜诱题咏，今昔肯相弃。差摅恶怀抱，硬语动长喟。"}