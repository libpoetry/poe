{"id":"823388","title":"水调歌头 为李左盦题双纨扇","dynasty":"清末近现代初","author":"吴湖帆","text":"夜起看明月，风动一天秋。梧桐叶乱，又是飒飒伴人愁。茅屋三间寄处，修竹几竿相伍，谩说可忘忧。狄酒陶巾外，安道是良俦。悲往事，三阅月，记苏州。冰心素抱，醒醉人海谪仙楼。回首廿年如昨，髣髴一场春梦，身世等浮鸥。展对双纨扇，遗泽足长留。"}