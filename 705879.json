{"id":"705879","title":"野店篇","dynasty":"明末清初","author":"施闰章","text":"祁阳山中断行旅，万岭参天天欲雨。松杉百里一茅店，椎髻老翁作蛮语。土垣半倒撑树枝，白日空庭走饥鼠。惊看上客车马多，却立低头色如土。连年此地莽丘墟，行人露宿饲豺虎。生儿箐中已八岁，不识门前树禾黍。官来给种新买犊，卧无莞簟炊无釜。遗黎击柝夜燔薪，防虎中宵有伏弩。客闻叹息亦吞声，乱后天南鲜安堵。吾语老翁汝勿苦，日暮壶浆不索汝。过吏游兵慎莫嗔，主人去此适他所。"}