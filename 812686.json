{"id":"812686","title":"感怀诗呈家大人二首","dynasty":"清","author":"吴兆骞","text":"棘寺阴沉树色长，故园何处泪沾裳。独怜积毁能销骨，无那衔冤易断肠。授简圜扉思夏胜，上书梁狱泣邹阳。金门咫尺招贤地，不得雄文达建章。寂坐匡床饮浊醪，临风愁听角声高。谤书何事腾三箧，壮士由来泣二桃。目断乡关空涕泗，心伤乌鸟自悲号。可怜一片江南月，永夜苍苍客梦劳。"}