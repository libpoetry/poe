{"id":"1235727","title":"送王都事度海入京","dynasty":"元","author":"吴当","text":"万里皇华使，千夫瀚海船。长风披朔雾，高浪蹴吴天。江汉新烽燧，车书旧幅员。不胜遗老泪，咸望太平年。便宜曾奉诏，受节大明宫。列郡旌旗合，三关道路通。誓师亲督战，破贼不论功。率土王臣在，何人高谊同。许国心犹壮，驰书路更长。物情移白黑，士气转苍黄。郡邑风烟里，衣冠日月傍。共谁清海岳，持以报君王。当宁资贤辅，持危巩圣图。万邦通禹贡，九德协皋谟。师出宜无敌，城降戒不屠。老臣空有策，何计彻神都。"}