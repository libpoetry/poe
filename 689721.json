{"id":"689721","title":"次张业白见访二首","dynasty":"明","author":"张子翼","text":"晓骑凌风乘兴长，倒裳独笑主人忙。感君旧是玄真侣，惠我兼遗肘后方。岸转渔歌横落日，春留燕语背斜阳。匏尊却羡江亭好，独愧高人元漫郎。老去诗篇次第裁，兴来鱼鸟莫相猜。谷盘徐有松花落，径远惟宜隐者来。叩角有时歌白石，看花随意踏苍苔。莫将转盼论陈迹，百岁相看能几回。"}