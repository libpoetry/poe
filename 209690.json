{"id":"209690","title":"续百忧集行","dynasty":"宋代","author":"吴则礼","text":"少陵昨者百忧集，但言儿啼四壁空。羁臣即今百忧集，永痛母氏崩心胸。畴昔罪臣投荆州，板舆惴惴那得留。老人端已怕劳事，况乃离别酸鼻头。荆州破屋冷似铁，眼边种种那堪说。缚竹为瓦安得完，往往稀间过霜雪。母氏癯然由暑热，喘卧十日遽死诀。至斯极矣其予乎，每辄念此骨欲折。九重陛下仁如天，蓬赦却上沙市船。饱闻荆江西江恶，举家性命实可怜。余生休论饭不足，今费君王岳祠禄。母氏弃吾如许时，殊方只有看云哭。贺公吴语慎莫嫌，渠自山阴一茅屋。瘦妻稚子姑团栾，此叟堆灰未穷独。"}