{"id":"432457","title":"小箕山赏荷四首","dynasty":"近现代","author":"芮麟","text":"十里山塘尽种莲，我来六月正田田。水争潋滟山争翠，柳斗轻盈月斗妍。几缕暗香移槛外，一身花影落尊边。者番相见休轻别，再到花开又一年。看花人当似花年，独立苍茫思悄然。风起乱飞千瓣雨，日斜轻袅一塘烟。莲房心苦凭谁诉，水阁凉生正好眠。如此色香清彻骨，最宜微月淡云天。心是冰霜质是烟，一生爱好住湖边。疏枝压水寒侵骨，浮叶连云绿到天。啼断靓妆犹绰约，飞来绮梦太缠绵。此间入夏香如海，不是鸳鸯不许眠。殊色当前费品评，看花眼奈欠分明。枝枝浪击浑难直，叶叶风翻不得平。梦转欲量珠万解，魂销错认月三更。自怜玉洁冰清质，耻共凡香俗艳争！"}