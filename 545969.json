{"id":"545969","title":"侠客行六十四韵","dynasty":"明","author":"胡应麟","text":"朝端新拜大长秋，赐第东方最上头。曲榭华甍藏燕雀，画堂飞栋列貔貅。论功肯就平阳列，相骨争誇定远俦。太宰均裀容接席，中丞停节让鸣驺。前茅鼓角陈清吹，后队旌?树碧油。几为高名罗蒯彻，时从长揖见曹丘。雄心黯淡操戈发，奇策纵横借箸筹。博浪误惊嬴主中，白登长抱沛王羞。长驱欲践天骄血，转战思椿日逐喉。然诺季心轻海岱，风声剧孟重山丘。朱家缓颊共排难，郭解捐躯代报仇。八百家奴怀蜀镪，三千门客佩吴钩。登坛辟易渔阳帅，分道凭陵博陆侯。向晚章台嘶叱拨，深春韦曲叫钩辀。麒麟阁耸飞身上，鳷鹊宫扃掉臂游。入幕嘉宾窥喜怒，当场摩诘效俳优。微行汉帝令衷甲，清暇唐宗待蹴毬。绝代妖童颜比郑，倾城小史貌逾周。频呼第五嬉金埒，屡窃无双下玉楼。贵介原尝元并峙，奢靡王石定谁优。双珠跳脱迎无畏，百宝流苏障莫愁。云母屏开红日耀，水晶帘捲碧天幽。灯笼锦织流黄被，火浣衫裼集翠裘。五彩同心饶绾结，七珍如意竞雕锼。盈拳韎韐商胡赠，径尺琅玕贵主求。象齿穹窿来绝域，蛟精瑩腻出灵湫。齐璜楚玦相辉映，鲁璧秦碑互校雠。彝鼎蚩尤存大夏，尊罍饕餮验成周。华笺溢案钟王聚，妙墨盈箱顾卫留。绿野遗踪看载辟，蓝田名迹羡重修。为园直跨新丰市，凿沼斜穿太液流。曲岛回汀浮滟滪，孤峰层巘矗瀛洲。岧峣睥睨通河汉，巀嶪罘罳碍斗牛。泉美乍分扬子渡，石奇先载郁林州。偏箱络绎驰山荔，巨舶联翻饷海榴。选匠荆扬乔木尽，营工川洛众材鸠。瓜田灞浐联郊隧，柳陌咸阳夹置邮。十院名花行索笑，八窗文杏坐销忧。松风昼起娱贞白，竹露晴翻媚子猷。芳草梦时连骤睹，蟠桃栽处朔勤偷。相思树底閒情剧，连理枝旁逸兴遒。菡萏飘香萦桂闼，芙蓉输艳扑兰舟。青萍瑞实浮江上，绿萼寒英寄陇头。俊鹊东方劳远致，神鹰南国费穷蒐。爰居受享翻成福，吉了能言不解愁。子母玄猿携上峡，雌雄丹鹤贮浮丘。当阶桧柏龙鳞劲，侧径梧桐凤羽稠。把钓文鱼时拨剌，开笼细鸟日啁啾。玻瓈盏净屠苍鹿，玛瑙盘殷脍赤虬。食进万钱忘下箸，羹调千镒未盈瓯。牛心探胾熊蹯脆，蟹足熬膏獭髓柔。李尉庖中赢宝屑，郇公厨内足珍羞。从容握麈延诸谢，慷慨呼卢轧二刘。侯白抗颜陈戏剧，秦青扬袂动歌讴。数声子夜明星落，一部阳春霁月流。别馆笙箫云共咽，回廊灯烛雾难收。杯传鹦鹉长酣醉，杓满鸬鹚递劝酬。五斗椰浆尝异核，百壶桑落荐芳篘。生来梁孝豪游擅，蚤岁燕丹侠气投。日杳虞渊犹角逐，天倾杞国漫咨诹。无论萧相居帷幄，谩说孙郎近冕旒。倏忽韶光侔闪电，须臾沧海变浮沤。霜华烂熳催红颊，石火纷纭照白头。好是太玄扬子业，书成名字在千秋。"}