{"id":"818477","title":"三月三日鹤亭自丹徒至携同宗武公约伯臧及苍崖上人泛舟秦淮夜还饮水榭与鹤亭别","dynasty":"清末近现代初","author":"陈三立","text":"牵瘵闭幽栖，学诵阙章句。荡寐艳阳辰，桃柳乱红翠。佳人移京口，调笑蔼嘉会。拥醉飏轻舠，衫袂入融吹。山光湿栏楯，悠悠成自媚。岳僧咳唾底，写石影吾辈。低昂今古情，嬉春从辟世。踏岸窥园馆，花畔出云髻。传歌一水上，星点争明晦。终宴千徘徊，苍然飘离思。"}