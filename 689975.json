{"id":"689975","title":"唐安八景为尹朴之赋 东湖夜月","dynasty":"明","author":"张宁","text":"云净水悠悠，空明一色秋。夜凉珠泪重，风淡桂香幽。放浪袁宏渚，清真庾亮楼。其谁泮宫里，登屋候西流。寂阒古城东，犹遗雪后红。人无前日兴，花异旧时容。远道凭谁寄，新词愧未工。绿阴高阁下，零落负春风。山闇树冥冥，潮音振海生。断依残漏尽，喧杂曙乌鸣。远梦惊长乐，迷途想化城。如何长往客，犹著夜衣行。风暖乳莺啼，春来处处齐。晴连官道狭，寒映酒帘低。摇落应相待，繁华莫自迷。犹胜离别恨，生长灞桥西。天晚路悠悠，归心急暮投。水声喧语笑，人影乱浮沤。谁击中流楫，犹閒野渡舟。济川须及蚤，斜日下沧洲。野色荒凉处，山空日未沉。僧归黄叶寺，犬吠白云林。塔影凌秋霁，钟声送夕阴。无因驻清景，馀兴得幽寻。沓霭山村静，悠扬草路遥。调高初上陇，声近渐临郊。落日凝寒岫，悲风动柳条。太平民事好，日日换新谣。古澹色常在，苍茫势欲崩。阴风吹不尽，寒日照还凝。夏迹怀神禹，唐章重少陵。丰年欣有象，佳兴会堪乘。"}