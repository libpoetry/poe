{"id":"625743","title":"老将行","dynasty":"明","author":"谢元汴","text":"家住灞浐东复东，少小游侠五陵中。探丸杀人下马饮，斫得文吏誇豪雄。诏书募选良家子，天子召见明光宫。燕颔原无封侯相，甫除骑尉肆仪同。奉命逐贼西出塞，劲鹘抟秋怒生风。丁年血战三千里，胡沙草白溃颜红。数奇无能达阊阖，十九竹帛灶鬼蒙。李广贱贫卫青贵，谁者天幸谁者功。庐儿尽上麒麟殿，秦宫花底笑非熊。时平不须用跳荡，昨日壮士今老翁。夷门隐者夜相扣，悲歌系筑慰途穷。君不见青城山中之黄冠，非即昔日挈人头挟生虏之虎痴，此事何必问天公。呜乎，君不见青城山中之黄冠，非即昔日挈人头挟生虏之虎痴，此事何必问天公。"}