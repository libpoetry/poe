{"id":"159846","title":"久旱喜雨·炎风驾京尘","dynasty":"宋代","author":"韩维","text":"炎风驾京尘，久旱氛祲恶。义和鞭日车，光焰赫飞跃。群生困熬暴，嘉俗坐焦灼。高堂袒褐卧，汗下如鞭索。安知于此时，乃见嘉树落。狂飘随烟云，急洒动林薄。萧然宇宙间，昏雾一疏沦。虽忻意暂豁，所叹施未博。雷霆司天令，何乃久寂寞。微阴虽自复，阳亢不为却。安得跻帝阍，一鼓造化橐。太上方厉政，进贤登謇谔。日将太平近，此变不应作。吾徒勿咨嗟，坐看雨时若。"}