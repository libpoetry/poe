{"id":"405214","title":"换巢鸾凤 故宫五色鹦鹉","dynasty":"近现代末当代初","author":"张伯驹","text":"花外斜曛，漫神依紫籞，梦绕红云。倚笼思故主，下笔记郎君。贞元朝士共销魂，暂偷活、何尝忘旧恩。伤迟暮，自爱惜、羽毛谁认。独问，西母讯。情恋旧枝，私语啼痕晕。世换红桑，石填碧海，瞥眼兴亡休论。空有文章只关愁，更无歌舞能传恨。听春鹃，望山头、一样凄损。天上瑶官，怅传愁彩笔，寄怨雕笼。梦回江草碧，凄对洛花红。人前无语诉东风，只空望，云车回六龙。开元事，漫更话、旧时恩宠。春梦，前代送。惊换劫尘，枉把金经讽。苑日寒鸦，垒泥旧燕，兴废伤心还共。归路长迷海中洲，夕阳谁吊城南冢。怜飘零，费词人、曲按鸾凤。"}