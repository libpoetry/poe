{"id":"707287","title":"春云怨 春雨","dynasty":"明末清初","author":"王夫之","text":"一宵风雨。将小窗曙色，朦胧勒住。惊起数声啼鸟，多在碧烟深重处。肥绿欺人，瘦红欲尽，流水无情向南浦。红药多憨，翠胎未吐，还遣花期误。问春拟向何方去。怕芳草天涯，萋萋非故。记得年时踏青路。燕子重来，梦里楼高，望迷烟树。桃叶难凭，流莺不管，自绾柳丝低诉。"}