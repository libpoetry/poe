{"id":"250081","title":"秋日独游北海忆旧","dynasty":"现代","author":"吴未淳","text":"忆昔追凉好，同寻此地秋。招邀共林月，问讯到兰舟。一苇波心纵，双鸥海上浮。盘堆豚屑美，杯泛桂香柔。酒浅情仍醉，宵深兴转幽。扣舷惊鹭梦，倚槛问鱼愁。翠簟摇红羽，青帘挂玉钩。柳丝风细细，蕉露滴悠悠。岸石森貔虎，星河澹女牛。阳春欣首唱，下里愧难酬。渐怯心魂冷，空嗟岁月遒。依依思往事，感慨未能休。"}