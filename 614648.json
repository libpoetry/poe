{"id":"614648","title":"明月行","dynasty":"明","author":"韩日缵","text":"长安八月天宇清，西山日落佳气生。纤云尽敛尘不起，团圆明月悬高城。城头一望长空碧，恍若冰壶濯皓魄。南陌烟消万井寒，中衢露冷千门白。星河耿耿正流辉，夜静风高雁不飞。滴残玉漏更偏永，何处砧声自捣衣。绣幕齐褰珠帘起，家家台榭秋如水。最是中宵急管弦，尽属侯门与戚里。纷纷急管与青丝，何似清辉对玉墀。御沟波上光来往，鸡树枝头影合离。花砖几见月华上，天禄閒吟应共赏。此夕金茎出汉宫，月光还照仙人掌。"}