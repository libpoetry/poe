{"id":"464528","title":"摸鱼儿 候夷午自衡阳来会","dynasty":"当代","author":"章士钊","text":"乍飞来、知还倦鸟，桂林枝好堪住。翩翾忽忆同林友，曾寄衡阳书字。雁不语。凭鹊讯、天河泛滥桥难渡。思君正苦。恨如梦浮生，如烟旧影，日日人迟至。多少事，况待君同听取。算来知己何许。含情未必逢鹦鹉，谣诼尚输人妒。姑且去。幸赢得、小红低唱伤心句。满天飞絮。切莫学蛛丝，纠缠定在，檐角招风处。"}