{"id":"779827","title":"摸鱼子 题吴竹桥仪部小湖田乐府","dynasty":"清","author":"戴延介","text":"问词坛、湖南垞北，风流偻指堪数。霓裳梦断无人听，惆怅雅音非故。惊逸句。又千顷，湖田渔唱传新谱。移宫换羽。似白凤梳翎，青鸾掉尾，幽艳共谁语。兰台侣。自脱朝衫归去。寻盟早主鸥鹭。闲云更忆西泠隐，心折吴家乐府。吟玩处。爱香细、帘疏玉轸调琴趣。最牵愁绪。正梅子黄娇，海榴红绽，烛剪夜窗雨。"}