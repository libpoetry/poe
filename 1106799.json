{"id":"1106799","title":"哭李清卿侍郎","dynasty":"宋","author":"王洋","text":"薄垒毡车咽，危台斥候移。孤忠万夫望，独许寸心知。义动乾坤正，生残日月亏。南山竹有限，难尽泣君辞。金石虽云久，精诚谅不移。但期忠可仗，谁谓敌难知。吁极天应泣，难谌信有亏。报君如不尽，祸福定虚辞。皇泽淹时久，人怀孝可移。不应当后患，端恨未前知。国破言犹壮，身亡义不亏。青编照千古，昭代有芳辞。眼见盟城筑，俄闻钟鼎移。忆君还抆泪，胡尔大无知。名擅千钧重，功无一篑亏。杀身因主辱，独为实前辞。"}