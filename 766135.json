{"id":"766135","title":"贺新凉 外子以词见示，作此奉答","dynasty":"清","author":"左锡璇","text":"一纸书来速。道空斋、翛然对影，不胜幽独。欲倩主人为留意，觅取如花碧玉。待它日、贮之金屋。若得可人如我愿，更何妨、拼却珠千斛。但只恐，难从欲。风流好个良司牧。向风尘、犹耽吟咏，公然脱俗。只有缠绵情不改，恣意寻欢取乐。浑不解、鬓丝如擢。寄语东君宜自遣，还须留意于官牍。书中意，容徐覆。"}