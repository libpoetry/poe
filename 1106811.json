{"id":"1106811","title":"伯氏临江使君寄芗林次韵","dynasty":"宋","author":"王洋","text":"力荡横空万斛舟，一函酬唱纪川游。篇篇秀润东南竹，落落珠玑小大邹。人物百年同富寿，客怀千里梦逡遒。主人合作鲸川楫，无奈高情寄一邱。君王劝驾一轻舟，赐履西江饱胜游。井邑诗书今化鲁，春秋盟会不书邹。诗中侯印知无分，笔下尊拳勿太遒。快读新章与神会，蠹关门掩梦经邱。"}