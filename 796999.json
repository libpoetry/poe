{"id":"796999","title":"汉宫春 春日雨后游杨氏废园","dynasty":"清","author":"庄盘珠","text":"几日浓阴，早柳堤作絮，菜圃堆金。传是前朝贵胄，旧阁园林。池荒路古，客来过、几遍沉吟。荼蘼雨、毵毵细落，饧箫响断春深。却忆昔年游赏，有成行翠袖，满座朋簪。尽曾宴花醉月，谁料而今。枯松无伴，立斜阳、独自伤心。好分付、邻家燕子，莫还枉费追寻。"}