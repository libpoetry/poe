{"id":"694019","title":"和徐德彰春日杂咏八首","dynasty":"明","author":"陈完","text":"暖色晴光处处迷，画桥杨柳路东西。千村红乱桃花雨，一夜香生燕子泥。莺舌语双谐作瑟，草根枯半踏成蹊。最难留得芳时在，怪杀枝头杜宇啼。花摇银壁影幢幢，香霭空濛扑琐窗。留客小莺偏恰恰，可人飞蝶故双双。好山罨画连平野，新水挪蓝正满江。红粉蹋歌溪上女，彩云随处度新腔。三竿红日晓辉辉，流水平芜燕子飞。芳径露香花锦碎，深山云暖蕨芽肥。乌纱别制笼头帽，白苎新裁称体衣。社鼓冬冬桑柘外，野翁扶醉蹋歌归。蹀躞青骢款款骑，浅村深巷柳如丝。土墙茅草低低屋，竹径柴门短短篱。细雨一帘飞燕子，香风十里醉花枝。馆娃溪上春如海，时有人歌《白苎》词。鸥沙十里带平沙，茅屋人家柳半遮。柔橹呕哑移画舫，轻雷枥辘走香车。泉如燕尾清流拆，草似裙腰白路斜。何处玉钱都化蝶，夜来飞上一林花。十里香尘暖雾消，绿烟芳草去迢迢。春风春雨花连巷，溪北溪南柳映桥。游女踏青罗袜小，粉郎沉醉玉骢骄。谢家庭院秋千下，会有何人拾翠翘。胜卖东风富贵春，青衣催坐叠花茵。莺欺皓齿清歌妓，柳妒纤腰学舞人。猩色屏风围孔雀，麝香衾被压麒麟。任教日日如泥醉，不负韶华一度新。绣户凝香瑞霭浮，日催红影上帘钩。莺捎飞蝶穿花去，水学惊蛇抱石流。绿酒金尊邀醉饮，朱弦银甲按歌讴。若教买得春常在，不用良宵秉烛游。"}