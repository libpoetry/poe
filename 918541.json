{"id":"918541","title":"别真直院西山","dynasty":"宋","author":"汪莘","text":"去年来见公，略以书自陈。今年来见公，知公意已亲。一见为我喜，再见为我颦。温存到风雨，检点及米薪。会我群玉堂，坐上皆伟人。欲引野鹤姿，轩昂出京尘。公自哀其穷，我岂有足珍。但愿公富贵，何忧我贱贫。过从两三月，意味十万春。将非前世缘，更结来生因。所恨难久留，归理青溪缗。公亦厌承明，请牧江海滨。嗟我老于行，东西足悲辛。那宜种橘柚，幸使守松筠。"}