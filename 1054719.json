{"id":"1054719","title":"酬程忠彦见赠","dynasty":"宋","author":"黄裳","text":"与子邂逅春闱中，子未及壮文何雄。淡书名姓青云旁，天风吹我襟怀香。巨源耻作寻常流，洪涛忽驾西江秋。剽窃袭蹈非子情，伯乐一睨人皆惊。乃更退托多楚狂，谓我有感潭中央。腰间跃去为龙藏，斗牛下接亭亭光。尝言文章气所寓，养气未及柔与刚。乌能发露与剑比，而不与我非其长。红尘丹汉不足较，傥来勿使心常忙。安得小艇剑溪上，与子邂逅飞双桨。满溪烟雨芦花春，渔人一曲声无尘。夜明潭上人初静，神明欲腥奸与佞。宝气深盘盘不得，直上群阴俱失色。此时与子同行藏，倚楼人往空斜阳。"}