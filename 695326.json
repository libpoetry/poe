{"id":"695326","title":"奉和内阁及大理诸公联句赠少司马德兴孙先生四首并序","dynasty":"明","author":"林光","text":"春风开卷便酣人，传写都台语迫真。汉水未须催画舫，沙鸥应亦识名臣。流移总道郧阳好，节镇容知抚治仁。乾象夜深频属目，台星耿耿照微宸。一回骋望一登台，照耀郧江节龯来。每愧衰迟辜荐剡，却缘恩爱识真才。幽崖穷谷应留照，玉树冰壶绝照埃。已置人中仙在眼，枉寻石罅访天台。深夜铃驰两马声，山堂燃纸续灯明。诗评诸老舒还卷，翰染西涯瘦更清。身外勋名随世就，眼前花样岂公荣。丈夫嚬笑关时运，载祝赓歌入舜廷。"}