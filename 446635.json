{"id":"446635","title":"金缕曲    长江黄昏即景","dynasty":"当代","author":"蔡淑萍","text":"浩渺烟波远。正凝眸、半江瑟瑟，半江红遍。近岭遥岑三四叠，暮霭欲开还掩。谁染就、青青无限？唱晚渔歌悠扬处，看鬓边一朵娇红颤。网影起，曼舒卷。儿童戏水欢声乱。踏金波、闲庭信步，弄潮人健。汽笛一声千山应，浪起涛声拍岸。数不尽、珠飞玉溅。乱石惊涛堪绝唱，更几多妩媚真而幻。谱一曲，大江恋。"}