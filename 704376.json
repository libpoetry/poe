{"id":"704376","title":"饮饯徐比部宅时吴舍人李比部同集","dynasty":"明","author":"黎民表","text":"燕京杨柳花飞日，一上春台望苑墙。词客喜同金马署，归心遥滞白云乡。鸿疏岭峤音书断，骑绕关山别路长。?醉此宵应不惜，众人空自隔殊方。征骖欲戒暂徘徊，极目风烟惨不开。白社别来频有梦，青山归去独无媒。遥祠应待河东盖，作赋多逢邺下才。谁向天涯慰寥落，封书须为朔鸿裁。"}