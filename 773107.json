{"id":"773107","title":"赋得书味夜灯知得知字五排","dynasty":"清","author":"石嗣庄","text":"不尽书间味，寒灯伴读宜。澄观惟永夜，索解有新知。眼界空明地，心花焕发时。甘从回后得，妙自静中思。趣合丁函盎，辉曾乙火披。十分胸次领，一点案头窥。竟夕膏频继，多情照弗疲。精华残简共，形影短檠随。彩忆藜光彻，甜生蔗境迟。酸咸殊俗好，风雨问前期。咀嚼千篇富，玲珑四望垂。伫看莲炬朗，珥笔侍彤墀。"}