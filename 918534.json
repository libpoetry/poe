{"id":"918534","title":"访吴安抚命赋诗竹洲中有静香亭长堤静观斋舞雩亭","dynasty":"宋","author":"汪莘","text":"凤麟敢谓皇家无，如公自合应时须。胡为返驾竹洲隐，只与高堂素壁成画图。一麾淮海重拜敕，老人在南子在北。称家菽水欢有馀，每日乃得见颜色。大儿三十心力到，租税免教官吏逼。小儿十五天资敏，火耕水耨云未克。竹林茅屋谩读书，我正不蒙稽古力。请言竹洲胜，蕖筱相因依。红蕖未妨晚色静，翠筱解过凉阴稀。渔童樵青足驱使，夜深醉和风雨归。梦中突兀长堤横，忽觉单骑游边城。擒胡已决千里外，邯郸一枕空峥嵘。闲来静观宛殊昨，却怜蒲团坐日落。偶见始画天地心，从此鸢飞共鱼跃。向来天地本来闲，猎夫见鹿不见山。不然堤下寒流自太古，何人曾作沂水看。前日从公洲上语，茯苓期我能同煮。未容只作竹洲翁，属闻汉诏求伊吕。"}