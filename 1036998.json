{"id":"1036998","title":"明月歌二首 其一","dynasty":"宋","author":"米芾","text":"高高凝碧夜色卷，八荒更无纤云屯。冰轮直压巨鳌首，东海万里齐崩奔。仰观左右毛骨竦，徐扫澄烟摄群动。寥泬初疑玉兔跳，银潢更恐金波涌。儿童争指桂枝好，游人不厌嫦娥老。苦留清景拂疏星，要与羲和接昏晓。光到长门知不知，犹胜关山人未归。清风著我生双翼，来作蟾宫变化飞。"}