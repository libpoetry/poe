{"id":"685348","title":"云山图二首","dynasty":"明","author":"王鏊","text":"远山隐隐半欲没，近山巍巍高独出。近山远山出没间，雾敛烟霏两明灭。山南山北殷其雷，天雨欲来还不来。馀辉倒映半岩赤，灵籁中含万壑哀。萦回鸟道梯空去，忽有人家傍山住。悬崖一道玉泉飞，小桥历历行人度。愁心三叠江上山，世无燕许谁能赋。天将雨，山出云，平原草树杳莫分。须臾云吐近山出，远岫婪酣吞欲入。映空明灭疑有无，先后高低殊戢戢。想当画史欲画时，磅礴含章几回立。忽然纸上玄云翻，雨脚旋来风势急。至今蔚荟吹不散，白昼高堂空翠湿。雷声虺虺天冥冥，山前不见行人行。鹧鸪啼断山雨歇，石桥小濑湔湔鸣。丛林屋角参差倚，落红满庭人未起。凭谁说与顾虎头，写置幼舆岩石里。"}