{"id":"1123587","title":"泊盈川步头舟中酌酒五首","dynasty":"宋","author":"赵鼎","text":"那知乱后年光促，但觉春来酒味长。炯炯新蟾照人白，恨无双竹倩孙郎。空笼影照琉璃滑，鸿洞声传钟鼓长。便买扁舟作家宅，风流千载谢三郎。飞扬跋扈今安取，放浪酣歌亦所长。曾醉西湖春色否，传声江上问诸郎。苍苍烟画千岩秀，泛泛花流一水长。会向武陵寻避世，此身已是捕鱼郎。收功不在干戈众，和议元非计策长。闻道搜贤遍南国，要令四裔识周郎。"}