{"id":"883132","title":"重答","dynasty":"宋","author":"孙应时","text":"万古同山川，八方异风俗。男儿事弧矢，心目快一瞩。结交必名胜，旷怀无狭促。昂昂千丈松，朗朗百间屋。彼富自钟鼎，我贫甘芋菽。谁能工俯仰，未许相缚束。读书头欲白，对客樽无渌。由来多此士，皎皎驹在谷。瞿唐候水齐，秋风祛暑溽。归欤奉亲欢，羹丝鲙江玉。青衫虽霜叶，已胜袍立鹄。进退吾何疑，肯事羝羊触。"}