{"id":"698160","title":"甲子端午蒙邑侯张潮山见召与郡博朱观閒春元黄笔阳贡元邱二山邑幕周龙山同宴印山亭赋二律以识胜游云","dynasty":"明","author":"饶相","text":"节届端阳逢胜日，印亭宴集展华筵。北临断岸溪流合，南眺孤城栋宇连。旗鼓声喧观竞渡，笙歌人拥乐丰年。太平盛事今重见，拟向薰风作醉仙。剑蒲呈绿火榴红，佳节登临与众同。山水萦回图画里，宾朋笑语翠微中。悬蒲插艾从今俗，观渡哦骚慨古风。尊酒兴阑人散后，半钩新月照晴空。"}