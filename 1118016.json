{"id":"1118016","title":"题庵壁二首","dynasty":"宋","author":"陆游","text":"万叠青山绕镜湖，数椽自爱野人居。风来松度龙吟曲，雨过庭馀鸟迹书。小疾不妨寻酒去，丰年偶及挂冠初。有金可散还多事，四壁萧然计未疏。衰发萧疏雪满巾，君恩乞与自由身。身并猿鹤为三友，家托烟波作四邻。十日风号未成雪，一年梅发又催春。渔舟底用勤相觅，本避浮名不避人。"}