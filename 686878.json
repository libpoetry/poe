{"id":"686878","title":"寿叶台山太师二首 赋得驾海仙坛","dynasty":"明","author":"伍瑞隆","text":"碧云千顷浪光紫，古坛夜傍老蛟语。仙人手把赤珊瑚，徙倚空濛阅千古。怀中一匕大飞丸，日月在掌天在肩。戏海更闻有神物，登坛早晚飞天门。青天秀出神仙窟，帝遣巨灵擘山骨。嶙峋陡立万仞馀，隐映云霄倚天日。有时变化含风雷，从龙一洒春霖开。泽尽苍生谢天子，乘风万里归蓬莱。"}