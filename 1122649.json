{"id":"1122649","title":"读书楼","dynasty":"宋","author":"洪咨夔","text":"流水青山一榻深，铜柯石干半窗阴。公馀点校七分易，老去服行三字箴。消长乘除观物理，存亡操舍验人心。日长大得官闲力，乳燕鸣鸠尽好音。引却蜂衙一事无，求师尚友圣贤俱。激昂意气中兴颂，收敛身心太极图。畬火明边饥虎过，渡船声外老鸧呼。江南云水宽多少，万里深山着此臞。"}