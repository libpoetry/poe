{"id":"806120","title":"水龙吟二首 其二","dynasty":"清","author":"李慈铭","text":"是谁搅散杨花，教伊故泥春消息。一番做雨，一番催霁，陡经寒食。试扇心情，烧香庭院，宜眠时节。更嫣红落后，清阴如许，便怎地，销魂得。任是江郎华发，且将伊、恣情怜惜。年年芳草，天涯绿遍，东风无迹。满树啼鹃，尽情恼乱，个人离别。只斜阳、袅尽游丝，似写我，愁肠结。"}