{"id":"494436","title":"赠麦前军升任山东盐运同诗","dynasty":"明","author":"湛若水","text":"吾欲观太山，苍苍天际头。吾欲望东海，浩浩连天流。鸡鸣日观晓，日动海光浮。照见负盐子，嗟嗟齐相谋。利国日以始，强兵日以起。利害互纷拿，无乃盻于此。选君二盐运，以君能守已。畴昔倅临吉，止饮清江水。以此二盐运，寸心群职尽。子行愈峻洁，性有无穷分。君看贪墨徒，乡评如秽粪。太山千仞崖，可以振尘衣。东海万里流，可濯足底泥。我若遂东游，与子一共之。"}