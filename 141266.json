{"id":"141266","title":"鸦舅辞·自从结庐依北城","dynasty":"宋代","author":"张镃","text":"自从结庐依北城，入夏常听鸦舅声。五更欲尽日未上，绕树往往偕鸡鸣。想欣绿草露光湿，渐喜茂荫晨辉清。道人披衣起危坐，睡思顿去毛骨轻。既免待旦赴朝集，祢欲和月随耕。人言外甥多似舅，尔甥天资太浊陋。固宜相见屡旋拳，使瞻在前忽在后。衣裾峭整紫翠长，更学燕燕玄为裳。鹊并鸜鹆定通谱，名曰鹎鵊字未详。我园听莺兼扶鹤，閒亭本是无心作。未能授馆专为君，万竹千松且同乐。"}