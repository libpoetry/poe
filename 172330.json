{"id":"172330","title":"沁园春·冬夜如年","dynasty":"宋代","author":"陈德武","text":"冬夜如年，客枕无眠，怎到天明。待数残二十五、寒更点，听馀一百八、晓钟声。雨却敲篷，滩头激缆，总与离人诉不平。遍闻得，我浚深恨海，砌起愁城。问君何事牵萦。想最苦人间是别情。念千山万水，沈鱼阻雁，一身两地，煼燕煎莺。绣枕痕多，锦衾香冷，意有巫山梦不成。怎撇下，这两字相思，万里虚名。"}