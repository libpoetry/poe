{"id":"807262","title":"满江红  余有怀仲震词，南耕昔在南昌，亦与仲震同作老客，遂次余韵，亦成一首，斐然见示。仍叠前韵，用柬南耕，并令仲震他日读之，一轩渠也","dynasty":"清","author":"陈维崧","text":"五老匡庐，挂冷瀑、长晴不夜。秋瑟瑟、两贤相见，琵琶亭下。阅尽江山真欲舞，算来人物谁堪骂。倚滕王、杰阁瞰章门，银涛泻。羁旅恨，乡关话。拉龚胜，呼曹霸。尽雄心耗与，冷杯残炙。一朵菊花人伏枕，半庭豆叶秋除架。只几年、踪迹最难忘，同游射。"}