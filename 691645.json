{"id":"691645","title":"与樾堂子晚步四首","dynasty":"明","author":"李梦阳","text":"有伴沙行稳，无云楚望深。江湖席下出，楼观鸟边阴。共系南来迹，孤帆北逝心。徘徊忽复晚，朗月散松林。晚俯林烟静，居然尽一城。江围三面白，雨过四时清。沙广偏升月，花疏转唤莺。可言南岫矮，青槩斗牛平。北郭浮沙暝，西山拥坐真。日犹衔殿阁，江巳下星辰。禹服苗风杂，丰郊剑气伸。独嗟征舰日，歌吹满城闉。美树沙能秀，高花夏不疏。江山百战后，登眺两人初。楚月垂鲛泪，燕山涩雁书。异时羊续壁，喜接豫章鱼。"}