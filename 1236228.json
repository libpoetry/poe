{"id":"1236228","title":"寓长春道院春雨即事呈郑尊师二首","dynasty":"元","author":"杨载","text":"南荣相距数寻间，满地春泥隔往还。夜雨暗添篱脚水，晓云浓掩树头山。修篁夹径宜增植，细草侵阶莫谩删。世虑纷然无止极，敢求大药驻衰颜。客游无赖阻重阴，院落萧条径术深。数亩林塘观不厌，一窗风雨坐相侵。灵虬尚有蟠泥迹，老骥宁无越块心。多谢西家贤太守，相招乐饮费千金。"}