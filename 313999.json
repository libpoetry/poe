{"id":"313999","title":"满江红·同天申、扶九、跃千、秋箴、蔚园诸君饮雉升斋中，即事赋此","dynasty":"清代","author":"陆震","text":"记得春初，曾醉我、酩酊堂里。讵转眼、将离花放，相逢于此。羁旅绝无他事好，团圞只有今朝喜。看尊前、都是故乡人，何拘忌。漏已下，三声矣。酒已罄，歌难止。更青钱亟数，客为重市。村犬聚狺如虎啸，酒佣鼾睡浑充耳。奈门前、剥啄不能休，催人起。"}