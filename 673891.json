{"id":"673891","title":"游天池山","dynasty":"明","author":"谢廷柱","text":"千山万山招欲来，龙翔虎跃青崔嵬。突然拔地势莫测，擎天一柱何雄哉。崖倾石走骇神怪，涧呼谷吼驱风雷。振衣绝顶纵双目，烟涛浩渺沧溟开。帆樯参差戏凫雁，岛屿联络浮罂罍。贮云承露有三窟，石泉寒浸千年苔。澄凝静涵天日影，更想星月光昭回。探奇索怪不知倦，凌虚历险遭颠颓。烟村指顾辨桑梓，兄弟三五同追陪。坐临飞泉各分历，更籍磐石深徘徊。自惭康乐山水癖，斯游胸次何恢恢。天下名山几经过，衡庐雁宕徒惊猜。远游正欲学司马，龙门禹穴探奇瑰。胸中一吐金石响，肯使万卷徒兼该。笑杀余生老环堵，床头蠹简空成堆。短歌草草识发轫，划然笑出烟霞隈。"}