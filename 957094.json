{"id":"957094","title":"既离成都故人送者远至汉嘉分袂其尤远而相及于峨眉之上者六人范季申郭中行杨商卿嗣勋李良仲谭德称口占此诗留别","dynasty":"宋","author":"范成大","text":"我本住林屋，风吹来锦城。锦城亦何乐，所乐多友生。相从不知久，相送不计程。横绝峨眉巅，欲去有馀情。吾宗盖难弟，李郭人中英。二杨懿文德，谭子资粹清。相视心莫逆，剧谈四筵倾。明朝各回首，云水相与平。我今投绂去，行且扶犁耕。凄凉别知赋，慷慨结客行。后会岂不好，路长恐寒盟。诸贤乃不凡，骨相有功名。大厦罩群木，明廷朝万灵。王畿坦如砥，结绶当同登。道傍石湖水，谁能叩柴荆。梦中傥相见，秉烛听残更。"}