{"id":"495754","title":"酹江月 吴二尹西湖图","dynasty":"明","author":"陈霆","text":"红尘道路，笑西湖虽好，未曾相识。匹马经行天借便，一散松厅羁迹。解帽簪花，携壶贳酒，相约寻芳客。满篙春水，画船荡破晴碧。好是山色空濛，水光潋滟，花柳酣风日。一片笙歌云锦地，依约楼台高出。峰北峰南，湖烟湖水，分付花翁笔。锦江何处，归装聊载春色。"}