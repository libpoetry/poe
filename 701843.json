{"id":"701843","title":"别矩洲六言六首","dynasty":"明","author":"黄衷","text":"小院药兰新绪，旧樾渔矶未安。鹁鸪迟日更媚，樱花正月犹寒。东村才分渠水，南浦初移荔枝。田舍犹闻笑语，主人未有归期。吉了争呼春晓，蝴蝶分飞午风。可人比邻依旧，老儒环堵朦胧。晨郭巾车万里，秋畦荷锸孤村。拾果儿童雀跃，烹葵馌妇鸱蹲。鸣鸡互鸣桑树，立鹭独立塘菰。亭虚凉雨到未，门前琴客来无。敲石自分茶火，飞花先满书床。幽意风行水上，晴山鹊噪翁傍。"}