{"id":"513935","title":"虎图为艾光禄天锡赋","dynasty":"明","author":"程敏政","text":"于莬何由此中伏，白日寒云静山麓。草间百兽未全藏，困睡应知不成熟。玄尾空回七尺长，金眸半闪双星煜。有时独步出林莽，一声长啸千山肃。只图当道犬羊空，岂为平生食无肉。良工写此有深意，颇似高人卧空谷。投身拟结岁寒盟，上有长松下脩竹。虽云不动爪牙威，已觉风声撼庭木。儿童见之骇欲走，不敢黄昏傍墙屋。丹青逼真乃如此，恐是当时溪上牧。几思把玩发豪吟，忘却摩须手还缩。都城广厦接栋宇，入眼定知无此幅。千金可得书画传，好事谁如汉光禄。"}