{"id":"897707","title":"江南曲","dynasty":"宋","author":"张耒","text":"平湖碧玉烟波阔，芰荷风起秋香发。采莲女儿红粉新，舟中笑语隔烟闻。高系红裙袖双卷，不惜浮萍沾皓腕。争先采得隐船篷，多少相欺互相问。吴儿荡桨来何事，手指荷花示深意。郎指莲房妾折丝，莲不到头丝不止。月上潮平四散归，舟轻楫短去如飞。断肠脉脉两无语，寄情流水传相思。"}