{"id":"812924","title":"癸丑九月，六十自慨四首","dynasty":"清","author":"张之纯","text":"不埋黄土不黄冠，敢说纲常大节完。父有遗言惭未践，家无恒产幸能安。同沾雨露商容易，重整乾坤夏靡难。此后未知何景象，任他日月走双丸。五龙六甲等閒过，都付南槐梦里柯。一曲铜琶谁与唱，十年铁砚竟空磨。含情莺燕秋风老，翊运夔龙旧雨多。苜蓿半盘清可供，充饥聊当采薇歌。旧事重提细忖量，未能亲墓表泷冈。停车问字徒饶舌，倾盖论交枉热肠。曾效捉刀杨德祖，空怀草檄骆宾王。昔年辛苦论文友，偻指知音半北邙。偶逐风尘作宦游，皖山皖水几春秋。感时凭吊忠宣墓，乘醉狂吟太白楼。才纵不高曾倚马，性原喜静等浮鸥。素旗飘飐归来后，怕看增添海屋筹。"}