{"id":"883927","title":"倾城误人身寄内翰洪丈","dynasty":"宋","author":"朱涣","text":"倾城误人身，嗟哉难具陈。请君试侧耳，听妾歌其因。妾初未笄学新妆，肌理玉雪眉黛长。融怡窈袅销金裳，态浓意远夺目光。当时见者心为狂，共谓绝代惊非常。拟思昭阳奉君王，三千宠爱一身当。宁知事大缪，嫁作荡子妇。空闺独宿度芳华，蓬首乱鬓颜色朽。四海十年不相闻，一朝归来新閒旧。新閒旧，妾何有，摈妾不使侍箕帚。佳人多命薄，是事君信否。倾城误人身，古来唯有李夫人。延年作歌帝所珍，贮之金屋荐华茵。宠光杂遝疏弟昆，将死掩面留馀恩。千载不复见，言之涕沾巾。倾城误人身，此曲哀怨何可听。"}