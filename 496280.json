{"id":"496280","title":"绮罗香 和答李蒲汀","dynasty":"明","author":"夏言","text":"雨过盆池，风吹荷叶，绝胜银塘幽意。几朵仙葩，绰约杨家姊妹。斗红妆、映水朱妍，洗素容、凌波玉腻。小亭中、琥珀杯浓，相看不觉同花醉。却羡东邻老子，散发碧山楼，顿添芳思。自谱新词，一曲与花争媚。恐西风、容易惊秋，对南薰笑歌休弃。况光阴、暮景如驰，只索牢牵辔。"}