{"id":"1106560","title":"代虞枢密宴晁制置口号二首","dynasty":"宋","author":"王质","text":"合奏元和鼓吹声，旌幢交映两辕门。中台上相官仪重，大国诸侯礼数尊。一会星辰朝北极，八方风雨聚西坤。今朝宾主周旋地，千古英豪气象昏。陈雷胶漆自平生，申甫藩宣共此行。夷则黄钟相律吕，南箕北斗对高明。蛟螭鳞甲摇千纛，虎豹牙须立万兵。千载难逢今日会，一杯且为故人倾。"}