{"id":"1121061","title":"去岁五月二十八日发雪锦亭以六月旦谒富池而行是夜始望见庐山今岁以此日正在湖渰中念岁月之倏忽惊道途之劳勚回首感叹二首","dynasty":"宋","author":"岳珂","text":"雪锦亭前夕照红，兴唐寺下晓闻钟。伤心楚水又经岁，回首吴云知几重。万里同盟祇鸥鹭，三江啸浪忆鱼龙。如今且对湖光里，八九重开梦泽胸。去年今日富池头，浩荡风烟卷雪楼。湖海百年双鬓老，荆扬两地一萍浮。河斜左界流清夜，云密西郊望有秋。通塞随时何必问，明朝又放溧阳舟。"}