{"id":"815482","title":"题劳玉初学副釜麓归耕图","dynasty":"清","author":"徐坊","text":"吾庐二黉下，南睇釜山顶。有田不得归，泛泛如萍梗。去年经丧乱，风尘恣顽犷。时移人事迁，衰泪下如绠。披发还故山，去去事幽屏。空山寂无人，白云在高岭。我爱子劳子，釜麓同归耕。此邦有遗爱，父老争欢迎。昔为陶彭泽，今作王深宁。农隙教乡里，正学传遗经。有时带经锄，莠去嘉苗荣。相期理荒秽，戮力望秋成。岩扉静不开，岚翠环茅屋。门前散鸡豚，墙外垂绿竹。丹青托画师，窈窕状溪谷。剧怜耦耕人，释耒吞声哭。伤心画不成，但写西山绿。西山有薇蕨，采采不盈匊。"}