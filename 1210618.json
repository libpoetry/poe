{"id":"1210618","title":"韩监察所藏画马","dynasty":"元","author":"魏初","text":"房星降精云晦明，天机灭没麒麟行。逸群绝足岂易得，侧身伫目长风生。忆昔周王走八极，不惜千金买奇骨。浮云追电迤逦至，千里瑶池才一蹴。汉家沙苑唐虎臣，队色满山云锦新。只今雄骏竟寂寞，转益愁向驽骀群。吁嗟冀北亦古国，安得天骥曾不闻。驾辕伏枥计必有，王良伯乐谁其人。韩卿好古得此图，索遍乌台好诗客。侵晨打门惊梦觉，开卷金石声㗲㗲。雨中破屋百不遂，才薄何以塞君责。此图一日当飞去，看避青骢洛阳陌。"}