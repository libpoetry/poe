{"id":"537119","title":"董村小隐歌","dynasty":"明","author":"王世贞","text":"丈人卜筑董家村，村中风物宛可论。董家犹称孝子里，丈人别作素侯门。门前草没车马迹，邻父虽过不争席。数枝慈竹溪上青，二月墙头杏花白。蚕子欲帖千芳齐，习习春风生杖藜。人如畏垒无惊辙，业学尸乡不养鸡。有田七百但种秫，酿得新醪如刺蜜。谷在何须用虎防，杏成任自从人乞。有子策奏天人奇，回头却笑昌黎诗。男儿遇酒即快饮，人不识，安用天公知。"}