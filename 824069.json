{"id":"824069","title":"玉京谣 袁寒云得卞玉京牙印，广征题词，填此寄之","dynasty":"清末近现代初","author":"高燮","text":"亦是沧桑艳，梦影南朝，钤出朱文细。一捻红牙，恍睹倾城佳丽。问旧事、风月秦淮，证古佛、庄严妙契。难重理。桃花扇底，梅村诗里。些儿怀袖香温腻。把芳名，镇粉奁玉几。三百年来，浮沉流落何地。认当是、纤手曾亲，到此日、寸痕谁记。偏遇得，佳士袁丝能喜。"}