{"id":"499580","title":"松壑为张仲伦赋","dynasty":"明","author":"邓雅","text":"淦水东南望松壑，秀色茏葱气磅礴。千株雪压龙虎争，万窍风生竽籁作。团团白石春泉香，中有一士身昂藏。问之不笑亦不语，羊裘革履渔竿长。松间贮酒三百斛，醉采松花看麋鹿。雨里桑麻十亩园，烟中萝薜三间屋。浩叹风尘今几春，渔樵为伴松为邻。明年我亦从栖息，松下凭君作主人。"}