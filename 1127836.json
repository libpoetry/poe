{"id":"1127836","title":"暮春杂咏八首","dynasty":"宋","author":"曾协","text":"曲径穿深樾，支流旁小亭。鸟将云共远，天与树俱青。水色清堪掇，风声静可听。壁间馀地在，落笔记曾经。莲沼琼瑶堕，萱庭锦绣张。静闻人语好，闲爱水风凉。藜杖休行乐，蒲团且坐忘。沙禽相识惯，趯趯近胡床。昼永常支枕，宾来旋整冠。日筛槐影细，风撼竹声乾。壤沃耘耕少，人閒赋敛宽。近知田舍乐，不记昔为官。客路清溪好，人家绿树间。凄凉何县雨，想像别州山。驯雀飞还下，游鱼去自还。儿曹了官事，天地一身闲。目断江头树，襟披海上风。荷锄偕妇子，掷钓共儿童。晚筀关心碧，秋莲满意红。歌声何处起，舞手为年丰。信使频驱传，元戎罢枕戈。茅茨随处有，禾稼望中多。寓客时吴语，丰年半楚歌。泰然真乐土，谁为挽天河。楚甸三千里，旌麾列大邦。渺瀰连沃野，隐辚抱长江。此际藩王室，何人拥将幢。向来称下邑，国士有无双。隔岸连平野，邻家背短城。海风无日息，楚水照人清。有子能干禄，全家可代耕。饭馀无一事，更觉胜平生。"}