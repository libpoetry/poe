{"id":"1113624","title":"路西田舍示虞孙小诗二十四首","dynasty":"宋","author":"李之仪","text":"霅上归来过了春，枝头杏子可尝新。旋追老酒医佳况，更谢提壶解劝人。一春霖雨不曾休，雪雹惊人四月头。初制单衣方待着，却添炉火换重裘。梦回檐滴不闻声，残月披窗分外明。投老逢春能几许，不堪催去与谁争。扶老相邀到陇头，麦苗如洗未全抽。愿天不雨只一月，聊慰艰辛望半收。栽桑插柳展沟塍，共趁清明力倍增。分得这般穷伎俩，却应苦行过于僧。修车浸种一番忙，肚热邻家见早秧。饱饭未惊心已饱，方知生计要商量。一生着得几䩫屐，一饱消得几多粮。怕雨望晴心不歇，白头搔尽眼望羊。须知官职为他人，老去何妨可问津。宾客欢娱童仆饱，到头活计定谁亲。从来人说水晶宫，投老方能到眼中。未必吾生便休去，溪山隐去再相同。鹅儿成队草成茵，来往驯鸦喜趁人。却恐城中无此况，莫辞辛苦且逡巡。亹亹柔条动懿筐，森森初穗弄微黄。引雏飞去蒙朝雨，带犊归来卧夕阳。东囤扫场方暂歇，插秧车水又相催。衰年乐得身强健，常愿南山到眼来。芦已藏人水鸟喧，草堪留坐午风寒。从来偏得田家趣，折莫催归兴已阑。雨后西风日日颠，重裘犹自觉轻单。春寒秋热江南候，四月如何尚有寒。转午风休陡觉来，绵衣脱尽旋开轩。乍寒乍热难调御，厚薄随时体自安。见事迟来五十年，何须投老念艰难。暖衣饱食无过此，谁是鲇鱼上竹竿。饭舂罗担雁行来，任是囷廛亦易推。一岁艰难方有味，较量犹胜上燕台。朝衣行市头颅落，六印垂腰手足分。旋煮河豚加鲚脍，争如閒处醉醺醺。荷钱贴水蚕如蚁，稻似针芒葚未丹。牛角叩残歌转急，请看平地有波澜。百事无能一老夫，十年江上把犁锄。西庄南亩时来往，常得青山在坐隅。青山于我岂无因，到处抬头便见亲。时更一班逢好句，玄晖端恐是前身。坐啸宣城迹已赊，青山今日属寒家。多情宾客门如市，不独风流解染花。数亩田荒积渐耕，常忧坝损害垂成。传闻赵魏推盟主，便觉如云照眼明。水已平堤柳已线，洞房犹记锁婵娟。彩云易散春常在，啼鸟留人尚可怜。"}