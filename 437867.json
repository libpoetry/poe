{"id":"437867","title":"怀高图南","dynasty":"金","author":"马定国","text":"刘叉一狂士，尚得韩愈知。君才百刘叉，知者果其谁。三随计吏贡，蹑履游京师。文章善变化，不以一律持。碧海涵万类，青天行四时。去年高唐别，河柳摇风枝。今年清明饮，高花见辛夷。兹来又几日，军檄忽四驰。尺书无处寄，相见果何期。白日斗龙蛇，黄尘笳鼓悲。春风独无忧，吹花发江湄。一杯送归雁，万里寄相思。"}