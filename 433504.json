{"id":"433504","title":"沪宁车次杂诗三首","dynasty":"近现代","author":"黄浚","text":"遥云作零雨，畦塍杂焦黄。桕叶翻复隐，荧然知深霜。旻秋且不留，叹我劳未央。本州军初兴，制置殊张皇。众说久颠倒，易暴固其常。巨浸必稽天，不溺畴求方。绝学或无忧，抚我冰雪肠。昔为鹤市游，别殆十七载。欲吟东园石，但有梦痕在。夜车穿吴阊，繁灯若蓓蕾。想象吾师庐，说诗动光彩。所居竹几竿，有石几磈礧。近游虽屡愆，撰杖必我待。生涯俱露车，横流接沧海。散原匡庐归，逌然万物表。石城凛难留，北行在旦晓。我虽思朔风，身为南枝鸟。荒荒海水飞，定巢愿殊小。翁行陟翠微，及见初雪皎。雪消出残照，鳷鹊耀木杪。赢念索居人，文书浩填扰。遮眼病钟山，何尝肠胃绕。"}