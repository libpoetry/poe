{"id":"1107654","title":"喜雨三首呈景仁侍郎兼献大尹宣徽","dynasty":"宋","author":"司马光","text":"累日增烦暑，通宵结薄阴。苍茫变风色，散漫作春霖。野店垂杨重，僧房绿筱深。疏慵尤得趣，闭户拥重衾。漠漠春云合，爞爞旱气收。人心方有望，时雨不须求。岂独老农喜，仍令恶客留。洛城花未谢，作意更同游。麦田正尘坌，桑径忽滂沱。比屋起相告，荷锄行且歌。园林半扃锁，车马绝经过。大尹爱民物，何妨喜更多。"}