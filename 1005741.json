{"id":"1005741","title":"山甫画松","dynasty":"宋","author":"舒岳祥","text":"山甫作古松，意造无定本。枝枝藏太阴，笔笔涵混沌。气吞千尺崖，犹作飞瀑滚。肺肝生洞壑，槎枒出隐嶙。奋臂盘礴馀，墨渍笔不吮。若人盖天机，岂为寻丈窘。胸中有磥砢，欲出不可忍。恐是城南树，写形难自隐。呜呼夹山自有真松图，朝夕左右陈座隅。伐薪架屋听笙竽，好翁之计诚非疏。"}