{"id":"608207","title":"代陶渊明九日闲居","dynasty":"明","author":"区大相","text":"昨者远游归，田园守旧耕。冉冉老将至，于世复何营。时来嘉令节，悦我迟暮龄。众卉承露萎，孤松冒霜荣。木落远峰峻，潦止寒流清。岁寒知物变，壮图令心惊。萸为辟恶佩，菊有遗世情。既感川上叹，亦肥嘉遁贞。事往勿复道，觞至可尽倾。俯仰衡门士，聊以毕吾生。"}