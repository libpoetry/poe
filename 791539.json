{"id":"791539","title":"谒岳武穆墓","dynasty":"清","author":"章烜","text":"晨兴泛舟游，朝暾在林杪。白露溥未收，禽声破清晓。言寻精忠墓，众山争缭绕。表柱带潮痕，松楸杂丛筱。遐哉古英雄，丹心何皎皎。铜驼感荆棘，挥戈期直捣。犁庭事不成，虏气已全扫。岂非偏安局，犹藉公力保。回首北邙山，墟墓知多少。珠襦并玉柙，零落竟无考。兹坟独巍然，生气淩八表。不死在人心，何忧天地槁。我来瞻眺间，挥泪拜秋草。"}