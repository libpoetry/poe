{"id":"1121151","title":"禽兽昆虫之孝十首 乌","dynasty":"宋","author":"林同","text":"灵乌噪何许，反哺向中林。人可不如鸟，而无爱母心。好是鹤鸣阴，居然子和声。休云气所感，自是物之情。共母一屋下，宁知屋欲然。不须讥寡智，相哺政堪怜。虎狼不仁也，何乃谓之仁。仁之于父子，父子亦相亲。不忍身逃箭，知为母塞疮。人心有如此，兽面本何尝。食肉隐两颊，饲母向颓垣。终感主人养，能将死报恩。已分几上肉，谁藏腹下刀。安知羊不死，乃复自羊羔。曾闻豺祭兽，还见獭陈鱼。人苟不知祭，能如豺獭无。似有人传讣，来从榛莽中。叩头至流血，垂泣有哀容。子母不相离，何心办捣蚨。忍能利铜臭，不枉唤钱愚。"}