{"id":"810803","title":"惜分飞 湖上有赠","dynasty":"清","author":"王士禄","text":"泪眼非如潮有信。话到离愁便晕。此际看尤俊。横波那为多啼损。家住西泠还较近。苏小同心试问。莫忘相思分。却教油壁全无准。共子真同魂与魄。不道轻轻便坼。无奈离魂急。独留残魄谁相匹。检点屏帷寻旧迹。印臂钗痕未失。立尽窗儿黑。愁来那辨阡和陌。忆得相逢春欲暮。油壁西陵乍度。缥缈花和雾。风流欲压陈王赋。卖眼灯前回一顾。脉脉幽情早付。好月当窗处。背人却把心期诉。"}