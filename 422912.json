{"id":"422912","title":"述怀","dynasty":"近现代","author":"汪精卫","text":"形骸有死生，性情有哀乐。此生何所为，此情何所托。嗟余幼孤露，学殖苦硗确。蓼莪怀辛酸，菜根甘澹泊。心欲依坟茔，身欲栖岩壑。忧患来薄人，其势疾如扑。一朝出门去，万里惊寥落。感时积磊块，顿欲忘疏略。锋铓未淬厉，持以试盘错。苍茫越关山，暮色照行橐。瘴雨黯蛮荒，寒云蔽穷朔。山川气凄怆，华采亦销铄。愀然不敢顾，俯仰有馀怍。遂令新亭泪，一洒已千斛。回头望故乡，中情自惕若。尚忆牵衣时，谬把归期约。萧条庭前树，上有慈乌啄。孤侄襁褓中，视我眸灼灼。儿乎其已喻，使我心如斫。沈沈此一别，剩有梦魂噩。哀哉众生病，欲救无良药。歌哭亦徒尔，搔爬苦不著。针砭不见血，痿痹何由作。驱车易水傍，呜咽声如昨。渐离不可见，燕市成荒寞。悲风天际来，惊尘暗城郭。万象刺心目，痛苦甚炰烙。恨如九鼎压，命似一毛擢。大椎飞博浪，比户十日索。初心虽不遂，死所亦已获。此时神明静，萧然临汤镬。九死诚不辞，所失但躯壳。悠悠槛阱中，师友嗟已邈。我书如我师，对越凛矩矱。昨夜我师言，孺子颇不恶。但有一事劣，昧昧无由觉。如何习静久，辄尔心跃跃。有如寒潭深，潜虬自腾轹。又如秋飙动，鸷鸟耸以愕。百感纷相乘，至道终隔膜。悚息闻师言，愧汗骇如濯。平生慕慷慨，养气殊未学。哀乐过剧烈，精气潜摧剥。馀生何足论，魂魄亦已弱。痌瘝耿在抱，涵泳归冲漠。琅琅读西铭，清响动寥廓。"}