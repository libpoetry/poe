{"id":"371128","title":"金缕曲·挽邻姬","dynasty":"清代","author":"熊琏","text":"半面娇还隐。记相逢、罗袖笼香，玉钗拖鬓。年少风光空自爱，一霎虚花泡影。端的为、红颜薄命。倩女惊从何处去，夜沉沉、泉路谁相引。也应是，步难稳。灵幡挂壁斜阳瞑。风吹来、法鼓金铙，凄凉相应。寂寂朱门归也未，可记黄梁旧境。怕画上、丹青难认。泪点经声残月里，掩流苏、绣帐香飘冷。谁唤得，梦魂醒。"}