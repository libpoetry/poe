{"id":"577187","title":"送陈颐庵上四川省墓","dynasty":"明","author":"陈琏","text":"列圣相承崇孝治，恤典之加及勋贵。恩颁命数原自殊，凤诰龙章日星丽。勋臣今重平江公，一心报国存精忠。锦城旧日开戎卫，先陇峨峨马鬣封。先陇暌违越年岁，引领西南独歔欷。阴森宰木今已拱，几度孙枝长新翠。君为公嗣真宁馨，代行展省摅孝诚。墓题嘉赠夫人号，碑刻中朝太史铭。闻说佳城地尤吉，聚气藏风固难得。钟奇毓秀永无穷，门户光华应今日。公之勋德诚可嘉，君之义气还堪誇。他年定有如椽笔，为表淮西忠孝家。"}