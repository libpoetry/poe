{"id":"690549","title":"茅参戎孺嘉都阃泸川","dynasty":"明","author":"张萱","text":"青衫白面旧文雄，为策凌烟第一功。投笔岂同班定远，请缨不数汉终童。试看铜柱铭南峤，何日金书锡上公。从此秦彝不相犯，休将清酒换黄龙。食椹鸱鸮未革音，长城暂借备滇黔。三严自足收三捷，七纵何烦更七擒。肘下狮悬阗国玉，簪前蝉铸武威金。遥闻拊髀劳明主，谁为胪传梁父吟。"}