{"id":"1226510","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其一","dynasty":"元","author":"清珙","text":"吾家住在霅溪西，水满天湖月满溪。未到尽惊山崄峻，曾来方识路高低。蜗沿素壁粘枯壳，虎过新蹄印雨泥。閒闭柴门春昼寂，青桐花发画胡啼。"}