{"id":"512451","title":"中秋无月歌","dynasty":"明","author":"沈周","text":"老年于世百无与，待尽光阴而已耳。佳时令节或难忘，有酒还随大家喜。一时过去少一时，打算百年能得几。满前童丱倏突弁，少者如斯老何恃。去年中秋月在城，白璧团团酒波里。今年中秋月在家，买酒邀宾走儿子。云漫天黑月失色，老子之兴殊败矣。老子非月能万古，暂借一光何足鄙。中秋失月不中秋，人固无聊月当耻。常时有月我无酒，有酒呼月今不起。有无无有两难谋，要是天公忌全美。世途茫茫寓万事，颠之倒之亦如此。眼中屠贩却封侯，意外诗书多饿死。便从一月观万变，何敢容心必其理。感深坐久欲添衣，风急秋高月如水。"}