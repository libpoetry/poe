{"id":"569816","title":"吾郡太守朱公治行为天下第一天官卿言之上超拜淅省大参分理明越余老且病于其发也不获从父老攀挽之后仅以一诗为赠","dynasty":"明","author":"王世贞","text":"明堂大计中兴年，蚤有除书下颍川。膏雨尚留吴地润，德星初傍越江悬。政成神雀飞还下，课最金鱼赐独偏。他日史臣循吏传，可容谁在次公前。"}