{"id":"123052","title":"午夜登嶓山","dynasty":"宋代","author":"范成大","text":"瘅暑严夜装，乘凉蹑危峤。猿依黑林号，鬼闪青炬啸。惊鸟动危叶，吟虫满荒草。泉声远相随，山色近如杳。梦犹风灯前，身已云木杪。浮生固有役，远道何时了？岂惟失寝兴，亦自倒昏晓。恭惟天心仁，颇议民力槁。我怀汉制诏，来慰蜀父老。熙如春台登，沃若时雨膏。须知简书急，勿厌蓐食早。但勤笔力淬，时助诗肠搅。"}