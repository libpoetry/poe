{"id":"800639","title":"与熊敏思登蟠龙山顶望都城值大风有感呈敏思","dynasty":"清","author":"高其倬","text":"城中拄颊看西山，千峰历历横眉端。山头倚杖望城市，万雉鳞鳞在足底。左有潞水右太行，桑乾流合东南方。王气中开千万?，上应北斗兴明堂。琼楼十二门九阍，王侯甲第丽青春。大风忽起白昼昏，俯视一气不可分。唯见参天苍苍之绿树，蔽空翳翳之浮云。浮云绿树朝复暮，英雄竖子俱成尘。君不见石瓮山中耶律墓，碧云寺后于经坟。连云楼观已倾圮，满山松柏摧为薪。天边红日不肯回，头上白发仍相催。攀龙附凤有时辈，餐腥啄腐非吾侪。与君无何日饮酒，买山著书归去来。"}