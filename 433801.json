{"id":"433801","title":"并门杂诗","dynasty":"近现代","author":"薛青萍","text":"一客并门两鬓霜，卅年迭见海生桑。湖波荡漾家山远，日色朦胧旅梦长。满地落花怜少女，连天寒雨滞归装。故人别后春来去，底事音书尚渺茫。飒飒东风料峭寒，玉容清瘦怯衣单。燕梁泥落鸠声乱，莺树花飞蝶梦阑。踏浪鸳鸯相眷恋，出笼鹦鹉报平安。夕阳翳翳纱窗转，坐待郎归月一团。晚霞看罢又朝霞，门对东风一径斜。闭户近知庭长藓，寻春早就梦回家。碧于地毯萋萋草，红到天涯处处花。莫怪王孙乡思切，催人归去有啼鸦。梦营生圹傍先人，宅相惟求觅一真。山好难当风化力，数奇犹剩劫馀身。海鲲冲破桃花浪，辽鹤归寻柳叶津。知是漆灯留待地，他年骨肉话前因。潦倒风尘一野人，蹉跎六十五年春。云霄枉负平生志，虎口还留后死身。雏凤翔犹萦故国，老天疑已弃斯民。同胞昏睡呼难醒，晚景无多且自珍。"}