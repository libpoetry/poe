{"id":"291299","title":"贺新郎·东京怀佩忍","dynasty":"现代","author":"高旭","text":"海上曾相识。把心肝、千里怀人，情难抛得。满地江湖荆棘遍，独自朝南暮北。原不为、饥寒交逼。事业未成天尚醉，叹古来、壮士无颜色。神明胄，萧条急。几时扫荡匈奴域。试看那、只身跳掷，提刀杀贼。东亚风云千变幻，行矣前途昏黑。记取完、沙场奇节。乱世青年真福分，好头颅、收葬要离侧。虽死别，长相忆。"}