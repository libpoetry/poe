{"id":"496395","title":"沁园春 其三 己丑新正","dynasty":"明","author":"杨慎","text":"劝汝一杯，关山迢递，我马崔隤。想玉堂金马，曾同富贵，竹篱茅舍，也共尘埃。事过眼前，老来头上，卿不见吾白发哉。故园好、更彩衣称寿，何日同回。天涯劝我宽怀。欠酒债、拔卿金雀钗。笑孔肩薄首，夫人书法，嵇心羊体，仙子琴才。道韫家声，黔娄夫婿，此怨休将造化埋。六如偈，棒打开梦幻，新拜如来。"}