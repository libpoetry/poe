{"id":"728580","title":"贺新郎","dynasty":"清","author":"陈维崧","text":"天畔蚕丛路。记当日、锦城丝管，华阳士女。一自愁云霾蜀栈，飞下桓家宣武。有多少、花钿血污。十万娥眉齐上马，过当年、花蕊题诗处。葭萌驿，鹃啼苦。春宵高宴元戎府。明月下、玉容黯淡，有人低诉。妾本成都良家子，叹息鸾分钗股。客亦为、泪零如雨。掷却黄金归破镜，问德言、还识菱花否。吾事毕，拔身去。"}