{"id":"830210","title":"辛亥夏五月自香港重游日本寓任甫须磨双涛园筑室同居与任甫离居者十三年槟榔屿香港一再见亦于今八年矣儿女生于日本皆不能识相见如梦寐任甫赋百韵诗先有四律奉迎答以四律 其一","dynasty":"清末民国初","author":"康有为","text":"大浸稽天痛溺沦，惟吾与汝拯生民。身经百亿万千劫，我是东西南北人。黯黯春明有馀梦，滔滔海立尽成尘。团沙易感伤身世，十四年来几转轮。"}