{"id":"380295","title":"多丽·题叶渔庄“五湖渔庄图”","dynasty":"清代","author":"赵芬","text":"荡胸襟，鲈乡风景幽深。记当时、三高游衍，踪迹尚许重寻。篾蓬欹、捞虾雪渚，萍茵碎放鸭烟浔。脱略簪裙，芟除丝竹，四围山水足清音。看远近、送青浮碧，不许软红侵。萧闲意、半归画本，半入诗心。爱吾庐、剪荷葺芰，门前垂柳阴阴。岸花飞、香黏屐齿，溪云抱凉冱蓑针。伴约鸥凫，儿呼鱼鹧，霜鳞烂煮佐芳斟。想玉涧、石林书就，万事付高吟。敲铜斗、唱渔歌子，惊起沙禽。"}