{"id":"1171284","title":"安平公诗","dynasty":"唐","author":"李商隐","text":"丈人博陵王名家，怜我总角称才华。华州留语晓至暮，高声喝吏放两衙。明朝骑马出城外，送我习业南山阿。仲子延岳年十六，面如白玉欹乌纱。其弟炳章犹两丱，瑶林琼树含奇花。陈留阮家诸侄秀，逦迤出拜何骈罗。府中从事杜与李，麟角虎翅相过摩。清词孤韵有歌响，击触钟磬鸣环珂。三月石堤冻销释，东风开花满阳坡。时禽得伴戏新木，其声尖咽如鸣梭。公时载酒领从事，踊跃鞍马来相过。仰看楼殿撮清汉，坐视世界如恒沙。面热脚掉互登陟，青云表柱白云崖。一百八句在贝叶，三十三天长雨花。长者子来辄献盖，辟支佛去空留靴。公时受诏镇东鲁，遣我草诏随车牙。顾我下笔即千字，疑我读书倾五车。呜嘑大贤苦不寿，时世方士无灵砂。五月至止六月病，遽颓泰山惊逝波。明年徒步吊京国，宅破子毁哀如何。西风冲户捲素帐，隙光斜照旧燕窠。古人常叹知己少，况我沦贱艰虞多。如公之德世一二，岂得无泪如黄河。沥胆咒愿天有眼，君子之泽方滂沱。"}