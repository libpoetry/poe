{"id":"682250","title":"为侯六悼妾六首","dynasty":"明","author":"于慎行","text":"玉貌当年入画堂，盈盈团扇试新妆。无端晓镜销鸾影，一夜潘郎鬓有霜。秦楼少女旧多情，解伴吹箫学凤鸣。今日楼空人不见，箫中吹出断肠声。绿珠枉向琼楼坠，碧玉空因綵笔伤。何似芳魂能恋主，化为只燕宿雕梁。雨僽风僝暗结愁，落花衔怨赴东流。红颜不待卢郎老，付与文君共白头。颇怪春来胜赏稀，花时无绪掩重扉。知君半醉诗成后，泪落床头旧舞衣。惆怅东风恨万重，难将春梦觅仙踪。香魂一逐行云去，知在巫山第几峰。"}