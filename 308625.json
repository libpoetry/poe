{"id":"308625","title":"探芳信·伯勤来约小港看桃花，连雨畏行，漫拈此解","dynasty":"清代","author":"陈洵","text":"冷空峭。正梦仙逢花，春宽溪小。被玉横惊断，吟怀共凄悄。浣花笺色，经年旧彩笔，和烟老。荡渔舟、雨屋深灯，水云初觉。芳侣棹盟早。便未遣佳期，要春知道。望眼红楼，社前约，燕须到。碧潭珍重情深浅，光悦催新澡。照欢筵，丽日明霞鬯好。"}