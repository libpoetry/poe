{"id":"740294","title":"晋王宫漆碗歌和齐进士翀","dynasty":"清","author":"朱圭","text":"齐君示我古漆碗，百年遗器出晋宫。宝贤石断砌马枥，此物真赝谁能穷。黄金中涂已攫去，呺然外壳康瓠同。雕几蜂蝶萼跗韡，华质殷駮宜飧饛。当年赤龙起丰沛，镂金床碎江州东。欲以铏簋教俭德，更分宝玉班宗功。髯王中道笞膳宰，诏书驰戒何匑匑。一传燕啄劫匕鬯，世守虎节完圭桐。端王西河尤孝谨，芝生泉涌天鉴衷。横汾流觞珠履错，艳赵挟瑟酡颜红。酎金高庙拜膰脤，宥坐欹器铭谦冲。岂知九鼎忽折足，閧然大盗来关潼。孱王盬脑就桎梏，美人眢井愁芎藭。玉鱼金碗尚不保，驼山夜发亡羊童。微乎微者此何幸，流传好事催诗筒。君豪槃敦已在手，我更何有争雕虫。岁寒烛跋歌正放，浮白且润鸣肠空。"}