{"id":"693296","title":"求闲有作二首","dynasty":"明","author":"苏仲","text":"意我前生是所狂，逢人安敢说行藏。无端岁月头颅改，其奈江湖梦寐长。短径久荒黄菊瘦，白云深处紫芝香。老牛不受人拘管，为爱春沙水草芳。老病相寻万事阑，春风魂梦只家山。乾坤可爱惟安分，台鼎无心亦等閒。海味甘人堪白首，松根随我枕苍颜。朝端赖有诸贤在，容我痴愚早放还。"}