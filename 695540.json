{"id":"695540","title":"次韵杨秉中县尹春日病中述怀","dynasty":"明","author":"林弼","text":"谩道春来好，愁多日更长。看蜗知胜负，听燕识兴亡。风雨五更梦，云山千里望。浊醪吾尔爱，能涤九回肠。竹牖春风外，柴门暮雨馀。尊无陶令酒，架有邺侯书。旧业俱荒落，閒愁莫扫除。白头依狗监，惭愧马相如。海宇开新造，山林起久跧。夔龙时接武，巢许分投閒。燕乳草生巷，莺啼花满山。临风时一笑，鬓为赋诗斑。彭泽先归去，湘江后卜居。纫兰谁复佩，种秫自能锄。老丑慵看镜，穷愁独著书。且须相觅醉，烧笋鲙鲈鱼。山云白苍莽，江树绿参差。弟妹几时见，家园十载离。沈腰常减带，潘鬓易成丝。苦听竹枝曲，教人坐石迟。窗竹晴逾静，庭花煖自开。客閒时共对，邻熟许移栽。司马元多病，襄阳岂不才。石田与茅屋，归去未荒苔。白头逢丧乱，愁绝浣花翁。不道兵尘苦，犹存诗句工。深春忧肺病，远道愧囊空。待得茅堂就，归来万事慵。南国江山旧，东风红紫新。醉来忘避地，老近怕逢春。曾是菊松主，还如草莽臣。无穷怀古意，清泪满衣巾。自笑尘中逐，能存乱后身。春如人渐老，时与物俱新。每有乘槎意，长怀击壤民。床头书剑在，吾道未全贫。我本耕耘者，春畴忆种秧。岸低新水上，泥润细苔香。呼酒柳边店，留诗竹外房。年来清乐少，枯坐学颜忘。"}