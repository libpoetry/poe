{"id":"209692","title":"戏作简朱天球","dynasty":"宋代","author":"吴则礼","text":"江头雪花一尺围，不妨屋角梅垂垂。江头三日浪簸船，不妨老子被底眠。权奇突兀众所嗔，大是个中英特人。何曾论渠破与堕，余生且办担板过。嗟吾星星复种种，四十八年环堵梦。君看后省粱肉盘，只似荜门葵苋供。莫去侬诗太愁绝，半世全凭毛颍脱。熟处难忘却自嫌，面目堪憎为饶舌。腐儒诸方饱行脚，习气偶存言语缚。独忧汤饼唤睡魔，背贴蒲团鼻雷恶。拈时勿著文字相，肯对痴儿夸伎俩。屈宋真眼向前会，阿球端知有此事。"}