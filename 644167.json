{"id":"644167","title":"应制赋甘露诗十二韵","dynasty":"明","author":"释宗泐","text":"天地清宁日，时和岁又丰。侧闻甘露下，近自禁城东。淅沥浮松上，晶荧绚日中。圆明珠的皪，透映玉玲珑。喜讶霜初结，惊看雪未融。奇祥庆云类，嘉应醴泉同。竞采千官合，高擎众骑丛。献当青?闼，覆以碧纱笼。胜味醍醐劣，清光沆瀣空。荐豋先祖考，分赐及王公。载笔归青史，歌诗付乐工。敢随鸳鹭序，称颂未央宫。"}