{"id":"886833","title":"和仙诗友鹤吟","dynasty":"宋","author":"何梦桂","text":"当年只鹤扬州去，羽衣虹裳灭烟雾。千年华表不归来，来时忘却邯郸路。短篷月白起酸风，天阴鬼哭战场空。黄昏欲望城西东，乱山青处白云中。谁解歌离骚，我自斟酌酒。一醉醉百年，无梦到浙右。插我羽翼两臂间，顶丹蜕尽毛骨凡。下天上天随君去，不与人世同悲欢。星星有语说未已，夕阳西去东流水。一声嘹唳入苍冥，青冢累累呼不起。"}