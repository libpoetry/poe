{"id":"11636","title":"从军有苦乐行","dynasty":"唐代","author":"李益","text":"劳者且莫歌，我欲送君觞。从军有苦乐，此曲乐未央。仆居在陇上，陇水断人肠。东过秦宫路，宫路入咸阳。时逢汉帝出，谏猎至长杨。讵驰游侠窟，非结少年场。一旦承嘉惠，轻身重恩光。秉笔参帷帟，从军至朔方。边地多阴风，草木自凄凉。断绝海云去，出没胡沙长。参差引雁翼，隐辚腾军装。剑文夜如水，马汗冻成霜。侠气五都少，矜功六郡良。山河起目前，睚眦死路傍。北逐驱獯虏，西临复旧疆。昔还赋余资，今出乃赢粮。一矢韬夏服，我弓不再张。寄语丈夫雄，若乐身自当。"}