{"id":"472598","title":"秋云篇赠别郭东皋","dynasty":"明","author":"林世璧","text":"云气亘四时，未觉萦怀抱。如何才及秋，黯黯满苍昊。梧桐一叶从风起，萧飒秋声已盈耳。秋云片片更堪怜，遥逐秋风度秋水。秋风偏促愁怀恶，世情况比秋云薄。人生踪迹本难期，还与秋云共飘泊。与君相别动经秋，握手俄惊大火流。谁知楚泽搴蓠日，复轸青门折柳愁。此时惆怅看秋云，一带秋山送落曛。别后悬悲秋月里，数声秋雁不堪闻。"}