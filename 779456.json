{"id":"779456","title":"玲珑四犯 自制凤凰衣萤灯","dynasty":"清","author":"顾太清","text":"腐草为萤，爱几处辉辉，花底池畔。拍手儿童，争扑素罗纨扇。偏又巧入疏帘，暗度过、镜奁书案。点画屏、高下飞遍。比似柳花轻便。练囊不为吟诗剪。慢兜来、冷光成片。一丸挂向纱帷里，留待更深看。最好梦乍回时，明灭影、残灯分焰。听小窗微雨，更不避，风吹乱。"}