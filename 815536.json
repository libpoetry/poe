{"id":"815536","title":"岁在癸丑，张君尔常有《六十自慨》之作，以歌当哭，情见乎词，荏苒三年，迟未赓和。今次原韵，藉以书怀，不作寻常寿辞，谅亦张君所乐与也","dynasty":"清","author":"殷葆诚","text":"苍苍误我是儒冠，巢破遑言卵幸完。几度归耕空有愿，一般家食竟难安。忘年自古徵高谊，来日而今总大难。江海萍飘三十载，赚人头白是双丸。旖旎风光转眼过，淳于一梦醒南柯。从知得失归前定，妄冀文章到不磨。依旧山河王气尽，崭新事业伟人多。剧怜忧患饶经验，两度苍皇听楚歌。八百灵椿寿莫量，厌赓天保颂陵冈。新吟欲呕三升血，旧事空回九曲肠。了彻尘因参法祖，久联香火證空王。休伤老大悲零落，多少青年送北邙。垂老同为海上游，佣书鬻字度春秋。聊当冀北愚公谷，屡上河东处士楼。笑我情怀如病鸟，怜他身世等浮鸥。行藏日后殊难卜，欲倩留侯借箸筹。"}