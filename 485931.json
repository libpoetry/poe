{"id":"485931","title":"送秦文仲博士还三沙","dynasty":"明","author":"饶介","text":"东望大瀛海，影落扶桑弓。三洲直如矢，正射三山中。三山负晓日，晓日波浪红。仙人不骑鹤，所适多御风。秦君家三洲，长与仙人通。即之不可见，忽尔能相面。翩翩头上巾，举举尘中扇。高谈清溽暑，知子不贫贱。闲居寡良俦，有酒不自荐。此日亦足醉，况得邦之彦。小醉须解酲，大醉不用醒。平生慎许可，只有一刘伶。太湖三万顷，七十二峰青。颇贻山水秀，闭门修酒经。白云生砚石，疏雨洒窗棂。子上三洲去，手杯犹未停。"}