{"id":"825129","title":"柳州兵变","dynasty":"清末近现代初","author":"郑孝胥","text":"左江无安流，柳庆久糜烂。匪梳兵如篦，用人实不善。奏报多斩获，肃清谓已近。岂知祻未艾，复致柳州叛。溃卒趋东泉，中渡首亦散。或云陷雒容，桂林殊可患。大臣顿失措，满局子俱乱。边军才五千，遂欲调其半。两月仅能达，宁足禦奔窜。藩篱羌自撤，何以弭外衅。非予执不可，隐忧谁的见？治丝而棼之，抵几为一叹。"}