{"id":"697486","title":"采邑三贤诗 范隐君茂明","dynasty":"明","author":"胡应麟","text":"濯濯香溪流，汀洲杂兰芷。之子怀清芬，南渡勃然起。大隐弘高风，真修味玄旨。遗文讵必多，一脔见嚆矢。吉父英雄姿，夙负济时略。不受帝王知，遂工贤圣学。著述逾三车，卧游历五岳。至今尚典刑，遗像俨丹雘。煌煌礼部公，执戟隐金马。怜才若饥渴，片善必挥洒。馀日酬诗歌，居然振大雅。世无扬子云，谁为好玄者。"}