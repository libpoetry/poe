{"id":"730030","title":"女儿曲","dynasty":"清","author":"俞樾","text":"悽悽切切，有女泣血。问女何所悲，呜咽不能说。女儿虽无父，女儿自有夫。女儿虽无母，女儿自有姑。昨日媒氏来，索彼一斛珠。今日媒氏来，索彼红罗襦。非索珠与襦，乃索郎所无。噫嘻异哉，乃索郎所无。朝亦哭，暮亦哭，朝哭暮哭，一病入骨。女儿死耳何足悲，所悲郎不知。行行且止，女儿入市。女儿非入市，曰有医在此。女儿非就医，冀郎一见耳。天假之缘，郎竟来前。郎竟来前，女儿涕泗涟涟。解妾香囊，系君衣裳。生不得入君之室，死犹得在君之旁。妾不胜大愿，愿君无伤。风萧萧，日冥冥。渊鱼深匿，林乌悲鸣。女儿行不成步，语不成声。蛩蛩距虚，负之而行。呜呼，今日何日，得君负之而行。女儿虽死，死贤于生。我闻此事，为作此诗。敬告儒林丈人，勿以苛礼责女儿。女儿之志良可悲，呜呼，女儿之志良可悲。敬告儒林丈人，勿以苛礼责女儿。"}