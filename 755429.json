{"id":"755429","title":"辛酉纪事一百韵","dynasty":"清","author":"李长霞","text":"开春贼东窜，避乱事远出。秋来复北行，烽火起仓卒。呼号闻比邻，怆惶出闺闼。女弱涕涟洏，姑老色惴慄。大儿前挽车，小儿后提挈。暮出东郭门，秋潦多乱辙。月暗影昽昽，路昏行蹩蹩。我随车徒行，十步再蹉跎。野田忽高低，陟降弗遑歇。前至海上村，镫火闪蓬筚。寄迹葭莩亲，妇子共一室。新谷荐黄粱，蕃羹杂薇蕨。栖息虽云安，中夜常惊怵。诘旦赴海壖，海气尚郁勃。扬帆事遐征，天风吹萧瑟。岛屿影浮枕，波涛声荡潏。渺然感人生，一栗寄溟渤。三五蟾兔盈，澄辉何皎洁。鱼龙动混茫，星斗垂寥阔。我本怀百忧，反因异境发。回首望邑城，迢递火光彻。舍宇恐摧颓，松楸或斩伐。况闻海防军，昨日新战没。矫矫王将军，力能贯七札。矢绝无继兵，父子同一烈。昂昂陈义士，十荡还十决。战胜众人依，战死谁收骨。贼势遂日横，所在逞豕突。沿海事焚劫，杀戮到岩窟。越旬闻贼行，归帆顿飘瞥。来时之所经，廛市半丘垤。迟迟造里闾，女仆迎门闑。伯氏先我还，亲戚问存殁。敝庐幸复存，敢怨多遗失。尘釜事浣涤，敝簟重振拂。次第理琴书，殷勤整卷帙。人劳乐苟安，时危易为悦。远近传虚警，消息时恍惚。何方为乐土，欲去还中辍。群丑复北旋，倏忽势莫遏。扶掖入邑城，历险嗟更迭。托迹向黉宫，广厦一毡设。遥望见焚烧，烟焰生林末，风逐怒熛飞，霄炽秋云热。哀哉胶东民，惨比他邑别。刺史本神明，缙绅多贤哲。仁厚戒征诛，守成贵密勿。夫子事登陴，长子随行列。潴不汲污池，湿薪斫丛樾。永日不再炊，深秋无重褐。阿姑时叹息，老病怀惊怛。小女畏贼来，枕席亦杌隉。强欢欲相慰，反使泣呜咽。但云贼当去，贼去当全活。蓄惊意怲怲，含忧心惙惙。再见蟾兔盈，严霜木叶脱。有时闻贼行，或言远搜括。比日断烽烟，寥天气清澈。欲出复迟疑，贼谋恐诡谲。三旬始出城，惝恍异天日。瓦砾塞通衢，连甍百无一。回风吹血腥，当途馀杀越。空巷行萧条，败壁立突兀。残烬拥颓垣，故居认仿佛。去去将安之，摧残到瓜葛。幸有宗人舍，暂留仅容膝。三秋倏以迈，天寒气栗冽。三见蟾兔盈，时维冬十月。昊天胡不惠，大戾弗我恤。慈姑病缠绵，弥留竟永绝。乱馀遘闵凶，谁云理无阙。哀哀视君子，麻衣泪凝血。渐止涕纵横，莫使回肠结。阿姑暂浮厝，黄泉未定穴。当思昔贤言，毁不使性灭。衔恤更晨昏，荐瘥时未竭。厄运伤不已，含戚视琐屑。维时方荐臻，余复罹疚疾。次染及儿女，呻吟杂喧聒。冷灶静无烟，敝衾寒如铁。顾瞻使心伤，涕零无复啜。汝辈行当痊，予疾恐成诀。嘱女莫娇痴，嘱男勿怠逸。怠逸成荒废，娇痴遭瞋喝。夫子相慰言，汝言何不达。人生天所命，胡为伤情切。先事而绸缪，为计良亦拙。所遇在辀张，且与同饥渴。闻此感予心，忧怀勉为豁。时序自有常，阳和回穷节。女病渐加餐，男愈行蹩躠。予疾亦云疗，扶杖犹颠蹶。隆冬肃寒威，气严手指裂。壁隙鸣风飙，窗阴积霜雪。艰难寄居情，人事安能说。矧乃沂水阳，游骑尚突轶。遥闻古潍州，战士多人杰。分抄不及境，贼气为之夺。束装思北上，流离犹未毕。何日息疮痍，上将临节钺。解此下民忧，济时望稷契。"}