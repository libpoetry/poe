{"id":"813526","title":"摸鱼儿十首","dynasty":"清","author":"李慈铭","text":"但匆匆、蒲团一觉，仙源非复前度。乱红飞尽清溪暗，谁与斜阳为主。春又暮，问树上流莺，经几闲风雨。画船自渡。只那日门前，依依流水，呜咽学人语。还记得，倩影盈盈载路。蝶裙钿朵无数。断肠只有花能解，费尽酒边诗句。嗟我误，悔不向、花间荷锸同春住。明朝甚处。待载得香魂，苏家坟畔，吹笛踏青去。蓦今朝、仲春初二，玉晨重见瑶侣。钿蝉缃蝶新梳削，回首那人风度。青鸟去，看碧落高寒，又恐娇难住。梦云惯阻。记夜雨重门，画堂灯畔，双髻唱金缕。东风骤，吹堕琼华如许。秦台零落珠树。小庭香雾回廊月，都是旧经行处。花底语，问花上、流莺也为侬凄楚。凤笙漫谱。指柳下栏干，共伊凭后，十载罥飞絮。正消魂、故园烽火，天涯犹惜春晚。客怀无赖寻花醉，寂寞自来僧院。禅榻畔，但破帽、茸衫留得高阳伴。凤城渐暖。任清磬声边，花开花落，容易鬓丝换。江南恨，提起东风肠断。马头飞絮零乱。王孙已是无归路，说甚间关莺燕。花莫管，便唱煞、铜鞮那有金尊劝。飘零自怨。只倚遍栏干，长安芳草，依旧夕阳满。正愔愔、嫩凉庭院，月痕黄到金井。碧桐商略风廊语，占得几分秋影。兰夜静，恁水样、阶阴刚要疏帘衬。茶香渐近。想理罢冰弦，绿云摇梦，秋外藕花酲。年时事，回首青鸾瑶讯。红蛮深锁妆镜。琴心鬓影都何许。零落茜丝银绠。休更问，剩盝曲、栏干闲煞无人凭。画中暗省。办水口从君，苧衫藤簟，来共鹭鸶听。认湖西、岸花如绣，画船重系桥畔。篱门六枳深深启，竹里翠楼低见。帘半卷，刚借得、邻墙绿树分巢燕。亚栏倚遍。看无限青山，喜留吟客，争把黛眉展。幽栖遂，魏野书堂何忝。囊空终是虚愿。东村更有池亭约，回首碧云零乱。猿鹤怨，恁十载、江湖未结鶋波券。买邻暂缓。且记取雏桃，待长过我，来共玉山眷。又垂鞭、高梁桥畔，玉泉如带低绕。翠华当日巡行处，夹辇复生春草。龙尾道，应倍忆、银绯散直寻春草。宝花压帽。看玉勒骢嘶，朱衣吏引，日伴翠尊倒。当年事，佛日红霞环抱。霜华千树凝晓。海腥一自翻西极，楼阁五云俱渺。花亦老，便种得、夭桃秾李都年少。题诗再到。愿满挹天羹，长携莲炬，来问艳妆照。甚匆匆、一年春老，海棠开遍琳宇。广庭十亩红霞队，交倚翠帘珠户。能几度，消受得、金尊银烛伤春句。画栏断处。有一树垂杨，恰当花缺，为我尽情舞。循流水，还忆旧径行路。香车宝马同驻。屧痕钗影分明在，偏是落英无数。莺燕去，只赢得、枝头犹带前年雨。闲愁漫诉。且再问荒园，绮窗尘网，剩有断钗否。最消魂、绮丛兰芷，东风都化红豆。暮江萧瑟弹来惯，终古楚天长瘦。三峡口，更禁得、深篁正日啼猿狖。清吟曼奏。拟唤起湘灵，大招骚屈，同听玉龙吼。长安邸，汗漫相逢杯酒。泪痕仍满衫袖。蘋花老尽春波绿，荡得远峰眉皱。君怨否。君不见、天涯芳草今依旧。玉骢去又。休更谱商音，吹成恨雨，湿遍蓟门柳。展帘前、翠云千顷，田田荷叶飞舞。凤城西抱盈盈水，临水楼台无数。天际路，看百道、红墙遍锁宫中树。笙歌散去。只玉辇苔封，锦帆尘歇，倾尽掌盘路。凌波近，绰约琼华岛屿。景山撩乱鸦语。妆台莫话辽金事，一霎夕阳红过。能几度，待拥楫、人来同向花间住。栏干倚处，指夹岸垂杨，苍烟忽断，飞渡液池鹭。便年年、仙源依旧，天涯老尽崔护。乱红一晌风前嫁，憔悴花枝无主。难遣处，那树上、流莺分付他何去。痴情漫诉。但嫩绿阴中，雨丝缭绕，流水学人语。还记得，香雪盈盈载路。绯霞天外齐吐。伤春只有花同我，怅说斜阳迟暮。嗟我误，悔不动、啼鹃再四留春住。知花怨否。想魂化扬烟，和愁和烟，泥我画船渡。"}