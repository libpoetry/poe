{"id":"1137074","title":"金缕曲 其十六 古岩和去年九日约登高韵，再用前韵","dynasty":"宋末元初","author":"刘辰翁","text":"破帽吹愁去。绕郊墟、残灰败壁，冷烟斜雨。舞马梦惊城乌起，散作童妖灶语。漫说与、谢仙一句。犹记醉归西州路，问行人、望望骊烽误。几未失，丧公屦。高高况是兴亡处。望平沙、落日湖光，暗淮沈楚。寂寞西陵歌又舞，疑冢嵯峨新土。黯牛笛、参差归路。试问文君容赊否，待东篱、更就黄花浦。拚酩酊，涴蓝缕。"}