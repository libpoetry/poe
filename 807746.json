{"id":"807746","title":"苏武慢  送孙郎贾汝宁","dynasty":"清","author":"陈维崧","text":"胃脯击钟，马医连骑，閒者吾闻之矣。神仙无路，将相难为，只有鬻财可耳。解人吾子，健者孙郎，遂作急装而起。看翩然、袨服鸣鞭，矫若奔泉渴骥。又何须、西贾巴巫，南游滇僰，动足下床万里。天中上郡，汝水雄关，尽可持筹列肆。鲍革千箱，貂褕百袭，傲杀毛锥之子。只倡楼、莫拥如花，速办腰缠归计。"}