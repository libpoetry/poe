{"id":"741265","title":"由朝天岩东行磴道曲折山腰为扶啸台遂登屏风岩巅坐玉皇阁眺西江","dynasty":"清","author":"戴文灯","text":"幸得驻曦轩，复此穷元化。诸峰相犄角，一雄独称霸。攀林宿鸟惊，引蔓藏蛇怕。峰颓欲碍行，径窄才容跨。夤缘入深壁，撑空得广榭。八九丈欹侧，万千象吞泻。山果剥猿猱，林花集兰麝。沾衣空翠润，过涧飞泉射。俯际苍雾濛，仰觑青天罅。尽涤俗士襟，言登招提舍。极目海云微，匝岸风樯卸。万顷碧流澄，一线银潮砑。峰峦分向背，原隰错耕稼。人稀午钟静，幡动石坛亚。茶烟画漏移，清籁松阴乍。若为挈偏提，花茵聊可藉。"}