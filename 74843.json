{"id":"74843","title":"疏影·缟衣仙子","dynasty":"宋代","author":"吴景奎","text":"缟衣仙子，倚东风花信，先占春色。殢酒含颦，脉脉无言，青鸟为传消息。暗香一点才浮动，早自有、东君怜惜。想前身、傅粉精神，化作飞琼肌骨。还向影娥池上，借霓裳一曲，徘徊歌席。清夜梨花，同梦方甘，又似楚云踪迹。新欢旧恨知多少，算檀板金尊消得。折芳馨、欲寄相思，人在江南江北。"}