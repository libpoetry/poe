{"id":"81990","title":"送汤岐公镇会稽","dynasty":"宋代","author":"陆游","text":"吴越东西州，浙江限其中。黄旗高十丈，大舟凌虚空。都人送留守，郡吏迎相公。江心波涛壮，帐下鼓角雄。乐哉公何憾，廷论则未同。永怀前年秋，群胡方啸凶，闾左发蓟北，戈船满山东。旧盟顾未解，谁敢婴其锋？公时立殿上，措置极雍容。南荒窜骄将，京口起元戎。旧勋与宿贵，屏气听指踪。规模一朝定，强虏终归穷。当时谓易耳，未见回天功；及今始大服，咨嗟到儿童。天心佑社稷，主圣肖祖宗。旌节早来朝，笑谈折遐冲。"}