{"id":"155443","title":"瑜上人自灵石来","dynasty":"宋代","author":"惠洪","text":"道人去我久，书问且不数。闻余窜南荒，惊悸日枯削。安知跨大海，往反如入郭。譬如人弄潮，覆却甚自若。旁多聚观者，缩头胆为落。僻居少过从，闲庭堕斗雀。手倦失轻纨，扣门谁剥啄。开关忽见之，但觉瘦矍铄。立谈慰良苦，兀坐叙契阔。谁持稻田衣，包此剪翎鹤。远来殊可念，此意重山岳。悃愊见无华，语论出棱角。为余三日留，颇觉解寂寞。忽然欲归去，破裓不容捉。想见历千峰，细路如遗索。相寻固自佳，乞诗亦不恶。而余病多语，方以默为药。寄声灵石山：&ldquo;诗当替余作。&rdquo;便觉鸣玉轩，跳波惊夜壑。"}