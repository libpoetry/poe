{"id":"292139","title":"金缕曲·闻娴清逝世作","dynasty":"现代","author":"常燕生","text":"世事原逝水。但看来、君我情怀，未应至此。闻说团圆多易缺，我本团圆无几。只别恨、离愁遍是。记得平生曾笑语，道鸡皮、鹤发真堪耻。偿君愿，昙花里。贻我艰难方未已。待从君、一事惊心，身为人子。况是四方多难日，涂炭生民极矣。有群在、吾何敢死。但使此心常不住，任色空、空色频频起。拈花笑，空王旨。"}