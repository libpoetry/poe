{"id":"1109395","title":"何隐居挽词二首","dynasty":"宋","author":"刘弇","text":"人世犹来共一沤，如君无憾此生浮。兰陔长负平生养，蒿里方成不测游。故物他年归石马，东楹何事掩天球。始应羞杀吴中士，误把垣星决去留。瑟缩神皋万木悲，此中祖軷是长辞。半生桂向秋蟾老，一日舟先夜壑移。终恐短长私造物，了无毫发愧铭诗。青鸳仅就千云构，谁是当年识履綦。"}