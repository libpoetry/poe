{"id":"1105317","title":"此君室","dynasty":"宋","author":"方岳","text":"匪书谁与稽，匪竹谁与居。以书造竹所，俯仰千载馀。亭亭几长身，斯可谓之士。以我为隐乎，指以二三子。不肯一世人，草木自宾友。举杯问樵岚，见有此客否。可臞不可腴，可独不可俗。君看室中人，今已不趐足。曲士多在今，节士多从古。此君岂易得，仅可一二数。翛然数竿玉，带以一溪水。惟我有是夫，孰能与于此。泉石宁我癖，烟雨宁我惛。是间有佳趣，不可无此君。一径自明月，谁能此婆娑。床头易未了，如此良夜何。竹意吾为谁，山曰子非我。未知回孰贤，自赞午也可。俗士不足语，之子谁与娱。闭门但痴坐，尔辈宁可无。"}