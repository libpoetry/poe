{"id":"1106298","title":"有感再作三首","dynasty":"宋","author":"王阮","text":"出去梦中事，归来醉后醒。外贪垂老佚，中乐放心宁。花气窗前入，禽声枕上听。自怜无此分，明日又飘零。顿觉衰残甚，难胜委寄隆。惊惶牛喘月，怅望马依风。忍看丹炉坏，终怜蕙帐空。明年花慢发，待我转来红。石壁连绵静，松风自在清。只知有此乐，不谓老于行。室鵩从何入，山猿累尔惊。回天谁有力，祗愿效渊明。"}