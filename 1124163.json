{"id":"1124163","title":"赠别吴仲权三首","dynasty":"宋","author":"赵蕃","text":"英英延陵家，蔼蔼宜章县。政用鲁诸生，俗今齐一变。诸公竞推毂，天子思晚见。用舍有是夫，交亲谁不羡。昔在山水乐，往往失意人。公今弦歌馀，乃复于此亲。搜罗既奇胜，落笔为写真。文章复何似，高处殆先秦。移舟汉将祠，蹑屐秦人洞。一别几何时，酒杯还此共。前途或追随，祇恐终倥偬。要是策羸骖，无繇踵飞鞚。"}