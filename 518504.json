{"id":"518504","title":"新兴馆中","dynasty":"明","author":"张吉","text":"忆昨岁庚戌，提兵顿兹境。铁马嘶长空，踏断云雷顶。长鲸肆诛剪，折首投烹鼎。仗剑指东隅，气吞沧海猛。笙歌集丰屋，野店无宵警。临流濯长缨，笑逐遨嬉请。空门力舂者，天地夸同永。捲旗入苍烟，幽讨期一逞。鹊惊藤子落，鹤没松烟迥。脩坂绝遗迹，寂寞春云冷。沉檀爇孤殿，空绕百金铤。即今三载馀，飘忽须臾顷。壮士悲战袍，残僧恋灯影。百年一惊电，流俗浪驱骋。白日照我庭，长吟醉还醒。泰山与蝉翼，轻重忘差等。"}