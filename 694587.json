{"id":"694587","title":"蝶恋花 谪所偶成","dynasty":"明","author":"陈霆","text":"春燕秋鸿惊节序。晓镜朱颜，容易成憔悴。花落花开人世事。闲愁一点无安处。饱后高眠醒后醉。眠醉工夫，正合闲中味。一笑不知南北异。小屏叠叠吴山翠。钟鼓楼头昏又晓。驰隙流光，易向忙中了。消得多情天亦老。镜中双鬓成秋草。白鸟正多人正少。身世江湖，梦里邯郸道。望断平芜江树杳。归心一点孤帆小。雨雨风风花事退。芳草愁痕，绿遍长亭外。辛苦杜鹃流血泪。碧山春尽行人去。城上楼高休遍倚。烟柳斜阳，总是伤心处。一点柔情风里絮。遥遥去度长江水。流水落花春不管。世路悠悠，回首天涯晚。怅望江南人又远。断魂零落屏山掩。愁懒渐添欢笑减。病酒经旬，腰带新移眼。燕子日长春梦短。东风门外杨花转。"}