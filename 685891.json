{"id":"685891","title":"闻司谏刘先生佥宪闽中赋怀三首","dynasty":"明","author":"卢龙云","text":"羊郡三年别，鸿音万里疏。狂歌燕市酒，涕泪汉庭书。吾道艰危里，时名想望初。烽烟闽海净，揽辔意何如。青琐班朝日，黄门刻漏时。有怀心独切，封事夜何其。兴礼辞刘向，抡才补望之。圣恩原不浅，出处未堪疑。宪府开闽越，雄才自汉京。莺声辞碣石，龙气望延平。奏疏君门远，刑章列郡清。褰帷过海岳，似亦厌承明。"}