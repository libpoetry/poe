{"id":"1107348","title":"宫词十首","dynasty":"宋","author":"卢秉","text":"絮扑芙蓉苑，华开太液波。黄头吹月笛，棹影落天河。草浅天边碧，花匀日脚红。须知亲帝泽，不必藉春工。花萼蜂儿影，帘旗燕子风。游丝避金葆，吹过紫垣东。翠环双凤带，小队五花蹄。十二龙钩卷，梨花烂漫时。花蒂流金水，知从秘苑来。春风如解意，不敢起纤埃。粉蝶非仙骨，随风过苑墙。穿花不敢采，应怯内家香。沉沉雨过宫槐绿，寂寂春残辇路香。细想人间无此景，夜来魂梦到昭阳。迎春新燕尾纤纤，拂柳穿花掠翠檐。问道蕊宫三十六，美人争为卷珠帘。蓬莱风蹙水纹斑，月甃风廊四百间。云外跸声穿岭去，行宫簇马望骊山。落絮濛濛立夏天，楼前槐影叶初圆。传闻紫殿深深处，便有薰风入舜弦。"}