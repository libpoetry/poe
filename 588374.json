{"id":"588374","title":"己酉岁壬辰之夜梦与三洲李丈登高台遥望中原但见齐州九点在苍霭中隐隐可辨三洲曰宇宙内事吾儒分内事也曰子知分内之事则知尽分内之道乎三洲又曰吾今乃知居高则明处下则塞曰子知明塞之义则知尽居处之道矣三洲又曰天地山河存乎两界秦晋为首闽越为尾馀皆毛发肢节也曰子通督任之义则知通致理之源矣须臾云霞四歛皎日照衣环顾太和万物融合浑为一丸三洲曰此所谓弄丸者耶曰子知转九之义则宇宙之柄在手矣语罢而觉遂赋四章以纪其事因以赠三洲之","dynasty":"明","author":"王渐逵","text":"中原膴膴，谁其域之。四隩既同，谁其宅之。赫赫神禹，应龙翼之。谁谓天远，倾耳听之。谁谓地广，跂而罄之。我思荩臣，上帝命之。抑抑荩臣，神明其德。上帝之司，下土之式。九围同人，翊我皇极。春阳载和，春日晶晶。有鸣鸧鹒，念我友生。登高作赋，送子于行。"}