{"id":"1124861","title":"代诸生送蒋守","dynasty":"宋","author":"徐积","text":"明明楚侯，为国之光。王明是选，王命是将。皇皇者华，六辔如濡。辔且如濡，其德可孚。其孚维何，洁不可污。皇皇者华，六辔沃若。辔且沃若，其德可度。其度维何，清不可浊。洁也不污，清也不浊。德则不渝，泽则不涸。民则宜之，民则乐之，神亦作之。长淮之南，楚为最剧。守者为谁，以才以德。守既视事，未逾厥月。吏则胥畏，民则胥悦。物来必应，事至立决。守之动静，皆有法度。不苟不简，不暴不怒。处烦以敏，辅严以恕。庭无滞讼，狱无冤囚。民无愁叹，俗有歌讴。古之三府，谣言奏事。今岂不然，兼采公议。付之使节，是以用之。付之远俗，是以重之。其俗既平，其刑既清。章德表功，来朝两宫。两宫圣明，柱上记名。"}