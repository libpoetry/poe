{"id":"829170","title":"握金钗 次吕圣求韵二首","dynasty":"清末近现代初","author":"吴湖帆","text":"锦帐茜颜红，西窗烛花剪。殢情如醉迷眼。欲诉相思恨时晚。吞吐里，倚偎间，浑又懒。新燕乍帘穿，娇莺渐声啭。绿阴深处谁管。一点芳心向伊展。诗梦绕，画屏遮，藏小院。双桨绿波平，同心紫烟趁。软怀萦系无尽。几度春风褪脂粉。消受下，问何时，凭好信。红袖躲珠樱，青林剔莲笋。怎禁金凤拖损。燕子飞栖画梁稳。花径满，柳阴浓，宜日永。"}