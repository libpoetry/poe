{"id":"673415","title":"题买臣负薪图","dynasty":"明","author":"陈达","text":"海邦六月烦暑逼，石床昼卧纷华息。清风飒飒自南来，恍然如入华胥国。初醒顿觉日半斜，檐头几阵蜂将衙。朗吟老子五千字，漫酌卢生七椀茶。敲门忽见东溪氏，手持一幅鹅溪纸。云是晴沙远遗之，分明貌出朱翁子。忆昔登登伐木时，行歌道路声呜噫。岂徒不入驵侩眼，何当更被糟糠嗤。五十功名未迟暮，锦衣烜赫人如故。谁知此日除道夫，却配当年弃夫妇。朱颜闇淡应无光，后车同载空徬徨。丈夫出处自有数，悔把深思一日忘。披图谁不增感慨，嗟彼女流何足怪。不见翟公门下客，一贫一富知交态。"}