{"id":"604091","title":"同曹明府学参陈给谏吾德游厓分韵得山字","dynasty":"明","author":"黄淳","text":"梦寐三十载，仿佛两厓间。浴日惊鲸波，柱天思鳌山。非高亦非深，所忆殊跻攀。嗟予昔胡尔，正气薄区寰。形胜存诸夏，忠节垂大闲。世宁无板荡，而独忍间关。三公耻周粟，十万沈殷顽。向无厓海死，孰令夷腥还。断霞荒松枯，轻风吊泪潸。归航咽箫鼓，初月灿丝纶。英英烈丈夫，磊磊济时艰。临流倚长歌，盘器与犯颜。元阁坐王孙，金笼惭素鹇。"}