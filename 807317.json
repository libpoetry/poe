{"id":"807317","title":"水调歌头  送宋荔裳观察入都并寄蓼天司业同顾庵西樵赋","dynasty":"清","author":"陈维崧","text":"酒冷天寒日，人去客愁中。数行钿蝉柱雁，祖饯出城东。衣上青天明月，马上黄河飞雪，雁背染霜红。如此作装急，磊砢相桓公。千斤椎，七宝辔，百石弓。从奴宾客，所过栈马齧残通。定过淮阴祠下，更到望诸墓上，怀古飒悲风。若见苏司业，言我鬓成翁。"}