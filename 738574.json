{"id":"738574","title":"题玉井莲图送马力畚之任阌乡","dynasty":"清","author":"陈浩","text":"维扬马君志尚古，遥指扶风旧乡土。耸身欲上太华峰，十丈花前筑书圃。金精生水出玉泉，香穿九地达九天。天鸡一鸣海波涌，初日正照花光鲜。仙人倚杖顾之笑，君家去此四百年，此来倘欲寻真源。傥然即之杳然去，惟见风叶翻田田。君才今世岂易有，初授一官怜白首。九州星野划雍豫，百里关河接襟肘。侧身西望青芙蓉，略如鱼戏莲叶东。为君把酒话往事，春风送别毋匆匆。城南杜，赵郡苏，一贤两地称名殊。后之视今犹视昔，有人更画《苏城图》。我作是歌非数典，莲花妙法无尽转。"}