{"id":"1065989","title":"道乐安寄杨县丞时可","dynasty":"宋","author":"许景衡","text":"猗兰出众草，岁晚不可采。幽幽涧底松，独立色不改。成都有云昆，达识我所骇。形骸判土木，轩冕那能浼。端怀三釜养，尚赞百里宰。人方笑渠聋，我独悲众瞆。经行阊阖里，指述纷稚艾。爱之不可见，暮色生寒霭。一区已有宅，三径可无待。他年归去来，垂白看戏綵。林园日成趣，鸡犬亦自在。回看是非场，蛮触谁胜败。收身要闲健，肯坐老病悔。我亦钓横塘，相望渺云海。"}