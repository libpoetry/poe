{"id":"725261","title":"始居山营室诗","dynasty":"南北朝","author":"刘峻","text":"自昔厌喧嚣，执志好栖息。啸歌弃城市，归来事耕织。凿户窥嶕峣，开轩望崭崱。激水檐前溜，修竹堂阴植。香风鸣紫莺，高梧巢绿翼。泉脉洞杳杳，流波下不极。仿佛玉山隈，想像瑶池侧。夜诵神仙记，旦吸云霞色。将驭六龙舆，行从三鸟食。谁与金门士，抚心论胸臆。"}