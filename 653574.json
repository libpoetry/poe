{"id":"653574","title":"送僧归族十二韵","dynasty":"明","author":"张宁","text":"早涉真如境，旋闻博大风。自从心有主，顿悟道非空。典则羲农祖，诗书孔孟宗。无为先有作，去惰始来功。夷夏终天异，君亲亘古同。是谁循错误，随处被牢笼。欲破胶缠固，须凭识见崇。力能排闼走，事胜倒戈攻。近似兼人勇，相将盖世雄。星流还拱北，澜倒竟回东。复志三纲里，全身四业中。能言距杨墨，于尔亦何庸。"}