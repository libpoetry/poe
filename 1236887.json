{"id":"1236887","title":"初夏斋中杂题三首","dynasty":"元","author":"柳贯","text":"壤隔溪流断，门依野次成。初非慵应接，自是寡将迎。笋蕨搜山得，盐醯入市营。贫居薄滋味，盘脍敢求精。经月始一出，移时还小劳。生涯依马磨，力作问蚕缲。藤刺青阴密，楸花紫艳高。雨晴看烂漫，草径莫令?。池岸方如截，池波深可泅。出门歌小海，见客思沧洲。鱼沫吹还息，蛛丝断忽抽。万生同一马，敢望绝辕辀。"}