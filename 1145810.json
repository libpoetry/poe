{"id":"1145810","title":"杨叛儿","dynasty":"隋","author":"无名氏","text":"截玉作手钩，七宝光平天。绣沓织成带，严帐信可怜。暂出白门前，杨柳可藏乌。郎作沈水香，侬作博山炉。送郎乘艇子，不作遭风虑。横篙掷去桨，愿倒逐流去。七宝珠络鼓，教郎拍复拍。黄牛细犊儿，杨柳映松柏。欢欲见莲时，移湖安屋里。芙蓉绕床生，眠卧抱莲子。落秦中庭生，诚知非好草。龙头相钩连，见枝如欲绕。杨叛西随曲，柳花经东阴。风流随远近，飘扬闷侬心。"}