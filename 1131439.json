{"id":"1131439","title":"春晴","dynasty":"宋","author":"虞俦","text":"万里阴云一战收，怪生和气袭兼裘。昆山龙过初衔烛，旸谷乌飞不傍舟。曝背爬搔疑挟纩，冻躯伛偻快伸钩。老农扶杖閒相过，一味丰年说不休。结习已空摩诘袂，苦寒聊解拾遗裘。梅花已负先驱弩，竹叶随牵下濑舟。门外有谁惊剥啄，林间何处叫钩辀。诗人莫费雕肝肾，付与晴窗茗椀休。"}