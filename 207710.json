{"id":"207710","title":"陪使护客晚发京口","dynasty":"宋代","author":"曹彦约","text":"拖船鸟惊兽骇奔，追夫雷动云作屯。前日生辰使者去，贺正又出丹阳门。欲上未上军人马，似响不响县官喏。穷冬闸闭水不行，深夜火明山欲赭。尚书太尉传语来，夫船未足官须内。敌使三节能几耳，客载万舸何为哉。甘心事仇谁作俑，耻不自羞犹怂恿。古来秦祸不须胡，蒙恬斥外斯高宠。"}