{"id":"814555","title":"诸将二首","dynasty":"清","author":"范必英","text":"无诸台上英风起，千载重来顾盼雄。父子河山兼两越，弟兄花烛盛中宫。雕旗铁阵参云黑，龙马珠江浴日红。回首伏波铜柱远，军威更在挹娄东。十年羁旅田横客，仗剑功成茅土分。环海尽为新属国，归朝即拜后将军。御刀龙雀光如水，宫锦葡萄色似云。金殿谢恩旋出镇，雅歌还得奉南薰。"}