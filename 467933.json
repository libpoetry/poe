{"id":"467933","title":"往事四首 春","dynasty":"当代","author":"程滨","text":"冰澌初泻未溶溶，一瓣香魂便肯从。抱朴违心依草木，怀春刻意化鱼龙。托身唯有清凉水，采蜜曾无游冶蜂。幸得金鳞知秘意，双双隐入嫩芙蓉。兰塘月色满幽馨，冷浸钧天万点萤。荷叶有根连雪藕，杨花无蒂碎青萍。依依碧水同游鲽，脉脉银河未度星。可奈消魂唯骤雨，浮沈浪里各伶俜。动荡寒波两处流，重因翡翠上枝头。鲲鱼化鸟庄生记，纨扇捐凉班女讴。水底无从温好梦，花间何以解鳏愁。知心剩有枯荷在，雨打风吹各自羞。拚却捐躯翡翠唇，欲吞还吐但逡巡。无端一镜分天水，不许三生作比邻。碧血热中焚热府，灰心冰底逭冰人。涂中曳尾成何计，苦待东风别样春。"}