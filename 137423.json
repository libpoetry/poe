{"id":"137423","title":"代鸠妇言·斑然锦翼花簇簇","dynasty":"宋代","author":"欧阳修","text":"斑然锦翼花簇簇，雄雌相随乐不足。抱雏出卵翅羽成，岂料一朝还反目。人言嫁鸡逐鸡飞，安知嫁鸠被鸠逐。古来有盛必有衰，富贵莫忘贫贱时。女弃父母嫁曰归，中道舍君何所之。天生万物各有类，谁谓鸟兽为无知。虽无仁义有情爱，苟闻此言宁不悲。"}