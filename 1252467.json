{"id":"1252467","title":"海乡竹枝歌","dynasty":"元末明初","author":"杨维桢","text":"潮来潮退白洋沙，白洋女儿把锄耙。苦海熬乾是何日？免得侬来爬雪沙。门前海坍到竹篱，阶前腥臊蟛子肥。孲?三岁未识父，郎在海东何日归。海头风吹杨白花，海头女儿《杨白歌》。杨花满头作盐舞，不与斤两添铜铊。颜面似墨双脚赪，当官脱裤受黄荆。生女宁当嫁盘瓠，誓莫近嫁东家亭。"}