{"id":"722862","title":"杂体诗三十首 其十九 许徵君询自叙","dynasty":"南北朝","author":"江淹","text":"张子暗内机，单生蔽外象。一时排冥筌，冷然空中赏。遣此弱丧情，资神任独往。采药白云隈，聊以肆所养。丹葩曜芳蕤，绿竹阴间敞。苕苕寄意胜，不觉凌虚上。曲棂激鲜飙，石室有幽响。去矣从所欲，得失非外奖。至哉操斤客，重明固已朗。五难既洒落，超迹绝尘网。"}