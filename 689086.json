{"id":"689086","title":"白山上人新筑退居落成","dynasty":"明","author":"何绛","text":"茅堂新筑寺垣西，修竹千竿绕碧溪。满径落花无过客，磬声才歇鸟声啼。最好凉秋九月天，细风疏雨小窗前。老僧独坐心无事，懒说时流言句禅。数亩清池竹下开，放生鱼去鸟飞回。閒云更自怜孤寂，偏向穷山日日来。满目平田飞鹧鸪，晚风斜日好相呼。白头老衲当窗坐，眼处闻声会得无。"}