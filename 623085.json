{"id":"623085","title":"附金十主","dynasty":"明","author":"郭之奇","text":"阿骨打取阿疏城，按出虎源金号成。混江赭马随鞭指，朔土黄龙次第平。山北谁容辽假息，南侵岂俟宋渝盟。乞买方图分道入，徽钦已驾北辕行。立楚立齐仍册宋，熙炀继暴岂能撄。吴山立马人何在，乌禄来燕众始生。自璟及珣根渐拨，沙虎翻来铁木旌。三十七辆和林道，五百馀人血泪盈。当年宋室何如此，守绪辞汴合禁声。蔡州枉就承麟烬，黑水空辜负马名。"}