{"id":"1124989","title":"送别史友六首","dynasty":"宋","author":"敖陶孙","text":"中兴元老堂堂，诸孙玉质金相。封殖毋忘嘉树，爱思犹及甘棠。诸君置膜外论，之子真个中人。冀北何限千驷，东市初逢一麟。过淮读二山赋，举世识三槐家。熊鱼等所欲者，兕虎敢叹非耶。烟霏巧湿行李，钟鼓初分去舟。中有锦衣尚褧，旁看泥轼垂油。八堰三江良苦，十洲五峤能明。归路未誇海市，还家且餍南烹。冶渚饯何彦德，虎溪送陶渊明。诸人卿自卿法，今日吾用吾情。"}