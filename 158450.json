{"id":"158450","title":"向负春游辞以风雨开霁既久乐事未果因书百言","dynasty":"宋代","author":"强至","text":"常恨春日少，况遭风雨多。桃李冷不觉，□□如浊河。广陌断游骑，寂不闻行歌。方其正雨时，乐事空蹉跎。晴来又累朝，日暖风祥和。红入桃李枝，绿转池塘波。何曾到花下，把酒呼青蛾。屈指九十期，今已一半过。系日乏长绳，欲却无神戈。花落解笑人，谓我前言何。"}