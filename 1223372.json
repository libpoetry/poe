{"id":"1223372","title":"送夹谷伯敬之官单父","dynasty":"元","author":"贡奎","text":"燕州连日雨，六月寒装绵。闭户断车辙，修途溢如川。朝晴悦物性，槐阴起初蝉。衣篝曝馀润，照眼阶葵鲜。闻君去仪曹，五马行翩翩。缅怀古单父，高堂坐鸣弦。政理日以媮，宝此千载贤。矧此荐岁饥，夏潦仍相缘。嗷嗷东南州，流移踵车船。死者相枕藉，羸瘠甘弃捐。民命悬守令，壅遏谁当怜？君怀策世才，往哉寄承宣。譬彼善牧者，鞭击非所先。戴星亦有人，何乃任力专。凄凉二子远，故老应相传。我昔尝经游，土风尚熙然。回河抱阡陌，桑麻绿浮烟。岂无稌稻区，草木纷华妍。维兹重责任，慎彼浇俗迁。会徵太史书，家声振当年。"}