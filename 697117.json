{"id":"697117","title":"首送王敬美先生入贺万寿二首并寄徐子与右参黎惟敬秘书","dynasty":"明","author":"胡应麟","text":"马首寒云碣石开，远从青雀建章台。霓裳自献千秋曲，露掌频分万寿杯。把袂应徐天咫尺，抽毫枚马日徘徊。山阴亦是旋舟地，雪夜能忘驻草莱。暮拥轩车入帝州，晓排阊阖问龙楼。西山紫气飘环佩，北极寒光照冕旒。天际薇花聊独倚，日边藜火定谁酬。荆高旧侣能相过，已拚华阳十日留。"}