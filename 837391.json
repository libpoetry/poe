{"id":"837391","title":"谢王君赠药","dynasty":"清末民国初","author":"郑国藩","text":"人生贵习勤，饱食岂为福。检摄偶然疏，六气恣相逐。结轖肠百转，轻车走鹿鹿。有如牛鸣窌，怒风号寒谷。海眼注狂澜，匡庐泻秋瀑。和缓抽手视，弄人造化酷。王君悯我瘁，持赠药半菽。未达强试尝，瞑眩收效速。戾气汨天和，干戈争蛮触。水火正深热，生机日以蹙。安得医国手，一解万民毒。"}