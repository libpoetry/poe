{"id":"291319","title":"念奴娇·蒋希刚病故，亚卢、建华二子为词以吊。语绝沉痛，因亦继声","dynasty":"现代","author":"高旭","text":"伤今何世，恍低昂高冢，凄凉风日。我为苍生歌薤露，百劫河山同厄。杀贼功赊，盖棺事了，羡尔声华歇。生原多恨，死也何曾堪惜。可怜生不逢辰，行吟披发，一样心悲切。埃印前车君逆料，撒手故人长别。黄土平安，青年福分，大笑冠缨绝。杜鹃多事，偏自声声哀咽。"}