{"id":"209679","title":"次竹樽韵·北湖饭豆病且癯","dynasty":"宋代","author":"吴则礼","text":"北湖饭豆病且癯，经年不问觞为壶。谁令如许彭亨腹，时唤麴生浇老儒。此君风味美无有，会与渊明著名酒。侏儒饱死非缔父，仍挽皤罂作寮友。堂上烛灭渠快哉，一饮一石今尘埃。此君莫遣太孤绝，更须唤取鸱夷来。老年经丘寻壑意，痿痿羸羸殊少味。惟思著句与摩挲，径就便便图一醉。"}