{"id":"431279","title":"前调五首·乙卯寒仲，国将改步，谢太学南归，车次无聊，口占浣溪沙五解","dynasty":"近现代","author":"马叙伦","text":"铜笛声声断禁烟。别情无语更凄然。不堪回首是离筵。旧事漫劳飞燕说，来时春草碧于天。京城争唱乐尧年。五色旗飘古象坊。马龙车水忒匆忙。为言军国费平章。遗恨那堪重记取，空闻揖让说黄唐。议郎终是怕儿郎。雉堞深深对故宫。新开双阙对流虹。大师兀自阅衰隆。帘影沉沉飞燕隔，微闻细语怨东风。凄凉烟月逗寒栊。绵蕞诸生功最高。如何胙土后萧曹。君王明圣重初交。仪注春官新奏进，如闻舞蹈异前朝。九重传语属娇娆。谶语从来数盛周。分明天意那能留。斜阳无语下西楼。把酒高歌歌断续，飘零身世感沧洲。年年春水只流愁。"}