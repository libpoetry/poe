{"id":"484291","title":"题宋周曾秋塘图（有序） 宋周曾《秋塘图》一卷，前元皇姊大长公主所藏也。前有皇姊图书印记，后有集贤翰林诸词臣奉皇姊教旨所题，自大学士赵世延、王约而下凡十六人。时邓文原、袁伯长俱为直学士，李洄以翰林待制居京师，为监修国史，实至治三年也。元运方隆，皇姊雅尚文学，一时名公巨儒，以文章翰墨宠遇，当世其盛，盖可想见。元既革命，此卷遂出江左，吾友薛起宗得于其私沈祥氏。一日，携以见示，且征题诗。余虽不获援笔其间，","dynasty":"明","author":"杨基","text":"陂塘九月菰蒲老，菱叶无多荷叶少。无数飞来白鹭明，一群游去青凫小。寒云弄影忽成霞，雁带斜行下浅沙。晚色不随流水去，秋光都在拒霜华。当时内殿春风细，紫衣传教词臣醉。鲍谢文章沈宋才，诗成曲尽秋塘意。塘水秋来景渐疏，低烟斜日照平芜。鸳鸯去尽芙蓉死，空向人间看画图。"}