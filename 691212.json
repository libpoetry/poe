{"id":"691212","title":"寿潘子朋八十","dynasty":"明","author":"李孙宸","text":"结客中原八十秋，归来三径有菟裘。砂求勾漏今非令，瓜种东陵旧是侯。知有名山藏副墨，何妨姓字老沧洲。词坛几见占仙籍，柱下华阳可共俦。抽却朝簪狎钓竿，诙谐人作岁星看。天教日月私鸿宝，地僻烟霞老鹖冠。有病未除诗是癖，无营能累酒为欢。罗浮东去朱明近，白日期君生羽翰。"}