{"id":"1144212","title":"挽杨知府","dynasty":"宋末元初","author":"牟巘","text":"蜀有古爱直，公为令子孙。驻原曾婉画，治狱辄平反。槁落荣观尽，纡徐雅道存。灵光洞劫火，德齿晚弥尊。肮脏群飞外，康强七帙馀。耆年犹谨礼，细字每抄书。十载甘琳馆，三州奉板舆。挂冠天未可，双犊老康庐。见说佳眠食，遗身疾自无。方期操几杖，俄已易床肤。久读耆旧传，仍联嫁娶图。湘岑望不到，洒泪向天隅。"}