{"id":"903167","title":"戏赠杨伯时","dynasty":"宋","author":"张镃","text":"杨侯相逢复见寒梅开，鬓色不带浓霜来。君居山县适近我先垄，夜半应望灵气勃郁缠崔嵬。去年竹寺倾樽罍，官来急救老眼饥。西枢相公喜人物，搜材剔抉英雄窟。苍松腴硬久阴崖，此亦鹖冠宁肯忽。近闻一饭蒙异恩，快劄好阙休驰奔，我诗安得达相门。春风后日自东起，太岁无缘只桃李。"}