{"id":"780203","title":"百字令 盘山记游","dynasty":"清","author":"叶绍本","text":"穹岩特起，爱纡回磴道，百重苍翠。怪石嵯峨无定相，扪处一天烟霭。凤盖缡褷，龙鳞偃蹇，拂帽松枝碍。疏钟何处，僧寮缥缈云外。最好绝顶攀萝，一枝塔影，卓立凌空界。绀宇琳房相掩映，弹指华严香海。洗钵池遥，谭禅石古，剑影雄千载。岧峣行殿，崆峒轩驭如在。"}