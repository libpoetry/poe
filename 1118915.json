{"id":"1118915","title":"思佳客 其二","dynasty":"宋","author":"陈允平","text":"压鬓钗横翠凤头。玉柔春腻粉香流。红酣醉靥花含笑，碧剪颦眉柳弄愁。偏婀娜，太温柔。水情云意两绸缪。佯羞不顾双飞蝶，独背秋千傍画楼。锦幄沉沉宝篆残。惜春无语凭阑干。庭前芳草空惆怅，帘外飞花自往还。金屋静，玉箫闲。一尊芳酒驻红颜。东风落尽荼雪，满院清香夜不寒。玉辔青骢去不归。锦中频织断肠诗。窗凭绣日莺声婉，帘卷香云雁影回。金缕扇，碧罗衣。蝶魂飞度画阑西。花开花落春多少，独有层楼双燕知。曾约双琼品凤箫。玉台光映玉娇娆。银花烛冷飞罗暗，宝悄香融曲篆销。帘影乱，漏声迢。佩云清入楚天遥。题红未托相思约，明月空归第五桥。"}