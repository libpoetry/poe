{"id":"446167","title":"齐天乐 读和轩词，枨触往事，因次原韵，与题图之意无关也","dynasty":"当代","author":"刘梦芙","text":"焦桐漫理朱丝涩，秋宵悄增愁思。调谱求凰，歌成化蝶，当日春心曾寄。花飘碎绮。剩一缕幽馨，半函珠泪。渺渺前踪，不堪回首劫尘里。灵山迢递路阻，几时能换骨，衣似蝉蜕。贝叶聆经，莲台礼佛，那识如来真意。浮生未已。任沧海茫茫，忽为沤水。万象皆空，落红埋梦底。"}