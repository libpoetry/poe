{"id":"575773","title":"朝回呈诸阁老","dynasty":"明","author":"孙蕡","text":"承恩入翰苑，窃禄侍彤帏。日月行黄道，玑衡耀紫微。菲才忝下列，丹衷无由披。凌晨陪稷契，日晏揖皋夔。海岳方奠安，神人亦恬熙。敛盖瞻銮驭，鸣珂集凤池。遥望双阙门，飞觚切云霓。交疏罗结绮，疏柳啭文鹂。轻裾随风旋，绿树昼景移。明良感嘉会，文物应昌期。濯濯联华采，翩翩秀羽仪。宣情寄芳藻，聊用颂清夷。"}