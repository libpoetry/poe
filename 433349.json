{"id":"433349","title":"庚午清明日偕门人潘重规仲子念田行钟山下至蒋庙还泛后湖得诗四首","dynasty":"近现代","author":"黄侃","text":"兔窟龙盘竟不分，丹崖碧岭总如焚。六朝王气馀春草，一片宫墙对暮云。石表巍峨何代冢，玉衣灵爽旧时君。桃花无数红如血，漠漠川原日自曛。拟上高台眺远方，游氛惨雾极茫茫。青松陇树浓胜雨，白石岩扉淡似霜。泽畔蒲充军士箭，江干竹逊羽林枪。祇馀野哭声凄绝，对此佳辰益断肠。白杨风度纸钱灰，旧节人家上冢回。坏道莫寻吴帝墓，平芜尚绕志公台。黄旗应运还同尽，青骨成尘自可哀。且喜村醪未高价，不辞冬酿为君开。谁檨游船向水湄，波纹风动绿参差。居人未忍忘寒食，湖水犹能似昔时。北郭饥乌争腐肉，空林睇燕忆罘罳。辰良景美难兼得，载恨归来怨日迟。"}