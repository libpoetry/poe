{"id":"1228863","title":"题谢皋羽西台碑","dynasty":"元","author":"韩性","text":"零陵断石青如天，七星下贯寒蛟泉。神诃鬼护万万古，中有处士西台篇。台前月色为君好，断港驰啼蕙花老。酪瓶羊炙试招魂，一片丹心向晴昊。邯郸枕冷泰山秋，海树不著人家愁。晞发阳阿向天籁，凤凰作使追灵脩。紫雾黄尘窥下土，清都仙人半空语。汶楸十九春鬼长，玉鸡吐绶闱扶桑。"}