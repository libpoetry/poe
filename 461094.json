{"id":"461094","title":"望海潮 过响堂山石窟寺，贺六浑时所凿","dynasty":"当代","author":"汪洋","text":"天低路细，禽过绿涨，太行势耸而奔。说尽鲜卑，歌残敕勒，危陉应有荒磷。薰风荡兵氛。滏波捲愁去，衰塔犹存。倦客登临，鼓山频叩祇声吞。檀烟一片氤氲。怅神工鬼斧，劫火刀痕。几垒霸基，无舟涅岸，嗤嗤一队村民。古木拥年轮。欲啸情尤沮，如我行人。空剩微芒射眼，斜日滚云根。"}