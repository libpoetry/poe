{"id":"992051","title":"次韵和刘原甫紫微过予饮酒","dynasty":"宋","author":"梅尧臣","text":"所居汴水近，未有鼓吹蛙。昨日春雨晴，车骑临我家。我家苦僻远，庭下无泥沙。为撇瓮面醅，为煎鹰爪茶。乳羹芼紫莼，蜜果饤乾瓜。与我相对饮，但恨诸友遐。笑语虽同昔，放浪不少加。忽观壁间字，坐叹目昏花。公壮尚若此，我老死岂赊。门前卖桃李，呼买婀娜华。东檐大槐树，上有鸟雀哗。恃旧无猜嫌，醉弁已倾斜。将去还见规，礼数何检差。后从江韩来，褫带欢莫涯。"}