{"id":"426538","title":"悲怀诗四首 其四","dynasty":"近现代","author":"章以荣","text":"朝阳出汤谷，辗转照我房。房中有孤子，三叹仍馀伤。鸡鸣忆晨省，蹑足上高堂。望帷闻欬息，入室见空床。药铛馀宿火，果饵不复尝。柔翰尘封壁，遗念衣满箱。静言一怀故，恸哭回中肠。去者日以远，来者日以忘。春阳被葵藿，在煦不知旸。一朝忽西谢，天地尽凄凉。漫言终图报，斯世已茫茫。"}