{"id":"1187165","title":"送虞城刘明府谒魏郡苗太守","dynasty":"唐","author":"高适","text":"天官苍生望，出入承明庐。肃肃领旧藩，皇皇降玺书。茂宰多感激，良将复吹嘘。永怀一言合，谁谓千里疏。对酒忽命驾，兹情何起予。炎天昼如火，极目无行车。长路出雷泽，浮云归孟诸。魏郡十万家，歌钟喧里闾。传道贤君至，闭关常晏如。君将挹高论，定是问樵渔。今日逢明圣，吾为陶隐居。"}