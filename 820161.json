{"id":"820161","title":"乙丑元日喜伯远至时方新被福建盐运迂道归南昌省亲冒雪见过长歌赠行","dynasty":"清末近现代初","author":"王易","text":"买山不必待白发，兹事古贤时蹉跎。微闻陆沈在金马，持较三径谁与多。刘侯作宦有苦意，二亲鬓霜儿齿稚。不然散发江湖间，佯狂放歌亦能事。十年缟纻自人海，我视刘侯气无改。嗤颠斥俗两无凭，酸咸自知难索解。春昼书堂秋夜琴，每忘世事恣啸吟。侯如流俗宜远引，我无结客千黄金。朅来一官奉鹾策，归家上堂有喜色。明知货殖君子讥，惟人所讳君独直。围腰万钉何足云，眼前此屋心所殷。君能办此富何病，终胜阿堵烦其文。江城一夜风催雪，岁朝拥衾梦清澈。打门不惜惊周公，挥手相从谢岩说。江上水寒犹未春，布帆无奈向江濆。高歌青眼匪易适，嗟此南北东西人。"}