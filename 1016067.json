{"id":"1016067","title":"偈颂一百六十首 其一一四","dynasty":"宋","author":"释宗杲","text":"诸法本来绝待，触目且拘碍。只因断臂觅心，便有人求忏罪。无文印子既成，付法传衣厮赖。致令卢老黄梅，坠石腰间舂碓。将谓有法与人，问著却言不会。引得后代儿孙，尽作韩獹逐块。虽欲扶竖宗乘，奈何东倒西傫。子细检点将来，直是令人叵耐。若也尽令而行，一击须教粉碎。有时静坐思量，就中也有可爱。深沙共脩罗结亲，金刚与土地指背。"}