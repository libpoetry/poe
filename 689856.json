{"id":"689856","title":"斋居杂咏二十首","dynasty":"明","author":"张元凯","text":"举头望白云，頫首看流水。古之东郭生，悟彼北宫子。蕉鹿遗大野，木鸡在深林。山月直入室，松风与披襟。世及乘朱轮，赏延端章甫。稍曾事贵游，爰居听钟鼓。日暮临高台，心在归鸟边。明月出沧海，白云流青天。区中多畏涂，蹙蹙靡年载。方尔相呴濡，悠然问江海。高鸟凌青汉，鼷鼠穴神丘。还将齐物意，且作逍遥游。再生宋人犊，复失塞翁马。天道诚悠悠，是难测识者。颠越全于酒，困穷乐吾天。不材山之木，婆娑永其年。嘉树荫吾庐，凉风吹絺绤。久甘守太玄，莫与辩坚白。乘杯不渡海，且注竹叶春。自是无心者，空为有发人。三春秀紫芝，九秋飞黄鹄。川上忽坐忘，不闻虚舟触。幽栖巢林樾，时出濯沧浪。兴到呼李白，愁来命杜康。好学无闻焉，佳兵吾衰矣。且乐荣启期，不羡鲁施氏。池中寒冰澌，原上春草生。用心如明镜，不将亦不迎。清樽泛流霞，一室生虚白。鹓雏栖高梧，空以腐鼠嚇。蓬蒿张仲宅，罗雀翟公门。五斗自带砺，八口聊饔飧。智囊徒自役，垄断亦何有。临流无桔槔，吾慕汉阴叟。绿水濯吾足，青山挂吾瓢。童子衣荷叶，柳下来承蜩。草木鹑之居，朝夕鷇以食。嗤嗤四十年，梦梦如一息。雨湿藕花渚，风吹芙蓉裳。因看山梁雉，亡却沙丘羊。"}