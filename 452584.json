{"id":"452584","title":"无闷 大雪登吴山绝顶独酌并寄子云弱侯二兄索和依梦窗格","dynasty":"当代","author":"钱之江","text":"江阔云沉，崖断路折，海国平收指掌。缀鳞甲漫空，顿成苍莽。朔气冷侵衣袂，试小立，危亭群峰上。听水声终古，萧条万吹，远回千嶂。奇状。竟独往。向世尘迹消，此中闲想。又吹落疏枝，似人飘荡。眼底风云幻灭，唤筇去，江梅冲寒放。乘醉下，移棹清溪，夜月正堪寻访。"}