{"id":"690303","title":"厓门吊古","dynasty":"明","author":"张鸣韶","text":"两厓波荡撼乾坤，龙战曾看拥至尊。一日未亡犹正统，普天何处不中原。残营尚带孤栖恨，濒海难销报国魂。夷夏升沉还此地，万山愁黛向黄昏。行宫遥指隔彤扉，烽火狼烟满翠微。一自舟师飞野烬，千秋陵谷锁斜晖。蜃楼彷佛成宫市，鲛室凄凉瘗黼衣。英魄九原还恋主，相将犹伴白鹇飞。陆沉宇宙一征航，瘴海微茫失大荒。南北有天皆死所，江山无地可兴王。惊涛不断千秋怒，沴雨频疑六月霜。墨客经游堪涕泪，招魂何处问巫阳。"}