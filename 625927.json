{"id":"625927","title":"沈大夫石友以河内宪使谪司粤鹾邂逅相得留署中凡三年兹转佐信安尹诗以送之大夫高邮籍贵筑故首二句领起","dynasty":"明","author":"黎彭祖","text":"牂牁之水入番禺，甓社珠光粤海珠。香口用裁云朵判，绣心仍是玉般壶。龙城谪后文奇柳，羊石移来句劲苏。盬岸竞传盐铁论，岙门为绘越裳图。森罗远集梯山贡，亿秭曾蠲煮海逋。楚士每怜空抱璞，齐王何意识吹竽。谢家递见无双凤，秦树翴翩八九乌。自笑幕开非记室，人言骖解为穷途。食鱼因我添醽醁，依鹊随君匝舳舻。片石支船辞五岭，支驴宿驿莅三衢。黄茅瘴底人方度，黑叶红时客未需。有志青云难远附，相思皓月几时俱。欲将商旅诸歌颂，续入甘棠献帝都。"}