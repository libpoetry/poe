{"id":"1207866","title":"梁掾枉教冬菊之歌，仍韵答贶","dynasty":"元","author":"范梈","text":"中书省郎梁茂才，嗜好雅与时流乖。休衙归来紧闭户，剥啄或为幽人开。屋前枯杨千万树，屋后官槐傍官路。别起新亭翼瓦间，昼阅黄花夜吟句。自别仙城白兔公，采英泛菊九秋同。江清木落寒雁远，我思古人烟浪中。彼美人兮无此美，不见忧兮见之喜。本是千岩万壑姿，如何肯落君家里？昨夜遣诗儿过门，挑灯三诵月黄昏。更酬迭唱未足报，要须共倒花前尊。君不见长安富儿买歌笑，意掷千金惜年少。桃李如今不似春，勖子含和保贞曜。"}