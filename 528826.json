{"id":"528826","title":"雪村晚酤图","dynasty":"明","author":"陆深","text":"崆峒万木冻不僵，琼瑶一片埋夕阳。云安道上少行客，百花潭西封草堂。桥回溪转疑无路，前村依稀后村暮。时见青帘猎猎招，如闻白雁翩翩度。天涯摇落空岁华，翠微自有高人家。林端红叶饱茶灶，梁上青蚨挑画叉。一斗鹅黄正堪买，拍浮好怀同北海。不来租吏浑无哗，夙约溪翁如有待。川源窅窱古人风，幸际车书万国同。床头何用纪岁历，门外但送邮诗筒。凭谁致此好气象，必有明君与贤相。托斋先生素心人，悬此一幅高堂上。画家画意不画形，当朝戴进最有声。未歌三白呈祥瑞，先兆六符开太平。"}