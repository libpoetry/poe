{"id":"508059","title":"摸鱼儿 辛丑生朝自寿","dynasty":"明","author":"李昌祺","text":"笑吾生、为缘凡骨，神仙亲遇难度。随群逐队埃尘里，年少遽成衰暮。忙退步。这凤翼、龙鳞老拙难攀附。况当末路。亟纳禄投闲，养疴延寿，随意做诗赋。悬弧旦，罔极亲恩已负。持身惟谨清素。繁华易歇同朝露，叹几个人能悟。非义富。非义贵、石崇元载何须慕。乘除有数。全晚节尤难，粗衣淡饭，天自管分付。"}