{"id":"816566","title":"辛卯秋请假还湘迫冬霪雨雨止阴晦兼旬湿瘴之气感之辄疾余既卧疴颇耽岩壑二三知好或致药饵感兹高谊因述本怀","dynasty":"清","author":"曾广钧","text":"冬阴十日春阴似，人病兼旬奈此何。仗马嘶多因骇俗，河鱼疾久厌闻歌。一奇蕴腹苔生镞，三月垂腰絮作窠。此段归欤负吟兴，诗成羞杀牡丹坡。江湖历落无奇气，天地磐桓塞冻云。竟入钓舟真自得，尚被短褐复何云。种梅树树龙腰短，行药山山马脊分。犹选湘签殷石室，丹铅埋没蠹辛勤。泽国多阴故常事，水城传瘴乃奇谈。乍寒差得同江北，无雪俄然类岭南。历劫精魂人作海，浅缘诗卷药为庵。雌风堀堁吹三经，一树危黄下早潭。石户农啼鹊不欢，漏天易补瓮难宽。碧渟从未忧菱税，红朽终须耻橘官。茅屋气能通玉座，蒲衣心欲到雕鞍。人才必召阴阳变，国势先觇善败端。赤水珠深不易寻，才人出处始沈唫。畸行遂有幽忧疾，战胜先消忌伐心。美誉定居身命后，吁谟常与鬓毛侵。甚能了了冯生理，未假萱苏益晏阴。"}