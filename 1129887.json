{"id":"1129887","title":"偈二首","dynasty":"宋","author":"释清旦","text":"三世诸佛不知有，一一面南看北斗。狸奴白牯却知有，云外金毛正哮吼。个中隐显现全身，头头透脱无前后。拨转机轮向上关，八角磨盘空里走。三脚驴子弄蹄行，步步相随不相到。树头惊起双双鱼，拈来一老一不老。为怜松竹引清风，其柰出门便是草。因唤檀郎识得渠，大机大用都推倒。烧香勘證见根源，粪埽堆头拾得宝。丛林浩浩谩商量，劝君莫谤先师好。"}