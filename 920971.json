{"id":"920971","title":"中秋月寄子由三首 其一","dynasty":"宋","author":"苏轼","text":"殷勤去年月，潋滟古城东。憔悴去年人，卧病破窗中。徘徊巧相觅，窈窕穿房栊。月岂知我病，但见歌楼空。抚枕三叹息，扶杖起相从。天风不相哀，吹我落琼宫。白露入肺肝，夜吟如秋虫。坐令太白豪，化为东野穷。馀年知几何，佳月岂屡逢。寒鱼亦不睡，竟夕相噞喁。"}