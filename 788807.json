{"id":"788807","title":"金明池","dynasty":"清","author":"周祖同","text":"林暮鸦翻，钟沉鹤倦，古意胸中横起。斜阳下、城东半角，剩无恙小山流水。想年时、万柳丝长，把一片、春色愔愔低系。问酒畔红牙，衣边青眼，旧日风流谁继。绿影和烟都化矣。只画意吟魂，向人摇曳。僧归去、尘封梵静，浑描入、无声诗里。镇拈花、瘦佛龛前，似道我重来，昔游应记。恁平野寻碑，空堂听笛，片月窥人天际。"}