{"id":"1075742","title":"冬至前九日湖水尽冰后二日晚晴小舟循湖心而归冰已稍开书是日所见","dynasty":"宋","author":"周紫芝","text":"积雨凝宿阴，寒冰结湖背。鸥鹭不敢前，龟鱼各潜晦。敲冰得湖心，鼓棹作澎湃。万玉朝明堂，丁冬响环佩。谁来贝阙中，小现银色界。夕阳似知人，微温散珠琲。为我开模糊，遥山影空翠。境胜不可名，语恶聊自悔。安得王右丞，万象归綵绘。遥怜西子寒，眉目增点缀。"}