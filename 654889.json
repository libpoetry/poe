{"id":"654889","title":"题唐子华枯木为曰川学士","dynasty":"明","author":"倪岳","text":"传君好画欲成癖，长缣巨轴堆满家。江南钟沈动连幅，更有吴兴唐子华。子华笔力独苍古，参天老木纷如麻。云中蛟龙怒且攫，海底珊瑚欹复斜。大者时闻撼风雨，小者恍若迷烟霞。柔柯蔽空积苍翠，老干碍日争槎牙。根蟠怪石起突兀，溪流斗谷随低洼。初疑三军罢远猎，旌旄十里犹毵㲚。又疑八月渡河汉，彷佛博望初回槎。吴兴公子墨妙者，往往落笔人惊誇。松雪斋中脱见此，亦且退避相咨嗟。萧条异代感陈迹，至宝郑重谁能加。还君此卷挂君壁，一扫凡品真涂鸦。"}