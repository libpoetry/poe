{"id":"1105408","title":"次韵方教采芹亭","dynasty":"宋","author":"方岳","text":"手斸风烟不占多，春来物物是阳和。极知山与诗为地，老去无诗奈若何。亭与樵岚一样新，诗书不受世间尘。清风明月来无尽，不在溪山只在人。竹外清溪溪外峰，谁搴薜荔采芙蓉。所思渺渺隔何许，我欲从之骑九龙。终日看山自一奇，寒溪更与月相宜。采芹人去夜岑寂，政是先生得意时。莫问秋风八月槎，一蓑欲老水之涯。笔床茶灶肯同住，毕竟吾宗是作家。客怀老去向谁开，白雪茎茎不用栽。只有爱书馀习在，待携残藁过溪来。默坐焚香尽自佳，莫随俗眼乱空花。古今人物不相及，元只中间隔一些。山自西来玉作层，千峰住处一溪萦。宜晴宜雨乍明灭，不是老天无十成。山是乌山落一支，径烦诗眼相亭基。舞雩人在春风里，清坐不言山更奇。研朱滴露月三更，见说群书作堵环。君自苦于经传癖，不如借我去看山。"}