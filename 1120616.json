{"id":"1120616","title":"山中避盗后十首","dynasty":"宋","author":"周紫芝","text":"丧乱今犹尔，安危了未分。叛羌初射月，群盗忽如云。妙略归诸将，深忧轸圣君。灞陵逢醉尉，应有故将军。避地今犹雪，移家春复深。岂无花到眼，可奈鸟惊心。茶动容时摘，兰香得细寻。山中有幽事，青犊未成禽。浩荡奔流急，仓黄突骑来。拥旌方满目，纵炬巳成灰。去踏青山道，归看白骨堆。须烦郭中令，一为洗胡埃。横道俱蛇豕，亲交信绝疏。别来应隔岁，乱定始收书。转徙移家后，存亡雪涕馀。微生一蝼蚁，播越念皇舆。夜燧馀三月，新愁有百端。惊魂频雨泣，枵腹任风餐。射雉山居险，薰狐穴处难。胡来犹可尔，寇至不胜残。黯惨春归日，荒凉贼后村。鼓犹闻去寨，火未息平原。不恨室庐尽，重欣老稚存。此方惟是姥，亦复饭王孙。今日报贼去，下山犹复迟。群儿收泪笑，老眼顾人疑。梦入乡关屡，魂应躯干离。一春三避贼，十事九成悲。翠巘几曲折，往来三数家。捣皮催作纸，拥焙看烘茶。山尽始见日，溪晴时露沙。武陵知便是，隔岸有桃花。贼去方烧县，兵来复打城。艰难唯有骨，生死两无情。欲住家何有，谋归计未成。人言李御史，满腹是精神。可怪子刘子，全家肯见存。长分夜雨榻，复共草堂樽。磊落吾何取，笑言君益温。它时此心在，结草报深恩。"}