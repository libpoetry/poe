{"id":"1239746","title":"菜薖为永嘉余唐卿右司赋","dynasty":"元末明初","author":"徐贲","text":"远辞华盖居，来卜山阴宅。乍到俗未谙，久住地旋辟。屋庐尚朴纯，楹桷谢雕饰。高营踞山跗，深甃逗泉脉。檐将狼尾苫，门用鼠筦织。缺垣唯补萝，圮砌总蒙虉。编篱限迩邻，树蘖表殊埸。本来是野性，岂是耽地僻。学圃欲拟樊，为功敢侔稷。宁惜劳外形，自甘食馀力。耕锄限儿课，灌溉当仆役。破块何畇畇，陈器亦畟畟。驾许俗士回，屐向邻翁借。筐筥织湘材，锹锸铸棠液。卓钁鹰觜利，负蓑猬毛磔。俯仰疲桔槔，沾洒渍袯襫。循畦行策镵，偃林卧欹石。镰披欲芟丘，刈削竟驱砾。值埠即为坡，遇凹就成洫。堤崩防密葭，窦隙拒乱棘。地同农亩计，区学井田画。长畛纵复横，曲渠广还窄。接流引馀清，疏沼汇深碧。架桁秋实垂，篱落夏蔓幂。雨露加膏腴，粪土发硗瘠。识种题裹藏，辨类分行植。莳法常按谱，候时即看历。蕨芽拳握紫，姜■拇骈赤。两合怜蘮蒘，丛生爱铫芅。初■迸蛰雷，新薹长春■。雀弁萒叶峨，马帚荓茎直。蔩繁微瓞绵，瓠老枯瓣拆。芍苗卷龙须，药干拥牛膝。黄独雪晴收，紫藄露晞摘。阴阶茂菧苨，下田丰菲蒠。捲轮木耳垂，攒刺菱角射。秋茄采更稀，夜韭剪仍殖。芝芳凝海琼，茭郁点池墨。枸杞香可醪，竹■熟堪腊。石皮被柔藫，土酥脍肥菂。细莼入馔鲈，鲜蒌杂羹鲫。荼苦蘖与俦，菘脆冰为敌。菌栌西蜀致，苜蓿大宛得。长萦荇带流，乱簇蔯丝绎。芹效野人献，瓜为天子副。决明才一方，莴苣连数席。璚縻慰渴心，玉延起羸疾。蕈毒笑非喜，芥心泣讵戚。盘根芽埋壤，脱颖笋穿壁。撷香怜鸡苏，折甘嗜燕麦。粟腐切方圭，乳饼斲圆璧。孕子棕受刳，赘聃石被馘。兔目淘夏槐，鹿角芼腊炙。菁托诸葛呼，巢以元修斥。苋褒蔡守清，薇怨周节逆。邪蒿义所攘，秽荽理堪哑。薄利嘉拔葵，省谤恶遗薏。穷餐齑酸黄，俭啖薤留白。閒情付田园，生意仰膏泽。荚齐翠疑剪，甲拆绿讶擘。掩冉烟际姿，葱茜雨馀色。始掇惜滓染，载涤畏虫螫。新荐或在笾，薄湘亦须鬲。求久渐投醝，致爽遽沃醷。不烦僚友送，敬向先圣释。对屠誇大嚼，燕客忻小摘。柈羞不过三，瓮菹当饫百。未能著蔬经，安敢踰食籍。旨蓄足山厨，素供过香积。用兹卒岁年，庶得勤朝夕。宾魏徐见厌，厄陈颜自怿。洁畚士耻污，造桥盗怀恤。抱瓮忿设机，授书诮求益。纵马因致忧，合蛭遂亡谪。万钱柳复乞，片金华还掷。仕知吕侄妄，居味郑人识。枕肱仲尼乐，伤指范宣阨。鼎臑固云嘉，食箪亦足适。敷淡分所安，堪味欲易极。毋因口体累，遂使愆民德。"}