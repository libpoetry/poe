{"id":"814862","title":"双双燕","dynasty":"清","author":"俞士彪","text":"又黄昏了，怕败叶惊窗，饥虫闹砌。客馆无人，早把重门深闭。听着谯楼画角，已先自、安排憔悴。枕前多少乡魂，遥隔吴江秋水。坐久寒侵双臂。但斜背孤灯，自熏罗被。晓风残月，恋着愁人行旅。笑我满怀归思。全不为、莼羹鲈脍。肠断此际情悰，纵有征鸿难寄。渐春到了，叹屡负佳期，经年久客。拟将梅蕊，寄与故园消息。踏雪相寻南陌，浑不见、枝头春色。想应笑我羁愁，故故收香藏白。犹忆。小楼欢适。正斜亸香肩，玉纤轻摘。而今憔悴，花也共人岑寂。淡月暗笼窗槅，但梦想、年时妆额。空恨驿使难逢，强奏一声羌笛。"}