{"id":"969250","title":"饮通幽园","dynasty":"宋","author":"赵汝燧","text":"典却身上鹔鹴裘，买酒领客寻清游。欲洗胸襟尘万斛，快上青云展秋眸。晴沙翳天风动地，挈壶卷席移通幽。一沼镜净清可掬，千竿玉立尘不留。拒霜两岸花烂熳，红蓼错杂争开秋。人生适意未易得，痴儿了事何时休。陶写岂必在丝竹，山有鸣禽水游鯈。酒酣题蕉竞新句，景物辟易困雕搜。一梳凉月插空碧，楼头暮角催归驺。双桂馀葩尚堪摘，便道肯访勿剪不。"}