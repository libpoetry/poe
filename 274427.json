{"id":"274427","title":"穆护砂·有恨谁堪语","dynasty":"现代","author":"汪东","text":"有恨谁堪语。傍纱窗、络纬啼苦。骋商飙一霎，坠梧飘雨。废池荒园无路。但切切、寒蛩相尔汝。怪早夜、秋来何处。便莫问、当年宋玉，也值费、欧阳新赋。推枕旁皇，揽衣愁叹，时时倾听，泪沾裾。尽玉箫声断，瑶琴徽冷，无此意酸楚。况是一襟离绪。怯空房、影形为侣。只绣残衾凤，烟消香鸭，寻思旧欢如雾。怕水远、山遥尝险阻。抛撇久、两情非故。灯焰小、似伊昏眼，壶滴尽、伴我长吁。梦等春还，寄将花叶，密书覼缕。抵珍珠，又争教、霜月窥帘，精魂知已曙。"}