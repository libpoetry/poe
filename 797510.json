{"id":"797510","title":"金缕曲 银瓶井吊岳娥","dynasty":"清","author":"凌祉媛","text":"不愧英雄后。俯澄波、翩然长逝，贞魂谁偶。当日风波悲父子，三字狱成何有。叹恨海、终难填就。殉国纵非儿女事，抱银瓶、竟向泉台走。眢井畔，漫回首。援枹肯学韩家妇，便江山、烽烟顿息，奇冤莫剖。一样赵家乾净土，赢得芳名长久。看鸳甃、苔痕如绣。环佩归来潭影静，早月华、流照常如旧。怀古恨，酹杯酒。"}