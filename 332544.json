{"id":"332544","title":"乳燕飞·立秋前二日观小伶演剧","dynasty":"清代","author":"梁清标","text":"斜日湘帘暮。趁新凉、红灯绿醑，娇歌艳舞。怀智凋零龟年老，输与吴侬小部。觞漫举、顿忘炎暑。棋局纷纷心徒苦，算不如、按拍听金缕。今古事，名场娱。闲情久作沾泥絮。奈当筵，旧狂尚在，束绫几许。檐外浮云流不断，满院芭蕉秋雨。透纨扇、西风暗度。才罢柘枝翻白苎，喜新声、一串骊珠吐。莲漏仆，欢何足。"}