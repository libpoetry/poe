{"id":"1056661","title":"以双井茶寄道先从以长句","dynasty":"宋","author":"吕南公","text":"园公嗜欲浅，所好杯中物。有田在荒村，半以种糯秫。居然成酝酿，不复畏法律。客至启柴扉，瓷瓯等閒出。春蔬间菘韭，秋果杂梨栗。取次得宽怀，何曾计馀日。山栖经五载，此兴殊不失。独有醒觉时，追伤往年屈。羁游住破屋，愁寂靠?銊。仰望步兵厨，优如上公秩。无钱输榷吏，穷素又畏咄。太息苏源明，仁襟信奇倔。低徊怜郑老，长使醉兀兀。发我感古人，何缘希彷佛。粤从归村后，夙恨亿万毕。耕稼虽自劳，醺酣不他乞。亲朋或知我，问讯俱委悉。亦有赠助恩，无非佳纸笔。邻家世耝耰，窃笑事儒术。故故送樽壶，端为鹞欺鹘。披襟忍辞拒，对案倾倒讫。特是今叚乖，遭承极纡郁。遥遥海南尉，悯我卧蓬荜。寄以累幅书，封题附邮驿。慇勤屡存赐，颇以照萧瑟。乃惠双井茶，云腴品居一。人间有馈遗，宜用彼所必。牙栉奉戎王，鸮鸱取侮忽。藜羹予饿士，荷德到身没。惊嗟石上英，于我系搪突。回思西山阁，其主异俗匹。喜醉复喜醒，其胸抵溟渤。今当议移献，不更嫌草率。再拜写私诚，庶几无废茀。银锅焚蟹眼，金匕搅云骨。陆叟片无三，卢翁碗论七。能希击节赏，且勉按剑叱。纵被睡魔嗔，吾豪不应恤。"}