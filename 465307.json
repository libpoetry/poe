{"id":"465307","title":"东风第一枝 癸巳秋闱报罢，无聊中，以诗画遣兴，偶画落梅小幅，并填长调。","dynasty":"当代","author":"张崇光","text":"月炼魂幽，霜欺骨傲，孤标如许清尚。虬枝积雪销融，蝶瓣随风荡飏。回旋舞处，正仿佛、飞琼相像。况春风、开落年年，空色本来幻相。落梅曲，江城尔唱。飞絮恨，溷茵我怅。盟心石上三生，落魄山中一样。知心尔我，管尘外，孤芳谁赏。念来年、乞得春先，开向百花头上。"}