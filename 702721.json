{"id":"702721","title":"邑涯邢公八帙","dynasty":"明","author":"葛昕","text":"八十年来白发繁，守中漫自说真元。乡邦奕代簪缨族，齐鲁名家齿德尊。浥水碧波当海屋，犁邱黄石种云根。他年轩后行清跸，好上崆峒至道言。作伴求羊足隐沦，素书丹灶百年身。德培天汉三珠树，庆衍仙班几玉麟。皤鬓鹤颜清岳岳，峨冠豸绂乐申申。遥知舞綵添筹处，一曲歌鸣万洞春。"}