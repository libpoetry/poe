{"id":"694453","title":"马文祥寄五气朝元垆至","dynasty":"明","author":"陈献章","text":"隐者年来少在山，白云几片落人间。玉台小径蓬蒿底，吾对吾垆尽日閒。人间荤血共欢娱，谁作朝元五气垆。自汲山泉煮春茗，不留俗客炰江鱼。合是神仙太乙垆，旁通五窍似莲珠。如何水火收功用，去问刘安下手初。眼前诗景浩相撩，何处丹垆火又消。莫笑道人归未得，秋风云路几扶摇。"}