{"id":"1139106","title":"留别义塾诸公","dynasty":"宋末元初","author":"陆文圭","text":"婆娑七十翁，已矣将焉求。麋鹿违本性，一朝出林丘。故园在何许，驾言东南游。人才盛吴会，讲贯多儒流。内顾衰朽质，污渠映清沟。坐有歌骊驹，将贻识者羞。溽暑困朱夏，偃息时归休。南窗小容膝，卧对红葵榴。年华不我待，青镜照白头。祇今已后死，巨海吹浮沤。诸君幸少壮，勖学追前修。"}