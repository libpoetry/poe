{"id":"1121500","title":"春日湖上","dynasty":"宋","author":"武衍","text":"花外垂杨阅四朝，东风依旧绿条条。当年盛事人犹说，二殿龙舟泊画桥。拆桐花上雨初乾，寒食游人尽出关。一片湖边春富贵，断桥船簇夕阳间。飞鹢鸣镳鼓吹喧，繁华应胜渡江前。吟梅处士今还在，肯住孤山尔许年。船里歌声去复还，游人乐在酒杯间。争如策蹇长堤上，细看南山与北山。"}