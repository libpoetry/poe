{"id":"496328","title":"喜迁莺 三首 其一 次康伯可贺费清湖初度","dynasty":"明","author":"夏言","text":"凉生秋早。正七夕才过，清湖日晓。白苎衣轻，青藜杖稳，林下又添一老。从教岁月优游，休管江湖廊庙。任傍人、说束帛重征，蒲轮再召。表表。羡龙驹，海鹤精神，屹立如嵩少。春酒开筵，锦袍归里，增得寿星光耀。况是功名到手，满眼向平愿了。但醉来、对葛岭天高，鹅峰月小。"}