{"id":"734680","title":"戊申六月十七日齐鲁地大震歌以纪之","dynasty":"清","author":"颜光敏","text":"冥海禺强立天门，啄害下人乘夜昏。耳间青蛇双噀火，蜿蜒竞与蛟螭奔。穿穷地肺作陶复，谽谺势欲无昆仑。大噬羵羊细蝼蚁，苍生履厚徒惛惛。千雷万霆伏床下，发声直夺飞廉魂。城郭跳踔金石走，六幕八柱手可扪。威斧怒划裂平壤，幽光腾闪疑陆浑。黄泉激水立千丈，虹霓交射相并吞。踉跄裸体走旷野，摩挲大树同鸱蹲。荒鸡不鸣狗乱吠，行冲南纪犹啍啍。闾门渐返寻骨肉，眼明喜见扶桑暾。恍疑中宵现妖梦，一时庆吊忘饔殄。共言巨鳌覆公餗，缩颈自请甘钳髡。高陵深谷瞥然改，岳渎亦失公侯尊。嗟尔东人出兵燹，版筑未就三冬温。焚巫暴尪测天意，疲氓忍使疮痏存。西方雨雹大如象，探丸篝火惊峰屯。野人习见尚云妄，监门何得彻九阍。三十年来增户口，祇愁庸调抛见孙。村头一夕遍磷火，旧鬼烦冤安足论。"}