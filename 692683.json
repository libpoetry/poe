{"id":"692683","title":"送方以亨还吴兴三首","dynasty":"明","author":"杨基","text":"草有不可偃，木有不可雕。人心非秋蓬，安得随风飘。怜君玉雪姿，明月当清宵。葳蕤紫荆花，辉映非一朝。噰噰寒江雁，去去谁能招。远别肠欲断，近别泪满缨。交游无不然，而况弟与兄。荒涂霜露繁，哀角响故城。去伤骨肉思，住感乡里情。还家及东作，翳翳桑麻成。贤女失之陋，壮夫失之贫。相逢无所遗，慷慨不得伸。临歧歌短章，所道皆苦辛。淮阴未去楚，江总复仕陈。聊沽客中酒，用酌还乡人。"}