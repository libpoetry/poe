{"id":"577167","title":"居庸关","dynasty":"明","author":"陈琏","text":"我闻居庸关，形胜天下奇。太行西来此盘礴，峰峦万叠青参差。中通一径四十里，石磴曲折尤崄巇。羊肠鸟道固云险，较此未必能逾之。自从辽金辟中土，积世刬凿方平夷。初闻单车仅可度，后见列骑堪并驰。当今圣化被万里，此关矧复居京畿。虽云壮士守鱼钥，商贾来往纷如丝。丹崖翠壁愈奇胜，清泉白石堪娱嬉。我来督运遂登览，自拂崖石题新诗。"}