{"id":"206832","title":"送龚叔虎·寺暗莓苔深","dynasty":"宋代","author":"叶适","text":"寺暗莓苔深，岁潦雷雹粗。问胡旅穷舍，鑽燧煮莱芜。答云自孩童，蚤识灶下梧。逡巡四十载，翻着火上炉。今昔岂异能，闻见终殊途。德衰嗟教薄，笔退怜词枯。何以充我求，往众归装孤。子文如绣鞶，子行如冰壶。世惟春华玩，尔用秋实餔。去从孔鸾翔，勿受斥鷃呼。"}