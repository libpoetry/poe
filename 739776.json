{"id":"739776","title":"行路难 其三","dynasty":"清","author":"凌树屏","text":"人生不满七尺躯，其志乃欲奠地维，立天枢。智穷力竭安所就，里巷小儿往往起而笑其愚。天不可作曲盖倚，地不可作磨盘舞。夸父追日终野死，何况一夫蹇蹇欲与造物相撑拄。北叟移山期子孙，上帝闻之畏其言。吾徒作事须如此，要使精诚贯九阍。行路难，行路难，君不见龙逄比干身已死，当时谁说有忠肝。"}