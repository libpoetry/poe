{"id":"937121","title":"鹅湖夜坐书怀","dynasty":"宋","author":"陆游","text":"士生始堕地，弧矢志四方。岂若彼妇女，龊龊藏闺房。我行环万里，险阻真备尝。昔者戍南郑，秦山郁苍苍。铁衣卧枕戈，睡觉身满霜。官虽备幕府，气实先颜行。拥马涉沮水，飞鹰上中梁。劲酒举数斗，壮士不能当。马鞍挂狐兔，燔炙百步香。拔剑切大肉，哆然如饿狼。时时登高望，指顾无咸阳。一朝去军中，十载客道傍。看花身落魄，对酒色凄凉。去年忝号召，五月触瞿唐。青衫暗欲尽，入对衰涕滂。今年复诏下，鸿雁初南翔。俯仰未阅岁，上恩实非常。夜宿鹅湖寺，槁叶投客床。寒灯照不寐，抚枕慨以慷。李靖闻征辽，病惫更激昂。裴度请讨蔡，奏事犹裹创。我亦思报国，梦绕古战场。"}