{"id":"1210489","title":"游虎邱次东坡先生韵","dynasty":"元","author":"张雨","text":"日出东海头，虎气踞兹岭。渴心望气往，解后辘轳井。宁若军中拜，奔泉酬老耿。莽邱专鬼物，阴壑杂蛇黾。鱼肠卧池底，百鍊岂重矿。以问神物化，后日属吴猛。怪蟒既血刃，大道孰争骋。我行须人扶，鸠杖惭祝哽。小吴不满眼，坐纳三万顷。化国方日长，霸业久灰冷。淞水翰归吴，过溪柳迁永。吾非斯人俦，短句惜流景。茶烟寄禅榻，弄我鬓丝影。散人初无号，奚必烦上请。"}