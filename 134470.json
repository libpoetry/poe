{"id":"134470","title":"和君贶宴张氏梅台","dynasty":"宋代","author":"司马光","text":"京洛春何早，凭高种岭梅。纷披百株密，烂漫一朝开。青女工粘缀，霜娥巧剪裁。昆山云满谷，蓬堵浪成堆。势拥樽前合，香从席下来。蜺旌羾天起，练甲洗兵回。不使光风散，曾无夜色催。人稠衣馥郁，地狭舞徘徊。民服召公化，时推何逊才。淹留文酒乐，璧月上瑶台。"}