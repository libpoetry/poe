{"id":"1131757","title":"南歌子","dynasty":"宋","author":"蔡伸","text":"萧寺疏钟断，虚堂夜气清。凉蟾偏向小窗明。露井碧梧寒叶、颤秋声。幽恨人谁问，孤衾泪独横。此时风月此时情。拟倩蓝桥归梦、见云英。远水澄明绿，孤云黯淡愁。白蘋红蓼满汀洲。肠断圆蟾空照、木兰舟。节物伤羁旅，归程叹滞留。佳期已误小红楼。赖得今年犹有、闰中秋。恨入眉峰翠，寒生酒晕红。临期凝泪洒西风。须信世间无物、似情浓。玉蹬敲霜月，金钲伴晓钟。凄凉古驿乱山重。今夜拥衾无寐、与君同。"}