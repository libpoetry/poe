{"id":"1113446","title":"崇德道中","dynasty":"宋","author":"张镃","text":"破艇争划忽罢喧，野童村女闯篱边。令人说著苏堤路，花满清明画鼓船。羊蹄根老漫溪浔，灰蝶閒飞兴亦深。春色醉人胜似酒，觅诗天气要微阴。疏篱遮竹竹难遮，卧向溪流一桁斜。绿底睡凫应自爱，起来摇翅各成花。枸橘花繁雪有香，风吹成阵入船舱。若教知我园中路，不肯芳菲驿舍傍。"}