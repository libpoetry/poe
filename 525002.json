{"id":"525002","title":"宁海寺访达公不遇","dynasty":"明","author":"顾璘","text":"禅龛寄林杪，信是高僧居。蒲团间陶钵，不置贝叶书。幻火恼维摩，饭蔬长晏如。诛茅辑佛宇，凿地延僧庐。有金尽布地，只衲不留馀。入林拾橡子，一室但空虚。侍者守松院，迎余驻柴车。焚香设清供，道念为之舒。朱门厌腥腐，驷马驰双旟。岂不羡荣贵，反侧多忧虞。颓年向短促，薄俗背迂疏。永愿结莲社，优游度桑榆。"}