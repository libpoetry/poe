{"id":"1112770","title":"十月二十二日晚作三首","dynasty":"宋","author":"张耒","text":"黯黯东牖闇，寂寂吾庐閒。粗粝饱妇子，苜蓿无馀盘。雁急天欲雨，鸡栖日已寒。老人袖手坐，一杯聊自宽。天寒聊饮酒，再酌已停觞。岂不欲酣畅，要使夜腹康。意得乐有馀，偶然不必长。寄身造化中，勿使天和伤。蓬荜无奥处，北风利戈鋋。空炉有微火，且复与周旋。酒隐柴桑叟，醉吟渭上贤。二士忽已远，遗风载陈编。"}