{"id":"1123752","title":"寄吕谦益卿三首","dynasty":"宋","author":"赵蕃","text":"多谢临湘尉，书来并枉诗。夜吟忘夕寐，晨诵愈朝饥。我亦穷耽此，君仍老嗜兹。虽然不相弃，竟尔欲奚为。一尉荒山里，高名四海中。初非大夫逐，定自溧阳穷。荐士犹王政，招魂已变风。怀今更思古，伫立晚江空。诲我肱三折，思君肠九回。尽忠真药石，欲报异琼瑰。交道孰云丧，古风今未颓。狂言喙三尺，百罚酒深杯。"}