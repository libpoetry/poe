{"id":"821302","title":"西江月慢 月色新得寒琼遗迹八幅，皆设色花卉，秘藏箧中，但述其事。以自绘梅花笺乞题","dynasty":"清末近现代初","author":"汪东","text":"秦楼凤去，閒过了、踏青佳节。云髻罢妆梳，新愁难解，妙香空爇。但夜来、剪取残缣，玉梅传恨，数枝花叶。问故人、遗迹飘零，偷视泪盈箧。又岂料、天怜情意切。似旧日、珠还镜合，珍重徐熙留画稿，付玉奴真诀。便自想、杀粉调脂，荼蘼开候，细匀轻设。更莫被桃李，一时春漏泄。"}