{"id":"697047","title":"送王使君之滇中六首","dynasty":"明","author":"胡应麟","text":"楼船秋水平，汝向碧鸡城。绛殿分符别，黄堂视篆行。万山藏贵竹，孤岛辟昆明。烂漫东方骑，遥知夹路迎。诏书来日下，行色动江皋。卤簿专城贵，旌旗列郡豪。檄传巴俗远，诗到夜郎高。何处看铜柱，飞扬勒彩毫。铜鱼分绝塞，金马问长途。地入三苗险，天悬六诏孤。中华传制作，异域上舆图。新酿椰阴满，何妨醉百觚。不堪垂老态，仍对欲分襟。杖拟携邛竹，船应载郁林。夷歌传白璧，汉诏锡黄金。何似长安吏，穷年问陆沈。西南天欲尽，剖竹问罗夷。想像千村外，驱驰九驿时。山行忘蜀道，水战息昆池。卧阁桄榔下，能无咏别离。迢遥丹凤诏，灿烂白狼篇。弭盖朝行僰，飞槎夜入滇。长途山作地，大泽海为天。绝域阳春布，无劳话瘴烟。"}