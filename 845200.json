{"id":"845200","title":"舟行太仓昆山之閒即目四首","dynasty":"清末民国初","author":"缪荃孙","text":"烟波深处荡吴艭，两岸秋山绿到窗。看过水荭花一片，栩然飞过鹭丝双。小小繁华嘉定城，先贤精诣似康成。瓣香今日都零落，犹赖遗书贶后生。名山眼底峙崚嶒，烟雨迷离玉气蒸。宝燕才人终寂寞，临风不见阁三层。荻花如雪战秋飙，蟹舍鱼庄一望遥。看到峰回溪转处，夕阳红上最高桥。"}