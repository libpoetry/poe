{"id":"246395","title":"霜叶飞·题水西感旧图用梦窗韵时引之先有重九词见寄","dynasty":"现代","author":"王蛰堪","text":"乱愁萦绪。伤心眼、墟烟凝带村树。临流幽思与低徊，曾几风兼雨。念去雁、遥天一羽。劫馀非复芳园古。正柳曳斜阳，荒落动归鸦，酒外顿添寒素。新梦又早成虚，断蓬心事，往迹休更重赋。年来已自懒书空，咄咄应难语。待剪尽、千丝怨缕。绮怀携定韶光去。野渡头、回眸地，惹泪偷潸，晚云消处。"}