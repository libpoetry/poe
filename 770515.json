{"id":"770515","title":"花朝同陈韬老郑苏堪林畏庐赵尧生陈石遗胡漱唐林山腴梁众异冒鹤汀温毅夫罗掞东潘若海诣花之寺","dynasty":"清","author":"曾习经","text":"空色难强名，欣慨每交并。寻常花万谷，寂寂招提境。馀寒淹节序，积阴失朝暝。近廊少农事，春鸠鸣逾静。探幽果宿诺，眈寂惬微秉。即事难为欢，得途不可聘。嘉邀缅宛洛，良俦类汝颖。偶巾下泽车，稽首华严顶。径迹既如扫，来踪复谁省。寥落愧吾徒，花时一延颈。"}