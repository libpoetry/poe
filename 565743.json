{"id":"565743","title":"病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首 其四","dynasty":"明","author":"黄省曾","text":"居贫展不易，绝粮诚苦辛。陶生困浔阳，孔子饥在陈。丰年恒无岁，况复遘灾迍。生民茹青草，予犹涸水鳞。茫茫行路者，谁可托交亲。举口欲告之，诵言竟回逡。君子有周急，此义久不申。藜藿犹可采，且以给昏晨。"}