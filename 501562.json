{"id":"501562","title":"五月上日奉陪梅所知司子实大尹洎诸友会于黄氏读书亭分韵得日字","dynasty":"明","author":"林弼","text":"积雨豁新霁，清和美风日。幽草萋以繁，嘉树荡初密。危亭肃清敞，盛集任真率。豪饮徂徕六，能文建安七。兰香袭佩纕，竹色映书帙。于焉憩尘劳，聊以慰烦疾。僶俛曳长裾，慷慨投巨笔。役役著衔马，沾沾处裈虱。但愿尊有酒，此生醉中毕。君看彭泽翁，有田惟种秫。"}