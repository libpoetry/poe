{"id":"816518","title":"中秋夜雨二首","dynasty":"清","author":"曾习经","text":"人生不饮寻常事，兀兀停杯泪欲流。故国别来无好梦，殊乡今夜作中秋。浮云片玉谁梳洗，暗雨幺弦自倡酬。正是客怀孤迥处，更传一雁过沙洲。梦觉灯移起掩关，一帘寒雨正潺潺。无明有爱从生病，学道何人与订顽。此恨故应量海水，新词犹是念家山。宫槐叶落迟归讯，明日阴晴总苦颜。"}