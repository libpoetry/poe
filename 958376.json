{"id":"958376","title":"玉女泉以招提孤僻而名高华清泉坐天宝荒淫而取诮元章寺丞作古诗一章广坡公之意为抱器适用而不择所处者之戒郑子窃谓天下之邪正美恶分明如黑白其有失所处者非知而为之盖见善不明而自以为是也自以为是则虽有先生之辨将奈之何哉次韵作玉女泉","dynasty":"宋","author":"郑刚中","text":"安陆玉女泉，寒流隐丛薄。骊山华清泉，显贵颇昭焯。二泉仙所留，暖气注潺灂。后世入山人，尘垢赖疏瀹。诗翁道眼明，贤否善商擢。以谓骊山泉，有过不可药。其他虽寂寥，清誉未衰落。都由天宝时，淫侈正乖错。山水滥荣遇，讥诮亦难濯。出自安陆者，于今澹如昨。耕樵资涤弄，岩窦不扃钥。地僻号幽穷，名高等河洛。犹人抱材器，戒在羞寂寞。诡笑事权豪，温颜捧杯杓。岂不暂膻香，遗臭非略略。噫嘻此诚然，但可付谈噱。趣向如东西，岐路本来各。君子有顾藉，小人无愧怍。营营在声名，遑恤堕沟壑。如古李赤者，章句颇能作。溷鬼岂不污，自谓得所托。清都与钧天，盛事咤挥霍。谄面就椒兰，挽救不可缚。万有一如赤，其肯在穷约。乃知诗翁言，可忌亦可乐。政恐清华池，憎翁非喜谑。"}