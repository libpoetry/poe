{"id":"722651","title":"金陵秋兴八首次草堂韵","dynasty":"明末清初","author":"钱谦益","text":"龙虎新军旧羽林，八公草木气森森。楼船荡日三江涌，石马嘶风九域阴。扫穴金陵还地肺，埋胡紫塞慰天心。长干女唱平辽曲，万户秋声息捣砧。杂虏横戈倒载斜，依然南斗是中华。金陵旧识秦淮气，云汉新通博望槎。黑水游魂啼草地，白山战鬼哭胡笳。十年老眼重磨洗，坐看江豚蹴浪花。大火西浪汉再晖，金风初劲朔风微。沟填羯网那堪脔，竿挂胡头岂解飞。高帝旌旂如在眼，长沙子弟肯相违。名王俘馘生兵尽，敢道秋高牧马肥。九州一失算残棋，幅裂区分信可悲。局内正当侵劫后，人间都道烂柯时。住山师子频申久，起陆龙蛇撇捩迟。杀尽羯奴才敛手，推枰何用更寻思。壁垒参差垒海山，天兵照雪下云山。生奴八部忧悬首，死虏千秋悔入关。箕尾廓清还斗极，鹑头送喜动天颜。枕戈席藁孤臣事，敢拟逍遥供奉班。戈船十万指吴头，太白芒寒八月秋。肥水共传风鹤警，台城无那纸鸢愁。白头应笑皆辽豕，黄口谁容作海鸥。为报新亭垂泪客，却收残泪览神州。铃索警传航海功，秋宵蜡炬井梧中。冯夷怒击前潮鼓，飓母谁催后鹢风？蛟吐阵烟掀浪黑，猩殷袍血射波红。秦淮卖酒唐时女，醉倒开元鹤发翁。金刀复汉事逶迤，黄鹄俄传反复陂。武库再归三尺剑，孝陵重长万年枝。天轮只傍丹心转，日驾全凭只手移。孝子忠臣看异代，杜陵诗史汗青垂。"}