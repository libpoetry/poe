{"id":"1105438","title":"和放翁社日四首 社日雨","dynasty":"宋","author":"方岳","text":"今兹淫春霖，曾不避甲子。荷锄做秧田，宁欠三寸水。社戊占丰登，不以此故已。径起觳觫公，鸣蓑共于耜。鼕鼕枌榆社，坎坎桑竹野。初非有均度，意欲薄豳雅。侯家按新声，视此宁勿赭。且从群儿嬉，吾耒已可把。春风泼醅瓮，夜雨鸣糟床。相呼荐蠲洁，洗盏方敢尝。不辞酩酊红，所愿䆉稏黄。家家饭牛肥，岁岁浮蛆香。年登敛牲钱，日吉视牢筴。烹庖香满村，未觉膰脤窄。馂馀裹青蒻，篱落笑言哑。咄哉陈孺子，乃有天下责。"}