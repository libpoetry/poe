{"id":"1129205","title":"拟寒山四首","dynasty":"宋","author":"释守卓","text":"有物是何物，周流泄妙机。春晴山鸟语，日暮洞云归。指是马还是，心非佛亦非。谁能同彼此，携手入玄微。一念通真际，尘尘秘藏开。当头谁是主，撒手自为媒。大海收毛孔，神珠隐蚌胎。此时知佛祖，犹向外边来。问讯西来祖，人心为有无。如何垂直指，早晚转凡夫。洛水澄如练，嵩山秀若图。不知端的者，刚道有差殊。见道即修道，无心谁悟心。是非凡与圣，成坏古无今。碧涧流残叶，微风入静林。谁来石岩下，教汝夜穿针。"}