{"id":"1209904","title":"和刘子中韵","dynasty":"元","author":"耶律楚材","text":"蓬山北海游，珥笔陈良谋。徒步而南来，意气凌马周。贪吏乱法令，如茨不可束。子中有大志，每甘胯下辱。他日得从龙，其锋谁敢触。今日君子来，非为五斗粟。君子慎择术，痛恨陪全真。调心正是妄，堪笑学鸟伸。一日错下脚，万劫含酸辛。平生大梦中，不识庵中人。一言赠吾子，宗匠宜相亲。"}