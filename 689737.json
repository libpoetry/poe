{"id":"689737","title":"次韵感怀清明并自述","dynasty":"明","author":"张以宁","text":"雪落西楼虎满村，鬓髭变白赤心存。徙薪肯信当时策，负米徒伤此日魂。啼老杜鹃山月苦，归迟辽鹤海云昏。早知只学东方朔，避世长依金马门。翠屏峰前溪上村，万家兵后几人存。十年上冢阻归兴，五夜还家劳梦魂。燕蹴柳花风细细，乌啼松叶雨昏昏。何时步屧青芜路，月上山童候筚门。"}