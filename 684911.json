{"id":"684911","title":"赠别林伯予召天京兼柬郑助教董纪善","dynasty":"明","author":"王恭","text":"蓬莱荐剡五云深，才子囊书赴上林。双涧野僧留别偈，七岩山色寄离心。广文官舍期同饮，记室王门待盍簪。明到秣陵应话旧，为言江畔独行吟。青云知己半京华，沧海逢君又别家。莫雨独瞻原上柏，春风遥泛日边槎。吴门渺渺江波晚，淮树苍苍驿路赊。闻说九重怜孝念，未应辜负旧烟霞。"}