{"id":"721726","title":"喜王阮亭宫詹至粤即送其行","dynasty":"明末清初","author":"屈大均","text":"旌节从天下，光生大庾春。汉宫鸿鹄客，齐国大风人。翠羽飞成路，梅花踏作尘。相迎千步草，香更满江滨。南来祠水帝，光景动扶胥。海市空中起，神山水下居。天浮元气外，地接大荒馀。欲见仙人迹，章丘是石闾。汉臣儒雅甚，詹事复韦贤。望秩分南海，承华别朔天。越王烽火树，蛮女素馨田。景物春无数，娱君郁水边。文采光南武，声华动越裳。花重封锦石，水更掷沉香。去恨燕关远，来愁汉塞长。王程不可缓，空见荔枝黄。海味初南食，连朝玉箸香。荼蘼番女露，甘蔗越人霜。月满珠多肉，天寒蛎有黄。知君因异物，一一纪炎方。清绝惟风雅，人钦子大夫。自然金橐少，亦复簳珠无。草木多为状，山川细作图。持归赠知己，不减女珊瑚。岂意京华别，重期雁翅城。山公劳小辇，姝子愧干旌。出处埙篪合，文章羽翼成。他时思辟谷，莫忘紫芝荣。洞庭七十二，君独爱渔洋。自有梅花咏，弥令笠泽香。鼓钟才子国，膏润美人乡。辞客知谁似，风流一代长。相逢黄木口，相送白蘋洲。愁绝三江水，东西似御沟。沓潮争上下，灵岳乍沉浮。船去教风引，还来看蜃楼。散带白云林，狂歌一代心。无人问山水，之子自清音。青岁早知我，泠泠能鼓琴。离鸾将别鹄，三叹使情深。"}