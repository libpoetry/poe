{"id":"146202","title":"白髭行·忆昔守宣时","dynasty":"宋代","author":"文天祥","text":"忆昔守宣时，白上一根发。去之四五年，一化为七八。今年客衡湘，黑髭已多黄。众黄忽一白，惊见如陵阳。白发已为常，白髭何足怪。岁月不可歇。雪霜日长大。世人竞染淄，厌之固足嗤。谁服芦菔汤，避老亦奚为。少老如春秋，造物以为俦。吾方乐吾天，乐天故不忧。"}