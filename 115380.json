{"id":"115380","title":"岁暮即事寄子由先生","dynasty":"宋代","author":"张耒","text":"岁暮淮阳客，贫闲两有余。朝昏面壁坐，风雪闭门居。老去深依佛，年衰更嗜书。未能忘素业，聊用慰穷途。下里皆平屋，开门即古墟。鸡豚来近舍，舂汲赖邻夫。雪压移来竹，霜萎自种蔬。乌皮蒙燕几，褐帽裹僧颅。肉似闻韶客，斋如持律徒。女寒愁粉黛，男窘补衣裾。已病药三暴，辞贫饭一盂。长瓶卧墙角，短褐倒天吴。宵寐衾铺铁，晨炊米数珠。木镵随杜胫，葛制暖韩躯。时命今如此，功名已矣乎。谈愁风射马，拙待兔逢株。久慕香城乐，深谙梦境虚。谁怜九顿首，正有一长吁。瞻望身空老，苍茫岁欲除。可当闻妙诲，黥刖待完肤。"}