{"id":"387644","title":"满江红·友松以此调见寿，别以平韵报之","dynasty":"清代","author":"樊增祥","text":"筋力风情，笑白傅、刚与仆同。祇微欠、玉容蛮素，添画屏风。生计百家分禄米，驿程千里走诗筒。问文章、风节定谁如，冯敬通。师聱叟，宾放翁。鬓如漆，气如虹。纵我生稍晚，犹及光丰。时代如今逢过渡，中流击楫几英雄。约使君、添酒煮青梅，操请从。"}