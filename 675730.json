{"id":"675730","title":"送刘瑞卿","dynasty":"明","author":"穆孔晖","text":"夙好同气雅，交久契逾深。即有婚姻申惠好，更兼意气见论心。断金虽喜芝兰密，倚玉终惭蒹葭质。爱向班彪谈彻夜，狂厌平原饮十日。星斗森罗发缬囊，龙鸾回翔振华笔。扬雄缀文或可能，贾谊匡时我所惊。武略只称穰苴法，奇才不让鲁连名。月下吴钩干彩宿，风前宝瑟彻苍清。只今四郊奔戎马，冤魂战骨充函夏。黄阁不闻气填膺，白屋空悲泪盈把。客子言归念明发，征衫起舞鸡声月。登高长吁思庙食，吊古临风叹芳歇。怜芳谁解停居诸，几回独自咏虚徐。东山不引安石屐，西岳思投李靖书。常怀报国终三箭，还爱读书穷万卷。庭径那知芳草深，园林一任鸣禽变。折麻写意送君归，黄金台下炎尘飞。市沽酒薄不能醉，同心其奈苦相违。月明遥寄情脉脉，夜深还有梦依依。"}