{"id":"776573","title":"再叠秋怀韵","dynasty":"清","author":"丘逢甲","text":"碧海兰苕偶唱酬，诗人从古例悲秋。千林落日僧归寺，一笛西风客倚楼。尘世折磨增老境，江天空阔有渔舟。不须浪跕飞鸢日，已念平生马少游。满地凉云漾月华，古堤疏柳已栖鸦。玄霜夜捣姮娥药，银汉秋回海客槎。饮酒且同陶靖节，上书不慕贾长沙。梧桐院宇清阴减，卧看天边雁字斜。江山不共岁时迁，看到秋容也黯然。漠漠平沙飞独鸟，萧萧落叶咽哀蝉。高楼绿酒金龟换，古井青丝玉虎牵。锦瑟春心无处托，冷抛弦柱感华年。泪洒千秋绝妙辞，风流何处有吾师。一编断烂前朝报，百感凄凉乐府诗。梦里藏舟移夜壑，醉中呼剑斫雌霓。秋江冷共鱼龙卧，不尽平居故国思。漫随鹞子过新罗，定后禅心入妙多。贤圣与人同寂寞，英雄何事悔蹉跎。色身优钵花重现，乐谱迦陵鸟自歌。风浪不生云不起，青天碧海镜双磨。年年乡梦阻归鞍，恨不随风化羽翰。捲土重来心未已，移山自信事非难。雨馀玳瑁潮初落，月下珊瑚岛渐宽。地老天荒留此誓，义旗东指战云寒。铜鼓声中海雾开，大江东去客登台。素车白马千秋泪，红粉青衫万念灰。逃酒未应衰凤德，读书谁信卧龙才。文章刊落身将隐，不待山妻劝老莱。未得萧郎作骑兵，已教鲍照赋芜城。枯桑摇落天风急，残夜苍凉海日生。怖鸽露寒依佛影，愤鼍潮起应军声。新歌懒付珠儿女，自写崟崎历落情。"}