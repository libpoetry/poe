{"id":"1006205","title":"贺新郎 其八 檃括菊花新","dynasty":"宋","author":"葛长庚","text":"露白天如洗。淡烟轻、疏林映带，远山横翠。对此情怀成甚也，云断小楼风细。独倚遍、画阑十二。花馆云窗成憔悴。听宾鸿、天外声嘹唳。但不过，闷而已。房栊深静难成寐。夜迢迢、银台绛蜡，伴人垂泪。巴得暂时朦胧地。还又匆匆惊起。漫自展、云间锦字。往后各收千张纸。念梦劳魂役空凝睇。终不负，骖鸾志。"}