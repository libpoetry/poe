{"id":"1108963","title":"壬戌首春十九日锁宿玉堂四绝","dynasty":"宋","author":"刘克庄","text":"无情莲炬剪将残，有样葫芦画不难。尽笑翰林麻草拙，谁知老子布衾寒。十年前已卜菟裘，老恋君轩不自由。衰飒秃翁垂八十，四更烛下作蝇头。秀师罪我当犁舌，贺母嗔儿欲吐心。老去未偿文字债，始知前世业缘深。搯肾搜肠极苦辛，先贤曾叹费精神。瓣香重发来生愿，世世无为识字人。"}