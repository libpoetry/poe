{"id":"1029175","title":"和郁簿述怀古风","dynasty":"宋","author":"虞俦","text":"莫笑当年韩与侯，钓鱼温水垂纤钩。鸢肩自是腾上速，安用常何荐马周。先生直气摩星斗，肯来州县甘低头。莅官姑欲行所学，一猿未足胜众猴。平生一介重取与，邈视不义如云浮。同舍偿金初何有，从者窃屦还言否。古井新来亦波浪，夷途强指如山丘。毁言中人以疑似，心苟无瑕何足尤。虽然铄金忌众口，此语不妄闻诸邹。谁知三月未得禄，长饥日典鹔鹴裘。不作颜公乞米帖，吟诗肝肾愁镌锼。诗成险语破鬼胆，我惭属和真蛮讴。愿须暇日荐所有，君方有行宁少留。何妨暂驾扬州鹤，犹胜他人万斛舟。"}