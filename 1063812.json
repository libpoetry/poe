{"id":"1063812","title":"复和答之","dynasty":"宋","author":"释德洪","text":"君不见功名欲致砚磨铁，桑公人间驹汗血。五季干戈争夺中，低摧几不保臣节。又不见相如赋工合骚雅，九重偶有赏音者。及见但为上林令，断国反在淄川下。长笑两事俱外物，自怜不是封侯骨。独爱华亭百袖师，小艇横蓑一竿竹。久住湘江谙水脉，揭蓬惯看湘西月。闻道公眠画戟丛，相寻长恨城闉隔。去年卜居城北地，客心每有悲笳碎。惭愧诗筒走老兵，病眼那容见新制。老来情绪那忍说，夙瘴乘之觉疲薾。此生梦幻姑置之，半掩残经香篆灭。湘中清境享已饫，湘山多情慰心素。年来更欲学睦州，古寺闭门工织屦。"}