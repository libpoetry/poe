{"id":"1144166","title":"续演雅十诗","dynasty":"宋末元初","author":"白珽","text":"海青羽中虎，燕燕能制之。小隙沈大舟，关尹不吾欺。草食押不芦，虽死元不死。未见涤肠人，先闻弃箦子。谁令珠玉唾，出彼藜藿肠。仁人不为宝，良贾宜深藏。婴啼闻木枝，羝乳见茅茹。何如百年身，反尔无根据。西狩获白麟，至死意不吐。代北有角端，能通诸国语。才脱海鹤啄，已登方物舆。仰面勿啾啾，我长非侨如。羯尾大如斛，坚车载不起。此以不掉灭，彼以不掉死。八珍殽龙凤，此出龙凤外。荔枝配江䖴，徒誇有风味。滦人薪巨松，童山八百里。世无奚超勇，惆怅渡易水。两驼侍雪立，终日饥不起。一觉沙日黄，肉屏那足拟。"}