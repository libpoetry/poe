{"id":"780077","title":"沁园春 题美人画芙蓉","dynasty":"清","author":"曹贞吉","text":"袅袅亭亭，何处折来，芙蓉一枝。是青溪女士，写生妙手，花光粉腻，游戏为之。纵使无情，也应有恨，月白风轻欲堕时。堪怜处、傍沙汀芦岸，掩冉丰姿。多愁多病蛾眉。便画出、伤心寄阿谁。忆红楼倦绣，轻拈小笔，乌丝罢咏，淡抹唇脂。更费雌黄，枝头点染，添个翩翩蝴蝶儿。吹能起、笑拂蝇成误，老眼迷离。"}