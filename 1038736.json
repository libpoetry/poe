{"id":"1038736","title":"耳鸣","dynasty":"宋","author":"张方平","text":"一阳初独啸，两耳遂双鸣。寒谷疏钟远，霜空众籁清。千铃行险倦，万鼓战酣声。瀑落山头峻，涛翻海面平。风樯开大浪，晓角动严城。陇首悲凉意，苏门旷逸情。凤箫云外过，龙笛月中横。细转缫车急，微遥扤橹轻。衰残伤老态，驰徇厌时荣。处世希蒙叟，观身愧净名。神明思内守，豪荡悔平生。素问方家本，巢源导引精。早年曾有客，奇术可还婴。何日开金鼎，灵丹见八琼。"}