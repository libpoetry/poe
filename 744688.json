{"id":"744688","title":"周樨舟郡参寄示龙眠策杖图属题","dynasty":"清","author":"金衍宗","text":"我昔策杖云龙山，大河西流奔流湾。山人与鹤去不返，孤亭耸立霄汉间。迩来廿载困匏系，坐卧四壁林岚环。洞天福地夹左右，时有灵气通往还。前年蜡屐浮玉顶，老篯矍铄偕跻攀。去秋诗来遽怛化，定复采药栖仙寰。洞霄咫尺快独往，回风似引离孱颜。招游昨喜东道主，许吸灵秀砭疏顽。篮舆先度九折岭，屈曲九琐开双镮。?云上抚天柱背，讲堂筑谷荒榛菅。洞门刺炬贾勇进，衫袖翠滴莓苔斑。瓣香流连一庵地，想乐吏隐愁时艰。夜分月出万竹杪，倦听捣药禽??。尘心难条兴尽返，老恋鸡肋甘嘲讪。故人寄示旧游处，龙眠山色浮烟鬟。灊峰百丈指顾近，练潭秋水鸣琤潺。羡君捧檄恣登览，腰脚何虑中年孱。青鞋布袜饭颗瘦，健笔欲破诗人悭。伯时山庄图傥在，画手自昔超荆关。文游台倾石刻杳，谪仙谁访蓉城班。红心驿前几行役，拂衣仍乐江湖间。留题同感泥雪迹，壮观差胜参军蛮。"}