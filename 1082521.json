{"id":"1082521","title":"开壁置窗命曰远轩 其二","dynasty":"宋","author":"陈与义","text":"清晓坐南轩，望山头屡侧。居士亦岂痴，飞云方未息。乐哉此远俗，乱世免怵迫。那知百战祸，岂识三空厄。闭门美享睡，开门瞻翠壁。远客谢主人，分此一窗碧。新晴鸟鸣檐，微暑风入席。萧然此白首，岂更冒朝帻。誓将老兹地，不复数晨夕。但恨食无肉，臞仙出山泽。蛰雷转空肠，吐句作圭璧。一笑示邻家，向来无此客。"}