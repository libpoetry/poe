{"id":"936109","title":"绍兴中与陈鲁山王季夷从兄仲高以重九日同游禹庙后三十馀年自三桥泛舟归山居秋高雨霁望禹庙楼殿重复光景宛如当时而三人者皆下世予亦衰病无聊慨然作此诗","dynasty":"宋","author":"陆游","text":"重楼杰阁倚虚空，红日苍烟正郁葱。乡国归来浑似鹤，交朋零落不成龙。人生真与梦何校，我辈故应情所钟。泪渍清诗却回棹，不眠一夜听鸣蛩。"}