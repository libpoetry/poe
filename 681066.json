{"id":"681066","title":"和遁庵东皋述怀","dynasty":"明","author":"陈?","text":"落花飞雨香春潭，啼莺乳燕催侬镵。萦烟细草芳毵毵，锦铺一架蔷薇酣。桑馀葆羽供吴蚕，阴敷百两千岁楠。元龙韬耀心不贪，作亭面水穷幽探。新诗每与阿戎谈，铿金戛玉声喃喃。谢庭况有真奇男，群书强记事多谙。衔杯草圣乐且耽，挥毫落笔书云蓝。寄余环堵诵再三，珠玑唾落令人惭。嗟余积黍不盈甔，抱膝长吟心更堪。清溪萦回白石庵，芝兰旧植风露含。芙蓉倒浸浮烟岚，星河灭没天影涵。鼾鼾渴睡希图南，短衣破帽轻肥甘。蔬畦缬翠香满篮，洞庭酒熟留霜柑。半生未遂趋朝参，也沾圣化仁恩覃。"}