{"id":"356635","title":"玉蝴蝶·错认滕王剩稿","dynasty":"清代","author":"项鸿祚","text":"错认滕王剩稿，禁寒翅软，腻粉轻匀。几笔疏枝，冷蕊细写春痕。翠尊空、吹残钿筦，金屋远、化尽罗裙。拚重门，游螽未觉，倦舞黄昏。前身，玉腰小队，偷将絮雪，绾住梨云。莫便惊飞，草堂犹有寄诗人。香澹薄、可怜是梦，影迷离、何处招魂。且温存，绿阴青子，难剪愁根。"}