{"id":"685864","title":"挽少司寇葛两溪公二首","dynasty":"明","author":"卢宁","text":"兰台曾奏弼违书，直气英声众不如。此日有舟藏夜壑，当时解印赋閒居。尚方请剑朱槐令，棘寺祥刑汉尉于。麟趾祇馀继簪绂，向人犹自悼輀车。两溪环玉照高闉，隔世犹闻直道身。抗节一生驰骏足，上书濒死逆龙鳞。苍松郁郁封云鬣，宿草凄凄护石麟。地下脩文知信否，祇留芳誉诵斯人。"}