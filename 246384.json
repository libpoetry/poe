{"id":"246384","title":"台城路·一病经旬中秋将近赋此阕兼怀晦窗颖庐","dynasty":"现代","author":"王蛰堪","text":"一窗凉雨消残暑，西风乍传秋讯。高阁佳盟，西湖俊赏，重忆香浓红嫩。愁肠闷损。怅雁影迷云，几番思忖。半世尘踪，倩谁恩怨道分寸。萦怀不堪念远，彩笺凭检点，前迹重认。惹幻茶烟，牵情药裹，换尽无名孤愤。沉吟未允。甚一叶惊心，更添幽恨。漫付阶蛩，烛痕邀梦稳。"}