{"id":"1111208","title":"次常之暑中即事韵五首","dynasty":"宋","author":"许及之","text":"自庇槐阴影更重，悠飏午梦半醒中。已看新绿看浓绿，不爱深红爱浅红。破暑薰风破甑轻，井泉新汲濯新清。乱蝉为我翻多事，时有黄鹂一个鸣。近凿方池漾碧虚，手栽初产玉芙蕖。丁宁未得轻开却，少待嘉宾约望舒。倦翼归来足退藏，卑飞决起自回翔。昨宵妙处无人领，不是风凉是月凉。晚云蔽月气微清，假寐齁齁鼻自鸣。起看青天净如拭，月明于我不无情。"}