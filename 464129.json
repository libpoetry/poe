{"id":"464129","title":"贺新郎·西湖 其一","dynasty":"当代","author":"陈凡","text":"里外西湖水。问曾见、几番兴替，几多醒醉。几见帝王歌酒歇，几见万家憔悴。更几见、酣红堕翠。飘絮飘花飘不尽，这中间、多少凄凉泪。思往事，愁无涘。千愁万恨随风逝。只知今、江山似画，霾消天霁。入眼两堤杨柳绿，荡得波光如绮。喜湖畔、欢歌潮起。再上孤山凭四照，倩一瓯、把我尘襟洗。西子面，特娇媚。"}