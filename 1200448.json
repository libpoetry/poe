{"id":"1200448","title":"忆旧寄金陵冯寿之","dynasty":"元","author":"宋无","text":"忆昔江东日，离居托孟邻。儒家见君好，谈席偶情亲。南斗文昌近，西山爽气新。骊珠惊俗眼，琼树倚芳晨。《大雅》今重睹，奇才岂易伦。珊瑚生海网，汗血出天津。句满鸡林贾，名齐雁塔人。传经心入圣，用笔意凝神。射策应先手，藏环定后身。巨流思待济，吾道诎当伸。落魄伤迟迈，依栖笑隐沦。三年为倦翼，万里作穷鳞。伏枕思霜橘，归溪恋紫莼。鸿稀石城信，鱼隔太湖滨。故宅閒多草，空船独采蘋。夜吟酬蟋蟀，暮景叹麒麟。老恐襟期断，悲怀辙迹陈。旧峰还似洛，淮水想犹秦。胜地登临数，殊乡梦寐频。潮吞李白月，花动谢安春。有兴须相觅，无聊漫自呻。休疑交契阔，尚觉胆轮囷。远物那堪赠，佳音欲细询。劳歌因奉寄，题罢更沾巾。"}