{"id":"1126887","title":"再次韵四首","dynasty":"宋","author":"黄庭坚","text":"隆儒殿阁对横经，咫尺清都雨露零。见说文星环北极，人间无路仰天庭。风棂倒影日光寒，尧日当中露正乾。殿上给扶鸣汉履，螭头簪笔见秦冠。万国归心天不言，诸儒争席异临轩。圣功典学形歌颂，更觉曹刘不足吞。延和西路古槐阴，不隔朝宗夙夜心。公有胸中五色线，平生补衮用功深。"}