{"id":"1037252","title":"杜韦娘","dynasty":"宋","author":"杜安世","text":"暮春天气，莺儿燕子忙如织。间嫩叶、枝亚青梅小，乍遍水、新萍圆碧。初牡丹谢了，秋千搭起，垂杨暗锁深深陌。暖风轻，尽日閒把、榆钱乱掷。恨寂寂。芳容衰减，顿攲玳枕困无力。为少年、狂荡恩情薄，尚未有、归来消息。想当初凤侣鸳俦，唤作平生，更不轻离拆。倚朱扉，泪眼滴损、红绡数尺。"}