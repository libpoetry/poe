{"id":"173101","title":"次韵政老夜坐有怀","dynasty":"宋代","author":"王洋","text":"客行犯萧条，物态如寒冰。借问松窗人，久客将何营。答言慕幽禅，怀抱彻欲清。当年困流俗，鑽纸如痴蝇。一朝脱尘纲，决若飞鸟惊。斋盂趁后辈，卧氎陪老生。从兹辈行间，往往推先鸣。此道本无学，精粗不可评。忽然辨疆哉，独得分专城。物外怀抱好，醒来毛发轻。馀事不着意，自然造纯精。怜君生卑微，也缚利与名。持身抱馀恨，写物多遁情。以此游世间，心虑何由平。再拜谢师言，得闲频寄声。"}