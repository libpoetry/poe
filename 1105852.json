{"id":"1105852","title":"过富池题澄江阁二首","dynasty":"宋","author":"王之道","text":"晚日千峰色，秋风万里情。望云双目眩，渴雨寸心倾。有客诗方就，何人笛正横。渚烟萦别浦，江月动前楹。草木腥犹在，生灵痛未平。伤哉一杯酒，北向酹边城。江山南北限，风月古今情。举酒杯还覆，逢人盖暂倾。目穷飞鸟落，心逐断云横。小市支残屋，严祠列画楹。晚烟渔艇远，夏潦荻洲平。试问濡须路，归欤过几城。"}