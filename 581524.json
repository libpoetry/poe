{"id":"581524","title":"何时矩作振蒙论并诗一章示余因次其韵一首及作古诗一章复其意","dynasty":"明","author":"吴琏","text":"圣门教人法，进学在致知。诚正与修齐，治平亦由兹。谬哉佛与老，要求捷路岐。面壁只端坐，外此无一为。明心只自快，与世何所裨。今慕圣贤学，乃佛老是师。身虽一室坐，心却万里驰。不践邹鲁实，惟习邹鲁仪。或至不家食，与时同阿依。鸟恋腐鼠味，日暮还高飞。先生数千言，足洗多士疵。寄语共学徒，勿谓吾言非。"}