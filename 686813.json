{"id":"686813","title":"岁暮旅怀寄有开舍弟","dynasty":"明","author":"伍瑞隆","text":"城高日初出，幽思满前林。不见山中伴，空伤岁暮心。微风送疏雨，残雪作春阴。节序年年过，生涯悲至今。同是残年色，愁中我自看。感时频下泪，忆弟独凭阑。山晚归乌疾，城高背日寒。一编秦汉玺，聊取寄清欢。一别故山去，花期几度开。避人甘卧病，留客想登台。孤馆日将夕，残年思转哀。城中万株柳，含态待春催。乱竹残烧外，寒山归鸟边。春光生雪后，客思起灯前。世路空双鬓，花开又一年。不堪望乡处，孤剑倚长天。终日坐寥寂，出门朋好疏。喜逢故乡使，接得倚闾书。久客怜亲老，多愁复岁除。微吟对孤烛，萧瑟夜窗虚。"}