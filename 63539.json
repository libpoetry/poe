{"id":"63539","title":"示秀禅人","dynasty":"明代","author":"空室禅师","text":"南能北秀同一师，朝参暮请同一时。胡为分宗作南北，匹似骨肉成乖离？只缘见性有差别，究竟也知无二说。明镜非台火里沤，菩提有树空中橛。丈夫岂肯师于心，便从陆地甘平沉。直是循流了源委，三乘教外求知音。空室老矣无机智，吃饭有时忘却箸。因子凌晨觅赠言，掇笔不觉书长句。"}