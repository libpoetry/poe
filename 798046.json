{"id":"798046","title":"念奴娇  题顾螺舟小影","dynasty":"清","author":"陈维崧","text":"如此佳人，是王家养炬，谢家遏末。三世貂蝉连北阙，年少东华释褐。傅粉宫前，薰香殿侧，顾盼真英发。临春结绮，旧游似有瓜葛。而今零落堪怜，文园多病，赢得相如渴。满目关河愁恨极，衰草浓烟涂抹。醉矣堪呵，灰兮可溺，田也供人夺。茫茫哀乐，四条弦子空拨。"}