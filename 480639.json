{"id":"480639","title":"段七娘（二十韵）","dynasty":"明","author":"王怿","text":"度曲千金贱，凝妆一面红。声迷铜雀妓，艳夺馆娃僮。白雪飘朱阁，香尘散绮栊。泪湔司马袖，肠断使君骢。秋水涵瞳润，春山入黛浓。弄箫惊紫凤，拂轸怨离鸿。镜展金鸾月，钗横玉燕风。谢娘收钿匣，嬴女掩香筒。石竹珝芳髻，夫容隐绣幪。灯然珠树侧，人醉锦莲中。粲粲星辉户，微微露洗空。几年怜宋玉，今夕遇韩冯。密意蜂攒蕊，芳心蝶恋丛。春笺封豆蔻，罗带绾芎皞。步障重抛锦，门钟叠缀铜。曲阑装翡翠，高榭璪花虫。莺睡烟蒙柳，乌栖月浸桐。银觥休凿落，琼箭起丁东。客散歌屏冷，香昏睡阁融。日高春梦觉，娇缬散花緵。"}