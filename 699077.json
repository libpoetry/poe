{"id":"699077","title":"自题小像","dynasty":"明","author":"徐熥","text":"平生非侠亦非儒，半世游閒七尺躯。却为疏狂因偃蹇，未忘柔曼转清癯。违时傲骨贫犹长，对客诗肠老渐枯。五字吟成心独苦，不知身后得传无。展卷徒为老大悲，形容将槁鬓将丝。有时愤世空饶舌，何处谈诗不解颐。足为无车行路健，心因多累记书迟。自知瘦骨宜贫贱，莫怨人间只相皮。"}