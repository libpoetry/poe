{"id":"792832","title":"捉船","dynasty":"清","author":"缪徵甲","text":"船来船来船莫回，明日大兵络绎来。大船千计小船百，汝不载兵官汝责。吏胥藉兵横索钱，大船小船愁不言。商贾裹足行客远，但恐捉船去难返。大船额足小船留，腰缠已满凭归休。小船归休下流走，逃命浑如丧家狗。大船峨峨行载兵，沿途需索倍取盈。行船一万坐者半，船值日向县官算。县官供给稍不时，健儿一怒鞭梢笞。"}