{"id":"1112032","title":"劭农三首","dynasty":"宋","author":"吴潜","text":"朝廷差下劝农官，同向郊原点检看。场圃事兴杷扒穴，田畴功毕桔槔残。上租郎主丘丘定，输米官司粒粒乾。虽是太平今有象，愿陈七月述艰难。因见他乡黍稷收，令人乡思转悠悠。新篘白酒鸡豚社，旋摘丝莼鲈雁洲。好处光阴长是客，老来情绪更逢秋。尧夫六十三休致，前辈风流可继不。名园乘兴小留连，洛社风光在眼前。突兀楼台多占水，阴翳花竹小窥天。建封已去悲春燕，樊素何之咽暮蝉。人事废兴浑若此，凭栏对景一凄然。"}