{"id":"118618","title":"寄题登封揖仙亭","dynasty":"宋代","author":"苏辙","text":"灵王太子本读书，纵谈谷洛参诸儒。生来不见全盛初，老成遗训谁楷模。心知渐失文武余，萧然直入山中居。山间吹笙凤凰呼，升天白日乘龙车。周人聚观拜路隅，明月为佩云为裾。归来千岁孰在无，赤松老彭自为徒。上侍玉宸临九区，烜赫不类山泽癯。依山作邑贤大夫，夜中焚香溯空虚。我欲从之驾肩舆，秋风八月来徐徐。"}