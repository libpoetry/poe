{"id":"686828","title":"朱仪伯来自武林误寻余于铁城不值时予亦以病不得访仪伯赋此为别兼致声乃弟子悬陆与偕徐楚白三子","dynasty":"明","author":"伍瑞隆","text":"高谊有吾子，穷交良在斯。不辞千里棹，来赴十年期。杜若山中佩，梅花陇畔枝。可堪相访处，兴尽子猷时。岐路满天下，君行思转多。到来失相见，别去感如何。日月淹愁病，云山阻笑歌。此时忆良友，真自愧蹉跎。海内文章士，登坛有二朱。得徐洵连璧，友陆况冰壶。我亦有心者，同声幸不孤。暂随明月夜，将梦到西湖。"}