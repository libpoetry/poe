{"id":"1247344","title":"甲寅仲冬予摄官星渚本邑判簿李公以催租入山忽游武夷予命小舟追之不及是夕宿常庵溪风山月一时清兴王事靡盬明日即附舟逆流而上因忆曩时与石堂卢使君同游放怀山水一觞一咏其乐不可复也援笔书怀遂成唐律二首 其二","dynasty":"元末明初","author":"蓝仁","text":"清溪九曲逐真游，已觉云山笑白头。缓辔未能随后骑，叩舷聊欲借前舟。先朝故老偏相忆，此日虚名不自由。从事独贤何足问，烟波惭愧旧盟鸥。"}