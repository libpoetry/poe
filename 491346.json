{"id":"491346","title":"题西山五仙图","dynasty":"明","author":"刘崧","text":"西山多仙灵，往往宅幽阻。飘然不可招，作者焉得数。昔在汉晋间，凌厉出梅许。伟哉忘机士，泯迹事纳吐。千载仰高风，谁能究其绪。披图觌古像，先后得四五。苍茫越王山，飒杳文绣虎。陈陶终市药，伊业解歌舞。把卷识肩吾，曳杖知蕴古。神情各冲逸，簪褐杂襦裋。观其英迈姿，宇宙一仰俯。超遥云中物，安得系缨组。佯狂或玩世，精鍊得无补。终然委大化，岂必事矫举。吾恒登鹤岭，览胜睇玄圃。长松夹皓月，阴壑振清羽。药庐与丹井，一一恒历睹。独不逢若人，高怀竟谁语。"}