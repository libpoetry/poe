{"id":"198368","title":"寿邵阳唐倅","dynasty":"宋代","author":"廖行之","text":"瑞蓂八叶开蕤宾，湘川当年生俊人。天孙织裳云锦新。下与圣世为卿云。妙龄材策趣金銮，从横礼乐波澜翻。结知九重生羽翰，扬庭径许升朝班。姓名将启金瓯黄，海沂暂此留王祥。朝来椒颂传新章，青衫属吏欣观光。方瞳玉颊歌云谣，醴泉为酒{左奭右阝}斗杓。东方蟠桃三度实，安期瓜枣甘於蜜。"}