{"id":"683534","title":"解任后得明卿罢官报寄赠二章","dynasty":"明","author":"王世贞","text":"参差尺一谢朝班，回首风尘梦寐间。敢谓清时稀白简，居然薄命损朱颜。浮云久自深吾辈，春雪犹能近故山。世态纷纷何足道，与君偷得到头闲。邮书一到不堪闻，起剔残灯坐夜分。塞马论来终是失，冥鸿去后许谁群。无妨中散来千里，更喜延之咏五君。与说近踪应稍慰，买山全占洞庭云。"}