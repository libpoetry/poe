{"id":"1126412","title":"谢朱鹤皋招饮四诗","dynasty":"宋","author":"曹彦约","text":"过雨桃花坠晚红，及时庭草翠翻风。倚窗细究天人理，六籍元无一字空。东皇无意染青红，长养犹资五日风。收拾英华入新句，祥云蔼蔼媚春空。石火能留几许红，人生南北马牛风。春光倒指无多日，相遇休辞酒盏空。六年奔走汗颜红，此日行吟两袖风。俗虑湔磨有诗册，净看明月照长空。"}