{"id":"685601","title":"奉祝大冢宰何玄谷老师六十又一初度二首","dynasty":"明","author":"邓云霄","text":"蓬壶紫水远通潮，人踏金鳌弄紫箫。百里贤星环寿域，十分春色醉花朝。调和玉露凭仙掌，旋转天文属半杓。闻筑沙堤待耆旧，蒲轮已报鹤书招。东山棋局暂夷犹，元老还家尚黑头。自是洞仙无甲子，谁知琪树几春秋？行看曳履趋三殿，且慢骑羊向十洲。待历中书念四考，始携黄石问丹邱。"}