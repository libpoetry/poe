{"id":"812007","title":"南苑绝句","dynasty":"清","author":"孙诒经","text":"瑟瑟西风肃柳营，翠华南驻阅神兵。六军鼓舞天恩厚，共庆秋阳十日晴。校猎围场竞夺标，腾骧七萃马蹄遥。笑他因兽虽思斗，应慑天威不敢骄。离宫风景数团河，金碧楼台点缀多。绝似西湖形胜好，蓬莱仙境在烟波。望衡对宇喜盈眸，容膝浑如陆地舟。最是绿阴低亚处，十分秋色在营头。"}