{"id":"944490","title":"矩子名字义","dynasty":"宋","author":"陈淳","text":"小子尔定孙，来前吾语汝。尔今既加冠，盍以成人遇。今尔名以矩，字尔以方叟。告尔名字义，尔其敬听受。矩所以为方，是为法度器。极天下之方，不能外乎是。在人事而言，不越乎此理。此理根所性，其本一而已。散诸事物间，各各有所止。当然不容易，万殊而一揆。截截有成法，方正无少陂。圣人安而行，所欲不踰此。贤者勉而复，折旋必中矣。学者思圣贤，于学亦必以。所择要精明，所执在固致。法皆自中定，方非由外至。如或非礼视，是以不法视。于视为不方，随物而妄伺。如或非礼听，是以不法听。于听为不方，随物而妄应。如或非礼言，是以不法言。于言为不方，随物而妄宣。如或非礼动，是以不法动。于动为不方，随物而妄往。惟视方而明，不为非礼倾。惟听方而聪，不为非礼从。惟言方而信，不为非礼徇。惟动方而直，不为非礼适。一一守吾法，私意无容杂。寻绝枉尺为，乘戒诡遇合。直道范驰驱，何行不检押。其可者则与，不可者必拒。交游自正方，不随不可去。有善者则从，不善者必克。处事自正方，不随不善溺。随物则为圆，非圆特其偏。同流而合污，在方诚有愆。先方而后圆，于圆乃可全。既无一不方，斯无一不圆。动容皆中礼，从心得孔传。岂但方之熟，实惟圆之安。圣法万世在，矩尔其勉旃。称名惕自省，闻字肃反观。斯义无尔愧，服膺常拳拳。"}