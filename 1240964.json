{"id":"1240964","title":"许子仁相招山中叙话","dynasty":"元末明初","author":"舒頔","text":"许君邀我来山中，我来但见堂户空。主人送客过溪去，风吹两岸花濛濛。屋后万叠金芙蓉，紫气夜吐仙人宫。涧泉流香过白鹿，林木挂雨拖青虹。羡君筑室读其下，迢遥不与世俗通。一声黄鸟破幽梦，四顾空牖俱玲珑。我爱此地无暑气，重来饱饭谈仙踪。"}