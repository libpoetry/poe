{"id":"993860","title":"寄上曾仲恭侍郎借净香寮诗韵","dynasty":"宋","author":"章甫","text":"官酒味甚薄，客怀愁正浓。节物苦催人，水叶鸣西风。觅句了无得，寂寞谁与同。凭高望京口，佳气何葱葱。中有贤府主，瑩然冰雪容。家学传正派，政声摩秋空。閒哦燕寝诗，香篆萦房栊。别来未兼旬，频夜梦见公。白沙距西津，片帆可即通。会当涤场圃，还奉杖履从。只恐趋召还，接武夔与龙。"}