{"id":"703600","title":"住金塔寺十四首","dynasty":"明","author":"释函可","text":"前年驻跸峰，去年文殊寺。到处名且过，由来无定止。渴不过一瓢，饥不过箪食。为生已有馀，乐哉颜氏子。居山不在高，但自远城市。城市非江河，日日波涛起。亦是前朝寺，寺毁空浮图。嵯峨插霄汉，寂寞守山隅。老僧见再拜，持斧斫枯株。曲直任天然，自手搆茆庐。四壁坚且厚，一径不崎岖。筑灶近古井，支床叠破书。扫叶烧不尽，拾粟食有馀。明月造其堂，猛虎伏其闾。山前清浅流，可以濯我躯。二月三月间，带雪长山蔬。山蔬有后先，众类同一区。青紫各异色，甘苦味亦殊。知名仅八九，不复辨其馀。山中无毒性，但食心无虞。四月五月间，畦蔬摘有馀。口腹亦何厌，贪得无贤愚。言采岸边菌，兼采水中蒲。菌味既已别，蒲根更复殊。岭南金竹笋，恍惚可与俱。十年忆乡土，口嚼心踌躇。六月到七月，田中瓜已熟。或如团白雪，或如削青玉。白者既纯酣，青者更芳馥。盈筐复盈盘，行路亦饱足。中原莫与京，兹惟塞外独。摘小莫摘大，大者弃道曲。尔徒侈外观，人早鉴其腹。八月摘山梨，九月摘山菊。菊芳可代飧，梨酸可克腹。软枣紫葡萄，牵蔓亦簇簇。莫取献王公，聊可缀幽谷。十月草木尽，孤松风萧萧。托根大壑中，争期干云霄。罗岳鲜旧干，钟山恣狂烧。胡为深雪间，苍然自高标。本非舟楫具，无烦雨露浇。造物信偶遗，谁能矜后凋。放情规矩外，寝卧任逍遥。非图保天年，不材甘寂寥。宁特顾者希，诟厉乃独饶。贞介乃其性，敢曰淩寒飙。珍重匠石流，毋使斧斤劳。掘地得塔铃，摇之音寂然。细想隆平日，众铃竞高悬。但借微风力，声响远近传。铃去声亦尽，销沉在何年。此虽蒙尘土，乃复睹青天。静默信可久，舌存安能全。山下多荒土，开垦已三年。种麦多不收，种稻乃得全。种豆复种粟，种麻兼种棉。以此为生活，终岁钁头边。耕田博饭食，兹语古所传。一僧腰背曲，见予多笑颜。少小绝世味，中岁历苦艰。一从戈甲兴，展转岛屿间。来此十载馀，不复问人寰。日日荷锄出，日日负薪还。自言用力惯，一生不敢閒。令我闻斯言，惕然愧素餐。一僧尚年少，胡为耽幽寂。结屋在高层，萧然徒四壁。寒至尚开窗，狂飙吹几席。仰眺远山明，俯视近溪直。时来共话言，庶可慰朝夕。人尽称金塔，塔亦有虚名。以此得实祸，残毁无完形。吁嗟复吁嗟，三匝涕泪零。安居金塔寺，高吟金塔篇。主人情缱绻，老病意留连。今冬又且过，不敢拟来年。"}