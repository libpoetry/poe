{"id":"813722","title":"菊影","dynasty":"清","author":"汪文柏","text":"丘园高蹈识芳名，入室忘形夜气清。数武淡香分对榻，一窗生意出孤檠。多情彭泽诗偏少，没骨僧繇画未成。梦断枕屏留傲态，缸花开尽月添明。篝镫斜照粉墙间，枝叶分明似可攀。竟夜不移香不染，晚年相对意相关。解衣泼墨临偏反，扣户邀人数往还。嫩蕊酿成光色好，更宜杯底见南山。"}