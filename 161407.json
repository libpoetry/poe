{"id":"161407","title":"送魏倅·俗士不闻道","dynasty":"宋代","author":"王炎","text":"俗士不闻道，利欲熏其心。阳浮外酬酢，中有机阱深。宛陵有君子，殊不同今人。矫矫鹓鹭姿，入俗不受尘。挹这淡于水，即之暖如春。笔端奏金石，妙处无新陈。念我久顿挫，晚岁乘朱轮。烹鲜易以扰，御黠难使驯。赖有贤贰车，一心同抚循。遂于吏事外，拂拭绿绮琴。为我肯属耳，领会山水音。持此定交契，愈久情愈亲。东风二月初，梅花照溪津。语别一杯酒，莫辞十分斟。聚散亦常事，岂必含酸辛。重念发种种，不禁忧患侵。君今入观阙，我亦返山林。行藏异涂辙，可日再盍簪。所蕴勿卷怀，朝廷须世臣。"}