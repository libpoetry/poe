{"id":"408012","title":"题呼延夜泊狂草赋长卷","dynasty":"近现代","author":"萧劳","text":"夜泊走笔赋狂草，腕底赋书两俱好。近世争推王觉斯，铎也埋幽傅山杳。王郎高歌斫剑铓，张颠书后狂更狂。目无伯英与怀素，一挥星斗堕砚旁。吾曾楷法摹钟王，运肘力怯鼎莫扛。老来挥毫草荒荒，狼籍纸端刺与芒。君书宛转心手畅，清泉九曲水流觞。殿卷似吹隃麋香，主人宝之储缥囊，惊看永夜腾辉光。"}