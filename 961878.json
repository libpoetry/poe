{"id":"961878","title":"因见市人以瓦缶莳花屋上有感","dynasty":"宋","author":"姜特立","text":"城中寸土如寸金，屋上莳花亦良苦。因思离宫与别馆，南至九嵏北鄠杜。东西延袤八百里，桥梁袅空七百柱。伤哉好大荒主心，岂识世间蓬筚趣。一邱一壑吾辈事，随分园池何用许。我今度地山一隅，栽柳栽花已无数。大虽不足小有馀，便可终身为老圃。"}