{"id":"922321","title":"次韵子由浴罢","dynasty":"宋","author":"苏轼","text":"理发千梳净，风晞胜汤沐。闭息万窍通，雾散名乾浴。颓然语默丧，静见天地复。时令具薪水，漫欲濯腰腹。陶匠不可求，盆斛何由足。老鸡卧粪土，振羽双暝目。倦马?风沙，奋鬣一喷玉。垢净各殊性，快惬聊自沃。云母透蜀纱，琉璃瑩蕲竹。稍能梦中觉，渐使生处熟。《楞严》在床头，妙偈时仰读。返流归照性，独立遗所瞩。未知仰山禅，已就季主卜。安心会自得，助长毋相督。"}