{"id":"645031","title":"题双鹤图","dynasty":"明","author":"解缙","text":"翼轸白榆光随地，化作长禽如老翁。瑶池莲花雪中朵，末叶微露丹砂红。轩昂有意出尘表，九万馀里骞长风。上天下天诉真宰，朝食幽都暮琼海。月中清唳露弹珠，日下和鸣云散綵。或随天帝骖龙翔，或驾群仙翳凤凰。翡翠巢高混茫上，皇皇四达无门傍。溟渤昆崙所栖息，天地侧身思咫尺。吴都卫国两无情，芳草含烟几迥碧。鸡群误落终昂昂，閒情不语春风长。羁栖岂为稻粱计，且与高士商行藏。君不闻薛少保，青田写真出天造。一笔能将万壑开，冰丸雪茧传皆好。又不闻杜少陵，大篇短章鬼神惊。长禽自可千百岁，加之诗画何声名。嗟哉二老世岂无，何将军有双鹤图，梅萼横绝角井孤。水出花开香欲刳，竹石落落莓苔敷。饮啄不受爱者呼，麾之不去喜欲舞，招之不来不可笯。落落岂有轩车污，不饥不渴天为徒，如此高洁世所无。如此高洁世所无，上帝何不唤取归清都。"}