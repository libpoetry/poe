{"id":"703588","title":"招诸公入社诗十首 招不二先生","dynasty":"明","author":"释函可","text":"三扣先生知不知，残僧亦有胆堪披。莲花一瓣归来好，上帝年来只掩扉。冰作肝肠我作邻，爱君清冷绝纤尘。死生欲了三冬事，只恐寒消不耐春。一寸青青自耐霜，茂陵骊岳总茫茫。黄尘不独埋红粉，社里莲花比尔香。乾坤千古总糊涂，何事年年带血呼。只有莲花归处好，凤凰山上亦荒芜。三韩总是尔封疆，黼哻能留只一方。洪范遗编存布袋，归来别有好商量。白水青波是旧身，夜深惟许尔相亲。衲衣一片寒侵髓，不久当为若辈人。归来莫羡海天宽，眼见天倾海亦乾。纵此社开时可到，千年那得一人存。松麈招来好论心，怜君独自立高岑。攒眉欲去非关酒，只恐愁多抱尔沉。大地茫茫一聚尘，我来扑面尔先迎。他时片骨知堪托，莫使沉埋见月明。聪明正直亦前因，五戒曾闻授岳神。我到冀营君是主，净除庭雪待风轮。"}