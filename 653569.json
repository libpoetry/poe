{"id":"653569","title":"送陈理之袭职还温州二十韵","dynasty":"明","author":"张宁","text":"督府元勋在，名藩阃制崇。祖孙俱挺萃，父子尽登庸。台阁丹青古，河山带砺同。兼资文武略，翊赞圣神功。信是箕裘美，生当化运隆。自天承宠命，随地答宸衷。驰志燕山北，还家浙水东。建牙归旧镇，抗节赞元戎。气压干城器，机深国士风。暂辞莱子服，重挽楚人弓。鹰隼飞扬外，熊罴指顾中。安危都注意，战守欲全工。坐觉烟尘净，行看瘴海空。此期知不忝，良会惜难逢。宧况清秋月，离怀远塞鸿。婵娟共千里，聚散等孤篷。酒尽情难尽，诗穷兴未穷。悠悠忠孝愿，到处与君从。"}