{"id":"787408","title":"感叔白为唐尉悲故乡诗示闲云并序","dynasty":"清","author":"李宪噩","text":"人生无最苦，衰贱故乡别。闲时梦已凄，醉后情更热。县尉何方人？羸瘁头似雪。去家二十载，升斗甘腰折。谋归身无赀，流转江湖阔。并坐有龚生，曾为三年约。期逝人不还，挥涕相向说。吾弟方纵酒，闻之肝肠绝。丈夫非际会，安用久漂泊？叹息未及终，精英溘然没。其年尉亦亡，往事逐云灭。故土良可念，人命等秋箨。龚生胡不归？吾棹行当发。与君趋海乡，鱼虾味不恶。"}