{"id":"813004","title":"南归四首","dynasty":"清","author":"张廷璐","text":"廿载劳人得赐闲，故园风景隔尘寰。萦洄马鬣双溪水，层叠龙眠万笏山。巾屐独寻新藓径，烟云仍护旧柴关。林泉潇洒无拘捡，大似开笼放白鹇。天池水击有鲲鹏，蜩鸴榆枋自不胜。腰绶已抛三尺组，头衔犹领一条冰。收将帆橹乘楂客，携去瓶盂退院僧。日上松窗新睡觉，还疑带月望觚棱。松风萝月送馀年，暮霭朝风别有天。门为看山宁用杜，车还驾鹿不须悬。烹茶泉比中泠水，荷锸秧分下噀田。老我得从耕牧者，萧闲真觉主恩编。由来齿角未容兼，独荷生成意已厌。奉席儿能谢簪绂，扶筇妇尚理齑盐。含饴孩幼甘同剖，高枕林庐梦亦恬。惭愧此生论取与，天公伤惠我伤廉。"}