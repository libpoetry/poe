{"id":"1110140","title":"南乡子","dynasty":"宋","author":"吕胜已","text":"斗笠棹扁舟。碧水湾头放自流。尽日垂丝鱼不上，优游。更觉心松奈得愁。行客语沧洲。笑道渔翁太拙休。万事要求须有道，何由。教与敲针换曲钩。纵棹越溪船。破浪冲涛到碧湾。种就长堤千亩竹，无边。插玉屯云满渭川。平日乐归田。不恋荣华不慕仙。得个容身栖隐处，宽闲。每日江边理钓竿。"}