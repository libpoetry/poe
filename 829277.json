{"id":"829277","title":"太常引 至元夕晴数日矣，而凝雪愈坚，戏咏","dynasty":"清末近现代初","author":"汪东","text":"月华镫彩射江城。处处管弦声。逐队看镫行。愁冻滑、泥涂步倾。龟言鹤讶，今年零甚，阶砌雪纵横。不是放春晴。直化作、千年老冰。酒兵突起压诗城。欢笑斗春声。疑向越中行。玉鲙佐、银瓯细倾。床头书积，帘前花妥，几上一琴横。更喜此宵晴。皎月似、团圞块冰。"}