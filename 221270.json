{"id":"221270","title":"焦溪茶·上犹石硙天下无","dynasty":"宋代","author":"刘黻","text":"上犹石硙天下无，霏霏吐出焦溪腴。龟泉二湛康庐如，瓦鼎才跳鱼眼珠。顾我常苦收肠枯，一汲河润九里余。山精木怪不作魔，浇过秦论风生裾。几回唤醒眉山苏，诗句零落樵与渔。向非朔洛角植党，焦溪安得声价俱。似闻东观罗遗逸，烦君寄上图经书。"}