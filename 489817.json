{"id":"489817","title":"映雪轩","dynasty":"明","author":"袁华","text":"朔风捲地地欲裂，黄云涨空江水竭。素娥骖驾万娉婷，纷舞霓裳下瑶阙。华屋酣春暖围肉，汎蚁浮羔叫横玉。锦帐流苏犀辟尘，胡蝶交飞梦魂熟。老康悬鹑肌起粟，竹素园窥鬼夜哭。青藜无烟沉烛龙，万壑清冰眩双目。方诸露吸孤蟾精，冷光倒射玻璃明。碧纱笼烟照芸叶，钧天九奏箫韶鸣。蝉联簪组桐城族，堂下珊瑚森列竹。轩开虚白境阒寥，夹座粉香飘萼绿。玉盌龙团捧纤指，狐裘蒙茸据乌几。醉援毛颖传冰壶，笑杀清狂回剡水。"}