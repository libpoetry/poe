{"id":"562440","title":"对酒行","dynasty":"明","author":"丘浚","text":"我有方寸地，中涵万古天。几回欲施布，地步狭且偏。起来行摩挲，天地万物如我何。天地苦不宽，万物苦不多。沧海沿荡荡，而岂蠡能测。碌碌伯伦辈，何止容数百。欲作郝隆晒，却恐金乌敛。彩阳光败欲作仁裕洗，却恐天吴震慑波涛起。韬锋晦迹且随时，磊磊落落徒尔为。不如放出别肠三百丈，停蓄丹田为酒池。瓮头饮醉瓮底卧，开口笑歌拍手和。倒囊倾出千黄金，铸取仙人刘白堕。"}