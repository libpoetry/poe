{"id":"840032","title":"为陈毓瑞年周花甲，绘春图并题诗","dynasty":"清末民国初","author":"章松盦","text":"陈子平生仕燕北，此驭还山年望六。政绩频年难尽书，试将《年谱》开编续。畴昔我为弁一言，畅论交际證渊源。一出一处异途径，彼此鸿爪均留痕。春来属图游春景，柳绿桃红辟佳境。溪桥掷杖神致闲，人到恒春乐徐领。看图满幅景色明，步武乐天逾有情。杖乡年届身健顺，经冬松柏荫益荣。斯图斯人共悠久，贱名附骥倘不朽。冈陵起伏作寿征，试悬华堂质良友。"}