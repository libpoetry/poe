{"id":"703012","title":"山庄雅集次雪湖韵兼柬龙山太宰二首","dynasty":"明","author":"谢迁","text":"胜赏如今不偶逢，东南具美自天钟。童迎客惯门常扫，屐到山深径亦从。频遇好花开笑口，缓寻芳草憩閒踪。豪来更诧身强健，同上栖云第一峰。湖船春水笑相逢，自信穷乡乐事钟。香社壶觞诸老会，舞雩童冠几人从。柳塘波漫知鱼乐，松坞云深企鹤踪。白雪再歌琴再鼓，夕阳天外数青峰。"}