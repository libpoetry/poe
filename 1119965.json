{"id":"1119965","title":"弟观为众奉里神于丹山僧舍有五绝因趁韵","dynasty":"宋","author":"陈著","text":"一入丹崖第一坳，幽然此意已有巢。吸泉煮茗濡吟吻，洗尽人閒血肉庖。人众由来口铄金，漫从时好答人心。堪怜寒露冰壶玉，尘满冠巾汗满襟。一卷新吟水石香，顿教尘浊变清凉。唤醒心下十年梦，拜舞薰风面舜廊。老我今年七十二，已无半念到穷通。北窗一枕羲皇上，日自流西水自东。迎神旧是醉哗场，榷禁方严酒有坊。幸免叫嚣成鬼市，不妨安稳服农忙。"}