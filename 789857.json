{"id":"789857","title":"补溪草堂歌","dynasty":"清","author":"刘大櫆","text":"补溪有草堂，乃在虞山之东四十里。宋室遗民顾隐君，读书求志居于此。裔孙奕叶起甲第，手植芙蓉遍溪水。古桧阴森墓上枝，流霞照耀相思子。数百年称顾氏庐，后来却归钱尚书。尚书声名动台斗，善党峥嵘作魁首。车马门前问字来，美人歌舞陈尊酒。不知沧海几扬尘，此地还依旧主人。依然红豆长萌蘖，当日樵夫摧作薪。顾家经求代不替，国子先生勇绝伦。遂将诗体尽发覆，高源一一寻昆仑。乃知世业在德守，文章小技未为尊。曾将草露比富贵，惟有处士名长存。不见长安苑囿地，颓垣败甓乌鸟喧。草堂突兀溪水滨，历宋元明传其真。"}