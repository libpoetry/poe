{"id":"623021","title":"西汉十二帝","dynasty":"明","author":"郭之奇","text":"秦嬴鹿失楚骓已，乃公马上空相侈。威加海内悲故乡，四皓不来将易子。左袒终归侧室儿，右相安刘功孰比。天为一代启仁君，景残武纵叨馀美。少子曾孙繇博陆，昭明宣核安遐迩。杂霸贻谋初乱家，元成以下安足齿。岂知伏莽在新都，漫愁飞燕为祸始。麒麟罢禅金縢作，著石丹书符命起。卯金孺子辞未央，新室文母空投玺。白水真人弗绛衣，铜匮新皇何日止。"}