{"id":"295276","title":"雪梅篇·北风吹人不可仰","dynasty":"现代","author":"曹家达","text":"北风吹人不可仰，谽谺嘘吸发怪响。乱云深黑时既昏，山路雪花大如掌。何人吹笛夜登楼，高寒旷朗白漭瀁。此时疲驴冻且僵，安得寻梅寄清赏。夜深梦忆罗浮村，山家酒熟发瓮盎。锵然踏碎冻蛟脊，寒光耿耿照孤往。但见梅花冒雪开，玉尘倒泻百千丈。翠羽不鸣山气深，美人劝酒空遐想。青山犹是陈迹非，明朝此意问罔两。"}