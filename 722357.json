{"id":"722357","title":"题惠阳叶氏园","dynasty":"明末清初","author":"屈大均","text":"江山战后日萧条，壮士闻笳惨不骄。兄弟登高犹九日，君臣失路已三朝。门外双湖水合流，丰湖春似鳄湖秋。有时象岭烟霞散，隐隐空中二石楼。湖心亭子更风凉，山雨飞来若散霜。莲叶莲花争出水，不愁无处宿鸳鸯。九月银鱼出水长，银鱼风起水泱泱。银瓶汲取姚坑水，来煮银鱼香复香。可惜江山今已非，先臣功业在金微。汉家祗有天山月，来照樽前旧锦衣。"}