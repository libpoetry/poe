{"id":"811013","title":"杂感三首","dynasty":"清","author":"王昊","text":"直北长河日夜流，宣房遗迹总堪愁。黄旗万舸喧淮口，白马千家哭汴州。筑岸已迁都水使，转筹谁是富民侯？可怜璧马虚沉外，不救南方赤地忧。云旗金甲驻沙滩，横海楼船旧筑坛。王浚举帆风正急，孙恩归岛水犹寒。由来北府屯原重，自古长江守独难。浮玉山头兵十万，帐中好把阵图看。极天烽火倦登楼，兵甲遥传控上游。绝徼赵佗新属国，雄藩刘表旧封侯。湘潭浴马千营晓，彭蠡吹笳万帐秋。回首古来龙战地，不堪江左□荆州。"}