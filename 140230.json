{"id":"140230","title":"桃源行·祖龙门外神传璧","dynasty":"宋代","author":"汪藻","text":"祖龙门外神传璧，方士犹言仙可得。东行欲与羡门亲，咫尺蓬莱沧海隔。那知平地有青云，只属寻常避世人。关中日月空千古，花下山川长一身。中原别后无消息，闻说胡尘因感昔。谁教晋鼎判东西，却愧秦城限南北。人间万事愈堪怜，此地当时亦偶然。何事区区汉天子，种桃辛苦求长年。"}