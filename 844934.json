{"id":"844934","title":"梅花杂题六首","dynasty":"清末民国初","author":"曹家达","text":"酒人伴侣今何在，一去浮山相见稀。累日冰霜拦不住，晓窗晴色送将归。一天晴碧晕霜华，缀取生香入酒家。寄语玉人休便折，恐教惊起后栖鸦。芳华难觅旧时楼，花事频年纪胜游。啼鸟一声珠露晓，长烟斜押树梢头。澹澹晴云薄似罗，遥情脉脉托微波。江南春好且须住，姑射山头风雪多。冰作悬珠雪作团，瑶林蓓蕾不胜寒。独怜微月碧山夜，却抱芳心寄远难。年来春晚故开迟，踏碎苍苔不自知。正自含情未成诉，晓烟斜月立多时。"}