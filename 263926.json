{"id":"263926","title":"摸鱼儿·咏窝丝糖和其年韵","dynasty":"清代","author":"尤侗","text":"问谁家、吹箫深处，锦丝袅就连理。十分崖蜜三分脆，更胜枣儿堪嗜。长安市。喜今夕同探、官茧灯檠底。君须尝此。是元日膏饧，都城风俗，卖取胶牙齿。还停箸，忽忆西京杂记。娙娥别样新制。白头宫监传遗样，曾识开元妃子。形虽似。空夜雨昭阳、不见红尘荔。关卿何事。但肠断东风，灞桥杨柳，愁看游丝细。"}