{"id":"623041","title":"后汉昭烈帝","dynasty":"明","author":"郭之奇","text":"东都十二炎精朽，献生不辰虚名守。桓桓帝室豫州刘，垂膝顾耳中山后。天下英雄惟使君，北海亦知世间有。离鞍每恨肉时生，失匕宁因雷动手。奔袁屈吕似饥鹰，客表依权同丧狗。非缘冰鉴出茅庐，安得布衣辞南亩。鱼水当年属卧龙，蛟云是日骧池首。自从三顾定三分，分荆据益休惭忸。重兴一姓本稀闻，以霸为王终逆取。王佐虽称管乐俦，杰人已踞孙曹右。岂知白帝挫猇亭，忍教金刀传木偶。鞠躬尽力尔为谁，七擒六出酬恩厚。堪怜五丈落前星，强延四十贻阿斗。呜呼安乐乐其亡，哭庙空馀北地王。"}