{"id":"811797","title":"题同野堂二首","dynasty":"清","author":"刘天谊","text":"题榜同野识吾庐，野趣天然亦自如。小座时邀风浩荡，短垣不隔树扶疏。家资一砚难投笔，酒载双鸱那借书。惭愧吾门二三子，一区谩比子云居。野堂真作野人居，长物惟多两箧书。窗草不除生意在，门扉常掩旧交疏。长卿卖赋文难似，刘向传经学弗如。讵为名高甘隐逸，菲材本合处蓬庐。"}