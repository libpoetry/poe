{"id":"863868","title":"赋得南山行送冯中允之辛谷冶按狱","dynasty":"宋","author":"王禹称","text":"商山三月花如火，草树青葱雨初过。柳条渐软蝶双飞，桑叶尚多蚕一卧。薄情野水流不回，无力春云慵欲堕。团团榆荚是谁抛，漠漠游丝向人亸。可怜花木间岚光，花前正好飞觥觞。冯君夙驾一何速，捧檄银坑按辛谷。转输昨日又移文，小氓诉牒何纷纭。见说南山六百里，跙尽马蹄摧屐齿。是何屈于不知己，冲斗太阿教补履。龙无尺水且蟠泥，骥困盐车但垂耳。片言折狱亦胡为，必也无讼方君子。吾徒事业本稽古，得行其志当刑措。画衣画地免烦苛，抵璧捐金返淳素。未行此道且营营，营营为禄聊代耕。残春小别不足念，为君高唱南山行。南山一月期回首，莫诉临歧数卮酒。"}