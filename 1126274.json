{"id":"1126274","title":"送曾谹父还朝十首","dynasty":"宋","author":"曹勋","text":"故家门地少相传，公独翘翘朝墨仙。五两诗章蔼天禄，看同勋业映青编。异枝同颖绕祥云，贡入南州瑞木新。并影薰风舞交翠，要知仁政在斯民。丽句清言继风雅，手开云汉焕天章。珠玑散落佳山水，奕世人薰一瓣香。大参宴客有遗址，栋宇半攲荆棘中。一日青红丽云表，因知雅量自相同。玉霄栏槛冠东州，幻出风烟最上头。壁月山光入遗爱，此方今已号曾楼。识公政事在恺悌，接物情文惟至诚。天台两岁士民说，要雨雨来晴便晴。诗源正嗣江西派，句律先空冀北群。从此金门玉堂去，好将雅颂启吾君。阿蘋能唱大苏词，赤壁长哦更一奇。临赋图成好相伴，东山他日固先知。老来百事不关身，惟有芳醪意甚真。忆著碧琳相觅去，问梅期醉水南春。借寇何能共此邦，离怀未易寸心降。惟将老泪逐梅雨，流入玉溪同一江。"}