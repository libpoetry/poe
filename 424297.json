{"id":"424297","title":"摸鱼儿·题修篁问讯图，图为莫釐严竹亭先生遗像，嘉庆庚申作，越六十年，经粤匪乱散失。今为先生曾孙价人所得","dynasty":"近现代","author":"王季烈","text":"碧森森、万竿寒玉，虚心颇似君子。山光水色筼筜谷，居此允宜佳士。风乍起。听交戛、琅玕如与良朋对。斜簪散髻。赖与可传神，长康写照，图入素缣里。沧桑变，百岁光阴弹指。劫余长物都毁。谁知粉本飘苓久，垂璧复归和肆。怀旧事。我亦是、山中宰相乌衣嗣。六如妙笔。怅楼锁过云，无从展卷，有愧子陵裔。"}