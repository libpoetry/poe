{"id":"432450","title":"清平乐六首","dynasty":"近现代","author":"沈祖棻","text":"梳妆草草，初日帘栊晓。难得今朝天气好，浣取衣裳趁早。斜阳树影频移，横竿须拣高枝。属付檐前燕子，等閒莫堕香泥。山回路转，隔水烟村远。行过小桥人未见，林外晨喧一片。两三上市新蔬，担前问价踟蹰。几日囊中钱少，归来何止无鱼。描花绣凤，不比年时空。针线欲拈还未动，绽尽罗衣金缝。如今忍斗新妆，休怜响屟回廊。自制平头鞋子，何妨绿野寻芳。樵蹊渔舍，行到前村也。认取青帘楼外挂，休问新来酒价。昨朝乍典春衣，今朝日暖风微。拚得醉扶归去，深山卧听莺啼。鸾刀乍试，脍玉丝难细。一味从容怜小婢，却问高朋来未。座中草草杯盘，丁宁酒盏须宽。归晚不须红烛，山前月子弯弯。茶迟火缓，一卷偷閒看。侍女嬉游行渐远，知道今朝饭晚。词笺待写离情，宫商细酌新声。帘里苦吟才罢，空怜厨下焦铛。"}