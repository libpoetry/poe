{"id":"1049437","title":"哭景馆吏立之","dynasty":"宋","author":"冯山","text":"去年四月二十七，亲见进之没磝盘。今年二月十三日，又闻立之死卼白。身膏草野心为谁，区区身后犹谗疾。进之一子久乃得，立之一子称特恩。死封疆臣古所重，千载烈士多衔冤。立之才武世少敌，胸中意欲吞河湟。将军一剑义自决，塞上扰扰多奔亡。前功委弃不复收，李蔡下士皆封侯。生人欺鬼不解语，天道反复终相雠。昨得二月三日书，犹云持重破贼锋。等閒人事祇十日，使我泪落亲书踪。儿痴母老女未嫁，实事无一虚名存。相知抱恨宁复论，谁为往吊洮西魂。"}