{"id":"575760","title":"南园怀李仲修","dynasty":"明","author":"孙蕡","text":"幽独摅雅怀，逍遥步南园。繁卉耀阳德，嘉木秀春暄。时旸燠土膏，流澌涨远川。荃兰杨朱英，山樊炫文轩。垂杨列曲渚，鸣鸟何关关。展席芳醑陈，开觞群物妍。顾瞻失俦侣，高情寄所宣。驰思望远人，乃在伊洛壖。贤劳事会计，日昃不遑安。聊复纵长吟，引领希令言。何能此会合，宴乐舒我颜。"}