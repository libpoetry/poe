{"id":"419751","title":"齐天乐 任渭长百花手卷，为张青莲","dynasty":"近现代","author":"姚鹓雏","text":"冰绡六尺番风起，繁英便如潮怒。细染蓉砂，轻钩设墨，活色生香无数。绵联岁序。讶秋菊春兰，并时娇姹。艳雪蕉阴，却思摩诘画中句。丹青驰誉不朽，夜灯槃礴顷，遥念风度。舞裥留仙，冰奁写影，消得情怀如许。良工最苦。恨春色三分，旋成尘土。貌取娉婷，断缣堪万古。"}