{"id":"815975","title":"题普陀寺壁用丁孝子鹤年韵","dynasty":"清","author":"曹文汉","text":"洛伽古刹郁崔巍，极目东瀛水一杯。天外峰峦鳌赑?，云中金碧蜃楼台。灵山自有蛟龙护，法地那容虎豹来。底事海氛偏不靖，乘槎何处访蓬莱。独立盘陀思悄然，沧桑陵谷几推迁。君能负骨归千里，我亦伤心到隔年。龛赭潮回东极地，鲲鹏路接北溟天。同来此处传高士，遗墨纱笼句欲仙。"}