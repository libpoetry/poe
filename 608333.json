{"id":"608333","title":"于清远峡山待命作","dynasty":"明","author":"区大相","text":"奉役旋京邑，抱痾滞江津。方同漳浦卧，讵乞茂陵身。清川带霞岫，矗矗际高旻。眷此中和月，陶我性情春。夕霭被兰坂，香风散渚蘋。灵鸟集灌木，碧浪吹游鳞。言念孤游客，感物易伤神。赏心莫与晤，长路杳无垠。抚景叹行役，离居忧采薪。岂伊玩物情，而忘王事勤。但恐衰贱躯，不克拖朝绅。傥遂乞还请，长此愿垂纶。"}