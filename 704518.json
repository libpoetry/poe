{"id":"704518","title":"登高感兴二首","dynasty":"明","author":"黎贞","text":"天地有终始，人心无津涯。浩荡八极中，妍媸相推排。周孔既云远，纲常日已乖。扰扰声利者，吞噬如狼豺。似彼采芝老，清风孰能侪。登高一翘首，潸然伤我怀。泾渭久不分，清浊混同流。百战诛李广，一言侯千秋。所以旷达者，视此如蜉蝤。有酒且云乐，焉知身后谋。登高一翘首，汍然消我忧。"}