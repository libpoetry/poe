{"id":"702808","title":"送李素我侍御北上二首","dynasty":"明","author":"董其昌","text":"迎秋骊御指神京，皇路将因揽辔清。东海泱泱循吏诵，西台凛凛直臣声。殿中风采古前席，柱后霜棱见里行。共说鹓班有孤凤，九苞瑞羽一时呈。徵书敦趣抗高旌，应为三年试一鸣。元礼故如松谡谡，干将耻作铁铮铮。望中狄舍云飞岭，到日尧庭荚散英。何事临岐偏意气，补天端慰杞人情。"}