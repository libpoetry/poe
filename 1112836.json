{"id":"1112836","title":"读唐书二首","dynasty":"宋","author":"张耒","text":"隋文方混一，自谓垂无疆。安知房之乔，拱立待其亡。哲人妙观世，俗虑固不长。我知蒲柳衰，宁待遘风霜。奇姿终英发，起骖龙凤翔。巍巍贞观绩，千载配虞唐。二张挟嬖宠，声势各滔天。蛇鼠依城社，自谓终千年。天道恶满盈，五龙忽腾骞。断头谁救汝，猳豚尸道边。击狗不击首，反噬理必然。智勇忽迷方，脱匣授龙泉。区区薛季昶，先事仅能言。留祸启临淄，败谋岂非天。"}