{"id":"227330","title":"夏日江行·解组趋宸阙","dynasty":"宋代","author":"余靖","text":"解组趋宸阙，扁舟泛江练。健舻雁齐鸣，轻帆云一片。水阔烟难收，雨昏风易转。曲浦逗留多，修程梦魂倦。舟子怯风波，终朝股交战。预忧雷电惊，先喜虹蜺断。安知农夫望，只顾行人便。愚儒有所思，自愧心如面。追惟亡异才，承恩得为县，盘错非所长，耕桑当勉劝。十日衍一雨，灾恐延农畔。靡爱弊与牲，群望走之遍。山川未应诚，兼晨不敢饭。霈然得嘉澍，荷天如免谴。何以迅流间，遽逐庸夫变。江淮民荐饥，糟糠未充膳。粢盛苟无害，岂将风雨怨。玉烛长均调，寸进真君愿。"}