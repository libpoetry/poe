{"id":"760992","title":"燕山亭 题自画蓟门秋柳图","dynasty":"清","author":"郑文焯","text":"衰柳空城，羌笛数声，湿了楼台烟雨。珠箔四垂，客燕迷归，栖老绿阴无主。弱不禁攀，更愁唱、阳关西去。凝伫。剩旧宛歌尘，暗飘金缕。还记骄马章台，正花拂长堤，麦波随步。而今莫问，解舞腰肢，凄凉故宫谁妒。便唤春回，忍再见，倚帘吹絮。歧路，肠断也，一丝丝苦。"}