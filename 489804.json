{"id":"489804","title":"郑明德先生卖寿器以赘婿玉山道人复赠一棺赋诗以谢邀予次韵","dynasty":"明","author":"袁华","text":"山人右臂枯有棱，日耕研田耘剡藤。秪今年己六十五，感时念旧身凌兢。文章国内鸣当日，老病穷愁如猬集。子亡女长当赘婿，无钱卖棺情岂恤。江空木落西风高，短衣破屋惊搜牢。相逢玉山泪流霰，老我太平难再遭。玉山重义急水火，为制楠木棺若蚕得缠裹。便呼老仆荷锸随，醉死何妨即埋我。君不见北邙山荒坟，累累白草间。积金何如积阴德，黄鸟能致三公环。"}