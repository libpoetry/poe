{"id":"658662","title":"赠少傅徐公挽词","dynasty":"明","author":"王鏊","text":"德公住襄阳，梅福逃吴市。往迹久复湮，高风在天地。徐公本南州，阀阅自前世。黄琬器夙成，黔娄孝天至。三年诏狱冤，万里儋州泪。破浪鲸不奔，开山虎旋逝。由也能尽思，参乎真养志。孝哉闾里称，远近辞不二。推财见薛包，起废惭郑吏。却曲变周行，奫沦免深济。荆溪隐在渔，把钓本无意。山风与海月，洒落见胸次。连城蒙在璞，廊庙登主器。台斗司具瞻，霖雨望皆慰。郊原沐涣汗，石兽瞻赑屃。我生苦太晚，不及仰光霁。宰树封已勤，生刍奠靡致。东望瑞云山，怀人涕空泗。"}