{"id":"462865","title":"蚁奔","dynasty":"当代","author":"裴涛","text":"暮色浮紫烟，斗室气突鲜。牖下湿花重，瓦响若调弦。道上横清水，灼灼开白莲。旋开复旋灭，朵朵大如钱。风肆急下帘，有蚁忽向前。持板隔其道，问君何来迁？无居亦无业，家贫久绝膻。君来徒相扰，君去觅别贤。蚁怒而愤言：“吾岂为腥膻！风雨逼迫耳，居穴竟涌泉。来此千万里，蹇蹇涉岳川。块垒高于岳，杯水阔于滇。涉岳犹徒步，渡川苦无船。抱苇稍为安，乘叶水中旋。兄弟十余一，念此痛如煎。意君为君子，举族仰君怜”。闻说渐默然，暂借君一椽。性命既托付，其事何辞焉。夜深独开牖，明月光渺渺。亦有风雨促，事事催人老。我看蝼蚁时，蝼蚁何其小。造化看我时，看之同腐草。"}