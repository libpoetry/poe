{"id":"1004182","title":"送平章解机政以保宁之节荣还里第","dynasty":"宋","author":"程公许","text":"孔山高嵯峨，其下一区宅。敷床万牙签，宁取籯金积。委身事君子，星驾莫遑息。岂不念林岩，政尔柄枢极。巨川尔杭之，陛下心以怿。累章拜俞旨，告廷扬显册。一笑堂印抛，我友浮丘伯。士以名德重，如护万金璧。受宠惕临深，持满常惧溢。恭惟学古胸，富有经世策。探怀取二三，兴运际五百。贤人如参朮，足以壮国脉。兹理要密庸，宁复胶于迹。肘后可无传，能使寿金石。先生还孔山，宸奎揭素壁。似胜平泉墅，林立万株石。向来翘材馆，楹桷富山积。终焉愧轮囷，可能补寸尺。浙潮浪拍天，归帆风借力。百拜寿斯文，华皓配南极。何当脱拘挛，日侍维摩室。"}