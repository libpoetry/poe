{"id":"545976","title":"送万伯脩中丞经略朝鲜二十四韵","dynasty":"明","author":"胡应麟","text":"突兀熊车控九边，荧煌鹊印下甘泉。元戎夜仗黄金钺，壮士晨驱白玉鞭。骤拥全师过碣石，徐分小队出祁连。骅骝五色群连代，鹅鹳双飞阵拂燕。赤羽登坛环甲胄，青油张幕护楼船。云销上谷旄竿驻，雾涌丸都箭镞穿。伐鼓吹笳行塞日，飞槎浮筏度辽年。诗书总属中军好，文武咸推吉父专。曲逆奇谋神鬼运，嫖姚雄略帝王传。辕门妙算闻三策，乐府豪吟擅百篇。西第徵歌霞照席，南楼舒啸月窥筵。椎牛有客俱长孺，倚马何人不仲宣。潦倒鸬鹚杯似杓，淋漓鹦鹉笔如椽。千言草缀陈侯牍，一传花生杜氏笺。横槊澄江天破浪，拔刀穷谷地生泉。摧牙怪鳄鳞堆阜，授首封狐血涨川。道左累累迎吐谷，管中历历拜呼延。宁知报捷凭公异，会见题铭压孟坚。后乘长驱母寡入，前茆生缚郅支旋。扶桑日上清妖气，细柳虹飞息燧烟。定远威名元独步，平阳勋烈旧无前。铜标直建三韩外，铁券遥颁万户先。虎豹崇关茆土辟，麒麟高阁画图悬。縠城伫待功成后，一舸陶朱钓巨鳊。"}