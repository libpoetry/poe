{"id":"446015","title":"渼陂行同“仙侣同舟”诗会诸君子","dynasty":"当代","author":"熊东遨","text":"孤云欲穷天下奇，殷勤导众游渼陂。世间奇象那可尽，况复阴晴多变时。浸堤一掬烟波绿，昔闻有余今不足。小舟顾影向天横，想象芦湾三十六。少陵吟迹孰能忘，迤逦来寻空翠堂。碧草侵阶正作势，檐铃不语知沧桑。无诗写入沧桑谱，岁月如刀割今古。古人不见今人哀，今人得共古人伍。残碑纪胜立荒庭，草隐花环风自鸣。千秋各有衷肠在，默诵碑文如互倾。盛衰当日谁能索？野雀寒蛩俱落寞。老尼眯眼坐阶前，脸上风霜真写着。天留剩景到今吾，诸君莫问其何如。再过千年剩多少？儿孙赏或从残书。"}