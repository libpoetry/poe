{"id":"1120919","title":"时宰生日乐府四首 御燕曲","dynasty":"宋","author":"周紫芝","text":"新阳入谷春欲回，瑶池春早桃花开。黄金三尺瑞兽暖，云横雾绕珠帘垂。碧腴分香自紫府，百壶流泉酒如许。御厨排燕罗八珍，更饬梨园赐歌舞。黄门宣诏天上来，欢喜时闻传帝语。红銮画幕密护遮，参差吹竹凌丹霞。双成持觞萼绿劝，五云遥望群仙家。仙家日月真长久，地久天长圣恩厚。愿公岁岁复年年，长带宫花饮宫酒。汉兵出塞将军行，棘门灞上空屯营。羽书夜半急如火，淮田千里无春耕。庙堂有议如建武，十岁边头不鸣鼓。君王无事两国欢，长乐宫中瞻圣母。鹰饥虎饱不足图，三军渐欲销兵符。红旗尽卷夜烽冷，铜花绣甲金模糊。横议当年猬毛起，公持一言天自喜。尽收诸将入神京，十六卫闲清似水。榆关一骑不动尘，阴功何止活万人。封侯铸印不足说，朱颜一笑三千春。负石填海海可乾，铸铁削山山可刊。俟河之清岂易得，眼见太平真复难。春风辇路宫槐绿，花绕汉宫三十六。喜入天颜人尽知，奉常新奏升平曲。前年被衮郊圆天，今年执玉朝涂山。汉官威仪久不见，三代礼乐俱追还。太师功大非人力，早向壶天赐新宅。消得官家驻六飞，画鼓咽咽燕瑶席。紫宸朝散千官行，四方警奏虚封章。衮司无事铃索静，牙牌报漏春昼长。但闻群贤岁歌舞，寿曲声中玉觞举。青衫小吏亦复欢，自采民谣裨乐府。十雨五风年岁熟，万落千村俱种粟。人从南亩把金犁，谁在庙堂调玉烛。昔年避地今安居，前日荷戈今佩犊。开元宰相不开边，当时米贱斗数钱。自从罢武销剑戟，外户不闭俱安眼。人蒙更生家受赐，父老欢喜儿童颠。君不见天上宸章灿星斗，翔鸾惊飞翠蛟走。为言一德似阿衡，上格皇天赞元后。皇天报德亦可知，仁者必寿天无私。但愿天心锡难老，貂冠画衮常光辉。四国无兵谁不喜，共说升平自今始。黄帝垂衣坐法宫，千岁常师广成子。"}