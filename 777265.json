{"id":"777265","title":"槟榔","dynasty":"清","author":"陈斗南","text":"台湾槟榔何最美，萧笼鸡心称无比。乍啮面红发轩汗，鵔鹅风前如饮酏。人传此果有奇功，内能疏通外养齿。犹胜波罗与椰子，多食令人厌鄙俚。我今已客久成家，不似初来畏染指。有时食鲚苦膻腥，也须细嚼净口舐。海南太守苏夫子，日啖一粒未为侈。红潮登颊看婆娑，未必膏粱能胜此。"}