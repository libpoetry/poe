{"id":"1082178","title":"游香山宝应寺恭睹仁宗皇帝御书发愿文","dynasty":"宋","author":"刘才邵","text":"龟洛隆周德，龙门赖禹功。天开形胜地，云捧法王宫。绣栱联霞绮，虬檐压霁虹。山河纷凑泊，星斗映穹崇。金界琅函秘，奎文笔势雄。独高今古外，何止帝王中。恭想重熙旦，追还太古风。开怀容直论，崇俭自清躬。俗厚刑几措，时和岁屡丰。湛恩渐动植，大度纳华戎。致治臻无事，持盈愈若冲。皇居多暇日，宸翰写深衷。誓保基图永，期跻寿域同。含生蒙愿力，流泽浩无穷。"}