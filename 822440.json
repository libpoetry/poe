{"id":"822440","title":"绛都春 春晚，和西麓","dynasty":"清末近现代初","author":"周岸登","text":"清明过了，甚剪花絮柳，尚殢轻寒。困舞瘦腰，银筝慵理雁尘閒。衣篝欲试游情懒。袖华愁裛弓弯。怨春无语，弦凄素轸，泪湿红兰。苦说芳期太晚。认金钗后约，玉箸前痕。病酒未忺，销愁无计又黄昏。春心不似归心远。断魂应怯闻鹃。故山猿鸟，惊回画烛梦阑。"}