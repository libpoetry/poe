{"id":"704018","title":"次韵答李司马用初二首","dynasty":"明","author":"韩雍","text":"古道休谈陈与雷，高情今也惜非才。风尘岭表心应念，云树江东首重回。奏凯只须閒里听，流光何惜暗中催。丈夫有志轻离别，常笑曹公赋七哀。恨贼非因世相韩，明时何事起争端。秋霜定压穷荒瘴，春气终回大谷寒。薏苡漫劳疑马援，莼鲈正尔忆张翰。年来荣辱都看破，准儗功成便弃官。"}