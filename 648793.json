{"id":"648793","title":"题开封黄璿太守感螺卷","dynasty":"明","author":"杨士奇","text":"叙州黄氏有孝孙，冬月大母病热烦。渴心苦思螺疗疾，田枯溪涩那可得。孝孙求螺急仓皇，手足冻皴肤肉僵。是时孝孙年一纪，至诚感神神祐只。探穴得螺四十多，煮液一进蠲沉痾。姜诗王祥古孝子，孙之孝感见黄氏。黄氏子孙贤且贵，作诗为告观风使。"}