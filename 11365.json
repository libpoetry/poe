{"id":"11365","title":"落第后归山下旧居留别刘起居昆季","dynasty":"唐代","author":"卢纶","text":"寂寞过朝昏，沉忧岂易论。有时空卜命，无事可酬恩。寄食依邻里，成家望子孙。风尘知世路，衰贱到君门。醉里因多感，愁中欲强言。花林逢废井，战地识荒园。怅别临晴野，悲春上古原。鸟归山外树，人过水边村。潘岳方称老，嵇康本厌喧。谁堪将落羽，回首仰飞翻。"}