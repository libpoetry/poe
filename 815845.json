{"id":"815845","title":"忆江南 题唐伯虎画江南水村五首","dynasty":"清","author":"顾太清","text":"江南好，春草满芳洲。山上孤亭才落日，门前高柳系归舟。童子曳双牛。江南好，云影接山光。负米人行莎草径，论文客坐读书堂。晚饭菜根香。江南好，桑柘一村村。万点鸭儿浮远岸，几家稚子候柴门。风雨近黄昏。江南好，如练暮江清。绕屋蒹葭秋露白，对门丘壑晚山明。闲话豆花棚。江南好，明月绿杨梢。茅舍孤灯犹夜织，板桥流水暗生潮。渔火一星遥。"}