{"id":"808846","title":"阿卯晬日作","dynasty":"清","author":"郑珍","text":"贫人养儿女，其苦安可言。计日喜存活，及岁能无欢。我非无大男，夭不与我玄。踰年幸举汝，吾道方艰难。万卷不能炊，一钱丐人艰。汝顾生健食，饥啼可胜怜。论升买市米，归已亭午閒。待饱化为乳，乃及供汝餐。常恐力难活，嗢喔行周年。身中百衲衣，五色花斑斑。头上红锦帽，金钱龙凤盘。涎长被颈下，文抱当胸前。吾贫那辨此，见汝从母贤。俗情重晬日，烹羊宰肥豚。招要聚三族，喜气令冬温。吾此为单家，力又难膻荤。亦复洁疏食，为儿荐蘋蘩。祝毕抱汝拜，忍涕为笑颜。我族食遵义，八叶当吾身。维昔别子公，锋冠刘綎军。播平不与赏，屯耕水烟田。谋力著新站，气欲无奢安。鹰鸠起旁掣，郡卒赖以全。定国与捍患，饮井俱忘源。洪柯有荣悴，欲语声已吞。先世一卷书，今惟吾家存。将复高祖德，未必非荡迁。想见灵之来，喜添一代孙。子孙不易为，抚首增浩叹。汝母罗百具，试儿心向先。鳞列图与书，错以聿以研。古印大如斗，中央狮伏跧。寸幅我新画，上有米家山。抱持不可律，爬按随掀翻。乃左持古籀，右手持天元。大笑真吾子，此意宁非天。我年十七八，逸气摩空蟠。读书扫俗说，下笔如奔川。谓当立通籍，一快所欲宣。狂谋百不遂，亲老家益贫。头颅近三十，心平无波澜。穷达知有命，浪走无乃颠。观海难为水，一蓺思专门。几年费心血，略识书数原。父菑子肯穫，夫岂不愿然。即今盛平世，经术招儒冠。立成俱推步，不用暅与蕃。两闱禁篆体，隶楷须同文。儿亦焉用此，来踵阿爷跟。六经丽日月，义若东溟宽。取汲任其才，收效无钝顽。小用为帖括，命来即称官。腾身九霄上，袍笏光且鲜。一生免长饿，亲戚分唾残。世间富贵人，得力文几篇。儿其速长大，破楼思著鞭。与作鼠衔姜，宁为麦争籼。"}