{"id":"1199383","title":"诗二十五首 其十一 九月二十五日夜云林右英夫人授作","dynasty":"魏晋","author":"云林右英夫人","text":"绛景浮玄晨，紫轩乘烟征。仰超绿阙内，俯眄朱火城。东霞启广晖，神光焕七灵。翳映泛三烛，流任自齐冥。风缠空洞宇，香音触节生。手携织女舞，并袊匏瓜庭。左徊青羽旗，华盖随云倾。晏寝九度表，是非不我营。抱真栖大寂，金姿愈日婴。岂似愆秽中，惨惨无聊生。"}