{"id":"685619","title":"挽袁太玉八律","dynasty":"明","author":"邓云霄","text":"童稚交深四十年，死生长别泪潸然。珠沉岭海一抔土，星坠东南半壁天。吊客尚疑人是鹤，新阡遥望草如烟。诸孤已殁兰阶冷，义士何由报赵宣？寥寥眼底旧交稀，邻笛三声易湿衣。春草堂空人已去，玳梁泥落燕还归。名悬千古遗文在，石记三生往事非。纵有游魂恋慈母，桑榆斜日澹春晖。联翩冠盖盛豪华，里号鸣珂世共誇。却解虎符辞玉篆，来随渔父泊鸥沙。游丝牵尽风前絮，逝水流残雨后花。试问仙踪指天际，十洲三岛是君家。疾革偏逢腊尽时，漫劳春信到南枝。骑鲸客去月沉浦，斗鸭栏倾水满池。作诔莫凭无鬼论，哀歌真属有情痴。庄生寝说知何意，只为当年少惠施。江上茅斋碧草春，波光面面隔红尘。闭关未厌参禅寂，谢客还嫌问字频。傲骨生前如铁石，孤坟殁后倚松筠。那能移得梁鸿冢，与汝空山作近邻。便便腹笥五车书，博览三冬富有馀。邺架谁能窥李泌？茂陵空老病相如。野磷似点燃藜火，残卷重披走蠹鱼。时有行人暗挥涕，隔江遥望好楼居。论文结社竞风骚，挥笔西垣片月高。白眼尊前频对垒，黄垆泉下忆持螯。归魂忽暗千山雨，馀恨还驱八月涛。欲赋大招裁楚调，已闻猿鸟哭林皋。微明梁月晓钟时，展转怀人入梦思。可叹无儿同伯道，还怜有女胜文姬。蒹葭倚玉姻情重，蒲柳迎霜暮景悲。浮世百年谁不死？流传惟藉郭家碑。"}