{"id":"843965","title":"八月十二夜同幼点宿听水斋","dynasty":"清末民国初","author":"陈宝琛","text":"爱我山斋杂忆诗，昨来权月践幽期。无端赚得君肠断，夜半诗成月落时。向日岩居爱下弦，为留残月伴无眠。适来偏放清光过，同坐沈沈不曙天。石罅泉声细欲沈，佛前钟亦断雷音。老专一壑关何事，不雨区区也动心。拥褐居然主客图，得閒且共尽欢娱。十年山态无穷变，敢倚林岩总属吾？"}