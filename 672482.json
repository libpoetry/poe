{"id":"672482","title":"过铁山歌","dynasty":"明","author":"王云凤","text":"晓离青泥岭，暮度仙人关。上如曳壁蜗垂涎，下如窜莽雉束翰。曾闻阴平与三峡，舟车往往为摧残。入蜀大抵无坦途，此地令人毛骨寒。悬崖峭壁扼深谷，枯松怪石生其间。魂惊目眩人蚁附，手扪足缩成盘跚。古塞白骨几千载，野翁指点嗟复叹。金人既入和尚原，又报百万开铁山。漫倚河池蜀门户，要知捍蔽须长安。阴风忽自远壑起，随奔雨雪千万里。行人半载衣裳单，还胜樵夫冻欲死。须臾雪霁云亦无，片月当空去人咫。赵抃元非宰相才，七度过此徒劳哉。新法可罢即当罢，如何却待安石来。中原都无用武地，益州一隅非上计。木牛流马竟何功，道险英雄难用智。吁嗟纷纷不足数，我独有怀怀杜甫。携家冻饥白水峡，犹自清歌无所苦，眼底荣华视如土。"}