{"id":"1242509","title":"陈孔硕回泰和柬，寄其丈人罗楚翁处士","dynasty":"元末明初","author":"张昱","text":"昔别翁未婚，翁今已抱孙。俊哉东床婿，玉树照名门。知我丈人行，再拜情谊敦。惠顾每持酒，坐语移朝昏。离居获轸念，殊慰羁旅魂。我自京城回，安分守丘樊。家事复儒业，宁同东掖垣？尚赖稽古力，似若吾道存。终焉营菟裘，两翁老青原。"}