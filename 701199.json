{"id":"701199","title":"游慈恩寺二首","dynasty":"明","author":"萧显","text":"十年曾记此中游，今日重来未白头。杨柳柴门孤犬吠，桔槔蔬圃一泉流。行携野酌随阴坐，醉听溪童隔水讴。城市绝怜丘壑地，不须更问五湖秋。海水周遭寺若浮，忽惊人世有沧洲。塔铃昼语诸天近，石藉凉生五月秋。鹤避茶烟归别院，燕冲花雨度重楼。酒酣不尽登临兴，击节聊为马上讴。"}