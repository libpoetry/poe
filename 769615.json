{"id":"769615","title":"满江红·丁酉夏，穫麦村中，感情即事，得词八首，不避俚俗，漫抒真率云尔 其七","dynasty":"清","author":"陆震","text":"夏至今朝，昨邗上、故人相遇。同消受、铜街香粉，画船箫鼓。长使梦魂寻旧雨，那知灭没随朝露。望郡楼、从此怕经过，西州路。总暂在，人间住。臣久已，抛千虑。作暮年活计，为农学圃。十亩力耕先世陇，一抔长守先人墓。却旁人、疑我不能堪，田家苦。"}