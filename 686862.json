{"id":"686862","title":"梦后书事六首","dynasty":"明","author":"伍瑞隆","text":"萋萋窗柳晓生烟，片语含情揖别年。一树梅花半轮月，梦中犹记送鞦韆。十二青楼夹路斜，窗前杨柳上仙家。自从跨鹤归何处，零落东风第一花。扁舟片月引飞鸿，为尔吹箫清夜中。自是露荷圆不得，空馀幽恨落花红。越罗双带绣鸳鸯，袅袅临风绛缕长。记得当年醉花下，隔林呼取换衣裳。独倚朱栏待晚风，何人先到桂堂东。阿婆意里千般事，不及冰弦一线中。隔岸谁家花满蹊，水亭东畔石桥西。缄书莫道思君恶，绿水红莲一夜齐。"}