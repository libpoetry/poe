{"id":"727223","title":"为南郡王侍皇太子释奠诗二首","dynasty":"南北朝","author":"沈约","text":"陵季相沿，训随世殆。政缺雅乖，风漓化改。礼亡衽席，乐沉河海。三雍靡构，四教谁采。瞻震并峻，义属重丽。横书清道，晦彼生知。义重师匡，业贵虚受。襄野顺风，西河杜帚。表迹亏光，降情回首。道御百灵，神行万有。尊学尚矣，继列传徽。旗章或舛，兹道莫违。自堂及室，异轸同归。洋洋圣范，楚楚儒衣。"}