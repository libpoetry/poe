{"id":"681914","title":"与二弟汎舟游吴氏东庄因寄匏庵","dynasty":"明","author":"文林","text":"缘城畛流水，榆柳绿荫门。舣舟信登陟，忽得吴公园。小亭面高冈，萝径隐可扪。青山出墙头，白云宿篱根。歌莺滞池曲，游鱼戏波浑。繁景当首夏，过雨气微温。老我独已乐，偕有弟与昆。清唱散林木，起行历郊原。日斜乱人影，眷恋忘归辕。水木余夙好，况兹故情敦。主人方宦达，乐事谁与论。室迩人则遐，相思黯销魂。出处各有会，一笑倾馀樽。"}