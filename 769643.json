{"id":"769643","title":"贺新郎·夏至饮繁露先生南庄","dynasty":"清","author":"陆震","text":"节序真嫌短。早閒园、好花开尽，绿阴都满。记得清明游赏日，芍药阑边低看。笑出土、红芽尚浅。把酒重来将隔月，惊一枝、已待临风绽。春去也，浑如箭。浮生瞬息何须算。忆髫年、从亲至此，荷衣出见。座客惟公青鬓好，人比黑头王掾。讵今日、白于垂练。漫撚银髭伤老大，便儿童，夙昔今都变。也一半，颠毛换。"}