{"id":"786381","title":"望蓬莱山有悼","dynasty":"清","author":"洪繻","text":"海上蓬莱山，自是神仙闼。琼瑶削作台，琳琅排作阙。仙人凌云出，望之心目豁。谁知阅沧桑，仙山亦轇轕！沦汨苍茫中，滔滔海水阔。残破不可知，中流剩一发。日出照深渊，黤?见髣髴。既作妖螭居，复变鬼狐窟。人类想无存，岧峣枯髅骨。时或洪流涨，浮沈见凹凸。可叹蓬莱峰，年年海底没！海底何所有？鼋鼍来窸窣。海中何所见？鲸鲵弄溟渤。海屋添筹翁，声噫气复郁。日与鬼蜮邻，频年无一物。"}