{"id":"1127987","title":"甲午岁除即事二首初被聘召之命末章感遇述怀","dynasty":"宋","author":"程公许","text":"行年半百又加三，隔一宵还一岁添。丘壑甚惭心赏误，轩裳可与道情兼。酦醅酒熟频?玉，耐冷灯青密下帘。绝爱缃梅开较晚，雪晴要我日巡檐。乞州如斗苦难谐，遣戍蓬婆也自佳。严诏自天疑过误，虚心造物与安排。轒辒犹未空三辅，鼙鼓何当静两淮。经世无才羞汲引，寸丹咫尺是尧阶。"}