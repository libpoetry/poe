{"id":"708243","title":"念奴娇 其三 和羡门韵","dynasty":"明末清初","author":"尤侗","text":"百年弹指，奈头颅渐秃、肝肠如碎。飞将高皇时不遇，却遇灞陵亭尉。感慨何为，不如归去，也学糊涂醉。文章九命，此生万事难遂。眼看世态悠悠，西江有水，不到枯鱼肆。脱了青衫披绿箬，且饱银丝鲜脍。弃蚁亡羊，于鱼得计，吾读徐无鬼。人间不乐，相忘惟一回睡。"}