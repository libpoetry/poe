{"id":"909541","title":"水调歌头 其五 戊午初度自寿","dynasty":"宋","author":"李曾伯","text":"问讯中秋月，瞥见一眉弯。婆娑桂影，今年又向桂林看。蓬矢桑弧初度，罗带玉簪旧识，俯仰十年间。记得老坡语，颓景薄西山。碧虚人，应笑我，已苍颜。岁寒耿耿，不改惟有寸心丹。目断风涛万里，梦绕烟霞一壑，老矣甚时闲。不愿酒泉郡，愿入玉门关。"}