{"id":"168880","title":"题画李白真","dynasty":"宋代","author":"陈师道","text":"君不见浣花老翁醉骑驴，熊儿捉辔骥子扶。金华仙伯哦七字，好事不复千金模。青莲居士亦其亚，斗酒百篇天所借。英姿秀骨尚可似，逸气高怀那得画。周郎韵胜笔有神，解衣磅礡未必真。一朝写此英妙质，似悔只识如花人。醉色欲尽玉色起，分明尚带金井水。乌纱白紵真天人，不用更著山岩里。平生潦倒饱丘园，禁省不识将军尊。袖手犹怀脱靴气，岂是从来骨相屯。仰视云空鸿鹄举，眼前纷纷那得顾。是非荣辱不到处，只恐朝来有新句。勿吾身後不要名，尚得吴侯费百金。江西胜士与长吟，後来不忧身陆沉。"}