{"id":"1237336","title":"石上晚酌天章台","dynasty":"元","author":"萨都剌","text":"晚凉上乌石，置酒天章台。夕日下山去，海风吹月来。豪气吐千丈，朗吟动三台。白露洒仙掌，银河泻金杯。谁识芙蓉仙，飞身在蓬莱。高台在层霄，肩舆上绝壁。露下酒樽凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。"}