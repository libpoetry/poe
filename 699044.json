{"id":"699044","title":"读礼感怀","dynasty":"明","author":"徐熥","text":"相见黄泉未有期，每思往事泪交颐。蠹生残箧长留粉，蛛匿空房乱结丝。花径尚看扶杖处，柽阴犹记纳凉时。绵绵此恨应无尽，忍读风人陟岵诗。何事当年便绝裾，误人应是荐贤书。九天无处阍堪叩，三釜如今愿已虚。却恨别离同梦寐，还惊日月易居诸。从今不起云霄念，长向花间御板舆。素车白马出燕关，风急云寒雪满山。当日已拚成死孝，此身何敢望生还。忍看堂上遗容在，无复花前舞袖斑。丹旐翩翩人不见，抚床空有泪潺湲。哭向灵帏唤不醒，可怜从此隔幽冥。双凫影绝人何处，五柳阴浓户自扃。藉草祗今稀酒伴，种花谁复课园丁。回思二十年前事，日日窗前教一经。"}