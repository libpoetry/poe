{"id":"522795","title":"时序篇","dynasty":"明","author":"李梦阳","text":"邈矣时序迈，悠悠羁思悬。少岁觌飞龙，振步蹑云烟。杨芬凌紫霄，结驷览黄渊。王纲袛以穆，四海屡丰年。晨趋谒云陛，晚沐踏京尘。流觞拥华馆，藻翰飞阳春。逸者眷多暇，壮士耻无闻。徒阅芳华改，何有尺寸勋。日月不我待，倏忽星运移。抱疴届兹夕，怃然伤夙期。玄发难久恃，母令达者嗤。"}