{"id":"844857","title":"再叠前韵四首","dynasty":"清末民国初","author":"曹家达","text":"故乡回首乍销魂，依旧长条锁院门。已是腰围怜瘦影，况堪眉样黦春痕。声声晓月枝头鸟，草草斜阳郭外村。三载漂摇成往迹，惯将閒恨一并论。石阑金井未经霜，一角疏阴蘸曲塘。散发飘蓬怨归沐，落花团絮不盈箱。树缘赐姓怜杨氏，恨写如眉托汉王。传语行人莫攀折，年年清荫晕花坊。白纻西风感故衣，阳关三叠好音非。乱鸦荒驿馀晖在，流水长桥去梦稀。天远难牵征骑返，月明愁见夜乌飞。乡园亦有琅琊思，对此依依未忍违。芜皋蘅薄旧相怜，一掬閒情化晓烟。醉眼相看几晨夕，垂头如诉更缠绵。删成小草壬辰岁，种就愁苗戊子年。莫向西风怨憔悴，垂青终在早春边。"}