{"id":"720124","title":"飘风行","dynasty":"明末清初","author":"杨思圣","text":"黄云覆天天梦梦，飘风撼地地欲动。百丈层冰结重阴，白日无色势澒洞。猎猎寒风杀气高，掠沙扑面利如刀。马毛猥磔雁声苦，鱼龙冻蛰狐狸嗥。燕南济北人蹙蹙，死者含冤生者哭。总有乐士那可移，奋飞不及鹙与鹜。监门入告皇心伤，诏书十道被遐荒。可能遭此风霜岁，忍待明年春麦黄。"}