{"id":"648661","title":"题范仲伦纪善攀桂轩","dynasty":"明","author":"杨士奇","text":"团团青桂树，高高凌紫虚。根本积深厚，柯条郁纷敷。风云荡杳霭，雨露涵浸濡。当春竞妍华，不与桃李俱。秋气悴万卉，孤芳乃芬如。金彩耀朝晖，天香含满裾。轩居延爽霁，静对古人书。观道可适怀，何必倾一壶。居止得嘉荫，悠然尘虑袪。缅惟种植勤，今来百岁馀。先人义方训，遗我以良图。幽贞媲令德，安敢废斯须。光华际昌辰，歘起应时需。攀援聊淹留，非为乐其初。念兹保明诫，岁晏以终誉。"}