{"id":"541545","title":"纪怀并引 其十七","dynasty":"明","author":"温纯","text":"涒滩为帝理，再侍讲筵内。未几拜命行，捧敕临东海。二亲犹及将，扶侍供甘脆。王事信靡盬，不遑周仍隘。采莼更觅鲤，奉养敢云备。明王隆孝思，永言锡吾类。遵海望天台，偶与知己会。手染二亲容，驻颜语仍在。语及世上名，洗耳有真态。相期雁荡游，抚景尝至再。归署襟已豁，如在尘寰外。乃知乾坤里，形骸元无碍。"}