{"id":"405152","title":"纳凉杂咏","dynasty":"近现代末当代初","author":"田翠竹","text":"聊借新诗养性灵，崎岖世道几曾经。眼中人物空皮相，战里河山遍血腥。出水荷花擎露白，受风梧叶逼窗青。晚来湖上凉堪纳，閒看群鸥落远汀。卧尽骄阳昼正长，井梧禅榻静山房。扇风凉透骄儿梦，石砚诗争碧稻香。烽火未荒歌舞地，牢愁欲负少年场。巢由今世将何用，空忆貔貅镇四方。莽莽中原起战埃，疏狂却愧济时才。窗含碧柳听蝉唱，帘卷飞云看雨来。竹径人归新月上，莲塘风静野船开。湖山到眼闲如此，诗思樽前费剪裁。未许挥戈上战场，闲居景物细平章。萍因岸障风难散，荷为花娇叶自香。竹影半窗清画绝，桐阴遍地碧云凉。新诗写就浑无事，卧听邻鸡唱夕阳。"}