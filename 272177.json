{"id":"272177","title":"沁园春·听飓风终日","dynasty":"现代","author":"李稚愚","text":"接夕连朝，一吹千里，海气微腥。想历乱杨翻，柔腰折损，仓皇云断，絮脚飘零。剑翠明湖，倏成荒海，扬作飞澜散八溟。小楼卧，有病魂依黯，枕上难听。沉沉眼倦还醒。又猛觉西窗扑击声。是人间蓄怨，都成怒吼，古今积恨，并作长鸣。填海空填，补天何补，天地由来最不平。应未值，向湖楼一角，抵死砰砰。"}