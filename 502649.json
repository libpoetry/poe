{"id":"502649","title":"感怀","dynasty":"明","author":"王恭","text":"不弹贡禹冠，不结萧朱绶。几处移家任转蓬，半生失路唯耽酒。兔园挟策也徒然，欲逐长沮学种田。秋风四面相如壁，旧物空馀子敬毡。异乡沦落无朋友，论交昨日今何有。误将偃蹇对时人，岂谓新知不忠厚。万事萧然一布衣，白头梦想故山薇。抱琴欲奏猗兰曲，目送云天一雁飞。"}