{"id":"1252336","title":"和答张原相见寄","dynasty":"元末明初","author":"危素","text":"别来两度得安书，犹在仙乡水竹居。年少才华终有合，春寒眠食定何如。奏琴深夜难成曲，采绿终朝不满裾。月色四山清窈窈，空花千树落疏疏。危坐思君到五更，江山东望不胜情。云连仙阙音书远，竹绕幽居梦寐清。山木生凉风汹涌，天河无浪月峥嵘。相期蚤献金门策，莫向林泉老此生。"}