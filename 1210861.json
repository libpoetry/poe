{"id":"1210861","title":"投邓州节副刘光甫祖谦","dynasty":"元","author":"杨弘道","text":"仲秋八月离平凉，陇月光寒泾水黄。弱妻抱子乘瘦马，服玩附行犹一囊。鄠郊蓝水不敢住，东南深杳崔嵬藏。洛南十月戎马嘶，市人散走如惊獐。携妻抱子窜山谷，仓卒不暇持资粮。山高树密积叶滑，侧足数步颠且僵。倒身枕臂天欲晓，头上肃肃飞严霜。劳筋苦骨数百里，今日得升君子堂。一囊服玩不复顾，数册猥藁情难忘。君能贷我一茅屋，忍饥默待时明昌。"}