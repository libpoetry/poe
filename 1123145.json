{"id":"1123145","title":"感兴六首","dynasty":"宋","author":"贺铸","text":"雏雀学翻飞，不知毛羽微。青鵳笑高树，待尔饱朝饥。青鵳啖雀雏，饫饱侮鸢乌。不知皂雕力，拿杀北城狐。皂雕狞觜爪，飞走披肝脑。不知游猎儿，必尔韝上老。猎儿燕楚俗，得意唯驰逐。不知庙堂上，坐饱万钱肉。庙堂击鲜食，日负天下责。不知五湖上，自有扁舟客。扁舟彼何人，国霸始谋身。不知钓鱼翁，羞作故人臣。"}