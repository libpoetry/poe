{"id":"1116350","title":"次韵岑彦高史强本春日书怀二首","dynasty":"宋","author":"苏过","text":"二豪以诗鸣，优劣孰敢分。纵横阅万卷，何忧备三邻。终年发揣摩，秀句吐阳春。谁云不菑畬，安取三百囷。汝颍素多奇，世不乏孙陈。著书效潜夫，奏赋嗤陵云。哀时无祁奚，丹书谁为焚。傥令试一割，晋盗当奔秦。德业閟不耀，天欲昌其身。定交乃余求，不贵白发新。从此杖屦数，为子扫榻尘。高谈看亹亹，挥麈落纷纷。逝水不可复，百年行中分。自嗟齿发故，晚境桑榆邻。节物谩消长，枯荄不知春。轩裳叹鸡肋，雀鼠盗廪囷。学艺晚愈拙，弹冠力难陈。澹然忘出处，任此无心云。世路羊肠险，恐遭象齿焚。何如老山泽，憔悴非逃秦。嵩少幸咫尺，云泉许容身。平生馀嗜好，舍旧当谋新。安心本无法，妙理契析尘。优哉真卒岁，岂复悦华纷。"}