{"id":"1203510","title":"集贤宾","dynasty":"元","author":"王哲","text":"仔细曾穷究。想六地众生，强揽闲愁。恰才得食饱，又思量、骏马轻裘。有骏马，有轻裘。又思量、建节封侯。假若金银过北斗。置下万顷良田，盖起百尺高楼。儿孙自有儿孙福，莫与儿孙作马牛。贪利禄。竞虚名，惹机勾。岂知身似、水上浮沤。贪恋气财并酒色，不肯上、钓鱼舟。荒尽丹田三顷，荆棘多稠。宝藏库、偷盗了明珠，铁灯盏、渗漏了清油。水银迸散难再收。大丹砂甚日成就。杀曾叮咛劝，劝著后，几曾偢。苦海深，波浪流。心闲无事却垂钩。呜呼锦鳞终不省，摇头摆尾，姿纵来来，往戏波流。愚迷子，省贪求。只为针头上名利。等闲白了少年头。"}