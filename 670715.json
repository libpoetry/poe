{"id":"670715","title":"初抵浙中感遇一首呈马丈","dynasty":"明","author":"李攀龙","text":"冀北登车日，淮阳卧阁年。襜帷非不撤，舞袖竟难旋。一顾堪千里，群疑托二天。门生高自出，属吏拙相怜。紫气临关动，文星傍斗悬。樵渔归计稳，犬马受知偏。物色中原起，封章上国传。江湖馀壮观，风俗美多贤。下榻时名尽，分庭客礼全。隋珠如片月，长在报恩前。"}