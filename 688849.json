{"id":"688849","title":"送陈集生奉使祀南海道八平湖省觐尊公因将毋及仲氏归里十首","dynasty":"明","author":"何吾驺","text":"垂髫喧白社，叹息结忘年。自待承明诏，长歌伐木篇。笔花逢睿赏，冠玉与谁传。几日违文酒，何堪望似仙。惊座才名久，先皇擢第三。风流奄晋代，诗雅继周南。帝里行将远，天花可待探。春岩传使节，幽赏不胜耽。偶作金台侣，偏惊雪调骈。隆中犹抱膝，稷下半谈天。危坐时终日，狂歌忽几年。芙蓉江上梦，秋色想联翩。去年吟夏木，携酒听黄鹂。以我此时意，看君别后思。弹琴流水远，击筑暮云迟。夜雨瀛亭后，怀人大海湄。子虚亡是出，载赋上林篇。观海还今日，高风忽惝然。春阴依济岸，炎雨上吴船。得句开尊地，休须门客传。相见倍相依，君归我未归。皇华辞禁苑，爱日省亲闱。金粟传宫彩，龙湫到舞衣。长安乔树稳，乡思傍萱菲。湖山行几日，系舸弄珠楼。我欲题鹦鹉，何人在上头。瀑泉环壑响，霁月淡林幽。早念五羊上，鼋宫溯海浮。北辰持绛节，南越鳄波消。落日一帆稳，长风五两骄。海王亲拥彗，湘女喜披绡。上客金门贵，龙宫不敢邀。山川流景别，顷刻幻晴空。客骑朝曦远，羁怀野望通。吹篪流逸响，戴笠有孤踪。朔雪方偕计，能无整旆同。应开数亩地，种秫复栽花。泼墨森岩秀，抽毫映物华。缥缃太史宅，烟雨野人家。即复朝天去，吾将访钓槎。"}