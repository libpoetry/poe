{"id":"1245271","title":"石鼓歌","dynasty":"元末明初","author":"李延兴","text":"乾坤清淑之气，蜿蟺扶舆亘西极，化作岐山之阳石鼓十。六丁二酉铲断昆崙之瑶峰，缥缈云根堕穹碧。层崖秋碎方祗愁，大星宵陨圆灵泣。中虚不露疏凿文，太素犹涵混沌质。伟哉周家宣王中兴时，戈鋋彗云九县一。明堂受朝群后来，天威不违颜咫尺。岐阳之狩载阳国之灵，王气腾霄何赫奕。八鸾声戛秋风高，九旗光动朝暾赤。歌车攻，咏吉日。张皇维，昭帝绩。泰山盘，石之祚。炳烈千万春，勒之贞珉古无匹。其形如鼓不可扣之鸣，其体浑沦绝侣大造无痕迹。其字遒逸宛是篆与科，其文古雅髣髴周之什。吉甫歌，史籀笔，制作森严照岐邑。年多物化理则然，金字半灭无人识。老蛟摧裂野火焚，古墨淋漓苔雨蚀。青城学士昔在大德初，见之林下久叹息。入朝亟为丞相言，如此至宝何可以弃掷。大车彭彭挽致来孔庭，天地风云亦动色。我尝爱此十鼓文字奇，抚玩摩挲不知日之夕。荏苒光阴数十春，春风吹愁发生白。近时再过石鼓旁，阶草蒙茸没双屐。细看字画转么么，徙倚回廊泪沾臆。东安邓尹弹琴青桂林，议论文章脱尘俗。平生好古如古人，直欲蒐抉周秦之故实。里中更有朱先生，白首著书穷日力。寄书远访石鼓文，细字满笺珠的皪。书中宛宛见高情，识者见之争爱惜。乃知先生好古不减吾，邓侯吾徒委琐岂复如先生，喜新厌旧犹戏剧。吾友秦邮李希文，新来小篆亦杰出。夷门梁君子，宜苦学张颠之草书，电埽千军烂如拭。我生雅恨不能书，每见名家如有失。朱先生，古遗直，甚欲相从不可得。山中茅屋书满床，何时一到虚轩分半席。直须和我石鼓歌，战退苏韩入坚壁。呜呼古之作者往往苦用心，岂惟杜预雅有春秋癖。今人无复见古人，徒劳纸上赏遗墨。鱼目滔滔久混珍，后来此鼓谁收拾。燕之石，等圭璧，荆之璞，同瓦砾。古风不返天茫茫，何如烂醉林皋卧苔石。"}