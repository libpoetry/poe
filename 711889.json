{"id":"711889","title":"赠别王础臣","dynasty":"明末清初","author":"陈恭尹","text":"天生豪杰将何益，王郎四十为闲客。无意初从岭外行，因人更有黔中役。高牙大旆照江浒，欲驻征帆那可得。客中沽酒赠别离，可惜荔枝犹未赤。王郎眼大少所推，长身广颡好髯髭。数著欲了天下事，千载不受英雄欺。走笔文章盈百纸，廿史六经如泻水。魏武才堪捉佩刀，杨修未足称儿子。去冬相识三城南，一日不见思不堪。如何弃我复远道，五溪蛮洞多烟岚。旧谙风土应无疵，万里为亲备甘旨。醉别天涯日暮心，丈夫未必终如此。"}