{"id":"1104918","title":"常山四诗 迎神","dynasty":"宋","author":"孔平仲","text":"木摵摵兮若有闻，风回回兮吹尘。神之来兮何暮，斗斜月落兮夜将向晨。跪捧香兮谨以俟，久注目兮山云。不敢告劳兮山之盘盘，祀事孔脩兮诚心亦殚。陈肴羞兮堂下，奠旨酒兮石之间。神庶几兮享此，既醉且饱兮留听余言。岁且大旱兮田事甚荒，疫疠将作兮火菑流行。循神之名兮其德有常，灵鉴不远兮照此忱诚。出云泄泄兮灵雨其雱，庶几此民兮不乏粢盛。巫伛偻兮告神将归，屏息再拜兮俨若初来。神之乐兮游衍，风为车兮云为旂。槁者待苏兮瘠者需肥，自今已往兮余日望之。"}