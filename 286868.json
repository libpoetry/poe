{"id":"286868","title":"安公子·丁卯重九，用屯田远岸收残雨体","dynasty":"现代","author":"夏孙桐","text":"晚树留暄景。一天秋色催成暝。戏马台高人不见，想郊原如镜。正渺渺飞鸿，远带斜阳影。环蓟门、几点烟螺净。怕庾公尘污，吹帽西风偏劲。残蠹诗囊冷。每逢佳节怜清兴。莼梦鲈思空作计，也商量难定。更入市荆高，酒伴无多剩。簪倦萸、白发还羞整。听画角城头，醉归月斜窥径。"}