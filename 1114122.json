{"id":"1114122","title":"自湘乡趋邵阳以避谤不敢取道衡岳有感五首","dynasty":"宋","author":"李纲","text":"平生性僻爱溪山，偶得经行秪为閒。叹息迂程避烦啧，坐令南岳阻跻攀。石廪巉天堆祝融，遥看山色有无中。宽恩异日容归老，先到衡阳回雁峰。恭闻南岳魏夫人，绛节霓旌拥玉轮。我欲他年受真诀，先从碧海涤埃尘。邺侯奇谲世难知，放浪衡湘亦避时。懒瓒不知今在否，无心更与觅蹲鸱。退之昔谪恶溪滨，精意能开衡岳云。我匪天穷坐人阨，试从山外望氛氲。"}