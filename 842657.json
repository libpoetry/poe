{"id":"842657","title":"苦旱吟","dynasty":"清末民国初","author":"陈宝琛","text":"天公不谅耕者苦，当晴不晴雨不雨。入秋乾暵逾七旬，浙沥偶沾何足数。水田龙蜕不断声，山田龟坼无完土。藷藤掀翻随风飞，稻穗瘦薄向日舞。去年苦水今苦旱，剜肉可怜疮不补。煌煌蠲贷闽独无，匪民之辜谁实主？追徵火迫典卖尽，此状无人告大府。昨闻守令爇佛香，为民斋祈满城睹。过时虽雨亦何用，禁嚇无端及屠户。开镰须丐半月晴，民自吁天祷田祖。"}