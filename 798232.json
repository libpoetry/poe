{"id":"798232","title":"戚氏","dynasty":"清","author":"俞樾","text":"老欧阳。书斋宵读兴方长。忽听西南，有声萧瑟惹愁肠。推窗。夜茫茫。呼童出户更端详。童言皎洁星月，在天横亘有银潢。四顾寥落，人声都寂，忽闻树内声藏。竟奔腾骤至，风雨飘忽，金铁琤瑽。公乃太息彷徨。余识此矣，此气出金方。秋声也、律调夷则，乐合清商。俨戎行。一夜万骑，腾骧所至，凛冽非常。草兮绿缛，木也葱茏，到此都付凋伤。草木无情物，人非草木，可不思量。万事劳形不已，苦凭持智力逞雄强。试思有动于中，岂能自主，精气旋摇荡。早镜中、白发三千丈。非复是、当日容光。念我生、谁贼谁戕。笑童儿、未解此悲凉。只闲庭内，虫吟唧唧，助我沾裳。"}