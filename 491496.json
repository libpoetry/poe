{"id":"491496","title":"慈乌叹","dynasty":"明","author":"刘崧","text":"台前柏树八九株，树上百千啼老乌。乌能返哺本孝鸟，奈何朝夕争喧呼。夕眠昼坐不得息，有时奋疾试一驱。东枝乍起西枝落，去不能远仍旋趋。岂无弓与缴，尔独不我虞。嗟哉慈乌尾毕逋，借尔柏树生汝雏。雏成报汝劳与劬，便当归飞东海隅。海隅有山从尔居，悯尔至孝惜尔愚，慎尔利口毋趑趄。"}