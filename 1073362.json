{"id":"1073362","title":"谢疟鬼","dynasty":"宋","author":"陈克","text":"皇天分四时，寒暑代翕张。折胶与流金，民生以为常。伊坎离何神，为帝司一方。如何纵孽鬼，乘时盗阴阳。睢盱四五辈，欻东西跳踉。诡秘各有名，为人作炎凉。或燔以炬火，或吹以鞴囊。初噤如立雪，俄赫如探汤。炎洲抵阴壑，那得在一床。阏伯追实沈，左右分寇攘。须臾异冬春，裘扇安可当。番休数汗粟，冰炭沸我肠。怫郁不自聊，灾疢未渠央。非针艾所及，区区事祈禳。牺牲一物无，祝祠甚荒唐。殷勤谢众鬼，汝计诚未良。汝利在呕泄，藜苋焉足尝。我贫乏钱财，调汝徒披猖。来汝岂不闻，儒生类强梁。子美虽老瘦，腼颜事新妆。退之稍奸黠，百药更臭香。身病易语言，咄咄多谤伤。吾将援此例，勉作新诗章。诗以荣汝归，自可捐糗粮。资送于汝足，此外何所望。汝也宁不惭，急急去我旁。"}