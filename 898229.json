{"id":"898229","title":"感秋呈宏父兼呈周楚望三首 其三","dynasty":"宋","author":"张耒","text":"浮云无停阴，急雨来清秋。飒飒水上风，吹我千里舟。二年客淮楚，乞米充饥喉。空堂堆诗书，冷落妻子羞。操舟将何之，漫浪为西游。岂不厌奔走，贫贱无良谋。人生天地间，如萍水中浮。安得必所往，南北但随流。达者知其然，委己任去留。止若寄渚雁，行如浮海桴。万物本无事，百年漫多忧。冥怀付造物，俯仰予何求。"}