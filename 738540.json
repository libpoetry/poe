{"id":"738540","title":"台湾近咏十首呈巡使黄玉圃先生 其七","dynasty":"清","author":"蓝鼎元","text":"台邑最褊小，徵粮视凤诸。土狭赋独重，民困曷以纾。台湾田一甲，内地十亩馀。甲租八九石，亩银一钱输。将银来比粟，相去竟何如。纳粟弊多端，斗斛交相瘉。折色比时价，加倍复何居。凤诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈轻三邑俱。徵收同内地，含哺乐只且。"}