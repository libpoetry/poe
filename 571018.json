{"id":"571018","title":"武缘龙池二章 其一","dynasty":"明","author":"符锡","text":"灵泉秘武水，气蒸翼轸西。自有天地来，谁能测端倪。混混无终极，上与星汉通。纵观一稊米，万象森鸿蒙。俯瞰神龙宅，仰跻玄帝宫。玄宫何所见，亭亭两苍松。松稍挂明月，倒景西池中。龙惊卧不稳，喷涛射晴空。雷雨霎然至，震惊镆铘峰。居人皆辟易，行者迷西东。怪此不移时，谭笑曾未终。回视灵泉上，澹烟横白虹。"}