{"id":"1055845","title":"阮公啸台次韵辛正叔","dynasty":"宋","author":"李之仪","text":"有口莫饮盗泉水，有手莫探骊龙珠。秋风冷落千古意，追风绝足谁能拘。白云青山避世乐，击鼓撞钟廊庙居。等閒舒卷四海为之动，岂惮一一从吹竽。君看事事绝天险，阿房宫在空荒墟。野人不识贵者帝，直欲炙背同向茅檐隅。由来土苴漫优劣，亹亹传习随有无。当时一啸亦偶尔，至今登览烦嗟歔。吾人妙质素所畏，感叹陈迹追盈虚。泾清渭浊固可辨，未应到海君能殊。"}