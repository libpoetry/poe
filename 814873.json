{"id":"814873","title":"鹊桥仙","dynasty":"清","author":"俞士彪","text":"落梅千点，湿云万叶，欲问韶华何处。罗襟渍泪不曾干，怎怪得、春来多雨。芳尊酒冷，瑶琴尘积，便有心情难诉。怕他柳眼惯窥人，不敢向、小亭閒步。齐纨似玉，越罗如水，楼上晚妆初歇。冰肌玉骨自生凉，怎要得、人心长热。柳风入袂，荷香拂枕，天畔又悬新月。离情别恨不能言，生怪杀、暮蝉呜咽。疏桐引露，残蕉滴雨，半晌漏声才下。梦中不见彩云归，但独对、残灯无话。醉轻易醒，愁多难讳，羞说沈腰堪把。缄将白发寄伊行，更莫为、有情惊诧。更筹渐尽，帘钩犹挂，翠被香消谁爇。见时也只是寻常，才不见、便增悲咽。月华照罢，雁声啼过，懒把恨词重阅。梦魂夜夜隔妆台，料还是、相思未切。朔风吹面，晓霜迷路，又唱骊歌一阕。眼前多少送行人，知为着、阿谁呜咽。金尊懒劝，玉箫空奏，回首乱山重叠。此生羡杀少情人，怎鍊得、柔肠似铁。翠云卸枕，玉楼衬被，双颊夜来偏好。金钩银蒜影模糊，灯一点、不妨留照。薄酲未醒，暗香正暖，睨着横波微笑。玉郎已是瘦棱棱，怕明日、腰围更小。漏声难数，雨声休听，强把星眸双闭。个侬原是病烦人，最怕是、夜来无寐。万千泪点，未零先揾，瞒着鸳鸯绣被。高烧银烛到天明，只照得、影儿独自。黛螺初点，玉纤轻握，催煖金壶绿醑。旧巢燕子一双儿，也学我、绮窗私语。怕他娇小，费侬珍惜，好个朝朝暮暮。万年枝上合欢花，浑不信、人间春去。"}