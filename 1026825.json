{"id":"1026825","title":"送催纲弟及苏支使甥","dynasty":"宋","author":"韩维","text":"养痾属南夏，日夕偃茅衡。足音良可喜，况我弟与甥。清风敞閒馆，竹树蔼前楹。一展亲爱欢，觞斝屡云倾。高论文史间，或以政理并。念子始服官，王事自有程。启告岂惮烦，期不坠厥声。简书有常畏，冒暑各言征。虽非远别离，要使怆我情。还归掩扉坐，华月林上明。"}