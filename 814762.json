{"id":"814762","title":"春日怀梅澥先生用年前见赠元韵二首","dynasty":"清","author":"金朝觐","text":"共君约略月维三，无限情怀只内含。芳草思归春未老，晓窗贪睡梦初酣。偶因空冀曾过北，本为敲诗忆指南。吟罢小桃红欲绽，却怜花信尚包函。仰正无嫌渎再三，缘知大美在中含。殷勤隔院酬诗久，相共挑灯听雨酣。春树萦怀同渭北，折梅逢驿便江南。遥思桥外藏云处，花屿生机又实函。"}