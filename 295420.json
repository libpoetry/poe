{"id":"295420","title":"念奴娇·辛未端午","dynasty":"现代","author":"梁启勋","text":"绿槐高处，喜深深庭院，不度飞尘。帘映湘纹人似玉，水沉香雾氤氲。半亩藤阴，一池荷叶，萍碎见朱鳞。苔藓滋润，日长蜂蝶纷纷。依旧艾酒兰汤，桃符蒲剑，森卫仗勾陈。谁遣榴花来照眼，有人微步芳茵。高树鸣蝉，疏篱荐菊，零露渐轻匀。一年过半，晓风吹下松筠。"}