{"id":"521120","title":"午日昭应宫送陈深渊得兽字","dynasty":"明","author":"顾清","text":"危弦激清湍，奇香袅金兽。佳辰良友集，高宴启清昼。维时值升平，四郊息烽堠。缙绅多暇日，遨赏遗俗旧。况兹金玉人，声价儒林右。十年期破的，一矢尚虚彀。于焉送将归，不饮复何有。薰风晚更起，叠嶂远仍秀。遐观穷八纮，醉舞翻两袖。区区蛮触争，琐细安足究。尚怀禹稷心，未忍苍生瘦。往者勿复云，来日知未后。三年家政成，洗耳明光奏。"}