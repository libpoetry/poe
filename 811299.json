{"id":"811299","title":"次韵答长乐令","dynasty":"清","author":"丘逢甲","text":"直从韩子度岭处，吟寄韩江入海间。岭外凤才羁百里，海中鳌力困三山。新军未立思颇牧，旧史多诬陋马班。欲写愁思答君意，老僧舌敝石犹顽。现身自说弥天法，幻梦重重苦未忘。劫后鹤猿都入化，别来鹓鹭不成行。柳枝故将停军垒，花满高僧示疾床。独夜怀人正风雨，海滨龙气隐干将。"}