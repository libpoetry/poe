{"id":"493828","title":"贺朱碧山赞画成罗旁功","dynasty":"明","author":"庞嵩","text":"君不见康乐翁，淮淝有侄成肤功。又不见记室史，宋家平定由兹始。天生杰士济时难，岂与樗栎甘投閒。老骥伏枥志千里，况在青春鬓未斑。桑弧蓬矢悬门冀，请缨投笔吾人事。文谟武略张弛间，俎豆戎行非有二。忆公初试闽幕时，读书读律弘兼资。致君尧舜已有术，俗格拘孪未尽施。沧溟正刷鹏抟羽，碧汉秋风待时举。三尺干将重淬磨，搴旗伐鼓陈师旅。可以阖，可以开，九天震动鸣风雷。可以进，可以退，蛟龙伸屈谁能会。胸中数万藏甲兵，萧曹伊吕相峥嵘。指挥勿浪徒誇评，神机默运真难名。向年已奏牂牁续，今兹渌水波澄碧。干戈载戢牛马归，率土普天皆版籍。皇明一统浑为家，谁哉铜柱分茅石。"}