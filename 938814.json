{"id":"938814","title":"和冯眉州九日无酒韵","dynasty":"宋","author":"陈元晋","text":"蜀日曀曀风凄凄，有美人兮愁楚羁。白衣不来负佳节，士穷使我增歔欷。锦鞯屡踏秦关月，宝刀尚染健儿血。寻思往事玩浮云，目送孤鸿互明灭。醉乡广大无何有，无事唯当学犀首。不应来吊独醒魂，却嫌閒却持螯手。吾侪臭味草木同，但须多植寒花丛。遇花开时即重九，天岂教人樽屡空。"}