{"id":"211903","title":"金缕曲/贺新郎·世事如何说","dynasty":"宋代","author":"刘辰翁","text":"世事如何说。似举鞍、回头笑问，并州儿葛。手障尘埃黄花路，千里龙沙如雪。著破帽、萧萧馀发。行过故人柴桑里，抚长松、老倒山间月。聊共舞，命相瑟。春风五老多年别。看使君、神交意气，依然晚合。袖有玉龙提携去，满眼黄金台骨。说不尽、古人痴绝。我醉看天天看我，听秋风、吹动檐间铁。长啸起，两山裂。"}