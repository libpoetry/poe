{"id":"386436","title":"薄倖·韩景图话女郎絮絮题壁事，为填此词","dynasty":"清代","author":"刘嗣绾","text":"谢家人杳，讶壁上、香名谁扫。记细语、一星星絮，小立夕阳魂悄。恁因缘、剩粉零烟，年年留伴花风袅。早千叠柔肠，十分痴梦，锁断画廊春晓。重唤起杨枝恨，想白傅、清歌多少。怅红情绿意，闲悰无分，鬓丝几日吹残了。湖山缥缈。便同心、结就西陵，何处逢苏小。愁他归路，一碧芳塘萍绕。"}