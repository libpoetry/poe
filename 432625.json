{"id":"432625","title":"咏风三首","dynasty":"近现代","author":"周云阁","text":"亘古秋声真绝唱，几番朗读忆欧阳。波涛万顷连天涌，杨柳千条送客忙。杜甫醉歌茅屋破，汉高愁睹白云扬。迢迢千里长江路，一夕孤帆到豫章。重阳随雨满江城，欲上云霄可御行。吹得五湖翻白浪，遍扬四海慰苍生。布帆远去临清晓，柳絮轻飞趁晚晴。世事原来无皂白，劝君休作不平鸣。故乡酒罢泪成行，无复韩彭守四方。养物要当遍中夏，扬仁岂止是东阳。弗迷大麓怀虞帝，独乐兰台忆楚王。最好南来凉习习，烦君为送芰荷香。"}