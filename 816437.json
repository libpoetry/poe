{"id":"816437","title":"定风波二首","dynasty":"清","author":"龚自珍","text":"拟聘云英药杵回。思量一日万徘徊。毕竟尘中容不得。难说。风前挥泪谢鸾媒。自古畸人多性癖。奇逸。云中仙鹤怎笼来。须信银屏金屋里。一例。琪花不称槛前栽。除是无愁与莫愁。一身孤注掷温柔。倘若有城还有国。愁绝。不能雄武不风流。多谢尘言千百句。难据。羽陵词笔自今收。晚岁披猖终未肯。割忍。他生缥缈此生休。"}