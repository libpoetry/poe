{"id":"1111836","title":"春雨不止鲁漕有二诗因次韵","dynasty":"宋","author":"吴芾","text":"青春能几何，况已过寒食。此时对东风，一日亦可惜。正好倒清尊，呼妇戛鸣瑟。胡不少自宽，兀坐有忧色。一春雨已多，连日风更力。安得补天漏，坐待江月白。春日固喜雨，雨多亦可已。若为尚霶?，连月烟浪里。江湖更瀰漫，不见蒲与苇。有时漏日光，烘云薄如纸。欲晴又复阴，何以慰田里。郁郁不能舒，一坐四五起。"}