{"id":"834049","title":"莺啼序 春雪","dynasty":"清末民国初","author":"易顺鼎","text":"蓬山片云缥缈，有璇台十二。是几度、谪堕尘边，玉京谁念仙子。问如此悤悤，瞒却春归，何苦迎春至。怎知伊、不把情根，种来人世。缟袂吹笙，银屏解佩，错认华鬘坠。料舞破骊宫，上界羽衣惊碎。只难忘、瑶天净果，道色相、而今空矣。蓦催成，一霎昙花，三生流水。便教真个，粉琢琼雕，也有时憔悴。漫回首、凤城夜市。镇常酒熟羔肥，销金帐里。瞥然换了，冷吟间醉。断桥南岸凄凉月，向宵深梅花睡。干卿甚事，替他多少春魂，洗出翠天红地。天涯海角，惯受飘零，与侬无异。留得影事模糊，还为落英吹泪。空山鹤梦醒来未。休话尧时，万古荒寒意。人间又写伤春字，最无端、酿作愁滋味。剧怜门掩春深，高卧袁安，此时初起。"}