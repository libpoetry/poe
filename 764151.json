{"id":"764151","title":"贺新郎 呈李容齐学士","dynasty":"清","author":"宋荦","text":"岁又将秋矣。向天涯、良朋高会，于今无几。馆阁雍容称好客，谁似青莲才子。词赋手、招来芜市。小院双榆新霁后，写伤心、绮语清宵里。争击钵，任浮醴。余惟翘首兴怀耳。正穷愁、柴门偃仰，未陪名士。妒杀晓风残月句，谱自娉婷女史。作佳话、流传不已。何日更成文字饮，共狂歌、一曲凉飙起。先寄讯，吾知己。"}