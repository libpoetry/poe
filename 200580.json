{"id":"200580","title":"酬随子直十五兄","dynasty":"宋代","author":"郑獬","text":"通州穷并大海涯，厥壤不毛坤德亏，床下矍索穴蟛蜞。我初来居常吟悲，见君颜采方伸眉。眸子清彻鬓垂颐，中怀洞然无由歧。镌鑱文字干有司，古书细钞指生胝。弟侄凫雁行累累，脱衣易粟饴其饥，慈祥孝友乡里推。前者天子亲飨祠，黄纸赦书疾风驰。挂罗山林网逸遗，守臣奉诏敢言迟。外台使者争荐之，野庐供饩礼所宜。白袍大袖何纷披，来居太学森兰芝。世俗讥议喜瑕疵，苍蝇往来工谗词。椎凿璞玉生疮痍，猛虎不如墙下狸，听者虽明岂无疑。紫薇群公文章师，发以钜策健笔随。铺纸吐论语亦奇，缀名纸末何其卑。藻火为裳诚倒施，赤骥不得黄金羁，编之下枥耳羸垂。令我包羞心郁伊，一舸东入长淮湄。勿言显发遂无期，青衫犹足慰妻儿。海陵得君七字诗，重谢解谤称相知。我虽有言如钝锥，说之不入何能为。愿子加餐善自持，高山峨峨寸土基。前涂如壁不可窥，荣落穷通各有时。"}