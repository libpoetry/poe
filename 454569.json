{"id":"454569","title":"湟川三峡游记 其一 水调歌头","dynasty":"当代","author":"何永沂","text":"缘溯郴州水，续泛小湟川。韶关旧客，玉盏能醉梦能圆。况共风流四子，随意长歌短啸，游戏有神仙。一卷长廊画，呼我放游船。钟乳垂，碧江透，瀑飞悬。不知有汉，方识鱼乐水中天。却见韩公诗壁，晓语思乡一半，怀古众无言。闻待寒霜尽，照影万花燃。"}