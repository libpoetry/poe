{"id":"975722","title":"再作","dynasty":"宋","author":"项安世","text":"遇物无污洁，经林失盛衰。坐令砖似玉，立见发如肌。乌化瑶池鹤，骓成石阙狮。倾都陈鹭翿，连野猎麑皮。山裹青螺髻，城张白凤帷。佛宫迷铁塔，御路翳金槌。旟旆纷斜整，鴐鹅杂正奇。四弦秾李抹，三弄落梅吹。旧积新仍压，前驱后更驰。舞狂宁俟拍，行乱不遵歧。扬布疑非我，何郎竟指谁。孔淄应不涅，墨素遂无悲。勇势将门塞，纤形探隙窥。攲倾愁屋壁，踊跃羡童儿。盖垤危翻瓮，填坑骇掷卮。屐深知夜过，蹄浅认朝骑。冻合将平海，冰坚已实池。羲和光夺色，鸟雀命悬丝。后阵多难测，阴机远莫涯。看云方浩浩，望霁故迟迟。"}