{"id":"1034920","title":"兄子高赴廷对","dynasty":"宋","author":"魏了翁","text":"九十九峰矗天起，家在前峰夕阳里。蛮徭虎豹断行人，小市寒城净如水。驩传有客闯然来，㩜衣视之吾兄子。云从诸侯贡，往备天子使。来时吾父为我言，女之靖州问安否。靖州苦好脩，女从得师友。世方白首声利场，父诏子承乃如此。柳阴花影春风香，喜极无言澹相对。家学既尔殊，天资亦云美。自庵寂寥无可赠，赠以庵中一个自。吾闻古之人，仕学皆为己。上不可欺其君，下不忍虐其类。此岂有为然，凡以自靖耳。我之行止命于天，上下四方难豫拟。旦将自靖献于君，无限功夫归语尔。"}