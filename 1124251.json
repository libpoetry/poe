{"id":"1124251","title":"秋怀十首","dynasty":"宋","author":"赵蕃","text":"秋林如老发，剩好忽已衰。委身造物中，宁得逭厥时。木落有再荣，人衰无少期。可不思自勉，无闻戒在兹。我生不敏姿，求友富三益。向来或晨昏，今乃限南北。悠悠江山念，耿耿风雨夕。以我思渠心，渠能不余忆。平生迂斋老，雅志在考槃。尘氛小败意，顾辄求辞官。谷中万松株，郁郁知岁寒。茯苓傥可掘，宁用菊为餐。寒温问虚名，杜老厌束书。半百无一行，又似计数疏。傥非奉子公，不妨问何如。因声遇斋叟，簿领想多馀。苕溪在何许，水远山幽幽。自闻远斋亡，时序忽晚秋。尺书不能寄，有怀空泪流。何以谅我心，诸兄交白头。吁嗟古诗人，达少穷则多。定逢造物嗔，故此成折磨。怀哉兴化令，累然蓬一窠。融州计官满，归日定如何。侯芭老于玄，后山称嫡孙。师法苟自是，顾可名他门。欲观尹方斋，请视周伯仁。我亦识此老，一尊思细论。吾友王彦傅，结交二十年。早孤能自立，不待孟母迁。乡闾固多士，如子盖少焉。祖述端自谁，书有太史篇。吾友徐审知，识自弱冠初。中间几离合，每见愧不如。乃翁春秋学，老死使者车。官职不足道，门户政要渠。情亲骨肉均，未可一一数。君家盖其人，进也边城戍。肃仪虽近家，白首犹管库。好歌归去来，莫赋感不遇。"}