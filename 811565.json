{"id":"811565","title":"鹧鸪天三首","dynasty":"清","author":"史承谦","text":"碧草萋迷欲化烟。拂波香絮正芊芊。沉思往事浑如水，中酒今朝懒欲眠。难独笑，索谁怜？栏干一曲小楼前。沉沉消息梨花雨，梦冷蘅芜又一年。才子新传红药篇。谢郎高咏似当年。绫衾夜直趋华省，绮陌朝游裹玉鞭。芳讯杳，别情牵，输君他日画凌烟。故人憔悴江村里，乍见金泥亦莞然。乍暖轻寒花信催。合欢人傍小妆台。纤腰束素凌波缓，丹的如霞媚脸回。听软语，共深杯，别离时节赠青梅。相思恰似风前絮，几度悠飏去复来。"}