{"id":"1129087","title":"金刚随机无尽颂 无为福胜分第十一","dynasty":"宋","author":"释印肃","text":"四句难谈说，修多罗指月。□若复见时，珍重了真歇。持经不自誇，白玉本无瑕。若还更道会，碓觜却生花。施心超刹宝，晴空日杲杲。幽独迥无私，至今漫百草。得福胜河沙，这里又勾加。亦无所得故，菩提萨埵耶。万物阵刍狗，灵鉴无能守。我尚不可得，非我何可有。诸缘眼病花，长安几万家。露地白牛稳，休誇鹿牛车。因游樵子径，底事因缘定。不唱葛藤歌，打个直截令。误入葛洪家，说尽天涯话。尔我无自性，常光遍天下。"}