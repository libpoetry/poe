{"id":"1127283","title":"泰伯庙迎享送神辞三章 迎神","dynasty":"宋","author":"龚颐正","text":"翼翼兮新宫，兰櫋兮枅桂，气总总兮高灵下队。君视八纮兮昔何殊于弃屣，今复何有兮一席之壝。惠我吴人兮曷日以弭。吁嗟君来兮我心则喜，君来不来兮我忘食事。登歌兮堂上，屡舞兮堂下。君来享兮清酤，溪毛陆离兮筐筥。莼鲫芳鲜兮亦有肥羜，君不来兮使我心苦。车兮载旃，舟兮扬帆，鼓咽咽兮君当还。君肯来兮尚盘桓，我心茕茕兮其无端，君不我留兮下土嚣烦。福我吴人兮无疾与患，千秋万岁兮歌至德以何言。"}