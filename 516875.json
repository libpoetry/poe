{"id":"516875","title":"望夫石歌","dynasty":"明","author":"龚敩","text":"一从藁砧去，无心事机杼。暮暮复朝朝，凝情立江渚。归帆数尽不见夫，夫不归来心独苦。宁知幻化只斯须，留得虚名竟何补。胡不当初莫嫁轻薄儿，贪名徇利轻别离。何不终身学取秋胡妻，采桑纺绩为裳衣。人心孰不恋乡土，百年会有归来时。汝夫若戍交河北，天下有时征战息。汝夫若把奇策干王侯，名成也合衣锦图归休。乌栖故林，狐正首丘，丈夫安得长远游。胡为朝望复暮望，化作石头在江上。室中有儿，堂上有姑，姑老无所养，儿幼谁人扶。儿无母兮走茕茕，姑失妇兮啼呜呜。汝夫一朝还，汝已化为石，石在路傍夫不识。夫心始悔不早归，石本无情岂相忆。相忆知奈何，有泪如雨空滂沱。古来贞节人，湮没何其多。石在天地间，万古不可磨。石不磨，名岂灭，只恨恩情中道绝。遂令江上远行人，见此应须悔离别。君不见苍梧万仞湘水深，竹上斑斑泪如血。"}