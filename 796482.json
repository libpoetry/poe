{"id":"796482","title":"高阳台 皋亭览胜图","dynasty":"清","author":"关锳","text":"鸥雨分凉，鱼云织暝，一蓬山色依然。瘦影斜阳，碧天摇梦成烟。仙山依旧无消息，奈东风、换了啼鹃。剩樽前、点点残红，飞近筝弦。凭栏休说当时事，只丛祠箫鼓，流水鸦边。一片凄阴，可堪送我华年。天涯何处无芳草，到春深、便觉堪怜。好留连、未是黄昏，休促回船。"}