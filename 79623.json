{"id":"79623","title":"醉中歌·吾少贫贱真臞儒","dynasty":"宋代","author":"陆游","text":"吾少贫贱真臞儒，贪食嗜味老不除。折腰歛版日走趋，归来聊以醉自娱。长缾巨榼罗杯盂，不须渔翁劝三闾。牛尾膏美如凝酥，猫头轮囷欲专车，黄雀万里行头颅，白鹅作鮓天下无，浔阳糖蟹径尺余，吾州之蔊尤嘉蔬，珍盘餖飣百味俱，不但项脔与腹腴。悠然一饱自笑愚，顾为口腹劳形躯。投劾行矣归园庐，莫厌粝饭尝黄葅。"}