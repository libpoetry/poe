{"id":"1125328","title":"喜迁莺","dynasty":"宋","author":"晏殊","text":"风转蕙，露催莲。莺语尚绵蛮。尧蓂随月欲团圆。真驭降荷兰。褰油幕。调清乐。四海一家同乐。千官心在玉炉香。圣寿祝天长。歌敛黛，舞萦风。迟日象筵中。分行珠翠簇繁红。云髻袅珑璁。金炉暖。龙香远。共祝尧龄万万。曲终休解画罗衣。留伴彩云飞。花不尽，柳无穷。应与我情同。觥船一棹百分空。何处不相逢。朱弦悄。知音少。天若有情应老。劝君看取利名场。今古梦茫茫。烛飘花，香掩烬。中夜酒初醒。画楼残点两三声。窗外月胧明。晓帘垂，惊鹊去。好梦不知何处。南园春色已归来。庭树有寒梅。曙河低，斜月淡。帘外早凉天。玉楼清唱倚朱弦。馀韵入疏烟。脸霞轻，眉翠重。欲舞钗钿摇动。人人如意祝炉香。为寿百千长。"}