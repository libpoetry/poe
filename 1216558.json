{"id":"1216558","title":"杂诗七首 其六","dynasty":"元","author":"张翥","text":"春江采瑶草，将以伸缱绻。初期拾翠洲，复道滋兰畹。美人隔花深，歌竟瑶瑟偃。临流不可见，恍忽心未稳。佳时难骤得，鶗鴂鸣已晚。祇有千古思，绵绵楚波远。黎丘之丈人，归路逢奇鬼。既为鬼所惑，又复鬼其子。夏南滑蜀梁，俯影明月里。背走谓伏鬼，而又鬼诸已。此皆非鬼者，特以疑故死。憧憧奸佞徒，情状实鬼尔。匿迹不自惭，胡为满朝市。"}