{"id":"826841","title":"烛影摇红·得王冰镜同年秣陵书","dynasty":"清末近现代初","author":"金兆蕃","text":"恋醉忺寒，短檠孤盏沈沈夜。梦魂偏自绕秦淮，风雨花开谢。漫说流光暗借。忆年时、桃根未嫁。东风定笑，诮麦嗔葵，客何为者。淡淡斜阳，柳阴一片钟山赭。可怜金粉不胜春，收拾前朝也。旧迹青溪酒洒。换新词、红桥语冶。江南消息，不是兰成更谁能写。"}