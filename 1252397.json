{"id":"1252397","title":"效唐僧无则咏物诗四首 百舌禽","dynasty":"元末明初","author":"张昱","text":"巧作春禽百样声，似矜觜舌有馀轻。若为剩有闲心性，何不云中学凤鸣？缡褷羽翼作群飞，残害溪鱼欲自肥。满嗉腥涎吞不下，为人长忍一生饥。木笔花含晓露浓，似将才思拟春风。若还开在江淹宅，夜夜题诗入梦中。小小红丝叠绛霞，钗头玉燕共年华。果然买得青春在，尽把名园种此花。"}