{"id":"380007","title":"高阳台·渡河后寄家书有作","dynasty":"清代","author":"赵庆熹","text":"鼠影窥灯，鸡声叫月，马蹄催送征轮。才渡黄河，梦儿也阻三分。春宵寒暖凭谁问，况霜花、满地如银。得知他、烛烬香销，几个黄昏。来时只说长安远，便长安不远，说总销魂。一月程途，今宵已过三旬。平生烂醉浑闲事，到天涯、薄酒难醺。可怜人，我盼云鸿，卿盼波鳞。"}