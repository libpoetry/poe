{"id":"1127504","title":"子直见和前韵因复之","dynasty":"宋","author":"彭汝砺","text":"平时祇畏才无敌，今日方知器有馀。一第已多新宦况，潜思犹入旧田庐。凤凰固合栖阿阁，骐骥谁令驾鼓车。千里青云今至矣，愿倾深画尽传予。淹延未得共山居，愁积胸肠万斛馀。致远自伤无巨翮，临危谁肯借安车。油幢金印男儿事，碧水青山隐者庐。穷达计谋今已决，故人天际亦思予。"}