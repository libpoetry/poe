{"id":"662632","title":"壬辰同年会诗得见字代陈天泽作","dynasty":"明","author":"石宝","text":"长安陌头柳如线，朝东暮西君不见。人生何翅参与商，短景催人疾于箭。忆昔初趋鸳鹭班，几人同献麒麟殿。科协人乘龙背年，时逢水击鲲池便。家君白简犹迟留，上客青袍各䓤茜。二十四回春草生，昔人那似今人面。应门小子亦长成，尚记嬉随侍清燕。世情离合那可陈，霜叶风萍晓花片。孙放曾从父执行，孔融令受通家荐。白云南望继馀歌，愿借清光入家传。"}