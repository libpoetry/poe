{"id":"814086","title":"望江南 岁暮杂忆十首","dynasty":"清","author":"陈维崧","text":"江南忆，忆得上元时。人斗南唐金叶子，街飞北宋闹蛾儿。此夜不胜思。江南忆，最忆善和坊。猿臂醉擎刘白堕，莺喉娇唱小秦王。花月去堂堂。江南忆，少小住长洲。夜火千家红杏幕，春衫十里绿杨楼。头白想重游。江南忆，白下最堪怜。东冶璧人新诀绝，南朝玉树旧因缘。秋雨蒋山前。江南忆，懊恼是西湖。秋月春花钱又赵，青山绿水越连吴。往事只模糊。江南忆，更忆是芜城。兰叶寒塘盘马路，梨花微雨筑毬声。风景逼清明。江南忆，忆杀到如今。白玉堂深人一笑，真珠帘暖夜千金。十载尚关心。江南忆，最好是清歈。一曲琵琶弹贺老，三更弦索响柔奴。此事艳东吴。江南忆，罨画最风流。白屋山腰烟内市，红阑水面雨中楼。楼上漾帘钩。江南忆，不羡五侯鲭。狎客后堂春说饼，厨娘小阁夜尝羹。餔歠足平生。"}