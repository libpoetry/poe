{"id":"1075037","title":"次韵奉答冯远猷","dynasty":"宋","author":"周紫芝","text":"翩翩绮纨子，粲粲洁衣服。朱门酒肉臭，不饱膏粱腹。凄迷百草中，得比兰与玉。手持白瑶琴，欲鼓朱弦曲。閟兹清庙音，未易可流俗。名家千里驹，历块步巳独。妙年振华镳，肯折盐车轴。中原暗风尘，国步日窘促。勒铭树高勋，要是一夔足。期君乃如此，使我安小筑。"}