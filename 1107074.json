{"id":"1107074","title":"次韵二首","dynasty":"宋","author":"邓肃","text":"玉殿曾叨侍冕旒，才疏意广误旁求。汇征那敢私连茹，勇退何妨在急流。蓬荜已无原宪室，江山要饱子长游。西庵轩槛多风月，幸子时来共茗瓯。怪底祥光夜满门，朝来入社得诗人。空疏嗟我句无眼，俊逸知君笔有神。共隐兵戈不到处，相携云水自由身。便当痛饮追河朔，红雪缤纷脍锦鳞。"}