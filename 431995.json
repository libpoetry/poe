{"id":"431995","title":"江城子二首","dynasty":"近现代","author":"吴寿彭","text":"几番尘俗共栖遑。一思量。正难忘。追忆承欢，更莫说凄凉。临老牛衣恩亦怨，如运会，久心藏。安排家事费周章。祓灾殃。喜余昌。无限劬劳，儿女婚嫁忙。待到诸孙同献寿，将若处，省慈祥。熙春年少镇相随。奈今衰。孰扶持。沙上鸥闲，夕照映东池。好是山青掩骨处，湖澜远，静相宜。心疑我亦不多时。苦寻思。致安夷。人世可哀，休结再生期。只应泉壤来作伴，云水际，落月迟。"}