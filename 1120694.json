{"id":"1120694","title":"仆访吕晞朴排岸方造舟翔鸾不及见后数日有诗次韵奉谢二首","dynasty":"宋","author":"周紫芝","text":"太常何敢醉如泥，休沐相寻见亦稀。倦著青衫君未可，老遮乌帽我当归。翔鸾寺里停烟棹，西子湖边看落晖。安得剧谈同一笑，孤篷六尺去如飞。此生随分本何知，人品非高论亦卑。早岁囊书羞贾传，暮年学圃羡樊迟。江乡老去多归梦，乐府秋来得妙词。八节上滩休入句，花姑载酒可相期。"}