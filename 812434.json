{"id":"812434","title":"偕周君经甫登爱山台感赋","dynasty":"清","author":"许传霈","text":"吴兴佳山水，清远无古今。高台共登眺，城市而山林。道场一峰秀，相对豁尘襟。诸毗势奔赴，峰灵妙莫寻。捲帘纳苍霭，白日未西沈。朱阑与翠竹，掩映春色深。东坡追往迹，梅村续前吟。既怀贤太守，怅触旧时心。树木犹树人，爱山如爱士。趋庭闻斯言，三十年于是。沧海变桑田，人物杂悲喜。相持一尊酒，远慰风尘子。游子独停杯，四顾情难已。巍巍苍卞峰，渺渺太湖水。仿佛神兮来，不期俱集此。举目谁与言，满林芳桃李。"}