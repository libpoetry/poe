{"id":"822632","title":"沁园春 壬戌暮春陪石城令固始吴述先嗣让游金精翠微","dynasty":"清末近现代初","author":"周岸登","text":"维暮之春，与客携壶，共寻翠微。看三峰仙掌，岳莲拄笏，一陂环玉，瑶佩鸣溪。墨竹留痕，岕茶知味，望古兴怀谁与归。徘徊久，渐金精雾合，蠃石云迷。依稀鹤驾灵飞。指岫幌萝扃仙可期。笑丹砂勾漏，宰官徒现，冰衔阳朔，山水方滋。诗补丽英，堂荒九子，赋罢高丘歌采薇。从吾好，待遨游五岳，归卧峨眉。"}