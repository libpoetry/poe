{"id":"701912","title":"拟古四首","dynasty":"明","author":"黄瑜","text":"招摇复招摇，行子何所之。云山浩茫茫，万里以为期。江南雨滑道，朔北风裂肌。襜裘不自豫，中路当依谁。尘霾起天末，耀灵隐崦嵫。牛羊各知家，栖鸡尚知埘。驰骤失其路，安用轮辐为。太极涵万始，羲娥运灵景。春声殷木末，池塘噪蛙黾。彼美林居子，歛神发深省。月出千山晓，云来万壑暝。抱独人不知，竹风吹松影。英英陇上云，随日递晴阴。汎汎河中水，与波自浮沉。浩荡云水中，轸兹郁陶心。我心良足伤，结交费黄金。昔日繁华地，悲风集枯林。去去五湖上，缘苇听挐音。大鹏起南溟，鼓翼天池翻。九万抟扶摇，一息谅何难。朝栖若木阴，夕宿昆崙端。胡然恣饮啄，将使风露乾。冥冥天际鸿，渐渐兴于磐。君子不素饱，居贫诚所安。"}