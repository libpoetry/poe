{"id":"1084352","title":"送表叔贾元范赴省试","dynasty":"宋","author":"王十朋","text":"河东先生才行高，昔游太学联烝髦。雄文伟论万人敌，糠秕歆向奴刘曹。抟风自许九万里，肯作斥鴳游蓬蒿。礼闱一战果得隽，妙割不折庖丁刀。礼部无端抑韩子，至今士论犹嗷嗷。霜蹄暂蹶志益锐，不学郊岛徒悲号。圣君图治方侧席，兹复下诏求贤豪。壮怀思雪会稽耻，广场猛效兰皋鏖。焚舟决胜在此举，乡闾属望心焦劳。天庭射策决素蕴，忠言为国驱腥臊。区区一第溷君耳，要将事业窥伊皋。琼林宴罢跃归骑，薰风拂面吹恩袍。"}