{"id":"737298","title":"清远峡飞来寺","dynasty":"清","author":"查慎行","text":"两岸势欲合，中被江流穿。上有佛者庐，飞来自龙眠。神人所施设，是物无顽坚。想当创辟初，风雨驱神鞭。凿开浑沌窍，巧贮聪明泉。僧房若蜂房，一一皆倒悬。尔来几阅世，不计草木年。磐石具生机，长根外包缠。波涛润其趾，日月行其颠。散为松柏香，聚作旃檀烟。蔽亏东西景，轩豁子午天。呼猿在半空，日暮跻无缘。清寒难久住，仍放出峡船。"}