{"id":"298178","title":"扬州慢·盛献三兄以擅古琴知名，因赋此调为赠","dynasty":"现代","author":"傅子馀","text":"歌叶离鸾，曲传双凤，倩君起弄朱弦。看空桑独抚，对霁月娟娟。念终古、无勾手制，雉飞夔舞，曾奏钧天。甚音回清角，湘娥虚致缠绵。素怀未减，是何时、春上华颠。爱故谱常翻，新词自写，重付灯传。谢了几番尘梦，高楼迥、冷响如禅。更琤琮鸣玉，天风吹到松边。"}