{"id":"683206","title":"海中八景 三峰立笔","dynasty":"明","author":"王天性","text":"顶插虚空吐锦霞，根盘大海走龙蛇。三峰灵气钟澄县，千古文明耀帝家。疑是皇英头上冠，漂流到海化巑岏。沉湘未闻当年事，且借南荒障倒澜。怒涛飞雪欲翻空，想较胥江势更雄。海贾只愁风浪恶，那知天意曳华戎。海底金鸡唱夜阑，扶桑捧出一轮丹。朝朝不是咸池浴，那得常新万古看。底事怒如雷鼓鸣，颠狂横雨此先声。海滨人得知防避，始信阳侯故有情。贾船商艚万里通，乘风破浪似飞空。回头笑指楼船锁，袖手虚谈横海功。海上风光鸥占多，烟涛万顷隔虞罗。旧游到处逢鱼叟，拍水长鸣和棹歌。官廉徭省雨风调，一钓为生也自饶。欸乃归来汀月白，高歌几曲庆清朝。"}