{"id":"814339","title":"宗伯奎玉庭师以承晖园纪恩诗见示敬赋二律奉呈","dynasty":"清","author":"季芝昌","text":"春晖仍许近宸晖，如此园亭遇亦稀。汉代韦平有堂构，唐家坏颋共枢机。雕梁旧燕来重贺，乔木新莺喜惯飞。省识君恩深似海，先教合浦返珠玑。早朝才罢即循陔，鱼鸟犹欣杖履来。依旧横床满簪笏，从知留地起楼台。飞泉叠石酬心赏，垂柳高梧问手栽。得傍师门经两世，几能日涉许追陪。"}