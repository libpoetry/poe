{"id":"468628","title":"闻庄舍弟自庄浪除广西桂林府修仁县主簿作长律四十韵以寄","dynasty":"明","author":"郑真","text":"薄宦怜吾弟，人来说调除。有怀终契阔，长望独踌蹰。宗伯公清选，朝家叶众誉。宛驹夸腰袅，鲁宝识璠玙。栖凤名仍忝，攀龙步匪纡。信传沧水使，恩捧紫泥书。蹀躞关西马，驱驰陕右车。身辞沙塞远，目送海天虚。驻驿频抄饭，充厨只问蔬。蛮烟晴拂曙，瘴雨暮填淤。水闸山成斗，溪桥市趁墟。金沙横螮蝀，蛛窟映蟾蜍。晓色催行李，清风送佩琚。山翁招竹所，野老迓蓬庐。客路殷忧际，公庭上任初。簿书明法律，耕稼抚田闾。问俗来耆硕，分曹察吏胥。嘉生函化育，和气蔼吹嘘。桂岭秋声外，灵川晚照余。林深蟠宿蟒，树杪聚群狙。慷慨羁心集，登临野兴摅。诗应夸子美，赋或儗相如。谩说生猺聚，由来百货储。翠毛笼孔雀，白璧间车渠。香蜡纷成囷，椒糖重载舆。兽皮堪作褥，织贝可为裾。味觉贪泉爽，亲承化日舒。珍奇空土苴，经训乃菑畬。崖茗团成饼，溪毛足当蔬。日须崇简俭，时过惜居诸。勉力忠勤报，毋容礼法疏。鹗书催入觐，凤阙儗听胪。久绊频嗟我，斯文独起予。每欣樽有酒，不羡食多鱼。旧业隳堂构，非材愧木樗。饭牛歌浩浩，化蝶梦蘧蘧。老觉归无计，愁怜病莫袪。故园花自发，先陇草谁锄。恬漠丹衷守，飘萧白发梳。彝伦今古重，百岁保同居。"}