{"id":"609856","title":"秋长夜","dynasty":"明","author":"韩上桂","text":"秋夜何太长，兰灯晻暧月无光。牵牛织女虚相望，北风吹断雁中行。满园素叶吟清商，有婉季女处空房。肌理细腻膏泽香，空嗟物序徂早霜。相思在何方，相怨滞它乡。自君行去后，啼作泪痕妆。罗衣何飘扬，佩玉何琳琅。织成锦绣段，裁作双鸳鸯。鸳鸯飞上芙蓉上，恨不相随逐凤凰。"}