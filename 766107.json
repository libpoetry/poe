{"id":"766107","title":"金缕曲  和韵题问秋图","dynasty":"清","author":"鲍之芬","text":"何处秋深矣。望汀洲、萧萧芦苇，秋应在水。雪正纷披霞错落，秋在枫林散绮。漱泉石、秋声迸齿。摇落江南杨柳岸，送燕山九月披裘至。饶逸兴，云乡尔。有斜阳处西风里。小桥横、琴樽逐谢，奚囊从李。秋色二分馀几许，秋满寒山诗思。正杖倚、推敲一字。秋也何心秋著色，更宜人、浓淡谁为此。青女力，霜华使。"}