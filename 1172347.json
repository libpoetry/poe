{"id":"1172347","title":"晚春过夏侯校书值其沉醉戏赠","dynasty":"唐","author":"李端","text":"欹冠枕如意，独寝落花前。姚馥清时醉，边韶白日眠。曝裈还当屋，张幕便成天。谒客唯题凤，偷儿欲觇毡。失杯犹离席，坠履反登筵。本是墙东隐，今为瓮下仙。卧龙髯乍磔，栖蝶腹何便。阮籍供琴韵，陶潜馀秫田。人逢毂阳望，春似永和年。愿我非工饮，期君行见怜。尝知渴羌好，亦觉醉胡贤。炙熟樽方竭，车回辖且全。噀风仍作雨，洒地即成泉。自鄙新丰过，迟回惜十年。"}