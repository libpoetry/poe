{"id":"1122216","title":"无题二首","dynasty":"宋","author":"俞德邻","text":"杯酒河桥饯去篷，谁知此别竟西东。隙驹冉冉岁华改，楼燕飞飞春事空。佩冷江皋凄落月，笳吹朔漠动悲风。芳魂寂寞扬州路，后土琼姬恨略同。花柳亭台半劫灰，故人沦落共徘徊。湖光山色西施舸，水影月香和靖梅。鸿蹋雪泥犹记迹，鹤归华表总成哀。一尊浊酒和愁酌，泪洒东风醉玉颓。"}