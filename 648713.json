{"id":"648713","title":"步过田家有述","dynasty":"明","author":"杨士奇","text":"联步营南门，偶寻野人庐。庐舍类南土，缭垣树扶疏。初柳扬青条，杏萼亦已舒。皤皤舍下叟，迎客近门枢。客问何乡人，理生今焉如。跽答家徐州，始来十五馀。生男皆壮夫，有孙亦跄趋。大男荷戈殳，众男务菑畬。公私昔少事，温饱常晏居。老身就衰颓，官长日侵渔。去年旱复潦，所穫瓶盎储。何以备家食，指顾屋南隅。园畦五六亩，果木百十株。折李接桃根，为力勤亦劬。三岁结李实，累累蕃且腴。盈筐易斗粟，足给朝夕需。言已意自得，闻之亦惭余。机巧予所厌，所悯为利驱。博树起后世，要非仁者徒。两戕合一体，缠纠封皮肤。虽能夺天造，本末固已殊。物性循自然，古人岂其愚。兴怀淳朴风，俛默增叹吁。"}