{"id":"800976","title":"出连云栈抵宿褒城","dynasty":"清","author":"沈廉","text":"蜿蜒云栈萦空回，划然半壁秦天开。烟峦高下势排宕，兴元形胜何雄哉！放眼褒中树如荠，一片孤城落井底。纷纷飞鸟堕苍烟，落日无光沙泥泥。我马豗隤不复骄，解鞍止宿心摇摇。孤云两角天一握，侧身西望惊魂销。眼前险阻无时无，区区百里成坦途。且复开襟浇浊酒，放歌一醉花间垆。前路崎岖君勿虑，扬鞭更上青天去。"}