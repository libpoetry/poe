{"id":"1128612","title":"钱塘怀古","dynasty":"宋","author":"董师谦","text":"历历庚申事，分明在眼前。讲和如有弊，飞渡定无船。北使三千里，真州十四年。酿成亡国恨，一部福华编。玉床摇帝座，青盖出都城。巷哭千家泪，燕歌四面声。乾坤遽如许，风雪可怜生。清晓宫门外，犹听打六更。衣带一条水，靴尖三百州。市朝陈迹在，图籍别人收。南渡衣冠尽，西湖歌舞休。久知事当尔，曾记五更头。行人指新寺，云此旧宫城。坐殿几朝帝，开山何处僧。日边行塔影，天外送钟声。王气元无了，何消凿秣陵。"}