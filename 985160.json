{"id":"985160","title":"知郡范公泽游野意轩尽斩轩前恶竹之蔽眼界豁然时升有诗用其韵","dynasty":"宋","author":"郭印","text":"胜景天壤间，造物不能秘。堂堂亘古今，取舍愈无匮。江山本自如，优劣随人意。城东古招提，轩宇旧凿翠。老僧不解事，养竹日蒙蔽。高人偶来游，踌躇重增喟。呼童纵斧斤，似割眼中翳。平原露寒芜，远树浮翠气。天阔飞鸟没，云烟荡无际。快哉指顾间，千里归睥睨。我闻亟走观，宛非前日地。风光捆载归，髣髴挑吟思。珠玑忽飞来，恍与吾心契。更欲纪其由，多辞亦云赘。"}