{"id":"744211","title":"出南康城望庐山云烟","dynasty":"清","author":"夏敬颜","text":"秋山晓若失，极睇但叆叆。旬日院圃中，不厌两相对。今晨笋舆上，俶诡纷异态。始焉吐徐徐，玉互匡君带。多罗与妙鬘，姽婳罥朝黛。五老乍见招，罗列拥幢盖。白才萦须眉，青欻覆鲐背。顷刻嘘轮囷，一气六合内。云将过扶摇，乃为此狡狯。何当乘旖旎，上叩紫金界。帝命云中君，酌以霞浆瀣。庶几肤寸泽，八殥资灌溉。行行指秀峰，清梵答松籁。"}