{"id":"1130740","title":"喜雨呈三衢苏大使君","dynasty":"宋","author":"韩淲","text":"震雷飞电起云霓，想见铃斋闵雨时。十里颂声传道路，万家和气舞童儿。眷隆芝检闻归诏，恩浃棠阴有去思。行客为公停桂棹，坐看丰稔喜成诗。黄门事业到公传，待月轩中世有贤。剖竹少劳麾戟外，持荷今在冕旒前。文华自足穷三古，政力谁知即九迁。颍上通家今几许，唤回旧观属苏仙。"}