{"id":"721271","title":"感遇十八首","dynasty":"明末清初","author":"陈子升","text":"冬夜寒且慄，孤灯爆环堵。中坐一小儒，呫哔良自苦。咽咽苍蝇声，思为鸿鹄举。问君何所如，苏秦学王诩。顶踵行济世，盍先剌其股。七雄因以争，大野纷羊虎。黑云蔽太空，白骨相撑拄。独向人主前，揖让摇圭组。方复笑穷巷，终身守训诂。箪食奔窭人，金珠竞王公。膻蚁还相慕，小大胡雌雄。窃钩干国禁，三晋为周容。得失如循环，君看塞上翁。方悟老氏贵，栖心在虚冲。陆生居吴中，郁为当世师。吐言如洪钟，奋翼比长离。声华绍父祖，出处关兴衰。戴渊投剑日，周处剌蛟时。自非君子者，斯人焉取斯。岁星为方朔，爰侍汉廷中。诙谐非谬理，讽谏怀至忠。西游见金母，东涉逢木公。归献天子寿，身与道相从。耻为入海客，荡漾无所终。仆本炎峤士，畴昔游幽燕。幽燕俨神都，宫阙与天连。青琐复金马，簪绂何蝉联。策骏上金台，抗手怀高贤。行行历黍谷，慷慨将谈天。南归三十载，此路空悠然。岂伊道里隔，苦寒不敢前。百年能几时，何不逍遥游。欲绝尘土迹，且居明月楼。高情属遥漠，延睇舒层丘。待我凌云翔，与子谈九州。信陵能折节，四体讵无骨。乐与毛薛游，中诚为之竭。天道直如弦，相逢且自前。昔为贵公子，今为被褐贤。天爵固恒在，龙性非尔便。墨翟造木鸢，三年乃能飞。梓庆齐七日，削鐻侔精微。从来绝世技，宁寂中自挥。至妙待孤赏，甘为庸俗讥。家本汉台边，且谈卢城事。晋代昔陵夷，循寇飘风至。黑云压城堞，白刃走官吏。赤流溢通衢，阴雨出魑魅。龙骧虽云廉，不镇兵戈气。虽有高墉登，射隼曾何利。遂使江干客，年年抆愁泪。我欲歌此曲，此曲辞未既。昔我思遐方，诘曲赴羊肠。猛虎嗥我前，山魈窥我旁。风沙乱耳目，荆棘牵衣裳。一行复九憩，中道正彷徨。积岁望歧路，潸然中自伤。焉知有云术，大鸟何翱翔。非逢羡门子，尘土空摧藏。君今从我游，一举横八荒。子羽不繇径，渡江能刺蛟。子房若妇人，椎秦翊汉朝。不为方有为，闇闇成昭昭。应龙不常信，危岑无长条。周公才至美，所贵乃不骄。秦王一四海，四海复不一。英雄各方起，使者分途出。坑儒虐黔首，奚止长城卒。大势已分离，犹然用权术。观其狂且愚，曷云保已物。独有桃花源，桑麻自森郁。崇冈生椅梧，阴谷繁荆棘。民降道已微，登庸皆邪慝。闻有猴而冠，亦见虎而翼。正道自悠然，多营转促逼。积丘畏蚁穴，朽厦繇蠹蚀。邈矣夔龙俦，天运良不测。赵璧羞燕石，宋人嘲卞和。两两不相下，涂人如之何。一真必一伪，较若千里多。时无哲后鉴，溟涬且同科。玄蝉抱木鸣，帝江审音声。清响殊口给，至聪非耳成。百足蚿不蹶，无形风常征。况乃含万象，玄机不可名。卷不盈一掬，舒之弥八纮。斯唯达士信，庸夫鲜不惊。西方金仙化，寂灭性长存。维摩有家室，乃入不二门。圣贤在忧济，于此未暇论。嗟彼猥鄙儒，讥驳徒嚣喧。操舟苦风浪，如何笑轮辕。儒术不自尽，如何谤世尊。东家桃李颜，日日登墙笑。西第宴歌钟，往来皆权要。北里习化居，青蚨走相召。谁识南山南，松风答长啸。炎汉昔中圮，伤哉巨滔天。浸淫及缙绅，冠履纷倒颠。诗书附瞋目，舆隶高比肩。逐臭沧海畔，攫金都市前。何意鹓与鸾，化为鹰与鹯。平生九鼎重，蜕弃如蛇蝉。遂满抢攘气，宁馀仁义田。空令独行士，愁望盈荒烟。濯濯严光濑，垂竿方洒然。"}