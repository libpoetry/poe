{"id":"47405","title":"过东昌有感","dynasty":"明代","author":"刘基","text":"夜发高唐湾，旦及东昌郭。乔树拂疏星，霜飞月将落。仰观天宇清，平见原野廓。白杨号悲风，蔓草杳漠漠。但见荆棘丛，白骨翳寒箨。圣道悬日月，斯人非虺蝁。教养既迷方，欲炽性乃凿。展季骨已朽，清风散藜藿。弦歌灭遗音，茧丝尽笼络。鸱啸魍魉凭，螽鸣草虫跃。遂令一变姿，化为跖与蹻。况闻太行东，水旱荐为虐。饥氓与暴客，表里相倚着。赈恤付群吏，所务惟刻削。征讨乏良谋，乃反恣剽掠。坐令参苓剂，翻成毒肠药。今年秋租登，行止稍有托。余波尚披頠，未敢开一噱。但恐习俗成，何由返初昨。藩宣有重寄，胡不慎远略。往者谅难追，来者犹可作。歌诗附里谣，大猷希圣莫。"}