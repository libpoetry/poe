{"id":"693498","title":"点易台八首答张侍御汝立","dynasty":"明","author":"邵宝","text":"象笔双缄自吉州，书题点易远相投。老来已悟浮生梦，病后兼忘应世筹。磴入烟霞须策杖，台穷云海胜登楼。凭谁净扫焚香石，千仞冈头拜孔周。海天亭畔卜幽居，三古精神一卷书。象管搦残朱未落，松梢滴尽露还馀。姓同康节希何敢，年过蘧瑗化不如。月出东山时起我，独凭高处问盈虚。桐树扶疏荫石台，巉岩西望更崔嵬。日流云影前峰去，风送泉声别涧来。鸿渐茗从閒客试，李绅书自少年开。晚凉每有风雩兴，随意邻僧坐碧苔。高台百尺临苍茫，白云渺渺溪泱泱。松垂一枝去地近，草碧千里兼天长。有时岩顶起清籁，何物涧边生异香。操铅点易者谁子，老矣羲文心未忘。万壑风云万壑涛，人间天上在岩嶅。丘园掩映松楸密，台殿参差鹳鹤高。僻地自堪成晚节，浮名真合付秋毫。野翁错指丹崖是，应怪频来杖屦劳。百年佳兴独登台，草结为堂白日开。云暝气连东海石，风睛光动北山莱。故应壁立千寻在，安得泉分一道来。老衲似知天假我，手移松树夹庭栽。金莲池水即沧浪，白石冈云接草堂。竹合凤箫难起调，树留虫篆不成行。百原泉上风神远，五老峰前梦寐长。万卷相看才数画，漫劳书客问芸香。观水长怀子在川，衣冠时向古坛前。蓍从上蔡无真种，图到希夷有别传。客送屐声云里径，僧将瓢影月中泉。閒来准拟忘言久，莫问新诗月几篇。"}