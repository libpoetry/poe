{"id":"693715","title":"重登子陵客星亭望钓台二首","dynasty":"明","author":"陆深","text":"万古江山复此亭，天边自有少微星。人生俯仰成今昔，客里悲欢付醉醒。谁为汉家延国祚，欲从严濑问山灵。浮云逝水秋风阔，极目遥空环翠屏。烟霞冉冉去还迷，紫翠重重高复低。双柱插天擎日月，一溪流水隔东西。骚人道路频回首，客子光阴觅旧题。怅望高风千仞外，敢将容易事攀跻。"}