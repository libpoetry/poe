{"id":"1121288","title":"秋热次高仲贻韵","dynasty":"宋","author":"林季仲","text":"乘时火初流，执热病未脱。踏冰思少苏，坐甑哀苟活。云意断渰渰，雨声閟??。安用天官为，不悟秋序夺。巫尪暴何辜，夸父僵且渴。熂山将焚烧，翻海欲洒泼。蛟龙遁寂寞，蝇蚋恣喧聒。瘴鸢时堕水，涸鱼暂濡沫。斯焉禾不登，往矣穗奚掇。众心祷不昧，群望走莫遏。殷勤闻雷行，闪闪惊电抹。嘉澍疑盆翻，脱叶逾帚捋。汲井忆羸瓶，承霤争罗钵。新凉来不断，浊水去如割。未论沴气销，陡觉烦襟豁。遂回望电眼，免蹙忧稼頞。一饱兹可营，百虑何劳㔇。明公轸慈仁，此道归包括。世事有反覆，愁肠屡回斡。栖栖同里氓，闵闵忧旱魃。赋诗输悃悰，盈轴办嗟咄。句圆珠走盘，意定弦在筈。千仞徒仰高，一苇敢杭阔。韬疵知含洪，策蹇终臲卼。坐我甑釜中，逾月不得脱。劳生亦何聊，喘喘觅少活。驾言往空谷，卧听惊濑?。遭逢褦襶子，此事又中夺。天公不我怜，定为化邓渴。一夜翻河汉，散作珠玑泼。檐垂素练直，柏枕鸣聒聒。更饶窗户间，萧瑟溅飞沫。老火谢馀晖，削迹去如掇。乃知造化心，潜通本无遏。繁暑移清凉，变化在一抹。田父有喜言，侬得垄穗捋。却忆灌溉时，搰搰抱瓮钵。王者仁如天，寸物恶伤割。独爱夏日长，器度何不豁。向隅泣一夫，满堂蹙其頞。馀凉止殿阁，芜垢直可㔇。我愿均此施，远迩归囊括。措意肤寸间，六合可旋斡。宁容凶逆俦，肆虐为旱魃。掣电备麾旟，鞭雷供叱咄。号令挟风行，声飞齐万筈。腥膻悉荡攘，再见天地阔。孰与长畏人，朝夕怀臲卼。痴暑如痴人，吝权不肯脱。凉风戒七月，尚贪朝夕活。云雷动地来，一夜雨声?。老火无晶光，奔迸气褫夺。我思疏仲翁，千载犹饥渴。父子腰金黄，照眼光泼泼。车马趋其门，市井等欢聒。从容相与言，身名如聚沫。功成不还乡，患至将谁掇。相随出关去，浩然不可遏。挽饮东都门，颓颜酒微抹。迎迓走儿童，争取霜髯捋。歌呼接日夜，弹筑杂击钵。时时问馀金，趣卖供酾割。落落丈人行，器度自轩豁。子孙汝何知，徒蹙求田頞。迩来宦途险，凭谁为铲㔇。冥行罥荆棘，进退俱有括。胡不观四时，寒暑递推斡。强聒不知几，斥逐齐旱魃。得失何怪事，书空漫咄咄。要须慎其初，毋轻弦去筈。我本一散翁，涉世多迂阔。何如二大夫，安枕无臲卼。"}