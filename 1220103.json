{"id":"1220103","title":"金山寺","dynasty":"元","author":"朱晞颜","text":"江山清绝处，一刹涌青莲。门挹吴山翠，堂凝楚岸烟。金银开世界，龙象护人天。晴耸危梯直，阴穿古洞连。妙香清五蕴，胜境断诸缘。晓雨龙听讲，秋风鬼唤禅。廊深僧呗合，山匝寺钟圆。怪石虬蟠墓，惊涛雪溅船。宗乘湖海集，诗老古今传。地尽东南坼，江空象纬悬。青冥知有路，爽气欲无前。唤起乘槎兴，清辉近斗边。"}