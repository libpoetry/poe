{"id":"1077838","title":"叔易得水晶笔格赋诗见寄因次其韵顷与叔易奕而胜得其铜兽炉制度甚古携行常置几案间今此格宜以赠远与炉为伴故卒章及之","dynasty":"宋","author":"李纲","text":"武夫恶文士，每见辄不喜。排纷须大剑，安用毛锥子。岂知管城翁，功阀著青史。羲之笔阵图，善战固其理。贤哉小谪仙，好古良有以。独怜中书君，飘泊无定止。谁将素琅玕，实此锦绣篚。瑶山列群峰，玉笋连厥趾。置君丘壑间，未觉形神滓。光联玉蟾蜍，含冻共棐几。玲珑小九华，一一名可指。作诗寄远人，为洗尘埃耳。秀句与珍玩，清绝那可拟。灿然珠玉间，尚许蒹葭倚。我生堕江湖，放浪谢簪縰。尘泓久寂寞，秃颖亦颓委。当为千里赠，勿念一枰耻。配此古兽炉，缥缈孤烟起。"}