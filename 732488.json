{"id":"732488","title":"胥潮行","dynasty":"清","author":"李邺嗣","text":"八月高飙天上来，胥江叠浪如山堆。伍相扬威不可触，秦皇当渡空徘徊。雷驱雪拥洪涛起，北赭南龛愁对峙。白马疑奔练影中，素车隐动鞞声里。鸱夷之器未飘风，属镂之铓尚吐虹。野麋才入夫差苑，蔓草旋生句践宫。吴亡越霸期须度，独有灵胥难霁怒。涌势常愁地轴翻，倾波若向天关注。胥江涛险有如此，不烦铁锁沉江底。饮马谁教水伯逋，控弦谁使阳侯徙。吁嗟乎巨壑填盈精卫石，朝可枯潮夕枯汐。兰亭夜抱冬青枝，累累之涕不可绝。"}