{"id":"704974","title":"游罗浮和宝潭十绝","dynasty":"明","author":"霍与瑕","text":"乱峰四百远开屏，重蹑丹崖短屐轻。无限风光谁管领，白云红树接沧溟。十年江畔老容颜，吟弄云山水石间。此日罗浮寻旧约，同袍欣共浥清澜。流水高山空自音，子期伤碎伯牙心。天华回首西樵外，隔断寒江万顷深。罗浮山下似鸿濛，身在半晴半雨中。笑向梅花村口过，一声清唱太豪雄。篮舆冲雨陟间关，百里莎茵送往还。寄语王孙莫归去，春风今始到青山。四贤祠下盖如飞，迢递东风雨色微。斗酒只鸡山叟共，亦邀元老顾柴扉。梅花开尽又桃花，谁向桃源更问家。此是桃源最佳处，春深云水足生涯。读书台畔碧桃花，春归摇落半溪霞。冼郎归去知何在，欲问深山吠犬家。信脚青霞碧涧前，不知身世在诸天。岩头一宿饶清梦，睡碎梅花实可怜。藤蓑洗雨翠重重，舞月披霞到太空。身远尘凡三万里，是水晶国是苍穹。"}