{"id":"264929","title":"永遇乐·光化谷城门春日郊行","dynasty":"现代","author":"王陆一","text":"晴起山云，烟拖宵涨，村外斜绕。细细秋千，盈盈版锸，儿女春渠早。条桑小罢，吹波秀麦，一带桃秧匀了。牛车路，关心此日，望中几州天杳。歌风未许，当年曾仗，猛士屠刀雄矫。闲庙丹青，故墟兵火，帆静襄阳晓。梅根故渚，送君长角，花艳大堤惊笑。闻郢唱，方城汉水，盼征信好。"}