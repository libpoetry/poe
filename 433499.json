{"id":"433499","title":"三十八岁初度前一日西山作","dynasty":"近现代","author":"黄浚","text":"我辰究安在，携筇叩秋山。青山为我客，朝气充松关。灵来若有喻，谓子犹朱颜。百雉皆南飞，子何辞援攀。北风发阴机，哀子独能閒。鸣蟀曲房底，胡为切云冠。汨若将不及，人生诚多艰。苦茶酬子饥，林石嘲子顽。耿耿不可答，蜷局顾自还。远闻岩桂馨，纫之归人间。疲驴迎晶日，秋意深几许。林黄有坠叶，先作涧底舞。登临旧盘道，千柏前负弩。真成媚初辰，衮衮出新语。来青金源遗，佛地易茗庑。于焉息腰脚，坐觉禅味普。酒佣谈夏凉，麇聚几舜禹。功名馀发冢，烈胆谁敢伍。纷纭短劫内，贪夺甚自苦。欲凭诸天力，自在睡秋雨。更望老龙工，多情活场圃。"}