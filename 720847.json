{"id":"720847","title":"送人省觐","dynasty":"明末清初","author":"张凤翔","text":"雨馀春涨桑乾水，归忆函关二千里。高堂阿母日倚门，孤云凝睇愁梦魂。西风千里入长安，一封书上红云端。麻鞋阙下拜天子，乞地崦嵫出温旨。雪花如掌狐兔藏，燕山老梅吹古香。岁蛇赴壑不可捉，马上春风吹鬓脚。孤云凝睇白雁归，越罗开箧裁征衣。雨馀春涨桑乾址，黄金台下花如绮。裹书匣剑西入秦，沙头冠盖何轮囷。伏剑对酒眼双白，白石青山照行色。蒲帆□满古渡头，乱山回首芙蓉稠。凤皇城上云起灭，十二玉楼春乍隔。高堂阿母日倚闾，梦魂时绕华山庐。汪伦当日送李白，我今与之情何如。中条太行接函关，黄河来自昆崙山。望中云气似车盖，必有名世生其间。于公门闾容驷马，王氏庭槐自拱把。眼中见子已昂藏，他日相逢马须下。"}