{"id":"750450","title":"护国寺吊宋万安和尚","dynasty":"清","author":"蒋敦复","text":"英雄学儒必学佛，天人战胜持定力。英雄为将即为僧，大义了了明心镫。常州城东护国寺，毅魄英风照青史。正气先留不二门，忠臣合祀禅和子。是时南渡势已危，北来万马江中驰。阿师起义誓城守，白日不照天王旗。敌氛不灭师不生，刀头热血金光明。睢阳常山亦人耳，安与君父称无情。藏春散人号佐命，杨琏真伽肆枭獍。法门破坏阿修罗，若辈贪利丧佛性。亦有腰金横玉人，画船歌舞西湖滨。发肤尚爱况性命，高位坐使中原沦。呜呼万安区区一头陀，忠义能与姚公俱。风尘物色苦不到，天下英雄无处无。"}