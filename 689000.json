{"id":"689000","title":"感怀三首 王御史度","dynasty":"明","author":"何转书","text":"东昌始捷犒师旋，此外南军溃莫前。一死幸能存十族，寸心私可谢诸贤。莓苔坐石留萧寺，藏菊秋尝失介田。不是博闻黄祭酒，孤忠沦没孰为传。蛟龙窟宅贯丰湖，西北群峰势若驱。谁自圯桥传玉匣，夜当雷雨读阴符。播宁讨贼书三上，刘哱惊魂火一诛。归后东征师顿老，川原从此渐为枯。鹅城东峙接江门，自此南天斯道尊。从祀四公留一席，两朝当轴竟无言。讲坛烟草丰碑没，藜火书声甲第存。怅立湖山閒想像，日令狂简独盘桓。"}