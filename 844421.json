{"id":"844421","title":"张君小琴惠诗二章即和原韵奉答","dynasty":"清末民国初","author":"金武祥","text":"客邸何堪岁月催，幸逢旧雨共追陪。壮怀渐向风尘老，好句都从阅历来。酬韵又添诗草富，衡文更见榜花开。重阳莫作登高赋，且尽筵前浊酒杯。天涯频叹转蓬身，小聚匆匆记早春。相忆曾劳鱼递訉，重逢却值雁来宾。何期两度同游迹，应是三生有宿因。难得忘年交谊笃，只愁欲别又逡巡。"}