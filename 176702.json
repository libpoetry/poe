{"id":"176702","title":"送李制属入蜀","dynasty":"宋代","author":"董嗣杲","text":"君从甬水来，我弃西湖走。共入九江城，又客富池久。相照道义心，不数胶漆友。所嗟迹漂萍，每为世味诱。云何忽舍我，仓卒举别酒。风霜七千里，勇往胆如斗。遡流几换舟，大紧上峡口。谁谓此程迂，机会谅非偶。功名快着力，岂暇殢株守。西陲江山程，大阃人物薮。不日胆略舒，金印落吾手。此别不胜难，临别忍回首。继此旅中交，如君不复有。有笑凭江楼，折赠江头柳。"}