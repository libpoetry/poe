{"id":"1124217","title":"通问赣州留尚书并寄三首","dynasty":"宋","author":"赵蕃","text":"去冬曾作送行诗，岂料重临岁甫移。盍遣德星均四海，愿令竹马快并儿。使君不独符仍剖，刺史还闻节再持。吏治久安民则化，九重于此有深思。畴昔王门耻曳裾，每怀端拜献公书。简编讫补遗忘后，馈赆分沾忧患馀。只信此心无改事，讵知彼谮欲何如。属闻盛府重开幕，适此故山归驾车。陛下胡为先一州，是公岂合久诸侯。东江西江水且涨，南山北山春正浮。促席久思宣室问，都人愿睹翰林游。我家怀玉山之下，亦拟探奇谒道周。"}