{"id":"506918","title":"题张真人鸪峰清暑图","dynasty":"明","author":"杨荣","text":"鸪峰嵯峨几千尺，屹立江南半空碧。仙家正在龙虎深，林壑翛然绝尘迹。茅屋俯瞰峰之阿，石泉飞洒浸垂萝。向来六月不知暑，空翠满襟凉气多。道人时把瑶琴理，流水高山少知己。问谁载酒泛中流，来听清商间宫徵。我生性嗜山水幽，忽见此图清兴留。何当从子问真诀，周览八极寻丹丘。"}