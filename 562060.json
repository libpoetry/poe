{"id":"562060","title":"日苦短辞九章","dynasty":"明","author":"贝琼","text":"日苦短，夜何长，蟋蟀悲鸣在北堂。白露下，河汉明，黄姑织女东西望。抚云和，荐清觞，同心胡为各一方。麟有趾，凤有章，苍姬感之国乃昌。世之微，佞为良，铅利一割投干将。悦巧辞，隳大防，蟾蜍食桂廱毙桑。圣去鲁，轲游梁，道既枘凿徒伥伥。昔少壮，今老苍，朝荣暮歇同舜英。胡不归，阻异乡，孰假以翼今高翔。"}