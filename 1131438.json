{"id":"1131438","title":"夜坐书怀","dynasty":"宋","author":"虞俦","text":"看镜功名不用频，醉乡境界几由旬。何妨走马来为问，纵未成龙亦有神。生计一丝宁挂眼，閒居百事不如人。惊鸿亦有高飞意，姑傍花前过却春。梦觉谁呼小玉频，分灯魔女笑波旬。暮年禅悦浑知味，少日文章岂有神。赤脚玉川容老婢，绿珠金谷漫佳人。玄冥不是梅花主，开尽南枝付与春。"}