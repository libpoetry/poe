{"id":"1127436","title":"和司徒侍中壬子寒食会压沙寺诗二首","dynasty":"宋","author":"强至","text":"四照梨花一色中，他时珍赏有雌雄。高牙就景开芳宴，皓齿停歌诵正风。乐极光阴穷日御，诗成造化夺春工。佳辰不禁祇园火，林杏兼然万点红。金星隐地烁游车，那用行堤更筑沙。官妓趁时簪玉蕊，艺工随分赐银花。每乘此节寻萧寺，全胜当年醉习家。归漾綵舟欢意在，还延宾从尽流霞。"}