{"id":"690768","title":"冬怀八首","dynasty":"明","author":"张煌言","text":"故国玄阴冱未开，萧条景物总堪哀！龙蛇蛰后天方屈，草本凋残地亦灾。秃节谁留苏武窖，名流几上李陵台？宾鸿独解朝宗义，依旧随阳渡海来。九边锁钥断胡烽，醪纩先朝费岁供；猾夏已无秦塞险，防秋岂复汉家封！黄河冻解应回马，碧海波扬欲起龙。寄语金微多旧戍，草枯蓬折为谁从？钟山紫气隔黄尘，石马金凫倍怆神！缩酒不闻供楚子，藏冰空忆典凌人。云寒辇道横毡帐，火照台城卧铁轮。剩有孤臣依汉腊，海天何处答明禋？滇池洱海拱行畿，玉辂遥巡正式微。薏苡林间屯组练，桄榔花底度旌旗。中朝梦远难归节，大泽寒深少赐衣。矫首岭头春信好，南枝争似北枝稀。清角悲笳思黯然，长因沧海问桑田。越王台榭风云暗，禹会冠裳日月鲜。黄屋建时曾割据，朱弓受罢亦依迁。只今冷落蛟螭窟，雪夜徒吟「兔苑篇。」楼船兵甲自群雄，指顾扶桑可挂弓。岂意空填精卫水，频年犹御石尤风。田横避去偏多客，徐市归来恐似翁。见说斗杓回北陆，敢将消息问苍穹！何须南国更招魂，瓯脱江山几处存！豫让有身还未漆，要离无族已先燔。最怜燕子来孤岛，独负梅花到故园。总使须眉仍健在，严风朔雪不堪言！朝暾惨淡夕飙寒，痛饮豪吟且自宽。万里高槎真汗漫，十年长剑总蹒跚。先鞭未许终输祖，前箸何妨借报韩！安得三涂还带砺，却令百粤尽衣冠。"}