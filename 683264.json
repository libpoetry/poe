{"id":"683264","title":"闻警","dynasty":"明","author":"王世贞","text":"羽檄中原旧，戈船下濑新。梦牵兵后信，心死战馀人。缓急俱时见，安危况老亲。飞扬诸侠少，或恐爱风尘。寇盗方如猬，何时望息肩。风烟昏大海，战伐党高天。有信迷凶吉，无家总后先。不堪车马地，肉食共愁年。怕询开府使，秋鬓雪添无。母弟俱依越，妻孥尚隔吴。愁憎双眼在，拙弃一身孤。奋欲长缨请，终军竟弃繻。闻道黄金募，新屯海上兵。败亡谁后殿，剽掠敢横行。战血鼋鼍集，愁魂鸟雀惊。欲归无寸土，何敢论浮生。寇却馀皇上，师逢槜李伤。海波吹欲立，云日照俱苍。实恐游麋鹿，何言异虎狼。中原天渐小，吾计尚茫茫。"}