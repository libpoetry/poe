{"id":"356466","title":"兰陵王·晚阴薄","dynasty":"清代","author":"项鸿祚","text":"晚阴薄，人在酴醾院落。秋千罢、还倚琐窗，花雨和烟冷银索。近来情绪恶，遮莫青春过却。单衣减、沈水自薰，酒病经年怯孤酌。低低燕穿幕，任笺绿绡红，心事难托。柳丝系梦轻漂泊。叹衾凤羞展，镜鸾空掩，思量睡也怎睡着，恨依旧寂寞。妆阁闭鱼钥，怕唱到阳关，箫谱慵学。夜占蛛蟢朝灵鹊，只目断千里，锦帆天角。玲珑帘月，照见我，又瘦削。"}