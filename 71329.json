{"id":"71329","title":"无俗念·参差万有","dynasty":"元代","author":"尹志平","text":"参差万有，尽鸿蒙、一气生成无极。扰扰群情皆有我，寂寂真空非得。有内寻无，无中觅有，谁是知消息。高真方便，唱出玄妙端的。此个隐奥门风，须凭智慧，清静开胸臆。了见元初真面目，岂羡浮华颜色。身寄人间，名收仙籍，不许纤尘惑。神思不动，自来天地难测。"}