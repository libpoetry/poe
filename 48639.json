{"id":"48639","title":"与陈时敏别","dynasty":"明代","author":"杨基","text":"近别会有期，远别易惨凄。一人失意行，众宾颜色低。相顾各无语，握手立大堤。白沙飞轻烟，赤草漫路蹊。灶户八九家，皮肉瘦且黧。再拜谒官长，鹄立无所赍。孤厅如荒邮，壁落新补泥。日没官吏散，角角野雉啼。归来对寒灯，儿女相孩提。虽云去乡国，喜不闻鼓鼙。官卑职易称，牛刀用割鸡。回首华亭鹤，月白露凄凄。"}