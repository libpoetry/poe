{"id":"583592","title":"大椿歌","dynasty":"明","author":"黄衷","text":"画堂清昼光如水，古椿秀色盘烟紫。吐灵纳妙动千年，曾见琼花几回徙。堂前寿母朱颜酡，板舆霞帔弄婆娑。麻姑白鹿时复到，西海青禽岁一过。芳桂分丛截青玉，花露馨风飞宝粟。帝令移向广寒殿，渐看圆影扶疏绿。娇鸾小凤亚枝鸣，香兰瑶草绕根生。谁言呵护非神物，天东老人为应星。长记年年六月八，歌□酬宴长生国。笑倚青苍计海筹，嫦娥双黛将相白。"}