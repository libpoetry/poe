{"id":"810074","title":"解连环","dynasty":"清","author":"张祥河","text":"画帘花午。记娇痴揽镜，未成眉妩。但有情、却怨芳春，笑轻咽歌喉，要瞒鹦鹉。小问侬名，为郎拨、琵琶弦数。甚年时学得，银甲纤纤，背地曾谱。弓弓听伊细步。讶朦胧不辨，三里香雾。问再见、红颊添潮，更胜却环肥，鬓云低俯。烛灺筵阑，最怯是、较量酒户。念惟有、帐纱月煖，麝熏自度。"}