{"id":"974674","title":"洞霄山隐斋","dynasty":"宋","author":"闻九成","text":"馀杭之西天柱峰，下有石洞蟠苍龙。斋居无尘山四合，仙人宴坐空翠中。夜扪北斗罡气接，晨吸东日精光通。醉凌高风驾白鹤，笑视黄庭驱玉童。人间自有赤松子，方外或友洪崖公。丹泉吹阴晓雾碧，野果变色秋山红。献酬且尽琉璃钟，谈笑便是蓬莱宫。肯如金粟衰病翁，散花丈室谈虚空。"}