{"id":"471434","title":"送臧晋叔谪归湖上时唐仁卿以谈道贬同日出关（并寄屠长卿江外）","dynasty":"明","author":"汤显祖","text":"君门如水亦如市，直为风烟能满纸。长卿曾误宋东邻，晋叔讵怜周小史。自古飞簪说俊游，一官难道减风流。深灯夜雨宜残局，浅草春风恣蹴球。杨柳花飞还顾渚，箬酒苕鱼须判汝。兴剧书成舞笑人，狂来画出挑心女。仍闻宾从日纷纭，会自离披一送君。却笑唐生同日贬，一时臧谷竟何云。"}