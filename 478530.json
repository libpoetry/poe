{"id":"478530","title":"遇李生","dynasty":"明","author":"沈周","text":"李生生北方，膂力矜奰屃。桑弓劲如铁，轻引左右臂。短衣猎南山，猛虎俱待毙。官衢多骑劫，一发尝贯二。含笑担其囊，辄补酒家费。小饮三百杯，味薄不足睡。夜半挟金饼，隔楼调邻妓。横行长安中，五陵誇结义。秋暑满溪閤，解衣诧能事。搥床助谈屑，秉烛听未既。众客不敢哗，慑此河朔气。座无杨开府，娓娓当谁为。"}