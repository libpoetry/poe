{"id":"863777","title":"八绝诗 其二 白龙泉","dynasty":"宋","author":"王禹称","text":"崖石何凿凿，渤潏涌山脚。含虚光可鉴，倒影壁如削。瀰漫到前溪，支脉通远壑。白龙乃神物，胡此恋一勺。势能为霖雨，力可兴雷雹。上天未有命，兹焉缩头角。应防困蝼蚁，泥蟠讵敢跃。菹醢曾是忧，豢养殊非乐。亦如君子道，出处贵先觉。吾生苦迁谪，未免郡政缚。偶来泉畔坐，感兴题秋箨。斗薮缨上尘，试就清涟濯。聊将一掬水，洗我面惭怍。日暮不忍归，风埃满城郭。"}