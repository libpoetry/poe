{"id":"157866","title":"守岁行·一年辛苦岁终成","dynasty":"宋代","author":"舒岳祥","text":"一年辛苦岁终成，夜杵相闻晓甑香。缸面浮蛆初滃滃，小槽压作春檐鸣。东邻麦磨连日响，饼料已蒌牙长。磨刀霍霍割红鲜，银鬣翻光趁湖上。岁阑无事且招邀，邻曲披榛共来往。为言今岁胜去年，来岁应须更胜前。去年除夜各走险，荒村千里无人烟。今年山舍一炉火，妻子甥孙相对坐。巷翁里媪在眼前，共酌瓦盆行果蓏。只怜旧岁去无还，惜此须臾未去间。多情一宿尚难别，况是相同一岁阑。固知无计得留驻，只怕眠中不知去。添灯续火甚殷勤，起写桃符觅诗句。"}