{"id":"311013","title":"陌上花·胡玉叔席上闻歌","dynasty":"现代","author":"邓潜","text":"当筵一曲春心，聊写百梅仙馆。本自无情，红豆暗穿心眼。枨枨逻逤花枝怨，帘外东风吹颤。任风情、逗露白头无分，自浇金盏。也知君、有托行云遏处，抽得千愁如茧。谱定群芳，评泊几家莺燕。旧人难遣何戡老，小影贞元重见。怕霓裳、梦里广寒宫冷，有人肠断。"}