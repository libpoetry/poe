{"id":"1068563","title":"题李成山水","dynasty":"宋","author":"王安中","text":"五日十日一水石，此言虽工盖其迹。请看天地开辟初，岂铸日魂镕月魄。忽然而成随所遇，纳护风云元满肚。吐为千偈口澜翻，游戏法中同一趣。李侯落笔风烟气，妙处欲回真宰意。扁舟不动水粘天，落日孤明山若倚。断猿吟挂清枫林，涧松倒卧犹十寻。白鸥似作终老计，浮云自在年何深。由来神品完天力，一抺江流吞万碛。寸量尺度但形摹，画史如山尔何得。贵人费尽千黄金，宝奁玉轴谁敢争。一声常卖落公手，世间得丧谁亏盈。我生懒率更疏放，只有幼舆岩石相。它时真作画中人，傥辱书来问无恙。"}