{"id":"661419","title":"读钓台集","dynasty":"明","author":"史鉴","text":"子陵遁世士，因乱在齐邦。羊裘物色中，三徵往帝乡。傲睨帝王尊，唾视名利场。辞荣良足钦，适用非所长。观其卧床对，岂不由衷肠。愿从巢父流，接迹颍水阳。诏许放还山，于焉渔且耕。君臣义交尽，故旧情靡忘。希文守兹郡，披榛吊颓荒。饰词荐蘋藻，伐石铭文章。节礼两言立，日月可争光。如规莫加圆，如矩莫加方。后贤务新奇，论议太低昂。遂令礼贤举，造化聚讼端。唯陵固汉人，清节起东京。况之三代士，斯言殊未当。逝者如有闻，应亦以为平。遥遥望云山，永言多慨慷。"}