{"id":"1131301","title":"太上皇帝圣体清康老母进封信安郡太夫人适斋除敷文阁学士有诗为贺次韵","dynasty":"宋","author":"楼钥","text":"清朝孝治古无伦，通籍推恩总及亲。八秩升班惟二老，九龄拜命更何人。春初庆席欢犹在，岁晚宸纶喜共新。须信长年多富贵，祇因同见会昌春。吾母年高绝等伦，痴儿何幸得荣亲。九重锡类真千载，八座承恩只一人。共仰外门流庆远，喜同介弟宠光新。两家盛事人争贺，和气薰为腊里春。"}