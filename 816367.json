{"id":"816367","title":"感怀三首","dynasty":"清","author":"黄遵宪","text":"世儒诵《诗书》，往往矜爪嘴。昂头道皇古，抵掌说平治。上言三代隆，下言百世俟。中言今日乱，痛哭继流涕。摹写车战图，胼胝过百纸。手持《井田谱》，画地期一试。古人岂我欺，今昔奈势异。儒生不出门，勿论当世事。识时贵知今，通情贵阅世。卓哉千古贤，独能救时弊。贾生《治安策》，江统《徒戎议》。有《清》膺天命，仁泽二百年。圣君六七作，上追尧舜贤。熙隆全盛时，盖如日中天。帷闼外戚患，干戈藩镇权。煽虐奄人毒，炀灶权臣奸。百弊咸荡涤，王道同平平。迩者盗潢池，神州洿腥膻。治久必一乱，法弊无万全。谓由吏惰窳，亦坐民殷阗。当世得失林，未可稽陈编。儒生拾古语，谓当罪己愆。显皇十一载，忧虞怵深渊。拔擢尽豪杰，力能扶危颠。惟念大乱平，正当补弊偏。且濡浯溪笔，看取穹碑镌。吁嗟两楹奠，圣殁微言绝。战国诸子兴，大道几灭裂。劫灰出秦燔，六籍半残缺。皇皇孝武诏，群言罢一切。别白定一尊，万世循轨辙。遗书一萌芽，众儒互拾掇。异同晰《石渠》，讲习布绵蕝。戴凭席互争，五鹿角娄折。洎乎许郑出，袖然万人杰。宋儒千载后，勃窣探理窟。自诩不传学，乃剽思孟说。讲道稍僻违，论事颇迂阔。万头趋科名，一意相媚悦。圣清崇四术，众贤起颃颉。顾阎辟初涂，段王扬大烈。审意得古训，沈晦悉爬抉。读史辨豕亥，订礼分袒袭。上溯考据家，仅附文章列。儒于九流中，亦祇一竿揭。矧又某氏儒，涂径各歧别。均之筐箧物，操此何施设？大哉圣人道，百家尽囊括。至德如渊骞，尚未一间达。区区汉宋学，乌足尊圣哲。毕生事赞仰，所虑吾才竭。"}