{"id":"484828","title":"穆陵行","dynasty":"明","author":"高启","text":"楼船载国沉海水，金槌昼入三泉里。空中玉马不闻嘶，日落寝园秋色起。鱼灯夜灭随户开，弓剑已出空幽台。髡胡暗识宝气尽，六陵松柏悲风来。玉颅深注驼酥酒，误比戎王月支首。百年帝魄泣穹庐，醉骨饮冤愁不朽。幸逢中国真龙飞，一函雨露江南归。环佩重游故山月，冬青树死遗民非。千秋谁解锢南山，世运兴亡覆掌间。起辇谷前马蹄散，白草无人浇麦饭。"}