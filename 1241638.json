{"id":"1241638","title":"煌煌京洛行","dynasty":"元末明初","author":"刘基","text":"齐讴且辍唱，吴趍亦停声。请君倾耳听，听我歌洛京。京洛何煌煌，卜宅自周王。五服画九州，兹惟土中央。用文四战地，恃德不恃强。叔世道虽微，灵源泻流长。汉祖殪秦项，定都由子房。马上得天下，继周焉敢当。光武起白水，龙飞扫搀抢。应天顺民心，戡暴安痍伤。冕旒正宸极，圭组崇俊良。功臣列爵土，循吏劝耕桑。诏书报臧马，玉关闭西羌。周严播高风，卓鲁树甘棠。廷无乳虎伏，邑有驯雉翔。涓涓醴泉液，烨烨朱草芳。继体更贤能，守成不踰常。南郊尊上帝，宗祀亲明堂。辟雍养耆德，灵台观祲祥。南宫画元勋，东观昭文章。诗书母后训，淫侈蕃封防。百年天再辟，四帝日重光。倾昃自满盈，宴安生怠荒。刑官窃威柄，义士死道旁。衅积千里草，祸成一星黄。大命始不挚，馀晖尚悠扬。典午亦有初，言治称太康。用人混哲否，孽芽出萧墙。兄弟相啖食，同气成豺狼。金墉岂不固，清谈漫洋洋。妖星入太极，胡雏登御床。铜驼荆棘没，寝庙狐狸藏。落日照西城，寒云归北邙。轘辕无人行，伊洛广且长。衰荣若旦暮，道德信金汤。殷勤京洛篇，厥鉴不可忘。"}