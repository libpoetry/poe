{"id":"271065","title":"沁园春·乌有园林","dynasty":"清代","author":"宋琬","text":"乌有园林，幻耶真耶，其如墨庄。问陈家结绮，空余眢井，隋宫锦树，但有垂杨。孝子追思，悲深肯构，杖履依稀不暂忘。归来些，在阆风之圃，广漠之乡。谁言大壑舟藏。况电马飙车鲜定方。譬生前嗜芰，无忘屈到，没而尸祝，不替庚桑。神所凭依，精魂来往，月榭风轩白石床。真佳话，似桃源鸡犬，未是荒唐。"}