{"id":"1116188","title":"刘希颜持节按县招维心舟中小酌次维心韵","dynasty":"宋","author":"沈与求","text":"大艑浮溪曲，华旌映道周。劳农才彻警，问俗偶成游。王事今云棘，官称古号遒。正须哀疾苦，辄莫诧防秋。随处喧铜马，何人炫木牛。轻捐小山句，急捍大江流。行迈心疑醉，周爰事喜谋。招呼隐君子，高浪兀虚舟。故国真如寄，馀生宛若浮。巢鸠不护鹊，池凤肯容鹙。老木低春水，孤花带晚洲。杯行应酹我，知复念幽忧。山林怀独往，图史纵旁搜。此士俗间忌，吾侪句里求。大篇终寡和，小酌漫相酬。脚踏溪流乱，端能醒客愁。大邦通间道，小县得中休。交分伤离合，王程惜去留。索居垂老矣，剧饮尚能不。倦夜评今古，谁怜貉一丘。"}