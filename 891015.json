{"id":"891015","title":"别眉山源上人","dynasty":"宋","author":"员兴宗","text":"我生喜际招提客，欲宜沤幻了尘色。偶然挥斥仍六极，无相光中岂南北。上人得我慰寂寞，相与含笑了一默。生死夺机无瞬息，禅谈鹘落霜后翼。中间鹄鹄露白黑，我欲角角急不得。终朝为子写胸臆，回首江山忘乡国。相看一梦非空质，山风吹衣马去枥。君不见九华虽堕名利场，逢人也解吞荆棘。"}