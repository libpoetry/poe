{"id":"769480","title":"水龙吟  分韵赋白芍药得后字","dynasty":"清","author":"王鹏运","text":"倚阑独殿群芳，肯将颜色随红瘦。冰壶凝液，玉槃承露，蝶窥蜂逗。压架酴醾，吹帘柳絮，影迷阶甃。怅彩鸾信渺，月斜烟淡，知甚处，香来骤。歌舞扬州最好，正春浓、琼花开后。含颦欲语，将离有恨，粉痕微皱。和露簪馀，娇分素靥，酥凝纤手。只鬓丝老去，西园寂寞，把韶华负。"}