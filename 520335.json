{"id":"520335","title":"予尝读正蒙诸书而仰止横渠久矣兹过郿阳适道先生故居因询左右乃知先生祠墓在镇遂以瓣香致敬祠下且留一律以寓诚云","dynasty":"明","author":"朱诚泳","text":"孙吴佛老谩须评，易道深研见理明。学术有心期圣代，井田无计到苍生。两铭文字仪刑地，一瓣春秋报享情。此日我来应下拜，泰山何啻仰高名。"}