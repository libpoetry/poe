{"id":"267098","title":"中秋夜见月而复蚀慨然而作","dynasty":"现代","author":"石维岩","text":"纤云四卷虚秋涛，一轮飞山山不高。山城寥寂鼓吹绝，满眼江湖归心舠。平生羁旅适节物，何与邦国分丝毫。袁渚庾楼但陈迹，我每踌躇首为搔。异代清谈召夷祸，后来排媢亦相遭。未是陆沉皆尔汝，坐令漂泊到吾曹。况复世难迫旦暮，九州万国悬旂旄。覆翻云雨无不可，猥肯亮话争时髦。今宵何事还投醪，琼京玉宇埋蓬蒿。夸蛾负山帝所挠，羿弓刚斧无由操。请我将军莫自牢，俄顷洛兵著白袍。苍水使磨莹赤绦，龙伯人连钓金鳌。赤龙黑鸟纷腾逃，刳划暇蟆薰天臊。收拾星河光破碎，重辉层巅百仞濠。老夫东野寒虫号，化为太白峨眉豪。不作玉川来下涕，不用昌黎讥贪饕。嗟哉言诞而心劳。"}