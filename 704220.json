{"id":"704220","title":"秋思二首","dynasty":"明","author":"蔡宗尧","text":"长莎肥马映征轩，飞骑边头入报喧。只见烟尘从远碛，不知胡虏猎平垣。残兵破鼓伤辽水，绝塞悲笳泣楚猿。最是书生犹将略，属镂赐后竟谁言。断云残柳接狼烟，极目氛埃自黯然。紫塞苍茫能立帜，黄河容易可投鞭。须知据险人持戟，莫使冲风马避膻。胜算终摧高阙耸，遥藩荒破犬羊天。"}