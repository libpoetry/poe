{"id":"1226559","title":"集杜句述怀寄见心书记","dynasty":"元","author":"至仁","text":"宿鸟恋本枝，南雁意在北。飘飘愧此身，一岁四行役。所忧盗贼多，不独冻馁迫。东下姑苏台，残年傍水国。金银佛寺开，信美无与适。细人尚姑息，贤者贵为德。之子白玉温，令我心悦怿。晤语契深心，洞彻有清识。学贯天人际，溟涨与笔力。神功接混茫，风雷缠地脉。灵芝冠众芳，冰壶动瑶碧。紫燕自超诣，尤异是龙脊。流传必绝伦，许与必词伯。喧争懒著鞭，飞腾知有策。吾道属艰难，鸾凤有铩翮。天门郁嵯峨，乘槎断消息。干戈尚纵横，道路时通塞。顾惟鲁钝姿，养生终自惜。桃源无处寻，黎民糠籺窄。故国莽丘墟，梦归归未得。怅彼高飞禽，何以有羽翼。匡山读书处，宿昔长荆棘。阴房鬼火青，战地骸骨白。骨肉恩书重，看云泪横臆。西江万里船，终当挂帆席。天寒鸧鸹呼，北风破南极。梅花已飞翻，节序昨夜隔。感激在知音，书此豁平昔。"}