{"id":"432827","title":"梅园探菊同严肖兰花间小饮二首","dynasty":"近现代","author":"侯学愈","text":"山楼屈曲幂层阴，璀璨繁英耐细寻。乌桕林边霜乍染，败荷叶上雨初沈。菁华谁撷家丞实，淡泊能知隐士心。愿葆幽贞同晚节，暂时相对涤尘襟。三径翛然足自娱，一畦秋色正清腴。霜枝露叶花高下，瘦蝶寒螀梦有无。篱落日斜还抱瓮，池亭月上屡倾壶。此间便是柴桑里，桐帽棕鞋称老夫。"}