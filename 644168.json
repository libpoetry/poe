{"id":"644168","title":"长安道","dynasty":"明","author":"释宗泐","text":"长安大道八达分，道旁甲第连青云。夜月长明七贵宅，春风偏在五侯门。贵侯势焰不可炙，烈火射天天为赤。家僮尽卫明光宫，侍史皆除二千石。一朝盛衰忽颠倒，夜月春风亦相笑。凤笙龙管坐不来，又向东家作新调。东家车马日已多，向来宾从无经过。贵贱交情总如此，翟公何事叹雀罗。"}