{"id":"620222","title":"寿研歌","dynasty":"明","author":"黄锦","text":"佽飞拔剑何雄伟，直入龙潭截龙尾。老骨年来化石麟，西郊夜半啼山鬼。俗眼经过置道傍，良工一见神飞扬。运斤电雷出倏忽，开函波澜生辉光。龙蟠凤翥风云变，艺苑词场恣鏖战。定价无论十五城，著书已足三千卷。管城秃尽瘗山丘，黑子临岐泪不收。何似石乡老居士，白头犹拜寿亭侯。"}