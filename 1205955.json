{"id":"1205955","title":"夜坐怀孝常","dynasty":"元","author":"周砥","text":"待月下石壁，罢琴竹间亭。坐绝百虫响，旅怀才夜宁。天高玉露泻，草木流晶荧。四山湛秋色，万物无隐形。风蝉抱叶落，雪鹄迎云停。此时西涧人，柴门久已扃。谁同展清会，念此风泠泠。世难避空谷，忧思同醉醒。偶适不为贵，人生易漂零。茫茫河汉流，荧惑光众星。干戈未衰息，前途杳冥冥。岁晏有结托，东去浮沧溟。"}