{"id":"807635","title":"石州慢  冬日舟过亳州旧居有感","dynasty":"清","author":"陈维崧","text":"黄叶村中，绿水湾头，帆影零乱。小桥夹浦，依稀认有，旧时庭院。小楼还在，记得人在楼中，而今凝望如天远。烟里歇吴舲，似迷巢林燕。凄恋。閒敲画榜，遥指红墙，百端思遍。可惜满园槲叶，半河菱蔓。负暄邻叟，两两私语茅檐，料他也为王孙叹。摇橹过前汀，惊水禽飞散。"}