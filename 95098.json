{"id":"95098","title":"正月十二日游东坡白鹤峰故居其北思无邪斋","dynasty":"宋代","author":"杨万里","text":"诗人自古例迁謪，苏李夜郎并惠州。人言造物困嘲弄，故遣各捉一处囚。不知天公爱佳句，曲与诗人为地头。诗人眼底高四海，万象不足供诗愁。帝将湖海赐汤沐，堇堇可以当冥搜。却令玉堂挥翰手，为提椽笔判罗浮。罗浮山色浓泼黛，丰湖水光先得秋。东坡日与群仙游，朝发昆阆夕不周。云冠霞佩照宇宙，金章玉句鸣天球。但登诗坛将骚雅，底用蚁冗封王侯。元符诸贤下石者，秪与千载掩鼻羞。我来剥啄王粲宅，鹤峰无恙江空流。安知先生百岁後，不来弄月白苹洲。无人挽住乞一句，犹道雪乳冰湍不。当年醉里题壁处，六丁已遣雷电收。独遗无邪四个字，鸾飘凤泊蟠银钩。如今亦无合江楼，嘉佑破寺风飕飕。"}