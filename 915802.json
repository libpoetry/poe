{"id":"915802","title":"谢曹宗臣惠双溪集","dynasty":"宋","author":"杨万里","text":"君不见东阳沈隐侯，君不见宣城谢玄晖。两处双溪清彻底，二子诗句清于溪。千载却有曹夫子，天借古人作诗地。家在东阳宝婺边，官在宣城莲幕里。溪光滴作两眼明，溪秀吐作五字清。开卷看来掩卷坐，词波跳作双溪声。无人写作双溪操，收拾新篇句中妙。莫将沈谢鸿雁行，便与猗那荐清庙。"}