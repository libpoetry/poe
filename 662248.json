{"id":"662248","title":"残莺歌","dynasty":"明","author":"石宝","text":"贱子歌残莺，莺歌声递续。负此垂杨阴，明朝日月促。宛转复迟回，莫是离人曲。似恨上林枝，春啼犹未足。玉堤几度听凄清，半是湘灵鼓瑟声。朝桃花上音难写，暮雨台中梦不成。幽谷东头乔木近，殷勤更奏商弦引。征马踟蹰泪暗垂，芳心郁结愁难尽。残莺复残莺，羁怀今夜生。茫茫海角难求友，漠漠天涯谁有情。须知不是乌衣比，空烦王谢堂中耳。今人惟有名利亲，不爱清秋爱暮春。老舌如簧君莫惜，堤防利口能黄白。"}