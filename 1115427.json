{"id":"1115427","title":"暮热游荷池上五首","dynasty":"宋","author":"杨万里","text":"玉砾金沙一径长，暑中无处可追凉。独行行到荷池上，荷不生风水不香。寒甃千寻汲井花，病身一浴不胜佳。追凉不得浑闲事，烧眼生憎半幅霞。细草摇头忽报侬，披襟拦得一西风。荷花入暮犹愁热，低面深藏碧伞中。也不多时便立秋，寄声残暑速拘收。瘦蝉有得许多气，吟落斜阳未肯休。空中斗起朵云头，旋旋开来旋旋收。初作䰒松松树子，忽成髣髴柳花毬。"}