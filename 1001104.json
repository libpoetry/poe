{"id":"1001104","title":"还守台州次陆务观赠行韵","dynasty":"宋","author":"曾几","text":"蝉噪高柳岸，鹭飞远沙汀。萧然感予怀，清静游神庭。老树失故绿，残芳谢微馨。胡为趣召节，日日晨昏星。放缆西兴渡，落帆浙江亭。恭惟陛下圣，万国瞻仪刑。黼座悬日月，孤灯耿荧荧。况复如许病，自知不能廷。所以乞闲散，庶几守沈冥。方虞秋霜严，翻得春露零。再闻芸草香，一洗海物腥。父老喜我来，无异化鹤丁。儿童喜我来，小驷骑青青。谅有隔生契，不然定谁令。四海习凿齿，几年读书萤。新诗中律吕，虽美无人听。鸣声勿浪出，坐待轩皇伶。"}