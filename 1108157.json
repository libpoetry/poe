{"id":"1108157","title":"水村二首示友人","dynasty":"宋","author":"刘一止","text":"浮花荡漾青蘋小，绿柄攲垂剪刀草。朝从港东暮港西，采花撷草无尽期。秋光有尽意无尽，万马奔腾山作阵。眼中未饱公莫回，饥肠作恶如鸣雷。张公一生云水客，往岁孤踪寄苕霅。故人刺史眼为青，愿为泛宅浮清泠。当时鸥鸟难问迹，尚有水村名泊宅。碧蓑青笠宁在无，公今仙去当传余。"}