{"id":"884636","title":"送砚与周宰","dynasty":"宋","author":"朱翌","text":"巧匠斲山取山骨，媪神拱手不敢惜。因隆作防洼作池，以金为声玉为质。藉以绨衣便挈携，置之乌皮长拂拭。忆昨随计西入关，太学三年同寝食。晨昏缀缉困蝇头，岁月磨研取鸡肋。时来偶题千佛经，吾自无功子何得。祇今懒慢大可笑，身外了然无一物。经时不脱管城帽，子宜不赐汤沐邑。我今容子乞身去，却到安宜宰君室。宰君真是潇洒人，文章机杼乃自出。陈玄毛颖费追呼，子坚而厚宜比德。从兹去给上方札，便当入珥螭坳笔。切勿劝草封禅书，亦莫上献开边策。愿君发明错与谊，昨奏条画今所急。忠言谠论闻四方，砚乎汝为不失职。"}