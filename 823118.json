{"id":"823118","title":"海天阔处 挑耳","dynasty":"清末近现代初","author":"赵熙","text":"妙音新透清虚，静凭风日当窗几。到深深处，作泠泠响，会愔愔意。铁拨鹍弦，铜仙蝉蜕，鸿蒙初地。扫闻根净尽，洞天无垢，仙人障，层层启。也爱痴聋风味，奈螉螉飞蚊膜里。杳然探入，麻姑鸟爪，痒时搔背。坐领无言，梅花香候，鼠膏慵冶。笑小王都尉，底须磨剑，割乖龙耳。"}