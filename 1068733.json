{"id":"1068733","title":"草堂","dynasty":"宋","author":"宋京","text":"君不见少陵草堂背西郭，浣花溪水流堂脚。竹寒沙白自凄凉，莫问四松霜草薄。入门好在乌皮几，公去不归换邻里。西岭千秋雪书消，舍北泥融飞燕子。祇今桤木平桥路，笼竹和烟杂江雾。野僧作屋号草堂，不是柴门旧时处。诗坛今古谁能将，艳艳文章光万丈。安得英才擅品量，当使公居摩诘上。"}