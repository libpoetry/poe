{"id":"594988","title":"从军行","dynasty":"明","author":"欧大任","text":"汉家斥候漠东西，边尘万里暗鼓鼙。青海冻天胡雁断，阴山敕勒代马嘶。夕烽忽照甘泉殿，苦雾妖氛沉不见。官家秉钺赐康侯，将军受律出燕甸。贺兰鏖击嘉峪关，朔方扼险云中县。右地周袪更合营，左贤设伏仍邀战。旄头直北夺祁连，五道分麾度碛烟。三令五申严后劲，九门八阵集中坚。军中吹角鸣鼍急，十万长驱谁不前。黄沙一夜边风起，别部昆弥渡辽水。卷甲遥搴豹尾旗，搜兵荡扫龟沙垒。凭怒投鞭沧海头，凿空纵猎之罘里。小堪衅鼓骨都血，掷以膏原余吾髓。东师奏凯西未平，诏移玉帐征不庭。尺组便能系老上，丈矛频走收先零。剑挥莲萼行间照，笛散梅花戍后听。枕戈夜夜交河月，列阵朝朝太白星。左插忘归右繁弱，尚馀三箭报朝廷。誓欲亡胡胡已尽，封侯催铸黄金印。从军行行乐何如，振旅归来入里闾。匈奴自昔无长策，愿上君王实塞书。"}