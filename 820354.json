{"id":"820354","title":"南浦  梅花","dynasty":"清末近现代初","author":"杨圻","text":"梅花开了，倚雕栏相对酒初醒。几点小山寒翠，寂寂锁閒庭。翠被安排睡也，听玉龙吹澈怨江城。但如今不管，暗香阵阵，疏影更轻轻。斜月半明半暗，到窗前夜已过三更。故国空江残雪，归梦不胜情。为间水边风底，立黄昏几度冷清清。料一番消瘦，画楼如水点银镫。"}