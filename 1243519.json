{"id":"1243519","title":"云?天民独乐歌","dynasty":"元末明初","author":"叶颙","text":"云?天民身健武，屈指今年七十五。衰鬓凝霜暖不消，吟眸掣电明堪睹。耳聋尚可听箫韶，舌在犹能话今古。风标凛凛瘦如松，意气堂堂狞似虎。生平快活不识愁，祗有攒眉作诗苦。得句狂呼笑点头，论文猛拍忙搔首。栖林玄鹤为惊飞，出岫白云俄退走。梅边竹笛半醉吹，石上桐琴一长抚。饭后欢陪夜月游，饮酣喜对春风舞。常呼晨雾锁松扃，远引寒泉环竹户。困寻陆羽写茶经，闲访陶潜抄菊谱。人间俯仰计总非，目下恩荣乐宁久。何如丘壑了馀生，渴饮饥餐饱摩肚。儿学躬耕仆饭牛，归而斗酒谋诸妇。客至从嗔不与言，坐对蓉峰懒开口。不将踪迹出人前，高眠月岭烟霞坞。已知身世足优游，唯愧乾坤无报补。呵呵呵呵真草莽，收拾闲名莫辜负。从教世俗骂痴狂，任彼时人笑愚鲁。"}