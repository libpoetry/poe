{"id":"318305","title":"木兰花慢·咽风邻笛起","dynasty":"现代","author":"饶宗颐","text":"咽风邻笛起，蓦回首、变凄清。叹隙驷难留，尘笺宛在，休话朱明。花塍。胜流莫继，算呕心、千载有馀情。牢落关河隔世，故山猿鹤堪惊。飘零。江国正冥冥。荒服戴盆行。剩紫霞凄抱，独摅孤愤，强忍伶俜。沧溟。短窗破梦，听寥天、哀雁不成声。望断南云万里，一杯还荐芳馨。"}