{"id":"797088","title":"高阳台 癸丑初春西堂重有感","dynasty":"清","author":"钱斐仲","text":"断藕牵丝，兜萤借扇，方庭笑语惺忪。青粉墙高，一痕月浪先冲。追凉爱傍高荷立，夜阑时、露重香融。恁匆匆，才褪红衣，便动西风。夭桃定是多情种，自探芳人去，冶萼羞红。悄悄池台，禁它细雨濛濛。当时剩有苍苔地，这回来、苔也无踪。恨重重，漫绕回廊，忘了西东。"}