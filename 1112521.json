{"id":"1112521","title":"子温侄用再闻诵新作突过黄初诗作十诗见遗辄勉强次韵","dynasty":"宋","author":"张扩","text":"小人无远谋，湮没如湛辈。胸中气奄奄，垂尽鼓一再。安知翰墨场，李杜凛然在。文章作甘棠，百世负遗爱。退休小得计，耳冷百不闻。戎马叵奈何，四郊尚兵氛。眼中习主簿，才似李将军。小试未为屈，有君如华勋。十年功名心，客枕寄归梦。众中不卓立，老大复何用。收身入禅寂，蔬茹饱僧供。蛙鸣谁官私，聊欲当弦诵。大道昔彫丧，夷涂日荒榛。进无活国谋，俯仰多由人。人生几何时，夜旦互相因。往者不可作，未妨来日新。国风久沦亡，毛郑纷六凿。譬如秋水篇，破坏向与郭。千年见渊明，五字配前作。谁传古人诀，定自顾方略。吾诗窘时穷，章句羞拙讷。君诗非吾偶，齐大轻郑忽。雷门不敢过，西施忌唐突。政当就阿戎，谈天搜理窟。赠篇最崛奇，披读辄三过。巧如娲皇手，五色补天破。珍宜宗庙享，净戒儿女涴。谁能续离骚，且用追楚些。达人云间鹤，初不谋稻粱。渠有酒百壶，买舟从伯郎。世间乳臭儿，衣服誇玄黄。岂识卫叔宝，胸中无膏肓。躬耕良苦辛，十亩手自锄。我穷分定耳，矧复怜封胡。君今未三十，诗声殿黄初。后生要努力，勿及几杖扶。连门水竹居，照映麋鹿姿。子戴靖节巾，得我如远师。花黄催重九，羽葆杂金规。未能沽酒饮，且赋止酒诗。"}