{"id":"1116603","title":"端午帖子词：皇帝阁六首","dynasty":"宋","author":"苏轼","text":"盛德初融后，潜阴未姤时。侍臣占易象，明两作重离。采秀撷群芳，争储百药良。太医初荐艾，庶草验蕃昌。微凉生殿阁，习习满皇都。试问吾民愠，南风为解无。西槛新来玉宇风，侍臣茗碗得雍容。庭槐似识天颜喜，舞破清阴作两龙。讲馀交翟转回廊，始觉深宫夏日长。扬子江心空百鍊，只将《无逸》鉴兴亡。一扇清风洒面寒，应缘飞白在冰纨。坐知四海蒙膏泽，沐浴君王德似兰。"}