{"id":"1227338","title":"寄题疏山寺半閒禅房","dynasty":"元","author":"何中","text":"往时沿溯盱毋川，李花阴阴曾系船。丰茸沙草取幽径，叩关一礼白云禅。千柱空廊绝人迹，苍苔乱点飞红妍。松香四袭翠滴雨，江影半侵明映烟。鹳鹤流声出岩谷，轻霏忽散风锵然。长哦欲写不能就，每寄清梦时周旋。秋风吹空客如仙，名山有记持相传。乃知昙花解重现，弹指一瞬五百年。经阁香台雪几春，戏成小果留人天。先师吾乡白云寺，卓锡尚令题榜鲜。半间之半可著我，呼童亟办青行缠。身前旧境馀一念，定许邻舍香茅编。"}