{"id":"826131","title":"摸鱼儿","dynasty":"清末近现代初","author":"叶恭绰","text":"甚无端、茫茫情海，掀天波浪如许。刺船风引三山近，清浅蓬莱终古。愁万缕。剩欲写璚笺，青鸟传言阻。银河莫渡。任槎泛归来，支机问取，消息在何处。寻芳侣。载酒都无情绪。蔫红吹尽休顾。流霞一盏难消受，何况碧桃千树。春且住。见说道、人间莺燕嗟迟暮。鸳鸯不语。但飞去飞来，柔香占取，头白恋烟雨。"}