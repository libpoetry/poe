{"id":"812796","title":"满庭芳 六客堂","dynasty":"清","author":"吴绮","text":"绮阁东偏，红亭中峙，重经六客停骖。庭前松柏，曾听主宾谈。南极光芒不见，重逢处、绿鬓毵毵。今朝也、苕溪月满，此会已成三。坐中词客在，张华冀北，庾信江南。把玉壶再酌，锦字还探。独有枯槎入画，星缠里、醉倒双柑。东风起、檐花落井，红影笑春酣。跨虎英风，雕龙华胄，西河代有雄才。杨乌奇字，得自蕊渊来。多少经纶心事，向寒塘、暂葺茅斋。梅花里、牙签万轴，长啸独登台。舒怀今古际，谁为管乐，谁是邹枚。只孔家残壁，不受秦灰。但得一编牛角，朗吟处、奔走风雷。功名事、青箱满贮，玉树况盈阶。马去金台，鸿飞玉塞，昔曾燕市经过。青楼醉卧，满眼酒人多。忽地星分湖海，残梦醒、蚁散槐柯。归来后、相逢渐老，华发对山河。婆娑当此际，漫言学易，且自高歌。况杯浮药玉，筝倚裙罗。笑问神仙富贵，吾侪事、肯自蹉跎。君知否、当年陶侃，壁有化龙梭。"}