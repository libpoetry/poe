{"id":"670109","title":"送子相","dynasty":"明","author":"李攀龙","text":"自作白云郎，未厌沧洲意。偶然薄禄混风尘，论交千里贤豪至。元美翩翩多奇气，南越梁生亦雄视。二子招携从此逝，尔今卧病缘何事。绿鬓还乡已壮游，锦帆十月下扬州。移家好住昭明楼，种瓜莫羡东陵侯。文章万古垂大业，富贵浮云非所求。知君林壑百不忧，图书四壁高枕秋。世人那识淮海士，须行便为名山留。丈夫义岂辱颜色，使我摧眉去即休。安能訾哫向权势，咄唶空令达者羞。夙昔竟寥阔，后来复泱莽。相看一别雨坠天，他时神剑来精爽。既言郊薮走麟凤，朝廷宁得无吾党。卿也抽簪且偃仰，渔阳日影黯如黡，蓟门雪花大于掌。马上燕歌变徵声，壶中酒尽君当往。"}