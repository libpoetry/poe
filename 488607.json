{"id":"488607","title":"寿叔母朱孺人六十初度","dynasty":"明","author":"佘翔","text":"天马山中多峭石，淩云带雪几千尺。朱家卜世住其间，丈夫女子声赫奕。孺人婉娩适佘郎，一朝先逝称未亡。上事公姑下抚子，瑩然皎洁等秋霜。乃今行年且六十，有子承欢孙玉立。华堂开燕进瑶觞，紫芝晔晔青鸾集。君不见扶桑之东沧海流，潮汐何曾一日休。朱家有女佘家妇，名并江山万古留。"}