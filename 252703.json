{"id":"252703","title":"瑞鹤仙·重九","dynasty":"现代","author":"林修竹","text":"晚秋逢九日。正怜醉酿寒，叶红山碧。襟怀感萧瑟。恰登高眺远，邀宾携客。快游双屐。赏重阳、飞觞雅集。插茱萸、应想明年，来此会知谁适。更忆。参军落帽，顷刻文成，捷才无匹。东篱彭泽。忽来送酒衣白。重阳寻佳话，风流高雅，千载犹如面觌。就黄花、瘦极西风，饱餐秀色。"}