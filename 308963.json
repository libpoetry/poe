{"id":"308963","title":"选冠子·白露","dynasty":"现代","author":"赵熙","text":"水气凝珠，仙心浓夜，月明葭渚苍苍。把有情纨素，顿换了无情，被谪空房。沆瀣绿荷，香透罗衣，叶叶生凉。傍篱根清坐，无穷心事，都付寒螀。算半年、梦境笳声里，渍方诸泪点，如此红羊。嗟未来身世，任天南地北，我住何方。前路问铜仙，秪衰兰送客咸阳。剩秋娘一笑，黄菊花开，依样成霜。"}