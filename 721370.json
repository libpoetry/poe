{"id":"721370","title":"次答张损持太史二首","dynasty":"明末清初","author":"陈恭尹","text":"蓬蒿三径谢芳荪，轩盖何期枉见存。忆鲙几时归海上，吹箫曾记到吴门。斗牛剑合元同气，南北潮生各异痕。犹有一人知己在，五羊城下旧虞园。名成仍复爱三馀，香水溪边更结庐。养疾旧承天子诏，传家元有老人书。游多胜赏频高会，世诵新篇满比闾。山月渐凉清露下，小园秋草欲教除。"}