{"id":"608363","title":"杪夏集徐园","dynasty":"明","author":"区大相","text":"命侣出皇坰，税驾水之浒。高下见林莽，飞潜散鳞羽。维时夏秋交，凉风变徂暑。棱棱霜台俊，幽期协心许。选胜匪自今，兹游亦已屡。追念向来辈，无一今晤语。花木识故蹊，池亭非旧主。芳塘未改流，颓城尚遗堵。转盼即陈迹，况复论终古。我闻达士说，天地为逆旅。何者是长物，而能久留处。浮白且尽觞，谈玄但挥麈。一醉兀自然，此外非吾取。"}