{"id":"61049","title":"除夕短歌","dynasty":"明代","author":"程可中","text":"蜡月全晦岁华暮，原烧偷青春微露。突冷连朝待束薪，床空半夜抖残絮。年年逼除贫泥人，今岁颇得贫中趣。小厖狺狺吠欲喑，操券都来征逋负。闭门龟缩坚不出，诳言白石庵中去。东邻贳酒喜盈罂，西家乞米刚半釜。地炉榾柮四壁红，绝胜龙涎照银炬。纨蠙膏梁生无分，执鞭未可吾奚慕。蹇我亦非智术疏，自是君家合豪富。且呼焚鱼暖浊酒，一劝一杯自宽谕。妻妾牛衣坐两头，两儿膝畔差韶悟。得岁有庆失岁罚，椒花欲颂粗能句。逾艾明朝老秃翁，视此足验平生遇。玉梅寒香扑鼻来，大杯停手已无数。"}