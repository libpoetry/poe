{"id":"829531","title":"眼儿媚","dynasty":"清末近现代初","author":"周岸登","text":"琴边风雨笛边晴。花雾隔春星。伊人宛在，珠抛瑟瑟，玉泣亭亭。烟波眉黛同销黯，心绪乱风灯。凄然拥髻，梦辞秋辇，泪洒红萍。春风曾不管盈盈。江上客愁生。天寒袖薄，夜长霜重，立尽兰更。翠禽枝底销魂语，幽梦碎春声。梅边笛送，佩环归也，消息层城。一枝寒艳照窗明。仙梦冷瑶京。清尊夜雪，笼香纸帐，叠鼓春城。屏山写得疏疏影，愁思接丹青。零陵旧事，梅潭素萼，水面轻盈。"}