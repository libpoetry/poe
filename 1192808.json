{"id":"1192808","title":"送赵道士归天目旧山","dynasty":"唐","author":"薛能","text":"愚朴尚公平，此心邻道情。有缘终自鄙，何计逐师行。日者闻高躅，时人盖强名。口无滋味入，身有羽仪生。奏乞还乡远，诗曾对御成。土毛珍到越，尘发倦离京。符叱风雷恶，朝脩月露清。观临天目顶，家住海潮声。道引图看足，参同注解精。休粮一拟问，窗草俟回程。"}