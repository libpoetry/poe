{"id":"811460","title":"谢林雪斋惠画","dynasty":"清","author":"丘逢甲","text":"漳水东流去不回，登高慷慨赋诗才。更将绘画乾坤手，闲写山花野鸟来。楚楚丰神尔许佳，写生聊当写吟怀。黄筌富贵徐熙逸，让出千秋置雪斋。八幅丹青速置邮，谁知半落馆人廋。从教今古同佳话，妙画通灵顾虎头。寻诗海外气何雄，海外尤传画笔工。花是英皇鸟俄帝，不妨齐取入屏风。"}