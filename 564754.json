{"id":"564754","title":"紫泉行赠阶守张子","dynasty":"明","author":"孙承恩","text":"吾闻秦川武都有紫泉，不与他水同渊源。紫泉有泥色葳葳，澄瑩甘滑葡萄鲜。汉家玺书出明光，紫泥醮笔芝兰香。淋漓天葩云雾湿，回旋锦轴龙鸾翔。明王御下恩数异，宠德嘉功讵能几。颇闻岩穴徵遗贤，半为民庸奖循吏。张子磊落多俊称，一麾出守秦川行。城下武功在犀牛，社中香火明是州。良牧不数人，五代王孙特有闻。一时褒诏众所羡，千年故事谁能湮。丈夫致身当及早，后辈前贤可同调。书生岂无韬略用，颠连正须恩泽保。紫泥紫泥空复云，别有徵书凤衔到。"}