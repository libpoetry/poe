{"id":"704545","title":"十僧诗和曾子唯 诗僧","dynasty":"明","author":"黎景义","text":"莲社多佳韵，才华别趣奇。分题咸尚僻，觅句不嫌迟。七字堪为号，单言即是师。想从天下去，还似坐禅时。禅心云水适，无事梵林间。捲卷红尘满，高眠白昼閒。旃檀灰自烬，兰若户常关。别有牛头上，融公若是班。振衲离萧寺，修途寄远踪。渡芦江月破，飞锡岭云冲。不记归来路，常闻到处钟。旧时方丈外，西向几枝松。摇麈谈真性，青烟绕梵炉。任教鹅自伏，不管貉相?。法舍飘花雨，精坛聚石徒。谁云有文字，难与悟浮屠。尪然栖古刹，身世岂堪悲。药鼎相看熟，禅床独坐罢。发长犹懒薙，衣重不胜披。但遣空诸蕴，奚劳洒柳枝。延龄忘凤历，微发白参差。人定心神了，安禅气力衰。蒲团闻道久，贝叶读经迟。衣钵长无恙，馀生乐住持。瓶钵生涯淡，寥寥与俗遗。伊蒲恒绝馔，无垢不完衣。塔院慈云宿，房廊慧月归。最饶清净况，谁复坐巍巍。峻岭超尘劫，云霞半寺涵。嶵嵬参大乘，合沓礼瞿昙。旷谷酬晡罄，重缁染曙岚。龙吟如更响，疑是在终南。尘埃何所惹，无作坐幡阴。拂户非风动，盈庭自雪深。尽教三昧彻，那受万缘淫。悟到忘言处，空空是此心。自得真如湛，何须尽刬章。紫衣同取次，青鬓异寻常。洗钵游嵩径，鸣钟爇柏芗。莫疑非释性，烦恼已相忘。"}