{"id":"83892","title":"不入城半年矣作短歌遣兴","dynasty":"宋代","author":"陆游","text":"我居城西南，渺渺水云乡。舟车皆十里，来住道岂长。今夏我来时，天风吹荷香。再来已孟冬，惨然天霣霜。市南两株柳，叶尽萌已黄。乃知多事人，岁晚虚悲伤。名蓝堕劫火，鞠为瓦砾场。河桥比一新，华表照康庄。成坏莽相寻，推理海芒芒。疾竖造物儿，吾手扼其吭。砥柱天下险，一苇乃可杭。养气倘能全，斯言岂荒唐？"}