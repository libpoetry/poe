{"id":"11445","title":"雪谤后书事上皇甫大夫","dynasty":"唐代","author":"卢纶","text":"盛德总群英，高标仰国桢。独安巡狩日，曾掩赵张名。业就难辞宠，朝回更授兵。晓川分牧马，夜雪覆连营。长策威殊俗，嘉谋翊圣明。画图规阵势，梦笔纪山行。绶拂池中影，珂摇竹外声。赐欢征妓乐，陪醉问公卿。却忆经前事，翻疑得此生。分深存没感，恩在子孙荣。览镜愁将老，扪心喜复惊。岂言沉族重，但觉杀身轻。有泪沾坟典，无家集弟兄。东西遭世难，流浪识交情。阅古宗文举，推才慕正平。应怜守贫贱，又欲事躬耕。"}