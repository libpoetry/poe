{"id":"405267","title":"定风波","dynasty":"近现代末当代初","author":"赵尊岳","text":"花意撩人怨不胜。流莺乳燕恰无情。啼彻一声春去也。生怕。梦魂无计惜娉婷。芳节燕兰虚俊约。狂奴歌酒负平生。付与相思教管领。消损。缃桃一树认倾城。明月高楼第几回。红牙按拍亦堪悲。犹有几人知此意。心事。等闲分付与颦眉。箫凤总教吹遍彻。镜鸾争得驻芳菲。容易光阴消醁酒。孤负。落花时节缕金衣。弦上谁论恨浅深。曲中珍重意千金。早是工愁天付与。休诉。华年锦瑟太侵寻。蜡炬有心辉画阁。麝熏无力袅瑶簪。毕竟误人缘底事。须记。屏山画里亦遥岑。"}