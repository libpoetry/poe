{"id":"431722","title":"人日游工部草堂呈文史馆诸先生二首  1 957年","dynasty":"近现代","author":"刘东父","text":"风流谁似此君贤，人日长怀锦水边。诗意十分苏酒后，梅魂一寸醒春先。咏觞不减兰亭禊，鼙鼓曾惊天宝年。千古草堂馀韵在，从教广厦庇无偏。阁畔遥怜冷蕊香，疏枝偃蹇傍寒塘。秋风不用嗟茅屋，春水还来试野航。斗酒双柑听鹂语，白沙翠竹梦鸥乡。题诗多事传人日，车马年年到草堂。"}