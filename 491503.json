{"id":"491503","title":"题摩痒散马图","dynasty":"明","author":"刘崧","text":"骏马玉削蹄八尺，昂藏汗血姿。星流电掣见精采，鞭勒不施谁许骑。一朝贡入金门去，五花屹立当前墀。佩以白玉珂，被之黄金羁。欲鸣不敢嘶，欲进不敢驰。和鸾清道肃羽仪，中官执鞚调御之。君不见南山楸枥大十围，节目皴作蛟鼍皮。六月其下阴凄凄，风鬃雾鬣相纷披，还忆閒来摩痒时。"}