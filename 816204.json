{"id":"816204","title":"探春令·闺房僧鞋菊","dynasty":"清","author":"黄之隽","text":"绿窗休认，倚摩登，误西风行脚。料苇枯只履、还飘泊。借绮户、花丛著。紫英摘取妆台谑。道如来拈错。寸趺嫌踏莲华浊。换小朵、清秋萼。阿谁钗钏，施蒲团，笑燕支一簇。看散花天女、娇妆束。荫怀素、庵头绿。禅心婆子休烧逐。异寒崖枯木。夜龛聊寄红绡宿。悟梦里、原无鹿。"}