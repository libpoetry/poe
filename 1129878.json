{"id":"1129878","title":"颂古三十一首","dynasty":"宋","author":"释梵琮","text":"谩将淡墨画垂杨，袅袅腰枝百尺长。寄语行人不须看，一回看著断人肠。旧鞋线断口头开，床下埋藏满面埃。信手拈来著得著，人前拖去又拖来。一日高名及第归，野花啼鸟尽迎随。娘生面目浑如旧，祇有青衫异昔时。淡红浓绿暗纷纷，是处人家开竹门。堪叹往来游玩者，不知身已过花村。急水滩头把钓竿，洪波汹涌暮江寒。锦鳞也解随钩上，一吸沧溟彻底乾。临风索笑傲冰霜，吐露春光漏泄香。两岸断桥人不渡，一川疏影横斜阳。一回见面不相瞒，便把当台古镜看。暗里照君还照我，清光一片逼人寒。乞儿无缕又无褴，馊饭残羹勿处檐。拈起多年破席袋，人前更不惧羞惭。水牯牛儿也可誇，鼻绳拽断卧烟霞。蓦然痒处轻抓著，便向人前露尾巴。怪雨狂风势欲倾，阴垂六合见云腾。一条瀑布岩前落，界破青山千万层。臭口才开露贼身，看看平地惹埃尘。傍观不解深藏舌，也作黏牙缀齿人。撒出骊珠光烱烱，劈开美玉洞无痕。几回贱卖无人买，堪笑乞儿孤此恩。草里伤人血溅流，等闲解著毒蛇头。炎炎恶风冲天上，赫日光中结蜃楼。倾山红炉铁弹圆，轻轻拨著骨毛寒。红光直透青霄外，塞壑填沟无处安。跃出南山鳖鼻蛇，引他闲汉竞随邪。万人丛里交肩过，唯是亲儿识得爷。闹里轻轻飏碌砖，衲僧鼻孔一时穿。掀天笑罢归来矣，打著南边动北边。家常茶饭不多般，遇客延留礼数宽。若是上方曾饱者，和盘呈献不能餐。少年宕子爱雕青，文彩肌肤相映明。闹里祇图遮俗眼，强将赤体以为荣。一片油丝水面浮，随波摇动逐波流。等闲抛在江湖里，绾著金鳞未肯休。拿得大家些子本，门前铺席恣开张。到头滞货同行市，价数高低两不争。举目寥寥绝点新，老来无处可安身。曾经几度雪霜苦，话著杨花愁杀人。逆水张帆过海门，漫天烟雾暗昏昏。举头便见扶桑国，休把南针定晓分。柳色重重翠作堆，豁开三径不纡回。门前祇是旧时底，付与渊明归去来。柴头火种欻然红，荒草堆中遇疾风。眼底蟭螟勿栖泊，撒开猛焰恣烧空。婆子孤穷要嫁人，赵州闻得便相亲。归来只说恩情话，堪笑无端惹客尘。髑髅遍野难遮掩，碍寒行人转见垂。从此一面看验后，也须拙地为深埋。灵云一见更无疑，未彻明明说向谁。榼?堆头添粪埽，顺风吹了逆风吹。桃花开了杏花开，陈陈香风扑鼻来。零落尽随流水去，更无一片点苍苔。烧纸无端引祟来，看看家鬼返为灾。青天白日弄门户，背手掩来顺手开。荒村无物当风流，不解梳妆不识羞。草里有花随手折，等闲插在野人头。天雄附子出绵州，价数高低一等酬。治病杀人随所用，到头难觅个踪由。"}