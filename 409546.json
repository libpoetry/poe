{"id":"409546","title":"石磐岭","dynasty":"近现代","author":"徐炯","text":"山上有山不可仰，我旋上山山旋长。未尽巫山十二峰，已高白云八千丈。夜半群仙乘龙来，翠蕤金旗何萧爽。独自据崖唱新诗，谷风猎猎千山响。我期荷锄斩荆榛，何殊借剑枭桧莽。噭然吐气作长虹，心事略同秋月朗。每欲溉鼎烹明霞，长者戒我且涵养。舍此归去无一言，悠然万岁千秋想。"}