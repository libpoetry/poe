{"id":"197990","title":"答李师载·早岁贤关初闯首","dynasty":"宋代","author":"李复","text":"早岁贤关初闯首，五色长虹出君手。孤坐傲兀苦老罴，满场输伏甘居后。巨榜清晓揭宫墙，名姓喧传天下口。天子未见已先知，云路风生看驰骤。一官才得坠惊波，颠顿冲风嗟莫救。冥冥阴祸鬼发机，罗网恢恢疏不漏。幽囚束缚落空山，蝉腹龟肠锇荒薮。黄雏乳鷇飞刺天，病翼伤垂自看丑。男儿性命绝可怜，万事填臆难出口。天高地远无消息，日月回环岁闰九。情之所钟正在我，几度寄音藏客袖。辟书抆拭召从军，寒出绨袍怜范叟。孤童匹马渡盟津，白发青衫亦何有。相逢握手话契阔，怀昔感今嗟叹久。巨干坚姿老不衰，霜雪苍松性依旧。骐骥不何驾鼓车，镆铘郁郁犹冲斗。惟君与我同襟期，为君扫榻开东牖。相对惆怅怀抱恶，聊且拨置共尊酒。天地氤氲何事无，白云须臾变苍狗。冥心委顺观我生，任有垂杨生左肘。"}