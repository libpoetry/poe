{"id":"1045773","title":"感发白","dynasty":"宋","author":"吕陶","text":"少年事辛勤，老大涉忧患。抚时感零落，发白亦已惯。每思初白时，黑者尚千万。晨梳满一握，中有素丝间。及其白已甚，色势颇滋蔓。种种渐无几，星星忽大半。常情恶衰飒，不欲姿容变。持镊屡剪摘，煮药勤点换。久之反自笑，遂事固不谏。万物入形器，盛衰有期限。葩英乘春芳，凋灭向秋晚。人生止百岁，稚耋如早晏。光阴白驹走，安得常总丱。形骸任驱役，膂力资治办。其间得与丧，大率皆梦幻。既老遂休佚，万熊无足盼。方当齐椿菌，未暇语鹏鴳。霜雪华满头，长吟又何怨。"}