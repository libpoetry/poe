{"id":"1128503","title":"次韵韩景贤承议自金陵沿檄宣歙道中见贻二首","dynasty":"宋","author":"葛胜仲","text":"循牒腾装冒苦寒，伤离愁思定应宽。剸烦狱市才称健，奔命邮亭岁欲阑。赤米素盐厨寂寂，清泉白石路漫漫。到家尺一应催召，闻说知音正执桓。摇毫倾刻便成章，弱冠名标桂籍香。仓氏官閒聊自喜，荆州望重岂能方。高谈不辨连三日，敏识空惊下五行。留落更烦勤慰谕，谁知宠辱渐能忘。"}