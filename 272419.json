{"id":"272419","title":"高阳台·玉局人遥","dynasty":"清代","author":"吴藻","text":"玉局人遥，碧城路回，仙云一朵飞来。盥罢蔷薇，几回吟向妆台。扶风许执金钗贽，怅何时、立雪闲阶。向纱帷，席近春风，笺展秋苔。琳琅金薤花前读，叹青莲去后，无此天才。落月梁间，淡然想见高怀。兰姨琼姊瑶清约，待明年、拜识芳徽。好徘徊。绮阁红窗，笔阵书堆。"}