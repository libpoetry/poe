{"id":"1116792","title":"虚飘飘三首","dynasty":"宋","author":"苏轼","text":"虚飘飘，画檐蛛结网，银汉鹊成桥。尘渍雨桐叶，霜飞风柳条。露凝残点见红日，星曳馀光横碧霄。虚飘飘，比浮名利犹坚牢。虚飘飘，花飞不到地，虹起谩成桥。入梦云千叠，游空丝万条。蜃楼百尺横苍海，雁字一行书降霄。虚飘飘，比人身世犹坚牢。虚飘飘，风寒吹絮浪，春水暖冰桥。势缓?垂线，声乾叶下条。雨中沤点随流水，风里彩云横碧霄。虚飘飘，比时富贵犹坚牢。"}