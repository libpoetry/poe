{"id":"864485","title":"吴中晓寒曲","dynasty":"宋","author":"王琪","text":"大泽穹天莽同色，碧瓦阊门晓花白。石岩左右断行人，洞庭一夜冰千尺。曾持汉节单于垒，北风如刀割人耳。知怜冻足苦双摧，一生不向遐方履。凭谁赠我紫衣裘，中吴风土清且柔。令严气正天地肃，长歌白苧临寒流。玉兰酒熟金醅溢，太白连云尚殊□。书窗半掩昼始开，几日红梅断消息。"}