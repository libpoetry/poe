{"id":"721038","title":"三门滩感兴三首","dynasty":"明末清初","author":"王夫之","text":"古今皆效动，欲静势不遣。古今皆效静，欲动功不展。乘之有顺逆，用之有深浅。无心即无知，有心智复蹇。脉脉以持危，非言能宣显。置身云际观，何为而栖栖。延目千秋视，所据皆粉齑。目力既有穷，生年不久稽。吾心固可引，遥与霄汉齐。苟守规中见，安能无笑啼。鸣鸢为风徵，鸣鹳为雨徵。畏风或苦雨，勃然而怒兴。天适欲风雨，吾力亦奚能。吾适患风雨，天心亦奚凭。况彼区区者，俄然为化乘。不知方寸内，风雨皆渊冰。"}