{"id":"1106187","title":"送谢师宰赴任楚州","dynasty":"宋","author":"王安石","text":"珠玉不自贵，故为人所怜。贤愚亦如此，好恶有自然。闻子欲东南，使我抱幽悁。炎风沙土中，甘与子留连。大梁非无客，跪起废食眠。相看独不厌，以此知子贤。衰气已难强，壮心方少年。才高岂易得，勖子在雕镌。昆崙一支流向东，七月八月船如风。爱君少壮此行乐，恨我留连成老翁。神头两岸水无穷，伏槛荷花满地红。当时不得君携手，今日山川在眼中。"}