{"id":"920405","title":"李杞寺丞见和前篇，复用元韵答之 其二 再和","dynasty":"宋","author":"苏轼","text":"东望海，西望湖，山平水远细欲无。野人疏狂逐渔钓，刺史宽大容歌呼。君恩饱暖及尔孥，才者不闲拙者娱。穿岩度岭脚力健，未厌山水相萦纡。三百六十古精庐，出游无伴篮舆孤。作诗虽未造藩阈，破闷岂不贤摴蒱。君才敏赡兼百夫，朝作千篇日未晡。朅来湖上得佳句，从此不看营丘图。知君箧椟富有馀，莫惜锦绣偿菅蘧。穷多斗险谁先逋，赌取名画不用摹。"}