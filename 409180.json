{"id":"409180","title":"筹笔驿","dynasty":"近现代","author":"刘咸荥","text":"筹笔驿前风雨秋，天惊石破鬼神愁。千载精神一枝笔，先生妙机谁与谋。想见当时争汉土，笔锋破处天无主。大星未坠五丈原，光芒尽向毫端吐。运筹帷幄胜良平，孟德英雄非项羽。有时掷笔墨花飞，散作王师如时雨。山川万里掌握中，笔到神奇空朽腐。吁嗟乎，三足鼎兮今非故，犹想先生神远举。读书万卷不著书，笔力千钧延坠绪。曹氏父子能文章，对此亦应颜色沮。"}