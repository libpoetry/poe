{"id":"1112114","title":"遣吏视诸公茔树回有感 文正王丞相","dynasty":"宋","author":"宋祁","text":"两朝推巨德，万务罄斯猷。汉日左右手，尧年忠孝侯。名言天下满，故事省中留。宸篆旌碑首，刊文又几秋。庆历公三入，边陲扰太平。啖金真间敌，挠酒不寒盟。上印情虽切，然髭病遽轻。惜哉天弗慭，宸幄泪先横。昔去劝明辟，俄归参大钧。公孙未及相，诸葛已伤神。名待天渊蔽，文争日月新。英魂同玉树，不向土中春。岩廊号元老，礼数盛中台。万石父子贵，八元兄弟才。新诗玉可扣，奇隶鹊争回。今日看碑字，真缘洒泪来。"}