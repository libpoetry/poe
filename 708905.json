{"id":"708905","title":"声声慢  七夕嵋雪敬可过用禁体","dynasty":"明末清初","author":"曹溶","text":"前宵雨急，翻海排江，草阁幸自无忧。汛扫山厨，百钱权买凉秋。眼中好友都在，击珠盘、高按歌喉。任相诮，把烟波一曲，换却封侯。翠幌浓香似梦，指疏星，几点练影垂钩。暗想罗衣，飘动争倚危楼。老夫正发清兴，肯学他、儿女含愁。愿此去，折岩花、频记胜游。"}