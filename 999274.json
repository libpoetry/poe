{"id":"999274","title":"次韵提举王正言寒食游茶焙","dynasty":"宋","author":"喻良能","text":"摘山胜煮海，财货所源流。建焙甲天下，赋入十倍收。国计颇赖之，贡输何时休。择人为提领，得贤从宛丘。文章脱吏腕，风味登瀛洲。佐职亦已久，再见春草抽。郊原富枪旗，岁事日以修。抚民端若子，疾恶信如雠。驱车向凤山，父老观道周。青春行画图，佳处时一留。风前耳潺湲，雨后目纤柔。酒酣已胜赏，珠唾挥钓钩。咨予素么么，受恩犹未酬。铭心虽甚坚，抚己徒怀羞。平生困坎壈，暮年尚依刘。投公一纸书，远寄粤王州。书传得妙帖，想像寒食游。终防好事人，豪夺或巧偷。"}