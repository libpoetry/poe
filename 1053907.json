{"id":"1053907","title":"述鸥","dynasty":"宋","author":"孔平仲","text":"水滨老父忘机关，醉眠古石红蕖间。绿波荡漾意不动，白云往来心与閒。有鸥素熟翁如此，命侣呼俦就翁喜。相亲饮啄少畏避，自浮自沉不惊起。渔人窥之即谋取，手携罗罔来翁所。群鸥瞥见皆远逝，千里翩翩一回顾。鸥不薄翁翁勿疑，避祸未萌真见机。渔人罗罔不在侧，敢辞旦夕从翁嬉。"}