{"id":"816314","title":"武夷九曲棹歌","dynasty":"清","author":"黄毓祺","text":"一曲倚棹歌，却忆慢亭事。天上会合稀，哀被人间世。风雨送曾孙，神仙亦情至。何如默无言，此峰有禅意。试问老赵州，大王来也未。二曲倚棹歌，玉女化为石。天然不画眉，空有镜台列。云雾作衣裳，灭尽针线迹。濯魄清且涟，愿影在明月。问女何所思，止止不须说。三曲倚棹歌，遗蜕今不朽。其人在何处，还来礼骨否。绝壁架虚舟，有谁负之走。乃悟少年仙，狡狯何不有。岩前石虎吟，将无遭一口。四曲倚棹歌，古洞一何旷。空中有天鸡，飞来此中唱。其下苍龙蟠，深碧不可量。惟有晚峰青，兀然无舌相。奇特事如何，演出一大藏。五曲倚棹歌，大隐此山住。石笋断续三，危梯半空踞。絙度百千盘，却如猱在树。脚下可怜生，但须蓦直去。仙掌几条痕，触著我痒处。六曲倚棹歌，陡绝天游观。一湾三四峰，到此全身现。远近有高低，性情无背面。我欲共天语，天人恐河汉。击碎太虚空，举头天外看。七曲倚棹歌，古寺风雷陷。陷石垂为洞，洞门为石扇。坠者为石梁，梁下水为涧。小口才通人，中有田园便。千载空桃花，止许灵云见。八曲倚棹歌，窗虚石楼古。周遭尽石头，路滑无寸土。石鼓悬其傍，涂毒难吞吐。老我弄琵琶，相逢殊莽卤。禾山今不在，阿谁解打鼓。九曲倚棹歌，三教森然立。西去与西来，东家处其一。三峰笑点头，我体即汝质。世人见有三，歧路百千亿。空翠难强名，与汝安名毕。"}