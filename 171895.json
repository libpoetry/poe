{"id":"171895","title":"答陈公美·少壮事已远","dynasty":"宋代","author":"苏洵","text":"少壮事已远，旧交良可怀。百年能几何，十载不得偕。念昔居乡里，游处了无猜。饮食不相舍，谈笑久所陪。拜君以为兄，分蜜谁能开。齿发俱未老，未至衰与颓。我子在襁褓。君犹无婴孩，君后独舍去，为吏天一涯。我又厌奔走，远引不复来。岁月杳难恃，区区老吾侪。况从与君列，多事岁若排。心力不能救，衰病侵骨骸。二子皆已冠，如吾苦无才。君亦已有嗣，骨目秀且佳。人事知几变，会合终不谐。昨者本不出，豪傑苦自咍。欝欝自不乐，谁为子悲哀。翻然感其说，东走陵巅崖。不意君在此，得奉笑与诙。君颜蔚如故，大噱飞尘灰。我老应可怪，白髭生两顋。新句辱先赠，古诗许见推。贤俊非独步，故旧每所乖。作诗报嘉贶，亦聊以相催。"}