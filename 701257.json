{"id":"701257","title":"往德安过东林寺读始祖唐御史公诗韵六首","dynasty":"明","author":"黄仲昭","text":"庐阜称兹刹，乾坤几许时。题诗忆吾祖，览胜惬幽期。鹿饮清溪水，鹤巢古树枝。我来访莲社，山色映清池。东林闻自昔，梦想已多时。颇喜兹行便，聊偿夙所期。苔荒翻贝处，劫化偃松枝。赢得芙蕖在，年年发旧池。经过聊驻节，正值浴沂时。野鸟如相迓，云山似有期。水清泉傍石，林密树交枝。怪底坐忘去，幽亭俯碧池。下马日停午，阴云解驳时。纵观须尽兴，重到恐难期。花雨红飘径，松岚翠滴枝。前峰高见塔，指点是天池。纵忙须暂住，周览更何时。山色千年在，人生百岁期。香斜风入榭，花落鸟争枝。瀹茗浇吟吻，山僧汲小池。未了公家事，匆匆少暇时。偶因逢老衲，聊共话心期。倦骥悲尘皂，痴鸠忆故枝。君恩犹未报，行路敢差池。"}