{"id":"1228596","title":"早行值雨","dynasty":"元","author":"刘诜","text":"濒江夜不寐，舟客声可怪。飕飕篁竹动，沙水辄澎湃。晨征路泱莽，春泥踏行蟹。江空雾连山，隔手已为海。古木夹道边，宿雨惊我盖。我行亦何为，益信劳大块。平生青藜杖，至此始足赖。天地稍向明，云来复如黛。平田万白珠，欲攫不可待。奇变固可观，跋涉良可慨。作诗寄我友，要使心目会。何时终南山，卧听响窗外。"}