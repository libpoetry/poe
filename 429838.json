{"id":"429838","title":"香山避暑露坐澈旦再用前韵","dynasty":"近现代","author":"黄浚","text":"斜日衔林如火蓼，暍馀柏幄千声悄。箯舆投暮入青青，云卧还看天阙晓。四松相对愈清孤，咫尺危峰压夭矫。胡床烹茗更跂脚，良夜翻愁笛声小。不知诸天几变灭，但见左界飞星皎。朱颜暗共凉风换，万事都输少时了。先生可是内热人，露坐仍教蚊蚋绕。何当没世北山居，唯饮兰浆餐木麨。"}