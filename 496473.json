{"id":"496473","title":"沁园春 送卞苏溪归叙州","dynasty":"明","author":"杨慎","text":"归去来兮，羡公高致，栗里堪齐。记绣斧行边，风生贵竹，青油开府，月朗雕题。黑发功名，丹心事业，卿棘公槐行可跻。问何事，急流勇退，力挽难稽。公言某岂栖栖。奔走红尘早岁迷。况夜鹤帐中，滇云直北，春鹃花底，蜀日平西。布袜青鞋，水边林下，寻壑经丘一杖藜。喜吾乡，散仙多侣，胜日招携。"}