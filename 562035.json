{"id":"562035","title":"壬子春二月既望乘君子材拈余重游殳山遂燕陆景远氏来青堂与者丁一鹤董祖南景远父子及余季子翱一觞一咏不啻兰亭之会也酒半移尊公主墓侧而董海翁亦至子材遂大醉卧石上不能起命两童掖之登舟余与众客至东山兴尽而返目赋一首以纪其事云","dynasty":"明","author":"贝琼","text":"老夫一月不见山，山癖无医殊未瘳。野桃作花已烂熳，故人约我山中游。日车出海风雨收，千岩万壑清如秋。帝子何年上天去，黄鸟历历鸣相求。来青堂上坐终日，饮酒况得公茔流。金刀割鲜气颇壮，向日下地仍相留。酒酣长歌动左右，诗成落笔蟠银钩。平生快意在一适，放浪岂知公与侯。玉台王母自千劫，海屋老人今几筹。青春无价须秉烛，明朝花落令人愁。"}