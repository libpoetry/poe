{"id":"709636","title":"红衲歌","dynasty":"明末清初","author":"陈子升","text":"我昔登山临水高洁而光辉，君看红绫叠锦千针之衲衣。凛秋严冬与之侣，春寒采采皆芳菲。南中四时花不绝，披此但少雪花飞。客谓以此远游更足以环玮，与子期乎峨眉、雁荡、芦洲与钓矶。可怜此后触世机，出门栖栖资斧微。就官随班强著绯，归来天地交旌徽。今日萧条尚馀此，青云绝迹穷山里。狐白千金徒侈耳，人间爱马筐盛矢，何为长戚自令鄙。君不见浮丘袖阔麾烟霞，毛女衣单拾松子。"}