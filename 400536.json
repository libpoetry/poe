{"id":"400536","title":"声声慢   冒雪至充和家中作画，和中仙催雪均，并邀同作。","dynasty":"民国末当代初","author":"饶宗颐","text":"凄阴促影，寒意停芬，溯游访戴休疑。袖里朔风，携来正好催诗。红炉又添绿蚁，写疏林、犹抹胭脂。问斗室、有秋声如许，此夕何时。窗外梅寻乡思，眷叩弦逸曲，泪结冰枝。迟萼东风，新词待谱奴儿。剪灯夜阑花碎，拂鲛绡、梦冷谁知。最可念、深雪前村，绝似剡溪。"}