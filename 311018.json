{"id":"311018","title":"五福降中天·和方鹤老七十自寿","dynasty":"现代","author":"邓潜","text":"劝君但醉长生酒，桐城锦城都好。阅世浮云，相知旧雨，多被西风吹老。冬心凑巧。过一月重阳，岭梅香早。大好双仙。烛花红缀夜双照。文翁官也不俗，定前身一鹤，飞下瑶岛。海样生桑，井华歌柳，梦冷承平年少。春华旧稿。算后甲先庚，比君差小。说古来稀，侑觞同笑倒。"}