{"id":"1123373","title":"杭州八咏 有美堂","dynasty":"宋","author":"赵抃","text":"城在东南诚第一，江湖只向坐中窥。斯堂占胜名天下，况有仁皇御制诗。老来重守凤凰城，千里人心岂易平。乐职古贤形颂叹，中和诗不为虚名。江上潮音晓暮闻，天饶风月地无尘。自怜清暑堂中景，容得衰翁未退身。松萝潇洒似居山，宾退公馀半是閒。谁谓乐天虚白意，只传诗句落人间。越山吴水似图屏，妙笔无缘画得成。閒上东南亭上望，直疑身世似蓬瀛。潮神千里若云雷，日月如期早暮来。景觅东楼天下少，帘帷长对海门开。倚棹渔舠恣往还，澄波如鉴照群山。绕湖三百浮图寺，祇是凭楼一瞬间。介亭群石似飞来，深插云林两两排。占得群峰最高地，翠姿何处有尘霾。"}