{"id":"42882","title":"纤夫词","dynasty":"清代","author":"陈维崧","text":"战舰排江口。正天边、真王拜印，蛟螭蟠钮。征发櫂船郎十万，列郡风驰雨骤。叹闾左、骚然鸡狗。里正前团催后保，尽垒垒锁系空仓后。捽头去，敢摇手？稻花恰称霜天秀。有丁男、临歧诀绝，草间病妇。此去三江牵百丈，雪浪排樯夜吼。背耐得、土牛鞭否？好倚后园枫树下，向丛祠亟倩巫浇酒。神佑我，归田亩。"}