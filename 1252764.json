{"id":"1252764","title":"和陶渊明饮酒二十首","dynasty":"元末明初","author":"戴良","text":"今晨风日美，吾行欲何之？平生慕陶公，得似斜川时。此身已如寄，无为待来兹。况多载酒人，任意复奚疑。山颠与水裔，一觞欢共持。渊明旷达士，未及至人情。有田惟种秫，似为酒中名。过饮多患害，曷足称养生。此生如聚沫，忽忽风浪惊。沈醉固无益，不醉亦何成。昔出非好荣，今处非避喧。中行有前训，恐遂堕一偏。商于四老人，遗之在西山。朝歌《紫芝》去，暮逐白云还。当其扶汉储，亦复吐一言。我卜山中居，柴门林际开。湖光并野色，一一入吾怀。勿言此居好，殆与素心乖。越鸟当北翔，夜夜思南栖。蛟龙去窟宅，常怀蛰其泥。此土固云乐，我事寡所谐。惟于酣醉中，归路了不迷。时时沃以酒，吾驾亦忘回。悠悠从羁役，故里限东隅。风波岂不恶，游子念归涂。朝随一帆逝，暮逐一马驱。如何十舍近，翻胜千里馀。在世俱是客，且此葺吾居。世间有真乐，除是醉中境。可能得美酒，一醉不复醒。陶生久已没，此意竟谁领。东坡与子由，当是出囊颖。和陶三四诗，粲粲夜光炳。里中有一士，爱客情亦至。平生不解饮，而独容我醉。我亦高其风，往还日几次。尔汝且两忘，何知外物贵。尚惧数见疏，澹中自多味。大男逾弱冠，初尝传一经。小男年十三，玉骨早已成。亦有两女子，家事幼所更。女解事舅姑，男可了门庭。悉如黄口雏，未食已先鸣。此日不在眼，何以慰吾情。栖栖徒旅中，美酒不常得。偶得弗为饮，人将嘲我惑。天运恒往还，人道有通塞。伊洛与瀍涧，几度吊亡国。酒至且尽觞，馀事付默默。结交数丈夫，有仕有不仕。静躁固异姿，出处尽忘己。此志不获同，而我独多耻。先师有遗训，处仁在择里。怀此颇有年，兹行始堪纪。四海皆兄弟，可止便须止。酣歌尽百载，古道端足恃。陶翁种五柳，萧散本天真。刘生荷一锸，似亦返其淳。步兵哭涂穷，诗思日以新。子云草《太玄》，亦复赋《剧秦》。四士今何在？贤愚同一尘。当时不痛饮，为事亦徒勤。我生百代下，颇与四士亲。遥遥涉其涯，敛然一问津。但惧翻醉墨，污此衣与巾。君其恕狂谬，我岂独醒人。"}