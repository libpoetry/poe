{"id":"879042","title":"水龙吟 其五 辛亥安晚生朝","dynasty":"宋","author":"刘克庄","text":"祁公一度貂蝉，先生三度貂蝉了。燔柴升辂，银蟾烛夜，金乌腾晓。喜动龙颜，瑞班虹玉，归功元老。纵擎天力倦，明农心切，先还取、中书考。末著留侯难办，算除非、烦他商皓。紫芝产遍，赤松待久，何时高蹈。人世无过，鱼羹饭美，布衾铭好。待角巾东路，蹇驴北阜，伴公游钓。"}