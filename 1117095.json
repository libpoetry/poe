{"id":"1117095","title":"次迟韵千叶牡丹二首","dynasty":"宋","author":"苏辙","text":"潩上名园似洛滨，花头种种斗尖新。共传青帝开金屋，欲遣姚黄比玉真。秦岭犹应篆诗句，杜鹃直恐降天神。老人发少花头重，起舞攲斜酒力匀。老人无力年年懒，世事如花种种新。百巧从来知是妄，一机何处定非真。园夫漫接曾无种，物化相乘岂有神。毕竟春风不拣择，随开随落自匀匀。"}