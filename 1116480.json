{"id":"1116480","title":"自清平镇游楼观、五郡、大秦、延生、仙游、往返四日，得十一诗，寄子由同作 其十 爱玉女洞中水，既致两瓶，恐后复取而为使者见绐，因破竹为契，使寺","dynasty":"宋","author":"苏轼","text":"欺谩久成俗，关市有契繻。谁知南山下，取水亦置符。古人辨淄渑，皎若鹤与凫。吾今既谢此，但视符有无。常恐汲水人，智出符之馀。多防竟无及，弃置为长吁。山鸦晓辞谷，似报游人起。出门犹屡顾，惨若去吾里。道途险且迂，继此复能几。溪边有危构，归驾聊复柅。爱此山中人，缥缈如仙子。平生慕独往，官爵同一屣。胡为此溪边，眷眷若有俟。国恩久未报，念此惭且泚。临风浩悲叱，万世同一轨。何年谢簪绂，丹砂留迅晷。"}