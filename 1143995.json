{"id":"1143995","title":"秋日古兰花十首","dynasty":"宋末元初","author":"方回","text":"绿叶梢头紫粟攒，离骚经里古秋兰。时人误唤孩儿菊，惟有诗翁解细看。可待清秋菊共芳，春苗夏叶已先香。握兰故事人谁识，夙世庞眉汉署郎。远闻香淡近闻浓，紫穗丝丝吐雪茸。不识幽人殢姝子，儿曹方醉木芙蓉。玉露金风喜乍凉，紫茎绿叶荐秋芳。今年最好中秋月，更著秋兰月下香。大似斯文不遇时，无人采佩世无知。援琴与鼓猗兰操，五百年间一退之。椒浆桂酒蕙蒸殽，学子人能诵楚骚。惟有籍兰无识者，老夫对尔首频搔。纫兰为佩楚忠臣，直道从来不屈身。为报拖金鸣玉者，如君多是折腰人。雪丝松细紫团栾，今代无人识古兰。本草图经川续断，今人误作古兰看。一干一花山谷语，今兰不是古时兰。重阳菊畔千丝紫，隆准曾孙却解看。楚词兰有晦翁注，模写真容本陆玑。不待花开著囊贮，紫茎绿叶可熏衣。"}