{"id":"525629","title":"登阳春台","dynasty":"明","author":"顾璘","text":"楚客歌阳春，和者才数人。调高少知己，绝德难为邻。荒台满碧草，四顾伤我神。不知当年士，果为何国宾。慷慨三闾子，离骚风雅陈。明明君臣义，照耀天地新。斯人虽沉湘，万古仰芳尘。荒哉高唐赋，淫哇何足珍。与君登高台，瞻望郢城树。龙飞登九天，故宫莽云雾。日月相蔽亏，江湖各奔注。优游丰沛间，父老日歌舞。先皇流仁风，桥陵万神护。蛟龙缠穹碑，金字勒长赋。草木藉华滋，新冬岂寒冱。唯兹盘石崇，乾坤永同固。徘徊咏丰芑，日暮更延伫。"}