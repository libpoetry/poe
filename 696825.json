{"id":"696825","title":"咏碧山吟社八景 十老亭","dynasty":"明","author":"俞宪","text":"木声凄洞户，竹色净榱题。寂寞怀贤处，依依但赋诗。香柚旧垂双，新枝又几霜。愿将勿剪意，窃此召公棠。龙罅吐泉清，谁穿龙缝成。小池风雨夜，真有饮龙声。华冕久忘情，归来濯旧缨。濯时歌孺子，明月在南荣。谁欲借名山，山灵可否间。乾坤俱是借，何岁自应还。一水满前池，清风漾碧漪。野人时弄水，惟有白云知。名花夹径栽，秋色翳高台。台下行吟者，花神莫浪猜。柯满近松坡，千载映嵯峨。石上留诗处，题名半灭磨。"}