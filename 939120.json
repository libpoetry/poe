{"id":"939120","title":"戊寅老人生旦","dynasty":"宋","author":"陈文蔚","text":"吾家本是田家子，其先世世居田里。儿因逐食浪飘蓬，欲归无以供甘旨。吾翁亦能甘淡薄，日夕饭疏而饮水。浑然质朴古人风，固应自有长生理。筋骸虽老自康健，聪明少壮犹难比。了无机械足怡神，不生嗜好彊精髓。人间可慕是荣华，人间可羡为豪侈。荣华有似庭下花，芳菲之日知能几。豪侈真如草头露，不能顷刻朝阳里。谁知贫贱自安分，年年如此只如此。吾乡自来丙山高，位当南极崔嵬起。吾家门门对此山，算高欲与山同纪。加之西邻与东舍，往往黄发皆儿齿。酒熟长愿相招呼，一笑忘形相汝尔。"}