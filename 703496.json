{"id":"703496","title":"寄陈吴二子二首","dynasty":"明","author":"释函可","text":"天心边色总冥濛，三子同来尔一翁。白眼欲枯重著雪，青衫已破又吹风。但将胸腹长留饿，未必文章好送穷。惭愧老僧馀舌在，广长终不救囊空。形容憔悴气犹雄，携得江涛过海东。天网既能罗野鹤，边霜偏欲冷书虫。已知笔竞湘沅富，见说针兼秦越工。此地参苓原有禁，可怜文士术终穷。"}