{"id":"648631","title":"黄侍读家赏瑞菊","dynasty":"明","author":"杨士奇","text":"霜降丰钟鸣，虎啸谷风生。气类各有召，何况善所徵。君子际昌期，冠绂趋明庭。致勤靡夙夜，惟恭秉忠贞。至诚会感孚，嘉祥聿来应。众卉悴寒节，贞菊粲前楹。同叶迸赪蕤，骈芳出紫茎。动如比翼翔，静若连理荣。夕下玉堂中，高贤集良朋。玩赏验至理，讴吟播芬馨。孰云微植兹，从知兆方兴。谨始永弗渝，奕世垂休声。"}