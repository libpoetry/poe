{"id":"851702","title":"彭通伯卫和堂","dynasty":"宋","author":"文天祥","text":"理身如理国，用药如用兵。人能保天和，于身为太平。外邪奸其间，甚于寇抢攘。守护一不谨，乘间敌益勍。古有黄帝书，犹今六韬经。悍夫命雄喙，仁将资参苓。羽衣为其徒，识破阴阳争。指授别生死，铮然震能名。道家摄铅汞，肤腠如重扃。到头关键密，六气无敢婴。君方建旗鼓，不敢走且惊。他时櫜吾弓，闭门读黄庭。"}