{"id":"113306","title":"次韵伯氏长芦寺下","dynasty":"宋代","author":"黄庭坚","text":"风从落帆休，天与大江平。僧坊昼亦静，钟磬寒逾清。淹留属暇日，植杖数连甍。颇与幽子逢，煮茗当酒倾。携手霜木末，朱栏见潮生。樯移永正县，鸟度建康城。薪者得树鸡，羹盂味南烹。香秔炊白玉，饱饭愧闲行。业祠思归乐，吟弄夕阳明。思归诚独乐，薇蕨渐春荣。"}