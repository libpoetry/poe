{"id":"685141","title":"述古二首（崇祯初年）","dynasty":"明","author":"王跂","text":"圣功既罢相，宋主疑其愁。以是待大臣，立朝皆身谋。钱公用感叹，拂衣示无求。臣节与君恩，贵有余地留。五刑秦丞相，一表宋齐丘。视景恐不去，乃祈玉烛休。秦法如牛毛，鹿马乃失实。汉弘吞舟网，廉耻触隐慝。御精马窃衔，烛张飞蛾集。人情小开通，纲纪则大立。如何旒纩地，烛暗劳日月。小臣伺腹心，兼恐成妖孽。"}