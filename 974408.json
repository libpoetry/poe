{"id":"974408","title":"曾季明经过相见闻寿冈先生挂冠之报且承动静因其归赋古句寄呈用坡谷赠王庆源韵","dynasty":"宋","author":"赵蕃","text":"夫子文章何所如，高处直命骚为奴。世人共诵词人赋，不道雕虫羞壮夫。儿时闻公芗林社，既见则喜已白须。公亦与我自言志，笑谓此客向来无。昨传得官隶王都，且复将试齐相壶。岐江严湍浪饶舌，爱公愿公吾道扶。今知谢事归悬车，食可无肉寒须襦。再三问公近起居，复道今腴非昔癯。君今好去相与娱，马牛宁得加我呼。绝代幽居在空谷，市门三五方当垆。"}