{"id":"635476","title":"挽陈逸峰","dynasty":"明","author":"成鹫","text":"读尽天下书，胸中无一字。学究解谈禅，心空先及第。前有陈尊宿，后有陈居士。两采合一赛，非同亦非异。在家如出家，在世如出世。童心壮志等前尘，慧业文人任游戏。儒冠挽取桦皮冠，制义还他第一义。脚跟踏破不二门，闻薰直入三摩地。自从亲见作家来，诸方拭目推宗雷。灵山一会俨然在，睹史陀天首重回。大笑出门留不住，分明记得来时路。青云双塔锁千松，种松道者今何去。珍重毗耶久默人，留得帆园末后句。三生石上好重来，相逢更有商量处。"}