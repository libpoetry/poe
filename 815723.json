{"id":"815723","title":"闻衎石兄归郡城下榻学山兄乐寿堂赋呈四首末篇兼怀云寿兄武义","dynasty":"清","author":"钱泰吉","text":"积雪明南窗，独坐忆远道。大河冻行舟，何处赋春草。忽传一纸书，开缄豁怀抱。为言卸装初，乐事田园好。上堂拜世母，慈颜幸未老。家事咨长兄，连床度昏晓。朅来犀角儿，去日犹襁褓。咿唔共镫火，兄孙已聪了。流光十五年，忽忽同过鸟。暂辞京洛尘，且食江乡稻。江乡迫岁俭，物价日腾踊。义田分无多，况未薙荒茸。几家典寒衣，籴米入斗甬。一饱未终朝，饥肠已雷动。即今眼中人，何术救决踵。归装万卷书，美味逾嘉种。心计删研桑，遗经述郑孔。乐道久忘贫，萧然扫尘塕。里党欢相依，出门无倥偬。愿买田一双，耦耕傍先陇。耦耕恐难遂，梦想澉上山。山中有丙舍，静读可闭关。高峰九十九，三面开烟鬟。踏浪看山色，我愿充鱼蛮。却因俗缘重，尚阻仙梯攀。我兄亦多累，何日全家还。偶来鸥共泛，难与云同间。不如且就我，信宿茅三间。相违动一纪，鬓发各已斑。百里犹恨隔，未得承欢颜。欢颜定可承，相约十日后。冷斋得春融，清气满户牖。高谈任纵横，参语可谁某。家督秋水翁，厚德压曹偶。同眠布被温，共听寒潮吼。可惜武城师，讲堂隔川阜。待写荆合图，同居期白首。家风五百年，宗族世敦厚。夙夜念所生，敬离誓不苟。安排芷蓿盘，遍酌屠苏酒。"}