{"id":"816879","title":"解语花二首","dynasty":"清","author":"蒋敦复","text":"绡轻蘸梦，笛瘦黏愁，一片迷香雾。画堂银烛，春如海、脉脉此情不语。繁华易误。空占断、二分荒土。莫夜深、环佩人来，几点萧疏雨。谁省芳踪倦驻。散铢衣仙麝，瑶岛归路。玉笙吹彻，招难下、帝子碧云何处。珠帘卷去。还只恐、蝶欺蜂妒。恨别来、天上人间，早乱红无主。鹃红叫月，蝶翠沈烟，黄昏绣帘寂寂。晕颊微涡，似菱华、孤影晚妆犹湿。银屏浅约，微点染、胭脂冷色。铸就相思金滴滴，燕子偏衔得。佳人空掩素面，罗袖薄寒，春去怕端的。暮雨潇潇，问天公、怎忍海棠狼藉。华年锦瑟。啼老绿杨莺思窄。玉箸替、垂风露下，偷背兰釭立。"}