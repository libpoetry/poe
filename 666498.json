{"id":"666498","title":"留别","dynasty":"明","author":"薛蕙","text":"素乏霸王略，颇深山海情。一充南省赋，再反东皋耕。疏放日增甚，沉痼岁弥婴。好遁愆幽期，鸣豫贪浮名。进止苟如此，焉能获利贞。初服念不忘，远游心所轻。迟迟去燕阙，眇眇向吴荆。蓟门雨雪暗，广陵潮水生。八公遗桂树，千里饶莼羹。名胜分可悦，心赏遥难并。愿言慰离索，引领伺同声。"}