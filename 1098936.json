{"id":"1098936","title":"对镜辞","dynasty":"宋","author":"张侃","text":"古人对镜辞，率是年纪老。出言反成悲，未免耿成抱。间有少年人，对镜默祈祷。第一早功名，第二多寿考。第三欲富贵，满屋贮珠宝。此心机械生，此身晨夕恼。用一每藏九，终焉乖至道。目为守钱虏，名字亦可保。不见王夷甫，举去忘稽考。我今对镜别，有酒便为好。欲醉未醉间，浩歌出晴昊。荷花解人心，风前互倾倒。"}