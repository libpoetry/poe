{"id":"701337","title":"题画竹二首 晚凉","dynasty":"明","author":"黄仲昭","text":"我昔爱此君，手植清溪曲。春雨长龙孙，森然数竿玉。风摇疏影长，日转新阴绿。披襟趁晚凉，啸歌净炎燠。年来亦何事，东驰复西逐。披图见此君，俯首愧尘俗。蔼蔼碧琅玕，托根傍苔石。挺拔霜霰馀，苍然含正色。况复新雨过，薿薿增润泽。伟哉卫武公，学已跻圣域。淇澳播声诗，托此比其德。有志希圣贤，兹图视为则。"}