{"id":"502423","title":"送丁兼善还荆州","dynasty":"明","author":"刘炳","text":"大邦维襄国门户，轸翼经躔分野次。西带巴樊控楚墟，东连吴会跨淮泗。凌云宫阙丽中天，府下英豪总世贤。宾客那能朱履宴，簪缨未数玳瑁筵。行旌枉顾溪头屋，潇洒襟期慰幽独。蓝田日暖出奇姿，紫畹琼兰蔼清馥。交情绝爱眼中稀，慷慨霏谈不忍违。只恐王程军务速，青云荆树马騑騑。"}