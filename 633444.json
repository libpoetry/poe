{"id":"633444","title":"书生入戎马之场歌赠夏继先兼送还镇海安","dynasty":"明","author":"释今无","text":"君不见当年班生投笔起，骞腾宝剑驱千里。风云气节相激昂，富贵功名堪自取。伏生九十诵陈经，烈士敲碎玉壶冰。壮心不使暮年惜，绿发成名入青冥。我观夏生骨节奇，青衫弃却扬清徽。龙骧凛凛誇逸足，双瞳闪闪长庚微。经学丹青精以练，杜公武库何须羡。赞匡果毅取临时，金刚玉润如轰电。横海楼船见大旌，修成战具东瓯平。铜柱界边宽眼力，吟成好句彻沧溟。两年驻纛五羊东，扁舟萧寺时相逢。笑语但看鸥鸟下，此心不向时人通。牛头道者智威师，重岩学道悬雕弓。今日送君归旧镇，疮痍息后期芳踪。"}