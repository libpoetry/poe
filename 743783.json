{"id":"743783","title":"江中孤屿谒文信国公祠","dynasty":"清","author":"张若采","text":"筱丛活得樵夫麦，宋室江山无半壁。数遍鼍更血泪红，飘零又挂瓯江席。一拳孤屿将沈陆，正气扶天鳌气伏。洪涛百折走厓山，中有包胥万声哭。当年丞相起义师，将倾之厦谁能支。千艘碇海挽无力，中川落日俱含悲。德祐二年炎祚否，孤臣心事可知矣。玉带空磨盾鼻烟，黄冠肯照钱塘水。空同何处攀龙翼，一痛江心颓竹石。断碑七字贯星芒，蜃雾蛟涎不敢蚀。空山依约来朱鸟，云叠春江愁满抱。宿莽如抽祖逖鞭，断矶莫认田横岛。我来肃拜瞻公像，社屋牲牢问无恙。只有松枝溜两乔，孤撑犹似冬青样。卸却蒲帆剪剪风，欲招辽鹤吊孤忠。游人漫蜡登临屐，齿发山阿草最红。"}