{"id":"1191153","title":"嗟哉董生行","dynasty":"唐","author":"韩愈","text":"淮水出桐柏，山东驰遥遥，千里不能休。淝水出其侧，不能千里百里入淮流。寿州属县有安丰，唐贞元时县人董生召南隐居行义于其中。刺史不能荐，天子不闻名声，爵禄不及门。门外惟有吏，日来徵租更索钱。嗟哉董生朝出耕，夜归读古人书。尽日不得息，或山而樵，或水而渔。入厨具甘旨，上堂问起居。父母不戚戚，妻子不咨咨。嗟哉董生孝且慈，人不识，惟有天翁知。生祥下瑞无时期。家有狗乳出求食，鸡来哺其儿。啄啄庭中拾虫蚁，哺之不食鸣声悲。徬徨踯躅久不去，以翼来覆待狗归。嗟哉董生，谁将与俦。时之人，夫妻相虐，兄弟为雠。食君之禄，而令父母愁。亦独何心，嗟哉董生无与俦。"}