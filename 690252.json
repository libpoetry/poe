{"id":"690252","title":"庚辰赴谪金陵过三山同年舒国裳刘实夫廖师贤郭澄卿邀饮即席联句时正月念五日 其二","dynasty":"明","author":"张岳","text":"春霁桥西雨，商歌本不卑。愁人尊酒尽，卧病一舟宜。忆昨心犹壮，怜今路正岐。杜陵那可作，心事草堂知。春别琴书雅，新诗梦汝贤。风尘惊满眼，道谊喜同年。奎照三山里，云横五座前。金陵浑在望，君去亦登仙。涉世应多虑，逢君可自宽。晴云看照户，光景叹惊湍。日月孤臣疏，鸾凰国子官。春江明发棹，百丈上平滩。同年三百道相如，天地生人又一初。闽水有情春送棹，塞鸿无恙夜来书。诗成綵笔云连扫，红满胆瓶梅正舒。赋罢远游谁与和，烟波渺渺正愁予。"}