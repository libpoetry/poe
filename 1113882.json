{"id":"1113882","title":"子猷知府给事宠寄道中阻雨之什忧时悯农有古良二千石之风感叹次韵","dynasty":"宋","author":"李光","text":"老农麦熟还忍饥，蚕妇见丝翻泪垂。耕田辛苦竟何补，长安游手多轻肥。良牧忧晴复忧雨，咄咄书空应自语。皇天于物无偏颇，不须怨嗟梅雨多。赤子既迫寒且饥，异时严警如边垂。弃捐沟壑死锋镝，有如秦越视瘠肥。公来随车霈灵雨，织妇耕农闻好语。爱民戢吏政不苛，兵兴敢避科徭多。"}