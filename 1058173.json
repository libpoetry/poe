{"id":"1058173","title":"与刘羲仲检讨别后有怀","dynasty":"宋","author":"林敏功","text":"檠灯耿夜窗，夜雨欲达晨。寒鸡催晓色，结束征车轮。车行马上霜，送子西入秦。二年绝廪禄，此去当通津。人生萍托水，相遇即相亲。况我与夫子，恩意踰天伦。屈指十日别，今君千里人。关山行役劳，欲雪风怒嗔。投身声利区，纳足冠盖尘。铜墨不须叹，君心知爱民。岁晚勿滞留，归及江南春。"}