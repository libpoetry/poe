{"id":"1004089","title":"寿曹大博以东宪台治新筑亭馆扁榜寄意 垂光亭","dynasty":"宋","author":"程公许","text":"蔚蓝水中天，岧峣千万重。楼观耸烟霞，光景浮星虹。天上老仙伯，万劫冰雪容。笑下金华山，长歌唳霜鸿。一去五百年，山头忽重逢。身衣直指绣，神超蓬海东。摇荡琼台光，拍浮玻瓈钟。琼台纵可乐，虞庭渴夔龙。丹凤衔诏来，入侍甘泉宫。"}