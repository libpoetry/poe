{"id":"661838","title":"送吴伯贞还漳","dynasty":"明","author":"郑岳","text":"青阳布时序，游子戒晨装。崎岖越乡郡，迤逦登我堂。感旧一挥涕，相视鬓逾苍。念昔萦微禄，相遇天一方。风涛起奄忽，章水鲸鲵扬。削地诛晁错，系狱悲邹阳。戢羽还故栖，仰视天茫茫。昏霾一朝解，日月回精光。天人尽纾愤，岂伊私愿偿。子独秉高义，意气相激昂。涓辰集朋旧，壶榼宴山庄。人生适意耳，此会安可常。冥鸿谢矰缴，去去天路长。"}