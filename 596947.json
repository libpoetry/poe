{"id":"596947","title":"寒食同豫章邓徵君郊行","dynasty":"明","author":"陶益","text":"晨舆策东郭，鸡声开鱼钥。旧火断村烟，野桥阴漠漠。劳者多渴饥，斗酒无由酌。行行至斯丘，松楸惊唳鹤。缅想介推贤，泉台不可作。黾勉蹑樵踪，咨嗟怀更恶。矫首数峰尖，揽衣穿林薄。浮云迷远天，瀑水沉幽壑。山果掷猿猴，水魅潜相谑。日夕赋归来，清辞慰寂寞。上根宿智人，予兹欣有托。"}