{"id":"1237601","title":"述怀三首","dynasty":"元","author":"谭处端","text":"挫锐摧彊作善良，顿然心法两俱忘。鼎中频起金刚焰，炉内常燃般若香。玉蕊乍芳惟独采，蟠桃初熟与先尝。莫言迢递华胥国，了了空虚路不长。为慕仙源景物长，涤除灵地布琼芳。南宫赤子居凉殿，北海乌龟住绛房。清净洞中囚白虎，无为山上牧青羊。自从鼎内云收后，常饮醍醐卧醉乡。天机深远少人知，一粒刀圭午上持。雾卷古潭秋静夜，云收碧嶂月明时。蛟龙纵得囚离鼎，猛虎擒来锁坎池。炼就仙丹超造化，去奔蓬岛擅真师。"}