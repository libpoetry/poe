{"id":"1142286","title":"和德问弟苦雨","dynasty":"宋末元初","author":"牟巘","text":"鹁鸠朝唤晴，竹鸡莫催雨。翛翛晴雨间，平生睡足处。剥啄忽以诗，使我浪愁苦。此事属天公，底用强如许。淋漓不得休，土偶复于土。君何见之晚，三叹咏集栩。不如两忘言，危坐拥败絮。向来夏畦劳，抱瓮汉阴圃。旱涝相乘除，天地只此数。为我语老农，未用轻喜怒。使有二顷田，亦欲荷锄去。我评昔逊世，幼安胜根矩。毋为苦近名，江湖多数罟。但看采荣者，隐约殆终古。彼以膏自煎，谢去非吾侣。无已则沮溺，躬耕谅所取。吾侪固长贫，正坐力不武。所营薄少耳，抟沙尚难聚。却笑杜陵翁，欲把漏天补。胡不归自谋，飕飕破茅宇。天边金老鸦，已放晴曜吐。马嘶群动起，吾惟守环堵。"}