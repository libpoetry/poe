{"id":"815668","title":"安邑董心推作舜陵四辨诗见示属和因感记传所载事地可疑者并类及之云","dynasty":"清","author":"郭为观","text":"舜葬鸣条岂可诬，无端腐史记苍梧。岭南今日犹荒服，中古何尝入版图。南巡至岳有明徵，远涉炎荒何所凭。九嶷连绵七百里，苍茫底处是虞陵。鸣条冈近属郊圻，起立园陵断不违。野死不经更野葬，无人解证《竹书》非。《九歌》皆咏楚中神，秦士荒唐妄指陈。若道湘娥为二女，东君山鬼又何人？天子行师岂挈家，二妃底事过长沙。况闻野哭非关礼，斑竹何从染泪花。"}