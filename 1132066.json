{"id":"1132066","title":"句","dynasty":"宋","author":"薛绍彭","text":"雨不湿行径，云犹依故山。看云醒醉眼，乘月棹回澜。山水三更月，烟中一叶舟。寒临重阁迥，影带乱山流。暮烟秦树暗，落日渭川明。平林映日疏，野草经寒短。霜乾叶飘零，日出水清浅。官冷系怀非吏事，地偏相访定閒人。一马春风过微雨，竹间归路净无尘。鸥鹭惊飞起，秋风菱荇花。一径入中渚，坐来惟鸟啼。水云生四面，常恐世人迷。绿径无行路，苍苔露未晞。曾梦春塘题碧草，偶来雾夕看红蕖。无人云闭户，深夜月为灯。晓露凝芜径，斜阳满画桥。不眠听竹雨，高卧枕风湍。桥横云壑连朝渡，雨暗灯窗半夜棋。微波拂凉吹，澹烟生远树。天寒湘水秋，雨暗苍梧暮。乘月多忘归，往往带霜露。自然鸥鸟亲，日与渔樵遇。去意已轻千里陌，深杯难醉九回肠。灞陵叶落秋风里，忍对霜天数雁行。"}