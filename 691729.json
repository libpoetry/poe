{"id":"691729","title":"夏都谏勘邺潞之战惠见忆之作寄荅四首","dynasty":"明","author":"李梦阳","text":"廿年不入紫宸朝，白发犹能伴野樵。敢向骅骝争道路，固知鹏鸮自云霄。狂歌见月时呼酒，懒性临风欲弃瓢。寄与昔游青琐客，岭云溪雪记同招。焚草堂忙杜拾遗，从容退食梧垣迟。人当名世汝其辈，国有中兴今固时。衰年丘园合潦倒，大业竹帛能留垂。迢迢故人寸心在，日日苦吟双鬓知。侍臣斧钺云中下，山寨冰霜战后行。阱脑乍攀黎贼路，石门重览鄂王营。中兴崖石元留颂，成算朝廷敢论兵。试向绝巅看大海，年来波为圣人平。岧峣上党接壶关，杖钺冬行历万山。岩冻雪埋擒虎窟，壑腥云袅斫龙湾。崭巉路透渔樵入，荟蔚林清鸟雀还。为问登高能赋者，霜毫几扫白云间。"}