{"id":"1126469","title":"哭王几道职方三首","dynasty":"宋","author":"梅尧臣","text":"前罢邯郸守，孤高与世违。青云旧知在，白首故园归。既没无儿女，元贫只帐帏。平生洛阳友，从此更应稀。我今过五十，万事日消磨。熟识世间寡，故交泉下多。叶秋知易陨，松耐竟如何。尝亦悲前哲，荒坟野鼠窠。得君音信近，安稳在缑山。不是国医误，宁辞蜀道艰。终然有脩短，犹免历间关。便作千秋别，沾襟涕泪班。"}