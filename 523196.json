{"id":"523196","title":"赠赵将军","dynasty":"明","author":"李梦阳","text":"丰沛之间河乱走，汹汹之势成陂薮。大船愁浅小愁贼，贼船如飞苇滩黑。自从将军镇东土，昼夜人行路不涩。将军本是将门种，躯干堂堂万人勇。入山缚虎百兽慑，赤手批蛟色不动。射杨叶尽矢亦尽，始知百发还百中。武宗见之屡凝顾，戟郎遽拔千夫总。英雄自古不下人，将军献策况有文。骅骝暂蹙历块足，雕鹗竟上横秋云。世情金多位乃高，图名交结须贤豪。将军无钱自树立，于人傲气但长揖。挤出事体虽云垂，威势我喜行河淮。黄流稳帖遁鲸鳄，白日光彩收狼豺。大同反刃血未乾，甘州磊卵人心寒。荐书何由至天子，拜将早筑黄金坛。"}