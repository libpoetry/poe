{"id":"200554","title":"题关彦长孤山四照阁","dynasty":"宋代","author":"郑獬","text":"湖山天下之绝境，群山绕湖千百重。碧笋四插明镜外，此阁正落明镜中。绿波一穗扫沙尾，拥门尽是红芙蓉。清香断处接苍霭，绿萝攀树登高峰。当轩不置窗与槛，湖光山翠还相通。侧耳似闻天上语，接手便欲翻长空。忽疑跃入画屏上，但觉毛发生清风。光景动荡失天地，直与颢气争雌雄。君何容易得此处，著意鑱凿由天公。西湖虽然多佳境，游人到此景遂穷。昔日郎官退居此，足踏藤履手携筇。时陪金壶宴亲旧，船飞两楫如归鸿。溪鱼鲜白玉膏脆，林果红熟燕脂浓。挥弄清泉倚苍石，当时即是神仙翁。又况诸子尽奋发，绿袍照烂时相从。我来登览但叹息，有家不得居江东。至今此景常入梦，尚有清气留心胸。屡蒙书尾追拙唱，强临纸札诚难工。湖山有灵必见笑，便与弃掷无留踪。直须收拾买邻舍，兄乎异日能相容。"}