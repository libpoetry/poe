{"id":"368738","title":"瑞鹤仙·挽彊村师","dynasty":"清代","author":"杨玉衔","text":"蘋洲沈短日。望素云黄鹤，辽天无极。思悲顿寥寂。剩锦笺凄调，玉棺铭笔。吟边易篑。老臣心、词人一席。痛百年垂死，中兴病枕，几番寻觅。曩昔。云瑶校曲，桐荫题图，倏成陈迹。翠微峭壁，傍船指空沈碧。抚遗编依黯，高歌不忍，泪落江南怨笛。又伤心、汐社春芜，盟沤无色。"}