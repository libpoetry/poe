{"id":"688328","title":"次张绣衣用和述怀韵五首","dynasty":"明","author":"江源","text":"几年持斧内台行，风裁何惭白马生。避俗辄焚新谏草，调羹何必旧时铛。世情似奕成还败，气势如瓶满则倾。今日请君高着眼，谁荣谁辱谩教评。宦辙吴行复楚行，十年尘土谩劳生。胸中且敛旧兵甲，席上旋开新鼎铛。鼓楫东溟知水阔，振衣西华识天倾。生平俯仰都无愧，任你元龙细品评。舍则藏兮用则行，圣贤事业在书生。渡江誓击将军楫，斗勇羞扛力士铛。千里云山嗟独往，百年心素向谁倾。眼前莫道无人识，千载是非人自评。浔阳江上送君行，汉室终当召贾生。逐客檐头书数卷，阳关声里酒三铛。君应恕我疏慵久，我亦怜君气义倾。跃马卧龙成底事，不知今古几人评。昔燕樱桃帝里行，紫微执法慰平生。君恩浩荡三江水，世事低昂两足铛。去国梦魂仍恋阙，入郴黎庶望扶倾。临流珍重无他嘱，往事逢人莫漫评。"}