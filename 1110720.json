{"id":"1110720","title":"春阴古律二首","dynasty":"宋","author":"朱淑真","text":"薄云笼日弄轻阴，试与诗工略话春。蠢蠢绿杨初学线，茸茸碧草渐成茵。园林深寂撩私恨，山水昏明恼暗颦。芳意被他寒约住，天应知有惜花人。陡觉湘裙剩带围，情怀常是被春欺。半檐落日飞花后，一阵轻寒微雨时。幽谷想应莺出晚，旧巢应怪燕归迟。间关几许伤怀处，悒悒柔情不自持。"}