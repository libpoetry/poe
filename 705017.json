{"id":"705017","title":"右江吟","dynasty":"明","author":"霍与瑕","text":"春日春风满屋，春溪春草繁绿。青闺春恨绵时，人在穿山独宿。春落桃花万片，宵悬桂月千山。独酌偶成孤啸，不知身在云间。二月平分昼夜，三春忙度光阴。不知花落多少，但见千溪绿深。草屋竹床听雨，山城画角传更。行踪自笑无定，何日东风梦醒。路上行人吹角，一声声落岩中。谷神千古长在，几曾见壤虚空。学士金章开府，将军铁甲连山。冲雨冲风卒岁，五溪才得平安。细雨敲篷入夜，惊雷度峡携云。一洗妖氛千里，喜看穷谷生春。红花白花照水，高树低树排云。征客不知路远，追陪万壑齐春。明月影中拂剑，乱峰云外传箫。得胜人閒马壮，鸣铙又过苏桥。长年涉水登山，几度凄风寒雨。卿云良月今宵，又泊横塘清渚。醒梦长安试马，痴情古越闻鸡。五更风紧霜净，行遍千溪万溪。一雨三江洗甲，千山二月行雷。作解天心如见，残村遗老归来。"}