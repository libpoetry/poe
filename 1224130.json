{"id":"1224130","title":"古剑歌为吴真人作","dynasty":"元","author":"杨载","text":"閒閒真人藏古剑，敬之如神不敢忽。宾客时来求一观，辄有悲风起仓卒。人言此是金铁精，良工煆炼久始成。动摇天地合变化，摩荡日月含光精。昔年有蛟起江中，口吐烈焰烧长空。下民昏溺上帝怒，雷电往击皆无功。尝持此剑斩蛟首，流血滔滔浸庐阜。传记传闻时既久，不意世间今尚有。吾过下里多恶氛，魍魉魑魅能食人。请君为我绝此怪，一洗宇宙长清新。"}