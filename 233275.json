{"id":"233275","title":"中秋分韵得云字成三百言","dynasty":"宋代","author":"刘学箕","text":"今秋苦淫雨，涨汐添溪濆。新凉值月夕，密霭高璨雯。稽首告天公，垦念心良勤。天公知意诚，感应若有闻。须臾檄丰隆，蘋末生鳞纹。庭皋一震拂，陇首飞秋云。忽然朗穹昊，万象蒙奇勋。举头见松梢，光照草树分。乾坤两莹彻，烂白无边垠。我歌忽如狂，我醉茫如薰。桂酒杂椒浆，醖酿腾馨芬。皓魄耿素怀，幽思殊不群。泠然冰雪肠，顿醒曲蘖醺。便欲浥沆瀣，盘馔遗膻荤。遥望琼楼仙，雾绡青霞裙。何当下招呼，上征离尘氛。去年当此时，浩饮逢诸君。今载复肯来，持杯共论文。相从岂地他，群聚徒飞蟁。苟得嗜利辈，抑何挂牙龈。豪杰所愿交，黄金胜千斤。喜得诗谪仙，恨去髯将军。众子贤共推，奚用区莸薰。爱客绰祖风，满席生欢欣。参横斗转杓，魔崇相纠纷。欲眠君且去，陶语吾亦云。慷慨有大刘，浩气充栋棼。十觞不能醉，餐嚼无馀熏。鸣鸡忽唱晓，杲日东方昕。归路袭桂香，幽岩麝沉焚。"}