{"id":"814024","title":"蝶恋花 补题亡室断弦图六阕","dynasty":"清","author":"陈步墀","text":"老去齐眉休再论。我白头颅，卿尚青年面。朅起前情如絮乱。七条弦子琴中断。红烛高烧垂泪满。侬更何堪，触入凄凉眼。辛苦鸡鸣谁戒旦。闷人谋素将缣换。嫁得词人心也慰。虑泣芦花，病骨支离际。一事商量无别计。无侬媒妁言归妹。儿女娇痴年纪细。遗我三儿，惨绝中儿逝。不分颠连如我矣。十年磨尽英雄气。月冷房帷星在户。为续鸾胶，博得皇英誉。井臼纵教贤内助。更无如晦谈风雨。郁郁埋香何处去。指点前村，爱近先人墓。听遍杜鹃侬最苦。挈儿同上清明路。荏苒韶光人老大。依旧青衿，落拓真无奈。说到封侯难觅个。黄泉应亦卿怜我。世态炎凉今看破。那有文章，抵得黄金货。饱死侏儒臣朔饿。别离远逐鸱夷舸。载酒江湖夸小杜。吹绉春池，未免逢他怒。谁解天涯桃叶渡。者愁有梦寻卿诉。记得弥留偏赠语。寒暖须知，珍重无人处。体贴郎心犹算汝。劝郎勿惜黄金缕。燕去梁空朝复暮。昔也双栖，今也天人路。追悼恩情徒絮絮。爱河滴血难消数。夜半金风桐叶露。客邸无端，忽动秋声赋。最是老夫肠断句。披图泪湿衫如雨。"}