{"id":"692905","title":"独酌十首","dynasty":"明","author":"杨爵","text":"春来病未放清歌，惹得春风不甚和。偶酌燕山一杯酒，满怀诗兴若江河。老夫不是爱长歌，恐把流光混里过。一啸胸中无限量，古今天地在包罗。卧醒还酌两三卮，赶出胸中无限奇。便笑古今忙脚者，撞来撞去总成痴。一寸修为一寸天，纷纷谁解此闲年。从今莫说痴儿梦，囚榻安吾日夜眠。男儿寸寸是刚肠，要把尘腔百虑忘。聊下墙头一樽酒，不妨独酌对羲皇。天地元来只一春，春光到处岂无真。须判努力将心戒，莫作圜中忧世人。愁来还要酒消愁，到手必须三四瓯。醉后吟诗诗罢卧，风流也属狱中囚。连年病不似今年，和暖风光我却眠。春到无诗春自去，而今要补几千篇。残春隐隐恰如新，老眼浑看见未真。更不分天与人异，只疑共是一团春。阳春几转属艰难，未惜空余两鬓斑。若把皇家元气论，入牢强似入深山。"}