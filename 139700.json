{"id":"139700","title":"饯章郎中以浙东仓归湖州","dynasty":"宋代","author":"魏了翁","text":"武陵城中春事浓，楝花欲开未开风。常平使者谢朝列，袖有英荡吾将东。披孔翠裘上马去，锦鞯昱爚三花骢。先携令名作乡绣，却把仁念为仓红。世人机浅嗜欲深，便从扶木穷高舂。朝余苍梧夕县圃，何似缓辔摇冬珑。曩余除官本同署，至自万里惊燕鸿。诸公祖筵乱平湖。复我不入心忡忡。君今姑为粤人行，明年归朝傥及同。"}