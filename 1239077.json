{"id":"1239077","title":"送李彦明归高邮","dynasty":"元末明初","author":"谢应芳","text":"老夫归从东海头，春风送客归秦邮。出门复睹雁北乡，物我喜得同悠悠。吴船鼓棹渡江去，乌轮正挂扶桑树。桃花倚岸笑相看，杜宇催人啼不住。征袍十年尘土多，濯缨今年《沧浪歌》。一百五日寒食雨，三十六湖春水波。交游台榭剪荆棘，继美前修集佳客。谁能唤起老龙眠，重写耳孙湖上宅。"}