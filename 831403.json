{"id":"831403","title":"金缕曲 其二","dynasty":"清末民国初","author":"林朝崧","text":"肠断春知否？为春来无端惹起，伤春情绪。旧院回头荒寒甚，更苦连番雷雨，讶草甲兰芽争吐。速制崔郎幡五色，莫金铃留待他家护。蜂蝶闹，向谁语？一湾银汉红墙路，销葳蕤曲池小菀，春应知处。何时艳阳时节到，芳讯沉沉如故。却恨不催花击鼓，倚遍阑干风正恶，把春愁付与流莺诉。春不管，日将暮。"}