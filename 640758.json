{"id":"640758","title":"送马明府还蜀","dynasty":"明","author":"童冀","text":"蜀道易，昔如上青天，今如履平地。借问昔难今易之所由，剑阁插天猿猱愁。水行复有鼋鼍忧，大明日月照九州。山无险道江安流，陆走秦凤辇马牛。水下江汉无停舟，蛮夷九译职贡修。东踰濊貊西渠搜，马卿家住锦水头。少年把酒看吴钩，祗今五十双鬓秋。万里作官江海陬，三年宰邑政理优。桑麻接畛民歌讴，问渠何事怀故丘。春雨霜露悲松楸，人生百年水上沤。老我白发思归休，前年东下岳阳楼。冷官自可归田畴，苕溪又作三载留。矫首先陇云悠悠，今年赴阙觐冕旒。承恩幸复来沧洲，石田茅屋山之幽。一身湖海云萍浮，嗟君素志亦已酬，太平归乡复何求。归故乡，守桑梓，蜀道昔难今孔易，千村万落无荆杞。但愿千万年薄海内外无远迩，遗民在在安田里，太平有象自今始。"}