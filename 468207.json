{"id":"468207","title":"吊三士冢","dynasty":"明","author":"谢肃","text":"尚父亮周室，夷吾翼齐侯。尊王树伯烈，治国贻阴谋。奕叶擅强大，英灵萃营丘。田疆既虎跃，古冶亦龙游。公孙复隼鴥，勇智诚相侔。吁谟共帷幄，肆伐参戈矛。社稷有内安，封域无外忧。我君丰暇豫，顾盻倏怀疑。萋菲锦终就，黑白蝇何稠。同为二桃死，连閟三冢幽。苍凉荡阴里，行子去复留。事往义弥着，世殊感焉休。遄台蔓屮碧，牛山暮烟浮。独念泉下人，泫然双涕流。"}