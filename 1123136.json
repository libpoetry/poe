{"id":"1123136","title":"答孙休兼简清凉和上人二首","dynasty":"宋","author":"贺铸","text":"声迹相闻忽此逢，杖藜萧散一相从。平生诗酒真吾事，何处江山不尔容。芳草自生南北路，孤云难系往来踪。异时荒戍长回首，风送石城楼上钟。渭北人游楚水东，论诗说旧偶从容。乡关此日几多远，春酒与愁相胜浓。且免牛衣愧妻子，莫将羊酪诧吾侬。哀王孙赖弥天释，肯学扬州饭后钟。"}