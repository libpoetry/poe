{"id":"1114321","title":"己亥季秋至净居思大智者道场因瞻二士相三日会天大雨不得探险绝而以诗记之","dynasty":"宋","author":"李弥逊","text":"三苏岩壑连云秀，二士门庭匝地新。带雨山光无限思，一时分付镜中人。香断寒炉古庙空，金毛一去了无踪。分明曾得真消息，犹有参天十万松。雨华随步到天关，远目才分缭绕山。风马不驰前景断，更于何地觅无还。白雾苍烟暗九秋，殷床金吼抱山楼。为霖未必浑三日，似有闲云伴我留。"}