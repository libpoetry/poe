{"id":"920082","title":"与可许惠所画舒景以诗督之","dynasty":"宋","author":"苏洵","text":"枯松怪石霜竹枝，中有可爱知者谁。我能知之不能说，欲说常恐天真非。羡君笔端有新意，倏忽万状成一挥。使我忘言惟独笑，意所欲说辄见之。问胡为然笑不答，无乃君亦难为辞。昼行书空夜画被，方其得意尤若痴。纷纷落纸不自惜，坐客争夺相谩欺。贵豪满前谢不与，独许见赠怜我衰。我当枕簟卧其下，暮续膏火朝忘炊。门前剥喙不须应，老病人谁称我为。"}