{"id":"1246179","title":"送医戴原礼归金华","dynasty":"元末明初","author":"刘基","text":"岧岧金华山，上属匏瓜星。纡馀带江海，窈窕储仙灵。阴谷泉夏冽，阳崖草冬荣。帝女降清夜，龙鸾夹云軿。旭昱五色光，天葩播芳馨。初平剽元气，骑羊游玉京。宗公秉节钺，棱威憺边庭。吕子传圣学，出辞樊六经。陈生挟英才，雄辩摧五兵。至今文彦士，绵绵若连城。子兮抱奇术，为人驻危龄。运针号二竖，煮齐泣三彭。岁晚趣归装，日照千山明。涧阿多石芝，玉色味如饧。可以实肌肠，化骨为瑶琼。或可分饷否，相从翱紫清。"}