{"id":"277851","title":"摸鱼儿·为顾曲生题幽兰坠露图","dynasty":"清代","author":"李恰","text":"甚西风、情根寸寸，等闲吹堕尘土。悄无人候曾携手，默默芳心私许。颜莫驻。早悟透灵因，夙蒂含愁吐。问花不语。记雨过凄晨，月来悲夕，总是泪零处。漫回首，梦好都无凭据。光阴三过飞絮。湘娥错把东皇怨，毕竟生天非误。且迟伫，最怕听，鲍家秋唱斜阳暮。闲愁赋与。是一点幽磷，千年碧血，化作断肠句。"}