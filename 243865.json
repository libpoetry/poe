{"id":"243865","title":"虚空歌·虚空荡荡无边岸","dynasty":"宋代","author":"张继先","text":"虚空荡荡无边岸，日月东西互宾饯。东宾西饯几时休，生死场中如掣电。本来真性同虚空，光明朗耀无昏蒙。偶因一念落形休，为他生死迷西东。堪叹世人全不觉，死即哀兮生即乐。不知生是死根由，只喜东升怕西落。东升西落理当然，休将情识相牵缠。不信但看日与月，朝昏上下常周天。生非来兮死非去，无有相因随所寓。六道轮回浪著忙，真人止在虚空住。真人住处无室庐，邻风伴月同清虚。莫谓灵光只些子，包罗法界无边余。法界包罗大无外，密入纤尘小无内。饥寒灾祸不能加，物物头头归主宰。一堆尘土百年形，如舟泛水凭人行。忽朝舟坏人登岸，枯木无主从沉倾。莫腐莫回雇，万水千江几番渡。这回到岸好焚舟，不须更说波涛苦。有缘舟居不居舟，终不虞昨夜风雷撼山岳。虚空不动常如如，识得真空方不昧，古往今来镇长在。掀翻世界露全身，尽度众生超苦海。真空消息非顽空，纵横变化无终穷。听我一歌空里曲，铁蛇飞上昆仑峰。"}