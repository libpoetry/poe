{"id":"1112256","title":"梅花喜神谱 就实六枝","dynasty":"宋","author":"宋伯仁","text":"羽翼汉家了，忘形天地间。个中有真乐，奚必拘商山。品字列轻舠，占尽吴江雪。丁宁红蓼花，莫与利名说。东门风飘飘，双佩清如水。出门相送人，胡不共知止。一竿风雨寒，独占严陵濑。苟非伸脚眠，曷见光武大。醉帽不轻飞，秋菊有佳色。自惭群座中，主人犹未识。脱白弄青玉，风味犹辛酸。指日梦惟肖，羹调天下安。"}