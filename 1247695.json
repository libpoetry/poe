{"id":"1247695","title":"咏白石","dynasty":"元末明初","author":"蓝智","text":"悠悠溯湘源，窅窅入崖谷。峰回溪若断，峡拥树如簇。西崖秀玲珑，石色映群玉。初疑雪在地，宛若冰分木。又恐巨蛇断，如闻素灵哭。风翻遥海波，雨涨阴崖瀑。台下群仙集，鹤驾纷在目。天空水容净，叶落金风肃。孤石莲花明，寒松翠如沐。仰瞻空洞中，足可营茅屋。空闻南山歌，自知紫芝曲。结托四皓徒，往来骑白鹿。"}