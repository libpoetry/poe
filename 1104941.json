{"id":"1104941","title":"孔周翰挽词三首","dynasty":"宋","author":"孔武仲","text":"邂逅湓江口，方知叔父亲。荣华才一梦，奄忽几千春。白玉沽何晚，精金锻愈真。耆年所宜得，天苦夺斯人。循吏今之选，皇华使者轺。关河初异路，巾笏偶同朝。急景催迟莫，清魂返泬寥。一哀惭不达，生理故风飙。晚岁班朝列，光华动士林。家风当冠豸，官序正腰金。霄汉亨衢浅，膏肓积沴深。凄凉哭门馆，笑语尚馀音。"}