{"id":"702034","title":"东征二首","dynasty":"明","author":"揭轨","text":"束发结豪俊，客游在京都。风尘一浩荡，志欲效驰驱。身许孙讨逆，气凌李轻车。一朝不自保，空愧为丈夫。家乡既荡尽，焉用独全躯。流光信冉冉，抚髀将何如。郊野积玄阴，白日忽沦没。惊风西北来，虏骑何驰突。悲君贞白姿，永诀在仓卒。玉颜膏野草，何处收汝骨。恩爱岂不怀，贞烈谁能越。萧条风尘日，纪载多所阙。曷以照君心，惟应城上月。"}