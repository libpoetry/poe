{"id":"1129965","title":"孤山诗三首","dynasty":"宋","author":"释智圆","text":"楼阁压危碧，山根疑有鳌。隔湖千嶂断，出水一峰高。岩冷秋空月，林清雪夜猱。伊余绝羁束，长得恣游遨。四绝尘埃路，孤山景实孤。危巅侵迥汉，冷色浸平湖。古塔名支佛，新泉号仆夫。王维在何处，奇迹更堪图。仙岛湖西见，湖西景有馀。春融迎晓日，秋碧碍空虚。竹荫高僧塔，云迷处士居。史迁今若在，此处合藏书。"}