{"id":"1114540","title":"寄送张雅州二首","dynasty":"宋","author":"李流谦","text":"融和盎盎上双眉，旷度真成万顷陂。岱华自高元地势，球琳不琢本天姿。地方千里我无事，春满万家人不知。预作去思无限意，攀辕送处似迎时。二年学舍冷如冰，岌嶪龙门许屡登。可但不遭官长骂，只应独愧小人乘。身留紫塞天一角，目断朱轮山几层。为问何时到墙仞，清宵远梦故堪凭。"}