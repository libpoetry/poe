{"id":"1063640","title":"次韵见寄二首","dynasty":"宋","author":"释德洪","text":"心亲出倾盖，气合论夙因。久已仰高谊，窃伏淮海滨。夫子真自重，不减南国珍。笑谈带富贵，翰墨生精神。譬如千江月，处处能分身。而予续高韵，坐客讥效颦。安知磁石针，妙处无陈新。思君欲夜话，痛嗟隔城闉。熟读寄来诗，秀色摩清春。便觉海棠雨，圆吭争滑唇。游丝登百尺，飞絮沾泥尘。要当为设榻，敷以白氎巾。看君把麈尾，抑气思旧申。凉肝藉苦语，激烈敢不遵。"}