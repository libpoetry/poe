{"id":"639844","title":"读丹经","dynasty":"明","author":"孙作","text":"服食安可信，丹书皆妄语。欲脱爪发枯，而假金石固。金石本自坚，爪发那免腐。有身即有患，此理不难悟。长生就有术，古来何贤住。神仙五百年，石髓流青乳。服之等天地，千岁不足数。此语信可徵，王烈今在否。旌昜本静者，好道孰为伍。一朝上青云，千载遗白鼠。当其拔宅时，鸡犬亦得去。胡为事盖棺，牛羊践丘莽。下士喜闻道，缩口厌清苦。空言愧杂乱，巧辩争寸缕。所计身后得，未见一分补。始吾甚爱之，穷诘言更沮。仙诚在世间，不见良不喻。"}