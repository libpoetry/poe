{"id":"514852","title":"送董尚矩侍读使朝鲜","dynasty":"明","author":"程敏政","text":"持节下丹霄，严程拟度辽。宠分新帝命，爵重旧宫僚。别酝频浮蚁，行装尚拥貂。董生家学正，箕子国封遥。候馆催晨策，周庐警夜刁。玄菟荒隐树，鸭绿暗通潮。译史传华语，蕃王接使轺。屯云来羽卫，匝地奏铙箫。损益周仪注，承宣汉诏条。冰壶知节操，海鹤见丰标。客路春回驭，宸居斗建杓。临边询战法，观俗听风谣。史案需铅椠，吟囊富籥韶。皇华莫轻续，留取壮天朝。"}