{"id":"1107069","title":"喜雨二章","dynasty":"宋","author":"邓肃","text":"万里炎洲政郁蒸，阿香搥鼓忽砰轰。云驱铁骑千山合，雨挽银河一夜倾。龟坼有田皆灌灌，猬毛无稻不生生。高楼破晓朱帘卷，六合无尘万象清。旸虫赫赫欲流金，夹岸垂杨失翠阴。已恐人间被汤旱，谁从天上作商霖。崇墉定有千箱积，果腹同倾四海心。我亦不须忧脱粟，聊赓既醉入瑶琴。"}