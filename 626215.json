{"id":"626215","title":"赠门人林见龙跃龙入学二十四韵","dynasty":"明","author":"黎景义","text":"渥水骝驹汗染藘，溟池鹏奋翼云舒。五陵在昔誇年少，九牧而今验庆馀。信是粤材多竹箭，应知荆产亦璠玙。三罗早识虬先隐，二琏宁惭玚次璩。吴会凤雏来雒下，汝南龙子起平舆。鸟翚奕奕箕裘巧，衣马翩翩剑佩舒。调里埙篪清宛转，楼前花萼蔚扶疏。自饶巨力能稽古，相与深情竞起予。卓尔不群霄际鹤，天然无饰沼中蕖。悟玄了解侔君实，作赋英名逼子虚。设处碧山诸代史，旁通黄石几篇书。观鳞听羽生机动，弄月吟风乐意摅。快睹聚星宵映座，争看佳气曙充闾。桃霞李雪纷成列，藻洁芹香采既胥。色借瑞雯侵黑发，时欣化雨洒蓝裾。神传画谱浓还淡，韵妙桐丝疾又徐。骥足并驰超灶远，龙泉联跃发硎初。无双士必趋金陛，数万言将献玉除。明哲此身堪补衮，澄清卬志任登车。仪形伫采图烟阁，管颖含光射石渠。晚雪渊凝行未忍，春风淡荡坐何如。心天虑旅须县镜，艺圃荒芜可荷锄。小范秀才肩宇宙，元侯文学越平居。儒冠大可匡时务，吾道原非效蠹鱼。"}