{"id":"783947","title":"庚辰恭读仁宗大行皇帝七月二十五日遗诏谨纪","dynasty":"清","author":"金朝觐","text":"高庙倦勤日，先皇御极年。寅清开宝历，申命绍心传。骏烈销兵革，鸿文范简编。箴言悬吏镜，科律应薰弦。疏导河源活，澄明海气鲜。丰镐勤再幸，岳渎表孤虔。番舶遥修贡，民瘝屡沛蠲。尊亲同血气，化育溥渊泉。讵意成功退，乃闻遗诏宣。旌旗空想像，弓鼎莫攀缘。云拥苍梧驾，风高榆木川。乌号当跸路，龙驭己宾天。哭奠盈三辅，威灵震九边。至尊本无外，馀泽犹广延。昔岁明光里，微臣对越前。桥山安可仰，涕泪亦潸然。"}