{"id":"1236497","title":"三月廿二日侍从圣上汎舟玉泉西寺护国寺行香作二首","dynasty":"元","author":"周伯琦","text":"西郊柳暗晓风和，岩谷莺花散绮罗。双凤引箫来阆苑，六龙捧棹泛银河。祠宫星列天香蔼，阁道云深禁跸过。九奏虞韶嘉瑞集，明朝齐唱上回歌。翠华游豫暮春天，花满长堤草满川。渔艇凌波遥掷网，农廛趁候竞犁田。皇情嘉共民心乐，御气能增物色妍。析木津头多雨露，从今四海屡丰年。"}