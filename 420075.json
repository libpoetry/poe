{"id":"420075","title":"齐天乐 蝉","dynasty":"近现代","author":"邓嘉缜","text":"啼红百舌春刚过，森森绿阴生静。草阁腾蛙，茶铛逗蚓，多少新声相竞。高风雅韵。便谱入琴弦，几人能听。抱得疏枝，且将风露共晨暝。阑干红入画里，斜阳烟柳际，悠扬不尽。蝶老嬉春，萤疏趁月，各有可怜生性。非关答赠。只不了吟情，自凋双鬓。说与流光，砌螀应共省。"}