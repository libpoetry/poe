{"id":"275377","title":"题章价人铜官感旧圆补","dynasty":"清代","author":"李希圣","text":"旌旗照水如火红，鼓声直挟江流东。督师矫矫人中龙，马蹄欲踏吴门空。三年坐待桑田变，试手韬钤万人羡。纶巾儒服本风流，岂意虚摇憔荣扇。兵家形势太无凭，咫尺江湖一掷轻。国士恩深惭报称，天高不肯照精诚。猩猩啼烟鬼啸雨，千载冤魂相唤语。回首苍梧云正愁，孤臣欲作湘累死。文藻江山已不存，何人偏解续招魂。高唐置酒论畴昔，一蛇在野龙在门。半壁功名何草草，健儿散尽遗民老。岂知成败本由天，书生苦说封侯好。月落潮平又一时，至今乌鹊尚南飞。行人莫问当年事，乱后青山有是非。"}