{"id":"260614","title":"午窗曝背·清晨了公事","dynasty":"金朝","author":"赵秉文","text":"清晨了公事，及午身得闲。南荣有晴日，曝背于其閒。稍稍阳光舒，融融和气还。时携一册书，眼花纷斓斑。倦即枕书卧，散尽腰脚顽。清于三杯馀，甜胜一味跧。人间有此适，不忧天公悭。世人慕暖热，肉屏醉云鬟。虽得一饷乐，忧喜常相关。痴儿亦笑我，市中有樵山。"}