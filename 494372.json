{"id":"494372","title":"芝南篇赠徐子","dynasty":"明","author":"湛若水","text":"上上甘泉山，邂逅逢使君。邀与酌甘泉，意气香袭人。云生浙水深，家住芝山南。君子秉明德，馨香发幽岑。幽岑以韬光，明德在离方。氤氲塞宇宙，烨熠何皇皇。一年昔三秀，五百昌期缪。阔哉何寥寥，绝无而仅有。灵根入厚地，孤光映穹昊。藏心美灵根，疾徐应心手。心手皆自然，忘助一无作。问何为灵根，此根何处讨。"}