{"id":"263636","title":"念奴娇·飞涛其年云客既庭御之枉叙草堂和飞涛韵","dynasty":"清代","author":"尤侗","text":"古人安在，总上场优孟、下场翁仲。天壤之间存我辈，聊尔一觞一咏。伧父左思，老兵阮籍，歌辨衙官宋。当杯行令，戏猜三两横纵。酒后耳热狂呼，濡毫呵壁，欲把天公控。趁取吴宫春未老，甘与梨花同梦。银烛方长，铜壶初滴，路近东西弄。诸君且住，床头尚满青瓮。"}