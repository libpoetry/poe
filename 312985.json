{"id":"312985","title":"壶中天慢·广敷大兄久别忽归","dynasty":"清代","author":"陆蓉佩","text":"闲阶小立，忽一钩月到，乱花影碎。玉砌雕栏凉意足，别换一番欢意。万斛离愁，一时顿释，且是寻闲味。临风独想，旧愁更莫提起。小窗镇日恹恹，嫦娥应笑，惜泪珠空废。露浸罗衣莲漏永，不把窗儿深闭。萤逗疏帘，凉生团扇，金兽香销未。桐阴坐久，唠唠何处犬吠。"}