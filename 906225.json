{"id":"906225","title":"与罗邵诸公同游陈氏园分江头千树春欲暗得树字","dynasty":"宋","author":"李弥逊","text":"春风亦世情，去我若驰骛。北枝未破粉，断萼已飘素。殷勤南郭綦，邀我整冠履。著鞭向晴原，盘传咄嗟具。移樽晚色间，醉入众香聚。花浮承露盘，座绕临风树。停杯忆昨游，香色尚深驻。重来未旬浃，顿觉心腹露。后会虽可期，稍稍迫迟暮。酬花了无计，一醉其殆庶。如何竞剪烛，雕绘觅奇句。愿当百罚深，肯效黄金注。"}