{"id":"1102659","title":"沽酒行","dynasty":"宋","author":"俞德邻","text":"去年斗酒贯三百，路逢曲车常啧啧。朝来啜齑暮食盐，汲井煎茶待佳客。尔时石秫十二千，仍更五千籴石麦。米曲柴薪价倍增，酒价虽增欲谁责。昨秋一稔天所怜，瓯窭刈穫过良田。大麦小麦今又熟，麟经髣髴书有年。年登米麦塞市廛，官酒定价那增钱。一朝酒家悉闭户，斗酒更欲沽二千。道逢醉者惊相顾，老夫仓忙问其故。答云近日添课程，去城十里皆官库。岂惟酒价今日增，明日十千卖石醋。乞浆得酒良已难，或者乞醯邻亦怒。君不见昔时三百青铜沽一斗，坊外酒徒犹忍口。"}