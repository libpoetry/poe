{"id":"104920","title":"十一日垂拱殿起居闻南捷","dynasty":"宋代","author":"梅尧臣","text":"二月雪飞鸡狗狂，锦衣走马回大梁。入奏邕州破蛮贼，绛袍玉座开明堂。腰佩金鱼服金带，榻前拜跪称圣皇。一朝严气变和气，初令漏泄飞四方。将军曰青才且武，先斩逗挠兵後强。从来儒帅空卖舌，未到已愁茆叶黄。徘徊岭下自称疾，诏书切责仍勉当。因人成功喜受赏，亲戚便拟封侯王。昔日苦病今不病，铜鼓弃掷无镖枪。"}