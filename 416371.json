{"id":"416371","title":"秋宵吟 月当头夕作","dynasty":"近现代","author":"吴梅","text":"启文疏，对夕景，万里云开金饼。清辉远，看镜里山河，二分端整。广寒高，午漏静，破屋添薪犹冷。还凝望，是片玉中天，照人无影。旧谱霓裳，料此日姮娥笑领。胜游西苑，俊约南楼，老去让公等。孤鹤深宵哽，散发擎杯，风露又警。甚年时袖手欢场，丝竹花竹梦未醒。"}