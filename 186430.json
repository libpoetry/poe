{"id":"186430","title":"庐山有胜处曰卧龙南康朱使君始筑茅绘诸葛武","dynasty":"宋代","author":"张栻","text":"庐山仙灵宅，佳处固非一。颇闻卧龙胜，幽常谅难匹。悬瀑泻琮碀，石壁两崒嵂。草木被光辉，波澜动回没。今年朱使君，下马恍若失。徘徊领妙趣，指点筑茅室。为爱卧龙名，英姿慨超轶。於焉俨绘事，长风起萧瑟。仿佛梁父吟，尚想翁抱膝。惨澹风云会，飘忽日月疾。独存经世心，千载讵可汩。褰裳欲从之，云涛渺寒日。"}