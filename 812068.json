{"id":"812068","title":"双红豆辞","dynasty":"清","author":"孙原湘","text":"称出双株红豆红，暗将心事卜东风。意中人病朝朝减，梦里欢归夜夜同。翡翠楼高天共远，鸳鸯湖判水难通。春愁化作杨花点，半入清波半碧空。去年消息望今年，及到今年转忆前。扶病尚因花强出，归宁差喜事迁延。机缘半为忙中错，滋味都从过后鲜。欢笑要期来日补，却愁追忆更茫然。知是蓝桥是鹊桥，一双解下佩琼瑶。情同沧海无深浅，缘比浮云有近遥。花纵可攀容易别，月虽频望手难招。不如身化王馀片，分属江东大小乔。心中眼底与眉头，积得离愁又病愁。小玉瘦来眠反侧，飞琼归去信沉浮。缘悭莫要真成玦，痴绝难甘枉下钩。每到幽窗閒把玩，团圞一对鍊金彄。叠笺书恨祇焚灰，剪纸酬神枉费财。一半聪明知误用，两无消息肯传来。慢凭问卜蓍归妹，悔不能医药作媒。愿学维摩行脚状，替人担病觅人回。双珠托出水晶盘，欲定高低两字难。论岁参差原姊妹，比花先后似梅兰。泥中尔我应三分，林下神情祇一般。对面看来形与影，切休分作尹邢看。喜蛛灵鹊满檐前，道是佳音却浪传。炙罢艾香心愈捧，占残花信眼徒穿。他乡未必全无恙，久卧何如各一天。如此思量人易瘦，又愁相见定凄然。人竟归来病竟除，极寻常事却疑虚。愁他慈母留偏强，怨到庸医术太疏。欲剖素心潜和药，想呼黄耳妄传书。从知一面难消受，休说鸳禽与鲽鱼。閒里寻思太认真，最痴情却最伤身。挽车陌上谁迎汝，取冷庭中自有人。弱体枉禁风五夜，柔肠偏转日双轮。汉皋明月天台树，不是今生是夙因。紫袖昭容玉尺温，青绫步障粲花论。手抄罗隐江东集，心订韦皋蜀道婚。极恍惚中烟有影，最缠绵处梦无痕。不妨说与青天晓，卿自怜才我感恩。"}