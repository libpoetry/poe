{"id":"777852","title":"高阳台·与旧京诸师友崇效寺赏牡丹，寄澄宇海上","dynasty":"清","author":"陈家庆","text":"绣陌凝尘，香车碾玉，相携尽日看花。一段芳情，今年却讶迟些。嫩红晕碧娇如许，便樽前、消受繁华。更堪怜、璀璨明妆，春在天家。裁冰词笔知谁健，看坐兼长少，韵斗尖叉。试拂吟笺，元舆赋笔休夸。三分春色流尘过，忆同游、人隔天涯。又无端、愁上眉头，欲报秦嘉。"}