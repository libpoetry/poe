{"id":"866631","title":"云岩","dynasty":"宋","author":"冯时行","text":"枞阳之阳羌庐峰，千岩万壑云濛濛。仙人往往游其中，安期羡门乔与松。天或使之为扃封，咫尺象外不可通。我昔杖履秋将穷，洞宫萧森还遽匆。至今魂梦江南东，闻君斸石苍崖穹。下燕众客幽襟同，君真庶几羌俗翁。作诗疾驱勤仆僮，斩薙荟蔚烦祝融。木章竹个群巅空，要使恢廓无蔽蒙。指麾八极呼云风，坐与九江争俊雄。当有骑鹤来遐冲，与君论道如崆峒。去之勿疑求大功，慎勿顾此杉楠枫。"}