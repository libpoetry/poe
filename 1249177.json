{"id":"1249177","title":"至正十年秋七月十有三日起文高先生自姑苏汎舟携酒殽过玉山会饮芝云堂上座客于匡山琦龙门相与谈诗亹亹不绝酒半龙门分蓝田日暖玉生烟为韵余探得蓝字坐无长幼能诗者咸赋焉","dynasty":"元末明初","author":"顾瑛","text":"高堂政在玉山南，竹色梧阴积翠岚。秀结紫芝云作盖，光生珠树玉如蓝。每劳飞鸟花间使，时有翔鸾月下骖。客至酒尊聊剧饮，僧来麈尾听清谈。行杯长待纤歌发，分韵还将险字探。佛印固知元九九，文殊何必说三三。莫忘石上三生约，且尽山中十日酣。当槛荷开香屡度，隔床花落雨同毵。鹿门何处真成隐，鸡舌他年自可含。送别江亭折杨柳，西风应愧雪盈簪。"}