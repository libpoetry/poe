{"id":"538120","title":"奉送大司寇应公还天台","dynasty":"明","author":"王世贞","text":"投劾心初遂，生平节未磷。两朝均出入，一代借陶甄。有念俱生物，无营独任真。向传铜柱徼，曾拥绣衣巡。羌笮乾坤尽，甘棠雨露匀。戢兵驱揖让，吹律起沈沦。直道萋菲易，归装薏苡贫。至今看颂德，犹自满文身。海岱严旌钺，阿衡领缙绅。名齐山相远，治访盖公纯。北斗官逾贵，西曹法转新。自来惟重意，或少不冤民。在宥求明主，遗安惠老臣。但无惭竹简，何必问蒲轮。瀑布遥飞汉，衡门岂避秦。月来天柱晓，花发石桥春。白首风波隔，红颜药物亲。栖迟馀故吏，黯淡走庸人。拙计穷缘木，微才老积薪。空为国士语，南望重伤神。"}