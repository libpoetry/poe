{"id":"197463","title":"卜居·吾求一屋逮两月","dynasty":"宋代","author":"王令","text":"吾求一屋逮两月，贫不谋贵何以图。朅栈自放就穷巷，幸得之喜何敢吁。颓檐断柱不相缔，瓦堕散地梁架虚。门无藩闑户不闭，时时犬彘入自居。主人怜我莫自致，为我补葺加垍涂。翻翻匠氏乃谁子，颉颃作气厉叫呼。群庸汹汹助声势，睥睨凌我要我酤。归来叹息无自得，两日财致酒一壼。徵多偿少意不惬，弃我忽去如逃逋。重来閴寂不可问，依旧四壁编空芦。嗟余虽贫日犹爨，可不善为盎釜谟。外户不闭古则尔，今也盗贼过街衢。乞钱买篱作藩固，更学关楗防朝晡。邻翁问我乃何者，得毋亦以名自儒。王朝潭潭聚冠盖，几人不载卿相车。子何布被不盖肉，浪自名士实则奴。假为无能守编户，犹可自择安阎闾。胡为惨戚卒困此，去矣何屋不可徂。此居卑洼不待说，四高中下流无渠。夏霖连延久积注，往往灶下秋生鱼。始来图此不自择，终见坐与蚯蚓俱。何况梁榱日蛀腐，一仆非尔力可扶。苟求暂安急旦夕，反以身就殒压虞。乃知穷则失自爱，死得正命有几且。翁乎尔言诚得矣，我方困甚非真愚。"}