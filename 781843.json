{"id":"781843","title":"古意五首 其二","dynasty":"清","author":"戴梓","text":"朱门有淑女，嫔为君子室。步摇明月珠，佩戛荆山璧。绰约生香风，芙蓉照春色。雅韵抱流云，光华争丽日。婉娈两情深，誓并鹣鹣翼。恃德不恃色，君心有转易。耳入侍儿言，弃置在一夕。挥泪下君堂，幽房暗如漆。回望旧帘栊，远若云天隔。镜此倾国姿，只博衫袖泾。不及长干倡，挟瑟笑君侧。"}