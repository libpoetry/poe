{"id":"813383","title":"题十美图","dynasty":"清","author":"李学慎","text":"雕弓金羽学男儿，十载从戎百战归。错认昭阳陪幸者，辇前一笑堕双飞。蕉簟清凉珊枕明，凉侵玉骨醉初醒。绿云一朵西风里，低衬仙裙上画屏。绝世天姿出自然，碧苔阶畔晓风前。相看似欲盈盈下，石上三生证夙缘。将飞未举态婵娟，谁识瑶台自在仙。见说汉皋虚解佩，流风回首怅长川。金屋群推绝代名，淡妆临镜转亭亭。化身却入丹青里，莫讶蛾眉斗尹邢。自从辞辇掩长门，旧事凄凉不可论。团扇曾牵怀袖影，几回相对忆君恩。汉宫明月照边关，马上啼红去不还。非是琵琶解愁思，玉颜容易到天山。东观书成帝用嘉，能将事业洗铅华。闺中韵事从头数，几个名姝号大家。轻盈无迹踏青尘，十二金钗一可人。玉笛声中金谷晚，谁将小幅为传神。霓裳妙舞对花丛，一曲山香扇底风。可是羊家张静婉，小垂手态似惊鸿。"}