{"id":"838619","title":"游鼎湖山三十六韵","dynasty":"清末民国初","author":"许南英","text":"西江江水长，鼎湖湖山美。屏障对衙斋，看山日隐几。游山胜看山，登临兴忽起。西人有铁君，东道是包子。轮舟逆水行，布帆冲风驶。顷刻到山门，山僧沿岸俟。预备数竹兜，毋劳双屐齿。茅屋两三家，稻田八九里。既至半山亭，少住停芳趾。主人命治庖，布席陈八簋。食讫复前行，拾级互逦迤。纡回苔石阶，层层高尺咫。老树当路隅，疏钟度林里。佛寺隐山腰，寺外环垣垝。隙地起楼房，高墙筑壁垒。红白间草花，青苍缠葛藟。老僧亦不俗，见客询姓氏。知是长官来，面目色然喜。丹荔与黄蕉，浮瓜杂沈李。通竹引山泉，煮茶甘且旨。敬客结佛缘，邀我究禅理。顾兹清净地，心胸涤尘滓。振衣最高峰，游兴尚未靡。独鹤与高飞，众山皆俯视。怪石远如人，健牛小于蚁。矗地青芙蓉，屹立成鼎峙。树影阴满衫，云气寒生屣。忽闻山麓间，有声震入耳。山僧前致词，举手前山指。瀑布从空悬，日夜喧无已。百丈碧琉璃，嵌补在山觜。排决天上泉，汇归成涯涘。我疑上有龙，扬髯长喷水。渔梁已巨观，匡庐可窃比。咽石乱流声，入壑清见底。濯足挹清流，坐石叹观止。"}