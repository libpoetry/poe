{"id":"274544","title":"轮台子·和耆卿韵，原词残月疑残日之误，故易之","dynasty":"现代","author":"汪东","text":"霁满江天，澄波摇空碧。投巢暮鸦还，稳现背郭，半林斜日。炊烟渐起茅屋角，墟畔有、四五牧童横笛。此时堪动乡里思，偏不见、玉郎颜色。想迁客。萦怀旧国。望山重岭隔。甚处寻栖息。况远边、锋镝如交织。愁马蹄摧，归未得。但泪痕沾血，湘妃庙前，昭君坟侧。因思少日趋梁益。共醉度艳冶，花开绕陌。杜鹃啼后，闻一院棠梨，风翻雨坼。惊心魄。至今行役。纵身在、忍佳景虚掷。"}