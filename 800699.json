{"id":"800699","title":"寄居虫","dynasty":"清","author":"魏坤","text":"人生如瓜牛，长负躯壳累。何况外缘假，妄思得久寄。兹物生海壖，乃具周身智。常共水族游，爱此一螺翠。延缘遂迁入，宛转据其内。腥涎吐清波，微风纳凉吹。扬鬐遇钓师，触急辄惊避。两两收霜钳，虚中得静閟。晏然称寓公，久亦渐忘伪。如以物附物，是一即非二。而我辞乡国，岁岁困旅次。结屋少定踪，对之发深喟。暇或笺虫鱼，为汝别种类。"}