{"id":"688185","title":"秋夜","dynasty":"明","author":"朱诚泳","text":"月满西楼户半开，晚风黄叶走空阶。偶然得句高歌处，肯为悲秋恼壮怀。秋声溢耳不堪听，燕坐高斋户半扃。霁月满窗明似昼，梧桐如雨下空庭。玉漏沈沈夜未央，博山销尽水沈香。月明露下微风动，添得虚堂一味凉。切切寒蛩草际鸣，露华秋气两凄清。空庭久坐不成寐，明月满阶砧杵声。抱得瑶琴月下弹，不知梧影过雕阑。长空万里秋无际，白鹤一声风露寒。露下高梧夜若何，广庭云霁月明多。怪来诗骨清如许，一榻凉生透越罗。虚堂风露两凄清，宝鸭香销冷画屏。卧看碧空凉似水，银河耿耿度双星。梧桐萧瑟发清商，秋入屏帏枕簟凉。诗思满怀浑不寐，一灯风雨乱啼螀。"}