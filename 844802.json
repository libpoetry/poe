{"id":"844802","title":"立春日登君山三首","dynasty":"清末民国初","author":"曹家达","text":"岁事逼人更，登临腰脚轻。青天盖平野，丹嶂卫重城。霜气草根变，烟光松际生。苍然试凝望，落日大江横。昨夜送寒气，喧传出土牛。我怀殊怫郁，登此望江楼。凫雁远天没，鱼龙高浪遒。独怜山下水，来往送行舟。隔岁逢人日，梅花光照衣。今年春较晚，风信未曾归。城下求黄石，江楼坐翠微。野鸦未相识，何事傍人飞。"}