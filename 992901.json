{"id":"992901","title":"送建州通判沈太博","dynasty":"宋","author":"梅尧臣","text":"昔闻醉翁吟，是沈夫子所作，今听醉翁吟，是沈夫子所弹。声如冰凘下石滩，嚼齧碎玉绕齿寒。四坐整衣容色端，醉翁虽醉无慢官。其音正以乐，其俗便且安，何害酩酊颜渥丹。沈夫子，邂逅相遇必已欢。玉琴能写人肺肝，人所为难君不难。平明解船建溪去，轻赍快意不长湍。溪东白茗象月团，来奉至尊龙屈盘。馀为带銙与脔片，散在六合云漫漫。况君五脏清如水，宜饮沆瀣采木栏。更留瓦砚赠我看，邺宫鸳鸯谁刻剜。"}