{"id":"808268","title":"沁园春  腕","dynasty":"清","author":"厉鹗","text":"十二楼高，隐约轻云，全遮玉容。正帘衣半卷，斜支雪藕，香罗一握，乍敛春葱。肤薄微揎，节圆渐露，独倚霞腮想像中。凉侵处，有退红衫袖，浅护西风。欠伸在画屏东。见背后凝酥两欲融。更朱绳力怯，秋千齐挽，彩丝痕紧，端午深笼。对脉慵抬，伤心小扼，笑学簪花运未工。新来瘦，问那人知不，跳脱旋松。"}