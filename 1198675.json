{"id":"1198675","title":"晋鼓吹曲二十二首 其十三 金灵运","dynasty":"魏晋","author":"傅玄","text":"金灵运。天符发。圣徵见。参日月。惟我皇。体神圣。受魏禅。应天命。皇之兴。灵有徵。登大麓。御万乘。皇之辅。若阚虎。爪牙奋。莫之御。皇之佐。赞清化。百事理。万邦贺。神祇应。嘉瑞章。恭享礼。荐先皇。乐时奏。磬管锵。鼓渊渊。钟锽锽。奠樽俎。实玉觞。神歆飨。咸悦康。宴孙子。佑无疆。大孝烝烝。德教被万方。"}