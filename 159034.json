{"id":"159034","title":"念衰·衰容览青铜","dynasty":"宋代","author":"宋庠","text":"衰容览青铜，寒光了无隐。照我颠上毛，星星罕余鬒。持此将奈何，岁月屡遒尽。少壮罕闻道，下士乃为哂。操绠遽汲深，持矛复夸楯。任重力疾颠，塗穷计方窘。上孤明主恩，下违昔贤淮。忧悔从中来，老至非无眹。尚忝麾守尊，居惭政条敏。孤心企寒柏，万境付朝菌。往失奚足追，来戒戜堪引。明发丘壑情，予将治归轸。"}