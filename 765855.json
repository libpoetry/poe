{"id":"765855","title":"百字令 跋黄艮男先生金西志馀","dynasty":"清","author":"熊琏","text":"闲挥彩笔，抵一编青史，情关今古。耆旧凋残骚雅歇，凭吊断烟零雨。把酒兴怀，挑灯感往，一一经心数。诗成月旦，搜罗不畏吟苦。而况屐冷青山，床空白社，录鬼谁为薄。宋玉悲哉秋欲老，独有招魂词赋。风幌清哦，月楼高咏，都付双鬟谱。亭留野史，千秋须让韦布。"}