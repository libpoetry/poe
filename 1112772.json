{"id":"1112772","title":"喜雨四首","dynasty":"宋","author":"张耒","text":"阴阳不暂驻，今夕已秋风。晨兴绵丝冷，岁月惊衰翁。朝烟爨薪湿，小甲蔬畦空。且复一杯酒，吾生不终穷。手种五色蕉，意待听秋雨。南风扇旱日，破叶萎不举。霶?未终夕，绿润遽如许。秋色入书帏，已觉青鸾舞。墙东有高树，夏叶圆绿绮。西风才一夕，萧飒遽如此。寒螀号其颠，蟋蟀晓未已。群动催流光，荣华难久恃。隙地秋日晓，寂无邻里音。惟有草根虫，风前咽复吟。悲歌者谁子，徂年惊苦心。青灯夜斋静，微温生薄衾。"}