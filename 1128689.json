{"id":"1128689","title":"满江红","dynasty":"宋","author":"蒋捷","text":"一掬乡心，付杳杳、露莎烟苇。来相伴、凄然客影，谢他穷鬼。新绿旧红春又老，少玄老白人生几。况无情、世故荡摩中，凋英伟。词场笔，行群蚁。战场胄，藏群虮。问何如清昼，倚藤凭棐。流水青山屋上下，束书壶酒船头尾。任垂涎、斗大印黄金，狂周顗。秋本无愁，奈客里、秋偏岑寂。身老大、忺敲秦缶，懒移陶甓。万误曾因疏处起，一闲且向贫中觅。笑新来、多事是征鸿，声嘹呖。双户掩，孤灯剔。书束架，琴悬壁。笑人间无此，小窗幽阒。浪远微听葭叶响，雨残细数梧梢滴。正依稀、梦到故人家，谁横笛。"}