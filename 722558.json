{"id":"722558","title":"送铁桥道人","dynasty":"明末清初","author":"屈大均","text":"十二慕信陵，十三师抱朴。十五精骑射，功名志沙漠。袖中发强矢，纷如飞雨雹。章句耻不为，孙吴时间学。蹉跎遂暮年，丧乱成萧索。洗心向林泉，所望惟鸾鹤。瀑水与萝花，飘飘梦中落。相逢少林僧，剑法将传子。绕身若电光，声如风雨至。良马名铜龙，雄鸡悍无比。慷慨少年场，报仇兼雪耻。丈夫苟能军，市人亦可使。何听命于人，自损英雄志。立功良有命，英雄思战殁。可惜沙场中，少君一白骨。神仙学未成，见道苦超忽。努力去云雾，天光自开发。归去养生人，聪明毋自伐。朝气若流泉，暮心如海月。"}