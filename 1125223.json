{"id":"1125223","title":"说之方忧韩公表大夫疾遽致仕乃蒙传视送陈州王枢密诗十首意典辞丽忻喜辄次韵和呈以公若登台辅临危莫爱身为韵","dynasty":"宋","author":"晁说之","text":"布种无多寡，收穫几丰凶。老农知岁异，远贾务日同。孰是勉无德，莫非矜有功。君何谢事早，两世有四公。念公多疾病，使我频惊愕。可恃胆气大，何忧腠理薄。九丹讵淩空，八石聊扶弱。无烦问安否，冘冘亦自若。颍川美凤凰，淮阳盛股肱。皇恩既布濩，清羸亦作兴。自知同泾渭，孰觉异鴳鹏。巍巍君子堂，而我得先登。人间陈五鼎，天上应三台。顾我幽居人，卒岁事田莱。首种既已薄，时雨又复乖。身事尚如此，与世宜不谐。衮冕有人妖，钟鼓成国蠹。可怜淩霜干，不作济川具。三易朝吾车，六诗暮吾辅。岂亦不自娱，菊径而兰亩。末宦从远投，沈痾得此心。愿言曲神降，何用官鬼临。幽兴落醴浦，清梦绕崧岑。使我既惭昔，奈何复愧今。迷行常坎壈，守道自熙怡。伐蛟不恃力，刺虎宁用机。华屋非所尚，茅楹岂不宜。未觉覆盂安，讵知累卵危。渡江慎且无，登楼戒亦莫。有如鹤乘轩，便类燕巢幕。此君如宝玉，百火不一烁。又复如衢樽，醉不谢所酌。君少我十岁，怜我空老大。期君到云霄，遗我馀謦欬。忽先辞汉禄，孰从仰周赉。顾惟神所劳，何论心乎爱。能老彼形骸，孰疲此精神。繄其抱病客，只是苦吟身。少出便十首，高兴感五辰。嗟予强属和，汲思如井轮。"}