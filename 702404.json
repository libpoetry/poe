{"id":"702404","title":"送贡士阮玘胡煴赴南监","dynasty":"明","author":"程敏政","text":"才喜秋风宴鹿鸣，故乡文学久知名。英标合见非凡子，壮节能无压后生。射策暂淹龙虎榜，挟书遥入凤凰城。相违屈指重来日，浩荡青云九万程。鹿鸣曾宴桂花前，一郡人夸独少年。射策正堪新殿榜，束书重返旧京船。好当著力春秋学，莫漫娱怀月露篇。送子一樽无限意，玉河如带柳如烟。"}