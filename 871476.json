{"id":"871476","title":"题清胜轩","dynasty":"宋","author":"白玉蟾","text":"满林幽竹夜来风，南极一点飞寒空。玉炉异香绕琳宫，此间知有神仙翁。清胜轩中颇幽绝，白须道士持檀笏。眉毛掀起溪上云，眼光烁破峰头月。琼房壁上挂瑶琴，把剑舞罢千古心。蓬莱一别醉吹笛，今日一见歌长吟。天祇呵道绿烟起，满前王赵皆珠履。倦虬缩尾青蛇死，弹指倾倒天河水。砂篆一挥走神鬼，雷电霹雳动天地。信知妙用古所无，犹未收拾归天衢。月冷风清白鹤唳，宝幡飞霞绕玉壶。武夷散人好诗酒，昔者见君今番又。"}