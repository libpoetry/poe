{"id":"56693","title":"紫薇花行","dynasty":"明代","author":"皇甫涍","text":"英菲窈窕绿窗前，艳影扶疏翠戺连。玉衡含照妍华夕，金风弄彩泬寥天。流风逝水惊离索，十载幽栖对花萼。无情羁宦却归来，有客伤秋叹荣落。兰宫桂殿凤凰楼，帝台仙客恣攀游。可堪残月鲈江梦，不奈连云骑省秋。言追渔父赋归欤，寂寞蓬蒿掩敝庐。旖旎繁英重入赋，婆娑生意最愁余。人情感物多惆怅，白发红颜两相向。东篱并就菊松姿，北山岂孤猿鹤望。青葱摛藻记甘泉，潘陆春华此弃捐。未忘温室琼瑶树，虚拟湘源杜若篇。"}