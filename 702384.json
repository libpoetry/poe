{"id":"702384","title":"李士常侍御瓜祝卷次韵","dynasty":"明","author":"程敏政","text":"弄璋那惜酒频赊，奇谶新徵李氏瓜。香实下临苔径密，瘦藤纷绕竹棚斜。歌声久入风人谱，庆泽先归友婿家。闻道诸郎能典谒，款门他日待供茶。梦熊今已十年赊，入手真怜二月瓜。根胜预期穿土早，子多从遣压篱斜。来禽青李思临帖，白雪阳春愧作家。他日饷人分数蒂，一封兼侑歙州茶。"}