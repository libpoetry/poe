{"id":"356899","title":"高阳台·观秋赛有感","dynasty":"清代","author":"黄人","text":"莺燕重围，鱼龙百戏，画船争趁秋阳。箫鼓声中，有人独立神伤。当时曾泛鸱夷艇，怎重来、已失鸳行？只银塘、一抹残霞，想见容光。少年豪兴消磨尽，已伤秋伤别，况在他乡？会过人稀，眼前愈觉苍茫。分明妆阁无多路，隔重帘、便是三湘。恼吴儿、木石无情，乱我柔肠。"}