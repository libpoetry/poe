{"id":"1115786","title":"和张寺丞功父八绝句","dynasty":"宋","author":"杨万里","text":"约斋太瘦古仙真，寄我诗篇字字新。受业陈三能几日，无端参换谪仙人。古来官职妒诗篇，二物双违不肯全。君被诗篇折官职，如何又寄一新编。与子相望天一方，有书无使倩谁将。归鸿欲下还飞去，不作书邮有底忙。金华不敢比东坡，此后东坡尔许多。扰扰胸中百周孔，不愁柳柳笑人何。问讯南湖作么生，日撞金玉奏英茎。无人打杀净饭子，放出渠头七步行。新岁南湖春又浓，海棠旧入我诗中。别来若有相思字，寄与江西花信风。湖边花底旧论诗，再要寻盟今若为。道是莺啼无点泪，教莺闻此也垂洟。断当湖山我与公，问公别后却谁同。一生海内金石友，万事人间牛马风。"}