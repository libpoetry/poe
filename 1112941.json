{"id":"1112941","title":"赭山分韵得成叶字","dynasty":"宋","author":"张孝祥","text":"昨日一尺雪，今朝十分晴。杲日上积雪，光若虹气升。江平镜新磨，地迥玉琢成。赭山有令色，令我白眼青。借马屋东家，唤客踏层冰。冒貂挟裘茸，石路五里平。竹树纷掩冉，珠幢间霓旌。野僧不惯客，仓皇门前迎。屋古少完壁，堂虚有危登。石上迹宛宛，山腰塔亭亭。劫火偶不烧，百年费支撑。我有一尊酒，高处得细倾。谅非无事饮，忧国空含情。长歌眇寥廓，归路已戴星。万生纷不同，宿昔有定业。哀哉彼迁民，苦事乃稠叠。累累庭际炊，采采涧底叶。问渠胡为来，悲泪不盈睫。连年避胡乱，生理安可说。今年更仓皇，刍藁亦焚劫。扶持过江南，十口四五活。斗米六百钱，兼旬又风雪。前时诏书下，振廪要周浃。圣主甚哀矜，我曹空感咽。愿今兵革罢，复得理归楫。传闻菰蒲中，相杀血新喋。本是耕田农，饥寒实驱胁。须公语县吏，早与支米帖。"}