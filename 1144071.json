{"id":"1144071","title":"续苦雨行二首","dynasty":"宋末元初","author":"方回","text":"龙至六爻为亢龙，三三为九其数穷。三日为霖今九日，便晴田事亦无及。全吴富庶推第一，谁信杭州无米籴。邻翁耳语某所有，夜持布囊分一斗。老夫但笑不敢嗔，尧九年水无饥民。忆昔壬午杭火时，焚户四万七千奇。焮死暍死横道路，所幸米平民不饥。火灾而止犹自可，大雨水灾甚于火。海化桑田田复海，龙妒裸虫规作醢。定嗔网罟欲取偿，稍借人充鱼鳖馁。"}