{"id":"1054458","title":"郡名诗呈吕元钧五首 其一","dynasty":"宋","author":"孔平仲","text":"元钧家成都，洪秀禀天质。紫微耀文采，青锁联近密。德全无所累，道在固不屈。暮年徙江湖，寓舍安蓬荜。种花怜卫足，养乌爱均一。南轩幽兴发，北牖高卧佚。福庆有诸郎，寿康踰七帙。循环视天理，一马齐万物。我进亦随随，衰白纡郡绂。屡闻旷达论，顿觉蒙陋失。秋风吹楚泽，黄叶弄萧瑟。潭水凝练光，衡门刻霜骨。登楼足嘉景，分务饶暇日。且复相从游，新醅侑梨栗。"}