{"id":"597675","title":"赠顾别驾兼怀董侍郎长歌","dynasty":"明","author":"林大春","text":"可是云间陆士衡，曩与吾友曾齐名。贤书特达凌东京，光观上国闻韶英。出宰不合迁庐陵，西之玉垒为文星。迩来潮州驰骏声，分符假守刑狱清。韩山为直韩水平，不独尧佐擅其称。士林合口同欢腾，惟馀贱子徒嗟惊。借问胡为徒嗟惊，岩居谷饮违专城。况兼禀性寡所营，未尝投牍于公卿。以此无媒远识荆，龙门不得御李膺。何期按节狝春兵，因而下访扬云亭。立谈未了心先倾，欲求飞白行杀青。奇联妙扁纷纵横，须臾扫尽盈空庭。华堂十丈环朱扃，光风霁月楼峥嵘。玉辉紫薇不可登，松竹犹疑在耳鸣。书罢忽焉陶性灵，使君观之心内宁。谓将携归悬翠屏，长洲不数文徵明。也知政绩久踰成，它年锦里过双旌。会须重过下帷生，为言鹤骨犹崚嶒。"}