{"id":"686199","title":"答刘九逵二首","dynasty":"明","author":"卢龙云","text":"卉木零高秋，窗轩困积雨。怀人葭露长，新知乐披睹。邂逅不须臾，慇勤托肺腑。遗我几瑶篇，珠玉满环堵。展玩照颜色，时如对握麈。探讨及盛年，积学罗千古。得句每惊人，价重鸡林贾。自昔论意气，义侠美刘生。而我遘之子，谈辨倍峥嵘。雅尚耽图史，彩笔复纵横。胸藏包万象，词源轶二京。蒐罗日以富，著作日以闳。岂伊独务博，聊此导冥行。杀青业兼辆，宁徒藉墨卿。"}