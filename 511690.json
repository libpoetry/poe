{"id":"511690","title":"读宋陈忠肃公传有感","dynasty":"明","author":"柯潜","text":"边尘捲风天地黑，铁骑长驱满南北。厓山孤主知在无，一夜愁心遍头白。丈夫耻作负恩生，举手擎天天已倾。孤城如斗犹百战，苍苍不遣功勋成。龙虎可骑不可扰，怒气吹人山亦倒。君臣大义心自明，白日青天悬皎皎。岭海间关草树寒，四顾无人双泪弹。国破家亡惟一死，首阳有薇那忍餐。节义文章理不烂，万丈红光烛霄汉。我怀往事悲复歌，凛凛英风鬓丝乱。"}