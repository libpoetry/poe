{"id":"693889","title":"咏史二首","dynasty":"明","author":"陈子壮","text":"汉季朝廷轻，随风倾李杜。一朝党构成，歼夷尽颍汝。含诟独吊丧，全宥乃无数。以彼道广人，行谊或容与。褰裳而几先，天地随吐茹。不见申屠蟠，飙若灵鸟举。生名杀我身，永佩严公语。狄公绛侯手，产禄牝朝当。伟哉国老名，虎口不见伤。絮书得金字，势足杀二张。承反何悒壹，褫裘何赫煌。不待吉琐言，已归庐陵王。明前种桃李，默默为安唐。堪笑娄郝辈，长厚安所将。幸自免罗织，尺寻不可偿。"}