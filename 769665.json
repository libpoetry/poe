{"id":"769665","title":"沁园春·将赴何阜雨中作","dynasty":"清","author":"陆震","text":"节序匆匆，又过元宵，别绪萦怀。怅一肩行李，饥驱人去，满城风雨，天与愁来。正喜频年，栖迟故国，日占欢场浊酒杯。贫家乐，更团圞儿女，笑口常开。无端生计多乖。叹如此、分张剧可哀。念壮年岁月，依人异地，残更灯火，兀坐萧斋。衣马轻肥，钱刀百万，世上偏雄驵侩才。如臣辈，问天公何意，潦倒尘埃。"}