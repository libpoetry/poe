{"id":"812937","title":"悲愤五首悼亡室滦州石氏","dynasty":"清","author":"张之洞","text":"下泽乘车素志非，远游岁岁著征衣。霜筠雪竹钟山老，洒涕空吟一日归。玉箸双垂便溘然，人言佛果定生天。如何明达通儒理，不信西方净土禅。酒失常遭执友嗔，韬精岂效闭关人。今朝又共荆高醉，枕上何人谏伯伦。龙具凄凄惯忍寒，箧中敞布剩衣单。留教儿女知家训，莫作遗簪故镜看。空房冷落乐羊机，忤世年年悟昨非。卿道房谋输杜断，佩腰何用觅弦韦。"}