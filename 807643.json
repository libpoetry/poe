{"id":"807643","title":"瑞鹤仙  慈仁寺松","dynasty":"清","author":"陈维崧","text":"尔头童齿豁。又短如翁伯，小踰臧纥。年高尚存活。换一番兵马，一番宫阙。雷轰电掣。早煅就、秦铜汉铁。任噎欧、万怪揶揄，闪烁百灵恫喝。奇崛。种于奚代，长自何朝，忘他始末。空馀猎碣，略记汝，生年月。只新来庙市，喧豗蹙踏，阑入市场豪猾。趁天风、鳞鬣狂拿，舞场回鹘。"}