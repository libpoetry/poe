{"id":"1116332","title":"次韵叔父上巳二首","dynasty":"宋","author":"苏过","text":"日晏幽人未下床，春风暗度百花香。掩关颇得禅家味，却扫从教世路荒。绝口谁能论梦幻，逢人聊祇话耕桑。翟公门外常罗雀，要放空阶草木长。几年零落卧江湖，乐事何人与我俱。上巳偶寻流水禊，泛觞聊为小儿娱。残杯冷炙惭佳节，草服黄冠慕野夫。永谢轻肥追世好，窥园已愧下帷儒。"}