{"id":"85841","title":"贺新郎·忆昔俱年少","dynasty":"宋代","author":"刘克庄","text":"忆昔俱年少。向斯晨、登高怀古，赋诗舒啸。追数樽前插花客，人物并皆佳妙。禁几度、西风残照。元子寄奴曾富贵，到而今、一一消磨了。君不乐，後人笑。山南山北添华表。叹归来、谢池草合，黄台瓜少。老去爱持齐物论，谁管彭殇寿夭。待细说、教天知道。不羡两苏并二宋，愿弟兄、岁岁同吹帽。杯到手，莫辞釂。"}