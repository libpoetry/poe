{"id":"1124144","title":"呈陆严州五首","dynasty":"宋","author":"赵蕃","text":"江山不因人，何以相发挥。人而非江山，兴亦无所归。是故新定郡，得公倍光辉。岂惟江山然，鸥鸟亦依依。簿领古白下，檄书走临川。陈诗道所怀，奈此巍巍然。临分得闻见，语以故有连。此意亦厚矣，乖离今十年。会稽岩壑林，新定山水薮。一焉唤来居，一焉烦出守。人言公未遇，我独以为不。得失彼此间，于兹分薄厚。一代文翰主，百年风月怀。于今则所独，视古良与偕。试评云雾窗，孰与山水斋。况我方与严，身沈名不埋。往游金陵都，始攀石湖仙。为我谈公诗，大雅后有焉。谓我欠公诗，勉哉成其天。此语久不理，今朝堕公前。"}