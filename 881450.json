{"id":"881450","title":"浴","dynasty":"宋","author":"华岳","text":"龙藩地暖冬无雪，十月风光似三月。好风不动绮罗尘，人在绣帏帘半揭。酒肠拍索能回春，春潮八面香熏熏。香肌汗透披縠纹，思得沧海驱埃氛。银锅蟹眼生春雪，银瓢捾破锅心月。流霞倾入碧琅玕，香雾氤氲云半掇。花藤织出金芙蕖，烟青藕紫堆云盂。一声珰佩帘钩垂，皂盘捧出双明珠。蜡花照入兰汤阁，珠玑体迸红猊活。凤豁云涛濯锦毛，龙翻雪浪浇银甲。起拿裙雾围春风，胭巾抹出桃花红。香泉入齿漱寒玉，吐作冰雪飞长空。苍头急把春衫换，腕玉轻穿云一片。出门两腋生清风，身在嫦娥广寒殿。"}