{"id":"684095","title":"折杨柳歌","dynasty":"明","author":"王世贞","text":"懊恼杨柳枝，窣地黄金丝。门前不种尔，那得管别离。妾肠如车轮，日日千万转。闻郎发咸阳，妾已在沙苑。可怜孟诸岸，春草绿芊芊。羌儿骑汉马，牵著上床眠。莫作中女郎，懊憹不可言。大姊得蚤嫁，小妹得娘怜。下马绣盘龙，上马金裲裆。男儿好光彩，只是耀他乡。牝马接神龙，生儿尚为驹。娇女嫁仆夫，生儿唤作奴。桃花二三月，故爱东风吹。阿母不嫁女，忘取少年时。桃花八九月，树头无一枝。女儿作阿母，不作阿母痴。"}