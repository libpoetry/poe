{"id":"970534","title":"念奴娇 其一 吕汉卿席上","dynasty":"宋","author":"赵善括","text":"晓来膏雨，报一犁丰信，几枝娇色。岸草河沙明似镜，不到尘埃花陌。急管繁弦，香车宝勒，正阻寻春客。东风特起，半空微露晴碧。何况主意深勤，冰清才藻，玉润真圭璧。翠麓华堂横枕水，波底斜阳红湿。莲社风流，桃溪标致，便觉凡心息。玉尊倾尽，笑中归步钩月。"}