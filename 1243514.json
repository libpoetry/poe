{"id":"1243514","title":"登九龙山访孝标遗迹月下饮酒","dynasty":"元末明初","author":"叶颙","text":"杖藜扶我登九龙，轻鞋短袂随天风。九龙飞去几千载，云闲松老青山空。孝标先生骨应朽，清名与山同始终。荒烟衰草迷古洞，唯有皎皎栖清枫。酒边半醉弄明月，月光忽落杯酒中。举杯欢笑和月吸，清光散入胸次，照我突兀礌磈之孤衷。平生所蕴刚毅气，洞然明白无隐容。信知古人嗜好不在酒，爱其果能助发英锐之志，酝酿曲糵之奇功。兴怀不尽下山去，明月又在天南东。"}