{"id":"1117124","title":"次韵子瞻登望海楼五绝","dynasty":"宋","author":"苏辙","text":"山色潮声四面来，城中金碧烂成堆。不愁门外严扃锁，终日凭栏未拟回。湖色苍苍日向斜，烟波万状不容誇。画船人去浮红叶，石径僧归蹑白蛇。楼观争高不计层，噰噰过雁自相应。钱王旧业依稀在，岁久无人话废兴。荷叶初乾稻穗香，惊雷急雨送微凉。晚晴稍放秋山色，洗却浓妆作淡妆。白酒倾浆脍斫红，昼游未厌月明中。楼高只办听歌鼓，不见游人转似蓬。"}