{"id":"518089","title":"题古木悬流图","dynasty":"明","author":"唐文凤","text":"苍峰万仞高，古木蟠危根。下有深涧壑，喷波悬流奔。纡萦百千折，渟渊杳无垠。雪花乱飞洒，云气互吐吞。峭崖束为峡，两山开作亹。太古冻冰积，四时寒雾昏。枝僵蛟龙骨，皮皴苔藓痕。栋梁不见取，匠石谁与论。独留镇空谷，岁月常永存。精神会元气，长养资厚坤。岂知邓林产，而有遗材尊。滔滔东逝水，朝宗念君恩。"}