{"id":"47641","title":"赠柯遂卿一首","dynasty":"明代","author":"刘基","text":"雷霆蛰神威，妖蜃跃海滨。将军战败死，玉帐空无人。腥涎之所被，蛭螾皆蛇鳞。天弧不张弦，民情曷由申。县购亦令典，奉行在明仁。谁令奸宄徒，并缘逞顽嚚。俄然齿发躯，化作豺狼身。剽金既无畏，况复枉平民。壮哉柯夫子，义气冲九旻。曳裾公府门，抗论回星辰。坐令霜雪间，朽骨生阳春。睨视夸毗儿，精魂散飞尘。我忽耳闻之，肝胆张轮困。安得似卿辈，落落千百人。出应休明时，翊赞皋陶臣。旌别鸾与枭，再使权衡均。上天意茫茫，感叹空悲辛。"}