{"id":"1117939","title":"寓叹二首","dynasty":"宋","author":"陆游","text":"荷戈常记壮游时，齿豁头童不自知。已分功名非力致，更悲文字与年衰。端居渐觉从人懒，熟睡偏于听雨宜。自断归休君勿怪，一杯齑糁敌琼糜。醉抚酒壶怜矲矮，卧看香岫爱嶙峋。旧时京洛尘埃面，今作江湖风月民。幻世界中均起灭，太虚空里孰冤亲。可斋入定论千劫，说与天魔任恼人。"}