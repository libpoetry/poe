{"id":"702947","title":"募兵行六首","dynasty":"明","author":"谢少南","text":"玺书五道发甘泉，技俩兼收作控弦。募府未摅平虏策，县官先办犒兵钱。猿臂虬须不解文，生来提剑浊河濆。仇家莫记从前事，今日朝廷靖虏军。金勒雕鞍騕袅才，何须论价买龙媒。总拚乐土千人产，蹴踏沙场万里开。飞鞚尘中问酒家，帽檐犹戴射场花。弦筝今夕垆头醉，明日横戈度碛沙。殊才奇技互争夸，尽道玄枢自一家。神定座中占遁甲，机成空里扬飙车。酾酒椎牛出度支，绣袍错甲好男儿。书生握算休辞费，尽扫穹庐君始知。"}