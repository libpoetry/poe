{"id":"1111256","title":"代仍六弟吊程贡元","dynasty":"宋","author":"许月卿","text":"仁者竟不寿，世事空悠悠。霜满人洪墓，月寒尊美楼。慈乌千载恨，荐鹗一生休。画史成何事，青山烱照眸。嚚讼渐成俗，如君今岂多。仲尼仁者静，下惠圣之和。夜月数声笛，春风一再歌。纷纷当泚颡，视此石嵯峨。松下草不殖，豪家多不仁。惟君淡于水，与物静为春。多为流涕者，应无切齿人。墓前有梧槚，那复见荆榛。"}