{"id":"698873","title":"八月十八日阿枳三江观潮夜归示","dynasty":"明","author":"徐渭","text":"东来小港入潮枯，总直潮辰只大都。父老犹谈钱氏弩，波涛终奉浙江符。一城菜熟须盐急，百笠芦长缚蟹粗。却问黄尘飞未得，秪言咸湿满头颅。闻道黄熊伯子宫，银山银海走银虹。千花竞蹙鱼龙后，万里长来日月东。河伯正骄秋水舌，非神亦弄广陵风。莲姬自爱潮多信，看弄潮儿欲嫁侬。胡马帆樯故不禁，鸣潮故避大江深。非关冰许滹沱合，信是鳅高海浪沈。处处新妆邀步袜，年年旧雪涨城阴。阿宣也锁书堂去，独曳青藜咏玉簪。"}