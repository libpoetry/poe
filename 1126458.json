{"id":"1126458","title":"宣州杂诗二十首","dynasty":"宋","author":"梅尧臣","text":"昭亭万仞山，古庙半山间。赛雨使君去，钓潭渔父闲。蕨肥岩向日，竹暗垄连关。北望高楼上，南飞鸟自还。三洲滩口急，两水渡头来。下过桓彝宅，上通严子台。潺湲泻寒月，滉漾照春梅。白鹭惊起处，鱼多见底回。一过响山畔，常思路中丞。开亭宴貔虎，制贼象冰蝇。旧刻多磨灭，今人少诵称。茸茸春草长，时有牧牛登。伍员奔吴日，苍皇及水滨。弯弓射楚使，解剑与渔人。抉目观亡国，鞭尸失旧臣。犹为夜涛怒，来往百川频。每见昭亭壁，高璩笔墨存。丹青虚格里，云雾碧纱痕。鸟屎常愁污，虫丝几为扪。贵来曾改观，世故有谁论。信谗多见逐，伐国岂无仁。屈子行江畔，昭王问水滨。包茅曾责贡，香草自持纫。莽苍山川在，渔歌属野人。项籍路由此，力豪闻拔山。八千提楚卒，百二破秦关。陔下围歌合，江头匹马还。却思诸父老，相见亦何颜。细雨春冈滑，无因驻马蹄。裘单怀后侣，风急过前溪。近寺闻鱼鼓，穿林听竹鸡。田家舂正急，炊饭待锄犁。古有琴高者，骑鱼上碧天。小鳞随水至，三月满江边。少妇自捞摝，远人无弃捐。凭书不道薄，卖取青铜钱。诸葛久精妙，已能闻国都。紫毫搜老兔，苍鼠拔长须。露筦何明净，烟丸事染濡。班超投此去，死作玉关夫。大实木瓜熟，压枝常畏风。帖花先漏日，喷露渐成红。青箬包山舍，驰心奉汉宫。谁将橐驼载，辛苦向骄戎。竿头注腐鼠，水次野蜂知。每视衔飞翅，因薰斸取陴。绛囊千里道，乾蛹百钧驰。尽入公侯第，雕盘助酒卮。高林似吴鸭，满树蹼铺铺。结子繁黄李，炮仁瑩翠珠。神农本草阙，夏禹贡书无。遂压葡萄贵，秋来遍上都。鸟命若杨叶，夜栖鸡翼间。情知羽毛薄，自禦雪霜难。相托为温燠，终非学附攀。犹胜居鹘握，忧惧得生还。高斋谢公殁，此地即危楼。不改窗中岫，无停川上舟。壁阴缘薜荔，城暝笑鸺鹠。万井晓烟合，素霓横树头。北客多怀北，庖羊举玉卮。吾乡虽处远，佳味颇相宜。沙水马蹄鳖，雪天牛尾狸。寄言京国下，能有几人知。五月黄梅肥，终朝密雨微。绿苔侵竹阁，润气裛人衣。背陇沾牛去，衔虫湿燕归。高山发瀑水，夜涨入吾扉。斫漆高崖畔，千筒不一盈。野粮收橡子，山屋点松明。只见树堪种，曾无田可耕。儿孙何所乐，向此是平生。传道零陵守，兹亭暂解装。分群同雁鹜，几日到潇湘。班竹思虞舜，赪萍忆楚王。殷勤吏部句，今亦诵无忘。宛水过城下，滔滔北去斜。远船来橘蔗，深步上鱼虾。鹅美冒椒叶，蜜香闻稻花。岁时风俗美，笑杀异乡槎。"}