{"id":"708276","title":"沁园春 其五 罪酒","dynasty":"明末清初","author":"尤侗","text":"醑若毋声，以酒为名，乃罪之魁。算持蟹螯者，瓮中就缚，吹龙笛者，水底长埋。金盏才擎，玉山便倒，玩我真如儿戏哉。腐肠药，甚良醪可恋，心腹当灾。今朝焚了糟台。又何问莲花白玉杯。倘君将伐狄，臣当执御，人能击杜，我愿持槌。草夺黄封，驱除绿蚁，主爵壶商赐自裁。醑不道，削汝懿侯职，以惊将来。"}