{"id":"565834","title":"葵之轩赠四明张仪部乃翁一首","dynasty":"明","author":"黄省曾","text":"葵之轩，葵之轩，葵生一何芬华。翘翘凤干，烨烨丹葩。涵精降宿，抗如疏麻。薄言致之，昆明之遐。罗生碧阶，灿若披霞。载辟广轩，君子是嘉。葵之轩，在四明三奥之山，鄞江东海之滨。抱以日月湖，妙观寡伦。大枝昂紫虚，小枝千青冥。萼萼倾太阳，龙光烛无垠。翡翠来翔，凤凰以臻。迈华林之丽植，冠铜爵之繁英。葵之轩，绮井网珠。清宇含霜，雕楹出霓。真人佩金珰，游遨而相于。馈之珍肴，进以琼壶。高妍八素文，玉颜永无移。青骨曜方瞳，一举昆崙隅。采尔灼烁芳，万载以欢愉。"}