{"id":"1251935","title":"同杨文举提学游虎丘","dynasty":"元末明初","author":"戴良","text":"疲荣厌府寺，思閒爱林丘。今晨偶从告，薄言为兹游。舆马出城郭，冠盖集朋俦。寻云共陟岘，吟风同倚楼。池浸剑光冷，石拱讲堂幽。丘虎馀昔势，憨泉溢前流。旧听已咸践，新赏复旁搜。树杪吴岫出，天末楚云浮。睇迥距遥甸，临卑抚平畴。万象固如昨，六龙宁暂留。且兹酌芳醴，相从涤繁忧。岂不念行役，天道良悠悠。"}