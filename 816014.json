{"id":"816014","title":"水调歌头  野园即景","dynasty":"清","author":"曹尔堪","text":"简僻辞城市，努力到东皋。尘喧不敢入耳、风日静衡茅。傍屋新蒸红柿，贴岸交垂青楝，暖旭上林梢。拄杖声微响，有客到门敲。棘为墙，书作枕，颇清高。随心自有乐事、恩怨等鸿毛。高大王家台榭，婉转谢公丝竹，今日尽蓬蒿。饮酒栽花外，何物使神劳。伍子塘如练，帆影没晴空。使君旧筑高阁、上接落霞红。阒寂柳洲亭子，时听渔舟唉乃，月出叫征鸿。烟起垂杨外，秋入碧梧中。更东望，云间矗，九点峰。以文会友于此、荏苒各成翁。斗酒百篇挥洒，年少呼枭浮白，意气尽豪雄。陵谷一朝改，郁邑庶人风。五月黄梅雨，莺啭苎衫天。西园恰有新曲、雁柱泻珠圆。初似奔泉决溜，又似小窗儿女，银甲蹙鹍弦。红粉围香阵，花颤舞筵前。凉州调，渭城唱，剧堪怜。怜伊入破余响、铁马斗风烟。星散何戡歌板，灰冷宁王玉笛，肠断旧姻缘。流落贺怀智，老大李延年。螺黛凝烟髻，鸭绿腻春塘。相逢恰是丽景、横笛嘹清商。素质休教粉污，自有天然标格。淡扫寿阳妆。醋醋猩裙艳，盼盼燕泥香。芹芽白，兰芽紫，舣归航。旧时舞榭、何处画壁女萝荒。草没银筝院落，苔长凤鞋花径，佳节倍思量。一百五寒食，七十二鸳鸯。杏苑骄珠勒，仙露赐金茎。紫骝并辔来往、意气压西京。朝罢委蛇退食，拟献上林词赋，深窅玉堂清。绛雪韦祠里，树底唤流莺。十年事，晨星乱，怒潮生。君能怜我失路、永夜醉秦筝。屈指石渠俦侣，一霎升沉如梦，对酒独盱衡。回望柯亭月，仍照绿槐明。风日江村好，绕屋有梅花。闲来倚阁高望、山尽吐平沙。千尺乔松盘屈，三径柴门静掩，人道是仙家。幽涧历冰雪，偏照影横斜。红药院，紫薇省，漫矜夸。黄粱唤起痴梦、领受此烟霞。且办隐囊沙帽，健在棕鞋箬笠。闲试六班茶。坐卧暗香里。一笑读南华。"}