{"id":"1119773","title":"和傅侍郎至临漳感旧十咏 和始至","dynasty":"宋","author":"陈淳","text":"阳复东郊雨阁丝，欢迎父老拥车随。竞传碧眼朱颜在，宛若当年剖竹时。黄堂盛事据今论，向日郎君忠肃孙。依旧诚心劳抚字，漳民世世沐深恩。郡圃森森几阅春，一番太守一番新。何如今日同行乐，綵袖恭陪紫橐人。燕游规画孔明庐，陈法区藏梅李株。慨想先儒遗意远，能将旧观一还无。老榕盘郁植根深，意到扶藜赏绿阴。天理流行随寓足，何心故步与追寻。依山种竹衬山佳，傍水栽花水妒霞。一意生生俱好玩，休分红翠有无遮。云移月色爽人看，雨趁潮声迅拍栏。自是与民同乐地，何妨一整复前欢。南州佳品胜罗浮，青女飞花任打头。寒涸更深香更烈，松朋梅友敢凌不。三山昂首状魁嵬，虎踞龙蟠萃一台。若跨地灵规贡宇，英才衮衮拔条枚。台前一带绕漳溪，台下回环万象齐。就拓宏模须大手，非为谄语病丁畦。"}