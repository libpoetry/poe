{"id":"742474","title":"腊月廿五日饮翁学士宝苏斋题钱舜举画林和靖小像用苏韵","dynasty":"清","author":"黄景仁","text":"一枝梅折孤山麓，冷浸铜瓶汲朝渌。即此便是逋仙魂，变现花前貌如玉。此花只合先生诗，便著言诠都绝俗。玉潭妙手为写真，五百年前阅风烛。石几生云气尚温，吟眸点漆神逾足。一童一鹤犹依依，讵是无情抛骨肉。妻梅谩语如可凭，清供家山问谁录。后人但赏疏影诗，谁知别有相思曲。老去高情寄托深，几株留伴坟前竹。何当唤起图中人，茗话寒宵瀹甘菊。"}