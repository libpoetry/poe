{"id":"935541","title":"戏咏乡里食物示邻曲","dynasty":"宋","author":"陆游","text":"山阴古称小蓬莱，青山万叠环楼台。不惟人物富名胜，所至地产皆奇瑰。茗芽落硙压北苑，药苗入馔逾天台。明珠百舸载芡实，火齐千担装杨梅。湘湖莼长涎正滑，秦望蕨生拳未开。箭萌蛰藏待时雨，桑蕈菌蠢惊春雷。棕花蒸煮蘸醯酱，姜茁披剥腌糟醅。细研罂粟具汤液，湿裹山蓣供炮煨。老馋自觉笔力短，得一忘十真堪咍。从今置之勿复道，一瓢陋巷师颜回。"}