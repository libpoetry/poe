{"id":"687698","title":"武康卜居","dynasty":"明","author":"安希范","text":"闻说幽栖胜，言寻不可稽。乘风过巽渚，逗雨泊湘溪。竹坞山堪买，桃源路岂迷。幸凭双屐健，明发恣攀跻。积雨喜初霁，溪山胜倍佳。盘回循碧涧，踊跃纵青鞋。涉世才元拙，卑栖愿巳谐。人生各有志，好我孰能偕。避嚣贪境僻，问俗喜风淳。有地多栽竹，无人不负薪。衣冠存太朴，礼让习先民。巳决移家计，萧然物外身。水曲藏山市，诸溪据上游。郊墟标孟井，里社祀樊侯。地接千林竹，塍蒙百道流。土风殊可乐，卜隐是良谋。入山赢数里，有坞曰桐城。叠嶂重重抱，流泉曲曲清。结茆堪避世，种竹足谋生。肥遁曾占吉，于今遁始成。自得溪山胜，无宵不梦游。半生勤卜度，此日幸相酬。丰草眠随鹿，卑枝集伴鸠。野情兼拙性，身外复何求。夙有山栖癖，山惟恐不深。兹岩余自惬，俗辙孰相寻。密竹翠弥岭，幽兰香满林。贞操与芳韵，与尔托同心。"}