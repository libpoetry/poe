{"id":"1047558","title":"次韵酬郑荣绪","dynasty":"宋","author":"沈辽","text":"长夏苦袢暑，何适可开眼。为约山间行，远访金仙馆。时当岁旱凶，人迹尚犹罕。况复有游客，来结青云伴。古松临水濒，我意秋可款。怅羡彼中人，一去不复返。高深步巘崿，我道方坦坦。山僧多故人，不复怪敖诞。延我火齐柈，酌我流霞盏。少小不预事，老大更慵懒。岩花为谁撷，藕丝闷独绾。尔来复多雨，昨夜重湖满。欲榜一舟归，舟敝不可拣。世事久忘怀，吾言固无间。无乐亦无忧，亮非斗筲算。"}