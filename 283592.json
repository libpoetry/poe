{"id":"283592","title":"水龙吟·海上春暮逢陆保权，赋赠","dynasty":"现代","author":"姚鹓雏","text":"沂滨春服班联，相看今日头都白。四科铅椠，五陵裘马，低回今昔。倦翮青冥，哀根风雨，暮年萧瑟。剩江干浅夏，棕鞋桐帽，重携手，酒垆侧。休数青云黄土，贩归来、衡门栖逸。君平遁世，尧夫观物，古情遥集。泖浦凉波，机横暖翠，春晨秋夕。假余年禽向，扁舟棹罢，蜡寻山屐。"}