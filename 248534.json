{"id":"248534","title":"散步·钧天废大雅","dynasty":"现代","author":"伯昏子","text":"钧天废大雅，惟听颂声作。散步欲何之，风露寻绰约。欲向林中走，林幽隐弓彍。欲向衢中走，衢曲苦寒薄。欲向山中走，山魈爪牙攫。欲向云中走，云舞豕狼恶。欲向殿中走，殿窈大人嗃。欲向人中走，何地立一脚。泾渭性所分，诺诺与谔谔。南薰殊不至，无由纾心瘼。还归锁阘扉，呵壁自为乐。又恐高语声，上惊天心阁。"}