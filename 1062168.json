{"id":"1062168","title":"游石鼓山涌泉院","dynasty":"宋","author":"洪炎","text":"昔闻石鼓鸣，今作石鼓游。击拊久已息，甲兵殊未休。精庐庄严海，百室云雾浮。维时当长夏，萧飒如凉秋。高崖不见日，老木枝相樛。灵泉发嵌窦，下注千仞沟。向来经行人，颇以名字留。俯仰百年内，磨镌遍岩幽。石桥可坐卧，清绝无等俦。众山合沓来，响答相献酬。虽逢会心欣，未弭当世忧。不知稽山上，复有胜处不。六飞尚东巡，狐兔穴中州。戈鋋塞河洛，冠盖集闽瓯。堕此吠雪国，烈火烂不收。炎飙方焚轮，赫曦欲停辀。微生类焦谷，兹焉得依投。一乘凌风翰，濯缨天汉流。"}