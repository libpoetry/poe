{"id":"483961","title":"贺礼部王尚书本中二十韵","dynasty":"明","author":"张以宁","text":"孤竹先贤国，三槐故相庭。恭惟我文肃，藉甚古仪型。金掌新卿月，银槎旧客星。青箱传远大，綵笔动精灵。右掖何清切，中朝重委令。判题花粲粲，啸咏竹泠泠。宗伯司周典，尚书管汉庭。地华人更妙，名盛德惟馨。斗运天喉舌，云飞雪羽翎。趋朝群騕袅，开宴万娉婷。舞艳围珠袖，歌长簇锦屏。橐荷元映紫，简竹要垂青。知贡春题榜，焚香昼锁厅。为公植桃李，报国蓄参苓。丹扆更新诏，苍生望永宁。芝泥看凤下，薇阁待鸾停。傅说升调鼎，匡衡奏引经。即应清海岱，还复禅云亭。自哂依清樾，犹惭泛梗萍。卑飞惟短翅，终愿附青冥。"}