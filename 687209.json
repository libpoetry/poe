{"id":"687209","title":"孟秋十六日孙道甫范文一昆仲邀予同汪进之京兆方质夫逸人泛舟西湖二首","dynasty":"明","author":"孙一元","text":"云移洲渚树回湾，来泛湖光十里閒。逸客风流同白帻，道人诗句说青山。天留晚景平波上，鸥落渔家乱竹间。此意与君须领略，菰蒲明月棹歌还。载酒同寻白鹭湾，相看一笑意犹閒。残霞隔水宜诗句，归鸟度云见晚山。谢氏宾朋牛者上，岑家兄弟渼陂间。醉歌小海无人和，独与渔郎泛月还。"}