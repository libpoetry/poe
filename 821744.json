{"id":"821744","title":"荔枝香近 贞白因食荔枝，感怀旧游，为依梦窗声韵制此解。挂绿者，荔枝佳种，唯岭南有之","dynasty":"清末近现代初","author":"汪东","text":"傍流沈沈隐碧，万行树。旧约同擘纤红，佳会惊初遇。蛮乡荔子重拈，正好相思处。清夜梦省，欢情觉来苦。蝉鬓委照，玉镜含娇妩。漫想真妃，步贴翠盘能舞。挂绿枝头，点点繁星映镫户。望极空教愁伫。"}