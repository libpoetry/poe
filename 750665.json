{"id":"750665","title":"王子献同年权河南府篆未接任旋省卒于差次距余来汴不数月也客偶谈及怆怀旧好辄成长句","dynasty":"清","author":"朱寯瀛","text":"玉堂美人来大梁，翠蕴下阐蓬壶香。风雅粉泽似前代，再睹睢涣呈文章。内史长才迥清异，卧阁犹堪理群治。朱轮紫马何纷纭，坐使鸾皇不一试。多情好古两相怜，竹里筒贻过百笺。祇今伊水仍东注，子晋吹笙何处边。金薤琳琅称世宝，镜湖待访丛残稿。我来梁苑亦枝官，为怆君游乞归早。墨如果蜕君其仙，歌期君闻情浩浩。"}