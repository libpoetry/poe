{"id":"994875","title":"送龚实之赴官南安十韵","dynasty":"宋","author":"黄公度","text":"气合论文地，魂销惜别筵。离亭芳草外，飞盖落花前。北阙旧通籍，南州先著鞭。郤诜丹桂早，莱子綵衣鲜。侧耳聆佳政，成名及妙年。因风能见忆，得句会须传。筮仕聊栖棘，驽才阻泛莲。交情期岁晚，会面数秋天。莆水浮春树，桐城际暮烟。龚黄真忝窃，末路共腾骞。"}