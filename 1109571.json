{"id":"1109571","title":"王升之绝句以诗成有共赋酒熟无孤斟为韵因次其韵","dynasty":"宋","author":"刘跂","text":"端居得韵语，不作凉秋悲。快若弹丸转，知是王家诗。之人娴辞令，病起犹越声。不量苍苍鬓，属和愁仅成。客来问玄解，付与尊中友。我口不能言，此间甚多有。欲逃苏晋禅，苦乏阳城俸。邻家称子贫，杯酌与君共。忆昨艘楫间，月白云水暮。妙语同赏心，请君来重赋。且无遽典衣，素书堪下酒。旋斸金铃黄，栽轩媚重九。念当岁峥嵘，少别友中玉。梦寐大刀头，安得卢橘熟。霜蟹丰两螯，磊落登盘盂。亹亹倦咀嚼，繄我愁独无。庭阶脱叶静，岌岌高井梧。雁声排云去，历历心不孤。夜寒惨不寐，起坐弹鸣琴。之人邈云汉，空杯难独斟。"}