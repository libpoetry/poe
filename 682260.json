{"id":"682260","title":"送朱可大南还三首","dynasty":"明","author":"于慎行","text":"驱车渔阳坂，四野何苍苍。我友驾言迈，去去天一方。踟蹰一斗酒，相送渡河梁。岂无弦歌曲，可以佐杯觞。仰视浮云驰，苍白忽相望。黄鹄一为别，悲鸣声正长。何况同心子，当为参与商。人生如浮梗，良会安可常。俛仰感平生，岂不结中肠。愿为双飞翼，送子以翱翔。相思郁以纡，我怀多苦辛。苦辛将何道，念此平生亲。总角从君游，奄忽二十春。岁月一何迫，白日如飙尘。恩深不可报，情至日以新。两心托金石，何乃慕雷陈。风波一相失，怨彼江路津。日长苦道远，缱绻竟不申。岂无里巷游，邈若胡与秦。久要苟不替，燕越如比邻。何必岐路侧，空为儿女仁。步出燕东门，海月聿已晓。班马萧萧鸣，流猋来远道。江湖深且长，南望令人老。感彼荆卿徒，烈风世所少。怀恩不返顾，长虹日中缟。平原三千士，风期一旦扫。咄嗟世上儿，论交何草草。愿持岁寒心，皓首长相保。"}