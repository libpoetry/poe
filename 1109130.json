{"id":"1109130","title":"又和后九首","dynasty":"宋","author":"刘克庄","text":"觉性灵明自若，本心利欲食之。大观如梦如幻，小视坐忘坐驰。学仙烧汞成灰，学书埋笔为冢。羡关尹喜见聃，爱希氏子瞻孔。寒儒赖有雪映，贫女那无绩光。千眼今依佛阁，重瞳昔侍舜廊。康术鹰眼不化，处仲蜂目亦露。我自有观人诀，汝勿为相祖误。竹简定隶古字，黑屏刻月蚀诗。嗜学心无止法，读书眼有还时。入槐见蚁群聚，赋芧觉狙怒喜。脱离黑暗狱中，透入光明境里。自遣病魔病竖，不干药上药王。洗眼菊泉旧本，照怀蓉月新凉。浮云月之障碍，蒙气日之翳膜。已把太玄覆瓿，更将三传束阁。忧患长我意智，苦乐随渠业缘。贵人银烛按乐，书生纸裹见钱。"}