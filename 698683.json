{"id":"698683","title":"大江东去  庚子初度，石门少傅、松皋太宰、介溪宗伯治具来贺，即席和答二阕","dynasty":"明","author":"夏言","text":"瑞鹤灵龟，双白鹿、谁献寿筵珍物。一簇笔歌围锦障，杂遝南厢西壁。黄阁元公，春卿太宾，玉质涵冰雪。周廷朋寿，不数汉家三杰。麟袍蟒绣辉煌，玉带联翩，高兴尊前发。银箭不闻更漏永，红烛千行明灭。却笑吾生，今朝初度，鬓有星星发。年年同醉，管领壶中日月。大药难求，看人间、那有长生之物。沧海桑田经几变，说甚乌江赤壁。麟阁图形，燕然勒迹，博得头如雪。古今代谢，几多贤圣豪杰。小子今日生辰，醉后狂歌，聊为诸公发。富贵功名都是梦，只有芳名不灭。男子头颅，丈夫意气，要有冲冠发。寸心耿耿，冰壶凉沁秋月。百尺危楼，面阳峰、览尽楚天云物。西望武昌东夏口，遥对黄州赤壁。清簟疏帘，投壶散帙，炎夏生冰雪。玉堂惟构，未许元龙称杰。读书夜感青黎，画楝雕檐，星斗寒光发。秋水长空涵雁影，时见断霞明灭。学士当年，倚栏凝睇，把镜悲华发。丹心岁晚，咫尺身依日月。新春前后，见三白、真是皇家瑞物。万里江山同一色，晃漾银城铁壁。田父增欢，都人咸喜，相庆今年雪。琼楼玉宇，望中掩映雄杰。长安景色堪夸，指瑶林琪树，依稀梅发。寂寂千山飞鸟静，野径人踪稀灭。素夺鸥群，皓迷鹤屿，翠失长松发。元宵节近，交光应待明月。秋意满前，正衔杯、又见江乡风物。同巷高人应念我，伏枕萧条四壁。许大忧怀，无边归思，捻断髭须雪。自怜迂叟，岂堪相伴朝杰。去岁今辰，想莼羹鲈绘，高兴徒发。几度长空南望，尽雁字千行明灭。揽镜堪悲，壮颜非旧，秃尽冲冠发。危楼昨夜，坐到西岩堕月。水落蒹葭，白露冷、长养横行之物。夜雨疏灯照蜗涎，晓起枯黏满壁。物色堪嗟，人情可慨，愁鬓添新雪。飘然霞外，神仙真是豪杰。故园酒熟鸡肥，相对青山，有约黄花发。但得天恩容拂袖，眼底风波自灭。宠辱闻惊，是非妄恼，胸次无毫发。寸心皎皎，争光天上秋月。小坐秋轩，谢蒲翁、遣赠名园佳物。自启筠笼唤纤手，携置麟堂东壁。碧水含晶，繁星焕彩，寒映冰盘雪。如珠似玉，果中应是魁杰。总忆年时咏葡萄，一体新词三发。几对黄花烹紫蟹，久悟世间生灭。汉阁丹青，商山杖屦，毕竟俱华发。清尊架底，且醉藤萝夜月。水晶宫里，撒明珠、散作园林珍物。恍若老龙行雨罢，倦卧藤轩西壁。影乱潭星，光分海月，清照瑶峰雪。碧山楼下，主人真是人杰。摘来玉乳累累，把赠题缄，每为比邻发。况复年年劳赋咏，满纸墨华明灭。丘壑情深，江湖忧在，相对惊须发。如公经济，未许平章风月。衡岳湘川，产名公、真是玉堂人物。紫禁彤庭携手旧，何日同游赤壁。镜里朱颜，花前青鬓，又早巾中雪。非才宜退，匡时赖有英杰。自从身入黄扉，仰惭白日，归兴时时发。彩笔新词劳远寄，满纸云烟明灭。花甲初周，世途饱历，长笑空搔发。钟陵南望，故人千里明月。南极老人，龟鹤鹿、都是长生之物。范取精镠成妙质，罗列锦屏东壁。朱李沉冰，红桃绚日，瓜剖雕盘雪。黄金爵驻，寿山千仞高杰。玳筵水陆交陈，银烛瑶觞，满座笙歌发。帘动水晶风乍入，不觉炎氛销灭。杯饮长春，堂开初寿，乌帽笼玄发。佳辰欢对，凤楼东畔凉月。砥柱乾坤，镇长江、万古中流独立。横遏惊涛排骇浪，直负擎天巨力。吞吐云烟，奔腾月日，壮观东南壁。三山海上，孤根不与同植。蛟宫贝阙玲珑，海色浮空，日抱鼋鼍出。人代光阴如一瞬，只有沧波不息。吞海亭前，江天阁上，目送飞鸿翼。振衣长笑，墨笔醉洒岩石。玉光阁上，凭阑处、下有蜿蜒神物。窈窕洞天烟雾里，深锁千岩万壁。鸟埭云间，龙渊石峭，虬峡涛翻雪。山人占断，江左地灵人杰。凌虚台倚清冥，碧树沧洲，高兴时时发。极目斜阳飞鸟外，杳雾断霞明灭。缥缈亭边，回阳洞口，长笑披玄发。玉梁倒影，古潭冷浸秋月。玉阳山水，入丹青、真足世间奇物。曲曲山房围八卦，四面苍崖翠壁。峭峡穿云，回潭浴日，绝壑藏冰雪。洞天六六，此中堪与争杰。画图遥谢山人，妙品新词，把玩光辉发。祝我与山长不老，阅尽万缘生灭。玉女潭深，白鸥池静，照见飘萧发。寸心耿耿，两乡千里明月。海岳道人，向白云深处、静中观物。百尺瑶台清似水，仄倚丹崖翠壁。台下梅花，虬枝铁干，点缀千年雪。三山咫尺，神仙原是人杰。老我而今自归来，天上豪兴时时发。笑傲烟霞，看人间、蠛蠓瓮中生灭。白石樵翁，沧波渔父，相伴俱黄发。蓬莱小阁，相对灵峰山月。玉削湘筠，藤缕细、巧手掣成名物。多谢山人遥遗赠，列置高堂四壁。清映水帘，凉分石枕，助炎天霜雪。银屏绣榻，看来未算雄杰。有时徙倚轩窗，听雨听风，幽兴偏多发。坐对灵峰七十二，朝暮云烟兴灭。携向园亭，白鸥相伴我，披襟散发。南楼弄笛，不用胡床待月。"}