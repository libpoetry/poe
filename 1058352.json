{"id":"1058352","title":"早发京口舟中","dynasty":"宋","author":"华镇","text":"解维去北固，挂席指西湘。秋江迥以朗，物色见毫芒。篷窗列远岫，天际插连樯。鸥鹭簇寒沙，蒹葭肃初霜。千里伊此始，扁舟前路长。路长念行迟，家远情难忘。回首东南引，朝阳汎沧凉。稽山不可见，况复梓与桑。日月无停晷，星汉迭回光。人生天宇间，安得恋故乡。徒劳非所愿，薄言奉高堂。念昔楚与越，相望若参商。山川有分守，出入多讥防。道泰共家国，路夷辟关梁。勉从四方事，及此筋力强。羁宦真飞蓬，飘飖随风翔。远近不自我，东西竟何常。君子贵知命，世路各有方。"}