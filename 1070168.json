{"id":"1070168","title":"焦山","dynasty":"宋","author":"程俱","text":"龙伯不解事，投竿牵大鳌。逆流直上三万里，怒捲渤澥秋风潮。适当长江入海处，屃赑掷此双岧峣。一山正临声利窟，来樯去橹纷?艚。一山独与世疏阔，突据幽险盘云涛。飞仙播荡去不返，止有一翁身姓焦。至今金玉作山骨，草木坚劲无夭条。尔来寂寞几千岁，稍见游子来山椒。吁嗟一与人境接，世故扰扰如牛毛。安得夸娥还着鳌背上，因之置我三山高。"}