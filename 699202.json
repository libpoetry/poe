{"id":"699202","title":"田家杂兴","dynasty":"明","author":"秦约","text":"猗猗鲁桑条，籊籊湘竹竿。并舍掩映之，客来相与看。薄暮墟囿中，清宴有遗欢。弋凫未用罝，烹鲤且登柈。灵河素魄流，斗柄长阑干。明朝还醉醒，毋辞共盘桓。晨兴垄亩上，独行嗟踽踽。秋气日澄肃，户牖足高致。网虫念团扇，箧笥那复试。离兽薮泽深，冥鸿霜露至。畋游在农隙，犒乐慎终始。咄哉区区心，践禽讵云美。"}