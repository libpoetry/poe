{"id":"1105565","title":"次韵夔漕赵若拙见寄","dynasty":"宋","author":"王十朋","text":"去秋移郡近家乡，便殿狂言拜手扬。何敢许身为稷契，偶因论事及尧汤。民虽屡试如冯翊，诏未能焚愧益昌。乞得祠宫养衰病，梦中依旧坐黄堂。夔门邂逅恨匆匆，君驾重来我已东。陈迹徒劳长者记，清樽那复故人同。光华持节花溪上，老病分符佛国中。吾辈栖栖不黔突，此生休更问天公。"}