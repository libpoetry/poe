{"id":"1110369","title":"和周焘合江亭","dynasty":"宋","author":"孙俟","text":"炎夏江风冷欲冰，坐陪袁谢有馀清。旧闻蜀地四时雨，今快岷山千里晴。旋切银丝尝鲙味，聊攲玉枕听滩声。晚来忽起扁舟兴，更傍中流看月行。西南都会锦官城，持节来寻汉客星。去国谩追千里马，还家拟泛一帆舲。公才磊落宜方面，我病荒疏冒使令。未许东山同笑傲，胜游聊可上丹青。"}