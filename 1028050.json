{"id":"1028050","title":"次韵章枢密赋吴彩鸾玉篇","dynasty":"宋","author":"楼钥","text":"文箫蹑彩鸾，夜半恐不逮。山深忽呼名，惊喜不得退。仙谪无所逃，士贫何可耐。乃以三生缘，遂为二姓配。至人与凡夫，伉俪岂其辈。鬻书以自给，细字如玉碎。一一存楷法，明珠蔑瑕颣。初如鹣比翼，久若鱼同队。终日了韵编，心画亡挂碍。人间八百本，终古知敬爱。玉篇尤可珍，何必赠杂佩。倘邀千黄金，虽贫亦当贷。摩挲惜见晚，老眼看茫昧。墨妙饶精神，笔劲含姿态。次第部居中，盘曲法库内。九龄美风度，孟博信清裁。书拙无合作，见此增愧慨。尤物难久假，雪窗暂相对。遗踪虽已邈，真迹俨然在。辄效西子颦，小楷书牍背。"}