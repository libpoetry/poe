{"id":"780036","title":"瑞鹤仙 咏灌婴庙瓦砚，照梦窗词填","dynasty":"清","author":"曹贞吉","text":"嶙峋黄玉璞。化陶泓光怪，艺林栖托。梅花费雕琢。问何时出土，琉璃如削。汉家封爵。是颍阴、诸侯刻桷。叹灌池、遗庙荒凉，怊怅风云刀槊。犹昨。荥阳屯后，白马盟书，丹青酬酢。几年寂寞。人砺剑，牛磨角。论功高值得，词华消受。十二龙宾盘礴。试代他、盾鼻磨来，笔花乱落。"}