{"id":"1060052","title":"同舍刘子美将归唐作诗见贻次韵以送其行","dynasty":"宋","author":"周行己","text":"我学比棘猴，漫费三年刻。技成无所用，奔走虚南北。儒生纷逐利，雅道日衰息。乃独资章甫，取售裸人国。虽知自守重，岂若趋时得。念欲障狂澜，亮非一篑力。吁嗟且置此，徒使气填臆。与子共师友，焉得久默默。行行慎兹道，慰我日恻恻。"}