{"id":"1085171","title":"同钱用明用章游白石岩","dynasty":"宋","author":"王十朋","text":"谢公好山水，得郡古东瓯。造物惜佳境，雅志多不酬。松萝蔽雁荡，烟霭埋龙湫。行田经白石，不到仙山头。寥寥数百年，天付黄冠流。巍然万仞崖，壁立东南州。谁将补天手，化出白玉楼。两龛藏洞府，中有群仙游。上通尺五天，下接三神洲。飞泉落岩腰，碧涧鸣山陬。群峰真培塿，沧海为渠沟。隘视人间世，万象同蜉蝣。我家雁山阳，崎岖厌经丘。翩翩钱公子，呼我寻岩幽。初惊小雨密，忽扫群阴浮。杖屦穷巑岏，一洗尘埃眸。山林有真乐，富贵何足求。但愿乞二山，不愿万户侯。"}