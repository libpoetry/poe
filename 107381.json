{"id":"107381","title":"人日立春记苦雨无冰","dynasty":"元代","author":"方回","text":"三十七日昼夜雨，中间一雪终无冰。今日立春遇人日，问天肯晴天不应。东南我记前庚子，徽城纸包馈杭米。乞人抢夺人食人，旱极西湖乾见底。今我七十四岁翁，苟全性命遨春风。略雪不冰又庚子，幸而去年秋犹丰。西湖莫作痴猫守，紫阳山下可归否。天终不杀如心人，有钱买花仍买酒。"}