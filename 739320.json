{"id":"739320","title":"汉杜陵五凤铜行灯槃歌","dynasty":"清","author":"胡天游","text":"井焰沈然灭火久，风歌沦唱四方守。祇怜旧梦去无迹，尚怪此槃今在手。摩挲背面三反覆，俯仰兴衰一论取。究观铭篆推甲子，上逐金人争老寿。斑斑泽暗蜡痕热，帖帖寒侵月华彀。微微过雨润生翠，庚庚当几横沈黝。纹花蹙蹙少萦线，蛮鼓琤琤珠戛扣。故非山林记汲县，仅异款识书元舅。七叶天扶病已立，五凤盛继元封旧。阙中三月集鸾鹊，海内百户欢牛酒。荐嘉灵畤合神鬼，赐玺名王侍铢娄。属车夜临属玉观，卤簿春上池阳薮。婕妤娙娥持挟笔，黄门舍郎导先首。荧煌炫转烛天地，熊虹辉焕迷宵昼。颇哀曾孙出襁褓，甘绝属籍蒙诛丑。皇皇狱邸托胡组，时时鬼火吹阴羑。更无死灰然宿爨，岂有余光被幽杻。买饼市门徵博进，斗鸡下杜驱畋狗。归来爇柄自回照，幸免凿壁增嗤诟。潜鳞忽然雷电激，万骑乍觉风云走。甘泉上林备物御，技巧工匠穷斤镂。华檠豹脂引裂缺，宝炬螭蟠动蚴蟉。啬夫初闻许广汉，作者近役山工友。长悬日月照庭殿，尽拥星辰卫轩囿。宝剑何年砺陵厈，金碗相将发陇亩。永辞地市肠一断，散掷人间泪添垢。柯摧蒂折意谁惜，转绿回黄色空懰，由来世事难度料，略省人物同遭偶。得时失时易虎鼠，翻手覆手奚思咎。光辉早侍万乘侧，流落岂计千春后。更寻转徙余岁月，讵识完朽归谁某。往时舟彝纷错落，递阅年载遗十九。风花水浪原不定，游尘野马终乌有。古人但恨不可望，遗物聊凭吟在口。残釭晕喜灿红语，冻砚呵寒僵秃帚。不知咿喔唱黄鸡，已过阑干倾北斗。"}