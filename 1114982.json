{"id":"1114982","title":"留题东屯诗四首","dynasty":"宋","author":"李壁","text":"千载风流表出师，帅龙山寺已题诗。两贤心迹元无异，更谒东屯老拾遗。连峰叠嶂拥峥嵘，个里谁知掌样平。还有人家留客醉，石榴花下听啼莺。作意元非谷口耕，后来更说以诗鸣。慇勤只有香溪在，曾照先生白发茎。早日皋夔许致身，最怜一饭不忘君。飘零岂意穷山里，目断长安隔戍云。"}