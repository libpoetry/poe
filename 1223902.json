{"id":"1223902","title":"为燮玄圃题鳌溪春晓图","dynasty":"元","author":"虞集","text":"芙蓉山阳万家邑，石岭戴辙萦纡入。溪水西行夜雨深，连村桑柘春云湿。昔因荒迥少官府，日暮狐兔作人立。自从置县二百年，稍有衣冠更俗习。读书进士比舍闻，润屋黄金亦家给。山中白日浮云多，负乘因仍足车笠。燮侯世冑国勋旧，射策君门耻沿袭。朱衣作监列星宿，远人岂意高轩及。援琴不鼓书牒稀，弹铗无鱼宾客集。绣衣使者停车见，黄堂大夫下床揖。登高望远送飞鸿，揽辔骎骎度原隰。人言桐乡人爱我，我爱桐乡重于邑。画图千叠山木稠，茇舍萧条莫忘葺。"}