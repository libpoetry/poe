{"id":"811577","title":"解连环三首","dynasty":"清","author":"史承谦","text":"薄衾孤拥，听车铃响急，冷光催动。刚趁着、残月余辉，任露冷烟迷，马嘶尘弄。茅店鸡声，可也入、独眠人梦？过燕南赵北，倦倚轻鞍，漂泊谁共？回首挑源深洞，算几时、忘了柳娇花宠。记得惜别心情，待抛却金鞭，珠泪偷涌。落魄风标，惭愧是、秦楼箫凤。苦冲寒，又随征队，晓风暗送。乍停吴榜，指灵山深处，待携筇杖。吹几阵、料峭东风，唤得得青驴，绕过林莽。一半斜阳，蚤已挂、古藤萝上。更松声竹影，引入霞心，佳景难状。莫说图景惝恍。想当年僧绍，始穷幽赏。羡煞渺渺禅栖，隔世界由旬，尽刬烦障。惭愧尘容，且暂领、烟云供养。约他年，结茅行药，采芝拾橡。片帆遥指，秋容如画，绿波频舣。正群推、制锦无双，况梦笔生花，赋情闲丽。曾到蓬莱候雉尾，春移庭陛。把荷衣、换了玉裤，听歌又夸仙吏。尊前且探箧笥，数流传今古，南梦遗事。回首见、一点湘烟，好添与江郎，几多诗意。长途渺渺，喜结伴、丛兰芳芷。但惆怅，竹西人远，暗挥别泪。"}