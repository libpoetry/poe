{"id":"936368","title":"秋夕大风松声甚壮戏作短歌","dynasty":"宋","author":"陆游","text":"人生不自怜，坐受外物械。荣华难把玩，俄顷皆变坏。山栖亦何有，耳目差旷快。秋郊多烈风，夜壑起松籁。初闻尚萧瑟，髣髴听严濑。忽如倒巨浸，便欲翻大块。又疑楚汉战，澒洞更胜败。不然六月雨，雷电奔百怪。三更势稍敛，铁马归入塞。孰能从吾游，洗汝胸次隘。"}