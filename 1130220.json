{"id":"1130220","title":"读法华五首","dynasty":"宋","author":"释德洪","text":"在宅觅车犹是欲，出门露坐始无依。载行一兽无名字，但爱雪山香草肥。火宅纵横皆暗弊，化城触处是光明。子争狂走欲方炽，宝所依然念不生。塔解听经无两耳，佛称全体有分身。宝书读罢惊清昼，叶叶花花总是春。慈和自是山林服，知见长凝宴寝香。要与如来同止宿，却须常拂法空床。阿字义深当自读，般舟行苦与谁行。人言成辨须三世，我欲圆成在此生。"}