{"id":"1144246","title":"舜举水仙梅五绝","dynasty":"宋末元初","author":"牟巘","text":"横出一枝谁与并，整青葱佩立多时。窗明几净好风日，移向此中渠不知。檀晕金杯两擅奇，晚风并作一香吹。此中毕竟同还别，付与司南鼻孔知。雪碗冰瓯荐茗时，萧然相与对幽姿。一生肝胆何由俗，时有清风披拂之。当代涪翁有素评，此花雅合唤梅兄。玉宸殿上重差次，可是诗人许与轻。老逋久共梅同住，好事谁令侑酒仙。变化侯王等閒耳，不堪持到影香前。"}