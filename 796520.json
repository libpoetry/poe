{"id":"796520","title":"念奴娇 为声甫甥题“戏猫仕女图”","dynasty":"清","author":"宗婉","text":"披图一笑，试从头认取，画中佳丽。滴粉搓酥娇品格，更著堆云双髻。宜喜宜嗔，十三十四，正是芳年纪。可怜时候，耐人多少寻味。底事不绣鸳鸯，不调鹦鹉，不把鹍弦理。象管鸾箫都不按，只抱狸奴闲戏。睛点寒金，体团温玉，爪扑香怀里。翻残棋局，唐宫旧事犹记。"}