{"id":"751532","title":"行路难","dynasty":"清","author":"翁寿麟","text":"行路难，空长叹。河北秋风八月寒。蓟门烟树何迷漫。征衣密缝慈母线，天涯鸿雁孤飞倦。不见齐州九点烟痕青，但见济水七分清泠泠。凿石蓄潴济漕运，河为控制波为渟。奈何水势建瓴下，淮黄交汇如沧溟。天吴夜舞老蛟泣，蜃楼杂沓飞涛腥。嗟余鼓枻苦行役，长波乃遇石尤逆。金堤溃决若瓠子，八十三丈涛头碧。转篷捩舵舟不前，十里五里日向夕。舟子饥呼邪许声，一唱百和凄以清。安得长房缩地术，过此八闸奔流疾。"}