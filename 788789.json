{"id":"788789","title":"长亭怨慢 送曹镜初之皖","dynasty":"清","author":"周祖同","text":"怅同是、天涯羁旅，恨别伤离，黯然难赋。满目烽烟，忍堪飘泊不归去。侧身东望，指点点、金堤树。树外是斜阳，只不见、皖公山暮。无语，奈萧萧落叶，未把玉骢留住。家山梦里，怎知我、客程还阻。更休说、绝代才华，也一例、琵琶酸楚。怕后夜思量，淮水都无情绪。"}