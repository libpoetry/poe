{"id":"704532","title":"为园","dynasty":"明","author":"黎国衡","text":"耕烟何处好，长傍水云居。遇雨行无笠，逢人揖带锄。嘉蔬容易长，蔓草已先除。更待中田熟，南窗暇著书。野人閒俯仰，山曲独腰镰。赤脚踏泥路，蓬头依草檐。锄云僮易懒，剪韭客尝淹。谁信于陵子，桔槔称最廉。昨有南山客，相期蚤种瓜。雨沾园一亩，云覆屋三家。虫小频书叶，禽幽喜近花。共安生计拙，不是癖烟霞。"}