{"id":"1214104","title":"雨中渡扬子江见海怪出没","dynasty":"元","author":"尹廷高","text":"吴头楚尾天一隅，长江浩淼云模糊。中流风急浪花涌，船头黄帽惊相呼。蜿蜒海怪互出没，踊跃与我为先驱。神闲意定若无见，自笑胆气由来粗。江神雅识诗客意，故尔献状聊相娱。岸旁青帘酒可沽，拔剑割炙倾玉壶。与君痛饮留斯须，此意此意不可孤。山川惨淡百战馀，古今变态难尽摹，且书雨里金焦图。"}