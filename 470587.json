{"id":"470587","title":"余买一小丘于铁山下登陟不数十武而尽揽湖山之胜尤于看梅为宜盖踞花之上千村万落一望而收之久欲作一小阁名为六浮六浮之名遂满人耳而阁竟不就友人邹孟阳见余叹息每欲代为经营今日始引孟阳至其地亦复叫绝不能已余因为作六浮阁图兼题一诗冀孟阳无忘此盟时丁巳八月十八日也","dynasty":"明","author":"李流芳","text":"十年山阁不得就，却负青浮日夜浮。故人一见豁双眼，何日三间销百忧。冰花琪树乱槛外，银山雪屋排檐头。百年有钱作底用，一朝卜筑偕行休。君家西湖我震泽，往经冬夏来春秋。十千到手即可办，非我求君君自谋。"}