{"id":"816403","title":"齐天乐 曹葛民伯甸招同松溪、秋谷、彦宣、曹村诸君子雨湖秋禊，分韵得其字","dynasty":"清","author":"黄燮清","text":"西风吹起清游兴，罗衣嫩寒初动。柳叶辞秋，菱花病雨，堤外湿阴凉冻。吟肩瘦耸。算如此烟收，野鸥堪共。树杪楼台，两三萧寺暮云重。兰亭高会已矣，问当年韵事，谁继觞咏。我辈能狂，山灵欲笑，不放酒杯闲空。峰鬟翠拥。认镜里妆痕，未醒残梦。倚醉行歌，画船随意拢。一声声漏黄昏过，江楼夜凉人静。醉思烟轻，吟魂水淡，吹入谁家门径。春衫露冷。笑蝴蝶飞来，花间留定。立断苍苔，粉墙残月悄相等。悠扬清韵乍起，诵周郎丽句，依约堪省。玉柱鸣弦，金钗击节，艳煞半帘灯影。风斜雾暝。怅潦草游仙，乱莺啼醒。翠被生寒，五更钟易警。"}