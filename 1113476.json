{"id":"1113476","title":"湖南午坐雨作归山堂共成四绝句","dynasty":"宋","author":"张镃","text":"帘外青山隐树林，霎时来看便沉吟。骑声盖色都除尽，唯恨诗情染最深。或拟香山或拟陶，有时无句只虫号。作诗藞苴犹之可，字写不成方是高。西山俄起一声雷，不觉如拳雨点来。滴遍池中万荷叶，又催薝卜海榴开。平时吾亦爱吾庐，今雨巢禽亦引雏。好是阶前四高桧，枝枝叶叶缀明珠。"}