{"id":"829498","title":"十拍子 效珠玉集","dynasty":"清末近现代初","author":"周岸登","text":"鹤乳难论胎卵，蛙鸣莫辨官私。星拱北辰应忏斗，电笑东皇也费辞。簸扬安用箕。郑国?争内外，陈仓宝失雄雌。蕉下鹿空朝梦误，泽底舟亡夜壑移。帝台如累棋。逐客方除秦令，官仪旋变华风。重见汉家初约法，更效韩非竞说丛。聚蚊喧太空。地下如逢魏武，西方笑倒拿翁。多少碧天沧海事，写入霓裳法曲中。沼莲飘露红。"}