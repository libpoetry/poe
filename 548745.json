{"id":"548745","title":"寿徐封君翰检端铭之父","dynasty":"明","author":"余继登","text":"忆昔年当龆龀时，与君诸弟相游嬉。君时文章光陆离，淩云有赋众所奇。投分未登孺子榻，论交已受季方知。三十馀年疾如驶，予发种种已如此，君今头颅可知矣。闻君年开六帙馀，骨格清奇鹤不如。教儿已作凤池客，携室同向鹿门居，君今不乐将安须。春花发繁红，秋樽湛芳绿。鸠杖双携灵寿筇，紫箫共度长生曲。何必怀金纡紫谒帝庐，又何必求仙问道访茅屋，如此五年愿亦足。"}