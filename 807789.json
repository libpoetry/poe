{"id":"807789","title":"沁园春  赠别龚佩纫","dynasty":"清","author":"陈维崧","text":"南郭先生，门巷萧疏，庭除寂寥。恰一湾蓼岸，远樯列荠，数间竹屋，夜雨鸣涛。曾记当年，浪游京国，燕赵悲歌也自豪。归来后，喜依然三径，仲蔚蓬蒿。乾坤群盗如毛。叹萍梗吾生信所遭。且风灯擘阮，和之檀板，烟帆醉菊，侑以霜螯。十日联床，一尊下榻，白饭青刍累素交。明将发，怕空江叠浪，万籁悲号。"}