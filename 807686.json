{"id":"807686","title":"春霁  春寒拨闷作","dynasty":"清","author":"陈维崧","text":"三月吴天那肯碧。带暝连阴做黑。帘阁空凭，角巾长垫，心事对谁人说。寻寻觅觅。城南行遍还城北。向甚处问取，酒旗歌扇旧踪迹。算是除却社燕堂前，今朝更无一个相识。闷无聊、豪情不禁，当街倚醉拓金戟。一任酒狂喧巷陌。怎奈易醒，不如归拥罗衾，恹恹睡过，一年寒食。"}