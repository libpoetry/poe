{"id":"1199547","title":"辛玄子赠诗三首","dynasty":"魏晋","author":"无名氏","text":"畴昔入冥乡，顺驾应灵招。神随空无散，气与庆云消。形非明玉质，玄匠安能雕。蹀足吟幽唱，仰手玩鸣条。林室有逸欢，绝此轩外交。遗景附圆曜，嘉音何寥寥。寂通寄兴感，玄气摄动音。高轮虽参差，万仞故来寻。萧萧研道子，合神契灵衿。委顺浪世化，心标窈窕林。同期理外游，相与静东岑。命驾广酆阿，逸迹幽冥乡。空中自有物，有中亦无常。悟言有无际，相与会濠梁。目击玄解了，鬼神理自忘。"}