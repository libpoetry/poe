{"id":"1217869","title":"中秋感怀呈松学诸友","dynasty":"元","author":"陈镒","text":"我昔扁舟泛淮水，万顷琉璃月光里。夜深复上城南楼，笛声未断箫声起。燕姬二八比玉花，纤纤潋滟倾流霞。筵前舞袖影凌乱，青年意气百倍加。归来岁月如转烛，圆缺阴晴几悲乐。只今白首叹无成，晚得一官饭不足。江北江南多乱离，吁嗟赤子无所依。长松古邑亦遭毁，空馀野草秋萤飞。乾坤浩荡父老尽，逝水东流徒潣潣。世间万事何时终，岂若庞公鹿门隐。人生对酒当尽欢，此宵此月能几看。杜陵诗老曾有语，无使霜露沾衣寒。"}