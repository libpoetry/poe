{"id":"770963","title":"绣鸾凤花犯三首 其三","dynasty":"清","author":"蒋敦复","text":"翙帘衣，春风一桁，文窗看丝绣。谢家娇女。正吟出双声，庭院飞絮。鸳鸯密字同心谱。金针还暗度。妆镜畔、昼长人静，炉香萦碧缕。韦郎绝世结高情，莲花社难得，闺中佳侣。黄绢外，添幼妇、新辞几许。愁压倒、画眉弱婿，彩霞丽、玲珑翻秀句。传韵事、消寒炙砚，樱桃红细雨。"}