{"id":"800380","title":"沛县官舍留别杨简庵表兄","dynasty":"清","author":"邵长蘅","text":"我骑白鼋浮江来，连涛倒蹴群山开。黄河咆哮黑浪恶，一月始及歌风台。骨肉五年不相见，风尘欻睹吾兄面。我昔弱龄今有须，君亦蹉跎四十馀。薄宦千里不快意，一官仍拥青毡居。感君意气与君好，流连累月开怀抱。夜饮酣呼玉屈卮，昼游连骑金腰袅。高秋九月天气凉，吕母冢上尘沙黄。出骑快马风比捷，从少年辈逐两獐。弓弦拓作霹雳响，饿鸱飞去噭空桑。割鲜野饮气益壮，肯作新妇车中藏。归去欢宴不知夕，羌乐琵琶鼓筝笛。明河欲没斗西斜，主人称寿客离席。吁嗟游子如转蓬，作客未几行穷冬。忽忆故乡行乐好，黄鸡正肥新篘红。明日骊驹更东首，马上别君但挥手。北风觱发短后衣，萧条中野行人稀。广陵驿前暮潮落，京岘山头雪片飞。河水遥遥接江水，别泪与之谁是非。"}