{"id":"82431","title":"五月五日蜀州放解牓第一人杨监具庆下孤生怆","dynasty":"宋代","author":"陆游","text":"甲午五月之庚寅，渊鱼跃起三江津，震雷霪雨夜达晨，我知决定非凡鳞。人生富贵不逮亲，万钟五鼎空酸辛。少年得禄羞常珍，调节滋味躬爨薪。彻食奉盥授帨巾，此乐岂复论贱贫。嗟我不孝负鬼神，俯仰二纪悲如新。仕宦空饱息与嫔，左右供养无复辰。子行射策对枫宸，彩衣楚楚映华绅。泝江亟归娱老人，切勿著意长安春！"}