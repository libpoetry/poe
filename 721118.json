{"id":"721118","title":"秋胡行","dynasty":"明末清初","author":"邝露","text":"有命在天，圣贤何独贫。有命在天，圣贤何独贫。绝粒疑炱，饮水曲肱。匪兕匪虎，况也莫兴。短布暴骭，敝屣印尘。穷翳淅沥，凯风自南。彼其之子，簟服朱轮，圣贤何独贫。至圣聪明，生计何间关。至圣聪明，生计何间关。卫卿可得，执鞭何难。舐一贵人，黄金镒千。妻嫂匍匐，宾从偏反。冠盖如云，阀阅如山。失时亟矣，日月不迁，生计何间关。妒人仳离，交乱我青天。妒人仳离，交乱我青天。鹈鴂高张，百芳飘零。螮蝀指空，疑浪翻溟。璧镜啮景，含沙射潜。龙争汨罗，虫流新城。六月不霜，高台不霆，交乱我青天。城我泬漻，游戏下人间。城我泬漻，游戏下人间。时乘六龙，流观八埏。橇取玄圭，骏驰白云。衡齐经纬，圭景方圜。钱诒上座，刺谢朱门。当垆昼涤，篝镫草玄，游戏下人间。"}