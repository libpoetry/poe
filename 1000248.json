{"id":"1000248","title":"谢陈伯成学士","dynasty":"宋","author":"强至","text":"蓬莱仙人才伟英，三世实以文章称。持杯玉虹汲涧壑，奋笔金虎虓丘陵。开怀未尝有表暴，出语矧复无骄矜。超然古人考是否，蔑尔时俗论爱憎。识君始者两俱少，独我今也百不能。半载沉疴类鹤瘦，终朝痴卧如冻蝇。医工诊臂即司命，药债搅心逾恶朋。烦君终日一问讯，使我多感常填膺。感而有赠不须怪，近来交态犹春冰。"}