{"id":"844829","title":"梅花四章，用渔洋秋柳韵","dynasty":"清末民国初","author":"曹家达","text":"莫向歧亭说断魂，霜天鸦鹊噪閒门。江云带雨催寒色，野水和烟入暝痕。诗思如冰乱宵柝，酒香邀月过前村。曼卿自是无佳咏，绿叶青枝一并论。灯花催薄晓天霜，春拥微波下曲塘。塞上新声翻笛谱，陇头归思怨车箱。云阴渺漫三神岛，香海迢遥百谷王。应是冷交传陆范，东风吹满碧鸡坊。淩虚台上苧萝衣，缟袂朝元旧迹非。江树薄醺归鸟静，山桥微雪酒人稀。疏灯照影春宜笑，清梦如烟冻不飞。闻道西湖双鹤在，年来野性未曾违。孤芳似解畏人怜，一角林阴淡著烟。姑射凝脂羞白纻，江妃清泪渍红绵。新吟东阁移官日，旧事南湖小筑年。却怪骑驴寻未得，灞陵风雪堕崖边。"}