{"id":"387179","title":"金缕曲·笏卿有词悼㤅伯师，叠前韵答之","dynasty":"清代","author":"樊增祥","text":"越岫烟眉蹙。问山灵、公归底处，武夷天目。瑶瑟朱弦三叹后，乐府遗音待续。早凋尽、故家乔木。百本异书落谁手，剩日知、十卷亭林录。还拟付，阿新读。贺公家在柯山曲。二十年、京尘满鬓，未亲湖渌。不预日斜庚子事，差免西台恸哭。谁与荐、春山黄独。白雪楼中青裙妇，卖珠回、自补牵萝屋。歌再阕，裂横竹。"}