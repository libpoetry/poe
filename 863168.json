{"id":"863168","title":"偶得上饶芡实颇佳分荐同邑以诗送","dynasty":"宋","author":"王洋","text":"明珠宝簿藏贝宫，姮娥取置空明中。神仙法施仗秘咒，一粒变化传无穷。水府仙人通妙诀，擘破寒泉弄明月。左庚右甲养素胎，珠胜醍醐色如雪。鍊丹水底含太阳，世人错比煎硫磺。丹成不合恋凡壳，雄鸡冠碎鸿头伤。紫苞裂处呈芳髓，火候温温闇香起。青荷犹著旧衣裳，玉质可怜供软美。我家旧住长淮湄，花开十丈芙蓉旗。年年割鲜唤同社，径醉忘却还家时。何人缩地有幻巧，容我短棹追冯夷。"}