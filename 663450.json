{"id":"663450","title":"送杨邃庵督马关西","dynasty":"明","author":"边贡","text":"狼星扫天西戎来，飞勒叩关关夜开。当关空列貔虎士，伏枥不见麒麟材。朝战关头暮关下，疮痍大半徒行者。箭书入报宵旰忧，拊髀翻思大宛马。中丞主马朝命新，威霆动地惊故人。长城迢迢亘西北，万里可当公一身。秦苑草青秦水旨，鲁坰卫丘那足比。我公息马兼息民，民保田庐马生子。天燠在野寒在槽，马子日肥民不劳。三军校阅锦云乱，万蹄蹴踏沙场高。将军骑出诸羌遁，玉门烽静班超觐。我愿公归登上台，他日用贤如用骏。"}