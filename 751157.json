{"id":"751157","title":"嚄唶吟","dynasty":"清","author":"刘大受","text":"北方苦旱南苦雨，天倾地缺谁能补。幽州五月尘塞空，麦苗一寸不出土。谁知南中夏潦发，鼋鼍登堂鱼窥宇。四十年来又见之，熊兵桥东水丈五。入春以来常苦霖，十日不得两日晴。吴棉著身夏不脱，高堂习习清风生。连城鲑菜已无种，况乃泛滥妨深耕。中宵忽报双江溢，顷刻巨浪排山立。惊沙大石随潮至，万户千村卷蓬疾。乱流作势向城来，七城黯黯昼不开。疾雷一声破空下，三条九剧声号哀。垣墉杂遝任摧倒，白骨死葬洪涛堆。我家城西当水头，水高过人人上楼。大墙如山向我倾，危楼黠戛亦有声。老人呼天稚子哭，顷刻性命成漂腾。城墙结筏冲波出，此身但存他何恤。烈风三日水归壑，沈沈万灶炊烟息。回家瓮盎百不完，老屋半欹犹未坼。我时游梁方病暑，石铫调汤手自煮。仆夫言有尺书来，开缄手颤不得语。安全百口自天幸，萧条四壁奈何许。一身俯仰宇宙窄，高堂阔绝关山阻。人生百年无事无，忧患相煎何太苦。"}