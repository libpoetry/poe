{"id":"817386","title":"述怀六首","dynasty":"清","author":"戴亨","text":"家贫需禄养，审处唯司铎。惭无启沃功，知足安素约。老母年九旬，性亦甘藜藿。藜藿虽不饱，庶免外患作。妻孥愚无知，似能同索寞。食未惯肥甘，粗粝亦踊跃。文酒惜芳辰，同辈相酬酢。西山秀色佳，秋高眺林壑。时亦颇饥寒，欢颜长自若。自问何能尔，俯仰鲜愧怍。无求贱亦尊，无贪贫亦乐。饥寒苦岩穴，驰情慕宠荣。居此讵不乐，称此责非轻。所嗟当途子，纷纷但奔营。我岂耽苜蓿，度德素已明。谈经迪英俊，足以娱我情。春雨日已滋，兰蕙日已生。馨香满怀袖，此非众所争。晨兴审污秽，晷影忽上屋。感逝惊复伤，来者去何速。百年半已无，途遥怵幽独。故情匿不祛，天倪汨深伏。抉隐发灵辉，爱时以自淑。天地储精辉，日月合其明。纲常得朋友，讵不贵洁清。砥砺质前代，万古同一情。所愧无曲折，迂气多径行。亦知非人事，枉己违素营。中孚苟不窒，相与无虚生。大业惜居诸，朝夕奋所营。谋生忧覆餗，出处量重轻。官閒如其材，薄禄免躬耕。惧干圣贤训，耻徒厕公卿。遭逢想古人，实大乃洪声。畴昔不践言，恶在虚其名。通塞非吾力，事贵与愿俱。东作苦不胜，禄足代耰锄。暇豫丰儒官，我还读我书。微言竭智慧，陶镕天地初。时或有所得，欣然盼庭除。"}