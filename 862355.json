{"id":"862355","title":"马华父母叶氏挽章","dynasty":"宋","author":"王柏","text":"力疾呼儿语，民方弄潢池。儿职不可缓，母疾尚可为。绣衣才出境，萧斧旋芟夷。百姓得奠枕，归来拜慈帷。母训不敢坠，母喜开双眉。阴功覃雨露，庆报当期颐。孟夏草木长，庭萱何遽萎。平生事俭约，犹有嫔时衣。熏炉经卷静，不复朝莫披。西风秋又晚，萸菊思年时。瞿瞿临祖奠，清血应涟洏。明朝鹤岩道，旧冢连新悲。"}