{"id":"502136","title":"率溪汪茂卿求写溪山小隐图因题图左","dynasty":"明","author":"朱同","text":"渐江天际来如丝，委蛇下绕孙王祠。两岸青山如走马，势与江水俱驰下。疏烟远近见村墟，茅屋竹篱总堪画。隐士家居溪上村，云烟水石供晨昏。田园岁入了官赋，足迹不到王侯门。溪鱼入市充盘餐，啄黍有鸡牢有豚。论文痛饮醉方已，高朋满座无空樽。秋风萧萧岁云暮，奔走谁能免公务。乾坤如许憾身多，何况持家立门户。写画题诗良独苦，梦魂想像无由睹。我欲作诗奉明主，挽此高风还淳古，四海苍生悉安堵。"}