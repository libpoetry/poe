{"id":"757485","title":"瑞鹤仙 水仙花","dynasty":"清","author":"孙荪意","text":"芳姿矜素质。倚轻寒亭亭，倩影玉立。罗衣翠绡织。但黄侵宫额，粉坠檀颊。帘飞细雪。对屏山、恼情脉脉。忆开时、尝是残年，未许蝶寻蜂觅。高格。双管描香，孤弦写韵，称伊清绝。凌波步浅，凉露湿，生尘袜。论丰标矾弟，梅兄怎比，别是珊珊仙骨。记瑶台，月底归来，黄冠半侧。"}