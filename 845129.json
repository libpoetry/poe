{"id":"845129","title":"沁园春 舟中和诗孙大兄韵","dynasty":"清末民国初","author":"程颂万","text":"我所思兮，濯发沧溟，洪涛逆流。有奇思万斛，浩于潮汐，仙人双髻，醉卧瀛洲。何事淹迟，十年湖海，诗卷飘萧不自由。君须记，有天风刬袂，海气霾舟。吾生酒国堪侯。任醉竹觞荷岁又周。笑健儿身手，短衣长剑，丈夫意气，名马貂裘。水国鲸波，大江虹月，玉垒频年战伐休。烟波阔，挂蒲帆十丈，飞过江楼。人生百年，以酒为欢，不醉如何。认短篷残烛，霜欺人瘦，空江乱荻，风飐愁多。一棹兰皋，半泓杯影，岳色冥蒙堕酒波。邀君醉，到祝融峰顶，西望岷嶓。群峰万马奔驮。蹴水势昭滩一旋涡。怅江上骚人，衣褰薜荔，天边玉女，髻拥青螺。雁落霜空，猿啼夜悄，一夕愁心冷汨罗。重阳近，怨天涯风雨，梦里关河。"}