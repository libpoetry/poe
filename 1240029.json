{"id":"1240029","title":"纪行诗八首 其五 邗沟","dynasty":"元末明初","author":"张羽","text":"衰杨夹高防，北风暮飕飕。随逢长老问，会言是邗沟。相传开凿初，民劳天为愁。至今浊河底，时见白髑髅。陆通梁宋郊，水漕荆吴舟。渠成万世利，虑始难为谋。至今南北交，此土为名州。飞阁跨通波，张幄如云浮。忆昨少年日，宝马珊瑚钩。经过剧辛辈，结托金张俦。醉月琼花观，征歌明月楼。罗绮朝还暮，笙竽春复秋。繁华逐逝水，一往不可留。向来歌舞地，茫然狐兔丘。家老无儿孙，杖棰驱羊牛。少小心尚尔，不知今白头。欲从乱离说，恐子增离忧。长揖分袂去，零泪如丝流。"}