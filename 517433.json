{"id":"517433","title":"赋得幔亭峰送张员外还闽中","dynasty":"明","author":"王称","text":"秋色照海甸，百里青嶙峋。众山如游龙，一峰高出云。昔传武夷君，于兹宴曾孙。鸾飙载河车，来往何缤纷。羽盖云已久，玄赏今尚存。夜深天籁寒，犹疑鹤笙闻。而我昔游览，望之隔尘氛。天影泻潭镜，翠碧明微曛。别来区中缘，汨没摧心魂。兹山不可见，梦寐怀清芬。张侯有仙骨，几年在鸡群。中林赤松期，久负瑶池尊。斯行问初服，访古清溪濆。幻宇结空翠，层崖闭氤氲。棹歌九曲来，馀声振衣巾。玉女或可讯，为余谢天真。"}