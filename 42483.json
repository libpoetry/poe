{"id":"42483","title":"检近稿偶志","dynasty":"清代","author":"乾隆","text":"少小学为文，韩苏有卓型，别裁及诗格，李杜真前旌。立言人所志。见道羌孰能，自读宋儒书，始知朱与程。诏我为学方，主敬与存诚，空言信何补，要道在躬行。矧兹继百王，君师任匪轻，衡门有遗贤，安能致诸廷？沟壑有饿殍，安能饱以羹？返己率多惭，佳文何足称。有时雨未降，披衣宵立庭，既霑或苦潦。踟蹰复望睛。黍高稻宜低，夏耘春勤耕，望杏杏未红，瞻蒲蒲已青。织妇虑寒心，农夫望岁情，茅簷艰苦状，仿佛常共赓。结习难尽除，聊如劳者鸣，工拙非所论，岁月差可征。诗史让少陵，我作方农经。"}