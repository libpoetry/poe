{"id":"1129049","title":"纸被歌训行童","dynasty":"宋","author":"释印肃","text":"一片白云挂在身，披时不许染红尘。轻罗细想应难比，重锦寻思未可亲。岂非颜色白如玉，成现都卢只一幅。红窗妖艳见低头，六贼三尸尽降伏。日充衣，夜得盖，不长不短也不大。世人问我何处寻，蔡伦弟子将来卖。买得将来披，不许邪魔罔两知。解向市廛遮云雨，要与闲人隔是非。纵颠狂，任落魄，披入村中人恶恶。直饶紫绶与金章，我也未肯轻轻博。皂袖寒袍入体仪，霞光闪烁绕身飞。或行或坐频频看，或卧或眠每每披。几度入山游胜境，数回海上觅龙骑。假饶千两黄金贵，难买山僧这个衣。"}