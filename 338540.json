{"id":"338540","title":"金缕曲·对月有感，怯寄外子京师","dynasty":"清代","author":"许诵珠","text":"月色明如许。助秋心、流萤焰冷，晚蝉吟苦。百种凄凉千种恨，诉与嫦娥不语。但寂寂、清光来去。空外一绳云雁影，似传情、代把衷音谱。虫韵急，乱如雨。鸾飘凤泊关河阻。想见那、残书蠹蚀，敞貂裘补。文字无灵金欲尽，可是红颜误汝。失十里、看花归路。愿乞天孙书姓氏，锦还时、重赋团圞句。天听近，定怜取。"}