{"id":"694192","title":"白纻词二首","dynasty":"明","author":"陈琏","text":"胭脂半湿红玉春，远山不扫娇娥颦。歌声飘飘绕梁尘，玳瑁筵前月色新，管弦相和哀思匀。子夜沉沉更漏促，绛蜡摇光照银屋，馆娃宫人听未足。舞白凫，歌白纻，纤腰皓齿东邻女。清声袅云情缕缕，郢中白雪何足数。凉风萧萧雁南翔，玉颜满堂乐未央，此舞此歌那可忘。"}