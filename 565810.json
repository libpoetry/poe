{"id":"565810","title":"祝京兆草书歌一首","dynasty":"明","author":"黄省曾","text":"枝山草书天下无，妙洒岂特雄三吴。群萌万象出毫下，运肘便觉风云俱。□持浪转信神动，筋回墨纵皆春敷。分明造化宰君手，左攒右剪形形殊。天愁鬼哭不宁岁，鸾惊龙骇谁争驱。迩来南海作仙今，观涛历险笔逾圣。奇文豪咏兼称之，处处江山好挥映。余也飘飘紫台客，向长五岳将浮屐。多君惠我远游篇，得展萝窗喜魂魄。呜呼羲之眼前人不识，笑杀千金买遗绩。"}