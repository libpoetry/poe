{"id":"1075106","title":"后数日以诗偿剪花之约","dynasty":"宋","author":"周紫芝","text":"春风吹云不成雨，暖日将春到花坞。知君不羡鹤林神，但将诗作催花鼓。饕风虐雨一扫空，国艳天香为君吐。金刀盟在不敢寒，急走送君花满盘。何郎要将汤饼试，不放枝头朝露乾。樽虽有酒莫谩把，客未可人谁共看。想当风暖月更白，流苏帐挂香团栾。应笑老翁门寂寂，咫尺谁来草玄宅。暗香和月与谁同，芳条委地无人摘。春与幽姿似少情，雨打风翻漫狼藉。"}