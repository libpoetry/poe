{"id":"568308","title":"吕梁行","dynasty":"明","author":"陆深","text":"君不见吕梁之水天下奇，奔腾轰湱无停时。飞冰走雪耀日色，龙吟鲸吼啼蛟螭。恍如鳌足昨夜折，银河倒倾忙骤驰。又如天鼓落下界，神丁六甲相追随。舟人伏枕不敢睡，稚子未解惊满颐。黄河源自星宿海，千里万里归天池。济川以南数十水，汇同潨会来于斯。蓄受既富发泄盛，俯视此理良无疑。不信请看田道间，夜来春雨今朝泥。"}