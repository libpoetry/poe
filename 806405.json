{"id":"806405","title":"齐天乐五十首 其四十五","dynasty":"清","author":"端木埰","text":"寂寥南宋诸公去，余音更曾谁嗣。蕙性缄愁，兰馨织韵，快读金荃新制。南州秀起。羡涤笔湘江，绮霞争丽。婉娈风情，玉田同世席须避。琼楼千古妙语，祗被坡仙按谱，余事而已。桂海英灵，榕门里闬，那便雕虫自喜。丹山万里。有名世文章，救时经济。转瞬华天，玉楼声共倚。"}