{"id":"1025581","title":"方务德元夕不张灯留饮赏梅务观索赋古风","dynasty":"宋","author":"韩元吉","text":"昨日风雨今日晴，绿水桥南春水生。使君元夕罢高宴，亭午邀客花间行。危亭直上花几许，水仙夹径梅纵横。不须沈水薰画戟，帘幕自有香风清。门前纷纷鸟鹄乱，隐几坐爱寒江明。忆昨淮南戎马动，岂谓景物还新正。遗民归公十万口，鼙鼓日日严刀兵。眼看指麾尽摩抚，闾里愁叹成欢声。酬功端合侍玉辇，安得坐啸江干城。景龙灯火公尚记，耆旧出语儿童惊。我来两月滥宾客，况有别驾能诗名。相从一笑说万事，重费美酒勤杯觥。东风摇荡入烟柳，歌管错杂催离情。诏书徵拜那可后，为公前马遥相迎。"}