{"id":"1194912","title":"游枋口","dynasty":"唐","author":"孟郊","text":"一步复一步，出行千里幽。为取山水意，故作寂寞游。太行青巅高，枋口碧照浮。明明无底镜，泛泛忘机鸥。老逸不自限，病狂不可周。恣闲饶淡薄，怠玩多淹留。芳物竞晼晚，绿梢挂新柔。和友莺相绕，言语亦以稠。始知万类然，静躁难相求。耸我残病骨，健如一仙人。镜中照千里，镜浪洞百神。此神日月华，不作寻常春。三十夜皆明，四时昼恒新。鸟声尽依依，兽心亦忻忻。澄幽出所怪，闪异坐微絪。可来复可来，此地灵相亲。"}