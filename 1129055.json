{"id":"1129055","title":"加颂蜀僧雪颂","dynasty":"宋","author":"释印肃","text":"庭前雪子落纷纷，妙触灵明应普门。不是药山无用处，权令庞老警儿孙。总是吾家入道门，无说说中闻不闻。步步透关田地稳，须弥?跳撞昆崙。行人到此宜回首，此物元来处处有。除非自己肯承当，方信境缘无好丑。免使从前业浪奔，直入圆音普眼门。宾主历然谁委悉，不是通方莫与论。三世诸佛同此路，天无门兮地无户。森罗万象一光吞，历劫不曾少盐醋。百千方便一乾坤，得者还须皂白分。珠体未明成五色，举头鹞子过罗村。净人若信平常事，穿过髑髅连孔鼻。多中一了一中多，城东老母难回避。自有山翁样子存，家传祖代没分文。南北东西无别有，光明遍照独为尊。"}