{"id":"53896","title":"江南乐影城作","dynasty":"明代","author":"王问","text":"朔风吹沙暗河县，隔水桃花不相见。江南春早花满蹊，上枝下枝莺乱啼。此时水曲豪华盛，碧榭红楼相隐映。浦口浮桡兰桂香，陌上流车翡翠光。三吴贵游秦川女，流盼山隅隔花语。邀入紫云吹凤箫，风飘歌曲度寒宵。千金激赏双鸳起，今日花前为君死。楼船锦筵犹夜开，烛光清凝绿水回。美人醉后金钿落，忘却银筝在山阁。"}