{"id":"816675","title":"满江红•乙巳述哀十二首 元日","dynasty":"清","author":"董以宁","text":"去岁今朝，念母病、扪心私痛。犹记得、支床慰劳，慈恩深重。此际魂归何处去，黄泉碧落儿难送。便床前、再欲听呻吟，除非梦。椒花在，为谁颂。荔粉在，为谁奉。只扶携弱弟，麻衣悲恸。从此屠苏怜最后，亲魂若在应犹共。为悯孙、还尽半杯休，牵牛捧。七叶蓂开，正綵胜、迎欢时节。都只愿、年年无恙，胜如畴昔。却忆称觞常不御，高堂翻怕逢人日。道待亡、难当世间人，添忧恤。倏忽里，音容寂。人一去，谁依膝。便占晴占雨，任他凶吉。捧得宜春煎饼在，行行欲奉高堂食。猛思量、顾我已无人，呼天泣。月在团圆，却不道、今宵月半。尽处处、笙歌灯火，六鳌争战。聊煮黄齑呼弟吃，为言吾母肠先断。念生前、曾未越中门，何曾看。双条烛，烧将短。香一缕，行消篆。想慈亲若在，此时应倦。妻子相看还有日，新魂独自思儿伴。好同来、早向穗帷眠，何须劝。父在斯耶，应听我、孤儿泣告。自父去、年年寒食，凄凉墓道。一盏香羹新妇做，调和费尽慈亲教。更声声、含泪问黄泉，儿谁靠。存亡事，伤怀抱。婚嫁事，催衰老。积劬劳悲痛，父魂应晓。后死漫言多十载，几曾生受孤儿孝。却堪怜、薤草迓铭旌，行将到。三十无儿，曾累却、高堂心疚。每到得、饭宫悉达，降生时候。小制红衫供浴佛，病中怯腕亲缝就。愿膝边、早得茹饴人，幢前叩。堪慰处，兰生又。堪悲处，萱摧骤。念报刘无日，此儿方幼。泣绕灵筵呼祖母，幽魂若听眉还皱。待施将、金镜法王台，慈云覆。素鞸栾栾，早映却、一庭榴火。无奈是、萱枝新萎，北堂尘锁。续命色丝空欲系，招魂角黍频教裹。问茫茫天地独何之，归来些。蹒跚苦，应坚坐。劬劳久，应高卧。愿魂无去此，还防跌蹉。只听彩船喧竞渡，锦标未夺终怜我。便奠来、桂酒与椒浆，最难妥。昨岁针楼，看儿女、筵前乞巧。曾道述、生儿愚鲁，公卿可到。膝上抱孙閒说与，牵牛尔是痴些好。待他年、为尔娶天孙，同谐老。秋已再，星仍皎。言犹在，人偏杳。看敝衣曝处，音容非渺。此夕可能归白鹤，当时空望传青鸟。漫重陈、瓜果向灵帷，心如捣。时值中元，为冥赦、十方追奠。记唐代、幡迎七圣，遍传宫殿。吾母生平堪细数，料无罪过罹幽谴。又何须、佛会赴盂兰，今朝荐。结欲解，钱缘线。啖欲饱，花簪面。总未能免俗，子情聊遣。果得母兮同父在，算来只当家人宴。但空中、曾否一加餐，何由见。记得当初，向膝下、时时欢笑。到此际、剖菱剥芡，团圆偏好。正待月华犹未冷，高堂已虑金风悄。命小鬟、传语早添衣，频频道。今夜月，依然皎。今夜冷，凭谁告。念穗帷寂寞，乌鸦飞噪。欲问冰轮回地底，可能还向慈颜照。奈夜台、一去半年馀，无消耗。每到重阳，扶老母、登高楼上。便拟就、三冬日暖，初移帷帐。此际楼空浑不见，凄凉索奠黄花酿。自看来、先做白衣人，谁相饷。鸡骨在，愁难状。马鬣在，贫难葬。问侧身天地，那堪俯仰。漫把茱萸灵几插，未知母去今何傍。想幽魂、也向夜台登，将儿望。永诀经年，浑不禁、呼天抢地。念执手、弥留嘱付，宛然昨事。尽道阳春回律口，可能吹转幽魂至。正愁添、如线引针铓，心头刺。杯棬在，空思嗜。楮币设，空流泪。羡奉觞此日，伯仁兄弟。幸似阿奴都碌碌，生前死后长相侍。奈风飘、翣铎挽歌催，行将逝。日月云除，除不得、心头怆恍。漫说道、两年此夕，痛魂相仿。去岁荆棺犹得抚，如今已去归泉壤。悔芒鞋、垒土太匆匆，难相傍。爆竹裂，家家响。岁酒熟，家家赏。只棘人此际，愁偕年长。有季可持门户事，有儿堪主蒸尝飨。算此身、也是一閒人，随亲往。"}