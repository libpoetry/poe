{"id":"812732","title":"忆江南 四首","dynasty":"清","author":"吴绡","text":"江南忆，风暖换春衣。如画楼台花夹路，香街人醉玉骢肥。年少踏青归。江南忆，女伴采莲期。水似玻璃人似玉，薄妆偏趁晚凉时。兰桨日迟迟。江南忆，秋气夜方清。鲈鲙鲜肥莼菜滑，千人石上月亭亭。到处按歌声。江南忆，地暖早梅香。长夜不禁朝起早，一枝如玉鬓云旁。呵手试试妆。"}