{"id":"769007","title":"翠楼吟·魂 其一","dynasty":"清","author":"黄之隽","text":"月魄荒唐，花灵髣髴，相携最无人处，栏杆芳草外，忽惊转、几声啼宇。飘零何许。似一缕游丝，因风吹去。浑无据。想应凄断，路旁酸雨。日暮。渺渺愁予。觉黯然销者，别情离绪。春阴楼外远，入烟柳、和莺私语。连江暝树。愿打点幽香，随郎黏住。能留否。只愁轻绝，化为飞絮。"}