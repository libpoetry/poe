{"id":"686070","title":"送陈仁甫归豫章二首","dynasty":"明","author":"卢龙云","text":"片帆千里下无诸，僻地淹留忽月馀。花县对怜潘令鬓，锦囊潜带邺侯书。一庭兰玉浑相似，十日壶觞迥不如。快睹凤毛长五色，何年天上送吹嘘。喜伴春来笑语温，一腔心事颇同论。逢迎昔幸登徐榻，容接何当道李门。累叶象贤堪继武，几人国士未酬恩。由来世泽中朝远，迟尔飞腾并帝阍。"}