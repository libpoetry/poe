{"id":"797107","title":"沁园春 仲春独步小园，见风景萧条，感而赋此","dynasty":"清","author":"张绉英","text":"春已将酣，三径萧条，小园乍窥。尽蜂喧蝶闹，难寻香信，燕忙莺懒，空负花期。柳渐舒黄，草才萌绿，春到贫家也自迟。清明后、是花风第几，未见桃枝。江南漫说芳菲。便咫尺、相看风景殊。怅人间天上，迢迢良晤，云阶月地，暗暗相思。瀛海波回，云司月冷，一十三年心事违。徘徊久、愿东风莫误，红药开时。"}