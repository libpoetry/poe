{"id":"762632","title":"瘴气山水歌","dynasty":"清","author":"孙元衡","text":"瘴山苦雾结胚胎，穷阴深墨堆枯煤。赤日沈为死灰色，劲风万古无由开。下有长河名淡水，玉椀澄之清且旨。化为碧血与鸩浆，杀人不见波涛起。山有飞禽河有鱼，上原下隰黄茆居。岛民生与瘴相习，诸蕃杂作古丘墟。墟中婺妇能为鬼，婆娑其舞歌笑娓。舌语疑咒走疑癫，人瘴由来胜蛇虺。嗟我禦暴分边城，扫除无力空含情。樵山饮水滋惭恧，仕宦五瘴良非轻。"}