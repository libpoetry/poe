{"id":"683235","title":"四月一日同于鳞子与诸君水头放舟六首","dynasty":"明","author":"王世贞","text":"何处园池好，唯应西郭偏。惜当春后日，狂爱水中天。玳瑁涓人马，葡萄上客筵。那能不深醉，北望有风烟。朝来宽请急，醉宿亦无妨。舟楫青天近，林塘白日长。浪花鱼自起，风叶鸟难藏。忽有吴歌发，沧洲意欲狂。繁坞疑春在，空塘得暑迟。长年木兰棹，游女竹枝词。万树声俱发，千山坐觉移。飞觞予不厌，促骑尔何之。走马长安陌，放舟河水滨。风光馀澹荡，天地此逡巡。住暂依芳草，行看破绿蘋。无妨叠鼓吹，不起汉关尘。歌管能回日，轻舠自任风。人家渔网外，山色酒杯中。心事欢仍见，年光醉未穷。褰裳吾欲涉，菰际忽惊鸿。醉客双眼白，繁花一树明。乾坤凭去鸟，日月问骑鲸。悬沫星溅跃，轻飔浪熨平。此中龙稳卧，或恐夜珠惊。"}