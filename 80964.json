{"id":"80964","title":"戒杀·物生天地间","dynasty":"宋代","author":"陆游","text":"物生天地间，同此一太虚，林林各自植，但坐形骸拘；日夜相残杀，曾不置斯须，皮毛备裘褐，膏血资甘腴。鸡鹜羊彘辈，尚食稗与刍；飞潜何预汝，祸乃及禽鱼。豺虎之害人，亦为饥所驱；汝顾不自省，何暇议彼欤？又于人类中，各私六尺躯，方其忿怒时，流血视若无。我欲反其源，默观受气初，梃刃之所加，惨若在我肤。朝饭一釜豆，暮饭一杯蔬，扪腹茆檐下，陶然欢有余。"}