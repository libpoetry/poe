{"id":"468286","title":"送钱匏庵参政再镇两淮二十二韵","dynasty":"明","author":"谢肃","text":"豪杰扶昌运，藩垣托近臣。明威重授钺，专制独持钧。幕府临淮甸，丘山奠楚民。杂耕洪泽晓，列戍合淝春。可但严中阃，应须守四邻。青徐云拥塞，襄汉月连津。破敌楼船壮，冲虚铁骑駪。三军归节制，上相倚经纶。超秩袍裁紫，安边印佩银。玉龙盘节润，骢马凿蹄新。慷慨踰天堑，从容静塞尘。轻裘垂带缓，横槊赋诗频。明审秦王猛，廉清汉祭遵。戎兵终净洗，仓粟要相因。弦诵兴多士，讴歌乐野人。长才今尽用，屈志独难伸。两楚从游地，三吴送别晨。未能蝇附骥，常恐玉为珉。自我逢时否，须公解世屯。旁恩流草泽，包贡上枫宸。复见车书混，仍还风俗淳。功成当入觐，高阁画麒麟。"}