{"id":"1209304","title":"哀故程敬叔","dynasty":"元","author":"张仲深","text":"甬东百家邑，人物萃精英。近者翔三凤，于今数二程。读书时有法，讲贯旦能评。自谓才名重，毋令出处轻。德尊群老列，坐有五经横。往复皆耆旧，藏修尽老成。省台交剡荐，郡国倚文衡。理性程明道，文章马长卿。鲰生惭后进，熏炙藉先声。心地茅长塞，牛山木自荣。趋陪乡饮席，侍立夜窗檠。晤语传深秘，渊源罄发明。坐看年甲改，伫览岁华倾。政喜书三考，俄闻梦两楹。昔年坚苦操，今日典刑名。教授生前爵，郎官死后旌。礼存群弟习，乐有一夔鸣。存没俱无憾，修魂慰九京。"}