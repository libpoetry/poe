{"id":"694913","title":"送定西蒋侯出镇甘肃","dynasty":"明","author":"岳正","text":"重镇雄藩最上游，三边西去是甘州。封疆出塞犹千里，人物中朝第一流。公暇含毫吟蟋蟀，日长挥羽练貔貅。经阳部曲今犹在，应说风流似祖侯。介老归朝众所闻，登坛又见读书人。先公向此开茅土，五郡于今待抚循。黄发有谋终可信，苍头无赖不须亲。莫嫌潦倒多言语，身是三危旧逐臣。"}