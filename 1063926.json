{"id":"1063926","title":"三月二十八日枣柏大士生辰二首 其一","dynasty":"宋","author":"释德洪","text":"大千微尘偈，章句妙难求。公为疏通之，如海决江流。堂堂须垂膺，漆点横清秋。十虚圆当念，三世集毛头。平生说禅口，想见光迸浮。世间眼久灭，法宝空海洲。年年春欲暮，禅室清香留。迷途指南车，戴恩负山邱。愿从清凉山，威光作依投。行当方山见，跬步披衣裘。"}