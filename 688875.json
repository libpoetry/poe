{"id":"688875","title":"长安尘","dynasty":"明","author":"何吾驺","text":"微微不觉入人衣，广陌俄惊面目非。似傍大官骑转合，宁因高纛拂来稀。生憎总自生怜起，欲别还愁欲见微。莫讶纷纷同度劫，临风无恙是恩晖。飞飞何意苦逡巡，君自长衢揽辔频。未为蛾眉宽一顾，偶逢零雨半伤神。周旋每淡思乡梦，荏苒多销报主身。颇怪喧传豪杰手，风前拂尽不繇人。"}