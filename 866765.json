{"id":"866765","title":"木兰花慢 次韵奉酬玉林病中见示","dynasty":"宋","author":"冯取洽","text":"叹年光婉晚，蒲柳质、易惊秋。况念远怀人，停云羃羃，时雨飕飕。西风堕来雁信，似知予、竟日倚溪楼。报道归调汤剂，不知谁护衣篝。悠然富贵不须求。安乐万缘休。但饱饭煎茶，婆娑永日，也胜闲愁。寒花自便寂寞，怕纷纷、蝶引与蜂勾。莫问障从何起，祗凭心有天游。"}