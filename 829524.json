{"id":"829524","title":"恋绣衾","dynasty":"清末近现代初","author":"周岸登","text":"寒花凄碧竞晚芳。画屏空、凉月侵窗。愁费尽、春人泪，小蛮腰、慵舞倦杨。绮栊珠箔依稀认，枕奁间、休爇断香。寻不到、西州路，蝶魂轻、春窄梦长。枉抛才笔赋上阳。怕人嘲、天宝旧妆。愁暗长、红心草，玉钩斜、萤恋夕凉。十香遗曲焚椒录，井华清、留镜圣狂。依旧是、瀛台月，甚宵宵、犹照坏墙。"}