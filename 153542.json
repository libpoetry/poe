{"id":"153542","title":"拟古·往时寻芳兴","dynasty":"宋代","author":"苏泂","text":"往时寻芳兴，屡醉黄金卮。日来酒量窄，三盏忘东西。虽然不多饮，不饮还复思。所以毕吏部，千古遭潮嗤。每年梅花开，如与粲者期。有时棹孤舟，间或借马骑。水村及山驿，日炙仍风吹。醉归更有携，研席相娱嬉。今年堕尘鞅，颇复疏阔之。此君应有言，亦曰好恶移。凄凉残年历，春到无多时。如何江南岸，不见开一枝。"}