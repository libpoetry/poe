{"id":"820991","title":"忆旧游","dynasty":"清末近现代初","author":"汪东","text":"记熏炉永昼，露槛娇春，帘影偎花。断角吹离恨，甚孤帆箭激，万里江涯。旧欢更入遥梦，寒雨忽欹斜。算过翼华年，流云胜赏，两鬓堪嗟。思家路迢递，且唤酒旗亭，重醉琵琶。拟访鸱夷去，过吴王宫畔，犹认莲娃。倦途顿感兴废，潮尾咽蒹葭。试缓引孤吟，凭高纵目唯暮鸦。"}