{"id":"537121","title":"题大石联句卷后","dynasty":"明","author":"王世贞","text":"吴中大石一片石，岝崿穹窿俱辟易。芙蓉夕照千丈红，明镜朝吞五湖碧。学士词场老供奉，四子讲德皆其匹。苦吟石鼎听蝇似，豪气城南斗鸡敌。欲将八百骊珠颗，夺取三千龙剑色。李甡太仆北海后，此书谓得兰亭脉。题押人人满骞亚，褒评字字袁昂直。钱郎画手真自好，三尺生绡拔山力。已令中郎见典刑，不作无盐难饰画。问谁购者复谁氏，凌君夙抱临池癖。掣得吴兴白练裙，换来昙壤黄庭迹。我歌此卷一相赠，前辈风流宛如识。若到君乡莫轻展，恐压岘山游不得。"}