{"id":"837790","title":"念奴娇·慰悼亡","dynasty":"清末民国初","author":"邹韬","text":"毡炉春小，正霜华蒸透，疏林红叶。海角惊传消息惨，南国夭桃吹折。璧月楼空，天风佩冷，富贵都抛歇。梦回孤枕，镜中潘鬓如雪。恰遇甲子平头，儿孙舞彩，拟把霞觞洁。断送机声仙袂迥，分却东西鹣鲽。碧玉箫寒，朱弦轸老，终古听呜咽。营斋营奠，黔娄无限凄切。"}