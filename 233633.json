{"id":"233633","title":"再赋薄薄酒","dynasty":"宋代","author":"敖陶孙","text":"薄薄酒，全吾天。丑丑妇，引吾年。败缯粗布形骸便。辛勤著书塞屋椽，何如郭外二顷桑麻田，折腰敛板高鸢肩，何如方床八尺供横眠。左为剑鋩右鼎耳，劝君却步行相先。斗量明珠埒编钱，郿坞未就脐已燃。十眉间坐争连蜎，绝缨灭烛薰腥膻。农家丑妇眉半栉，白头惟有夫婿怜。劝君酒薄君勿嗔，尚方赐尊能杀人。力微覆餗有明诫，食鲑三九元非贫。酒不薄，人自薄。妻不恶，人自恶。不如浊酒三杯呼丑妇，共作原头赛神舞。"}