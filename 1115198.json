{"id":"1115198","title":"怀古堂前小梅渐开四首","dynasty":"宋","author":"杨万里","text":"梅边春意未全回，淡日微风暗里催。近水数株殊小在，一梢双朵忽齐开。生愁落去轻轻折，不怕清寒得得来。肠断故园千树雪，大江西处乱云堆。随意行穿翠筱林，暗香撩我独关心。遥看小朵不胜好，走近寒梢无处寻。未吐谁知肤底雪，半开犹护蕊头金。老来懒去浑无绪，奈此南枝索苦吟。绝艳元非著粉团，真香亦不在须端。何曾天上冰玉质，却怕人间霜雪寒。枝似去年仍转瘦，花于来岁定谁看。老夫官满梅应熟，齿软犹禁半点酸。拣得疏花折得回，银瓶冰水养教开。忽然灯下数枝影，唤作窗间一树梅。岁律又残还见此，我头自白不须催。相看姑置人间事，嚼玉餐香咽一杯。"}