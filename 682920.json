{"id":"682920","title":"辱应德枉答用韵再赠二首","dynasty":"明","author":"尹台","text":"十年学道与方迷，退守真惭老氏溪。下士谁抽青笈秘，高贤久作碧山栖。三江采秀常舟楫，五岳寻仙独杖藜。强托著书能暂许，五千文字定传西。妖鲵吹浪海沙昏，蜃浦摇氛暗国门。白面书生谁解武，绿林群盗故称尊。握奇自识才元辨，抱灌终知寂不言。豺虎纵横纷在目，可容閒卧碧云村。"}