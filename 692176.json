{"id":"692176","title":"和李商隐无题","dynasty":"明","author":"李麟","text":"花落萧墙别院风，眼看漂泊水流东。有怀团扇缄题在，无计长门买赋通。翡翠梦衾春草绿，守宫愁臂夜灯红。十年怕见青铜面，肯信云鬟半欲蓬。心事无凭欲话难，几经憔悴怕灯残。东风蝶粉春犹涩，西日蜗濡露易乾。梦断银河铜漏滴，愁回金屋锁窗寒。临鸾敢谓婵娟误，宫样眉妆八字看。"}