{"id":"840452","title":"粤王台歌","dynasty":"清末民国初","author":"夏孙桐","text":"阿房宫阙飞赪灰，鸿沟战垒乌云颓。炎荒唾手属一尉，龙蟠虎踞风云开。贲禺营度比鄠杜，岭峤材木同甫徕。远拓苍梧作围障，近临沧海如浮杯。当时淩云恣遐眺，中原逐鹿嗤尘埃。刘项平生只尔汝，韩彭以下真舆台。黄屋左纛儿戏罢，翠羽桂蠹庭宝来。英雄识时竟如是，蛮夷称长诚壮哉。巍巍岩城镇南服，遗址吊古披荆莱。草泽雄基阅千载，山川霸气淩九垓。裨瀛环络今指掌，岛屿罗布如数枚。穷黎流广受朘剥，异类苛虐谁矜哀。髡钳自古有异士，佣保何地无奇魁。虬髯藉手扶馀外，徐市传业神山隈。一驰汉使奉正朔，永为藩服无嫌猜。吁嗟乎，推排世变成际会，安知后无陆贾来登台。"}