{"id":"1142457","title":"寿云岫徐友谦","dynasty":"宋末元初","author":"方一夔","text":"武林有云岫，上有方外士。昔年谒秦皇，渡海万罗绮。蛾眉虽可怜，飒若风过耳。归来但却扫，隐见白云里。举案偕逸妻，应门付稚子。野兴老薇蕨，天香茁兰芷。自云初生时，彷佛记癸巳。今年值甲午，六甲再轮起。我来欲问道，浮荣如脱屣。终年坐皋比，如折当门齿。仙人据槁梧，今昔一隐几。怜我壮非少，星霜后一纪。石炉炼神丹，愿留候薪水。丹成逐仙去，千岁一洗髓。"}