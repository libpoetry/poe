{"id":"1108214","title":"次韵六四叔村居即事十二绝","dynasty":"宋","author":"刘子翚","text":"桃花偏傍谪仙居，点缀高岩今几株。力士铛边欠何物，著鞭跨马是狂图。饭了呼童叠石门，雨馀幽事不胜繁。花残不用深惆怅，梧竹新阴又满园。偶随流水到僧家，身世浑如焦谷芽。午梦不知缘底破，篆烟烧遍一盘花。闻道清湖别有春，花边玉笋想长身。怪来几日诗筒少，尽写瑰奇赋洛神。潭边春水碧于苔，为听泠泠溪畔来。不耐颠风阻人兴，渔舟欲上又吹开。蠲病惟应一日晴，小窗萤度暗还明。韦编读罢闻幽鸟，演出精微是此声。酒恶时来漱浅溪，玉池汩汩自生肥。游鯈岂解吾曹意，聊复蓬头坐钓矶。春来太半在农畴，邂逅相逢皆饮流。贪看暮烟驰万柳，不知明月上前洲。庾郎食事惟三九，适口方知味味珍。拟欲招邀无此客，虎头不是个中人。辽鹤归来本姓丁，咿哑几见弄文绷。人间过眼事如许，何用封侯羡戛羹。屋角仙洲入眼明，清风澡涤醉魂醒。麻姑未必堪搔背，薄相由来是蔡经。几许椎埋尽把锄，而今户户偃犀渠。太平无象从何见，一夜春风长碧蔬。"}