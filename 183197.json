{"id":"183197","title":"张秉叔出紫云回銮图以示坐客因为赋之","dynasty":"宋代","author":"孔武仲","text":"开元太平无兵戎，真人味道希夷中。人间之乐已饶足，惟有青霄未追逐。坐中谁似叶先生，以气为粮常辟谷。朝登员峤夕昆仑，只与神游不要人。忽逢邀携看月去，缥缈虚空生紫云。蟾宫竟不容久住，仙乐飘飘送回去。归来宫漏未移更，甲帐明釭宛如故。汾水悲歌仙不成，梨园空没有遗声。红尘如海涨朝市，从此无人游玉京。"}