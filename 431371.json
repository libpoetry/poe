{"id":"431371","title":"题赵岐山《芦雁长卷》四首","dynasty":"近现代","author":"王季思","text":"声声哀雁不堪闻，点点芦花是泪痕。飞遍南天无宿处，隔江烽火又黄昏。几处江山剩劫灰，几家骨肉痛分离。开图却羡双雏雁，犹得依依傍母栖。漫天风雪阻关山，菰米经冬欲觅难。愿与国人同此愿，各分温饱与饥寒。九天毛羽落纷纷，独向寒江寄此身。展纸几回难下笔，可知我亦久离群。"}