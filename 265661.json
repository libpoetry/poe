{"id":"265661","title":"雨中望湘山有怀旧游","dynasty":"清代","author":"毛国翰","text":"云气竟朝夕，野色连高树。雨晦山更深，苍然春欲暮。斋中眺西岭，郭门向山路。相望惟白烟，不见前溪路。忆我昔同袍，周旋惬情素。中牟政多暇，襄阳忝清顾。遂果云山约，冥搜豁幽趣。势殊愿易秉，事往境成故。滞迹东南久，去帆西北鹜。崇冈黯天陲，逝水连云注。长谣对清樽，离心不可度。何当风日佳，相期展幽步。"}