{"id":"219728","title":"观胡文恭枢密全集偶成","dynasty":"宋代","author":"苏籀","text":"铿鈜正始音，严密萃英耆。上仁体勋华，四方致雍熙。文赋鸣升平，声誉艺林驰。心口烂锦绣，欬唾皆珠玑。韬涵白圭玷，挥洒清风词。兴寄扩无穷，标望擅一时。圣主逢嘉佑，两府皆龙夔。岂应南北内际，造次差毫厘。百尔贤佞评，卓绝公是非。独无许郭术，人实不易窥。东阿昭明懵，贝锦尤疏纰。犹子后来杰，元佑参丞疑。蝉联袭簪橐，孙侄声华飞。妇韩外曾裔，稚子甥曰弥。抚编可胜叹，缀缉刻棠梨。定评杨谢公，遗芳六一碑。"}