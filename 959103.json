{"id":"959103","title":"东湖送藕与葺芷","dynasty":"宋","author":"郑清之","text":"草木虽无知，叶落能粪本。荣枯递乘除，苗实自穮蓘。东湖百顷莲，夏日傲赵盾。州家浚河渠，狝薙甚耘垦。长身万柄荷，髦梗付锸畚。寒烟熨青镜，时有白浪辊。水解毓仙骨，根着泉源混。外乾乃中腴，下益宁上损。淤泥胎玲珑，多节窍浑沌。园丁亦善没，擘波沸鲂鳟。象株忽仰浮，登岸殊衮衮。谁知绛县涂，可试平叔粉。名非玉井船，实过秋兰畹。肴蔌杂燕豆，菹菜补中壸。交梨能养生，谖草亦忘忿。空言出好事，孰与津燥吻。赠君拟条冰，差胜羞藻蕴。"}