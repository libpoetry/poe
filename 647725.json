{"id":"647725","title":"哀故友","dynasty":"明","author":"王汝玉","text":"宇宙经纷溃，江湖减旧知。可怜今日泪，又为故人垂。我昔叨乡榜，君方谒泮池。虽当童稚岁，早见老成姿。灵凤初辞穴，神驹不受羁。昂昂呈骨格，采采濯威仪。自合凌丹汉，应须置玉墀。风烟一飘散，寒暑久乖离。杜曲身弥困，盈川誉日驰。停云空怅望，落月累成思。郭外閒投迹，山中喜践期。绛纱新帐设，綵笔丽词摛。志趣朋侪畏，才华月旦推。吾徒获佳侣，乡校遇良师。几度联徐榻，常因入董帷。夜吟灯数剪，昼论晷频移。村转千花里，山蟠巨泽湄。知将遂栖隐，正拟得攀随。不意干戈变，俄惊衽席疑。片时殊宠辱，反掌易安危。骨肉归何处，精灵失所之。慈亲痛钳赭，爱子陷囚缧。薤露行歌杳，铭旌返?迟。伊人乃如此，造物竟奚为。大厦轰霆震，连冈烈火滋。那能分玉石，岂复惜栌榱。有礼行哀问，无家致吊辞。昨来过寓所，但觉益凄其。欲秉中郎笔，难书有道碑。天秋气萧爽，日夕影参差。暗壁封苔晕，虚窗罥网丝。题閒桂泉咏，酒罢浒溪卮。中散琴安在，山阳笛自悲。伤今腕方扼，感逝颊重支。剑化丰城后，珠沈合浦时。徒然歌楚些，魂断不堪追。"}