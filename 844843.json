{"id":"844843","title":"拟杜少陵诸将五首，和李君可亭靖国","dynasty":"清末民国初","author":"曹家达","text":"胡骑频年绕黑山，几时军略课翘关。晋人可否清和半，汉代中庸伯仲间。外野王良天策动，过躔荧惑斗杓殷。捐之竟罢珠厓郡，夭枉前勋一赭颜。三韩自昔坏长城，海国空劳汉使旌。窦宪折回鸡鹿塞，班超况厌尉犁兵。翠华西幸荒边备，黄海东流溷太清。直使材官伤老大，有人中夜愧生平。甘泉宫禁促边烽，虎豹喧豗震九重。常愤岛夷迁祏主，况闻中秘泄囊封。君门日暮谁奔问，郊甸年荒缺正供。利析秋毫偿岁币，宏羊初领大司农。蛮贡谁从黑暗标，瘴乡锋镝未曾销。犯颜汲黯归荒裔，善饭廉颇感寂寥。巳听虎威资社鼠，何堪狗尾续金貂。儒生敢负英雄气，愿作山河壮本朝。和亲使命日边来，子建端居赋七哀。方仗雄心保瓯脱，独怜暮气悔轮台。安危指望军三捷，块磊难凭酒一杯。闻道棘阳多将种，不应仍恨斗筲材。"}