{"id":"1253331","title":"赋梅杖","dynasty":"元末明初","author":"蓝仁","text":"剪得孤山最旧枝，老年筋力赖扶持。雪中拄去馀香在，月下携来瘦影随。生长冰霜怜硬骨，摩挲苔藓露苍皮。仙人九节休相笑，也欲看山入武夷。携得南枝拄白云，天寒时复出柴门。交头共倚春风力，到手还疑夜月痕。禹庙星霜空自化，葛陂雷雨未应存。老来只为寻诗苦，踏雪明朝过远村。绿竹新栽节节方，老年与尔共行藏。游山鹿豕休相讶，倚壁蛟龙恐欲翔。不用虚心随石转，自来直干拂云长。扶持莫问颠崖远，但愧微踪久雪霜。伐竹为筇共我长，不烦绳削自然方。端形祗是生来少，直节谁怜老干刚。拄过苍苔窥鸟迹，踏残黄叶出羊肠。此君尽力扶衰朽，一日平安不可忘。"}