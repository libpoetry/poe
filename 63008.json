{"id":"63008","title":"舞困图·内园羯鼓催春风","dynasty":"明代","author":"郭武","text":"内园羯鼓催春风，回环转佩声丁东。银笼高坰百枝火，满树梧桐明月中。芙蓉舞困霓裳薄，重叠春寒护帘幕。伊州初换锦屏空，十二峰头楚云落。葡萄消渴樱桃小，一骑红尘报春晓。荔枝风味不禁酸，分与窗前雪衣鸟。回首渔阳促战鞍，秋风秋雨满秦关。谁知按尽梨园谱，都是当时《蜀道难》。"}