{"id":"813728","title":"读书示查生善长","dynasty":"清","author":"汪沆","text":"屠龙技，非不稀，时无所用让履狶。作俑子，人共嗔，时有所用贵斫轮。人生择术何用巧，一艺成名众亦宝。青青江上枫，郁郁岭上桐。三年成拱把，枝叶何龙葱。昂霄耸壑讵不速，质脆皮柔易倾衄。何似园中树白檀，坚韧却中车心轴。朝鉥胃，暮镌脾。人各有分苦不知，惭凫企鹤徒尔为。君不见，鹰日击，无全翮；牛日犁，无全蹄。"}