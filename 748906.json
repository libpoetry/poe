{"id":"748906","title":"自福宁旋省度白鹤岭 其二","dynasty":"清","author":"李联琇","text":"昨出泰山道，不惊泰山高。山麓犹挽车，邪许随鸣钟。仰瞻但雄伟，峭峻非所褒。兹岭即州镇，敢向乔岳骄。胡为更耸峙，孟隘加韩豪。绝壁坏通马，人行若升猱。傥使移东封，知让谁摩霄。共惜堕荒僻，难役群灵朝。岂悟无佛处，称尊名易标。彼都土基厚，此邦地势凹。彼所谓平地，高于此山腰。村郭隶半天，突出唯山椒。讵同宁德县，坐堑观岧峣。我论祇凭臆，客来为解嘲。在山竞言山，当局鉴多淆。谁为汗漫游，海上评沃焦。"}