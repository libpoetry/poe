{"id":"693287","title":"慰柳中丞失宠二首","dynasty":"明","author":"苏仲","text":"几斛明珠买笑休，百年遗恨水东流。魂归落日阳台路，泪洒西风燕子楼。鸾镜不开虚白昼，花钿留得照清秋。丈夫志气横天地，一笑长歌万恨收。当时共和阳春调，此日休闻楚些声。燕子归来人不见，凤雏飞去月空明。花开花落年年景，人去人来世世情。酌酒为君歌一曲，水光山色岳阳城。"}