{"id":"1117261","title":"程帅新作止戈堂索诗谨赋三首","dynasty":"宋","author":"苏籀","text":"建州氓隶敢滔天，乱领妖腰伏乃愆。献馘牙门森戟纛，解严后庑戢戈鋋。劳归宣润奇材客，敕赐番禺馈米船。劝课蚕桑陈俎豆，顽愚悛悟悔从前。都士万家吁盗守，日行三百檄书驰。蛮刀短楯相绳擿，章甫毛锥亦可支。三道来攻吾设儆，千艘利涉尔焉知。三州十万归农亩，櫜戢无穷歌颂诗。楚王禁暴惭京观，汉世残民辟徼边。伐叛从来非得已，修文自古属高贤。禽鱼草木无垠惠，乡校康庄议论妍。尽悴使君朝听美，不然海国岂安全。"}