{"id":"508386","title":"和陶诗 饮酒诗二十首 其二十","dynasty":"明","author":"李贤（原德","text":"六经不可尚，谁复得其真。后圣如有作，再使风俗淳。忆昔周邦旧，文王受命新。何意继周者，而乃在强秦。遂使寰宇内，纷然浑泥尘。卯金成事业，为之亦辛勤。仁泽被四海，皇天固无亲。万物已枯槁，生意复津津。吾今处闲散，有此漉酒巾。清风北窗下，自谓羲皇人。"}