{"id":"508062","title":"满庭芳 贺人生日四月年六十","dynasty":"明","author":"李昌祺","text":"梅弹垂金，柳绵飘雪，绿阴清昼偏长。画堂初晓，庆寿沸笙簧。花甲从头再起，任教他、乌兔奔忙。悬弧旦，才登耳顺，痛饮又何妨。年年逢此日，新茶新笋，件件堪尝。喜子能，干蛊孙战文场。那更闲身自在，且休论、紫绶金章。人都道，天留老眼，安坐阅沧桑。"}