{"id":"911705","title":"黄兄宇出示汤丈追和春日诗适有会余情者次韵","dynasty":"宋","author":"杜范","text":"君不见西山凛凛百世师，忍穷受饿终采蕨。又不见丑谬遗臭几千载，当年方丈厌肥滑。孰得孰失试大观，较若五味辨甘辣。冶容媚世吁可怜，羞面顾影自涂抹。名利物我争锱铢，语笑诩诩已衷甲。方嗟天际暮云深，还见墙阴春草茁。旨哉君诗良起予，重把心事为君说。百年功名亦漫尔，尘路投踪何日脱。"}