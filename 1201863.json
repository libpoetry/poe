{"id":"1201863","title":"满庭芳 赠长安吉祥散人王姑","dynasty":"元","author":"马钰","text":"死生事紧，悬甚儿孙。怡然跳出家门。物外逍遥，住个无事闲轩。常常澄心绝虑，便名为、捉马擒猿。尘念断，觉惺惺洒洒，自悟玄言。至妙精微去处，在风邻月伴，两脚云根。寂静方知洞里，别是乾坤。性命岂由天地，这灵明、返本还元。归蓬岛，更无生无灭常存。"}