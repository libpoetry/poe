{"id":"1220291","title":"送曾冲衍自甥馆归省","dynasty":"元","author":"吴当","text":"慨我林壑姿，高思凌云烟。清秋到城邑，兼旬得留连。耆旧颇凋谢，新知多少年。曾君金川彦，胤胄本蝉联。华姻照高阅，玉树来鸾鹓。自小涉书史，已能缀诗篇。相值阛阓间，被服华且鲜。间亦能我即，辞气自温妍。而翁富文学，传家有渊源。十年不相见，使我心悁悁。奇骨出名驹，风采固超然。尔邑危处士，其人萟且贤。词高连城价，字重青瑶镌。汝能早入室，累岁相周旋。吾闻古人学，忠信盖所先。彝伦本日用，昭著无幽玄。本干既有立，华实自芬蕃。愿言勤孝弟，馀力及艺文。友道贵责善，我歌匪虚言。"}