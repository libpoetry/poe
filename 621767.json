{"id":"621767","title":"门以内溪为之界不可不桥桥加以亭岐山隐现眺望宜焉","dynasty":"明","author":"郭之奇","text":"一溪初入处，白云补空明。中有丘壑性，烟霞忽已盈。佳期如可骋，筑室水中迎。荷盖依木末，桃津隔世程。远望来荒忽，馀心出杜蘅。索胜思前步，贪幽聊止情。孺歌呼小听，客笑待三成。料理古人意，临流百虑清。滴沥风林响，还依晚涧萦。退寻川上理，何必远畦瀛。"}