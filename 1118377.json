{"id":"1118377","title":"春晚怀山南四首","dynasty":"宋","author":"陆游","text":"梨花堆雪柳吹绵，常记梁州古驿前。二十四年成昨梦，每逢春晚即凄然。壮岁从戎不忆家，梁州裘马斗豪华。至今夜夜寻春梦，犹在吴园藉落花。梁州一别几清明，常忆西郊信马行。桃李成尘总闲事，梨花杨柳最关情。身寄江湖两鬓霜，金鞭朱弹梦犹狂。遥知南郑城西路，月与梨花共断肠。"}