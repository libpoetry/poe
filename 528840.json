{"id":"528840","title":"题李蒲汀学士所藏赵千里射熊图","dynasty":"明","author":"陆深","text":"王孙藻思锦绣纹，点染青山萦白云。避雁霜高锦树出，射熊风劲角弓闻。似是西原猎场下，公子翩翩齐骋马。捷如流电气十倍，满弯明月神潇洒。沙平草浅石径长，左驰右突不可当。直前一发遂得隽，岂但百步能穿杨。古来妙传誇绝艺，此幅摩挲今几世。周诗蔼蔼歌梦祥，汉馆离离是何处。蒲汀学士人中龙，勘画披图最有工。致身本在霄汉上，雅兴时落山林中。武功文事亦素具，细认丹青有奇趣。尚父曾闻载后车，宣尼尚且供先簿。试看更兆掌中珠，雄风骏骨头角殊。他年隔座屏风里，唤取良工拓此图。"}