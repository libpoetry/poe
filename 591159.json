{"id":"591159","title":"苦寒行","dynasty":"明","author":"欧大任","text":"同云暗九野，薄霰周八埏。厚地凝积雪，凄风肃高天。天地亦闭塞，原阪何萧然。大漠惨飞沙，塞门出黄烟。胡马向月嘶，鸿雁长翩翩。穷兽潜窟穴，饥鸟号墓田。中河结流澌，日照古台边。贫士叹无衣，布褐卒岁年。出户行负薪，敲冰汲寒泉。藜藿恒不充，何由挟重绵。出见贵公子，连骑扬金鞭。冠剑服狐裘，徒御皆绮纨。燕姬侍朝宴，吴娥奉宵筵。酒酣揽雕弓，射猎南山前。归来命胞人，四座齐称贤。岂知草玄客，闭关独高眠。商歌自一时，苦寒非所叹。"}