{"id":"683436","title":"高司农赵宪使共游崆峒山二首","dynasty":"明","author":"王世贞","text":"并马崆峒天地悬，蓟门楼堞渐苍然。千峰北断祁连色，万井东回碣石烟。倚杖白云窥槛外，振衣明月坠松巅。频誇斥堠无烽火，屈指单于出塞年。搔首狂吟破渺茫，坐当云色据胡床。风回鼓吹填哀壑，日拥旌旗飐大荒。息甲昼閒都尉府，飞刍春满度支章。毋轻北望投杯意，使者长缨请未央。"}