{"id":"98632","title":"题刘炳先兄弟怡斋","dynasty":"宋代","author":"赵蕃","text":"晦庵贻我书满纸，为说君家好兄弟。人言是公轻许可，我谓亲仁乃渠事。客游偶尔过君庐，中有诚斋膀怡字。斯人许可盖不轻，何事斋名契于季。嗟余夙昔两公游，与君常恨风马牛。何知一见辱倾盖，四海兄弟宁待求。有弟有弟江南州，尺书断绝安与不。因君使我增离忧，一夜梦逐沧波鸥。"}