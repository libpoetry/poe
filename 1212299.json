{"id":"1212299","title":"松声行","dynasty":"元","author":"耶律铸","text":"水深深，山重重，前溪后岭万苍松。我来秋雨霁，夜宿深山中。霜寒千里龙蛇怒，岩谷萧条啸貔虎。波涛漾漾生秋寒，碧落无云自飞雨。珑珑兀兀惊俗聋，馀韵飘萧散碧空。悠然策杖出门去，方知万壑生清风。清欢一夕无今古，句引幽人风雅句。那堪更被山头月，团圆挂在青松树。"}