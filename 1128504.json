{"id":"1128504","title":"五月望日会食普满院夜归作诗二首呈文中县丞玉老禅师江敩王彧","dynasty":"宋","author":"葛胜仲","text":"怀冰高韵暑天寒，况有波澜在笔端。可但风流称不坠，故应哺啜亦堪观。坐曹行赴陈蕃榻，待戍方弹贡禹冠。戒食每烦临卜瓠，惭无斗酒鹿盈柈。簿书填委我何堪，茶串携寻井水甘。幻境岂能喻十十，禅机聊喜契三三。竹风敲玉清音迥，荷雨跳珠绿影涵。檀施敢夸蒲塞馔，欲因卢至戒悭贪。"}