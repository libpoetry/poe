{"id":"220660","title":"清风谣·清风何处来","dynasty":"宋代","author":"范仲淹","text":"清风何处来，先此高高台。兰丛国香起，桂枝天籁回。飘飘度清汉，浮云安在哉。万古郁结心，一旦为君开。有客慰所思，临风久徘徊。神若游华胥，身疑立天台。极渴饮沆瀣，大暑执琼瑰。旷如携松丘，腾上烟霞游。熙如揖庄老，语人逍遥道。朱弦鼓其薰，可以解吾民，沧浪比其清，可以濯吾缨。愿此阳春时，勿使飘暴生。千灵无结愠，万卉不摧荣。庶几宋玉赋，聊广楚王情。"}