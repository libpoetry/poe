{"id":"536816","title":"见边庭人谈壬子三月事有述","dynasty":"明","author":"王世贞","text":"戍从上谷来，疮痍半侵面。对酒不能酌，未语泪珠溅。借问何为者，告我三月战。妖氛祁连发，杂部呼衍遍。令速飙雨集，台荒烽火眩。卒然遇山头，狐兔窜散漫。我师不盈千，敌众已号万。拓弓鸣霹雳，走马蹙飞电。层冰煜戈甲，乌云罩发辫。中间两旗出，倏忽天宇变。况乃积威后，吏士总灰汗。低头念父母，黄泉去几线。亡矣存不知，人耶鬼难辨。桓桓时将军，擐甲流英盼。饮水贾逸勇，解鞍示馀算。坚重麾下当，腾骧诸孙先。赴敌均戴天，丧元等飘霰。屡冲亡移足，再接莫逃眴。批捣肉郊原，喧呼涛江汉。日莫围未解，炊烟出胸咽。白马飞护军，朱缨光灿灿。斩其前却骑，赏彼兵锋冠。长空双眸疾，宛转堕一箭。咋指大众遁，横戈锐行殿。橐驼墙外收，野老沟中看。痛定还神魂，追思更摇瞑。倘不天意在，人尽乌鸢饭。呜呼一千卒，将军实枢干。昨者捷书闻，欢溢未央殿。论功非常格，行赏绝淹旦。南金䮍蹄方，蜀锦兽袍茜。捧出皆动色，光辉耀驰传。元戎何骄盈，闻之怒椎案。手自推毂臣，不如偏裨贱。十万羽林儿，膂力岂不健。节制纷下施，功成违亦谴。头颅完万死，肝胆折一见。居平慕廉吏，募士黄金散。家有鄠杜田，为寿前致献。所丐假威严，那能望恩眷。不然却敌身，充庖若凫雁。妻子诟未平，部曲私相唁。死生已独当，宠辱他人擅。东邻酒家胡，洛阳业商贩。甲胄为何物，勋名首腾荐。人奴岂卫青，通侯及韩嫣。纷纷貂尾续，汲汲羊胃烂。天子实明圣，涂肝亦何惋。所虑缓急膺，诸边士心玩。请剑天茫茫，王室勿多难。"}