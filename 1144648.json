{"id":"1144648","title":"偶书","dynasty":"宋末元初","author":"黄庚","text":"百岁集孤夜，山楼起呼月。秋虫声转悲，感此众芳歇。人身非金石，青鬓忽已雪。逾淮橘心秋，出山泉水汩。猗兰抱香死，不受蓁莽没。凤德嗟已衰，宣尼欲浮海。赖有载道经，神功补元宰。删诗挽风变，系易忧世骇。春秋笔削严，西秦书乃来。微义将誓周，逆悲大运改。悠悠千古心，死后文书在。"}