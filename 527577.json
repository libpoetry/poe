{"id":"527577","title":"乞巧行","dynasty":"明","author":"何景明","text":"鹊桥崔巍河宛转，织女牵牛夜相见。岳阳女儿迎七夕，乞巧楼高高百尺。华灯明月光窈窕，结綵蟠花绮罗绕。富家女儿恃娇小，年年乞巧不得巧。贫家女巧世所稀，只为他人缝嫁衣。须臾露湿金剪刀，只星渐没河渐高。人间天上两迢遥，步袜仙裙空寂寥。君不见古来巧拙何足语，岁岁楼前竞儿女。"}