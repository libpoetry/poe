{"id":"866785","title":"贺新郎 其六 次玉林感时韵","dynasty":"宋","author":"冯取洽","text":"知彼须知此。问筹边、攻守规模，云何则是。景色愔愔犹日暮，壮士无由吐气。又安得、将如廉李。燕坐江沱甘自蹙，笑腐儒、枉楦朝家紫。用与舍，徒为耳。黄芦白苇迷千里。叹长淮、篱落空疏，仅馀残垒。读父兵书宁足恃，击楫谁盟江水。有识者、知其庸矣。多少英雄沈草野，岂堂堂、吾国无君子。起诸葛，总戎事。"}