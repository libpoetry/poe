{"id":"283589","title":"金缕曲·俞慧殊挽词","dynasty":"现代","author":"姚鹓雏","text":"撒手君归矣。正西窗、暗风吹雨，凄其如此。衰病难言生人乐，瘦骨枝梧而已。尚眷眷、平生交契。旬日连床贪清话，且倾尊、莫问瓶无米。知许事，蛤蜊美。闲中检点书盈笥。为寒灯、慈恩罔极，报之文字。莱彩板舆寻常有，那似啼乌血泪。只念念、寿亲万世。风木萧萧长不息，又麻衣、抢地诸郎是。休更叩，彼苍意。"}