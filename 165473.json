{"id":"165473","title":"玉蝴蝶·暗忆少年豪气","dynasty":"宋代","author":"晁补之","text":"暗忆少年豪气，烂南国、蓬岛风光。醉倚吴王宫殿，不解悲凉。舞犹慵、小腰似柳，歌尚怯、娇语如簧。好林塘。玳筵留住，彩舫携将。清狂。扬州一梦，中山千日，名利都忘。细数从前，眼中欢事尽成伤。去船迷，乱花流水，遗佩悄、寒草空江。黯愁肠。暮云吟断，青鬓成霜。"}