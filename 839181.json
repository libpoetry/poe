{"id":"839181","title":"芒核","dynasty":"清末民国初","author":"许南英","text":"不数张华安石榴，炎荒佳果冠棉洲。碧凝晓露光初滴，红晕朝阳韵欲流。嫩比蘋婆来北地，甘欺荔子甲南州。琼浆入口凉微沁，玉乳黏衣渍永留。坚实不惊山雀啅，圞圆或恐野猿偷。袒胸蛮女因时摘，深目巫丁带雨收。独与黄蕉情恋恋，别呼红竹口悠悠。茝兰托兴吟江畔，杕杜伤时咏道周。黄种可怜无乙鉴，红尘太息绝庚邮。桔如是婢君应主，草纵知兵汝为酋。载酒听鹂同雅致，对梅思鹤记荒陬。归时乞得苏门种，未识山人许我不？"}