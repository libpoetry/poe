{"id":"745570","title":"晓发王家营","dynasty":"清","author":"顾翰","text":"郎当郎当听铃驮，前者唱于后者和。出门晓月白涨天，片片霜华如雪大。敝裘一领薄于纸，有似窗楞风刮破。已恨无丝自缠缚，还愁作米供颠簸。戍楼宿火明瓦镫，饼肆湿烟生土锉。却忆向时真懒惰，花影半床人尚卧。醒来欹枕睡昵书，妇子晨炊煮香糯。我家虽无田负郭，草草离家计真左。傥云奔走为饥驱，逆旅何尝少寒饿。"}