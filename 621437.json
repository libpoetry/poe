{"id":"621437","title":"送区启图入都","dynasty":"明","author":"欧主遇","text":"君不见宣王北伐振周室，自将王旅命师律。卿士虎臣佐中兴，文兼武事惟尹吉。又不见邺侯谒帝灵武时，衣袍紫白动相随。收复两京有长策，天下无寇早为期。我皇圣武雒阳起，缵绪金陵咏丰芑。愿得熊罴不二心，言驾六飞西北指。君家簪笏旧盈门，君为二邑利盘根。欲成国史传先业，欲请长缨灭祲氛。据鞍矍铄谁为右，报国世恩恩复厚。击楫中流先着鞭，誓吉同仇吾敢后。"}