{"id":"1113531","title":"梦仙游 记梦","dynasty":"宋","author":"张镃","text":"飞梦出，闲到玉京游。尘隔天高那得暑，月明云薄淡于秋。宫殿锁金虬。冰佩冷，风飏紫绡裘。五色光中瞻帝所，方知碧落胜炎洲。香雾湿帘钩。归兴动，骑鹤下青冥。几点山河浮色界，一簪风露拂寒星。银汉悄无声。鸾啸舞，仙乐送霓旌。摘得琪花飞散了，却将何物赠仙卿。衣上彩云轻。"}