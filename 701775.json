{"id":"701775","title":"次韵涂梦卜大佥二首","dynasty":"明","author":"黄衷","text":"古木萧萧拂冻云，邮亭小队踏晴曛。琴书谩逐滩声下，桑梓回瞻雁影分。岁事几何浑转盻，物情强半异前闻。庙堂假节还才隽，为报西山寇盗群。江帆悬晓风初正，江草回春日向迟。一曲鳌峰何限兴，十年棠野有馀思。樽前谈艺曾操缦，圯上传书自握奇。谁道衰翁虚伏枕，梦随竹马引牙旗。"}