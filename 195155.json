{"id":"195155","title":"信府同知黄侯名其读书之室曰广居","dynasty":"宋代","author":"戴表元","text":"隘夫护藩畛，得少便有余。达士心旷然，清明如太虚。海岳东鼎俎，羲驾走轩车。唯诺无不行，尚怀豚与鱼。嗟兹山城氓，憎长逮其胥。好语朝索茅，怒攻书攘裾。侯来未数月，眉头笑舒舒。退食扫一室，焚香展群书。举头窗楹间，有傍揭广居。力行守仁义，邹公不欺余。"}