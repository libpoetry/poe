{"id":"1114881","title":"寄舍弟二首","dynasty":"宋","author":"李新","text":"周三千界贫无敌，垂四十年痴有名。不怕贵人讥巧宦，但教穷鬼笑难兄。异乡置酒能招客，晓梦还家莫计程。起写新诗归寄汝，尚馀山月过窗明。冷浆庭巷四时秋，巧拙时情不解谋。远客病容诗共瘦，故乡野水泪通流。稍辜破镜刀头约，尽失苍蝇骥尾游。他日江湖看生计，鸭头春浪一扁舟。"}