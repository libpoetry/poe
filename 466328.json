{"id":"466328","title":"肖二十四生日为和陶《杂诗八首》","dynasty":"当代","author":"卢青山","text":"有志不获骋，辗转徒劳尘。辽鹤远朝歌，去来空有身。细人求蜗利，志士安所亲？独行万众里，寂然如无邻。饮酒逃神骨，竦然惧鸡晨。岁月自征徂，挥戈将何人。大块展无穷，沧海连壑岭。六龙驰金鞭，不回此迅景。夸父何昂藏，迈足蔑炎冷。虽曰不量力，其志如日永。旭暮观山川，精魂有渺影。知其不可为，安得不强骋？独啸顾人间，惊雷于渊静。昔有草鞋脚，小尺天可量。岂尺有微功，巨志贯胸房。赋命自寿夭，岁月未渠央。敢不以绵力，报此昭昭阳？毋作林间子，花月空断肠。飞光迅流驶，闻天有荒老。细人何愚哉，蜗利欲相保。风化石为尘，汤汤河易燥。达者解其理，抽身苦不早。得己忘天下，岂是大怀抱？不闻下地狱，舍身为路道？少壮廿三四，终夕难欣豫。磨剑十年功，无翼淩高翥。岁月风雨俱，此怀苦不去。苟得入世俗，洋洋奚复虑？乃生有鲠骨，莲泥安能如。离苗翳高松，草泽亦可住。君看一败壁，曾是栖龙处。弃置非所苦，沆瀣深所惧。古阁有淩烟，入者自为喜。素纨一画图，岂是千秋事。努力事春作，冀无自惭意。大杖遗桃林，孰云彼无值？江东父老在，孰云羽流驶？成败与浮名，一一且旁置。少年苦不久，流光悲促迫。当春百葳蕤，竹马来青陌；花亦未能谢，转首鬓已白。宇宙何久宽，生程何短窄。唯以主人意，处此迁流客。苍茫后土间，岂能无一宅？邓禹年二四，拜衮遗田桑；周瑜年二四，握兵无糟糠；仲则年二四，黄齑苦笋粮。肖子能温饱，鼓腹游朝阳。草泽无下睨，才士例堪伤；努力笃行操，高者安足方。作诗相黾勉，我亦近止觞。"}