{"id":"798032","title":"凤凰台上忆吹箫  闰六月七日为牛女作懊恼词","dynasty":"清","author":"陈维崧","text":"翠鹊桥虚，珠匏路杳，懊侬情思无憀。奈粉河一望，灵匹难招。寄语天边织室，双鸳杵、纤指休抛。停梭怨，金徒箭永，青女妆遥。迢迢。常时此夜，正微褰麝㡠，小驾龙轺。记衣香鬓影，髣髴今宵。屈指经年离别，依然又、泪滴红绡。差喜是，凉秋不远，准备魂消。"}