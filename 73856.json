{"id":"73856","title":"苏武慢·玉砌雕阑","dynasty":"元代","author":"凌云翰","text":"玉砌雕阑，朱门紫陌，争似道人茅宇。尊有新醪，盘无兼味，自傍小溪垂缕。富贵何淫，贱贫亦乐，此外更无他语。有时将明月为家，或共白云为侣。还俯视、六合之间，茫茫何物，不入灵台丹府。绿水青山，野花啼鸟，已把此心留住。梦熟黄梁，尘飞沧海，转首便为千古。问雪堂、归去何时，江上一梨春雨。"}