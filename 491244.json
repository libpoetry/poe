{"id":"491244","title":"题萧氏孝思亭","dynasty":"明","author":"刘崧","text":"百草在中野，霜露零悴之。君子怀古先，怆悽以遐思。筑亭墓田下，负土起崇基。疏敞而不华，修楹带高茨。岁时来祀墓，聚息恒于斯。目泫荆棘丛，手攀松柏枝。行人为驻马，问此今为谁。人言萧氏墓，孝孙能尔为。教授得俸钱，不营寒与饥。结庐会宗族，买田供祭祠。父老共嗟讶，观者垂涕洟。此意良已厚，此事俗已亏。永言锡尔类，视此萧阡碑。"}