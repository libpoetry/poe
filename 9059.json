{"id":"9059","title":"初黄绶赴蓝田县作","dynasty":"唐代","author":"钱起","text":"蟠木无匠伯，终年弃山樊。苦心非良知，安得入君门。忽忝英达顾，宁窥造化恩。萤光起腐草，云翼腾沉鲲。片石世何用，良工心所存。一叨尉京甸，三省惭黎元。贤尹正趋府，仆夫俨归轩。眼中县胥色，耳里苍生言。居人散山水，即景真桃源。鹿聚入田径，鸡鸣隔岭村。餐和俗久清，到邑政空论。且嘉讼庭寂，前阶满芳荪。"}