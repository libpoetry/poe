{"id":"1117873","title":"书怀二首","dynasty":"宋","author":"陆游","text":"楚泽巴江两鬓残，夕阳又是倚阑干。敢言日与长安远，惟恨天如蜀道难。客枕五更归梦短，新诗千首后人看。青帘白舫何时发，醉听琵琶兴已阑。西风萧瑟晚吹衣，又见亭皋木叶飞。已是中年频作恶，更堪秋日送将归。黄尘颜鬓无人识，青史功名与愿违。彊把一杯还径醉，羁怀何必不依依。"}