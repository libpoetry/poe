{"id":"527431","title":"十四夜同清溪子对月","dynasty":"明","author":"何景明","text":"林塘枉佳客，待月欣举觞。今夕胜昨夕，已见生东方。离离绛霄侧，冉冉素云扬。踰时灏气澈，县耀天中央。仰视渺难即，忽觅在我傍。清池含微波，左右浥流光。月行固当望，人会何能常。与子各乡域，邂逅临此堂。良时不屡值，明月安可忘。醉歌荅永夕，和我窈窕章。"}