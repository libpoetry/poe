{"id":"682598","title":"谒白沙陈先生祠呈湛太史年伯","dynasty":"明","author":"区元晋","text":"瞻拜清祠下，羹墙感岁过。堂虚光揭日，阶近绿沉莎。学启求心约，经妨剩语多。兴言归路晚，樵径斗新歌。先生倡绝学，观化迩遐同。濂洛宗无极，河汾陋说中。仪刑瞻北斗，俎豆肃清风。却忆陈情疏，千钟不换穷。晴霞栖四壁，明月照孤踪。自彻皋比席，谁闻巨梃钟。冥心求顿悟，断简故应封。徙倚阶庭下，清风洒竹松。"}