{"id":"1127049","title":"萧巽葛敏修二学子和予食笋诗次韵答之二首","dynasty":"宋","author":"黄庭坚","text":"北馔厌羊酪，南庖丰笋菜。自北初落南，几为儿所卖。习知价廉平，百态事烹宰。盐晞枯腊瘦，蜜渍真味坏。就根煨茁美，岂念炮烙债。咀吞千亩馀，胸次不虿芥。二妙各能诗，才名动江介。诗论多佳句，脍炙甘我嘬。因君思养竹，万籁听秋噫。从此缮藩篱，下令禁渔采。韭黄照春盘，菰白媚秋菜。惟此苍竹苗，市上三时卖。江南家家竹，剪伐谁主宰。半以苦见疏，不言甘易坏。葛陂雕龙睡，未索儿孙债。獭胆能分杯，虎魄妙拾芥。此物于食殽，如客得傧介。思入帝鼎烹，忍遭饥涎嘬。懒林供翰墨，砧杵风号噫。每下叹枯株，焚如落樵采。"}