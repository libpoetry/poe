{"id":"730230","title":"题缪文贞公朱卷","dynasty":"清","author":"翁同和","text":"万历癸丑岁，福清典春官。炯然红纱眼，鉴此铁石肝。后来迫退际，各各翔龙鸾。岂伊议不合，遽开恩怨端。逆珰肆虺毒，首尾深宫蟠。弗击必为妖，击之善类残。呜呼元臣心，独任万古难。欲将绸缪计，静镇朝堂欢。西溪杀我语，定知传者谩。即使出公口，奚间平生欢。君子与小人，区别如萧兰。既云吾气类，忍作差池观。光绪辛丑夏，积雨五月寒。端午曰已巳，吊古增悲酸。烂烂三百年，纸敝印未刓。谁言制义浅，中有浩气盘。师友何足道，所贵大节完。怅望东林庵，弱植惭南冠。"}