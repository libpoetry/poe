{"id":"571806","title":"湖上别同方子公赋 其二","dynasty":"明","author":"袁宏道","text":"望望鄂公坟，石龟与人齐。冢前方丈土，浇酒渥成泥。虽知生者乐，无益死者啼。如彼坟前马，张吻不能嘶。天地入海劫，志士合鸾栖。曷为近汤火，为他羊与鸡。孤山梅处士，事业未曾低。西陵倡家女，松柏夹广蹊。红粉是活计，山花足品题。奚折稣公柳，策马度花堤。"}