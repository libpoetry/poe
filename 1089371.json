{"id":"1089371","title":"次韵转庵读中兴碑","dynasty":"宋","author":"许及之","text":"千秋金镜唐元龟，苞桑镜见龟灼知。女主为祸已云惨，天宝之乱尤危疑。九龄早悟绸缪诗，其奈哥奴基棼丝。外人何得与家事，旋闻潜纳河洲睢。席誇禄儿李裴和，助桀为虐几乘危。趣之使乱果为谁，张巡庙哭祇涕垂。高将军固非远虑，掉头肯和金刀篪。四镇休罪高仙芝，张垍早措平章辞。望贤宫中例忍饥，金刀胡饼方效奇。事有至难已言之，贼心包藏久窃窥。春秋知我盍罪我，监国引嫌孰维持。颜笔劲节霜筠似，元文秋月华星如。"}