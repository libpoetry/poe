{"id":"1108127","title":"次韵江西李相君七咏 双莲阁","dynasty":"宋","author":"刘一止","text":"苍梧云隔漫烟波，露后谁怜泣女娥。会道洗空千古恨，石心今日奈渠何。春院花香透白间，梦馀风景似萧闲。只今是梦谁占梦，却笑沩山问仰山。种橘洲边何似好，离离丹实斗鲜新。千头岂为封侯比，留得芳香噀后人。公家爱竹传闻旧，要看凌冬色不浮。日报平安何用许，至今好事想风猷。薝卜同林一等香，芝兰在室不知旁。而今阅世如翻手，底处交情有许长。闽岭风尘旋扫空，挽回春色到花丛。长红小白参差见，便觉丹青入手中。曲塘如磬何曾有，坐想萦山更带林。花圃夜来春雨足，漾舟应试一篙深。"}