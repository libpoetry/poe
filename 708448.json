{"id":"708448","title":"沁园春  其三","dynasty":"明末清初","author":"龚鼎孳","text":"髯且无归，纵饮新丰，歌呼拍张，记东都门第，赐书仍在，西州姓字，复壁同藏。万事沧桑，五陵花月，阑入谁家侠少场。相怜处，是君袍未锦，我鬓先霜。秋城鼓角悲凉。暂握手他乡似故乡。况竹林宾从，烟霞接轸，云间伯仲，宛雒褰裳。暖玉燕姬，酒钱夜数，绾髻风能障绿杨。才人福，定清平丝管，烂醉沉香。"}