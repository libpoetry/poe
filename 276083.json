{"id":"276083","title":"鹦鹉洲感祢正平事","dynasty":"清代","author":"李岳生","text":"文章树宏业，星日高空悬。道隆运斯极，福盛祸亦然。祢君抱环质，豪气吞垓埏。荐牍北海修，鸾皇翔九天。曹公不敢杀，崇望超班联。积重始招忌，忌死成其贤。藉令际兹世，名士值几钱。骂座一灌夫，国中无与言。弃置饿穷巷，翻得全天年。嗟哉等疣赘，荣瘁谁为传。庶族各有赖，儒生今可怜。茫茫万古泪，恻恻埋重渊。"}