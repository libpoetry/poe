{"id":"771043","title":"高阳台四首 其四","dynasty":"清","author":"蒋敦复","text":"碎玉成烟，零珠搁泪，青衫莫再多情。目送飞花，那堪鬓已星星。佳人命薄都肠断，有谁怜、薄福书生。最凄清、小阁银灯，小院银筝。中年我亦伤怀抱，尽哀丝豪竹，短驿长亭。一样工愁，天生名士倾城。潇潇暮雨疏疏柳，荡秋魂、又惹秋声。任飘零、孤负香衾，怕负香盟。"}