{"id":"1077772","title":"读东坡和渊明贫士诗寄诸子侄云重九俯迩樽俎萧然今余亦有此叹因次其韵将录寄梁溪诸弟以发数千里一笑 其一","dynasty":"宋","author":"李纲","text":"迂疏得远谪，漂泊将何依。区区一寸心，未报三春晖。岁月不我与，急景惊翻飞。方看社燕来，又见霜鸿归。宽恩尚廪禄，未迫寒与饥。荒山俯佳节，九月诚可悲。"}