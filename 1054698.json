{"id":"1054698","title":"观试","dynasty":"宋","author":"黄裳","text":"题墨脱新镌，扃钥开清晓。文衡朝士高，香案天风小。银袍带残月，玉鹭集寒沼。赳赳干城材，衔枚出远徼。才气方自强，未战意先挑。临文寻汝贤，形见乃微妙。人才焉可齐，云汉多年少。悭思忧明膏，俊性玩斜照。得丧召荣辱，美恶露嚬笑。修毫饮流液，灵珠落光耀。雕琢破巨璞，歌舞探长鞘。含蓄既寂寂，运动还渺渺。重赏岂敢吝，行当塞明诏。"}