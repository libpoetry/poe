{"id":"213730","title":"读墨·谁为尧舜徒","dynasty":"宋代","author":"王安石","text":"谁为尧舜徒，孔子而已矣。人皆是尧舜，未必知孔子。伯夷不辱身，柳下援而止。孔子尚有言，我则异於是。兼爱为无父，排斥固其理。孔墨必相用，自古宁有此。退之嘲鲁连，顾未知之耳。如何蔽於斯，独有见於彼。凡人工自私，翟也信奇伟。惜乎不见正，遂与中庸诡。退之醇孟轲，而駮荀杨氏。至其趣舍间，亦又蔽於己。化而不自知，此语孰云俚。咏言以自警，吾诗非好诋。"}