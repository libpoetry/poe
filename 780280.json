{"id":"780280","title":"念奴娇 病起书怀柬一二故人，用玉田客中寄友韵","dynasty":"清","author":"周星誉","text":"黄花近也，叹年年、病卧茂陵秋雨。杯酒西风身世感，对此茫茫谁语。十口鸡豚，一官牛马，家国终何补。江关摇落，庾郎新赋枯树。眼见下噀田荒，瀼西屋破，百事都非故。衣食一身犹未辨，何况文章千古。种梦东坡，煮葵西庵，生计冯商取。云门笑指，此中大有佳处。"}