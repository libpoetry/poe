{"id":"685608","title":"酬列仙韵之次日陈古民于在藻轩请仙题匾白玉蟾适至降笔补和馀新天两韵诗另赋奉酬二首","dynasty":"明","author":"邓云霄","text":"世局年来事事新，都随大运转风轮。避喧静对寒塘镜，和韵欣逢上界人。笔阵光摇东壁气，砚池波撼北溟神。凭君点破三生梦，始悟前身与后身。朱崖望断海中大，驾鹤南来当小川。但见波涛空浴日，岂知潮汐几经年。三山五岳遥分界，蓬岛瑶池各极边。却羡遨游如咫尺，试将真境问飞仙。"}