{"id":"720898","title":"临江仙 迎春","dynasty":"明末清初","author":"尤侗","text":"昨夜饯冬三寸雪，晓光俄报春回。绿杨青草媵红梅。东风齐着力，送入我门来。箫鼓綵毬迎去也，游人蚁走长街。珠帘影里笑金钗。老姬驮瘦马，儿戏唱低牌。搔首问天天不语，光阴无计消磨。挑灯看剑自摩挲。浇胸冷热酒，拍手短长歌。遮莫英雄老去也，山林经济如何。平章重事到烟波。铙吹传玉鸭，水战教金鹅。少日驱车兼跃马，锦裘风雪行边。十年回首鬓萧然。蹇驴花下路，短笠渡头船。凭寄壮心歌舞地，绿樽翠袖红弦。不然散发事金仙。蒲团香影里，横槊自参禅。六代青山依旧在，霸图吹断西风。行人驻马问离宫。游船建业水，旧寺景阳钟。百战精灵应未散，周郎独步江东。旌旗夜拥紫髯翁。漫追亡国恨，又见孝陵松。十四楼前歌舞地，珠帘画障神仙。月明花底弄红弦。无双桃叶曲，最小莫愁年。战鼓催残金粉尽，空寻坠舄遗钿。香销南国忆婵娟。东风芳草绿，裙带我犹怜。二十四桥佳丽地，砚斋十二平分。江郎梦笔助奇文。情深聊尔尔，才妙漫云云。二十五弦弹夜月，花间锦瑟横陈。春风鬓影看文君。一窗三妇艳，谁雨复谁云。丝竹东山自有，烟花南部偏多。红儿起舞雪儿歌。人生行乐耳，但日饮亡何。喑呜叱咤，文章者也之乎。不如老子兴婆娑。珠帘披毳衲，玉笛卧渔蓑。"}