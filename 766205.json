{"id":"766205","title":"绿意 对梅有感","dynasty":"清","author":"左锡嘉","text":"风凄雪警。想南枝正好，故山春冷。月又昏黄，篱落横斜，分付暗香疏影。天涯一笛吹愁坠，莫悄把、芳魂惊醒。怅者番、驿使迟来，问讯绮窗谁省。回首乡关劫火，记曾听鹤唳，倍添悲哽。便许重来，看遍园林，不是当时风景。而今云水相思阔，那更惜、玉栏孤凭。且伴它、浅醉闲吟，索笑也应还肯。"}