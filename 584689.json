{"id":"584689","title":"驯鹿篇","dynasty":"明","author":"黄衷","text":"暖食夭夭涧边草，寒食畇畇亩中稻。气闲性逸致食谁，无乃园夫与田老。食人之食解人意，呈瑞衔花说仙岛。变苍为白记千年，作颂陈图贻寿考。腾麛戏牝亦自适，伎伎牲牲炫文藻。呼来喝去足调笑，仰首呦呦向晴昊。我今哀汝狎且驯，始为玩物终杀身。大地无处无松筠，何不自牧南山春。"}