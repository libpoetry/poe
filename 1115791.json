{"id":"1115791","title":"初夏即事十二解","dynasty":"宋","author":"杨万里","text":"莲叶头巾道样裁，仙桃扇子午时回。扑蝇堕地犹能旋，闭阁生尘底处来。瑞香端合谱离骚，有子传芳韵亦高。失却薰笼红锦被，化为矮树紫樱桃。百日田乾田父愁，只销一雨百无忧。更无人惜田中水，放下清溪恣意流。从教节序暗相催，历日尘生懒看来。却是石榴知立夏，年年此日一花开。槛中红药趁春归，瓶里苛留三两枝。一片落来能恋我，叶梢阁住不教飞。密有花红绿刺长，似来作伴石榴芳。金樱身子玫瑰脸，更吃饧枝蜜果香。玉磬金钟天半鸣，梦中惊我起来听。万松花上三更雨，政事堂中有此声。东渚西陂万马奔，浪花吞尽旧波痕。山童莫扫中庭水，要写钱钱雨点纹。更无一个子规啼，寂寂空山花自飞。啼得春归它便去，元来不是劝人归。柳外花梢啼乱莺，行人过尽不曾听。得人听处君知么，天欲明时第一声。狭斜只解赏春红，秋菊冬梅不负公。我道四时俱富贵，一杯催唤藕花风。王家麈柄绿琼香，萱草偷来柄更长。藏却柿红缨拂子，菖蒲节里放风光。"}