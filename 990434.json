{"id":"990434","title":"喜迁莺 其三","dynasty":"宋","author":"曹宰","text":"梅含春信，冒北律严寒，南枝先暖。月上初弦，萱开九叶，嵩岳诞生英俊。冰玉丰姿莹彻，锦绣文章焕烂。人歌赞，是今朝卓鲁，他年伊旦。犹羡瓜期近，课春九重，优陟公卿选。列鼎鸣钟，乘轩袭冕。直把功名占断。好是宾僚会宴，争捧觥觞频劝。重重愿，与青青松柏，岁寒难变。"}