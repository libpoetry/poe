{"id":"619018","title":"罗浮绝顶放歌","dynasty":"明","author":"刘克平","text":"楼船海上迷烟涛，金盘仙露秋风高。咸阳三月成煨烬，茂陵到处生蓬蒿。岂知仙岛波光上，轻于弱水之浮毫。漂萍无根津无托，浮山已在罗山泊。共工怒触愚公愚，女娲山神无所需。如今影落天池外，往往疑是北溟鱼。我乘飙车驾三蹻，徘徊倒影双笼鸟。轻风吹衣挂云端，误唾珠玑落天表。天表无远近，罗浮咫尺间。九节白玉杖，相将入玄关。玄关杳窱混太清，紫云为盖青云城。俯视三万六千尺，日月虽照何冥冥。泉源流水深不测，瑶石璇台列其侧。征翼名足声空闻，乍高巘兮忽长林。波激石兮碎玉，石咽波兮鏦金。芝有年而驾车，木无影而千寻。凤喈喈兮浴潭，龙冉冉兮布霖。忽层云斐亹以出没兮，似波涛运海翻千万里之鲲鹏。风淜滂飘拂其缘阿兮，嚣喧洼窍散入华叶容与于众芬。邈仙洞之窈窅兮，纷夜乐之鋞鈜。啸乍舒而纵腭，歌转哀而激唇。九疑三湘烟雾敛，大地月色同纷纷。零露瀼兮白皎皎，寒威肃兮夜沉沉。吹万忽兮悄悄，微飙静兮泠泠。仙之人兮下云軿，划连幛兮列屏。命吹笙兮董双成，鼓震灵之璈兮许飞琼。寒苍麟兮酌玄英，授瑶笈兮妙韫，传大药兮长生。指挥上界路何遥，试望沧海今扬尘。盍归来兮清虚天，世之人兮难与群。关门既回车，刀圭讵试君。张良眷恋亦王汉，刘安迟迟但埋金。噫吁嘻，送君行行当安之，别离有尽会有期。君再来兮餐紫芝，但恐二女侍，头白成衰婺。珍重玄都约莫语，此辈元痴儿，来兮当何时。"}