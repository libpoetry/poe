{"id":"678719","title":"江山远趣图为襄城伯赋","dynasty":"明","author":"周叙","text":"长天极浦波溶溶，岩峦秀沓青芙蓉。生绡半幅图远趣，彷佛江山千万重。近郭名园不知处，楼观依微出深树。细雨孤帆岛外舟，残烟列骑花间路。飞流百丈晴虹悬，危梁倒影丹崖巅。樵径多逢采芝客，石林静隐看棋仙。层层阁道云连栈，渺渺堤沙落归雁。剑门天辟穷胜游，湘水秋高纵青盼。我公心事非等閒，岂必娱情图画间。意气遥淩葱岭道，声光直动燕然山。河清海晏升平日，移镇南都今第一。丹青好写麟阁容，颂功更有如椽笔。"}