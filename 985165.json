{"id":"985165","title":"诗别杜安行赴合州守","dynasty":"宋","author":"郭印","text":"雁水分携后，悬悬二十秋。世路少青眼，人生易白头。况复遭乱离，长怀家国忧。是中欲倾倒，一面终无由。君从万里归，访我三日留。寒灯话平生，尊酒相劝酬。喜极感今昔，潸然涕将流。君行驾朱轓，我亦稻粱谋。努力尽此道，全身早归休。林泉遵素约，杖屦发清游。庶几践前言，母俾猿鹤羞。"}