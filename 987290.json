{"id":"987290","title":"不浮次韵予亦再赋","dynasty":"宋","author":"高斯得","text":"咨余运颓侵，非复少年日。嵇康既习懒，长卿又婴疾。避客如避仇，俗子意多失。独于声气同，迹两心事一。粝饭盘菹芹，浊酒笾撰栗。家食虽清贫，尚有币馀斥。每思世路巇，身不寒而慄。何如掩关卧，黑甜过崖蜜。觉来荷长才，乐圃斸芝朮。末路值令弟，自远造馀室。未久欲思归，依人似高适。飞飞羽差池，秋雁避春乙。可怜陆士衡，呜咽送亲密。桡音转回塘，无由望文鹢。"}