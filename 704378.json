{"id":"704378","title":"陈公聘宪使提五州兵征海寇有作次韵","dynasty":"明","author":"黎民表","text":"吴城遥望雪初残，又领奇兵过瘴滩。龙节夜驰霜月暗，鸾旗阴曳海风寒。关山应叹辞家远，恩遇方知报主难。预喜铙歌归有日，封章须献五云端。牙璋十月下江城，百万军储计不轻。推毂屡颁明主诏，临歧先慰远人情。梅花竞落来时路，草色初青战后坪。闻道庙廊虚席待，肯论乡国念归程。"}