{"id":"722551","title":"泰岳","dynasty":"明末清初","author":"屈大均","text":"玄黄相喷薄，气结金银峰。青帝行春令，中天作岱宗。鲜霞乱沧海，初日上芙蓉。御道盘三观，虚坛倚五松。无人探玉牒，独自听霜钟。树接蓬瀛近，云遮齐鲁重。明堂留汉迹，梁父失秦封。瀑布横天白，桃花带露浓。仙人飞不下，玉女笑相从。缥缈星河外，迎予一白龙。濛濛岩洞里，元气有周秦。万物生青帝，群峰拱丈人。天鸡呼日早，仙阁出云新。濯发攀河汉，冥心见鬼神。琴声流众壑，剑彩绕孤身。长子惟南面，天孙有大春。命长凝木火，精已作星辰。雷以三阳壮，龙于正月屯。望中愁系练，行处想扶轮。忍使乾坤失，苍茫泪满巾。"}