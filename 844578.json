{"id":"844578","title":"题章绂云太令夫人杨浣芬忆蓉室诗草九首","dynasty":"清末民国初","author":"祝廷华","text":"焚香盥诵大家诗，一卷曹娥绝妙辞。祖述蓉裳绍家学，几疑巾帼胜须眉。惠质兰姿不栉誇，犀毫象管吐云霞。名姝十首包全史，斗尽心花与笔花。集中多少断肠词，凄绝红闺笔一枝。一字一言含泪写，不堪题罢漫吟时。最是西窗鸿雪篇，写来至性语缠绵。感怀旧事濡毫纪，哀乐频年梦若烟。捧檄南安壮志舒，万金珍重数行书。谆谆语谱承清德，犹待闺中锦绣摅。伯氏吹埙仲氏篪，膝前玉树灿双枝。当年诗礼趋庭后，慈母殷勤也教诗。两家亲长皆名宿，滋染芳兰慧业成。不独诗工书更媚，管夫人和此蜚声。六旬未许治嘉肴，设帨游仙隔五朝。来去荷花生日后，花开花落总魂销。哀辞未写诗兄叙，真挚文难晚近求。何待遍徵名士笔，阿兄一序足千秋。"}