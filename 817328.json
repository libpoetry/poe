{"id":"817328","title":"西征闻捷三章","dynasty":"清","author":"戴亨","text":"鲁夷衅鼓寇边陲，帝子分符过月支。万里转输天地迥，十年征伐羽书迟。元戎初奏疆场绩，丹陛欣瞻拜舞仪。独念渠魁犹未馘，将军何日议班师。弹丸负固狎天威，新破乌斯捷羽飞。荒服舆图收圣版，中原戎马耀神机。乾坤且未销金鼓，将士还应卧铁衣。只恐九重忧正切，筹边何以静边归。庙堂喜溢下纶音，草野偏多虑远心。鬼啸沙场边月冷，马嘶阵鼓塞云深。乘威急绝豺狼衅，捣窟还防出没阴。赫怒己加应奏凯，虞廷干羽舞森森。"}