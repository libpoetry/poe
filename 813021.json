{"id":"813021","title":"腊八日过叙州","dynasty":"清","author":"张问陶","text":"风掠晴云澹不收，夕阳吹影上扁舟。帖山楼殿平如画，插水林峦碎欲流。爆竹声繁逢腊日，荔枝香冷过戎州。船窗自击泥头酒，味谏轩南为少留。碧水丹山好画图，一江金翠影模糊。层峰细碎通乌撒，古塔高寒表庆符。蛮女蹋歌愁欲绝，巴船维缆暮相呼。题诗真作天涯客，何必淹留笑贾胡。"}