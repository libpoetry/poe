{"id":"1112308","title":"皇后阁端午帖子词","dynasty":"宋","author":"宋庠","text":"魏井开冰洁，齐宫献服新。宫门无暑气，犹许艾为人。朱索连荤种，仙缯篆秘符。谁知万灵贶，先日拥椒涂。鲜云瑞旭楼前晓，宝艾芳椒殿里香。五数已知随地永，九重更自配天长。楚筒结粽金盘丽，班箑裁纨玉字轻。琥枕透蚊光不灭，瑶箱乳燕羽初成。篆桃刻印神图术，采药和丹宝笈功。欲验嘉辰蠲毒处，轻炎不入广寒宫。"}