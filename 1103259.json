{"id":"1103259","title":"奉还山西诗卷","dynasty":"宋","author":"周密","text":"诗肠抱饥馋，嗜句如嗜炙。长年齰鸡蹠，有味如啖蔗。轑釜轰腹雷，每遭丘嫂骂。辛勤谋一饱，索米谁肯借。忽来五侯鲭，心目为惊诧。大羹足真味，禁脔增重价。仙露承金茎，天浆滟琼斝。何修乃得此，咀嚼日不暇。每拟赋老饕，欲作口屡嗄。锦鲸出光怪，把玩涉秋夏。珍重十袭藏，常恐六丁下。每思随?御，不足攀逸驾。清晨呼墨卿，为我再四谢。莫能赞一辞，泚颡惭久假。"}