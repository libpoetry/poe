{"id":"268592","title":"华岩庵·天风海水声刁骚","dynasty":"现代","author":"吴重憙","text":"天风海水声刁骚，忽闻细籁吟笙匏。路转山腰入山腹，万竿凤尾萦翛翛。凿幽缒险拓此径，幽庵乃结峰巅茅。寺门那许世人识，箨龙鞭起围周遭。青霞斜截断厓脚，绿云密补虚岩坳。槐龙对盘势拿攫，级尽乃叩禅关遥。地僻尽多花木趣，秋深红紫纷僧寮。篮舆才歇凉雨至，四山如沸沧溟潮。我闻二劳胜非一，此山此竹应翘翘。春雷怒迸蛰地笋，秋风齐扫干云梢。昔访桃源武陵境，幽谷趣与筼筜饶。二十年来系心目，旧怀新赏同相撩。鬓丝禅榻感变易，夜窗怕听声萧萧。已知食肉素无相，禅有玉版吾将逃。"}