{"id":"1121036","title":"秋夕有感二首呈督视参政","dynasty":"宋","author":"岳珂","text":"汤汤南纪重喉衿，纵敌年来患已深。七十万家财与力，六千里地古犹今。薇屯正自忧无给，桑土当思彻未阴。用力愈劳工愈寡，相公试察此时心。老去工夫在一丘，解骖重使借前筹。忧关王国漫腾口，事为他人常压头。蚁穴溃堤犹未计，鲋车涸辙若为谋。恩波况是如天阔，早放棠湖理钓钩。"}