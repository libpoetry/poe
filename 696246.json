{"id":"696246","title":"答欧阳碧溪次韵","dynasty":"明","author":"罗钦顺","text":"老凭杯酒傲冰霜，惊喜诗筒入醉乡。象管力兼周鼎重，龙泉光射楚天长。调停律吕心偏苦，鞭驾风霆势莫当。千载苏黄门户在，几人携手共升堂。雪月风花引兴同，日来何处倚吟筇。明珠乍捧增新眩，醇酎分沾起宿慵。考德欲寻耆旧传，论交欣见古人风。厚来薄往君休讶，学未成章力已穷。"}