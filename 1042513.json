{"id":"1042513","title":"读列子赠几太博胜之殿丞君章监丞","dynasty":"宋","author":"刘敞","text":"五岳穷云霓，沧海不可游。玉台焜朝日，珠华媚飞虬。飘飖群仙子，来往何其稠。咫尺视千里，俯仰移九秋。潮波有时起，势若空中浮。禺彊受帝命，巨鳌举其头。迩来百万祀，无复迁播忧。龙伯何为者，修干曳长钩。不知意谁憾，似与鳌为仇。六鳞既潜举，二山忽飘流。众真失其常，荡析不自谋。孰云飞升乐，奔迫良可愁。盈虚诚难必，藏壑有亡舟。至人纵大观，夷险固悠悠。如闻帝凭怒，侵减龙伯俦。且欲招群仙，复还故时丘。勉哉凌云迹，永谢北极幽。"}