{"id":"1249004","title":"妇董行","dynasty":"元末明初","author":"王逢","text":"北军南军和议时，两垒对立龙鸾旗。群雄棋峙国瓦解，乃与妇董光门楣。星辰错乱风云气，乾坤造就冰雪姿。浑家性命葬鱼腹，一舸涕泪随鸱夷。长眠自足为义鬼，后死只望予孤儿。儿在腹中兵在目，忆夫心头臂消肉。日昼惨惨阴灵啼，夜黑冥冥波浪触。马驼碛远暗尘土，鸡犬村空疏树木。峄山谁收白玉骨，蔡州地陷黄金屋。太尉前归明主化，招抚姑存寡妻宿。羞看人面问消息，强通语笑宽羁束。伯顺见义勇著鞭，锐士协力锋争先。道傍弩伏荆棘底，掌上珠还江海还。将门有后传世世，墓祭无所从年年。湘妃掺袂溯寥廓，汉女结佩穷幽玄。缟衣綦巾共缥缈，文鱼赤鲩长周旋。唇亡未久齿亦丧，独闻其风犹凛然。中原山河想如故，目断几点滕州烟。"}