{"id":"433718","title":"归国遥 三首 儗花间","dynasty":"近现代","author":"詹安泰","text":"秋欲晚，高树冷云山半断。头白荻蘋江畔，片帆归缓缓。惆怅玉关人远，问花低雪面。万一月圆相见，看伊量带眼。秋欲晚，小阁单衾眠未惯。红瘦麝煤香篆，晓屏山四面。露重落桐风乱，髻鬟慵不绾。唳雁画桥东畔，别情偷泪弹。秋欲晚，檐叶篱花相向烂。罗帐绣帏斜掩，透棂红一线。早是欲归归懒，绿芜堂下满。说与芷兰微叹，梦长天不管。"}