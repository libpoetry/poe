{"id":"404314","title":"沁园春·吟雁。寄雅会弟兼示二弟科会济南、三弟謇会长沙","dynasty":"近现代末当代初","author":"田遨","text":"云外群鸿，翩然欲下，倏又远翔。偶聚影明湖，菰浦未老，联踪震泽，风露初凉。就食相呼，将雏相候，写字还看戏海忙。分飞后，算旧游历历，几度星霜。相期莫负秋光。笑燕雀、飞飞只绕梁。要上可冲云，风翎著力，下能啄雪，泥爪留香。云水襟怀，关河道路，心迹分明向太阳。遥望处，喜云霞朵朵，铺到衡湘。"}