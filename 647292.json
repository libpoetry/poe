{"id":"647292","title":"寄情十四韵","dynasty":"明","author":"景翩翩","text":"握粟詹予美，端蓍竟我欺。前鱼如未弃，下凤故应迟。荏苒惊吹律，凄凉忆履綦。漫餐妃子秀，虚啮舍人饴。懒去初侵鬓，颦回恰到眉。泪痕留琥珀，花胜淡燕支。露遣冰纨冷，风传画角悲。题盘缘伯玉，捣素事班姬。苦海填愁遍，盟山著恨移。秋深仍系帛，日入已栖埘。石阙何能解，刀头尚可期。三缘经曲折，五内几妍媸。尘掩菱花镜，心摇桂叶旗。何妨梁下信，更作有情痴。"}