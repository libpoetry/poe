{"id":"472524","title":"览古诗十首 其四","dynasty":"明","author":"张元凯","text":"秦人谋席卷，六国俱吞声。季子起闾阎，鼓舌能倾城。揣摩天下事，了若指掌明。连亲从自合，投隙离其衡。廿载函谷关，晏然无甲兵。计画良亦伟，权变业已行。惜哉侈金多，所至令人轻。卒被反间死，夙昔空营营。不肯帝秦者，齐有鲁先生。功成不受赏，千载多令名。"}