{"id":"1057938","title":"与诸人步郊外作寄舍弟斯川","dynasty":"宋","author":"刘跂","text":"行年踰六十，衰堕百虑休。新春逢佳日，忽漫思出游。邻曲四五人，风味成一流。步屧相后先，散若水上鸥。重城未云远，乃得此林丘。缅怀斜川人，疏野更无俦。千载今日欢，政尔聊相酬。谁言恨枯槁，兹语当信不。阿连最领此，欲语翻离忧。寄声早归来，二仲须羊求。"}