{"id":"1044827","title":"五言信武殿","dynasty":"宋","author":"沈遘","text":"匈奴昔南牧，先帝躬濯征。旌旗从天下，龙虎百万兵。元臣坐帷幄，大将当鼓钲。黄盖临城楼，城下万岁声。卷起黄河波，飘入单于营。单于胆先破，犬羊乱纵横。大黄殪贤王，京观封鲵鲸。甘雨洗原野，清风扫膻腥。王师奏凯归，残胡稽颡盟。于今五十载，北塞维蚕耕。黎民亦何知，但见原庙成。下臣方奉使，过谒剽若惊。威神敢云测，尚冀通精诚。"}