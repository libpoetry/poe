{"id":"1142098","title":"夜坐苦蚊","dynasty":"宋末元初","author":"方一夔","text":"万物有常理，动息随昏昕。区区虫豸中，恶毒无如蚊。云是鬼母化，佛语非传闻。喙尺利芒刺，腰围隐花纹。饥寻飞翅轻，饱饮酡颜醺。搏噬以自肥，乘时鼓妖氛。潜伏草莽间，窥伺日向曛。须臾却四出，攒集穷崖垠。横空聚复散，如布鹅鹳军。腾身飞猱捷，发喊迅雷磤。瞥然闯门户，来者何缤纷。不但入翠幕，偏工恼红裙。端坐缺堤障，各各磨牙龈。血肉生咀嚼，斑驳瘃与皲。如涂守宫血，丹砂服兼斤。纨扇不住手，摇动酸骨筋。或时中指麾，殷轮血朱纁。虽能杀一二，未足空其群。有来效方略，薙草收莸薰。延烧煽烟焰，杀气凝阴云。罗空燖鸮隼，搜野醢䴥麇。丑类尽驱逐，暂息苗与獯。自从生盘古，元气日磔分。有生溃乱出，甘苦更臭芬。而我堕世味，未能去膻荤。天阳烁六合，慢肤似遭焚。之虫并搜搅，入夜无一倾。谁知有制伏，火攻策奇勋。当如运甓法，百匝不惮勤。事会靡终极，来者徵吾文。"}