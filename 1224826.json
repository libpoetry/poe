{"id":"1224826","title":"海谷","dynasty":"元","author":"陈旅","text":"归墟谷在渤海东，八纮之水注其中。不盈不缩浩无际，吞吐日月含空濛。灵鳌于此负山出，上有缥缈金银宫。人间相去几万里，弱水满眼多回风。琴高来时踏赤鲤，少君归去乘白鸿。秦皇到老不得渡，嗟我欲往将焉从。子房有孙海谷子，告我有路非难通。只随云气相上下，与子共谒扶桑公。"}