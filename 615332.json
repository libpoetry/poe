{"id":"615332","title":"抵家 其三","dynasty":"明","author":"李孙宸","text":"生平缔亲友，所重在襟期。闻我返故园，各来话别离。开尊命杯酌，促膝致我词。与子旧同怀，分飞各路歧。薰莸以习化，子心宁久持。长跪谢故人，故人当我知。夙昔丘壑意，误逐风波驰。交游满四海，寥寥中所私。胶漆坚可解，蕙兰臭岂移。客止勿复陈，与子且尽卮。相期自今始，斗酒日相随。"}