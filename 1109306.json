{"id":"1109306","title":"酬章朝散","dynasty":"宋","author":"刘攽","text":"本无材画备驱驰，岂有文章结主知。庙鼎陈前羞瓠落，井泉方洁惧瓶羸。晚交贤杰真难得，辱在泥涂祇自嗤。澧有芳兰沅有茝，梦魂无日不相思。事无机变即无疑，此意唯当静者知。末路风波成失所，岁寒霜雪正同时。劳生毫发差千里，醉眼须臾已万期。江上鲤鱼天上雁，寄书嫌少不嫌迟。"}