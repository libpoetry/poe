{"id":"483857","title":"与周思忠刘孟文诸君子会饮李克贞宅分韵得三字","dynasty":"明","author":"刘崧","text":"秋日凄以烈，华轩何潭潭。众宾适燕止，凉飙飒崇楠。笾豆秋有光，冠佩蔚交参。尝闻旅也语，式奏乐且湛。献酬礼百千，言议陈再三。授简惭末至，怀贤惕高谈。兵戈属时危，风尘蔽东南。罹疚秪自伤，太康宁敢贪。反顾企明哲，悲歌恋林岩。仰睇天际云，中情何由缄。"}