{"id":"1249254","title":"题兰溪东峰亭","dynasty":"元末明初","author":"戴良","text":"昔余驻兰阴，颇得溪山趣。日上东峰亭，遥望水东注。别去曾几何？重来已迟暮。一时同游者，大半发垂素。亦或卧空坟，翳彼梅花树。因之念所思，倚阑聊四顾。安知游目时，翻是伤心处。咄兹露电身，谁似金石固？此生总满百，会合能几度。独有溪上山，年年只如故。"}