{"id":"826684","title":"齐天乐·丙寅八月初五日津南秋禊","dynasty":"清末近现代初","author":"章钰","text":"眼前便有沧洲趣，萧萧水边亭子。旧款湔兰，新盟话荔，我辈追欢犹是。危阑独倚。正警露蛩吟，駴波鱼起。故国西风，向人不忍算归计。图经犹认柳墅，百年回首处，铅泪如洗。纨扇抛残，琼楼望断，容易流光换矣。秋英匝砌。也摘粉搴红，一般标寄。不分稽阴，夜凉偏梦至。"}