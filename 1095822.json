{"id":"1095822","title":"直院卢蒲江为余作寿木怪石","dynasty":"宋","author":"释居简","text":"草枯蓝田山，饮羽误入神。归来落清梦，起写赝虎真。槎牙虎边树，霜虬蜕脩鳞。乡来一寸根，今者千岁苓。冻雪压不低，华风吹不春。落子大蔽牛，娄起厦屋倾。日月弗知老，保此坚与贞。年年姚家黄，角逐魏紫荣。十里春风香，走杀陌上人。夭妍极远到，不得一月程。居然事颜色，只与朝菌盟。安知有耆艾，落落仍亭亭。"}