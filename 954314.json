{"id":"954314","title":"赠许道人","dynasty":"宋","author":"欧阳修","text":"洛城三月乱莺飞，颍阳山中花发时。往来车马游山客，贪看山花踏山石。紫云仙洞锁云深，洞中有人人不识。飘飘许子旌阳后，道骨仙风本仙胄。多年洗耳避世喧，独卧寒岩听山溜。至人无心不算心，无心自得无穷寿。忽来顾我何慇勤，笑我白发老红尘。子归为筑岩前室，待我明年乞得身。"}