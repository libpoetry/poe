{"id":"1115084","title":"云安玉虚观南轩感事偶书五首","dynasty":"宋","author":"杜柬之","text":"二仪鼓炉鞴，四山塞气烟。岂惟草木焦，坐恐土石然。巴峡再不登，逡巡又无年。流殍竟何归，卒死填沟渊。哆吻魏佛狸，积粟窥淮堧。侥倖一水旱，乘饥扰吾边。小人不及夕，妄忧杞国天。敢谓赫赫楚，而无蔿贾贤。古观久荒凉，寂然外人境。草木既蓁芜，风雨亦颓陨。我来一粪除，地净窗为冂。晨光散桐阴，夕照落柏影。置以六尺床，度此三伏永。终朝餍清凉，半夜或凄冷。客至共浮瓜，睡馀独煮茗。遥闻斗筲儿，争夺沸蛙黾。街头米十千，旱井费縻绠。对我脱粟盘，徐餐休祝鲠。嗟余何不辰，备极生人凶。偶全摺胁范，屡脱南冠钟。再醮亦何为，孙枝发枯桐。鬼犹果求食，宁吐杀与丰。两儿如我长，无田学圃农。郑忽敢辞昏，冗食哀我翁。兹外尚难言，二女累桥公。荆笄嫁不售，谁论德与容。幼也抱奇疾，此岁日尪癃。亦既就膏肓，二竖不可攻。而我事奔走，过家如狂风。岂无旬浃留，奈此旦夕暮。吞酸一执手，掣去如飞蓬。心知不再见，衰泪纷无从。书来报哀讣，赍恨归亡穷。莫闻忍死言，藁葬青莲宫。为父我安忍，为儿汝何逢。兴言一及此，镞刃戕心胸。"}