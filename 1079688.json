{"id":"1079688","title":"言志","dynasty":"宋","author":"吕本中","text":"冯驩客传舍，弹铗歌不已。托身孟尝君，惟有一剑耳。何事食无鱼，何事出无舆。先生犹有剑，至我剑亦无。一来曹南郡，优游聊自娱。春风吹我衣，春草生庭除。小便胞略转，晚发手自梳。仰面送归雁，低头羡游鱼。幸有薄薄酒，浸渍满腹书。安得待天命，吾心亦何如。长铗莫漫弹，何必忆吾庐。"}