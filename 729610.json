{"id":"729610","title":"乙己春闱谢戴醇士前辈画竹","dynasty":"清","author":"曾国藩","text":"余少沦践贫，学书等画漫。中岁愉太仓，误为金紫绊。文字虽所攻，浅尝不能半。迩来又十年，抛弃如土炭。岂谓选佛场，谬来事襄赞！列仙盛瀛洲，腰鱼何璀璨！禁院扃重帐，沉沉窅挂观。键户无一营，驰笺斗豪翰。蘸蓝扫秋叶，斯须复堆案。众雏亦好事，奔命极雨汗。戴嵩圣云孙，三绝天所叹。干谒填其庐，铁门说三换。朅来困棘闱，逢人丐脱腕。为余写新竹，风筠兀缭乱。呵壁呼者可，笙采何足算！我虽不解画，嗜古颇知岸。但得琴中趣，何必工抑按。为报青玕玕，微诗庶一粲。"}