{"id":"661861","title":"林都宪翠庭邀游南山登高陇历诸名胜有作","dynasty":"明","author":"郑岳","text":"城郭风尘满，篮舆远追寻。崎岖历田埂，转望凤山岑。松柏翳原野，中有大夫林。敛衽肃下拜，廉退昔所钦。山川莽回护，佳气郁以深。东冈列僧舍，楼阁散清阴。推窗延远景，啜茗涤烦襟。拜亭倍虚敞，深树响鸣琴。时平偃兵革，禾黍复森森。吾侪幸无事，及兹盍朋簪。清欢杂嘲笑，美酒时共斟。岁月岂久待，騄骥已骎骎。畴能究缘业，且谐尘外心。"}