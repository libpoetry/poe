{"id":"319222","title":"风流子·旧恭定二邸见红蕉作","dynasty":"现代","author":"顾随","text":"秋色未萧骚，城闉外，气势比山高。正霞彩渐收，鸟乌争噪，水纹徐漾，杨柳垂条。旧苑里，此时花事好，开到美人蕉。朱户绮窗，几重芳意，玉阑瑶砌，一倍红娇。东陵知何处，雕梁上双燕，剩垒新巢。谁念舞裙歌扇，霜烟蓬蒿。叹万古苍茫，盲风阑雨，几家凋悴，黛假香销。看取数丛花在，休问前朝。"}