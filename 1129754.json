{"id":"1129754","title":"颂古九首","dynasty":"宋","author":"释思岳","text":"无根树子一株，山翁不费诛锄。锤碎千年桃核，不须缘木求鱼。无阴阳地一片，明明卖贵买贱。死尸无处活埋，露出三头两面。不应山谷一所，透出千门万户。清晓一声杜鹃，劝人不如归去。时清休唱太平歌，大冶红垆著一毛。试向其中撮灰烬，亘天红焰已周遭。明明搅动一缸屎，却把麝香烧旖旎。许多香气不曾闻，浑身坐在屎缸里。一句举扬宗旨事，法堂上草亦须荒。回头却说人间话，大地山河常放光。光未明，无有佛，三条椽下好商量。岑大虫，岑大虫，澧州水，朗州峰。本是山中人，爱说山中话。五月卖松风，人间恐无价。天魔谤佛，桀犬吠尧。巍巍大人，圣德可昭。问佛答云乾屎橛，明明此理难分雪。金刚宝剑倒杀人，钝钢止用新罗铁。"}