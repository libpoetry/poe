{"id":"220959","title":"哭薛榆溆同舍","dynasty":"宋代","author":"林景熙","text":"桂花月亦灰，鹏枯海为陆。自我哭斯文，老泪几盈掬。故国忽春梦，故人复霜木。矫矫榆溆君，白首尚儒服。解后一写心，乾坤两眉蹙。无力能怒飞，有道欲私淑。忆游东浦云，马帐肯同宿。孤灯照寒雨，萧萧半窗竹。君器硕以方，有如舟万斛。斂华就本根，耆年谓可卜。昨别犹是人，今乃在鬼录。为善未必遐，咆呼真宰酷。往年海若怒，风涛卷人屋。脱身鲸鱼吻，长寐固应熟。寡妻泣帷荒，有子继经术。彼哉暴殄夫，食必馔金玉。一士苜蓿肠，夺之胡忍速。问天天梦梦，秋声满岩谷。"}