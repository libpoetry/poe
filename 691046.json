{"id":"691046","title":"初夏口占","dynasty":"明","author":"李云龙","text":"多难频仍漫自伤，兵戈从古致凶荒。此身本合填沟壑，不见前贤卧首阳。乡闾十室九空囷，百里宁辞负米频。菽水未能供一饱，车锥深羡去年贫。数亩荒田岁入微，笔耕不救腹中饥。嗷嗷八口难为计，未过春寒尽典衣。山川涤涤野如焚，几处忧惶望作云。富室未须欣独饱，盖藏难献犬羊群。拂衣归卧白云庐，牛角前头挂汉书。欲向田园谋食力，岂能枵腹事耕锄。空囊羞涩莫为欢，漫道明霞高可餐。却羡当年杜工部，犹然留得一钱看。痴儿索饭妇无裈，支枕翛然自闭门。不是安贫学高士，谁能推食与王孙。萧然瓮牖与绳枢，曳屣高歌乐不殊。栗里先生知此意，行行那复为饥驱。南薰吹雨到寒窗，一洗妖氛复旧邦。却叹沟中诸饿莩，枯鱼不及待西江。东征士女慰来苏，大度神功与祖符。引领王师徒望雨，好将何物备箪壶。"}