{"id":"726319","title":"从军行","dynasty":"南北朝","author":"戴皓","text":"长安夜刺闺，胡骑白铜鞮。诏书发陇右，召募取关西。剑悬三尺鞘，铠累七重犀。督军鸣战鼓，巡夜数更鞞。侵星出柳塞，际晚入榆溪。秦泾含药鸩，晋火逐飞鸡。通泉开地道，望敌竖云梯。阴山日不暮，长城风自凄。弓寒折锦鞬，马冻滑斜蹄。燕旗竿上脆，羌笛管中嘶。登山试下赵，凭轼且平齐。当今函谷上，唯用一丸泥。"}