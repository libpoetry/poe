{"id":"1125235","title":"诉衷情令","dynasty":"宋","author":"晁端礼","text":"红窗小艇雨馀天。李郭未神仙。片时蓬底幽梦，即是五湖船。追往事，惜流年。恨风烟。向人依旧，两行垂杨，一片新蝉。吴宫绝艳楚宫腰。怯挂紫檀槽。纤纤玉笋轻捻，莺语弄春娇。松钿带，亸金翘。暗香飘。红牙拍碎，绛蜡烧残，月淡天高。金盆水冷又重煨。不肯傍妆台。从教髻鬟松慢，斜亸卷云钗。莲步稳，黛眉开。后园回。手挼柳带，鬓插梅梢，探得春来。"}