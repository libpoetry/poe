{"id":"810433","title":"织图二十三首 浴蚕","dynasty":"清","author":"胤禛","text":"门多杨柳风，溪涨桃花水。村酒酝羊羔，春闺浴蚕子。纤纤弄翠盆，戢戢蠕香纸。雪茧与冰丝，妇功从此始。百舌鸟初鸣，再眠蚕在箔。陌桑青已柔，堤草绿犹弱。正宜旭日和，惟恐春寒作。妇忙儿不知，枣栗频啼索。春见拂帘栊，春露繁桑柘。绕箔理三眠，烧灯绕五夜。大姑席未安，小姑梳弗暇。喔喔唱邻鸡，提筐邀比舍。今春寒暖匀，南陌条桑好。箔上叶忧稀，枝头采戒早。不知春几多，但觉蚕欲老。阿谁红粉妆，寻芳踏堤草。生熟乃有时，老嫩莫纷糅。恐烦姑与嫜，服劳夜继昼。松火发瓦盆，星芒射阶溜。次第了架头，匆忙顾童幼。新燕掠风轻，新蚕偕日长。分箔天气暄，食叶雨声响。少妇采林间，倦归歇陌上。门前桑骚骚，黄云接青壤。清和天气佳，比户采桑急。瀼瀼零露繁，冉冉绿阴湿。高柯学猱升，落葚教儿拾。昨摘满笼归，姑犹嗔不给！东邻催早耕，西舍呼浸谷。花残蜀鸟啼，春老吴蚕熟。蚑蚑鞠雪腰，盈盈皤丝腹。剪草架初齐，女郎看上簇。温扇花信风，寒酝麦秋雨。葭帘张蟹舍，松盆暖蚕户。香生雪茧明，光吐银丝缕。门忌少人踪，语燕喧衡宇。前月浴新蚕，今月摘新茧。浴蚕柳叶纤，摘茧柳绵卷。膏沐曾未施，风光觉潜转。邻曲慰劳来，欢情一共展。倾筐香雪明，择茧檐日上。大半作丝纶，三分充绵纩。嘱妪理从容，择惯知瘠壮。所虑梅雨过，插秧趁溪涨。挽袖解长裙，香汗湿红颊。农事委良人，蚕功独在妾。层层下簇完，劳劳窖茧接。作苦感天公，冰雪满箱箧。烟流矮屋青，水汲前溪洁。掉车若卷风，映釜如翻雪。丝头入手长，左右旋转忙。轧轧听交响，行人闻茧香。邻始通往来，暂时解忙促。出茧影翩翩，翅光腻粉沃。秧苗已抽青，桑叶再见绿。送蛾须水边，流传笑农俗。丰祀报先蚕，洒庭伫来格。酾酒注樽罍，献丝当圭璧。堂下趋妻孥，堂上拜主伯。神惠乞来年，盈箱赐倍获。盈盈纬车妇，荆布事素朴。丝丝理到头，的的出新濯。心忙不遑食，腕倦何曾觉。忽听归鸦啼，斜阳挂屋角。一梭复一梭，频掷青灯侧。艳艳机上花，朵朵手中织。娇女眠齁齁，秋虫语唧唧。檐头月渐高，纸窗明晓色。女红亦颇劳，凄然当户叹。灯昏络素丝，篗重困柔腕。纤纤鬓影寒，沉沉夜气半。妾心不敢忙，心忙丝绪乱。昨为篗上丝，今作轴中轻。均匀细分理，珍重相叮咛。君看千万缕，始成丈尺绢。城市纨绔儿，辛苦何尝见！深浅练縓纁，苍黄运巧智。把丝晒柴荆，临风含绮思。焕然五色纷，烂若云霞炽。好语付机工，金梭织锦字。织绢当织长，挽花要挽双。绪繁劳玉腕，梭冷烬银缸。新样胜吴绫，斜文赛蜀锦。成匹落谁家，讵忍栽衾枕！千丝复万丝，成帛良非偶。握尺重含情，欲剪频低首。红分的的桃，青擘柔柔柳。但免舅姑寒，妾单亦何丑。九月届授衣，缝纫难容缓。戋戋逐剪裁，楚楚称长短。刀尺迎风寒，元黄委云满。帝力并天时，农蚕慰饱暖。"}