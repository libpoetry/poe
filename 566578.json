{"id":"566578","title":"昨见","dynasty":"明","author":"徐渭","text":"昨见食偶者，析偶以为薪。零星椎股脾，寸尺移居臀。心胸本无有，斧亦集其垠。辟彼偃师工，立剖瞬者身。彼偃师者析，庸以免其嗔。免嗔岂得巳，为薪岂无榛。何忘食女德，辛苦二十春。食偶者答言，当其为偶辰。我即薪视尔，尔自不我知，我志如此矣。我欲尔也歌，尔即轩厥舐。我欲尔也舞，尔即蹈厥趾。我怒尔唇阖，我笑尔唇启。凡我所控提，尔即如我自。尔自不觉知，昧我蓄薪志。"}