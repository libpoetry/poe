{"id":"1114902","title":"病中二首","dynasty":"宋","author":"李新","text":"虚名毕竟耳边风，梦入巢由事一空。贫窭未能防鬼笑，悲哀端更遇途穷。胡沙十月惊弦雁，水国三年食蓼虫。得似此身无好味，病馀明日即衰翁。林间风气杳无踪，欲遣谁人慰病慵。丐友何颜堪著论，祭拿无泪可沾胸。不知心逐摇摇旆，反为官怜楚楚松。最是少眠多念处，暝鸦残月五更钟。"}