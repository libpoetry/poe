{"id":"502702","title":"为陈必尚题山水图","dynasty":"明","author":"王恭","text":"太常积飞翠，朝夕侵我庐。严公湖上水，色映灵台虚。雁峰屋上三山峭，散帙鸣琴亦高妙。半榻閒云鹤梦醒，一帘初日藤花笑。顾余性癖爱清晖，终日相过尽醉归。几度离家声别调，何时恩许卸朝衣。黄花九月高楼酒，无那明朝又分手。座中应感去年人，马上空攀未霜柳。酌酒看山兴暂同，君家兄弟气如虹。萍踪自愧无南北，聊寄相思水墨中。"}