{"id":"701771","title":"再和答坡山二首","dynasty":"明","author":"黄衷","text":"安乐窝中几许宽，高贤谁不想清欢。玉台风暖曾回席，瑶草春深遂挂冠。伐木相求期岁晚，寻花宁畏犯溪寒。先天玄秘窥应遍，定把盈虚一笑看。此身元称褐袍宽，何物曾堪待所欢。无分东山携紫袖，有时西墅岸缁冠。百年药裹供垂暮，八月莼丝谢早寒。莫倚长林叹摇落，芳华强半带愁看。"}