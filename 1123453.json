{"id":"1123453","title":"缘识 其二十八","dynasty":"宋","author":"赵炅","text":"阮咸初立意，偷得姮娥月。三柱应琴徽，五音更互发。堪听诸调弄，勾锁无休歇。闲暇优游子，顺风吟案揭。时闻宣九奏，凤翅手轮抹。引思何奇妙，广陵散白雪。稀中逢绝艺，解弹能指拨。放纵知狂逸，四弦凭审察。慢来长不断，急则声相轧。春莺虽好语，难将比并说。人心乐乐聚神州，秀丽烟霞胜十洲。细柳高来齐拂岸，飞凫时下傍轻舟。风摇碧浪藏鱼窟，园里朱樱满树头。歌唱新声双揭调，花前别是一般流。揎衫整羽揩金镞，圆月开弓射白鸥。云与山连恒为白，春生夏长莫知秋。三天得路迷仙府，百辟盈衢从冕旒。务本含灵皆自化，和平盛世纵遨游。"}