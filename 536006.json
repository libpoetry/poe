{"id":"536006","title":"长干行","dynasty":"明","author":"王世贞","text":"上客酒莫倾，请听长干行。长干十二高楼，夭矫若飞虹。回飙却檐楣，赤日眩雕甍。楼中何所有，娇女字倾城。五尺明珊瑚，睹者无不惊。姊妹不得骄，父母不敢高声。流盼灼朝霞，缓齿兰芳生。头上金雀钗，一一衔珠珰。腰间琼瑶佩，行步中宫商。鸳鸯生不识，绣出便成双。十五嫁小吏，小吏焦仲卿。三朝上府牍，四夕践府更，府公拮据不得宁。十五休浣期，中厨刺刺宰猪羊。不见小吏还，乃过邯郸倡。邯郸倡，善为蛊，不可方。长干女，守空房。峨峨凤凰桥，焉见飞且鸣。淼淼天河水，指影竟无形。女身既已非，为妇空得名。恒恐容华变，薄命委秋霜。温衾不甘暖，涕泪沾衣裳。"}