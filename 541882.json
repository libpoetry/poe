{"id":"541882","title":"赋得长歌答许左史殿卿兼伤李廉宪于鳞","dynasty":"明","author":"谢榛","text":"梁国仙才许长史，别来神会书千里。书中泪渍尚盈纸，旧交为失沧溟子。眼前勋业逐流水，百年行藏半日诔。足踏天风超騄駬，山岗振裂叫虎兕。要夺精华与骨髓，秋风细咀黄金蕊。正色染心陶令是，石火铁铛煎凤嘴。文辉灵液岂徒耳，海右茫茫联步屣。终童请缨那可恃，伏生传经竟老死。地胜时平磨崖纪，鹊湖清浅映芳芷。丽人桂棹空自舣，伫立亭亭思靡靡。不见马援南征载薏苡，存殁无言净秋水。西署为郎谈义士，鲁连排难宁专美。龙也楠也一梦里，欲达哀情托山鬼。九泉有知长已矣，薄暮下帘独隐几，冥冥莫测造化理。"}