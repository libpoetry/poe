{"id":"843720","title":"赵云石赠诗，即步原韵二首","dynasty":"清末民国初","author":"许南英","text":"旧友相逢赵倚楼，骚坛牛耳冠朋俦！金戈历劫云过眼，铜钵敲诗海尽头。并世卢、王皆后起，齐名李、杜尽清流。与君共话桑沧事，尊酒原来不扫愁！竹溪溪傍旧诗坛，十八年来指一弹。末路谨防随俗转，浮生尚悔了人难。令威化鹤寻华表，子美闻鹃拜石阑。垂老重游桑梓地，未妨惆怅强为欢！"}