{"id":"1121728","title":"新荔枝四绝","dynasty":"宋","author":"范成大","text":"荔浦园林瘴雾中，戎州沽酒擘轻红。五年食指无占处，何意相逢万壑东。海北天西两鬓蓬，闽山犹欠一枝筇。鄞船荔子如新摘，行脚何须更雪峰。甘露凝成一颗冰，露秾冰厚更芳馨。夜凉将到星河下，拟共嫦娥斗月明。趠舶飞来不作难，红尘一骑笑长安。孙郎皱玉无消息，先破潘郎玳瑁盘。"}