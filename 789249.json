{"id":"789249","title":"沁园春 其二 哭云期用高青丘韵","dynasty":"清","author":"王策","text":"畴昔偕君，说剑论文，心真快哉。忆几番觞咏，拍肩花市；有时块垒，对哭荒台。岁月难留，君今去矣，鬼厌人憎剩不才。谁同调，但一身芒刺，两眼氛埃。金兰旧谱封苔。咽泪向、陈根滴草莱。盼九霄笙鹤，君其小驻；百年旦暮，我亦旋来。如或不然，悠悠隔世，后死何时释此哀。银笺字，是风流手迹，那忍重开。"}