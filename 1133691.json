{"id":"1133691","title":"赠张叔元镇帅","dynasty":"宋末元初","author":"方凤","text":"越东佳气郁巃嵷，捉鼻馨名久识公。结发蚤看翔艺苑，濡毫频见属诗筒。弃书忽学万人敌，秉钺尤誇一世雄。拔距三千堪敌忾，歌钟二八陋和戎。长驱誓捣燕幽北，大纛旋移浦汭东。重巩河山襄帝力，时垂竹帛励臣忠。东南半壁腾王气，杞梓全材恃将功。鹅鸭几惊消玉垒，熊罴屡奋壮金墉。玺书褒锡恩原厚，节钺招绥德愈隆。群策更能延俊彦，众讴先已遍旄童。深仁共颂绵瓜瓞，伟绩还期勒华嵩。"}