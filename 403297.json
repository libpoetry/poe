{"id":"403297","title":"高阳台 午枕方酣，花帘影艳，延赏至再，赋此","dynasty":"近现代末当代初","author":"赵尊岳","text":"蒂绊迎暄，枝纠炫井，脂光误引游蜂。六扇窗低，碧纱髣髴春浓。细呵蕊子痕痕掐，缓须臾涨腻流红。侍灵犀，轻点檀心，缬眼惺忪。无端镜槛留仙迹，算不曾辜负，廿四番风。映带双鸾，坡陀细草蒙茸。偏教解语无多语，两三声佩响玲珑。待来宵蜜炬高烧，绣幕重逢。"}