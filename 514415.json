{"id":"514415","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意 其六","dynasty":"明","author":"程敏政","text":"移席东园就看花，花前起坐即喧哗。却因送别成嘉集，不用寻芳感物华。渐有绿阴看系马，岂无银汉待乘槎。共君秉烛须今夕，最喜西邻酒易赊。"}