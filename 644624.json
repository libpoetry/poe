{"id":"644624","title":"过宁陵县学","dynasty":"明","author":"方孝孺","text":"师道古所重，义与君父同。自从东汉来，节行著高风。系理或诉冤，死请代以躬。收葬与抚孤，恳恻贯苍穹。圣贤垂大法，勉孝兼劝忠。岂闻讼其师，挤寘囹圄中。执宪者何心，此辈忍见容。不惟紊人纪，实斁上帝衷。至理有相关，斯乃教化宗。扶持罔失坠，允藉参赞功。末俗日悍骄，童稚忘敬恭。滔滔未有艾，??安所从。我行闻怪事，窃叹徒伤恫。谁操黜陟柄，幸为惩顽凶。"}