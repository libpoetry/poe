{"id":"705379","title":"村游晚归感怀","dynasty":"明末清初","author":"李开先","text":"青山衔半日，别去莫淹留。烟敛孤村晚，芦残两岸秋。僧归山后寺，人倚夕阳楼。篱菊寒犹艳，邻牛夜不收。傒奴为候吏，驽骑胜鸣驺。世态如云变，年光逐水流。塞翁非失马，庄叟叹牺牛。横笛吹新恨，寒砧捣旧愁。食场驹皎皎，在野鹿呦呦。谤以虚名起，官因愚直休。心长驰北阙，衰不梦东周。日损潘郎貌，霜凋季子裘。诗惭何水部，狂学白江州。鸿宝终须献，明珠且莫投。山精何处采，石髓杳难求。无论朝中客，闲人亦白头。"}