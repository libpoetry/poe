{"id":"97350","title":"送张王臣·邂逅高标识","dynasty":"宋代","author":"赵蕃","text":"邂逅高标识，漂流仁里依。君为鄂渚去，我亦鼎州归。风月情何已，江湖便苦稀。政嗟书莫数，忽喜麈重挥。论事多惊俗，谈诗每造微。方能以文会，遽复揽征衣。常伯麒麟像，词垣鸑鷟飞。官今况京秩，名且达天扉。天马当云路，沙鸥合钓矶。无庸问车笠，要不负覉鞿。"}