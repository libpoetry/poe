{"id":"1112902","title":"和仲弥性烟霏佳句兼简贰车","dynasty":"宋","author":"张孝祥","text":"收敛经纶寄一麾，戏分风月与烟霏。醉馀綵笔三千首，老去苍官四十围。露菊漙秋催落帽，蜡花摧夜照更衣。登临纵好难留滞，白发双亲待汝归。引手星辰逼太微，荡胸云物散空霏。莫山好处青成案，秋月明时雪打围。竹洗佳人千点泪，荷翻仙子六铢衣。西岩定有渔翁宿，障雨拦风不肯归。"}