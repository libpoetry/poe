{"id":"222450","title":"壬申老人生旦","dynasty":"宋代","author":"陈文蔚","text":"两岁霜风吹客袍，亲庭礼阙拜香醪。今日升堂祝亲寿，亲寿愿化南山高。古来人生七十稀，吾亲八十脸如桃。但得岁月无穷极，从教两鬓添霜毛。闲中花竹自娱戏，日课诗礼勉儿曹。随分家风尝礼法，何心与世争雄豪。自古作善天所佑，赋与庞眉并寿条。不须神仙授秘诀，已何柱石常坚牢。年年新酿此时熟，真珠滴红听小槽。"}