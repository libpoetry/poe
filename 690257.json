{"id":"690257","title":"过念涯营","dynasty":"明","author":"张岳","text":"虎落周遭拥晓云，当年万马谁空群。共传羌虏湟中策，不数楼船海上军。夜柝声严鱼丽阵，黄幡影动驺虞纹。一从夷叟投关后，芳草依然映夕曛。风云蛇鸟指挥新，犊剑牛刀语入神。杀气成虹翻作雨，溪姿含雾远迷津。地荒少值桑麻长，路滑还忧风雨频。满眼黄蒿半狐兔，济时真负百年身。"}