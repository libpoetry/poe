{"id":"904959","title":"水调歌头 其二 过桐江，经严濑，慨然有感。予方力丐宫祠，有终焉之志，因和致道水调歌头，呈子我、行简","dynasty":"宋","author":"李光","text":"兵气暗吴楚，江汉久凄凉。当年俊杰安在，酌酒酹严光。南顾豺狼吞噬，北望中原板荡，矫首讯穹苍。归去谢宾友，客路饱风霜。闭柴扉，窥千载，考三皇。兰亭胜处，依旧流水绕修篁。傍有湖光千顷，时泛扁舟一叶，啸傲水云乡。寄语骑鲸客，何事返南荒。"}