{"id":"957133","title":"重送伯卿","dynasty":"宋","author":"范成大","text":"雪花来无时，入春遂三作。冰柱冻不解，去地才一握。东风畏奇寒，未敢破梅萼。已僵员峤蚕，那问纥干雀。万径无行踪，扣户惊剥啄。故人竹叶舟，岁晚梦漂泊。自云饥所驱，岂不念丘壑。经谊金华省，文采石渠阁。平生百未试，墨绶嚇猿鹤。取舍一熊掌，得丧两蜗角。不嫌干进钝，俯仰无愧怍。低回簿书丛，万卷无处著。惜哉小举袖，负此不龟药。颇闻江皋县，讼简民气乐。政成松竹林，诂训缉家学。乃翁力菑畬，待子收播穫。三年此书出，众说眇萤爝。持归许窥观，慰我久离索。今朝云泼墨，霰雨纵横落。樯竿挽不住，帆峭北风恶。难忘昆弟语，易散清夜酌。匆匆别知赋，掩涕倚郛郭。"}