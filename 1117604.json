{"id":"1117604","title":"兴龙节口号","dynasty":"宋","author":"陆佃","text":"祥云好色近蓬莱，列辟称觞广殿开。乐奏九成丹凤降，香焚百和玉龙来。三农腊雪方呈瑞，万国春风已暗回。共祝圣君千万寿，年年长奉白云杯。兴龙嘉节会簪缨，步武跄跄鹭集庭。拜笏竞从花外见，仙歌疑是梦中听。升平圣世真难遇，醉饱君恩敢独醒。同望阙庭称万寿，庆云中见老人星。"}