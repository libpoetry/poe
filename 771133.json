{"id":"771133","title":"解语花二首 其二","dynasty":"清","author":"蒋敦复","text":"鹃红叫月，蝶翠沈烟，黄昏绣帘寂寂。晕颊微涡，似菱华、孤影晚妆犹湿。银屏浅约，微点染、胭脂冷色。铸就相思金滴滴，燕子偏衔得。佳人空掩素面，罗袖薄寒，春去怕端的。暮雨潇潇，问天公、怎忍海棠狼藉。华年锦瑟。啼老绿杨莺思窄。玉箸替、垂风露下，偷背兰釭立。"}