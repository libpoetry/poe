{"id":"949818","title":"喜晴","dynasty":"宋","author":"周弼","text":"久客无别望，出门惟快晴。茅店局促卧，村静不打更。淅沥渐有间，四檐稍收声。俯身问僮仆，贪睡语辄惊。耳边嘈囋动，邻房先戒行。拂拭弄包裹，人健脚亦轻。溪舂黄粮响，窗扫巨竹倾。山路少泥土，意想砂砾平。舍梦弃衾枕，披衣散纵横。屈指计道里，陡觉神思清。菜老复命煮，小鲜岂足烹。旅饭任粗粝，苞苴且难成。值雨及雷雹，一阻三宿程。南北互有适，后先何必争。东方晓色至，隐隐天渐明。分手出门去，相引行水坑。"}