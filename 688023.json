{"id":"688023","title":"题刘让夫明府行乐图十二","dynasty":"明","author":"成鹫","text":"错节盘根任所天，大行山顶静鸣弦。无端谱作思亲操，纵有南薰也冷然。解得官钱赎官树，换将官服拜官松。他年化作甘棠去，留取春郊绿荫浓。智人应不比狐疑，独立寒凘欲解时。笑与水冰相对语，三人清白总相知。相随琴鹤上轻车，满载清风万卷书。野鸟亦知天路远，飞鸣三嗅劝归与。臣心百折类抽丝，欲写丹心退食时。那得朝廊千万丈，代将牙笏为书思。青莲老子心胆怯，会么居士太饶舌。不难不易在当人，剑门劈破乾坤裂。舞干七日苗民格，何以文翁化蜀时。月下群苗自歌舞，抱关檄文也相宜。为蚓为蜩原一体，饮泉饮露也同清。腹中岂有不平事，飞出枝头咽一声。曾笑贫儿誇暴富，又怜老姥作贫婆。提筐植杖沿街乞，餍足墦间不较多。仓颉未生先有字，包羲才画已无书。瓜园共看如意帖，借问三?如不如。选官须近圣人边，选佛直到然灯前。选石全凭方寸地，清风两袖米家颠。尺幅波涛万里思，坳堂杯水即天池。凭君开只摩醯眼，看到扶桑日出时。"}