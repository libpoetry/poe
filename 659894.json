{"id":"659894","title":"咸阳谒周文王武王陵有感","dynasty":"明","author":"张经","text":"文武由来几千载，园陵郁郁南山对。祀典频年石碣开，神功圣德昭如在。秦时寝殿空巍峨。极目萧条青草多。汉代诸陵谁复辨，离离禾黍秋风过。自昔豪华尽黄土。旂常独重周文武。伯气雄图久寂寥，丕承丕显垂终古。炎天使节走红尘，展拜焚香输寸诚。落日伤心数丘陇，东流清渭只无情。"}