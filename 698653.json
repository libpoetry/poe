{"id":"698653","title":"送泉斋先生归省二首","dynasty":"明","author":"夏良胜","text":"江东归梦看云时，两疏陈情总孝思。那更鲈鱼堪作脍，只缘衮职正缫丝。孤帆夜落潮声静，五鼎秋移菽水私。料得北堂非恤纬，手中纫线整朝衣。烛痕长照泪痕乾，恳疏云归系母安。万古纲常元有孝，几人风节肯无官。野云斜度吴江白，山雨初深燕曲寒。须备庙堂前席问，流民蚤入画中看。"}