{"id":"1139148","title":"题分宜谢草庐行卷","dynasty":"宋末元初","author":"陆文圭","text":"袁曹官渡争雌雄，荆州侨寄大耳翁。涕流髀肉消不尽，试与元直游隆中。隆中自有躬耕者，布衣抱膝茅檐下。从容一曲梁甫吟，不觉将军三枉驾。室中屏人才数语，跨荆包益成鼎峙。南阳陌上龙出云，永安宫中鱼得水。古今成败真邮传，英杰千年不一见。识拔端由品藻公，位置无嫌草茅贱。山中谢客江烟昏，谁携行卷到柴门。手披康乐草庐赋，知是兰庭佳子孙。春塘柳禽成昨梦，炎兴相业更谁论。洞庭三江风浪奔，鲸鱼出没相吐吞。何为四方归来些，山堂鹤怨能移文。"}