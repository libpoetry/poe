{"id":"1099461","title":"登豫章城感怀","dynasty":"宋","author":"严羽","text":"忧来不自得，登城望高天。寒云四面起，朔气下长川。脱剑且却座，君知心惘然。奈何平生志，郁抑江湖閒。凛凛秋风来，茫茫落日晚。长忧生白发，沈想忘朝饭。向来经济士，本自碌碌人。萧曹刀笔吏，樊灌市井臣。徒步取勋业，汉道为光新。我今何为者，飘飘去乡国。狂歌豫章城，醉卧风江碧。但取英雄笑，终惭倜傥生。名当以德载，事耻因人成。独酌还独酌，哀歌还寂寞。安得淩风翰，为君拂寥邈。"}