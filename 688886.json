{"id":"688886","title":"丁丑生日二首","dynasty":"明","author":"何吾驺","text":"尘世悠悠叹聚沤，道人珍重此身留。尚存一息脩千劫，未论长生到十洲。晓沐篆烟随境寂，午趺禅诵爱林幽。只饶一著凭先手，急水滩头渡小舟。揽镜频看昼掩关，岁华几许度秋颜。人生遇合大都尔，半世勋名复梦间。玉露微微滋海树，蟾光耿耿照河山。青沙白石烟霞骨，且喜祇林佛日閒。"}