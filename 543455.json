{"id":"543455","title":"始出西直门策蹇行堤上四十里暮抵碧云禅寺宿颙上人方丈中","dynasty":"明","author":"胡应麟","text":"尘氛翳京洛，客子悲途穷。芒鞋出西郊，陡觉万虑空。垂杨四十里，长堤跨游龙。蹇驴负破帽，泠然若乘风。平湖漾明镜，匝岸纷芙蓉。源穷见大陆，平野罗千松。环青障冥漠，积翠摩穹窿。嵯峨众山顶，忽睹金银宫。碧云际天出，气势何其雄。栏杆冒白日，栋宇凌秋空。飞泉绕重砌，漱玉声玲珑。浮云出深涧，映树明遥峰。山厨积古雪，石梁卧长虹。始知五浊界，咫尺蓬莱通。吾将结茅屋，一杖时过从。徘徊不成梦，静夜闻微钟。"}