{"id":"226884","title":"八声甘州·恨公来较晚","dynasty":"宋代","author":"何梦桂","text":"恨公来较晚，早归朝、骢马去难留。是朱轮华毂，联珪叠组，家世公侯。今在玉堂深处，借重护偏州。好把青毡拂，奕世勋猷。明日东津归路，正梅花霜暧，春上枝头。看连旗列鼓，送客下江楼。对云山、千年不老，向楼前、阅尽几行舟。留名在，严陵滩下，日夜东流。"}