{"id":"698546","title":"赠山阴陈千户病卧毗陵三首","dynasty":"明","author":"唐顺之","text":"问子来何处，云从剡水阴。越吟多病客，吴语故乡心。尺牍人争羡，一言余所钦。由来绝弦意，今日为知音。到处能惊座，知君是姓陈。小言工作赋，大隐不违亲。倒箧酬寒士，投书绝贵人。吾将从汝去，共醉若耶春。高牙将门子，何事老蓬蒿。坦荡从吾好，浮沉任所遭。行穷五名岳，家住一渔舠。尚觉雄心在，逢人脱宝刀。"}