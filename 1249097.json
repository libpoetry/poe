{"id":"1249097","title":"义兵行","dynasty":"元末明初","author":"华幼武","text":"风萧萧，雨凄凄，义兵起程行路迷。腰刀手枪耀光辉，青衫白帽行队齐。问渠远行将何之，官司召募征江西。妻儿父母夹道啼，我今与汝生别离。生别离，不得已，在家出征同一死。麦禾满田穗将结，皇天淫雨无时歇。去年秋旱号饥寒，今年夏麦不得餐。幸逢此地无争战，供给军需民力乾。生为浙西农，死为江西卒。回首语妻儿，何处收吾骨。率土皆王民，安敢辞苦役。但愧扶犁手，畴能用矛戟。愿得将相俱贤才，扫除盗贼无纤埃。义兵归来旧田里，卖刀买牛复生理。"}