{"id":"901123","title":"曾希曾见示近作赋此赠之","dynasty":"宋","author":"张埴","text":"孔门言志二三子，当初独取点而已。圣人非弃由与求，乐在春风咏沂水。此意简短几千年，谁欤鼓瑟声其传。彼其人斯掉冷语，虽在南丰犹不然。乾坤清气宁有已，一日苍山生浪翠。玉局仙人喜又悲，云妍月秀无停髓，瓣香在天老英灵。为公少吐气，云来此山青。西山百年白樵户，邮筒剥剥溪扉午。其发何从六一乡，彼美人兮时十五。更二十五又外堂，小美不识西江路。何当刻日牢为期，青葱华裾短褐衣。颠倒底里入推激，蜜柱见跋更迟迟。吟魄隔泉应破碎，本色终然是家世。明日采风闻九陛，身曳锦袍长到地，此时南丰大吐气。吾将拟之三语曰，后苍山，无事莫与俗人言。"}