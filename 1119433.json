{"id":"1119433","title":"偕章宰劝农房山","dynasty":"宋","author":"陈造","text":"登临一拟豁心胸，著我松窗竹屋中。宛是官曹缚雕虎，不容尘眼到飞鸿。绵延天际应平碧，孤负林梢抹嫩红。俛仰去年舒啸地，解衣聊复近熏笼。檐外云深雨合围，此行不叹始谋非。对君便是苏端过，把酒曾无御叔讥。红湿烟郊思散策，寒欺病骨旋添衣。了知未尽山阴兴，共作冲泥傍险归。"}