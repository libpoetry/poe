{"id":"419916","title":"扫花游 谢敬之同年约今秋揽浣花草堂之胜，沮乱不来，寄此调之","dynasty":"近现代","author":"邓潜","text":"两边梦别，似乱叶纷飞，被风吹堕。绣裙试么。怕檀郎影瘦，瘦还如我。忖煖量寒，那得心头放过。尽摊破。听纱唱浣溪，谁与相和。归信秋准可。怎软语诓人，又占花朵。翠楼久坐。望孤帆远影，是他真个。谢客吟秋，竟息山居未妥。压衾卧。战窗蕉、雨声声大。"}