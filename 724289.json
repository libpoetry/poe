{"id":"724289","title":"拟行路难十八首 其十二","dynasty":"南北朝","author":"鲍照","text":"今年阳初花满林，明年冬末雪盈岑。推移代谢纷交转，我君边戍独稽沈。执袂分别已三载，迩来寂淹无分音。朝悲惨惨遂成滴，暮思绕绕最伤心。膏沐芳馀久不御，蓬首乱鬖不设簪。徒飞轻埃舞空帷，粉筐黛器靡复遗。自生留世苦不幸，心中惕惕恒怀悲。"}