{"id":"1132293","title":"次肩吾庆生日韵","dynasty":"宋","author":"魏了翁","text":"男儿生世果何事，卜士诗之闾史书。内美元非私正则，天彝岂但付胥馀。滔滔大化亘千古，职职群生同一初。此事年来才信得，从前浪走只成疏。我友忧时发满梳，殷勤勉我用诗书。情知分义如何废，可使才能自有馀。气血渐衰多病后，创夷转甚数年初。梦魂惯识归来趣，长傍山椒撷稻疏。"}