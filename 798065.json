{"id":"798065","title":"齐天乐  暮春风雨","dynasty":"清","author":"陈维崧","text":"小楼昨夜东风到，吹落满园空翠。时有茶烟，绝无人影，好个他乡天气。凄凉欲死。见燕剪平芜，柳拖春水。暗省从前，如尘似梦最难记。当年曲院寒食，饧香花更暖，许多情事。金斗犹温，玉钗还响，已送愁人到此。也思宽慰。奈把酒听歌，几番不是。暮雨潇潇，记吴娘曲子。"}