{"id":"678761","title":"赋得梅林送欧阳广哲之河南佥宪","dynasty":"明","author":"陈枨","text":"浮光梅林今有无，崇冈复磴尚萦纡。长淮襟带列巨屏，蚌港控扼称名区。何年此地花千树，万斛飘香岁将暮。雪暗浑疑庾岭巅，月明却讶罗浮路。托根曾是老风霜，名表山中岁月长。中州形胜推岩邑，颍蔡河山接近疆。柏台宪节搴帷日，弦词洋洋蔼千室。铁石无遗作赋材，甄陶好采调羹实。况君文采当代奇，登高吊古应能诗。公馀驿使如相遇，寄我烦君折一枝。"}