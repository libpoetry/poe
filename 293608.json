{"id":"293608","title":"南唐官砚歌","dynasty":"清代","author":"翁树培","text":"百六十字辉星躔，永叔所得原叔传。我从皇祐溯保大，后先俯仰已百年。宋兴百年盛文治，龙图学士登集贤。搜碑手题《集古录》，传信新订薛史编。夷陵舟中伴行笈，玉堂儤直供丹铅。回思初得二十载，双桂楼下屏风前。牡丹姚魏谱京洛，鸲鹆眼晕摹方圆。公时南京作留守，此砚先已来应天，沈湮弃置忽显豁，押尾小印精雕镌。升平回首忆畴昔，江南野老词凄然。自言幼时尝及见，金陵旧有负郭田。先朝元宗重文史，缥缃器具能精妍。承明石渠富珍秘，廷圭之墨澄心笺。是时歙州置砚务，饩廪月给唐国钱。龙尾山头斸苍骨，罗纹坑底淘清泉。尚方岁取有程课，箕裘世业弥精专。溪流渐湮山脉断，沧桑变后岁月迁。摩挲此砚三叹息，无端枨触增流连。一代繁华说江左，万古灵秀钟山川。李少微名漫题记，谢景山瓦曾周旋。"}