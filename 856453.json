{"id":"856453","title":"赠坚上人","dynasty":"宋","author":"王之道","text":"岷峨何处在目前，恍惚万里惟心田。道人遐想对缣素，毫端亹亹生云烟。不烦扪参更历井，坐见紫翠摩苍天。崔嵬绝顶明积雪，崎岖幽涧萦流泉。当时神禹导江处，随山刊木知何年。竹斋言语妙天下，山情水思何绵绵。想当落笔快挥扫，精神如到岷峨巅。师诚乞诗我丐画，不然无用徒相煎。"}