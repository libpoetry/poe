{"id":"308175","title":"水龙吟·题稼轩词。即用集中登建康赏心亭韵","dynasty":"现代","author":"赵熙","text":"风吹太古秋声，手扪星斗行天际。荒荒下界，齐州九点，万山如髻。元晦论交，叠山请谥，齐名苏子。有龟堂诗骨，龙川文笔，唾壶响，铁如意。志取长鲸为鲙，问中原、虏尘消未。苍天老矣，赵家宫殿，钱塘王气。小试滁湘，可怜王蔺，谤书忘此。逗丛编夜雨，天惊石破，化黄河泪。"}