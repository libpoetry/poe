{"id":"695289","title":"赠周仲鸣进士四首","dynasty":"明","author":"林光","text":"岁晏相看古睦州，金兰气味几人投。情深杯酒阳初复，兴寄乌龙迹更留。浮世未誇新甲第，春陵元有旧箕裘。知君雅志存经济，百尺竿头进未休。契合斯文共九州，偶来山阁话深投。境非真见醒如梦，形到忘来去复留。蟹熟更浇娘子酒，官贫须典木绵裘。赠君却有无穷意，坐对乌龙咏未休。驰逐尘氛十二州，何如良话几宵投。可人佳境终难写，过眼韶光去不留。庭草共沾谁雨露，江山清重汉羊裘。浮生老觉知心少，三复留君话未休。斯文曾未识荆州，多少明珠惜暗投。画舫莫随流水去，白云多被好山留。扫除俗虑新茅笔，披过寒冬老布裘。未了乾坤男子事，几宜担负几宜休。"}