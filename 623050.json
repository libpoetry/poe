{"id":"623050","title":"附西凉三主南凉三主北凉二主附段业","dynasty":"明","author":"郭之奇","text":"九州名域夷污七，五岳神山狄秽三。此言百代留孤愤，召陵城濮岂徒谈。何事燉煌空守兔，亦缘西地久如蚕。十郡三河仍左衽，子歆一蹶委前担。南北二凉皆丑类，乘时蹈隙逞饕贪。秃发犹知崇友让，奇才英器表凉南。造时不竞归乞伏，虎台兄妹未全憨。沮渠阴狡真无二，杀兄残主遂耽耽。身安牖下诚多倖，女妾男臣心自甘。天道应须还旧德，李花随地绕缨簪。中原王气难久散，重关百二启秦函。除凶雪耻人终出，始为千年洗众惭。"}