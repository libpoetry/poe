{"id":"473866","title":"再过刘会卿丧所卜胡姬为尸仍设双俑为侍命伶人奏琵琶而乐之","dynasty":"明","author":"张献翼","text":"昨日经过旧堂宿，今日经过旧堂哭。交情今日尽凋残，草堂自此成幽独。追忆平生颜，宛然在心目。炙鸡絮酒去复来，素车白马情未足。君不见古人祭天亦有尸，迎尸今日迎胡姬。胡姬旧为门下客，曾问今宵是何夕。今日寓其神，栖其魄，笑语若平生，欢宴未终毕。坐上坐，身外身，此时此际相主宾。存殁几时分两地，宾主何曾是两人。谁谓君不起，音容忽凭几。胡姬代君饮，胡姬代君语。谁云君不知，对酒君不辞。谁言君不见，肝肠在颜面。两两为刍灵，侍立何亭亭。不知向秀《思旧赋》，不为庾信《思旧铭》。中郎虎贲意有托，不知为蝴蝶兮为螟蛉。一杯酹先酒，二杯献吾友，三杯且共斟，停云在郊薮。《前缓声》连《后缓声》，《大垂手》兼《小垂手》。一弹遽沉吟，再弹怆已深，三弄犹自可，四奏伤知音。君再生，我未死，相看半死生，何处分悲喜。一声《薤露》杂《吴歈》，一唱《阳关》入《蒿里》。思其人，到其堂，依然其处在，谁谓其人亡？予尝忤流俗，君偏嗜昌歜。今日胡姬为主人，朝云朝露迫我身。不及黄泉也相见，长踏陆土如沉沦。为君歌，为君舞，酒到刘伶坟上土。呜呼！酒到刘伶坟上土。"}