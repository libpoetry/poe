{"id":"1103247","title":"和亲老苍玉洞韵","dynasty":"宋","author":"周密","text":"去郭仅数里，岩关忽深秀。人工莫窥测，天巧自成就。瑶草覆蓬莱，箭砂藏勾漏。如入万宝山，如坐群玉囿。赑屃撑巨鳌，回翔舞飞鹫。肉醉猛虎卧，雷轰懒蛟走。远绝人世尘，静阅古今宙。或若赴壑蛇，或如回顾兽。喷者如鲸呿，?者如龙吼。诡然足变幻，不可穷步骤。土清多芷兰，石瘦少薪槱。松柏森古姿，寒暑不得寇。风静柳新梳，云收山免胄。石镜磨古诗，玉钗泻寒溜。郊原遍红紫，川谷成锦绣。玄猿叫老木，石乳滴嵌窦。寺建开平初，亭创宣和后。客屦踏花香，僧衣卧云绉。碧萝暗雨意，绿阴靓春昼。高吟领景趣，玩物惊节候。晴箔收早蚕，烟蓑正初耨。暇日多胜游，嘉宾从贤守。歌声振林木，妆影摇涟甃。鸟啼觉山静，湍急和云漱。清谭杂觞咏，骑竹喧童幼。乌丝扫奇句，碧筒汲春酎。千里嗟漫浪，一醉成邂逅。莫采西山薇，莫歌南山豆。满泛一盎春，持介百年寿。万壑天籁清，我琴不须奏。"}