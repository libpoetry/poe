{"id":"699560","title":"次方明谦指挥海上筑城韵二首","dynasty":"明","author":"袁凯","text":"城堞遥连北斗斜，岛夷从此识中华。诸侯幕府多春酒，上将歌谣杂暮笳。别去几时还下榻，兴来何日欲乘楂。为报安期头白尽，更烦重觅枣如瓜。旗影翩翩整复斜，中天星月动光华。千群貔虎方屯戍，万里鱼龙听鼓笳。圣主自多开国老，小夷休恃上天槎。却烦上将频思念，时问东门二亩瓜。"}