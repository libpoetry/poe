{"id":"801369","title":"相逢行赠宋六木天","dynasty":"清","author":"陈培脉","text":"一年相逢在辇下，秋雨槐花对僧舍。同时献策不见收，剧饮淋漓共悲咤。一年相逢在济南，拥炉未尽深宵谈。乌啼晓霜催别绪，送君道上鞭羸骖。一年相逢在淮口，我挂征帆方疾走。君时追送骑马来，隔岸遥遥但挥手。淮口一去岁一更，断蓬落叶愁飘零。讵意今宵灯火里，相逢又在曹丘城。人生聚散本难定，暗中有物持其柄。一年一度一相逢，如我与君良足庆。欢游莫道在异乡，寒梅著花春酒香。日日看花共饮酒，从今且得无参商。"}