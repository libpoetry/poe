{"id":"685840","title":"游云台四首","dynasty":"明","author":"卢宁","text":"塞峡连朝雨，登山此日晴。高危偏自在，光景更分明。二水流珠沫，重峦巩玉城。恣游清俗虑，兼得问苍生。胜地多年选，芳春挟伴游。莺歌将绿辔，狐迹净丹丘。峰列少薇座，台乘太乙舟。欲穷穷妙处，明上上清楼。望气入云端，披云得静观。流丹诸界丽，步玉上方寒。香篆拚青鸟，梵箫下紫鸾。呼僮携酒具，随意坐琅玕。礼拜玄皇殿，瞻言太武身。功传威二异，术会授三真。贝叶裁天女，芝盘荐帝臣。梓州储福地，游客好乘春。"}