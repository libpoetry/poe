{"id":"816564","title":"送徐研芙典试四川","dynasty":"清","author":"曾广钧","text":"鱼凫创国青天外，金马祠神绛节高。旧德文翁曾化俗，故人瞿鹊尚持牦。三年建礼欢娱并，连日东门饯送劳。同会霓裳尽高梱，羡君真梦赫连刀。经刊石室门前石，诗和琴台日暮琴。荐士当求周叔布，策边宜问异牟寻。去铭剑阁镌天络，行过江州买堕林。一舸樵风趁休沐，画眉人近若溪深。共道神京宦游地，谁知平子乐归田。芳兰服艾将同老，病木文虫各有天。似尔华年荆玉艳，照人奇采夜珠圆。平生自有茫茫感，不是青袍灞浐篇。"}