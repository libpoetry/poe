{"id":"712055","title":"李苍水司训长乐以罗浮蝶茧数双及茧布见寄云布即蝶茧所成翼日蝶出茧中五色纷翍玩对之间因成一律寄谢其意","dynasty":"明末清初","author":"陈恭尹","text":"仙遗衣化罗浮蝶，蝶化山蚕复作衣。栩栩未离庄叟梦，丝丝还上玉人机。质无绮丽宜于隐，生有文章不愧飞。多谢良朋远相寄，东方蝉蜕亦依希。"}