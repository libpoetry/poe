{"id":"1107502","title":"黄菊二十首","dynasty":"宋","author":"史铸","text":"黄花漠漠弄秋晖，伫立阶前香在衣。正色逢人何太晚，衰翁相对惜芬菲。白露黄花自绕篱，幽香深谢好风吹。陶公没后无知己，岁岁花开知为谁。绕篱黄菊自开花，开日仍逢小雨斜。自得金行真正色，肯参红紫斗纷华。金英寂寞为谁开，底许清香鼻观来。篱下先生时得醉，馀风千载出尘埃。满园佳菊郁金黄，寿质清癯独傲霜。且喜年年作花主，依然相伴向秋光。五行正气产黄花，不在诗家即酒家。诗笔酒杯俱有味，亦同元亮旧生涯。满地黄花得意秋，移来庭槛助清幽。自缘禀性天生异，不与繁华混一流。篱边黄菊为谁开，转忆陶潜归去来。插了满头仍渍酒，且谋欢洽玉山颓。倚风黄菊绕疏篱，自有清香处处知。今日王孙好收采，浊醪霜蟹正堪持。金蕊繁开晓更清，薄霜浓露倍多情。归田谁是渊明兴，独绕东篱万事轻。丛菊疏疏著短篱，重阳前后始盈枝。托根占得中央色，不比凡花儿女姿。自有渊明方有菊，因人千古得嘉名。一年好处君须记，翠叶金华刮眼明。东篱黄菊为谁香，不学群葩附艳阳。直待素秋霜色里，自甘深处作孤芳。香雾霏霏欲噀人，黄花又是一番新。陶家旧已开三径，直到如今迹未陈。满眼黄花慰素贫，年年结侣采花频。要收节物归觞咏，只许閒人作主人。菊花天气近新霜，节近花须满意黄。陶令篱边常留宿，朝来满把得幽香。东篱九日富黄花，节物惊心祇自嗟。尽日馨香留我醉，银瓶索酒不须赊。斜照明明射竹篱，黄花能与岁寒期。人疑五柳先生宅，消得携觞与赋诗。黄花弄色近重阳，风拆霜苞细细香。似与幽人为醉地，随晴随雨一传觞。可意黄花是处开，芝兰风味合相陪。应须学取陶彭泽，左把花枝右把杯。"}