{"id":"1105699","title":"二月望日欲劳农于弁山会风雨作遂出南门因登岘山观洼尊访五花亭遗迹晚霁游何山观读书堂薄暮而还","dynasty":"宋","author":"王十朋","text":"卞山龙欲阻吾行，怪雨盲风不肯晴。但得出郊脩故事，此中亦可劝深耕。天遣吾来此劳农，要令遗躅访颜公。虽无二十四宾客，诗酒略追前辈风。久欲归耕竟未归，又吟苕霅劝农诗。流钱腐粟惭无术，稼穑艰难或稍知。"}