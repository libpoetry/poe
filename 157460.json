{"id":"157460","title":"六月十四夜久雨新霁见月极佳坐观万堂中收拾","dynasty":"宋代","author":"舒岳祥","text":"久雨新霁如发蒙，嫩月出海来屋东。开轩静听百虫语，清光入沼翻帘栊。白日劳劳生万事，不如淡月含冥蒙。收心展体且高枕，合眼不管东方红。我缘居贫得清省，晏起一粥黄昏钟。更深一顿白汤饼，坐送落月沉西峰。眼昏灯下不看字，与书相忘如不逢。渐收少年辟谷效，养取眼力成方瞳。处寿此法颇简易，有能修之神气弃。临役多忧刘正仲，少忍一月毋匆匆。"}