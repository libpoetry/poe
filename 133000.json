{"id":"133000","title":"贺杨枢密新建贡院三十韵","dynasty":"宋代","author":"项安世","text":"楚囿七泽荒南云，三江五湖同吐吞。杞梓橘柚杶干柏，芷蓠椒桂蘼兰荪。天英地灵聚为人，魁壘诡异难具论。屈原离骚二十五，句句字字皆瑶琨。六朝弼亮胡伯始，学士登瀛刘季孙。恭惟火德据天统，翼轸正值鹑贲贲。质肃声名海山动，谏义才气淮湖奔。日中则昃固其理，城复于隍吁忍言。生聚教训五十载，言无萌学今轮辕。尧汤立贤扁天下，九重科诏如春温。州家不辨一椽屋，往往盛之给孤园。鹄袍竹笥合羞死，况欲开口人其髠。关西夫子杨伯起，后身把钺来西门。荆棘之薮瓦砾场，一日汗礎千猊蹲。翼飞革棘不可床，铁画怒起翔鸾鵷。日者稽山始开辟，已有大策当临轩。吾州故事有元祐，追配讵肯惭东藩。晚生科第愧前辙，考室误使当罍樽。向来气習今未已，犹梦裹饭趋晨阍。一官却恨大早计，不得掉鞅骖鹏鹍。明年珍产入包贡，琳琅璀磊堆金盆。蓬莱弱水三十万，借以鼓吹看横骞。吾侪小人科举士，一朝出守忘其源。台池崇深学校废，况此贔屭楹梁尊。第言三岁始一用，缓而不切非所敦。偷安幸不目前急，事至踧躩如惊猿。先生闲暇窥远略，如以大手开中原。为先之地待其至，虽有万事无由繁。绣裳天上傥归去，愿广此意扶乾坤。诸生脚迹不足道，大庇四海安元元。"}