{"id":"1235488","title":"题刘养直南山书院三首","dynasty":"元","author":"刘鹗","text":"结屋南山下，贮书书屋中。愿将贻子孙，百岁相终穷。万事罕成算，人生等飞蓬。渐与桑梓远，而与梅花同。永言作汤沐，说梦时相逢。种鱼亦有池，艺蔬亦有圃。胡为轻弃之？遽忍去乡故。人情薄如云，时政猛于虎。可怜伏腊供，粗足了官府。终然不能忘，时复怀故土。故土尚可怀，孤云绕坟墓。胸中饱藏书，随地皆可屋。适意即为好，何必重乡曲？岭南多梅花，亦足慰幽独。既免怀土讥，乔迁岂非福？异时须昌刘，从君著芳族。"}