{"id":"954201","title":"偶书","dynasty":"宋","author":"欧阳修","text":"吾见陶靖节，爱酒又爱闲。二者人所欲，不问愚与贤。柰何古今人，遂此乐尤难。饮酒或时有，得闲何鲜焉。浮屠老子流，营营盈市廛。二物尚如比，仕宦不待言。官高责愈重，禄厚足忧患。暂息不可得，况欲闲长年。少壮务贪得，锐意力争前。老来难勉强，思此但长叹。决计不宜晚，归耕颍尾田。"}