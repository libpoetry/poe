{"id":"706478","title":"效柏梁体寿王恺六","dynasty":"明末清初","author":"王夫之","text":"铁墙拗头绿凤栖，就君踏花蹂香泥。君今僦宇当湘西，阳禽回翼空悽迷。人生即久如蹑梯，骎骎不舍相攀携。我旬过五君始跻，欲呼苍天问端倪。谁为龙翁配虎妻，活汞煎之如婴啼。东兔藏金西木鸡，战酣四壁休鼓鼙。得之圜中一刀圭，与君分吞如糖䬾。倒骑白卫驰丹霓，俯听蟪蛄声益低。长笑尔曹延蝤蛴，睨高欲就终无稽。我摘月华沁心脐，君胸洞开消日镌。斫麟为脯尧非臡，团星作饼甘露醯。命鸾歌啭如黄鹂，羿妻婉娈出金闺。疑贞疑谑相嘲诋，然后与君归湘溪。岳为部娄湘成蹊，三皇五帝重摄提。如此与君终不睽，乃称丈夫心交缔。非炎索箑寒就烓，短歌隆隆苍虬嘶。千春万朔留品题。"}