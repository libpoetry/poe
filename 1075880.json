{"id":"1075880","title":"敕局晨入效柳子厚","dynasty":"宋","author":"周紫芝","text":"朝阳下屋角，白露收莓苔。苍黥知我至，钩帘唤风回。破晓中庭花，时傍修竹开。事简吏亦暇，日高官未来。取我囊中诗，炷香拂轻埃。所恨诸公间，疲驽愧非才。敲茶惊午梦，共瀹风前杯。支颐坐昼寂，细影移高槐。斯须各回鞭，跨鞍尚徘徊。虽非大三昧，亦号小蓬莱。"}