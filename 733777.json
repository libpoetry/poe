{"id":"733777","title":"昭阳顾符稙画便面栈道图歌","dynasty":"清","author":"王士禛","text":"顾生画学李思训，尤工栈道兼骡纲。丹青金碧妙铢黍，近形远势穷毫芒。褒斜山色一千里，子规啼处烟苍苍。女郎祠边人迹绝，但见哀猿连臂叫啸青崖旁。江水如油下南郑，阁道似发通陈仓。红毡裹背笠覆首，人物结束疑唐装。车马班班入云际，如蚁缘垤相扶将。秦川渭水望不到，蚕丛直上天茫茫。仰家扇子冰雪色，一茎斑竹磨潇湘。如何方寸怀袖里，宛然置我蜀道青天长。扬一益二古天险，谯周鬻国谋非臧。阿瞒四纪作天子，青骡西幸何仓皇。三十年来蜀道塞，况从古史论兴亡。因君妙迹发遥慨，如听铃声替戾冈。"}