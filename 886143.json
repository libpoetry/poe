{"id":"886143","title":"梦宗氏子来兄舍寄生九月初七果生侄子","dynasty":"宋","author":"阳伯高","text":"昔年曾梦宗家郎，受生所自言其详。髼松有发重覆顶，梦里恍然如在旁。大人占之兆惟吉，惟熊惟罴男之祥。今朝诞庆果如梦，始生三日逢重阳。啼声已觉是英物，一门四子诚生光。小鱼嬉戏已成队，雏雁飞腾终作行。晓来搔首搜句喜，奋笔仓惶书弄獐。端由乃祖积德厚，诗礼有传应异常。新醅喜酦蒲萄绿，开樽共对篱花黄。揿髯一笑共引满，拜贺箕裘宗派长。"}