{"id":"747846","title":"游子吟","dynasty":"清","author":"熊少牧","text":"朝望白云飞，暮听慈乌啼。引领盼亲舍，游子心凄凄。忆我五龄时，失怙谁提携。有弟在襁褓，有兄垂髫倪。随兄上学堂，书声茅屋西。母训不知痛，入怀索枣梨。课儿绩镫前，夜静山风凄。十岁就外傅，家贫鬻珥笄。一经与一砚，历历行装赍。强颜为儿欢，恐儿苦羁栖。送儿出门去，目极门前溪。儿行日以远，高堂日以睽。岁晚望儿还，倚闾斜照低。愿言抛旧业，奉母偕荆妻。承欢有余力，学耕把锄犁。晨羞脍姜鱼，夕膳烹茅鸡。采薪霜一束，种豆烟半畦。春风护{艹爰}草，寿与南山齐。不见彩衣人，七十如孩提。"}