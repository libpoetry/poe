{"id":"532867","title":"刘明远松石图为邝子乾作","dynasty":"明","author":"黎民表","text":"刘生善画兼能书，材力却与凡工殊。千金为寿不一顾，下笔颇获骊龙珠。凡花俗卉岂足奇，貌此千仞磊落之雄姿。左盘右蹙势争长，崩厓巨石相撑支。皴皮剥尽风雨干，劲铁屈作珊瑚枝。苍厓缟皓洒飞雪，晴空夭纠奔鸾螭。太阴冥冥气熛怒，疑是巨灵挥斤之所为。邝君高堂悬此障，阶下迸泉倏排荡。四旁观者寂不言，顿觉丹青色凋丧。我生好古悲已迟，五羊从前多画师。林良待诏金銮殿，刘也奔腾真数奇。欲遣巫阳不可招，抱膝对尔兴长谣。秦封禹贡何琐琐，看尔直干凌烟霄。"}