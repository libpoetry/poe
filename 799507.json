{"id":"799507","title":"赠别挚父先生","dynasty":"清","author":"范当世","text":"落寞含真气，孤飘得所依。闻君我师外，在昔故人稀。逐日群蚩散，空房百卷馡。读书真到骨，为吏尽忘机。惭愧无官累，蹉跎立已非。败根随手掘，高路荡睛睎。斥鴳知何笑，聋虫不畏讥。蛛丝向蚕吐，雉翮绕鸾飞。官廨浓菁发，荒城大麦肥。兼旬留腹疾，五尺尚腰围。世路宜玆老，亲庭惜尔违。欢中成小别，愁里送将归。令弟终能愈，贤兄不用祈。当秋要珍摄，陪夜慎寒饥。十月粗能暇，重来傥可几。平生轻祖道，何事欲沾衣。"}