{"id":"1217164","title":"送刘贞庭总管之嘉禾","dynasty":"元","author":"张翥","text":"牧守膺民寄，循良不数公。使君新建隼，御史近乘骢。内府声华著，专城控制雄。老成归物望，清切简宸衷。紫绶盘铜虎，朱幡拥画熊。焚香迎父老，骑竹走儿童。槜李名藩古，勾吴地利通。粤从师次后，俱在震邻中。水暗台隍月，云寒鼓角风。蛮氛犹涨黑，战血未消红。圣主方图治，台司亦即戎。频烦纶綍下，次第甲兵空。公等宜宣力，王臣固匪躬。关防先武备，国计务农功。黄霸徵当最，阳城考欲同。苍旻飘劲气，白日照精忠。万象天枢北，三山海市东。旱龙俄作雨，阳凤已鸣桐。善政风须变，虚襟理自融。平生经世志，要似节轩翁。"}