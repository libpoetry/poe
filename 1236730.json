{"id":"1236730","title":"除戎堂二首","dynasty":"元","author":"耶律楚材","text":"除戎堂主震威名，一扫尘氛消未萌。不出户庭成庙算，折冲樽俎有奇兵。何须公瑾长江险，安用蒙恬万里城。坐镇大河兵偃息，居延不复塞尘惊。除戎厅事筑城阿，烽火平安师旅和。远胜长城欺李绩，徒标铜柱笑伏波。服心不用七擒策，禦侮何劳三箭歌。高枕幽窗无一事，西人不敢牧长河。"}