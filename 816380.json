{"id":"816380","title":"寄女","dynasty":"清","author":"黄遵宪","text":"团团鸡子黄，滟滟花猪肉。双鸡日馈洎，毋许窍更鹜。饭蒸粳稻香，酒泼葡萄绿。庖丁日解牛，碎切煮烂熟。吹沫成白波，碾尘积红曲。罨以自然鼎，浓过留香粥。我日啜此汁，十载未餍足。勿告而翁知，知之恐眉䠞。牛旁侍阎罗，黄金狞四目。云欲取屠人，横叉入地狱。佛自爱众生，我自食天禄。嗟予患疟后，负风几欲伏。计臂小半分，量腰剩一束。两颊旋深涡，而今渐平复。须白一二茎，双鬓尚垂绿。朝朝软饱后，行行扪余腹。寄汝近时影，祝我他时福。江南二三月，夹道花争妍。谁家女如云，各各扶婢肩。碧罗湖水媚，茜纱秋云娟。就中最骄诩，绣罗双行缠。一裙覆百金，一袜看千钱。婷婷复袅袅，织步殊可怜。笑谓蛮方人，半是赤足仙。新样尖头鞋，略仿浮海船。上绣千鸳鸯，下刺十丈莲。指船大如许，伸脚笑欲颠。汝辈闻此语，当引扇障颜。父母谁不慈，忍将人雕镌。幸未一缸泪，买此双拘攀。迩闻西方人，设会同禁烟。意欲保天足，未忍伤人权。吁嗟复吁嗟，作俑今千年。宝塔高十层，巍峨天主堂。蹇人欲上天，引手能扶将。指挥十字架，闪闪碧眼光。土人手执棰，驱之如虎狼。苏州大都会，新辟通商场。蜃气嘘作楼，马鬣化为墙。行有女欧丝，条条出空桑。载我金钱去，百帆复千箱。我奉大府檄，奔走吴之江。一月三往来，往来趁夜航。彼酋领事官，时时从商量。喜则轩眉笑，怒或虬髯张。岂免斗唇舌，时复摅肝肠。世人别颜色，或白亦或黄。黑奴汝所知，汝曾至南荒。昔有女王国，曾封亲魏王。文身易断发，鳞介被冠裳。自我竖降幡，亦附强国强。汝弟捧地球，手指海中央。区区黑子大，胡为战则赢？汝母口诵经，佛国今何方？如何伏魔者，怒目无金刚？聪明汝胜母，书付汝参详。慎勿给人看，看则疑荒唐。"}