{"id":"809751","title":"热河三十六景诗 其二 芝径云堤","dynasty":"清","author":"玄烨","text":"万几少暇出丹阙，乐水乐山好难歇。避暑漠北土脉肥，访问村老寻石碣。众云蒙古牧马场，并乏人家无枯骨。草木茂，绝蚊蝎，泉水佳，人少疾。因而乘骑阅河隈，湾湾曲曲满林樾。测量荒野阅水平，庄田勿动树勿发。自然天成地就势，不待人力假虚设。君不见磬锤峰，独峙山麓立其东。又不见万壑松，偃盖重林造化同。煦妪光临承露照，青葱色转频岁丰。游豫常思伤民力，又恐偏劳土木工。命匠先开芝径堤，随山依水揉辐齐。司农莫动帑金费，宁拙舍巧洽群黎。边垣利刃岂可恃，荒淫无道有青史。知警知戒勉在兹，方能示众抚遐迩。虽无峻宇有云楼，登临不解几重愁。连岩绝涧四时景，怜我晚年宵旰忧。若使扶养留精力，同心治理再精求。气和重农紫宸志，烽火不烟亿万秋。"}