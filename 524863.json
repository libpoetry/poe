{"id":"524863","title":"夜游韶音洞同徐萧二君","dynasty":"明","author":"顾璘","text":"重华昔南狩，乘云苍梧岑。元德被千载，山川渺崇深。伊谁慕遗迹，号此空江浔。坤灵启虚窦，孤嶂丛篁森。南风从中来，锵然协韶音。上有孤凤皇，扬采仪青林。游览值初夜，盘桓剧幽寻。二子兴不浅，高歌五弦唫。榜舟涉水府，秉烛跻嵚崟。依微历石径，寒露清人襟。照壁颂古文，虫书黯销沈。感之叹陵谷，浊酒聊共斟。赋诗亦何谓，祗以昭遐心。"}