{"id":"703377","title":"寿李云翔","dynasty":"明","author":"释今无","text":"静理久传维摩诘，仙姿今见李青莲。同君莫羡青虬背，共上金沙大藕船。灵峰雁序见拈花，今又同风结一家。为怜螺髻无遮障，片片如鳞覆綵霞。菖蒲九节饱安期，我欲江头赠一枝。鹤到锦堂春未老，风吹仙石月圆时。石蜜何如法乳甜，报身从此自端严。紫云一脔大如掌，君自高歌我自拈。"}