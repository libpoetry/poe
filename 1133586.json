{"id":"1133586","title":"酹江月/念奴娇 其二","dynasty":"宋末元初","author":"仇远","text":"片云凝墨，看荷花才湿，依然无雨。水槛空明人少到，恰恰幽禽相语。曲几横陈，长琴高挂，自奏南风谱。俄闻刀尺，隔窗人剪霜苎。因念西子湖边，闹红一舸，曾宿鸳鸯浦。翠羽不传沧岛信，日暮闲情□与。懒拂鸾笺，懒拈象管，秀句同谁赋。孤鸿程杳，夕阳低下平楚。"}