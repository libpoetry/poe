{"id":"870419","title":"圣方平戎歌","dynasty":"宋","author":"田锡","text":"玉关秋早霜飞速，代马新羁逞南牧。胡人背信窥汉边，刻箭为书召戎族。渔阳烽火照甘泉，疆吏飞笺至御前。睿谋英武何神速，銮舆自欲平三边。百万羽林随驾出，杀气皇威先破敌。贼臣丧阵遽奔逃，漳水波清因驻跸。宫锦战袍花斗新，绣鞯珠络金麒麟。天颜威武不可犯，垂鞭按辔视群臣。金吾队仗如鳞萃，环卫旌旗径千里。汉皇曾上单于台，壮心磊落侔风雷。比量英武不足数，圣文神武双全才。势可驱山塞沧海，紫气逶迤龙凤盖。金花簇敛若星罗，宝细乘舆翼云旆。涂山禹帝戮防风，涿鹿蚩尤死战锋。锋铓俱染玄黄血，争如不陈而成功。示暇皇欢有馀意，御笔题诗饶绮思。翰林承旨先受宣，西掖词臣及近侍。诏命交酬继和来，君臣道合何如是。和气感天天地宁，日融瑞景笼八纮。风生旗旆翻龙凤，霜严鼓角喧雷霆。海神来受军门职，太上祷兵尊帝德。牢笼万国顿天纲，天纲恢恢恩信广。胡儿溃散何比之，大明升空逃魍魉。漳川地阔霜草平，合闱会猎布天兵。六师雄勇一百万，六班侍卫交纵横。铁衣间耀金锁甲，鼓旗杂错枪刀鸣。霓旌似系单于颈，猎骑如破匈奴营。雕鹗狰狞搦狐兔，花骢跃龙骄在御。弓圆明月金镞飞，妖狐中镞骇天机。兵师会合如波注，山呼万岁震边陲。东海为樽盛美酒，斟酌酒浆掺北斗。鸾刀割肉若邱陵，军声汹如狮子吼。三公拜舞百辟随，鸣珂飞鞚星离离。云舒二十有四纛，传宣罢猎整鱼丽。胜气威声压千古，堪笑骊山称讲武。直馆微臣乐扈随，太平盛事今亲睹。会看金泥封禅仪，拜章别献新歌诗。歌诗何以容易进，为受文明天子知。"}