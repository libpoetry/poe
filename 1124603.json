{"id":"1124603","title":"閒居二首","dynasty":"宋","author":"唐庚","text":"未许幽人晓梦长，朝朝亲炷佛前香。有诗为爱袁家渴，无病缘抄陆氏方。身杂蜑中谁是我，食除蜿外总随乡。白沙翠竹门前路，疑出西郊向草堂。细细敲门细细应，老翁方曲昼眠肱。鱼陂旧种千头鲙，桑径新窠十亩缯。菜足尚堪分地主，米馀翻欲供邻僧。平生雅有乘桴兴，咫尺沧溟去未能。"}