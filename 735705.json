{"id":"735705","title":"下扶啸台陟阆风崖自蓬壶径泛舟入钟鼓洞","dynasty":"清","author":"朱彝尊","text":"高寒肆冥搜，幽异惬心赏。穷梯背樵苏，密径面筱簜。睇后路既回，瞻前渚弥枉。缅辞苏门啸，重作剡溪访。泉石匪自今，亭台已成曩。其镗异短闻，无射中奇响。伟兹造化功，流形信无妄。津逮兴故超，神渊道斯广。怀哉谢人寰，归与授吾党。"}