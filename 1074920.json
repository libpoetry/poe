{"id":"1074920","title":"次韵似表谢胡士曹分梅花","dynasty":"宋","author":"周紫芝","text":"李侯自以诗名家，诗成与月争霜华。谁将尤物调韵语，拄笏骑曹分好花。花寒力浅香微透，恼乱诗翁作诗瘦。对花欲作楚狂颠，草赋谁居广平右。但愁急管吹羌胡，便应买酒烦长须。参横想见绿衣舞，月中笑语花微臞。天香艳艳与谁好，君家兄弟元三株。明日新诗入花萼，人间此事应久无。可怜多病闭门叟，对月痴坐空中书。"}