{"id":"371266","title":"百字令·闻南村居人极占云水之乐，因赋水村图二阙","dynasty":"清代","author":"熊琏","text":"辋川庄杳，问几家尘外，天然幽僻。谁在桃花深处住，遥映窗纱一色。红雨春霏，绿波晴皱，紫燕香泥湿。锄云钓月，山歌时和渔笛。何须姚魏秾华，楼台金粉，适兴惟衡泌。水堪篱门偏有趣，只是解人难得。纵对烟云，未能陶写，孤负闲朝夕。此间清况，邯郸道上宁识。"}