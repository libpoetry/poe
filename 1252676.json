{"id":"1252676","title":"西湖酌别便欲过草堂因冗未果小诗二章奉寄稍凉当买舟相晤也","dynasty":"元末明初","author":"郯韶","text":"片玉山中结草堂，门前流水似沧浪。竹阴覆几琴书润，花气薰窗笔砚香。四海诗名唐李杜，一时文采汉班扬。近闻高士增新传，好纪淮南老更狂。五月西湖载酒游，芰荷香里雨初收。黄蜂飞近花边坐，白鸟来依柳下舟。佩服尽从唐制度，笑谈不减晋风流。幽期莫更歌招隐，拟趁西风桂子秋。"}