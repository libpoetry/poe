{"id":"273260","title":"旌义坊·故里眷高躅","dynasty":"现代","author":"李洸","text":"故里眷高躅，回望旌义坊。制作颇侔古，规模殊矞皇。雕甍耸层堞，画桷飘短枋。金石工刻画，车马古冠裳。文字裂精诚，楹帖披琳琅。拾级趋闬闳，拂翼双翱翔。镌兽翘足陆，桴鼓森两傍。作者纪岁月，有明正统创。色泽班陆离，匠巧折毫芒。漂摇经风雨，矗立端以庄。伟哉梁武祠，岿然鲁灵光。尚义固所难，愿兹理不常。饥溺今满眼，逐利纷若狂。徘徊坊路隅，喟恻摧心肝。"}