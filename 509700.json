{"id":"509700","title":"答张内翰廷祥书括而成诗呈胡希仁提学","dynasty":"明","author":"陈献章","text":"古人弃糟粕，糟粕非真传。眇哉一勺水，积累成大川。亦有非积累，源泉自涓涓。至无有至动，至近至神焉。发用兹不穷，缄藏极渊泉。吾能握其机，何必窥陈编。学患不用心，用心滋牵缠。本虚形乃实，立本贵自然。戒慎与恐惧，斯言未云偏。后儒不省事，差失毫釐间。寄语了心人，素琴本无弦。"}