{"id":"417753","title":"水调歌头 沃根自湘中填水调歌头一阕惠我因步韵答之","dynasty":"近现代","author":"朱帆","text":"幸是乞儿命，华盖叹多馀。斯文自古无用，错读几行书。六十三年往矣，回首茫茫世路，何许得欢愉。身在官场外，不肯扛篮舆。记当日，星罗寺，识君初。唱酬有句，荔枝乾餔剥轻车。此际飘零岭表，犹似寒沙落雁，拍翅海天舒。一事堪相慰，诗酒未荒疏。"}