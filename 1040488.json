{"id":"1040488","title":"信相院慧灯","dynasty":"宋","author":"范镇","text":"行乐到萧寺，像殿何煌煌。僧年过九十，细话灯焰长。方忆髫龀时，初离父母乡。是时循旧迹，昼夜不暂忘。自事膏火来，日就与月将。始卒未尝暗，眉发皆如霜。禦风设绛纱，求福兼异香。寒村会织女，借馀坐如匡。陋巷苦志士，凿壁偷邻光。太息日已暮，百结忡心肠。类此事亿万，聊书成短章。"}