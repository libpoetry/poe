{"id":"891052","title":"赠云上人","dynasty":"宋","author":"员兴宗","text":"君不见昔日中岩印元发，声名宇县何煌煌。层冰瑩骨语秀静，松风入齿诗清狂。有时健笔赋岩石，天地万象随低昂。儒流稽首颂舌相，往往谓带花木香。自从别我无消息，江鳄无情江浪黑。至今夹岸枫林青，岁老迷魂招不得。古来英才多薄命，杳杳湘潭丝五色。世间妙质便恐无，使我哀吟缠八极。岂料嘉川馀旧游，云来云来开我愁。时吐芳鲜恣吞嚼，软语髣髴从汤休。劳生乾坤我已倦，饮半一啸沧浪舟。三峨联子憩寂寞，下视华屋皆山丘。"}