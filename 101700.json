{"id":"101700","title":"弄珠吟·般若神珠妙难测","dynasty":"五代","author":"元载","text":"般若神珠妙难测，法性海中亲认得。隐现时游五蕴山，内外光明大神力。此珠无状非大小，昼夜圆明悉能照。用时无处复无踪，行住相随常了了。先圣相传相指授，信此珠人世希有。智者号明不离珠，迷人将珠不识走。吾师权指喻摩尼，采人无数入春池。争拈瓦砾将为宝，智者安然而得之。言下非近亦非远，体用如如转无转。万机珠对寸心中，一切时中巧方便。皇帝曾游于赤水，视听争求都不遂。罔像无心却得珠，能见能闻是虚伪。非自心，非因缘，妙中之妙玄中玄。森罗万像光中现，寻之不见有根源。烧六贼，烁四魔，能摧我山竭爱河。龙女灵山亲献佛，贫儿衣里几蹉砤。亦非性，亦非心，非性非心超古今。体绝名言名不得，权时题作《弄珠吟》。"}