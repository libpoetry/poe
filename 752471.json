{"id":"752471","title":"书衡曼仙招饮赋谢兼述所怀","dynasty":"清","author":"王存","text":"汾水鸣箫侣，荆台傅粉郎。两贤同好我，五岁再升堂。窗竹如相识，庭柯暗有香。买春饔子贵，清暑食单凉。野服羞残客，元谈半楚狂。坐迟花上月，梦隔海生桑。眯眼风尘际，回头翰墨场。别来俱老大，饮罢独苍茫。险欲增诗胆，宽惟拓酒肠。故人真赏在，一为奏清商。"}