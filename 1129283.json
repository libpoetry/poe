{"id":"1129283","title":"哭王秀岩","dynasty":"宋","author":"释行海","text":"南湖天竺旧同游，心恋青灯老未休。梅坞春风吹梦破，竹堂秋雨滴人愁。鼎分角立英雄世，虎逝龙亡寂寞秋。天地独教吾辈在，临风三些涕横流。十年知己尽消磨，哭到秀岩愁更多。顾我此生谁缱绻，问天今日事如何。雨听蟋蟀成商调，露采芙蓉发楚歌。毕竟寸情哀不尽，但将荣辱付沧波。"}