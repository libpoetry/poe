{"id":"1127469","title":"惠州","dynasty":"宋","author":"彭汝砺","text":"城垒四五尺，闾阎千百家。朝尘疑作雨，暮雪欲飞花。旧寺僧何在，空堂鬼自邪。三更愁不寐，相笑是皇华。雾暗山千叠，冰寒水一涯。风高天作雪，日晚露迷沙。居士身如梦，行人驿是家。青灯无意绪，点点自成花。绝域冬犹暖，孤村日易斜。浮云点晴汉，幽鸟篆平沙。白草单于垒，青灯渤海家。夜蟾无定处，流转共天涯。"}