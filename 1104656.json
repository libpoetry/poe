{"id":"1104656","title":"大观祭风师六首 降神用《欣安》。","dynasty":"宋","author":"郊庙朝会歌辞","text":"羽旗云车，飘飖自天。猗欤南箕，歆嘉升烟。牲饩粢盛，俎簋铏笾。维神戾止，从空泠然。明昭惟馨，威仪孔时。锵锵鸣佩，钦荐牲牺。惟恭惟祗，无愆无违。周旋中礼，肃恭委蛇。吹嘘于喁，披拂氤氲。众窍咸作，潜运化钧。恩大功丰，酬神维恭。嘉赠盈箱，于物有容。牺尊斯陈，清酤盈中。芬芬苾苾，馨香交通。明灵来思，歆我精衷。维千万祀，品物芃芃。清酤洋洋，虔恭注兹。条鬯敷宣，神用歆之。尊罍静嘉，金奏谐熙。于皇肆祀，休我群黎。窈冥无穷，肸蚃斯融。来终嘉荐，归返遥空。惟神之归，欣安导和。惟神之泽，于彼滂沱。"}