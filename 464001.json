{"id":"464001","title":"山西故人寄太谷饼感作","dynasty":"当代","author":"杨雪窗","text":"客星照河汾，楚乡风物长萦梦。倦翮还江汉，晋天北望寒云重。岂知迢递一合酥，开缄破愁成妙用。越堑横山无胫至，岁晏殷勤故人送。此物团栾何所似，三五玉蟾出海涘。孰将妙手糁胡麻，净天点缀如云翳。昔宿太行西，问尔何足贵？六载飘零讵入肠，一朝扪腹成滋味。榆次老城隔履尘，晋祠流水泛碧鳞。旧迹关情意不浅，物微万里动羁魂。灯前啖饼圆复缺，交亲世路等閒别。天涯阅尽离合愁，尔来独有窗前月。"}