{"id":"537065","title":"善果寺杏花下歌","dynasty":"明","author":"王世贞","text":"君不见杏花东风得意时，曲江千枝万枝雪。争如阿兰若边一株树，独立亭亭媚春月。欲言不言如有情，欲堕不堕态自生。轻盈乍怯霓裳舞，阿娜疑惊玉笛声。清尊绿酎催未已，翻遣穷愁醉中起。万事玄都观里桃，一身安丰道傍李。片片飞花点接䍦，墙阴覆井日平西。酣来一枕江南梦，莫遣流莺恰恰啼。"}