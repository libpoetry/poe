{"id":"821082","title":"绮罗香 居竹楼时日以丹青自遣，醇士为余作扇头小景，题遗山句云：可怜旧隐抛何处，一片伤心画不成。盖唯易十年二字为可怜耳，检示惘然，漫拈此解","dynasty":"清末近现代初","author":"汪东","text":"暗筱藏楼，疏桐坠井，砧杵先惊秋意。庾信愁多，常怯避愁无计。身已似、落叶飘蘦，都付去鸿迢递。最难堪、残蜡摇风，伴人清夜共垂泪。丹青谁是妙手，拟把云笺小幅，商量心事。粉藉脂匀，匀了几番重费。寻旧约、沟水分流，选梦痕、故山难记。画不成、一片伤心，素屏空自倚。"}