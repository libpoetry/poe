{"id":"983019","title":"送刘几道","dynasty":"宋","author":"翁卷","text":"束发同执经，交分人莫如。我愚百无成，蹭蹬空林居。君文最奇崛，二十魁荐书。青衫何太晚，警捕殊区区。是月蝉始鸣，秀色连郊墟。俶装趋海邑，指期当憩车。老大恋亲友，暂别犹欷歔。况此一分手，归期三载馀。积雨山川晦，新晴氛雾除。殷勤送客吟，掺执行子裾。愿言乘高风，矫翮凌太虚。"}