{"id":"451448","title":"金缕曲 其二","dynasty":"当代","author":"陈述元","text":"望冷云中叟。对江天，风前自舞，龙钟双袖。摒挡形骸无他物，玉白花红千首。绦底事心肝全呕。九十衰翁褒语在，纵生年，易满诗难朽。取我作，覆君瓿。几人兄弟兼师友。忍于今，苍黄一瞬，豆分瓜剖。哭向天涯唤邪许，泪湿层云难透。除梦里友于情旧。歧路亡羊前尘在，庶吾知，免矣今而后。偕子隐，正丘首。"}