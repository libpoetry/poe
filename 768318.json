{"id":"768318","title":"南浦 秋水，用碧山乐府韵，同耕客赋","dynasty":"清","author":"龚翔麟","text":"八月水平湖，映断峰、小岑黛绿新染。鬟雨更连宵，圆沙没、丝禽旧痕寻遍。柳根凉浸，烟梢低蘸鱼床浅。夕阳乍放，穿树影晒翅，飞来一片。采莼春晚曾过，有曲曲溪流，飘花引燕。此际碧粼粼，长天接、那记翠篙曾点。菱桡忽近，并眠惊醒鸳鸯怨。恰随渔子，呜榔去荡月，波心声远。"}