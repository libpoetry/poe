{"id":"807703","title":"泛清波摘遍  立秋日憺园塔影轩作","dynasty":"清","author":"陈维崧","text":"稍闻茶响，似有蝉鸣，便作冷香空翠想。无聊无赖，渌水廊边自来往。凭阑望。半房莲子，几箸莼丝，谁信已将秋细酿。怪底楼前，今夜明云，分外凄爽。暗惆怅。蛩语乍亲枕函，砧韵渐生门巷。怕是愁人此时，易添羁况。滆湖上。差有月屿风潭，非无钓船菱榜。何不五湖归去，傲然呼长。"}