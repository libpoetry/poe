{"id":"613369","title":"周明府席中赋赠","dynasty":"明","author":"李之世","text":"使君昔朝天，凫影傍云翔。今日瞻双凫，还集旧河阳。河阳千万户，处处沾化雨。仙萼被华阴，映带甘棠树。树影何离离，偏萦去日思。居人严呵护，父老望旌旗。使君褰帷入，甘雨随车湿。冠盖夹毂迎，吏人捧案立。吏散官衙清，瑶琴拂匣鸣。泠然发新韵，彷佛旧清声。声清何浏浏，疑是南薰奏。一弹氛埃涤，再弹民物阜。愿君理此曲，长奏南风前。更以献明廷，天子寿万年。"}