{"id":"1231824","title":"题顾仲渊烟云轩与玉山同赋","dynasty":"元","author":"于立","text":"玉峰连天向天起，秀色盘回三十里。寒翠淋漓湿窗几，影落明湖一泓水。明湖之水清无底，幽人结屋湖光里。溪南溪北花阵迷，舍东舍西山鸟啼。夜来东风雨一犁，满川烟雾春云低。春云无心无定据，长在幽人读书处。未肯从龙行雨去，窗前且伴幽人住。"}