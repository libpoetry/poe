{"id":"647989","title":"送进士彭琉赴政和知县","dynasty":"明","author":"杨士奇","text":"霜露凋卉木，朔风激郊原。之子戒行迈，相送城南门。驰车指瓯越，靡靡无停奔。山川间道路，气序异凉温。仳离方自兹，曷舒中郁烦。念子同乡彦，令质挺玙璠。劲节夙所尚，古道矢弗谖。宾兴属昌期，出宰膺明恩。善政崇教育，化理由身惇。行矣懋树立，以副平生言。"}