{"id":"331940","title":"金菊对芙蓉·悔斋赏菊，怀舟次客江右","dynasty":"清代","author":"曹尔堪","text":"翡翠开笼，茱萸锁匣，江头叫断林鸦。梦华胥佳日，错认京华。邗沟榻下浇醽醁，银灯换菊影交加。黄垂蒂重，粉含苞浅，染雨烘霞。魂销多少悲笳。叹永丰坊畔，烟柳横斜。况竹西冷落，红树苍葭。浔阳蚶鲊宫亭酒，人何处，泪湿琵琶。虾帘月落，洞箫风细，回首天涯。"}