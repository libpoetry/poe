{"id":"691494","title":"再和人韵","dynasty":"明","author":"李贤（原德","text":"秋风画角起边城，云路功名叹未成。山鸟飞来青嶂远，沙鸥泛处绿波平。松庭皓月分清影，野寺疏钟度晚声。千里客怀今夜梦，乡园归去定分明。葱葱佳气护金城，秋思无边句易成。民俗可能敦礼让，吏心安得尚廉平。虚庭生白婵娟影，四壁催寒络纬声。忧乐敢同先正志，涓埃无补愧时明。万里秋光接禁城，无边清兴有诗成。山浮远翠千鬟净，水满方塘一镜平。烟外长空横雁字，云边落日带砧声。闲来不废韦编业，开卷偏教眼界明。廿载星霜寓凤城，功名回首恨无成。宦途总谓如山险，心地惟教似水平。吟罢月移帘外影，梦回风动竹间声。时人莫羡腰金好，未有涓埃答圣明。画阁峥嵘锦绣城，全燕形胜自天成。一帘暮景残霞淡，万里秋光远树平。塞上风烟迷雁影，月中砧杵杂蛩声。从知万事能穷尽，只在灵台一点明。"}