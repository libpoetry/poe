{"id":"503328","title":"送画史林虚白归屿南","dynasty":"明","author":"王恭","text":"佳君本是林泉客，花屿闲居乐虚白。几年画里识君心，此日尊前见颜色。兴来为写辋川图，烟光潭影相模糊。不羡南宫称小米，更从物外惊方壶。看君精艺有如此，何乃郁郁栖穷途。悠悠世事东流水，欲向何门曳珠履。梁苑歌钟久不闻，信陵宾客徒为尔。白云望望频回首，说道家林别来久。斗酒临岐且尽欢，殷勤更问重来不。"}