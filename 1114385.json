{"id":"1114385","title":"挽赵秋晓","dynasty":"宋","author":"李春叟","text":"秀出天潢一派来，广寒早折桂枝回。生前笑破春风面，尽把浮名付酒杯。蓦地刚风折羽翰，懒将勋业镜中看。时危羞佩黄金印，乍可无毡作冷官。百尺楼中眼孔高，气吞馀子等儿曹。才名赫赫天公妒，罚作人间诗酒豪。箧中遗藁墨犹新，门外池塘草自春。邻笛一声肠欲断，骚坛失却倚楼人。世上纷纷白首翁，老天何独死英雄。想应仙魄乘风去，犹在蓬莱第一峰。五十年间富贵中，生来玉树饱春风。买臣晚贵成何事，那得全归似此翁。森森兰玉出庭闱，突过燕山桂五枝。六逸风流谁得似，君家个个是麟儿。"}