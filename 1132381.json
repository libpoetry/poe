{"id":"1132381","title":"和虞退夫见贻生日诗韵","dynasty":"宋","author":"魏了翁","text":"夫容布叶乱田田，尚忆前年对二贤。今度观亭人独立，一江风月意谁传。路人笑我此何观，风飐渠江万顷寒。历历圣贤心事在，从渠把作画图看。九十九峰江上山，乾坤尔阔我中间。此心顿著秋豪愧，久矣颜衰鬓发斑。虎豹当关路险艰，家人占鹊望予还。四方蹙蹙还何许，家在西南山外山。范蒋诸贤友义申，肩吾见说倍精神。年来人物寥寥甚，更忆浦城人姓真。"}