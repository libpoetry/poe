{"id":"639581","title":"满庭芳 中秋坐月，和素嘉甥女","dynasty":"明","author":"沈宪英","text":"萤火流光，蛩吟向夕，冰轮碾破瑶天。香飘云外，桂子静娟娟。对月几人无恙，多半隔、远树苍烟。难逢是、一庭联袂。把盏看重圆。无限凄凉况，含毫欲写，累纸盈笺。任金风拂面，玉露侵肩。还惜良宵景促，无绳系、皓魄长悬。应飞去，广寒宫里，清影共愁眠。"}