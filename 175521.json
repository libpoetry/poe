{"id":"175521","title":"青门饮·鸿落寒滨","dynasty":"宋代","author":"黄裳","text":"鸿落寒滨，燕辞幽馆，西成万室，颦眉人少。自古云隮，洞门何处，南望数峰秋晓。千骑旌麾远，去寻真、忙中心了。佩声盘入，烟霞绝顶，谁闻欢笑。当候青童相报。因待访仙人，长生微妙。置俎争来，四乡宴社，且看翠围红绕。似可扪青汉，到北扉、两城斜照。醉翁回首，丹台梦觉，钧天声杳。"}