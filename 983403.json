{"id":"983403","title":"和陆伯微韵","dynasty":"宋","author":"袁甫","text":"皇都喜见天宇晴，好风拂掠条不鸣。幽人领袖二三子，适意涌金门外行。云岫重重仍翼翼，举头不愧林间翮。赏心乐事浩无涯，独念黎元生理窄。胸中宿昔富兵机，气压贲育走且疲。卯年会见佛狸死，天数一定端可推。九重求士忘食息，三聘躬耕在昕夕。愿君努力应时须，宇宙垂名长的皪。"}