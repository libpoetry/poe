{"id":"689695","title":"湘潭周家园牡丹","dynasty":"明","author":"岑徵","text":"领袖东风压众芳，休怜魏紫与姚黄。温泉未洗杨妃汗，异域新传贾女香。月下荧煌垂绛袖，风前绰约舞霓裳。中湘二月名园里，肯把春光让洛阳。旭日晴霞态倍妍，画堂西畔赤栏边。六宫粉黛群相妒，二月芳菲尔占先。锦绣漫劳文士笔，胭脂徒费画工钱。东皇最是相怜秘，异色名香不许传。片片轻霞护绮寮，浓华应许擅春朝。妆成魏苑誇潘发，醉后华清笑楚腰。欲向梦魂传彩笔，谁从深院出红绡。三春易向兰皋发，料得湘累恨亦消。"}