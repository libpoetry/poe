{"id":"1113162","title":"题城南书院三十四咏","dynasty":"宋","author":"张栻","text":"差差竹影连坡静，细细荷风透屋香。午寂睡馀聊隐几，人间何用较闲忙。新竹成林蕉叶青，隔篱深处有蝉鸣。晚凉更觉长堤静，自绕荷花待月明。阶前树影开还合，叶底蝉声短复长。睡起更知茶味永，客来聊共竹风凉。新凉物物有精神，静倚书窗听雨声。忽忆子綦元未解，强分天籁太粗生。凌晨骑马路新凉，来挹湖边风露香。妙意此时谁共领，波间鸥鹭静相忘。林塘过雨不胜秋，万盖跳珠写碧流。倚槛孤吟天欲暮，更穿芒屩上方舟。山色顿清秋欲半，湖光更净日平西。凉风猎猎低荷盖，归翼翩翩度柳堤。湖边小筑喜新成，秋入西山照眼明。不是厌喧来觅静，四时光景本均平。秋风飒飒林塘晚，万绿丛中数点红。若识荣枯是真实，不知何物更谈空。移得幽兰几本来，竹篱深处手栽培。芬芳不必纫为佩，月白风清取次开。今年少雨菊花迟，青蕊方开三两枝。但得悠然真意在，青山何处不相宜。秋后冬前一月晴，小园佳处日经行。半山木落楼台露，几树霜馀橘柚明。铙鼓喧豗十里城，人情正喜上元晴。瘦筇独立湖边路，却有白鸥同眼明。和风习习禽声乐，晴日迟迟花气深。妙理冲融无间断，湖边伫立此时心。晓来天气便清新，独倚阑干正暮春。花落花开莺自语，东风吹水细鳞鳞。花柳芳妍十日晴，五更风雨送馀春。莫嫌红紫都吹尽，新绿满园还可人。并湖数亩新疏辟，便有鱼儿作队行。我亦随流浮小艇，晚凉细看縠纹生。无言桃李也成阴，叶底黄鹂自好音。一缕炉烟清昼永，韦编卷罢短长吟。化工生意源源在，静处详观总不偏。飞絮满空春不尽，新荷贴水已田田。野艇新成寻丈许，柳堤橘浦足周旋。添蓬不但为遮日，准拟乘凉听雨眠。暮从别墅跨驴归，风雨萧萧泥溅衣。出门回首且按辔，细听泉声和式微。阴阴松竹影自转，午枕无人到北窗。何许狂风来动地，梦回波浪汹春江。疏竹萧萧正雨声，眼中日影又还晴。钩窗燕坐夏将半，荷叶已香湖水清。莫道闲中一事无，闲中事业有工夫。闭门清昼读书罢，扫地焚香到日晡。亭畔薰风尽日凉，来从水面过新篁。悠然但觉盈襟抱，千古虞弦意未央。拍堤水满草茸茸，尽日野航西复东。欲去未须愁日暮，月明波面更溶溶。乌云夭矫风作恶，雷奔电掣雨悬河。须臾天宇复清霁，突兀西山紫翠多。朝阳初上藕花香，下马虚亭一味凉。山鸟自呼鱼自乐，谁云身世可相忘。北窗竹簟午阴凉，亦有清风到我旁。还与陶公事同否，未妨诸子细商量。睡觉西山月正平，荷香不断晓凉生。园中只鹤知人意，已作金风警露声。西风夜半摧炎暑，晓看云横天际秋。时序转移皆妙理，惟应及早戒衣裘。新凉修竹意愈静，初日芙蕖色倍鲜。物态直须闲里见，人情多向快中偏。四面红蕖镜绿波，晚凉柰此野情何。凭城更觉看山稳，入户还欣得月多。殷雷终日在前山，风卷云环意作难。泊暮有怀空伫立，忽然飞雨到阑干。"}