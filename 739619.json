{"id":"739619","title":"和白乐天浩歌行","dynasty":"清","author":"德保","text":"双丸旋转无时毕，三万六千空计日。步踏陈迹如磨牛，弹指流年行望七。人生谁能满百年。怀忧千载真徒然。回思少壮驹过隙，可怜照镜非朱颜。尘踪已逝皆成故，往事茫茫不知处。举头一笑清风生，天外浮云任来去。君不见，狂澜滚滚逐爱河，几人名利没颓波。不如有酒且成醉，康庄坦步无嵯峨。净扫烦愁乐其乐，兴来聊复发长歌。亭畔喜看芳草绿，窗前爱赏春阴多。乐天长句真成达，来者谓我将如何。"}