{"id":"808745","title":"题卢忠烈公祠为杰夫明府","dynasty":"清","author":"严遂成","text":"公生历劫丁龙汉，白晰而文手搏战。少负殊力抱大志，酒酣常读张岳传。天雄备军杀贼多，大砺遮住燕山河。旋镇郧襄期尽贼，拘阂其奈中枢何。君不见车箱峡溃谷城火，前后庸臣受贼侮。系之以舌不以手，亦不主剿专主抚。胡然下诏徵勤王，移督用违其所长。我朝龙兴膺帝箓，仁义之师来堂堂。以众克寡小逆大，遂获死所于贾庄。麻衣血裹镞一斗，地掘故剑青燐光。鸣呼丽牲之碑孙述祖，国论回遹臣心苦。榜掠对簿词不易，验视经句肉已腐。食庙应配唐睢阳，问年恰符宋忠武。"}