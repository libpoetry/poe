{"id":"982541","title":"正仲左丞生日","dynasty":"宋","author":"秦观","text":"元气钟英伟，东皇赋炳灵。蓂敷十一叶，椿茂八千龄。汗血来西极，抟风出北溟。之无分襁褓，诗礼学趋庭。妙质珠遗海，高材刃发硎。亟更芸阁秘，屡直琐闱青。史笔开凡例，纶言正纬经。文昌频曳履，京兆屡空囹。遂总台纲纪，常参国典刑。两宫隆眷遇，诸夏耸瞻听。武略驱雷电，文锋粲斗星。乞闲辞亢满，分逸下青冥。骑引双朱服，腰横万宝钉。明峰春矗矗，汝水暮泠泠。散策花间径，挥犀水上亭。壶觞延墨客，灯烛按歌伶。周衮归公旦，商岩梦武丁。久闻虚揆席，伫见返皇扃。别数汾阳考，重镌宋父铭。巍然庙堂上，永作世仪形。"}