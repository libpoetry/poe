{"id":"1139084","title":"徐观伯远将徙海陵介吾侄来索诗徐故家兵后流落三十年长子依许监仓客淮南因赘于海陵迎二亲就养坡公谓此事今无古或闻者也感叹之馀为赋二首 其二","dynasty":"宋末元初","author":"陆文圭","text":"慈乌昔哺雏，日夜望雏长。安知风雨横，故巢堕草莽。乌羽日摧颓，雏饥竟何往。其一止海隅，雌飞鸣相向。反哺若天性，迎乌致其养。我衰发尽白，儿长忽先丧。赠君慈乌篇，老泪滴纸上。"}