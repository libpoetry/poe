{"id":"702487","title":"过分水庙戏成棹歌六章","dynasty":"明","author":"程敏政","text":"济河潺潺向北流，济河㶁㶁向南流。官船私舶都过此，南来北去几时休。一条河里两般风，南客张篷北落篷。天公只是无心子，有心人莫怨天公。龙王庙前石作堤，马头湾脚路成泥。莫笑水流分彼此，只缘地势有高低。东岸人家开饭奁，西岸人家垂酒帘。传道行人莫轻买，今年沽价十分添。供应船头金弹丸，醉坐船里珍馐盘。有人推篷怜饿殍，大家说是秀才官。老郎荷锸开浅洲，小儿曳缆送官舟。朝朝去见垂杨柳，不管流离苦到头。"}