{"id":"1008226","title":"留题云门山雍熙院","dynasty":"宋","author":"谢景温","text":"耶溪欲尽山转青，中有三寺山为屏。秦峰表里植苍翠，仰视万木相峥嵘。雪霜洗尽尘土迹，龙蛇蛰处烟氛生。我携宾友事登览，穿径已觉毛骨轻。穷幽陟险兴不尽，岩房留宿神逾清。寒随阴谷一夜来，酒力半酣如不胜。狂歌出门步竹径，正见溪桥双月明。幽泉乱出石窦响，松风远送哀猿声。凌晨后岭纵俯仰，长林翠阜何纵横。献之旧地不可辨，悬崖欲断石作坑。五云散尽遗迹灭，老僧至今传此名。凭高览古复太息，翻嗟万事多废兴。丈夫出处固未测，我于山水心难萦。区区世路虽可厌，脱身向此诚独醒。岂知乘兴事兹乐，赏心不系穷与亨。昔人避世非获已，我今安学禽鸟情。"}