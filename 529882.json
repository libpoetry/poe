{"id":"529882","title":"学谢灵运赋华子岗诗赠赵建昌","dynasty":"明","author":"徐祯卿","text":"朱峦蔚灵奥，云海互盘旋。阴霞绚石室，夹筱蔽清涟。翠羽纷啁哳，琼蕊合芬妍。桂岭屯苍霭，桃蹊迷紫烟。朝登郡楼望，佳气郁葱芊。挹景企嘉客，临风怀羽仙。冥赏非偶惬，神理岂虚传。建德寡民务，山水发清弦。顺性奚矫迹，知道在忘筌。非君秉渊尚，兹理谁为宣。"}