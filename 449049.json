{"id":"449049","title":"庆春宫  陪朱师游城南海云寺遗址寺毁于日寇兵火","dynasty":"当代","author":"陈永正","text":"寒碧环林，荒烟涵野，旧山聊复低徊。篆壁蜗沿，封苔碑蚀，水云都幻沈哀。大千岑寂，问香火、何缘劫灰。登临无地，遥目苍茫，鸦阵蒿莱。沧桑片霎惊回。铁马金戈，暗渡珠崖。无言俯仰，十年心事，那堪又见花开。素云千树，怪词客、伤心向来。剪波轻棹，风雨蛮江，难浣愁杯。"}