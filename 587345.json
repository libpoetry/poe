{"id":"587345","title":"哭周岳父追忆前事 其一","dynasty":"明","author":"林士元","text":"我本樗栎姿，供奉冰玉清。言念八岁时，与公未识荆。高声读孟子，防马践田滕。公来予起揖，作意问姓名。手揭明堂章，询我王政行。予既诵之遍，讲义亦粗明。公大为叹息，兴宗良后生。荆钗甫二岁，已属桃夭情。先君重交谊，即此订昏盟。山头亦红叶，他年故事增。"}