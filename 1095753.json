{"id":"1095753","title":"寄秋塘陈敬甫","dynasty":"宋","author":"释居简","text":"华风岂不声，默与静者吹。凉月自入袖，默许静者知。风乎岂必尔，月亦听所之。静者亦若是，弗与俗子期。俗方日日浮，静岂忍诡随。山林隘乾坤，小大各有宜。思君令人老，一见动岁时。下塘通上塘，一苇何远而。畴曩北山日，皂盖松间飞。澄潜二三子，喜迓见睫眉。著翁泉上亭，泉石讶久违。透闸观涛澜，雪溅冰玉澌。激翁技痒处，汹涌翻文辞。"}