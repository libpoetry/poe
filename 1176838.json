{"id":"1176838","title":"同旻上人伤寿安傅少府","dynasty":"唐","author":"陈子昂","text":"生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息劳黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几沾巾。杳杳泉中夜，悠悠世上春。幽明长隔此，歌哭为何人。"}