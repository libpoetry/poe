{"id":"404664","title":"满江红·一九八二年元旦夏甄陶同志家小饮漫谈，归志所感","dynasty":"近现代末当代初","author":"萧萐父","text":"日月回环，莽乾坤、又成一岁。自古来、史称董狐，智夸曹刿。大地沉浮谁作主，诗人歌哭缘何罪。盼叶公、指日驾真龙，翱天际。管弦杂，咸池美。泥沙混，奔腾水。岂方针二百，卫巫能会。宋玉漫夸风赋好，卞和宁惜荆山泪。待来春、踏雪步荒湖，梅花媚。"}