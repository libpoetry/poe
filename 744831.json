{"id":"744831","title":"相见坡","dynasty":"清","author":"朱方增","text":"四夫前导牵以縆，升者四耦偕之登。二十四足相凌兢，如螺旋然如猱升。又如脱鞲扬秋鹰，忽然置身碧云里。凹凸一峰对面起，中阻深溪不见底。当其盘折山之趾，两坡相距几百里。至此祇隔尺有咫，可惜盈盈阻一水。彼峰行人以手招，此间舆者声嘈嘈。相望不愁延颈劳，罡风簸荡车摇摇。青天甚近风逾骄，吹堕彼山良足豪。自是造物巧布置，忽远忽近眩人意。故乡回首青山多，相见相见奈尔何。"}