{"id":"1127175","title":"集英殿考试酬唱 其五","dynasty":"宋","author":"黄裳","text":"紫微方梦断，灯火解严时。日欲衔龙阙，风先扫凤池。自怜夜气在，谁笑道冠攲。岂为云团惜，消閒赖有诗。玉皇亲自策才猷，谁作灵鳌上钓钩。俊思内窥天问邃，韶光中看御香浮。尚怀献艺趋前列，何幸持衡缀上流。欲向鸾舆心未放，更须银烛始回头。磊落英游误许陪，相望楼阁倚云开。春风暗递天香到，星使俄传帝语来。紫府已知仙籍就，清都还逐化龙回。彀中喜得辞如海，不是区区小有才。雨过春空紫泰高，列星初拥绛纱袍。三题天汉文章丽，万字秋鹰气势豪。聊欲弯弓须尚志，谩劳谈律莫吹毛。行看衫色青于草，不觉南溟失素涛。"}