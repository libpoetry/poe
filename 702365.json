{"id":"702365","title":"马嵬八景次韵为阎方伯赋 马嵬故垒","dynasty":"明","author":"程敏政","text":"槐里西来一故城，乱离曾列几屯营。千家已托英雄庇，百战谁争竖子名。夕照有情山戍改，东流无限野塘平。关中此日今蕃盛，赢得荒基蔓草生。不思初政戮家姬，坐遣胡雏犯洛师。野鹿已招三镇乱，青螺刚济一身危。冰消珠翠汗新壤，云暗金汤失旧赀。万古持盈堪作戒，开元全盛几多时。谁从坡下凿重渊，觱沸开成两玉泉。根蚀云萝常脉脉，影涵风筱共涓涓。旱时几藉龙功普，跑处疑存虎迹圆。能遣菜根滋味好，千金一歃敢争妍。玉趾青毛遍石田，名传丰本自何年。生怜蔬甲踰兼味，日课园丁获几钱。星列一笾春荐庙，雨翻双剪夜登筵。品供十八思贤辅，肉食令人倍赧然。胜地犹存姓屡更，淡烟荒草没秋城。主家西逐秦云散，僧锡东随渭水倾。天靳宝花谁伏虎，枝空仙李不闻莺。惟馀一片长安月，夜夜相临似有情。宝坊高处地幽偏，钟响常疑落半天。旅次唤醒尘土梦，上方惊散海云眠。纱笼客诮非时饭，锡杖僧开午夜禅。看院鹤鸣如应答，一声声出薜萝烟。萋萋芳草绿如烟，鸟外长空澹欲连。路辟裙腰时隐隐，风翻书带亦芊芊。川光远衬桃如笑，野色平分柳未眠。南浦一番春又别，王孙归兴绕吟边。社公祠处百家同，叠鼓鸣箫俎豆丰。千载力田嘉汉诏，六经敦本说豳风。鸡鸣犬吠闻宵警，女馌男耕毕岁功。无吏索钱官税足，相逢莫放酒杯空。"}