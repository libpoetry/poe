{"id":"424172","title":"摸鱼儿·检清百家词呈孤桐丈","dynasty":"近现代","author":"朱荫龙","text":"数清时、觅声敲韵，主宾毕竟谁是。江山不限骚人笔，何苦栖皇如此。商变徵。挥手罢、余音犹袅蒹葭水。才华散绮。算开派朱张，束流王郑，莫漫心期许。十年事。夕照沧波梦里。危栏拍遍慵倚。碧朱歘幻高吟后，却泛清漓寒泚。秋风起。便洒尽、纵横老泪情何已。独弦自理。任苏放辛空，周严吴密，中道差堪驶。"}