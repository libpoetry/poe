{"id":"1121182","title":"书怀二首","dynasty":"宋","author":"林希逸","text":"寒窗弄笔日娱嬉，品格高低问孰知。古貌古心空自许，散歌散传不能奇。但参言句禅差是，要入文章录却痴。谁道二郎吟可学，支颐摇膝笑龟儿。人间逆境似难堪，涉历崎㠊我熟谙。早已知非如伯玉，误令入闹为图南。二娘子酒何妨醉，小厮儿禅只默参。试问先生缘底乐，坐观寒月照秋潭。"}