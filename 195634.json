{"id":"195634","title":"赠别晏成绩懋父太祝","dynasty":"宋代","author":"王令","text":"懋甫相门儿，家世踏缨紞。早年缀官簿，青衫蔚於菼。本宜多骄矜，不谓锐意敢。意贪英雄交，一手欲四揽。偶来滥予会，臂搦首已颔。酒狞夸胸襟，顶踵都一胆。壮心羞摧藏，义内喜葅歜。要言相死从，顾岂苟难斩。听其自陈论，峭拔不平渐。要之当一切，固令不黤黯。忆予少年时，亦自喜黠{左氵右闯}。於今老而悔，壮意日凋减。惜夫相遇迟，君於我已检。骤闻强大语，若虎饿得啖。已无相高心，徒有志气感。春风吹天昏，醉目睨愁黪。念当相别去，两怀不无惨。何时重来过，慰我涸辙噞。唯其去後怀，犹一饱复歉。幸有西南风，时作寄我椠。"}