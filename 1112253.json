{"id":"1112253","title":"梅花喜神谱 大开一十四枝","dynasty":"宋","author":"宋伯仁","text":"五采会章服，汝明以垂教。虎蜼宗庙器，于以象其孝。象明十二章，斧形不可玩。黻以取其辨，斯以取其断。溢满而覆虚，盈亏俱有病。万事得于中，乌乎云不正。五更山外鸣，斗低残月小。唤起利名人，仆仆浑无了。九华并六角，流传名不同。无如慰黎庶，为我扬仁风。水精行素鳞，琉璃走夜光。铭垂日日新，万古稽商汤。举头见长安，志士欣有托。葵藿一生心，岂容天负却。仙掌在何处，徒成千载羞。唯有故园菊，沾濡当九秋。郏鄏至汾阴，重名垂不朽。天下望调羹，有谁能著手。堂下杂?鼗，如钟而罄腹。夫子闻于齐，三月不知肉。麀鹿同呦呦，山林风雨秋。姑苏台上月，子胥曾约游。一声长啸处，霜月凄林扉。与鹤每相问，贵人胡未归。西施无限愁，后人何必效。只好笑呵呵，不损红妆貌。相见是非多，但旁观便了。庶无人共知，鼻孔长多少。"}