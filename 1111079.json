{"id":"1111079","title":"挽欧阳伯和三首","dynasty":"宋","author":"毕仲游","text":"不起斯人疾，哀歌未是哀。泪流千点血，心死一团灰。白日空垂照，悲风亦自来。半涂成永诀，天道信悠哉。恸哭西原迥，晴云为我阴。山河一长剑，生死两知心。世谱传来久，天文验自今。此名埋不得，未信九原深。纯孝慈颜感，悲啼令季伤。凫飞元傍母，雁少不成双。寿夭从开辟，贤愚竟渺茫。不须论甲子，未省鬓毛苍。"}