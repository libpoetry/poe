{"id":"332946","title":"金缕曲·金谷繁华歇","dynasty":"清代","author":"梁德绳","text":"金谷繁华歇。更惊心、乔松鹤去，大弦声急。丝管春风前日事，悲动白杨萧瑟。对弟子、青娥暗泣。小队银筝零落了，玳梁边、谁管双栖翼。秋燕影，浪萍迹。燕飞萍转钱塘客。鼓飞涛、泠泠江上，樽前发白。换羽移宫传别恨，回首蓬莱云隔。但海水、数峰摇碧。停拂银钩增怅惘，坐幽篁、为谱胡笳拍。词未尽，泪盈臆。"}