{"id":"1215362","title":"近仁台郎见示樊左司在南台时忆昨五首柯博士苏徵君既为和之天台丁复侨居金陵草莽之臣也不能悉细奎章故事钦睹□皇潜飞之盛犹能记之僣用元韵以寓鼎湖之思云尔 其三","dynasty":"元","author":"丁复","text":"犹记御床金织帏，初成宝刹彷丹墀。人间漫道风云会，天上俄闻日月迟。北阙秪今无赐物，南台忆昔有题诗。旧臣总抱乌号泣，丰石还如岘首碑。"}