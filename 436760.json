{"id":"436760","title":"花木八咏 海棠风","dynasty":"金末元初","author":"段克己","text":"玉妃酒晕透香肌，满颊娇红睡起时。小立沈香亭子外，钗横鬓乱任风吹。舞罢霓裳醉似泥，六宫谁敢斗腰肢。侍儿扶起娇无力，云母屏深午醒迟。仗下华清赐浴时，温泉香腻洗凝脂。团花翠壁琉璃滑，狼藉珠玑醉不知。晓日穿花透翠帷，环儿软语诉分离。发肤之外皆君赐，妾自倾心君不知。风帘斜揭玉钩栏，端正楼高烛影残。宿酒困人梳洗懒，从教残粉涴金钿。梨园子弟去无踪，门掩蓬莱绣帐空。寂寞绿窗深夜雨，伤心不独有梧桐。蓬岛春寒减玉肌，却凭羽客寄相思。凭肩私语长生殿，准□□□□□□。娘子宫中仪体新，八姨羞把旧妆匀。画罗瑞锦难相称，故著龙香簇绛巾。"}