{"id":"829308","title":"西江月 五月七日生辰作","dynasty":"清末近现代初","author":"沈尹默","text":"户外犹悬艾叶，筵前深映榴花。端阳过了数年华。节物居然增价。新我原非故我，有涯任逐无涯。人生行乐底须赊。好自心情多暇。脑后尽多闲事，眼中颇有佳花。饭馀一盏雨前茶。敌得琼浆无价。午睡一时半晌，客谈百种千家。兴来执笔且涂鸦。遣此炎炎长夏。眼底凭谁检点，案头费甚工夫。天然风月见真吾。漫道孔颜乐处。拄笏看山也得，乘桴浮海能无。人生何处不相娱。随分行行且住。"}