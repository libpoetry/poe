{"id":"444533","title":"齐天乐 贺晦窗兄五八华诞兼自寿","dynasty":"当代","author":"王蛰堪","text":"玉轮重幻山河影，惊心上元芳酒。彩焕迷楼，银光泻地，谁共清宵如昼。临川赋手。料拈笛梅边，夙怀依旧。月满西江，一樽聊为故人寿。匆匆乱尘过眼，乾坤颠倒里，朝暮驰骤。劫罅窗深，槐根梦稳，消得斜阳红透。心痕在否。恰次第佳辰，翠笺题就。只待春回，烛花凭认取。"}