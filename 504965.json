{"id":"504965","title":"为石龙吴簿写竹并题吴住岭南横浦","dynasty":"明","author":"乌斯道","text":"大庾岭上梅花多，劳我梦思无奈何。昨日亲从岭头过，梅花不见空烟萝。回头岭下有横浦，翠竹娟娟照窗户。山云不起清风来，乱叶联翩似飞舞。横浦扬尘曾几年，独有此君经岁寒。况复春雷子孙长，何人不为停车看。我今陵水每追忆，貌得疏枝慰寥阒。不愁作伴无梅花，只保冰霜好颜色。"}