{"id":"1207799","title":"嘉泽","dynasty":"元","author":"范梈","text":"嘉泽遍群物，山郭余寒收。日临公馆静，聊足散优游。古松含晚秀，春桂吐新柔。树声鸟语和，苔径蚓行周。念彼农亩士，生涯托岩幽。虽无岂弟贤，亦免旷鳏忧。而我委素业，布衣以遨游。谬通金闺籍，一志旅荒陬。还归吏乡部，胡宁心不休？深承采菲意，终负伐檀羞。庭闱迩江外，何时溯扁舟？谁能违天命？且复尽人谋。"}