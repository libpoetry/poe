{"id":"822468","title":"瑶台月","dynasty":"清末近现代初","author":"周岸登","text":"愁琼恨碧。阅四姓千年，风月朝夕。钧天梦，谁先醒，怨春无极。镜海日、艮岳珠宫，敞水殿、凤笙龙篴。张乐地，洞庭窄，伊谁借一拳石。消得。奉君王万岁，蓬壶咫尺。有三希、银钩玉刻，胜七阁、琅函瑶册。问前王法物，只今陈迹。记覆篑、缩地移天，叹运壑、藏舟亡璧。寻佳胜，春阴积。尽凭吊秋风客。追惜对檐花铎语，如闻太息。"}