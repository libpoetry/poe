{"id":"448403","title":"养鸭老人行","dynasty":"当代","author":"陈永正","text":"独松岭之西，溪石适予惬。有暇挟书往，赤足屡临蹀。飘箨聚水坳，游鱼时出唼。林际夕烟明，群鸢堕跕跕。芦边败土屋，枯禾乱堆叠。野老蹲户坎，纷披发如鬣。目眵项脊驼，手脚鸡皮摺。颔之若无睹，趋之则惧怯。久之熟看面，诘之始嚅嗫。自言岭东人，五世贩禽业。驱鸭下广州，春江理轻楫。一家十二口，和气得安燮。祖田两亩馀，妻儿耕且猎。乡里推为长，名因在公牒。不作催租吏，亦未书军帖。岂意翻覆后，天遽降此劫。驱我牛栏囚，禁与戚族接。沿陂牧猪羊，开荒种豆荚。复恐力不勤，轮番来干涉。三日一追查，五日一逼胁。群童或敢侮，跳踉竞批颊。女孙方七龄，双辫展笑靥。长绕爷膝行，今不见前躐。生世七十年，事往浑如魇。偷活已赧颜，死亦何足慑。老物不祥身，遂为天所厌。君更莫常至，妨被鬼魅蹑。语罢忽长唏，无泪但闭睫。我闻老翁言，心懔汗背浃。挥手舍之行，我亦梦中蝶。唯祝养鸭翁，馀生善珍摄。"}