{"id":"1124335","title":"送杨主簿","dynasty":"宋","author":"项安世","text":"诚斋四海一先生，诗满江湖以字行。正法亲传谁得钵，异闻独立子趋庭。未能暇日询三得，枉作经年共一城。眼底不知离别苦，前途相望似晨星。书生岁晚亦无馀，朝作新诗暮看书。书为送人知免矣，诗仍随子独何欤。栏凭罨画山光晓，船刺湘罗日影初。可是爱忙偏觅句，个中无计得逃渠。"}