{"id":"700755","title":"送韦道显归省庆远三首","dynasty":"明","author":"曹义","text":"别却亲庭二十年，白云望断海天边。九重此日承优诏，万里长沙放画船。春色暖酣红荔雨，莺声晓弄绿杨烟。悬知明到称觞处，多少人誇昼锦鲜。家山迢递信音稀，几叹亲庭定省违。紫诰晓从三殿出，锦衣春向百蛮归。江津画桨摇烟浪，驿路莺花近翠微。自古昼游人共羡，因君归兴欲南飞。振旆朝来出帝乡，归宁南去路茫茫。云连岭峤蛮烟合，雨过关河野树凉。别酒一尊临潞渚，征帆万里向宜阳。古人若问交游客，多半相知在玉堂。"}