{"id":"695731","title":"留都二首","dynasty":"明","author":"欧大任","text":"紫宸宫阙秣陵前，想见高皇定鼎年。珠树春浮三殿日，綵斿时拂五城烟。空寥一望金茎近，霄汉长瞻玉座悬。千古龙髯攀不及，乌号今在白云天。佳气茏葱逼上台，汉家基业万年开。九江秀色流为带，五岳中天耸作台。绛阙岧峣龙虎在，青云缥缈凤凰来。二京欲纪中兴盛，惭乏张衡献赋才。"}