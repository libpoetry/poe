{"id":"696036","title":"上元夜萧学士老师招饮绿野堂","dynasty":"明","author":"欧必元","text":"谁敞华筵绿野间，尊开仙液醉酡颜。歌翻乐府嬉春曲，锦夺宫袍戏楚斑。竟日宾朋邀北海，暂时棋局住东山。奇文倘许侯芭授，愿乞玄经一部还。千层火树灿明霞，百子灯悬夜夜花。真箓似同弘景宅，牙签还识邺侯家。庭开棣萼分吴苑，产有龙驹自渥洼。不是苍生望霖雨，微云那遣月华遮。"}