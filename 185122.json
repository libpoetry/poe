{"id":"185122","title":"独冷名之·昔君困虀盐","dynasty":"宋代","author":"曾几","text":"昔君困虀盐，蓬首窗下读。秋萤屡乾死，明月以为烛。麻衣肘欲穿，才换一袍绿。岂知冷淡债，十载偿未足。书斋开冰厅，败壁数椽屋。横经缀鹄鹭，未省进凫鹜。穷通更事耳，裘扇有反覆。直今张罗地，便恐车击毂。先生粲可流，示现著冠服。从渠势炙手，了不见凉燠。小诗应大笑，笑我未忘俗。"}