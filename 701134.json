{"id":"701134","title":"感时思乡二首答李慱厅仍用前韵","dynasty":"明","author":"符锡","text":"莫倚浮生牵俗恨，一番时事一番春。防胡未必无长算，厝火由知慎积薪。汉苑莺花偏著意，秦楼烟月倍伤神。无端更动文园思，涓滴何曾慰渴尘。江乡重理旧书台，见梦何由帝里来。露气暗滋苔径滑，月痕斜印荜门开。巢松鹤在如相命，煮石盟寒怪未回。越调若为传楚客，一春空负落花杯。"}