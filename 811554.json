{"id":"811554","title":"清平乐五首","dynasty":"清","author":"史承谦","text":"绿阴如许，容易添愁绪。一两三番花外雨，弹指春归何处。昨宵一枕春酲，分明重见倾城。惊破晓窗残梦，从今不听莺声。南田画卷，幅幅开生面。落墨无多工点染，合上仰家纨扇。临摹讵减关穜，崔徐花朵玲珑。坐对流泉古树，怜他艳草秋虫。轻寒浅醉，宛转伤离思。一半浓阴初着地，情事凄凉如水。音书犹未开缄，门前送到春帆。多少明珠翠羽，输伊薄袖单衫。金风乍起，池馆清如水。一雨更添秋气味，半臂薄罗初试。良辰几度衔杯，年时诗卷重开。招手凌波仙子，皈依金粟如来。韶光已去，费却风和雨。换了单衣凉几许，且向绿阴深处。樱桃梅豆初圆，拈来一笑生怜。只有清和风物，朝朝簸弄芳妍。"}