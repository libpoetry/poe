{"id":"813195","title":"冒雨同竹坡遍探摄山诸胜","dynasty":"清","author":"张海珊","text":"秋云抱雨意，欲吐未能畅。变灭四山间，山山争殊状。一山横而趋，如与尘世障。逶迤樵径转，四山拱相向。蓦入与云争，迥出云之上。一身著虚空，悄焉心胸荡。氛氲木犀香，随云遍空涨。香空浑相合，何处辨真妄。秋山写苍润，笔笔骨胜肉。出力露锋棱，而不病老秃。双涧分飞流，怒与众石逐。东涧势尤峻，劲折如转毂。盘辟磴道中，恰与西涧扑。探之源深深，屡上山屡复。云白径微分，石青气自馥。此中大有人，经声出茅屋。山虚灭众闻，一磬戛空翠。数转般若台，知是散花地。老松作龙飞，一一鳞甲弃。遗形犹攫拿，商猋落清吹。无著野云姿，不尽溪水意。活脱此心妙，以受烟霞媚。"}