{"id":"1233434","title":"丙子七月十七日同辉公登紫微岩汪生元明许生存仁来会遂宿鹿田寺明日乃由山桥回至芙蓉峰而别追念数十年间并游之士往者已不可作在者又莫之与同两生顾能不惮其勤相从蹑屩行风雨中诚一时清事也第未知后游为何日同游为何人抚事述情成二十韵邀两生同赋奉呈审言子长","dynasty":"元","author":"黄溍","text":"吾年未及谢，倦飞已知还。乃复婴近务，无由纵清欢。幸与方外士，相从岩壑间。小憩遂深入，诘曲披茅菅。昔人有遗躅，缥缈青云端。高居匪结构，异状如雕镌。志怪固无取，怀贤邈难攀。停策访旧游，欲去仍盘桓。迅飙发中夜，众木号惊湍。凉秋变袢暑，山深气先寒。泉石无改色，四时自推迁。交朋半新故，念之增慨然。两生亦可人，环佩来珊珊。携手恣幽步，流目穷遐观。时于林缺处，遥见城南山。行行度危磴，悠悠睇层巅。凝阴閟朝采，玄泽酾神渊。嘉穟日已丰，蔼焉满中田。览物多所欣，赏心殊未阑。后期孰与同，良会当何年。"}