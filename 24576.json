{"id":"24576","title":"越亭二十韵","dynasty":"唐代","author":"朱景玄","text":"乏才叨八使，徇禄非三顾。南服颁诏条，东林证迷误。未闻述职效，偶脱嚣烦趣。激水浚坳塘，缘崖欹磴步。西岩焕朝旭，深壑囊宿雾。影气爽衣巾，凉飔轻杖履。临高神虑寂，远眺川原布。孤帆逗汀烟，翻鸦集江树。独探洞府静，恍若偓佺遇。一瞬契真宗，百年成妄故。孱颜石户启，杳霭溪云度。松籁韵宫商，鸳甍势翔溯。津梁危彴架，济物虚舟渡。环流驰羽觞，金英妒妆嫭。笳吟寒垒迥，鸟噪空山暮。怅望麋鹿心，低回车马路。悬冠谢陶令，褫佩怀疏傅。遐想蜕缨緌，徒惭恤襦袴。福盈祸之倚，权胜道所恶。何必栖禅关，无言自冥悟。"}