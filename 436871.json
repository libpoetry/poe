{"id":"436871","title":"水龙吟 从商帅国器猎同裕之赋","dynasty":"金","author":"王渥","text":"短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷、鱼龙夜。落日孤城鼓角，笑归来、长围初罢。风云惨澹，貔貅得意，旌旗閒暇。万里天河，更须一洗，中原兵马。看鞬櫜呜咽，咸阳道左，拜西还驾。"}