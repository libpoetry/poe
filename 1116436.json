{"id":"1116436","title":"红梅","dynasty":"宋","author":"苏泂","text":"游仙一曲梦初回，依旧江南鼎鼐才。岁晚应嫌太孤寂，未妨随俗引三杯。天与清高孰我过，岁寒只合老岩阿。无端自学闲桃杏，只恐情多事亦多。等观非白亦非红，开落那知色自空。落叶成阴花又子，几将心事托东风。空墙碧水芳菲处，泣尽胭脂恨不销。不遣二妃陪舜葬，故应泪沁雪枝条。"}