{"id":"711106","title":"同林异卿赵十王陈泾伯徐器之许有介观春饮建昌黄伯圆旅斋","dynasty":"明末清初","author":"张穆","text":"东南麓崔嵬，溟渤为险设。王气摩荡中，海日丽朝晰。阳和释淩寒，万里解霜雪。草实当自知，梅魂乃横绝。辞家事游览，桂影数盈缺。客心重岁时，贫贱思岩穴。朋侪半酒人，敦义秉气节。乱世乃见亲，古道固未灭。对酒对醉归，年华可谁说。"}