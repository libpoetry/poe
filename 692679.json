{"id":"692679","title":"到江西省看花次韵四首","dynasty":"明","author":"杨基","text":"青丝茵褥是柔莎，白苎衣裳胜绮罗。千树桃花红一色，春光谁道不须多。小小旗亭曲曲阑，禁烟时节未莺残。便须连夜烧银烛，莫待他年雾里看。东湖东畔柳枝长，满苑飞花乱夕阳。何处祓除儿女散，过来流水郁金香。生色屏风一面开，轻罗团扇合欢裁。深深院落青青柳，纵是无花也看来。"}