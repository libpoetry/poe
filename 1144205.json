{"id":"1144205","title":"贺周总管耐轩迁居回任","dynasty":"宋末元初","author":"刘鉴","text":"就第开藩自古难，旌门累世况团圞。肯邀父老为邻舍，更约交游说岁寒。千里春风棠蔽芾，一窗秋月竹平安。乡人乡饮推乡贵，祗作平时样子看。袖诗两度出山扉，到得城来与愿违。南浦绿波凝望久，东山零雨喜公归。疏梅斗雪增新洁，乔木参天长旧围。重对门墙帘定卷，春风贺厦燕栖依。"}