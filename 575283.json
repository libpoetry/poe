{"id":"575283","title":"次杨仪部韵题陆章丘卷","dynasty":"明","author":"邵宝","text":"信州分司方晓起，忽闻客报惊我耳。江边揖罢始知君，何不先驰书一纸。与君登第俱少年，俯仰于今几星纪。中间往往见文章，出入韩苏窃钦企。君才磊落滞州县，上书再至长安邸。也知造物能戏人，拂袖归欤卧乡里。登临到处兴不穷，手向林园植桐梓。古人固有神仙流，今人如君亦其比。不然落笔对宾客，挥霍风云乃如此。寒冰玉壶秋在悬，鼎腹笑杀彭亨豕。等閒解摈不足作，聊复群游向吴市。酒酣拔剑思益豪，望入湖天极茫瀰。功名有地重弹冠，富贵无人轻脱屣。大江西南五老峰，万年青落鄱阳水。山中尘远多神仙，闻君欲来招更傒。载赓李白香炉篇，肯后前人作山耻。余官兼领白鹿洞，台石琼瑶席云绮。停车一坐数十日，跫然空谷欣闻履。留君同游君不住，为君作歌歌浩矣。"}