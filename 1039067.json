{"id":"1039067","title":"休逸台","dynasty":"宋","author":"韩琦","text":"牙城之北好大圃，中有废台名抱螺。基圆有道盘屈上，故以螺目义匪佗。当时兴者择地审，气象爽垲形势多。今如孤冢但荆棘，不知隳坏年几何。背城人迹既罕到，往往满岁无一过。我来侵圃治兵库，得披榛莽登巍峨。襟怀豁若出尘外，四视天末穷纤罗。满城风物聚掌上，红芳绿树明交柯。太行之下不可数，万峰起落如翻波。北来州域尽平地，孰若旧邺襟山河。此为游览最佳处，遂施畚筑完陂陀。台头结宇尚简朴，台面甃甓严镌磨。魏宫冰井久湮没，铁梁有四沦耕禾。精刚之质不少动，俚俗传诧邻妖讹。云有神物常默护，守令千百无敢拖。我怜古物辇而至，为台之柱植四阿。州人闻至极惊异，就台观者肩相摩。榜以休逸岂独尚，与众共乐乘春和。主人间复命宾酌，樽前随分弦且歌。病来饮兴直衰浅，献酬勉强颜须酡。退尝内省尔何德，尔求自逸人讥诃。反思吾本任忠义，日不作伪心无颇。君恩至厚假乡守，正宜休此祛馀疴。尪孱报国未能奋，慨然倚槛空长哦。"}