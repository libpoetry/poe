{"id":"246455","title":"齐天乐·一窗晴暖撩芳思","dynasty":"现代","author":"王蛰堪","text":"一窗晴暖撩芳思，惊回暮春时候。雾杳西江，烟迷故阁，频向梦边萦逗。前游记否。恰胜水名山，锦茵如绣。遥念湖光，别来无计更携手。孤怀不堪对酒。镜中吁鬓换，枯草霜覆。意气消残，悲欢阅尽，零落清樽依旧。同心契友。甚拈笛魂牵，泪盈襟袖。诉与灯深，夙盟期共守。"}