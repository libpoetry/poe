{"id":"817715","title":"法源寺看丁香同魏斋秋湄","dynasty":"清末近现代初","author":"黄节","text":"都门盛看花，丁香独开早。法源古招提，今日罕人到。婆娑百数株，烂若紫与缟。斜阳照殿角，上覆翠松老。春秾草木茂，故物尽除扫。桃梨杏棠药，后先各争道。岁岁看花人，眷此须臾好。新绿未成阴，晚覈初似稻。堂坛佛久鐍，春事自草草。更访云麾碑，与君说天宝。"}