{"id":"833875","title":"望远行 采石步仲则元韵","dynasty":"清末民国初","author":"易顺鼎","text":"骊宫百亩。谁压定，不许潜蟉飞去。赖此云根，一拳怪石，守御奔涛如戍。偏让当年，王气轻销龙虎。怎送完兴废，单留愁住。愁处。指点英雄陈迹，战垒与、寒鸦同数。姑孰山多，历阳城远，分作两行红树。且把南朝撇过，乌江北望，更吊亡秦三户。剩一楼风月，谪仙长据。"}