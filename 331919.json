{"id":"331919","title":"念奴娇·赠孙无言还黄山","dynasty":"清代","author":"曹尔堪","text":"袖中携赠，乃松滋侯也，诗尤清绝。五十馀年词客老，孤枕寒衾如铁。白露朝零，青毡夜冷。扪口犹存舌。绳枢蓬户，时来长者车辙。忽念故里名山，愿言归隐，长与红尘别。三月烟花全不识，歌吹竹西空热。翠筱苍衫，家缘易就，莫道斑鸠拙。荷衣藤杖，饱看峰顶晴雪。"}