{"id":"994910","title":"谢傅参议彦济惠笋用山谷韵","dynasty":"宋","author":"黄公度","text":"北方九月霜，宾盘无生菜。岭南信地暖，穷冬竹萌卖。君念庾郎贫，茧栗供庖宰。中有岁寒姿，真时久不坏。前身渭川侯，千亩偿宿债。珍可配天花，贱不数石芥。早薤与晚菘，奴仆望宾介。文园酒渴馀，想不厌姑嘬。预恐吹作竹，明日东风噫。急须驱儿童，倾筐携采采。"}