{"id":"731095","title":"时巡近郊悯农事有作","dynasty":"清","author":"玄烨","text":"芳郊景物丽，淑气扇暮春。灵雨应良节，光风薄嘉辰。省耕已届候，夙驾方来巡。前驱列式道，羽卫罗钩陈。时有田间子，荷耒披车尘。讥诃勿频数，疾苦当咨询。千耦幸终亩，二釜犹悬囷。穮蓘尔勤动，痌瘝予隐亲。赒赐出泉府，拊循属官臣。行潦有挹器，冽井无枯津。所惠良未遍，嗛嗛愧斯人。"}