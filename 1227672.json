{"id":"1227672","title":"送孔惟中再谒祖林","dynasty":"元","author":"傅若金","text":"吾郡称文物，君家续圣贤。尼山悬日月，野树隔云烟。追远逢昭代，游方及盛年。北通三仲谱，南下九江船。雁起垂纶外，鸥飞解缆前。水凉闻雨坐，沙暝望星眠。岱岳遥临海，河流远自天。路询洙泗境，人指郓欢田。日观朝辉接，风云暮色连。閟宫俱寂寂，阙里独绵绵。翠合知林墓，翚飞识庙堧。趋庭槐气润，拜下柏阴圆。科斗残书帙，旋虫坏乐悬。图稽始祖出，世别小宗传。远近论昭穆，尊卑齿后先。杖裁楷木净，冠截桧皮坚。旧俗闻诗礼，遗仪见豆笾。玉倾当别酒，珠写赠行篇。古道嗟环辙，长途劝著鞭。京师同逆旅，瀛海限飞仙。赋或君王问，贫应故旧怜。苦吟冰合砚，危坐雪侵毡。鱼目从人贵，蛾眉祇自妍。犹怀薛氏剑，未绝伯牙弦。卒业思归鲁，离群遽发燕。霜蹄终奋迅，风翼暂回旋。文忆来时把，诗要去日联。绿芜羁思满，青柳别愁牵。为客惭乌鸟，因君感杜鹃。兖城多驿使，频寄彩云笺。"}