{"id":"182767","title":"试院看月呈子骏明叔","dynasty":"宋代","author":"孔武仲","text":"禁城遥想催银箭，灯火相望人语断。门外流尘任自高，中秋好月来相伴。依楼委砌冰皎洁，射隙侵棂雪凌乱。同僚二公迹见亲，相应顾影为三人。吟咏清景临佳树，骨爽襟寒不能去。颇疑宵梦到蟾宫，欲把秋毫分玉兔。中山美酒生微波，银瓶快泻金叵罗，相邀一醉君如何。"}