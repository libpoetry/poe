{"id":"604465","title":"泰和萧君还拙以青乌氏客端州十六寒暑矣馆于余者甫三年乡思忽动孤舟遄发既惜其别复望其来乃留其家还拙以古人行谈古人术往往能取今人信第今人得还拙曰地师余得之曰人师也故于其言别也既为之治装复为之赋诗 其二","dynasty":"明","author":"张萱","text":"绿玉手中杖，金函肘后书。逢人问方寸，知尔妙堪舆。谁谓骑无鹤，犹闻食有鱼。重来休隔岁，应念老閒居。"}