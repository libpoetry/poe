{"id":"844898","title":"长沙叶德辉母马太夫人八十寿言次叶公韵四首","dynasty":"清末民国初","author":"曹家达","text":"葭灰飞后甫中旬，设帨佳辰八秩新。王母瑶池经小谪，尚仪少海及扶轮。草虫托赋振振羽，花鸟怡神岁岁春。大盗无端移国祚，小桃源有避秦人。金马声华翟茀衣，汉官旧物见应稀。传经帐忆儒门绛，封诰家承上国绯。秋露葡萄千日醉，春风台阁五云飞。让王当日输神器，萱草阶庭怅夕晖。瑶草充庭问卷施，盛衰荣替各随时。融红茂苑羁游子，曼绿湘烟写梦思。看到孙曾筠附竹，老来平淡堇如饴。似闻年谷贫民共，辄感周馀靡孑遗。慈训当时重显扬，貂蝉累祀泽流长。娱亲忍厌承明殿，乞养荣归昼锦堂。修到老莱能舞綵，不教傅奕喟空桑。鮿生未会冈陵颂，薄缀俚言当一觞。"}