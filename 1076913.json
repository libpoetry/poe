{"id":"1076913","title":"送士特兄下第之衡湘","dynasty":"宋","author":"李纲","text":"都城三月春暮时，通津两岸杨花飞。送君结束适南楚，使我叹息生长悲。男儿功名致须早，夫子声誉久已驰。文章黼黻虽自许，时运龃龉将安施。霜蹄暂蹶未为失，云翮高举终非迟。人生且求适意处，天命会有不否期。潇湘千里渺烟浪，浮家早逐秋鸿归。娥英事实素难考，来时为读黄陵碑。"}