{"id":"758360","title":"疏影 新月","dynasty":"清","author":"张绉英","text":"新凉庭院。正绿阴摇曳，花光初敛。暝色笼烟，楼角微明，眉痕休约娇倩。迷离尘梦愁难醒，算惟有、清辉不减。怎新来、慵整残妆，错认徐妃半面。千古兴亡阅遍。有谁堪记省，几许哀怨。绝域孤踪，独夜长门，只有素蛾曾见。相看永夜还怊怅，待诉与、碧天辽远。等甚时、海上槎回，试问广寒宫殿。"}