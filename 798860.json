{"id":"798860","title":"木兰花慢 其四 平湖秋月","dynasty":"清","author":"杨玉衔","text":"荡全湖暮色，莽空阔，浸寒光。更吹老西风，山容减黛，桥迹微霜。微茫。白波无际，舞鱼龙、匝地泻银潢。孤鹤横江掠影，几人击桨招凉。鸣珰。西子初妆。桐叶响，彻东厢。有晶宫幻出，珠光火齐，剑气干将。鸳鸯。倩他鹊影，作蓝桥、渡我涌金塘。莫似琵琶浦口，浮梁来往参商。"}