{"id":"1252842","title":"有感四首","dynasty":"元末明初","author":"王冕","text":"江湖成独客，风雨过重阳。白发悬明镜，青山隔草堂。野花留别恨，篱菊静年芳。闻说陶元亮，凄凉五柳堂。黄花浑未放，白雁最先来。好景无人识，新诗只自裁。烽尘迷玉垒，烟草没云台。今古英雄事，何如水一杯？慷慨看双剑，凄凉独老翁。不嫌天地窄，殊觉路途穷。茅屋荒山雨，麻衣旷野风。人情只如此，何必问英雄？依违思故里，吟啸倚阑干。野水随潮涨，山云带雨寒。归鸿悲别溆，羁客困长安。何日干戈息？山林乐考槃。"}