{"id":"683071","title":"斋前小山秽翳久矣家兄召工治之剪薙一新殊觉秀爽晚晴独坐诵王临川扫石出古色洗松纳空光之句因以为韵赋小诗十首","dynasty":"明","author":"文徵明","text":"急澍涤嚣埃，方墀净于扫。寒烟忽依树，窗中见苍岛。日暮无来人，长歌薙芳草。道人淡无营，坐抚松下石。埋盆作小池，便有江湖适。微风一以摇，波光乱寒碧。小山蔓苍萝，经时失崷崒。秋风忽披屏，姿态还秀出。层峰上崇垣，徘徊见西日。清风自何来，离离洒芳树。斋居不知晏，但见秋满户。欲咏已忘言，悠然付千古。叠石不及寻，空棱势无极。客至两忘言，相对餐秀色。檐鸟窥人閒，人起鸟下食。寒日满空庭，端房户初启。怪石吁可拜，修梧净于洗。幽赏孰知音，拟唤南宫米。百卉凌秋瘁，坚盟怜稚松。谁令失真性，屈曲薙䰒松。终然夭矫在，寒月走苍龙。幽人如有得，独坐倚朱閤。岩岫窅以閒，松风互相答。此乐须自知，叩门应不纳。阶前一弓地，疏翠阴丛丛。有时微风发，一洗尘虑空。会心非在远，悠然水竹中。西日在屋角，落影摇窗光。抚时怀美人，还陟墙下冈。风吹白云去，万里遥相望。"}