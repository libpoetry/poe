{"id":"1105212","title":"近以洛花寄献斋阁蒙赐诗五绝褒借今辄成五篇以答来贶端明","dynasty":"宋","author":"文彦博","text":"左魏牛黄数十枝，洗妆添色又新奇。金刀剪送三城去，聊助山翁宴习池。山翁为赏洛花奇，采笔连挥五绝诗。口沫手胝频捧读，兰亭醉墨尚淋漓。旧说河阳满县花，安仁当日颇矜誇。洛城花品虽奇绝，多出寻常百姓家。朱轮大旆行春乐，济上山阳景物佳。莫羡洛城花品好，三城本自有朱砂。后园不见栽桃李，旧尹无能可自知。从使当时曾手植，经今十载亦凋衰。"}