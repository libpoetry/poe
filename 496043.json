{"id":"496043","title":"沁园春 其十 送李侍御龙洲巡按江西","dynasty":"明","author":"夏言","text":"两岸垂杨，一湾芳草，深护龙洲。想夜雨当年，主人云卧，雷门春水，忽占鳌头。白简凝霜，铁冠峨豸，十载登朝侍冕旒。人争避，行行骢马，按部洪州。大江章贡交流。有卷雨、飞云帝子楼。看霜雪威棱，豺狼遁野，云霄风力，雕鹗横秋。白首怀乡，丹心恋阙，客梦时时到旧丘。烦君去，把穷檐民瘼，子细咨鲰。"}