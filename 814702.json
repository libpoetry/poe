{"id":"814702","title":"春晚杂兴","dynasty":"清","author":"郑琮","text":"弹铗侯门苦未能，乾坤何处倚枯藤。倦图小息怀蒙叟，僻地幽栖愧少陵。墙短绿分邻舍树，帘疏红落隔山镫。柳枝吟断空惆怅，无复当时唱阿菱。斫地狂歌事已非，独留一剑对斜晖。素书有劫龙威去，绿字无仙脉望稀。阅世几凋潘岳鬓，伤春易减沈郎围。薄寒中酒惟高枕，疏懒真同鹤不飞。"}