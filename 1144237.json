{"id":"1144237","title":"己巳秋七月不雨人心焦然乃戊午斋宿致城隍清源渠渡龙君嶅山五神于州宅以祷始至雨洗尘自是间微雨辄随止旱气转深苗且就槁要神弗获某忧惧不知所出越癸亥日亭午率郡僚吏申祷于庭未移顷雨大挚旄稚呼舞皆曰神之赐也某既拜贶又明日以神归念无为神报者乃作送神之诗七章以侈神功且又以祈焉","dynasty":"宋末元初","author":"牟巘","text":"休休早稻已焦卷，晚稻摇风更可怜。枯尽百源无一滴，老龙何处卷云眠。几度看云眼欲穿，不应气数总关天。去年兵又今年旱，守也于民自寡缘。五神萃止足精神，迅发风霆一欠伸。能事莫嫌相迫促，门前多少望霓人。老火犹骄气蕴隆，炉香爇罢日方中。片云忽卷天河落，顷刻难名造化功。神祐恭惟及物深，中间感应妙精勤。要知应处还为感，终始惟当秉一心。眼前物意颇昭苏，未省郊原遍也无。更觅洗车三日雨，普教大地活焦枯。龙辀欲驾已多时，父老遮留一日迟。秋菊寒泉何以报，精勤更写送神诗。"}