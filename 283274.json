{"id":"283274","title":"沁园春·七月二十六日集云和","dynasty":"现代","author":"姚华","text":"酒上心来，热血汪汪，起落如潮。看人间万事，都成鬼蜮，乾坤一指，只解酕醄。梦祟难亲，诗魂易失，千叠愁心何处消。秋风起，更吹愁压鬓，做尽刁骚。无聊酒醒今宵。奈人散更阑不可招。索归寻萧寺，闲门敲月，坐呼山鬼，长啸干霄。狂处陵人，悲来骂世，袒臂科头容我豪。君知否，有元龙尚在，湖海逍遥。"}