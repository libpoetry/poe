{"id":"1066556","title":"次韵章婿道祖倧山居","dynasty":"宋","author":"葛胜仲","text":"我本丘壑人，负乘辄致寇。归来卧湖海，梦断三接昼。尚馀忧国心，带眼日惊瘦。腾装居景山，飘飘云出岫。门无长者辙，相见谁肯就。吾甥相国孙，款我裹粮糗。禅关有圣解，已语则无咎。两庵同相攸，卜邻殆天授。登盘无槟榔，客居必见宥。富贵应自知，不询唐举寿。"}