{"id":"862407","title":"和立斋番君吟","dynasty":"宋","author":"王柏","text":"日月星辰天之精，山川草木地之文。本乎天者既圆象，下者何不皆方形。此疑千古不能决，读尽六经无异说。依稀子夏微有言，譬诸草木区以别。草木之中操孰坚，佥曰此君耐岁寒。虚心直节表真劲，穷冬大雪青琅玕。平生正坐一圆累，未堪全德君子比。内圆犹是智之馀，外圆无乃德之耻。我闻楚东有云仍，生来气骨清棱棱。觚哉觚哉出乎类，长大益觉廉隅分。自从大学悟絜矩，四面正直各得所。独秉重坤六二爻，斯可以为民父母。厥初受命莫不然，世衰俗弊失其传。商周之际斯为盛，孤竹二子何曾圆。"}