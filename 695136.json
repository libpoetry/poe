{"id":"695136","title":"秋日漫游名山得友人曾中丞赵少宰书自南北至四首","dynasty":"明","author":"林大春","text":"故人天上双鸿至，野客山中一鹤随。读罢封书鸿不见，素心惟有鹤先知。西川峻迹归南斗，东鲁名成返圣朝。应忆山人无个事，故将书使到渔樵。海宇空茫念我同，平生交谊古人风。当年管鲍成何事，赢得千秋说霸功。有弟抱奇千里去，立谈浑是骨肉亲。可怜赋就时难遇，空负岩廊荐引人。"}