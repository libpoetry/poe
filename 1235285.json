{"id":"1235285","title":"上京次李学士韵五首","dynasty":"元","author":"王士熙","text":"山拥石城月上迟，大安阁前清暑时。玉碗争呼传法酒，碧笺时进教坊诗。金烛承恩出院迟，玉堂学士草麻时。明朝出国新端午，彩笔应供帖子诗。昼漏浑争一刻迟，玉京六月似秋时。箧中日日藏纨扇，说与班娘莫写诗。芍药阑前春信迟，燕京端午石榴时。双双紫燕自寻垒，小小白翎能念诗。"}