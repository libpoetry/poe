{"id":"843729","title":"留别南社同人 其二","dynasty":"清末民国初","author":"许南英","text":"步履时时自戒严，谨防局外注观瞻。重舒望眼观沧海，一例低头过屋檐。击楫被人疑祖逖，挂冠如我学陶潜。少年结习难除却，胜日还思斗韵尖。又挥老泪湿征衫，回首斜阳挂赤崁！昨日弦歌张别宴，今朝风雨满归帆。去来乘兴毋相强，歌咏缘情自不凡。别后相思分两地，新诗还望锡瑶函！未敢先期约后期，重来未卜定何时。诸君分手宜珍重，千古伤心是别离！大海浮萍随聚散，屋梁落月系怀思。钟情独有花梅老，索笑巡檐付与谁？"}