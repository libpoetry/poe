{"id":"618882","title":"水帘洞","dynasty":"明","author":"刘克治","text":"晨兴骑白鹿，登览水帘洞。喷壑瀑布泉，千丈自鸿絧。六月长吹霜雪蜚，四时不断风雷动。歘若玄岩闪飞电，隐若晴空县螮蝀。初讶银河洒碧天，复看珠箔捲苍烟。光没云林曳匹练，响韵松风和五弦。上有峍屼壁立之巨石，下有萦洄不测之清泉。百步九折始能前，但见玄猿啸古木，青鸟群巢珠树颠。洗药泉边多羽客，班荆藉卉醉留连。龙虎之衣何飘摇，鸾凤之舞何蹁跹。遗我流霞觞，饮我瑶池酒。左拍麻姑肩，右携玉女手。其颜如舜英，相将采尧韭。山中玉液复堪餐，吾与汝曹俱不朽。借问蜉蝣空楚楚，金石焉知龟鹤寿。"}