{"id":"727210","title":"梁雅乐歌六首 皇雅","dynasty":"南北朝","author":"沈约","text":"帝德实广运，车书靡不宾。执瑁朝群后，垂旒御百神。八荒重译至，万国婉来亲。华盖拂紫微，勾陈绕太一。容裔被缇组，参差罗䍐毕。星回昭以烂，天行徐且谧。清跸朝万㝢，端冕临正阳。青絇黄金繶，衮衣文绣裳。既散华虫采，复流日月光。怀忽慌，瞻浩荡。尽诚洁，致虔想。出杳冥，降无象。皇情肃，具僚仰。人礼盛，神途敞。僾明灵，申敬享。感苍极，洞玄象。地德溥，昆丘峻。扬羽翟，鼓应朄。出尊祗，展诚信。招海渎，罗岳镇。惟福祉，咸昭晋。"}