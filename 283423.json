{"id":"283423","title":"六丑·橐驼","dynasty":"现代","author":"姚华","text":"遍胡天万里，总阅尽尘飞沙掷。塞鸿未还，春归无片翼。雪际蹄迹。信风吹度，乍青杨柳，间关京国。南来水土多膏泽。背耸双峰，铃喧九陌。庞然更无人惜，恁昂头阔步，情趣疏隔。遥空沉寂。忆觚棱绀碧，仗队红云底，增太息。蓬瀛尚几仙客。对荆铜泪咽，黯然宸极。风云改、早抛簪帻。凭谁问、委辫膻丛乱后，见伊宫侧。春潮去、夜烱秋汐。照佩环、梦返千年恨，如何载得。"}