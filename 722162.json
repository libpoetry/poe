{"id":"722162","title":"送王础尘之赣州","dynasty":"明末清初","author":"屈大均","text":"白头吾友渐无人，君去台关失所亲。归雁声催南海节，落梅香待建安巾。云中冒顿频乘月，雪里花门未动尘。到日郁孤当小岁，羊裘先得汉家春。新春章贡莫淹留，亦向中原作远游。黄帝岂从狂屈问，真人应向野王求。绛衣日照长无夜，白发风吹更不秋。书信早传南越客，相思一慰鹧鸪愁。"}