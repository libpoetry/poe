{"id":"562000","title":"题子昂松树障子歌盖王成之所藏者纸尾云大德八年正月廿夜灯下书","dynasty":"明","author":"贝琼","text":"吴兴华法兼钟王，不独醉草过张旭。既无河朔少年之沓拖，又无深山羽人之退缩。故人相遇乞何夕，银烛吐光如月白。手写青松障子歌，百金一子无所惜。何物小儿憎妩媚，玉环飞燕皆倾国。嗟我平生秃千兔，夜写蝇头愧无益。王孙骑鹤去不还，日落太湖云气赤。君家此木世希有，词翰风流与之敌。纷纷真赝那足辩，珷玞敢厕连城璧。勿同玉枕永和书，一閟昭陵永相失。"}