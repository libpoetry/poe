{"id":"165014","title":"大雪与同舍生饮太学初筮斋","dynasty":"宋代","author":"陈东","text":"飞廉强搅朔风起，朔风飘飘洒中土。雪花着地不肯消，亿万苍生受寒苦。天公刚被阴云遮，那知世人冻死如乱麻。人间愁叹之声不忍听，谁肯采摭传说闻达太上家。地行贱臣无言责，私忧过计如杞国。揭云直欲上天门，首为苍生讼风柏。天公倘信臣言怜世间，开阳阖阴不作难。便驱飞廉囚下酆都狱，急使飞雪作水流潺潺。东方日出能照耀，坐令和气生人寰。"}