{"id":"569181","title":"为胡进士孟韬作匡山读书处歌","dynasty":"明","author":"王世贞","text":"大块下坠成匡山，秀作中天五青莲，十二万纪搏云烟。元气小漏长庚颠，秀作人间一青莲，绡霞酿露六十年。两雄相得非偶然。所以匡庐李白庐，白也匡庐白。念欲宫锦幄，屏风背拥九迭碧。念欲宫锦袍，瀑布高悬八千尺。朝诵宛委编，暮歌大洞经。化为三籁透紫冥，下杂栖贤三峡之雷霆。细则鸾凤喈，粗乃虬龙鸣。香炉袅篆五色明，坐使万境神魂清。咄嗟匡山不负白，白也顿负匡山色。功名善愚人，一旦调乃公。采撷晻霭，擘削巃嵷。尽收绣鞶囊，卖之华清宫。连城一出玉环妒，天子欲偿价，力士老奴从旁代唶嚄，从此重瞳意回互。浔阳雨，夜郎雾。采石捉月月不顾，不能携得匡山去。后千余年好事者，仍榜匡山读书处。咄嗟哉，咄嗟哉，李白居，杜甫诗。诗耶人耶，与山并斗宇宙奇，胡郎有奇急吐之。君不见六经万古长赫曦，如悬九嵏烛四垂。不然草大还，直借鹏背家须弥。安能龊龊苦恋五言七字长，吾伊如此读书读奚为。"}