{"id":"1056610","title":"畴昔","dynasty":"宋","author":"吕南公","text":"畴昔林野居，布絮不粗完。及为羁旅人，被服乃绮纨。何以出胜处，为君究其端。篱苏不馥郁，传自故老言。鲁邦无君子，子贱岂所伦。东方足文史，得饱在长安。苏秦主父偃，亦各有后叹。况乎今异古，而本无一廛。自非稍激昂，何以脱饥寒。辞乡挈囊书，岂敢言王官。苟免沟壑祸，微生已成全。文章盖有力，温燠此其源。遂离厮养科，首尾只十年。箧衣亦何者，聊足覆衰残。有破得纫补，有新得缝刓。因嗟为短诗，所以记初难。"}