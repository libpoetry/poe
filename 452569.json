{"id":"452569","title":"壶中天 长城极目","dynasty":"当代","author":"钱之江","text":"云崖叠翠，拥雄关表里，层台森矗。一闭泥丸成锁钥，天险何劳贲育。败木枭鸣，行人蚁聚，黄土销残镞。挟涛东去，怒松时撼深谷。我欲长啸淩空，馀音嘹唳，怕有蛟龙伏。负势惊飞还矫首，风雨神州沉陆。寒玉苍苍，劫埃滚滚，千载闻歌哭。峰头回望，夕阳山海之麓。"}