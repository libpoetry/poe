{"id":"731098","title":"再游盘山","dynasty":"清","author":"玄烨","text":"蓟州城北黄崖前，水甘土厚多平阡。崇山特起矗霄汉，栝柏夹路阴参天。回峦复嶂倍娟秀，幽林邃谷时夤缘。云藏古寺行未到，树杪先有钟声传。数峰突兀势陡绝，上迫箕尾双星躔。峨峨石状兽蹲立，因风摇曳如空悬。深潭清冷那可测，知是百尺神龙渊。钵泉恍惚有海眼，潮井呼噏通百川。不然泛滥亦易挹，何为万古清涓涓。神工融结天巧凿，更骋远目穷高巅。渔阳古郡最阻阨，屹为左辅雄幽燕。即今交河远置候，此实堂奥非临边。太平粗喜有端绪，石根沙碛皆原田。偶兹登陟聊驻旆，用寄襟抱题斯篇。"}