{"id":"678372","title":"白头吟","dynasty":"明","author":"张楷","text":"君弹绿绮琴，妾赋白头吟。君意都忘弦上语，妾词空写心中素。昔日还同得水鱼，今朝忽若经霜树。妾颜比少未成衰，君心已改少年时。弃置文鹓逐鸡鹜，旧事尽乖新事宜。妾意将君比明镜，一物何曾照双影。风中柳絮未曾粘，浪里浮萍那得定。君岂东流去不返，缺月终期有时满。"}