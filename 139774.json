{"id":"139774","title":"赠曾医·太极分阴阳","dynasty":"宋代","author":"魏了翁","text":"太极分阴阳，物物具两仪。乾坤互南北，坎离迭东西。四时有见伏，昼夜有荡推。夫人迁於物，由之而不知。主淫一为沴，大命医所司。或当暑而裘，或御冬而絺。或学制而伤，或助苗而萎。其间号为儒，亦以身尝医。江西有曾君，解后荆江湄。暇日与之语，切磋及幽微。榜人趣行迈，欲别不忍离。乃书所素讲，为诗以赠之。"}