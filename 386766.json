{"id":"386766","title":"齐天乐·己卯春初寄子珍都门","dynasty":"清代","author":"樊增祥","text":"雕轮试碾瀛洲路，萋萋又生芳草。锦树垂灯，冰河试艇，约略春回琼岛。花砖步早。看袖拂宫黄，御烟微袅。苑柳依依，认人犹是旧时貌。离人江上望极，倩青禽寄与，芳绪多少。解玉烟皋，传梅水驿，别是新来怀抱。风情渐老。自小别吴江，便疏歌笑。回首瑶京，碧天云缥缈。"}