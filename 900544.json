{"id":"900544","title":"过洞庭","dynasty":"宋","author":"张栻","text":"城头鸡一号，浩荡风脚回。篙师起相呼，牵帆上高桅。我亦推枕听，波浪声轰豗。窗间试一觇，万顷银山开。附火且安坐，念此亦快哉。良久天平明，已见金沙堆。泊舟古庙底，喜色动舆台。我行正长夏，及此岁律摧。通籍恨亡补，敢赋归去来。所至有何忙，妙处姑徘徊。险阻元自平，鸥鸟亦不猜。万事有定理，渠谩费安排。明朝上湘水，雪意正栽培。行矣一杯酒，好在故园梅。"}