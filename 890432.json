{"id":"890432","title":"题阳山寺","dynasty":"宋","author":"吴儆","text":"忆昨去家时，凉风肃巾屦。闾里重远别，祖席烦亲故。期会趋晷刻，仓卒戒徒御。首尾遍吴楚，复退分携处。岁月拂尘壁，廊庑识故步。故人新绛帷，方屦盈外户。褰裳喜我来，寒温问良苦。樽酒开驩颜，鸡黍羞珍具。欲少为君留，归心已先骛。年少未仕初，饱食厕庠序。束书事遨游，光阴等閒度。一为升斗縻，奔走穷朝暮。欲学不可得，虽悔复谁诿。诸君其早图，前覆戒吾车。"}