{"id":"824434","title":"百字令 题陈慎庵宣南话旧图","dynasty":"清末近现代初","author":"高旭","text":"年华如水，忽沧桑小劫，情何能已。回首春风添旧恨，红烛泪浇清史。西燕东劳，生离死别，往事休提起。聚原有散，人生大抵如此。想君触著当年，展图泼墨，愁绝秋灯底。空忆长安花踏遍，都算承平才士。碧海难填，苍天何醉，心绪非相似。江湖满地，击剑吹箫去矣。"}