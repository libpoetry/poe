{"id":"692595","title":"驾送总兵官征交阯随侍口号二首","dynasty":"明","author":"杨荣","text":"大驾宵严出近畿，兹晨遣将讨南夷。金鍪耀日朱旂绕，綵鹢乘风画桨齐。已见兵威消瘴疠，遥闻黎庶望云霓。从征士卒皆欢跃，应有诗人赋采薇。拜领金符出玉墀，风云绚綵动征旗。孤城狐鼠归神算，万灶貔貅属指麾。献捷伫闻驰露布，誓师先见仗天威。凯旋宴飨论功日，清庙长歌出牧诗。"}