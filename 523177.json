{"id":"523177","title":"沈大夫行","dynasty":"明","author":"李梦阳","text":"沈大夫，遗我以凛冽玉壶之冰，报汝以离离朱瑟之绳。绳以发凌云绝响之妙曲，冰以涤卓荦硊礧之清膺。此曲可以崛地懿、扬天经、宣融风、召遐龄。奏之敬姜室，允宜轲母庭。沈大夫，奉诏且还家。松江鲈鱼白跃玉，土居斫笋如斫麻。烹羊击鼓会亲戚，太守长吏争趋车。猗乎嘉哉，男儿生不显亲，譬如锦衣夜行，虽贵何足誇。"}