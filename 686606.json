{"id":"686606","title":"广川舟中与东桥酌别次韵三首","dynasty":"明","author":"边贡","text":"汴上一为别，漂摇十二秋。那期卫川涘，得并李膺舟。月映青山出，波涵碧树流。接宵欢达曙，不为酒尊留。共脱风前帽，还披月下襟。乾坤万里别，江海十年心。越鸟枝难共，湘鱼帛易沉。相逢畏相失，延滞绿溪阴。愧我蒹葭质，倚君琼树姿。遥怜共飘泊，且复笑栖迟。秀句推先达，高言戒独危。江蓠照雪月，秋谷有深期。"}