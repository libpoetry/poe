{"id":"1224278","title":"春暮閒居寄城西程汉翁十五韵","dynasty":"元","author":"揭傒斯","text":"迢迢层城阿，峨峨凤皇山。下有隐沦士，能为淮汉言。两日一寓音，五日一承颜。每谈经济事，恒及离乱间。言辞多忼忾，文字少凋残。不叹东逝川，但忆南山田。宁与无心游，不受众目怜。褰衣必峻崿，散步亦名园。舒卷信在襟，萧寂固所安。经春僒疾痗，抚时增懦孱。群书乱药裹，高卧掩荆关。蹇余属久要，朝诣常暮还。丑劣愧高情，焉知君所观。日出众鸟语，苍岑满楼端。申章写深谊，谫薄何由宣。"}