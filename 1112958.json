{"id":"1112958","title":"点绛唇 其三","dynasty":"宋","author":"张抡","text":"阳气初生，万花潜动根荄暖。暗藏芳艳。未许东君见。恰似温温，铅鼎丹初转。功犹浅。九回烹炼。日月光华满。暖日迟迟，乱莺声在垂杨里。昼眠惊起。花影闲铺地。试问荣名，何似花前醉。陶陶地。任他门外。车驾喧朝市。花满名园，万红千翠交相映。昼阑幽径。行乐迷芳景。惟有幽人，不与浮华竞。便幽静。兴来独饮。花下风吹醒。春入山家，杖藜独步登岩岫。野花争秀。弄蕊香盈袖。对景开怀，莫遣双眉皱。春难久。乱红飞后。留得韶光否。乐事难并，少年常恨春宵短。万花丛畔。只恐金杯浅。方喜春来，又叹韶华晚。频相劝。且闻强健。莫厌花经眼。一瞬光阴，世人常被芳菲恼。玉壶频倒。惟恨春归早。何似逍遥，物外寻三岛。春长好。瑞芝瑶草。春又何曾老。浮世如何，问花何事花无语。夜来风雨。已送韶华暮。念此堪惊，得失休思虑。从今去。醉乡深处。莫管流年度。"}