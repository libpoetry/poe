{"id":"739939","title":"登五莲山望海峰","dynasty":"清","author":"窦光鼐","text":"诸峰皆崭绝，东峰独可上。朝来缘翠微，振衣披榛莽。到顶得石棚，小住骋遐赏。东南指沧澥，一气接沆漭。初晖散余霞，云外浮晃朗。想见至人心，天渊与浩广。世路隘蜗角，蛮触各争长。而我于其间，委怀任俯仰。每虑尤悔集，有如鸟避网。适来豁达眸，胸尘一涤荡。即此得玄珠，无劳问象罔。"}