{"id":"542610","title":"送张比部汝任募兵太原","dynasty":"明","author":"谢榛","text":"拂曙别承明，輶轩西北行。天回浊河水，山拥太原城。榆塞霜中色，芦笳月下声。四愁今日最，孤啸几时平。慷慨深酬主，艰难始募兵。良驹轻道路，壮士重功名。云断黄花戍，风连细柳营。牙旗翻豹影，宝剑夺龙精。烽火当秋急，疆场计日清。归来上封事，应悉九边情。"}