{"id":"1236822","title":"石湖十二咏 石湖","dynasty":"元","author":"郑元祐","text":"沧波渺千顷，何处觅鸱夷？同姓千年后，流芳著断碑。阖庐创城郭，俄徙傍湖山。酒旆千家室，今犹作市寰。吴子筑圜丘，祀帝存壝址。鲁亦取圣讥，大禘同失礼。醉拥捧心过，韶华艳绮罗。至今湖觜上，彩霓卧沧波。始由尝胆凿，战槛逐波通。今日凭谁占？渔家一笛风。碧潭通海眼，崖设大士座。宛如访天台，石梁飞度过。云坞蕴招提，开窗面湖渚。时发钟磬音，惊散沙鸥侣。孤屿突苍翠，波环郁盘盘。谁嗜先春味？当来制凤团。危峰耸浮屠，七级雕阑曲。影落湖波心，鱼龙骇常伏。隋将移城时，凿供万夫饮。清泠寻丈馀，倒浸青天影。敕赐宋名臣，穹碑载奎画。至今孤亭中，虹光照山白。公退紫薇省，宅种紫薇花。千树临山麓，秋来粲晓霞。"}