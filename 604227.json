{"id":"604227","title":"关山良跋涉次杜少陵新安吏韵","dynasty":"明","author":"张萱","text":"关山良跋涉，草木疑皆兵。羽书已狎至，尺伍皆中丁。闾左及闾右，制挺无留行。苍头尽特起，赳赳称干城。贫家不惜力，富室皆为俜。共说从军乐，满路欢呼声。赴急奋不顾，笑指阵云横。回头向闺妇，为道征夫情。后有霍骠骑，前有赵营平。贾勇书摩垒，衔枚夜斫营。一日献三捷，执丑还神京。采薇咏靡盬，江汉歌明明。共拜武功爵，不用孔方兄。"}