{"id":"593181","title":"元宵同李功甫陆华甫邵一坤邵格之汪禹乂金德润金上甫郑鲁文程鸣甫汪虞仲邵济时邵惟成邵汝恒集邵长孺环斋程子虚无过兄弟自歙适至分得高字","dynasty":"明","author":"欧大任","text":"丘中一士卧，门径尚蓬蒿。瓜自逃秦禄，兰曾入楚骚。忆从邗上日，并赋广陵涛。越调谁令变，南音颇亦操。盘宁嫌苜蓿，尊不待蒲萄。禅寺时同被，漕河数放舠。诗传梅下阁，社结竹西皋。再别梁园隔，相思蓟北劳。烟霞寻旧约，笔札有吾曹。交已倾肝胆，衰今感鬓毛。海阳鸾凤渚，江左鸊鹈刀。麇至逢诸子，嘤鸣得二豪。中兴人竞奋，右席客偏叨。筵敞灯花艳，庭看象纬高。百牢纷折俎，四座俨挥毫。烨烨青萍色，翩翩白鹄袍。罗浮归鲍靓，金马使王褒。揽袂平原饮，停车末路遭。簪裾惭抚髀，风雨洽持螯。预恐离群去，何年问浊醪。"}