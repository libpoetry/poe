{"id":"824079","title":"齐天乐","dynasty":"清末近现代初","author":"高燮","text":"生绡留得沧桑影，燕云怕重回首。夜雨联吟，秋灯絮梦，此乐于今难复。君还记否。记风景当年，夕阳疏柳。试看图中，泪痕应渍袖间透。形容莫惊冷瘦。晨星俄落尽，萧寥无偶。人去妖兴，时衰鬼弄，一样清谈非旧。凉波远岫。有老鹤孤飞，羽毛宜寿。早撇红尘，峭寒犹独守。"}