{"id":"1237224","title":"和曹彦礼书怀六首","dynasty":"元","author":"曹伯启","text":"温风习习荡层阴，送别江城恨不禁。此去知君有新渥，故人多在玉堂深。水边城郭易为阴，离恨羁愁两不禁。更入漕渠随畚锸，浃旬无暇接清音。流水高山待赏音，人生腾踏岂无心。他时先步岩廊上，莫遣门庭海样深。江千岁晚苦多阴，抱膝真成梁父吟。此日饯行无别物，赓歌聊识故人心。燄燄阳刚破宿阴，八荒民物动欢心。得时行道男儿事，岩谷幽居不要深。有客由来济水阴，凝寒驻马乱山深。新诗点检人间事，写出千秋万古心。"}