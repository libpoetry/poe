{"id":"1226225","title":"王时敏听雪斋","dynasty":"元","author":"张雨","text":"顽寒赑屃河流澌，银涛铁骑交奔驰。珑玲淅簌瓦沟满，坐窗已有幽人知。东家暖客红醅凝，嘈杂新声迷听瑩。后园压折万琅玕，雪多政自无人听。我时空山夜寂寥，风篁雪窦筛琼瑶。希声疏越不可尽，鸣球戛击如闻韶。忆昔斋居困学翁，大书听雪烦楚龚。百年胜事将无同，不传师旷传王恭。鹤氅明朝行雪里，须辨龙头煎雪水。床下何人闻斗蚁，唤起春雷来洗耳。"}