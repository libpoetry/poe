{"id":"419476","title":"玉漏迟 夏悔盦丈逝世旧京，因用遁堪乐府吊彊村翁韵以当哀些","dynasty":"近现代","author":"龙榆生","text":"赏音人海少。羽零宫断，尘昏江表。乐苑深期，悭接平生欢笑。珍重彫年翠墨，又翻入、紫霞悽调。归路渺。几多哀怨，铜仙能道。曾是振翮南溟，甚阅遍沧桑，慧缘才了。青简犹新，愁绝庾郎羁抱。矜慎前朝史笔，料应得、玉楼春好。春梦觉。冥迷乱峰残照。"}