{"id":"697831","title":"挽荣教谕","dynasty":"明","author":"胡奎","text":"江风山月梦悠悠，白发三年在惠州。诗骨梅花两清绝，此身只合葬罗浮。辛卯科名海内传，谈经不到伏生年。明珠径寸谁收得，流落天南海水边。山巾野服鬓丝丝，记得南窗病起时。白玉蟾蜍铜雀砚，日长閒写庙堂碑。大庾山高隔暮云，哀猿啼处月纷纷。何由化作辽东鹤，一夕飞来祭酒坟。"}