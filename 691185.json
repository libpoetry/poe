{"id":"691185","title":"黎缜之赵丕显丕振欧子建过馆赏紫菊","dynasty":"明","author":"李孙宸","text":"雪月初移野径芳，还留秋色媚山堂。丹心晚带晴霞艳，密藿朝含宿雾香。违世共顷陶令酒，餐英宁学楚臣狂。江梅尚隔花时远，幽赏那能不尽觞。年华惟汝殿芳菲，岂有怜芳赏更违。病客独留荒径在，故人须醉白衣归。即看晕日香逾暖，况是淩霜叶未稀。一掇寒英心自远，肯辞潦倒负秋晖。"}