{"id":"721905","title":"奉寄定安胡朝翰先生","dynasty":"明末清初","author":"屈大均","text":"一岁双元祀，心悲乙酉年。开科当主辱，求士得君贤。禁锢元吾志，沉冥答所天。偷生过七十，惭愧说神仙。吾家有花萼，与尔孝廉同。出处皆勤事，存亡一匪躬。墓门馀宿草，魂气逐悲风。襄帝遗臣尽，嗟君草莽中。白发萧疏甚，康成但幅巾。时穷谁处逸，道在自忘贫。奇甸三神岛，遗民二祖身。造门多屣履，户内阒无人。半亩槟榔树，双丛薏苡花。有身归草木，无梦与烟霞。酾酒沾红叶，弹棋拂落华。新诗知几许，海外想名家。"}