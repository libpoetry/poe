{"id":"857246","title":"寄崔伯易","dynasty":"宋","author":"王令","text":"扰扰闾巷士，过我何所为。屡来徒我烦，不来我弗思。少年乐知闻，喜与客子随。晚岁事恬默，与世益参差。骑马出寻人，中路辄自归。归来亦何乐，书史自相期。巳与往者亲，可无兹世违。欲语无所得，起视北雁飞。念子远千里，昔别今巳期。寄声虽云多，所得竟亦稀。近者忽报书，期我往就之。不知予苦穷，系此不可离。尚迫朝暮忧，宁有道路资。人生少所同，老去财几时。予势既若此，子复不肯来。但恐百年间，龃龉终莫齐。诗以寄子招，亦以写我悲。"}