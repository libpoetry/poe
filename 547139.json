{"id":"547139","title":"雪中登楼看山歌","dynasty":"明","author":"于慎行","text":"月中看山不辨色，雪中看山不辨影。阑前九叠锦屏张，一时幻作虚无境。苍茫颢气万里通，轻琼冷絮飘鸿濛。阎浮几许还遭劫，色界由来总是空。忆昨筑楼对城缺，本为看山亦看雪。那令有雪却无山，倚楼满目成㵳泬。山亦非真无，雪亦非常有。自顾梦觉身，至竟谁为偶。此时欲说已忘言，拍阑且尽杯中酒。"}