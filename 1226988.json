{"id":"1226988","title":"阎立本西岭春云图","dynasty":"元","author":"邓文原","text":"旅人陟春山，回互临幽绝。马首触层云，鸟鸣当三月。桃萼烂虚空，松风吹洞越。高岑上青苍，曲磴夐敧缺。涧壑泻飞流，烟霭忽明灭。灵仙扣丹房，素女开瑶穴。乡关在遐方，中情向谁说。忽闻上方钟，午餐僧已设。阎子为此图，玩之未能辍。恐为造化憎，堤备六丁掣。"}