{"id":"1108827","title":"送勋侄之官嵢峡五言五首","dynasty":"宋","author":"刘克庄","text":"津吏难绳束，滩船易覆翻。能除一方害，不忝二刘孙。李下与瓜田，嫌疑谨未然。先贤监竹木，不食笋多年。襆被囊书去，讥征市与关。姑全蔺卿璧，勿买郑商环。机难下鸥鸟，察至见渊鱼。何日抽回去，商人愿出涂。太守今元结，论交四十年。汝行勿前却，如在父兄边。"}