{"id":"1126405","title":"横舟弟相别年馀阻一江之水彼此皆病未有可会之日向得一两诗多悼亡感慨不忍和答今乃粲然盈册老眼增明适兹喜雨取登楼喜雨之作先次韵三章不能多也","dynasty":"宋","author":"曹彦约","text":"好诗好雨适相逢，抖尽襟怀要折冲。自古天人无间断，宁因水旱辍良农。阻饥传播骨先寒，愁把台评子细看。赖有重霉三日雨，向来枯涸已瀰漫。我有鸰原或尼之，一江横绝谩涟漪。幸哉未隔池塘梦，鼎脔初尝豹一窥。"}