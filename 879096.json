{"id":"879096","title":"沁园春 其三 送包尉","dynasty":"宋","author":"刘克庄","text":"我羡君归，一路秋风，芙蓉木犀。想慈颜望久，灵乌乍噪，新眉画就，郎马频嘶。忙脱征衫，快呼斗酒，细为家人说建溪。争知道，这中年怀抱，最怕分携。丈夫南北东西。应笑杀离筵粉泪啼。怅佳人来未，碧云冉冉，王孙去后，芳草萋萋。明日相思，山重水复，古道人稀茅店鸡。元龙老，有高楼百尺，谁共登梯。"}