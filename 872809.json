{"id":"872809","title":"志师自通州访我于仪真因携之至长芦留语数日及其归也作诗以送之","dynasty":"宋","author":"仲并","text":"通州瞿昙师，多于雁鹜行。吾常爱志僧，谓之一凤凰。不见十五载，访我大江傍。留之固未遣，载以荆州航。相从三日游，山晚松风长。尔我岂其梦，嗒然尧桀忘。凌晨洗一钵，束衣还故乡。为子植梧桐，何时复来翔。"}