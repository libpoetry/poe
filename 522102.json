{"id":"522102","title":"张元瑞司寇乞归觐不许命有司存问诸公皆贺以诗予亦同作","dynasty":"明","author":"顾清","text":"红缨白羝双作牵，绿尊缥醴黄封全。尚书传诏太守宣，车骑杂遝隘里廛。天子敬老还贪贤，安阳未得昼锦旋。高堂齐寿百福骈，锡尔难老加蕃延。老臣再拜舞堂前，臣身踵顶恩皆天。天念臣息臣预怜，馀生何以效尘涓。圣朝孝理万国平，山林无事日高眠，但饮春酒歌尧年。"}