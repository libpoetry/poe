{"id":"804656","title":"北渡黄河甫登岸风雨即至驴背上诗以纪之","dynasty":"清","author":"华日跻","text":"黄河九曲来昆仑，奔流激湍争喧屯。禹王明德亦远矣，吞天浴日嗟行人。行人赉钱争竞渡，舟子常年纷若雾。须臾鼓棹渡河来，约束蛟龙不敢怒。蓦起狂飙吼蓼蘋，雨霰飘摇雷作嗔。穷途孑孓荒烟里，回看恍惚凭夷尊。旅社彷徨发浩歌，一饮一斗朱颜酡。返思时会争瞬息，渡河死者何其多。"}