{"id":"487483","title":"游吴山醉歌示越中同游","dynasty":"明","author":"张元凯","text":"吴人浪游越，越山旧名吴。吴山窈窕如画图，芙蓉乱扑城之阇。云英不远紫微省，杏花偏近黄公垆。解衣贳酒独感慨，还上高台听鹧鸪。鹧鸪不为啼春雨，似诉吴越兴亡语。般乐夫差首己濡，忧勤勾践胆能茹。偶尔凭陵一跳梁，毕竟山丘共首鼠。草上同飞望帝魂，宫中曾献捧心女。吴山越水春融融，吴王越霸归东风。白驹度隙促短景，朱花散綵成飘蓬。乍来一笑已陈迹，兹山千古青无穷。即今箫鼓锦城乐，但识屏翰皇图雄。吁嗟黄金不买绿酒醉，何乃愦愦人世亶不聪。"}