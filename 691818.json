{"id":"691818","title":"别李氏二首","dynasty":"明","author":"李梦阳","text":"逸禽耻淹栖，良驷竞先步。出门有行游，诸所岂得顾。辞燕恋旧垒，渚雁企高骛。情离诚有猝，心期固其素。匪无便儇子，新人不逮故。踟蹰野飙夕，分手即前路。前路乃何之，迢迢梦云泽。霖雨暮戢戢，嘱子且停轭。陨箨委川径，潢潦浩以白。荧荧双龙剑，佩服我所惜。水行蛇虫匿，陆迈虎兕辟。愿言承心欢，庶与备朝夕。"}