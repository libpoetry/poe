{"id":"418606","title":"庆春泽慢 黄山道中","dynasty":"近现代","author":"丁宁","text":"野水涵烟，遥烽敛黛，依稀画里曾吟。照眼淩波，惊看欲立亭亭。蘅皋月冷湘娥怨，翠盘擎、凉露初零。暗消凝，似水年华，都付鸥盟。飘萧双鬓殷勤洗，待缁尘尽涤，漫步仙瀛。济胜无功，羡他绝顶身轻。黄山自是吾家好，算登临如履师庭。报邮程，故扰吟怀，车笛声声。"}