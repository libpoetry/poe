{"id":"721088","title":"秋怀","dynasty":"明末清初","author":"王邦畿","text":"天柱安危未易闻，星光河影隔重云。桂华谁信黄金落，琼树虚传白玉分。十二阑干新布置，三千歌舞旧同群。何繇双翼归龙驭，南岳山移北岳文。渡海乘风见小仙，白龙人刺赤龙船。已知世界全无地，遂令波涛尽拍天。折简不邀王母驾，长星空上玉皇笺。迢迢昨夜西风起，不及山长是马鞭。十三学舞正垂髫，十四谙吹紫洞箫。十五宫中初选入，百千人里荷恩饶。麾蛟自可移沧海，跨鹤真能上碧霄。今日见君如昨日，玉阑曾忆旧河桥。砍折珊瑚毁玉田，楚云为雨晋云烟。虹蜺不返双龙驾，环佩空留五凤天。芳树昔栽仙露下，上坛曾筑帝星前。何因醉入蓬莱殿，薄倖名将世上传。刘郎一去杳无闻，西陆长河竟两分。潮水不圆南浦月，天风空覆北山云。灵旗暮雨疑神女，青翰高秋想鄂君。金锁未销三岁字，尺书何处凤凰群。李耳高名最擅场，此君丰度不寻常。心持帝命风雷合，手握天符日月光。白鹤几时栖太华，青牛今日忆咸阳。秋霜莫虑摧蓬鬓，为得灵洲不死方。剑术雌雄自有神，负恩元是报恩人。辘轳暗转银床晓，輘轹轻移玉宇春。不信丹丘为有种，须知黄道即良因。蓬山多少名仙籍，曾把云旗向北辰。蓬阙规模不染尘，玉罍金镜俨然陈。老君端坐皆称圣，童女烧香不嫁人。雁使未归玄宅表，凤书惟纪碧城春。彤墀忽听霓裳曲，广袖峨冠妙入神。"}