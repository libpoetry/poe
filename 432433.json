{"id":"432433","title":"比那莲山杂诗四首 山中即事","dynasty":"近现代","author":"汪精卫","text":"沈沈万山中，泉声鸣不已。心逐野云飞，忽又坠溪水。山坳聚林木，众绿光薿薿。纤草织平茵，小花间蓝紫。怡然相坐语，间亦恣游戏。小妹捉蚱蜢，荆棘创其指。一笑释自由，惊飞侧双翅。远山如美人，盈盈此一顾。被曳蔚蓝衫，懒装美无度。白云为之带，有若束缣素。低鬟俯明镜，一水澹无语。有时细雨过，轻涡生几许。有时映新月，娟娟作眉妩。我闻山林神，其名曰兰抚。谁能传妙笔，以匹洛神赋。翠岩碧嶂相周遮，远看瀑势如长蛇。下驰嵚奇荦确之峻坂，又若以风为马云为车。苍崖崩摧大壑裂，峭壁削成愁崭绝。惟馀怪石郁嵯峨，错落水中犹杌陧。石齿咽波波不定，沸白渟蓝纷复整。浪花蹴起入长空，散作四山烟雨影。轻烟细雨微濛中，熚然受日横长虹。行人拍手眼生缬，馀光反映松林红。据石临流自欹侧，断桥小树如相识。瀼瀼零露洗肺肝，淅淅微寒生鬓发。由来泉水在山清，莽莽人间尽不平。风雷万古无停歇，和我中宵悲啸声。初阳在翠壁，烂熳不可明。熠熠朝露晞，依依白云晴。积雪冒遥岑，叆叇生光明。烟光澹欲尽，山梦如初醒。绿叶纷葳蕤，烨然发其瑩。幽花与长松，一一生奇馨。行行至水源，屏峰入眉青。石笋咽流泉，凉风自泠泠。颓岩有嘉树，亏蔽若危亭。块然倚之坐，睍睆闻流莺。遐思素心人，莓苔屐曾经。作诗道相念，歌罢心怦怦。"}