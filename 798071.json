{"id":"798071","title":"绮罗香  初夏连夜于许茹庸仲修席上看诸郎演牡丹亭有作","dynasty":"清","author":"陈维崧","text":"许掾多情，清和佳节，连夕娇歌妙舞。料得眉峰，碧到愁时都聚。记昨宵、银瑟初停，又此夜、红牙再补。看一群、灯下诸郎，依稀尽解此情苦。独有江东词客，为家山路远，倍增悽楚。回首朱门，略记虫娘庭户。好院本、全部笙箫，没心情、半生羁旅。比年时、携手听歌，多了黄昏雨。"}