{"id":"1132155","title":"侄孙亦龙作亭于小山之上□余以野亭名之得诗五首","dynasty":"宋","author":"戴复古","text":"平地变丘壑，安排若自然。为山移白石，凿沼贮清泉。栗里有松竹，兰亭无管弦。轩裳非我事，在野不妨贤。蔡外有馀地，登临作此亭。心如乔木古，眼共远山清。社酒谁同醉，村歌自可听。有时来夜坐，收拾读书萤。诗礼家声重，田园活计饶。自甘为野客，不愿仕王朝。时为花开眼，谁因米折腰。此心安出处，何日不逍遥。勿谓此亭水，岿然气不群。静中观变化，闲处立功勋。水细通岩窦，亭高压海云。隐居行素志，不负圣明君。田间四五月，此景看来稀。翼翼青苗上，双双白鸟飞。茅茨林下住，蓑笠雨中归。拍岸瓜藤水，不须忧岁饥。"}