{"id":"212240","title":"次韵宋永兄春日放言寄秉彝广文兄","dynasty":"宋代","author":"黄公度","text":"君不见边孝先，才得午枕一觉眠。便遭弟子嘲便便。又不见马季长，横经高堂坐绛帐，背后女乐盈妖妍。青春一去少者老，白发不分愚与贤。试看刻苦要称天下士，何如落魄且作地行仙。东风来习习，新月照娟娟。若逢花解语，须用酒为年。"}