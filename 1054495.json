{"id":"1054495","title":"再作药名诗一篇呈器之","dynasty":"宋","author":"孔平仲","text":"肥羊作臛香出厨，膏粱姜桂品味俱。夙开东阁戒诸客，千金腾踊沽酒壶。飞觥倒杓约不退，一卷百盏皆无馀。不须呼卢会六博，笙簧琴筑非真乐。萧郎独以酒娱宾，怜子心勤憎子虐。眼前覆花不容起，面赤复令须满酌。更深闪闪灯焰消，照天烛黄蜡洒膏。欲逃人觉安敢去，饮水只欲吞波涛。青烟郁郁金鸭细，花上红酥合香蒂。四垂银箔不知寒，却劝金罂子同醉。久不见子眼空青，见子宛然犹旧情。败船如筛寄江水，天阴夜半防风起。告归急走城西角，如粉霜花衣上落。屡蒙大幅扫长篇，才薄何由继高作。"}