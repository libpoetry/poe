{"id":"434729","title":"谢王仲章惠淮马","dynasty":"金末元初","author":"王寂","text":"忆昔短衣精骑射，千金市马宁论价。寻春不惜锦障泥，归醉且无官长骂。一行作吏遭羁束，五斗红陈家不足。骅骝卖却买驽骀，夜龁空槽敢食粟。年来可惜穷到骨，奔走不暇黔吾突。天公更使我马殂，造物戏人无乃忽。闻君厩有江淮种，风入四蹄两耳耸。惠然见贶颇周急，幸免尘靴行决踵。投诗寄谢三叹息，羞涩倒囊无寸积。他年客路会相逢，小倩梦兰吾不惜。"}