{"id":"1122213","title":"次韵简黄监簿淳宗三首","dynasty":"宋","author":"俞德邻","text":"流年暗数手中蓍，短发鬖髿每自悲。金甲牙旗非昨梦，黄齑白米慰朝饥。山河万里归新主，湖海三年隔故知。惟有浣花堂上燕，春来依旧不相遗。桂树团团满故山，一尊风月羡君閒。交游副墨洛诵里，诗句生民清庙间。我辈无才难用世，故人厚禄竟何颜。西楼十二阑干月，清梦应须共往还。化鹤辽东老令威，旧家华表未能归。三千里客贡禹恨，四十九年蘧瑗非。事与心违多感慨，人随世易重歔欷。黄华老尽秋容淡，何日西山薄采薇。"}