{"id":"1108752","title":"次竹溪所和薛明府镜中我诗三首","dynasty":"宋","author":"刘克庄","text":"搔白发翁疑是假，对青铜镜认为真。影形本合成同体，梦觉俄分作二人。欢至不期开口笑，愁来相对捧心颦。可怜怛化贪生者，刍狗元身学出神。物我乖离果孰亲，色空捏合本非真。金狨马上惭穷相，玉镜台中识幻人。南北宗禅皆具眼，东西施貌各含颦。眉间一点元无喜，颊上三毛岂有神。幪以衣冠类孙叔，被之蓑笠即玄真。未知这汉为谁子，如客他乡喜故人。皓白相看双鬓秃，丹青偏写两眉颦。吾闻四大皆虚假，曾向聃书悟谷神。"}