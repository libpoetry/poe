{"id":"845245","title":"买陂塘 赋得白荷花瓣四首","dynasty":"清末民国初","author":"樊增祥","text":"是谁裁、轻冰一片，采莲莫便忘藕。湘波一勺刚盛住，又学翠盘珠走。才入手。恰便似、纤纤玉屧生来瘦。素丝万缕。好织就相思，随他红叶，流出御街口。琼瑶赠，曾出云罗小袖。幽香著袂如酒。书中褪粉乾蝴蝶，和汝百年长寿。君信否。君试问、梨霜梅雪谁长久。莲台稽首。愿瓣瓣成花，花花结子，结子赛红豆。恁纤纤、两头兜起，芳心收束无限。吴侬错认瓢儿菜，怎把冰绡轻换。君试看。看洛浦、瑶姬罗袜凌波飐。莲娃手软。是底处携来，并刀似雪，劈破八蚕茧。堪怜处，一约冰丝宛转。鸳鸯湖上常见。莲房露冷从伊坠，祇觉粉深红浅。分两瓣。算一瓣侬心，一瓣如卿面。香薰不断。似双合柔荑，佛前祷告，莫逐绮霞散。是天生、银船一叶，宛然盛得愁住。莲衣落尽深红色，姑射冰肌偷觑。双白鹭。莫当作银鱼，隔浦嗛将去。小娟媚妩。笑越女聪明，三年湖上，刻玉未成楮。西风起，一任飘烟坠露。中流直恁容与。凌秋好上银河曲，定有星妃乘汝。清绝处。便煠作花酥，也吃观音素。鸳鸯对语。有莲叶双承，藕丝牢系，未觉此心苦。障秋晖、亭亭青盖，瑶华一二三朵。无情有恨何人见，月晓风清欲堕。花雨过。称素手拈来，微笑依莲座。不须赠我。似新月弯弯，寒琼一握，乞与窅娘可。清凉界，不放一尘红涴。藕船缩本谁做。轻绡叠雪鲛妃剪，幻出化身千个。知得么。算梨琐梅纤，争似双梭大。妆慵粉亸。好持作鞋杯，满斟绿醑，一酌九愁破。"}