{"id":"1251765","title":"送哲禅人杖锡访师兼简仲默和尚","dynasty":"元末明初","author":"梵琦","text":"杖锡老师七十八，眼如点漆眉如雪。分明画出须菩提，坐听孤猿吟落月。深山古寺天正寒，叶深一尺堆床前。地炉烧火帘不卷，袈娑黑似垆中烟。客来只恐放烟出，争奈山林藏未密。喧喧道价满江湖，负笈挑囊固非一。千里东归频寄声，乃翁终似有乡情。目连鹙子神通妙，何必区区圆相成。"}