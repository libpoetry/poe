{"id":"591160","title":"桂之树行赠黎氏","dynasty":"明","author":"欧大任","text":"桂树郁苍苍，下荫白玉堂。堂前凿方池，中有双鸳鸯。君家何烜赫，绣衣照西京。玉斧凛白日，威名闻四方。御史府中居，神羊夹门枢。东方来车骑，过者立踟蹰。三子灿鸾凤，嗈嗈衔宝书。入室共称寿，奉觞拜堂除。白鹿可以晡，青霞鍊为腴。谢君王箱药，宴饮吹笙竽。丈人请为欢，饮酒延万年。永言歌寿昌，听我桂树篇。"}