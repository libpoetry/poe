{"id":"1106861","title":"和卓季万寄示五绝宋德操为唱","dynasty":"宋","author":"王洋","text":"一百五十节欲近，二十四番风老时。莫因旧雨与新雨，闲却十枝并五枝。静无馀事可关情，快读新诗醉魄醒。太守文章真衮衮，参军衫鬓两青青。失计长松习用刚，一官才得鬓毛苍。酒醪不入瓶空腹，始信鸱夷智虑长。南国馀寒有素期，年年隆腊只浮澌。还人春色九十日，红紫从它少后时。红旆朝天綵色新，主人心在五湖春。君王不铸良金象，莫爱扁舟共载人。"}