{"id":"188012","title":"寄题望湖楼","dynasty":"宋代","author":"蒋堂","text":"城上危楼势孤峙，楼头尽见湖中水。水色澄明游者多，古来雅以鉴为比。家家画舫日斜归，处处菱歌烟际起。清涟蒙润一都会，碧底涵空三百里。溥哉利及镇东人，而我常嗟马臻死。今滋史君多感慨，所以望湖心不已。频登雉堞追古往，盛集宾朋为宴喜。楼南极目芙蓉花，万叠红英照千骑。"}