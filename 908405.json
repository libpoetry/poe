{"id":"908405","title":"贺王制置敷学之除","dynasty":"宋","author":"李流谦","text":"太霄杰观凌空起，非雾非烟护珠蕊。万灵操戟夹危栋，中有丹书并绿字。走云飞雨泽地产，合璧联珠焕宸纬。尧图羲坟共彪炳，禹训汤铭角雄伟。冈陵松柏老如铁，华榜丹青新若洗。论思欲侍圣天子，寓直正须真学士。一时盛选孰睥睨，百代耆儒属宸倚。惟有我公瑞河岳，早与灵鳌争赑屃。丝纶飞藻倾两禁，弓钺专方雄万骑。从容裘带净岷陇，零落旗矛清笮巂。畴庸王府侈三昼，告喜邮音传一纸。升华秘宇阶召拜，正位台符慰瞻徯。妄论斯文本神物，轻发其藏触天恚。开物成务非翰墨，贲饰乾坤乃能事。周书九诰削邪叛，一品会昌夷僭诡。愿公亟从衮舄归，早就典谟垂万世。迂愚把笔自龆龀，裂纸悲鸣蛩蚓比。酸寒一尉不可说，尺璧光阴分马箠。待公勋业映彝鼎，勉葺巴芜歌俊伟。丝麻虽美收蒯菅，尚冀风人采舆隶。"}