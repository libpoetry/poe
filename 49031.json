{"id":"49031","title":"自杨子舍舟步入常熟县","dynasty":"明代","author":"袁凯","text":"水行已兼旬，舟楫苦驰逐。晨昏侣鲛鳄，出入同雁鹜。黑风无终竟，白浪仍反覆。铿惸绝天枢，漰湃折地轴。旋渊屡倾坠，利石时抵触。沦丧固非远，哀吁宁辞黩。皇天实阴骘，兹辰遂平陆。神魂息漂荡，手足散顽木。徒侣纷来庆，酒胾及奴仆。况兹春气和，百草回新绿。山桃亦多花，逶迤自相属。枌榆已在迩，旷隔无再宿。从兹谢奔走，且饭东皋粟。"}