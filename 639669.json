{"id":"639669","title":"西旅献獒图为居止善赋","dynasty":"明","author":"曾爟","text":"非熊非貙声豪雄，蹄高四尺行追风。武王戎衣定天下，西旅献来名更隆。止戈归马称平治，校猎沙场供祀事。太保胡为戒后王，应恐禽荒坠先志。獒搏鲜肥乃其职，嗾以噬人翻乱国。阎公绘画岂无心，欲使当朝防失德。阎公状物妙入神，龙眠效之尤逼真。玉堂松雪善模拟，三贤造车同一轮。披图细玩非花草，铁画银钩书法好。居公慎勿示常人，留作传家子孙宝。"}