{"id":"731923","title":"郑州道中望周世宗陵","dynasty":"清","author":"胡承诺","text":"五季十三君，显德称有道。继乱骋英图，扶义拥大宝。中权帷幄深，前锋技击好。虎旅清雄霸，龙骑跃丹漅。国步尚危浅，惊飙折何蚤。徯予去委裘，助顺移苍昊。一乘归蓟祝，五畤异丰镐。荆坟寄空山，寝宫无遗燎。玉箫咽清夜，银凫没幽沼。仿佛见袄云，徘徊宿怪鸟。异代颇蒸尝，有司亦草草。征车过其旁，尘沙阅昏晓。"}