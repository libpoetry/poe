{"id":"431297","title":"绝命诗六首","dynasty":"近现代","author":"仇亮","text":"非种锄除绝稗荑，无端荆棘冒山溪。有人意指鹿为马，争食何分骛与鸡。和议铸成顽铁错，冤魂长伴宝刀啼。高冈忍令生枭獍，谁信人天物我齐。祖龙流毒几千年，百劫残灰死复燃。碧血模糊男子气，黄袍骄宠独夫天。那堪新莽称元首，定有荆轲任仔肩。世不唐虞心不死，望中凄绝洞庭烟。一别家山痛绝裾，壮怀几幸汉朱虚。十年大梦羞屠狗，万卷残篇饱蠹鱼。却恨诗书真误我，从知魑魅不欺余。戈挥落日终难返，青史千秋自毁誉。兰荃憔悴不闻香，欲托湘累续九章。大地风云斗龙虎，孤臣铁石铸心肠。沧桑一觉黄梁梦，傀儡谁登劫火场。三尺剑锋膏鸊鹈，几回搔首问苍苍。曾将宝鼎铸神奸，自笑天生本性顽。热血尽堪膏野草，痴情偏欲学文山。环扉寂寞空回首，泉路交游不赧颜。努力追随宋渔父，头颅同我索生还。南冠孤客任浮沉，九死何曾有悔心。独恨魔王能作怪，忍看壮士早成擒。当途豺虎塞天地，片刻波澜变古今。谁与招魂归故里，茫茫湘水俯千寻。"}