{"id":"1044871","title":"赠剡县桃源宫王道士","dynasty":"宋","author":"沈遘","text":"我昔剡溪游，道人亦相遇。重来十岁馀，颜色宛如故。顾我病衰早，鬓毛已苍然。乃知世上荣，讵若山中闲。道人家东都，问胡不归北。北方多风尘，素衣化为黑。斯言吾所信，吾志亦江湖。潇洒会稽守，平生欣莫如。君恩容苟安，顾奉三年计。幸尔数到城，閒谈北方事。"}