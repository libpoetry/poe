{"id":"794938","title":"高阳台 秋柳。三叠前韵","dynasty":"清","author":"屈蕙纕","text":"脉脉含秋，依依锁梦，春游记拂兰船。只解牵愁，何曾绾得华年。关山笛里西风冷，便纤腰、瘦尽谁怜。袅情丝，亭短亭长，一抹荒烟。天涯凝望斜阳远，但平芜接影，淡霭笼川。纤手攀条，旧痕犹认堤边。栖鸦流水添萧瑟，唤柔魂、欲起还眠。更能消，几度春归，几度听鹃。"}