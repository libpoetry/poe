{"id":"1124675","title":"挽刘文蔚","dynasty":"宋","author":"家铉翁","text":"五年瀛下寄閒身，耐久交朋喜有君。竟日坐谈唯在道，有时游戏亦论文。高风每欲追鹏运，雅志那能混鹜群。留得浩然英气在，便将生死付朝曛。先天妙义说来多，圣处工夫几切磋。一点英灵长不昧，平生学力定难磨。暮春风景堪闻瑟，尘世纷华付掷梭。闻道南行缘底事，要从濂洛溉馀波。"}