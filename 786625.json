{"id":"786625","title":"将远游，在台北路作","dynasty":"清","author":"洪繻","text":"我家傍海隅，常闻风涛作。去山二十里，不见青山壑。有时见山容，足已涉城郭。此行向中华，万山将笼络。不图台北路，群峰先崿崿。有如赴汪洋，河伯先海若。路出香山间，海山俱寥廓。四水望西流，连山自东落。山水交潆洄，红尘供插脚。我车风雷驰，我神尻轮跃。一出鸡笼山，一身脱尘缚。俯仰洪渡中，天地入冥漠。"}