{"id":"406817","title":"永遇乐 北固山怀古用稼轩韵","dynasty":"近现代","author":"汪玢","text":"铁瓮江山，铜乌风露，紫龙眠处。淡月孤悬，青天不老，寂寞潮来去。王孙旧事，高楼多景，烛影摇红曾住。总堪怜、英雄侠骨，肯忘逐鹿擒虎？刀弓贵主，关河萧索，别母随郎回顾。水上深箫，城头细角，北固前边路。风流歇矣，仙宫净域，几岁不闻钟鼓。笑登陟、寒鸦解问：老郎健否？"}