{"id":"653204","title":"永思堂为刘廷宾赋","dynasty":"明","author":"张宁","text":"哀门历多故，生当元宋间。高曾及祖考，累世事更迁。风尘浩无际，兵车日豗喧。羁危不自保，趋走恒穷年。丧乱忽已平，营业亦周旋。欢娱不经目，忧伤閟重泉。昔常念寒燠，高居复华裀。弱息久穷嫠，儿女日以殷。缅怀颠沛时，门户朽索缘。湍流一解手，宗祀付沈渊。于焉涉艰阻，乃欲遗曾玄。胡为祔祫馀，双亲中道捐。远慕已无日，近哭悲终天。沧波渺东注，白日中霄悬。悠悠穹壤间，遐感何时諠。"}