{"id":"683351","title":"始访前奉化令徐徵君","dynasty":"明","author":"王世贞","text":"避世虽君事，高名可遂忘。未过徐稚宅，虚表郑公乡。萝径春从覆，蓬门日转长。还应却卤簿，小艇共沧浪。彭泽不爱酒，江州无奉钱。远山将入供，残日佐谈玄。坐徙空庭晷，凉生高树蝉。指君东壁挂，借我北窗眠。小筑城南地，诛茅苦未齐。还闻绿萝馆，幽托白云栖。别岫宽猿宿，空林恣鸟啼。无心隐大小，随意迹东西。"}