{"id":"958704","title":"江亭与程瞿二君邂逅小饮太守送酒因成","dynasty":"宋","author":"郑侠","text":"苍翠擎天江上山，淙琤泻玉亭前水。邂逅相逢坐上人，倾盖论心何俊伟。凉风飒飒来几筵，似与清谈相表里。程瞿轩轩古遗义，悯我羁穷见辞气。以为此时无一杯，直恐江山解相鄙。旋呼奴僮涤铛勺，豆肉盘蔬随所峙。三杯五杯复七杯，清兴悠悠殊未已。复向行舟寻果饵，鲜薧拟欲求诸市。丰殽佳馔来使庖，臣□长鱐间珍脆。逡巡长呵下云际，传以报谒迂千骑。薄闻江浒清饮欢，归去琼浆遽来赐。大哉何公古循吏，易俗移风有深致。人之所背公所趋，正以敦薄醇醨为已事。连英二城接疆理，旧绩新庸满人耳。道涂赓载尽欢谣，冠佩清言有馀美。"}