{"id":"676586","title":"题靖节图","dynasty":"明","author":"郑鹏","text":"八旬彭泽令，胡为赋归来。不为折腰劳，亦岂为衔杯。世事与心违，感之良可哀。见几苟不早，屈辱终难排。柴桑五柳下，茆屋荒苍苔。松菊喜犹存，田园多草莱。力耕课僮仆，衣食聊自媒。生死等蜉蝣，轩冕轻尘埃。劝酬杂农圃，欢眤及孺孩。意适辄有吟，落笔忘敲推。纵心信所如，涧曲山之隈。衡门向夕启，孤舟正沿洄。妻子笑将迎，鸡犬亦喧豗。乘化乐天命，靡复萦所怀。缅兹绝代人，清风动九垓。廉顽与立懦，身没名不灰。我生千载后，仰止心悠哉。风檐读公传，白日青天回。"}