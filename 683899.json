{"id":"683899","title":"送林光宇文学同高吴二茂才还闽四绝句","dynasty":"明","author":"王世贞","text":"韩子文章日月光，当时闽海一欧阳。不论观察如常衮，分得三珠夜已光。吴江霜冷落枫丹，闽峤繁花正耐看。识字儿曹师友意，春风桃李不成寒。经术从推绛帐师，还惊博学与宏词。诸林树树闽大色，犹有温陵桂一枝。高子波澜自老成，吴郎神彩独纵横。他年并出延津剑，遥见星文动洛城。"}