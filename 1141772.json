{"id":"1141772","title":"读杜拾遗百忧集行有感","dynasty":"宋末元初","author":"刘辰翁","text":"余生行年将六十，不知何者为忧戚。富贵不骄贫贱安，以此存心度朝夕。往年承乏佐中书，大官羊膳供堂食。只今赐老作编氓，衣食信天无固必。陋巷箪瓢如素居，不管茅茨春雨湿。门前载酒求赋诗，锦轴牙签日堆积。在官不置负郭田，既老翻得稽古力。毁誉都忘月旦评，姓名不上春秋笔。朝米不烦邻僧送，暮米不烦太仓籴。我亦一饭不忘君，文人相轻所不及。伤哉白首杜拾遗，入蜀还秦劳辙迹。文章盖世亦何为，妻子相看百忧集。"}