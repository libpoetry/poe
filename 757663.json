{"id":"757663","title":"金缕曲 花影同竹士作","dynasty":"清","author":"王倩","text":"到眼朦胧极。记宵来、墙阴帘角，似曾相识。四壁横陈扶不起，愁煞棱棱玉骨。讶消瘦、比侬还怯。枝叶模黏香气淡，恁空空、怎把秦宫活。工写照，五更月。浑身滴露何常湿。只无端、银灯狡狯，弄它明灭。几度临风教起舞，不管阿娇无力。怪一霎、将人抛撇。胡蝶绕阶栖未稳，怅成烟、紫玉谁能即。痴小婢，欲偷折。"}