{"id":"684897","title":"夏日游灵瑞寺","dynasty":"明","author":"王恭","text":"鹤石孤峰转，龙宫古道斜。如何在人境，别自有仙家。流水仙梯近，归云觉路赊。胜游须永日，何必在生涯。兰若当生处，经过忆旧林。树回青嶂合，门掩白云深。野乌啼禅榻，清池净客心。终悲城市里，人事日相侵。萧王宫殿古，高构轶浮埃。山远人行少，江空潮自来。湿云沾野榻，飞鸟上经台。自愧红尘缚，无因共酒杯。古寺邻江岛，苍茫紫翠间。断云连野寺，孤鸟没空山。酒榼穿花入，禅扉映竹关。幸陪巾舄醉，日暮始言还。"}