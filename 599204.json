{"id":"599204","title":"泊富阳程明府招饮山亭","dynasty":"明","author":"陈吾德","text":"弭楫富春渚，乃在山城隈。茂宰来招邀，蹑蹻凌丹梯。雉堞俯奔流，鸟道千重阶。上有严陵庙，栋宇胡然颓。移尊陟层颠，华构郁崔巍。庚桑日以远，俎豆谁家祠。饮酒岂不欢，感物令心摧。晴林散阳彩，倏乃四云垂。夏畦涨欲尽，晨突半无炊。抚字在良牧，劳心念蒸黎。穷阴如不散，愿假薰风吹。"}