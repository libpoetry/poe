{"id":"1122451","title":"除夜自石湖归苕溪十首","dynasty":"宋","author":"姜夔","text":"细草穿沙雪半销，吴宫烟冷水迢迢。梅花竹里无人见，一夜吹香过石桥。美人台上昔欢娱，今日空台望五湖。残雪未融青草死，苦无麋鹿过姑苏。黄帽传呼睡不成，投篙细细激流冰。分明旧泊江南岸，舟尾春风飐客灯。千门列炬散林鸦，儿女相思未到家。应是不眠非守岁，小窗春色入灯花。三生定是陆天随，又向吴松作客归。已拚新年舟上过，倩人和雪洗征衣。沙尾风回一棹寒，椒花今夕不登盘。百年草草都如此，自琢春词剪烛看。笠泽茫茫雁影微，玉峰重叠护云衣。长桥寂寞春寒夜，只有诗人一舸归。桑间篝火却宜蚕，风土相传我未谙。但得明年少行役，只裁白纻作春衫。少小知名翰墨场，十年心事只凄凉。旧时曾作梅花赋，研墨於今亦自香。环玦随波冷未销，古苔留雪卧墙腰。谁家玉笛吹春怨，看见鹅黄上柳条。"}