{"id":"683326","title":"袁鲁望见过分韵四首 新岁为甲子","dynasty":"明","author":"王世贞","text":"懒草玄经罢，开门春草平。交游随宦失，物态与年生。悬榻宁双下，呼樽始一惊。对君今日饮，差不悔虚名。盘飧无别味，好为野人留。菜甲春畦熟，河鲀晓市收。白分燕玉暖，青擘越丝柔。却笑张公子，莼鲈夺宦游。小有求羊径，能无为尔开。冻偏初徙竹，春勒未舒梅。少住因青眼，何营但醁醅。不须论兴尽，归舫或堪陪。渺渺孤帆去，江头此送君。风光催岸柳，潮影泄春云。纵饮时相压，狂歌好自闻。亦知分手易，将老畏离群。"}