{"id":"1006195","title":"贺新郎 其十一 送赵师之江州","dynasty":"宋","author":"葛长庚","text":"倏又西风起。这一年光景，早过三分之二。燕去鸿来何日了，多少世间心事。待则甚、功成名遂。枫叶荻花动凉思，又寻思、江上琵琶泪。还感慨，劳梦寐。愁来长是朝朝醉。刬地成、宋玉伤感，三闾憔悴。况是凄凉寸心碎。目断水苍山翠。更送客、长亭分袂。阁皂山前梧桐雨，起风樯、露舶无穷意。君此去，趁秋霁。"}