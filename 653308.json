{"id":"653308","title":"为刘浚渊同年题古松图","dynasty":"明","author":"张宁","text":"云山高高凌紫空，上有偃蹇千年松。苍颜不变太古雪，密叶晴翻长夏风。玄萝紫蔓阴相翳，错落盘根枝著地。月明白鹤误飞来，烟散青牛忽无处。由来奇物重冥搜，变化追寻未可留。徂徕山下黄尘暮，太谷坡前碧草秋。只今廊庙求梁栋，梓柏楩楠皆入贡。会见巉岩出万牛，茯苓琥珀皆登用。"}