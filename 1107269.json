{"id":"1107269","title":"送梓宪巩彦辅中散二首","dynasty":"宋","author":"冯山","text":"宏才高望出簪裾，尤向持平意豁如。辇毂声名三辅最，西南恩惠十年馀。诸公每恨归朝晚，美职行闻半道除。今日老成应不次，中台烦剧在刑书。绣衣三峡始归来，孤迹青天道上回。牛马经年驰使檄，云霓终日望行台。鹓鸿去势看千里，桃李遗芳占一栽。都邑群公如见问，漳滨衰病已难材。"}