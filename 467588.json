{"id":"467588","title":"清净经","dynasty":"当代","author":"钟锦","text":"诤讼全由吊诡来，正邪颠倒莫相开。为防厌患戕真法，须把痴疑仔细推。彼此当须判是非，如来正法本精微。酪酥一见俱相似，尝到醍醐味最希。既同师受法俱平，句义云何诤讼生？所说莫须言不正，尽从和合见相成。有乐何庸假诡辞？如来呵誉但须知。自离五欲贪痴后，直入四禅清净时。不住法中常住存，静如枢转动如门。从教阅尽芸芸物，复命知常但守根。问甚如来终不终？常边身命有无中。世间吊诡俱邪见，虚实相持只是空。"}