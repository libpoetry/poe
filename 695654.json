{"id":"695654","title":"北山潘驿宰为年友潘雪松先生侄以忆祖母致政归喜赋五绝送之","dynasty":"明","author":"林熙春","text":"曾于尚玺识前修，犹子东来试督邮。未及瓜期腾今誉，秋风一起便思刘。不贪鸡肋动行吟，岭外犹存畏垒心。最羡监司标实录，棘中有桂铁中金。五斗虽微亦主恩，那堪鹤发系慈孙。白云千里今朝合，不换三公慰倚门。昔有劳臣羁北山，宁如今日北山还。多君也是投閒者，愧杀君房忙未閒。劳尔逢迎鬓未银，飘然拂袖岂知贫。谁云津吏无高致，林下于今见一人。"}