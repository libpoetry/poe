{"id":"687608","title":"送崔义甫之任汉阳幕","dynasty":"明","author":"孙绪","text":"画船高岸紫纶巾，白鸟惊飞绿柳新。地远共怜家落莫，官卑偏觉路逡巡。风生洲渚三湘水，日落江湖万里身。莫倚危樯频北望，楚乡云树易愁人。宿雾迷云黯未收，壮心宦况渺难留。凌风雕鹗常侵蚤，到日鲈鱼正及秋。千里不堪垂老别，一经敢负少年游。湖南何处温生幕，江雨潇潇汉水流。"}