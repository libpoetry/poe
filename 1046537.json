{"id":"1046537","title":"泛舟","dynasty":"宋","author":"刘挚","text":"湖光漾碧霄，飘然一方舟。绿窗屡还复，檀桨双夷犹。雨色芰荷晚，风香蘋藻秋。凫鸥解相信，随桡过前洲。落落二三子，载酒相与游。清言惬素尚，大笑忘幽忧。洞庭醉渊明，剡溪浮子猷。人生似飘瓦，所愿非所求。濯缨渔父达，佩兰骚人愁。不须吴姬婉，莲间听淫讴。鄙哉遁功业，方为五湖游。吾曹诗酒中，此乐为最优。"}