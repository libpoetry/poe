{"id":"703597","title":"即事有寄二首","dynasty":"明","author":"释函可","text":"贵贱本殊伦，祸福无常理。大宝不发光，常恐逼神忌。宁作井中泥，毋为江上水。水清起波澜，泥浊甘同弃。宁为井中蛙，毋作枝间翠。枝高弋者慕，井深终有底。达人置其身，不以众趋地。卑污胜高明，高明吾深耻。多难贱骨肉，豺虎同居止。神驭若无方，爪牙奋其利。盈盈天地间，出入将焉避。防维非不同，耻辱皆有以。所贵我无心，无心以终始。"}