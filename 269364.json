{"id":"269364","title":"齐天乐·钱叔美辋川图，为潘博山题","dynasty":"现代","author":"吴湖帆","text":"玉关风露铜驼劫，湖山恋人如故。碧院苔浓，红桥水暖，多少柔情芳绪。开奁看取。想雪屋芭蕉，尚余吟趣。领略春光，沜东渔父笑容与。烟波云树缥缈，自殷勤细写，应伴仙侣。凤阁才多，鸳帏韵美，三十功名尘土。团圞夜午。正花满河阳，黛眉重妩。凭展兰窗，画梁双燕语。"}