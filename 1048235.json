{"id":"1048235","title":"和苏进之同游乌奴山告成寺","dynasty":"宋","author":"韦骧","text":"长风掠疏林，残叶何悽悽。浮云带远山，半压愁眉低。纵游乌奴寺，乃在嘉陵西。嘉陵清且湍，依约剡中溪。十月未成梁，傍舟祛挈提。篙工上下手，往往咍州犁。系缆即肩舁，踏石避角圭。诘屈上嵯峨，恍若登云梯。下视飞鸟背，仰听惊猿啼。参差列佳境，画幅展不齐。峥嵘楼殿雄，势欲凌烟霓。香穗暗金像，岚光映璇题。宝函发神翰，熣灿壁与奎。圣言远如天，至理岂易稽。洗目幸荣观，讵止徒攀跻。四座敬无哗，寂默桃李蹊。遗韶动众听，司南警群迷。兹辰尤乐只，并合又将暌。鹏抟九万程，鹪鹩一枝栖。其适固均耳，安中养天倪。"}