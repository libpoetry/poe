{"id":"821659","title":"贺新凉 飓风过后，残暑未尽。用稼轩韵作，寄咫社同人，并追怀如社诸君子","dynasty":"清末近现代初","author":"汪东","text":"四碧天垂野。渐黄昏、万家灯火，楼台高下。一水盈盈双星渡，织女前宵初嫁。漫道是、秋光堪画。飓母凭陵来天末，激涛头、阵势如奔马。江海赋，倩谁写。燕云咫尺词人社。趁新凉、招邀鸥鹭，尽吾盟也。羡杀南皮风流在，寥落秦淮水榭。忆艇子、笙歌中夜。转眼西风萧飒起，指齐纨、便似功成者。蝉噪急，序非夏。"}