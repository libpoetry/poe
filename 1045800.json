{"id":"1045800","title":"蜥蜴","dynasty":"宋","author":"吕陶","text":"前年诏书褒蜥蜴，为与生民致膏泽。圣君虔祷享嘉应，其功似共乾坤敌。载之令甲告天下，郡县奉承谁敢易。大臣作诗纪盛事，更唱迭酬盈卷帙。去冬不雪春不雨，云在西郊尚凝密。顿来荧惑犯太阳，曜灵无光如血色。九重焦劳念凶旱，细札数行殊怛恻。庶官群吏各奔走，欲以精诚干化力。佛宫老庙皆恳叩，龙宇鹅坛竞搜索。又令中使持御香，岳渎遍祈犹未获。首种不入最大事，而况三农方失职。传闻九路已蠲税，应是田畴少禾麦。吁嗟蜥蜴厚颜否，造化至幽非尔责。青童柳枝宛如故，何事威灵减当日。苍生若望尔为霖，安用庙堂贤辅弼。"}