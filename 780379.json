{"id":"780379","title":"齐天乐 寒雀","dynasty":"清","author":"周之琦","text":"故枝惊说平林尽，霜天几回漂泊。画舫烟迷，朱桥日暮，多少荒凉村落。空仓去却，叹廷尉门前，哭饥谁托。化蛤余生，水云何处梦难著。枋榆重问旧约。燕泥凋粉壁，一样萧索。废垒闲寻，疏梅乍放，且喜幽香堪啅。雕檐半角，更休忆华堂，那时行乐。翠羽清啼，近来风信恶。"}