{"id":"1237214","title":"中丞敬公九日登真州南城以诗见示爱其閒逸迈往之气惜不得侍行遂想像和呈二首","dynasty":"元","author":"曹伯启","text":"年华逝水故相临，节序循环岂易禁。芦叶汀洲迁客梦，菊花篱落故园心。长筇曳曳风生袖，破帽翩翩雪满簪。惆怅昔人行乐地，剧谈豪饮莫沉吟。四事难并举世闻，登高今喜夹河滨。美哉陶令杯中物，老矣长安陌上人。江限华夷晴浩渺，山磨今古暮嶙峋。醉归应被儿童笑，犹有黄花在角巾。"}