{"id":"688222","title":"苦寒行","dynasty":"明","author":"朱诚泳","text":"枯桑叫号朔风急，贺兰山色朝来失。我马冲寒势欲僵，飞雪漫天大于席。野狐径渡河冰合，冰刃著人如剑斫。莫讶征夫多指落，见说寒林冻杀雀。边云压地边风猛，飞雪平铺三万顷。蕃儿走狗更呼鹰，醉拥貂裘宁畏冷。秦人运刍兼运粮，牛颠驴蹶车轮戕。但愿黄河狐怕渡，三军喜气回春阳。"}