{"id":"608079","title":"阙题","dynasty":"明","author":"陈向廷","text":"胜地阴阳会，灵源造化功。招提疑佛力，开辟谢愚公。世界三千外，云霞咫尺中。江流瞰衣带，村落隐蒿蓬。百折缘孤磴，千章护法宫。雪花飞瀑布，笙响奏松风。磬度诸天静，灯传上刹红。玉环留变化，金锁没玲珑。净室虚窗白，禅房曲径通。磨崖寻古碣，卓锡跨飞虹。极岸喧归棹，危檐对晚鸿。诸形皆有漏，浩劫杳无穷。寂寞三乘远，皈依四谛同。道心得寥廓，佳兴到鸿濛。岂有无生诀，苍茫叩碧空。"}