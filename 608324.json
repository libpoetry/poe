{"id":"608324","title":"出衡山县行数十里古松道中至山下作","dynasty":"明","author":"区大相","text":"未登衡岳寺，先看衡岳松。清阴夹道植，翠色百里封。左右分偃盖，前后引扶筇。天清下鸾鹤，风至舞虬龙。俯瞰千寻壑，直上万仞峰。穹标倚霞岭，逸韵答石淙。凉荫苍苔石，香袭丹桂丛。我来值穷秋，凄凄霜露浓。既钦淩寒节，复惬幽赏悰。时见松下人，采芝?紫茸。思愿从之游，耸身青云中。何时鍊金液，于此驾轻鸿。"}