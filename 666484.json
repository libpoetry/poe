{"id":"666484","title":"赠苏允吉侍御二首 其一","dynasty":"明","author":"薛蕙","text":"逃虚喜同人，绝弦悲异代。独行增永怀，赏废有馀嘅。平生友英俊，末路离欢爱。何图蓬藋间，复与亲仁会。知言甚合符，定交果倾盖。先民夙所仰，斯人固其辈。鸿才何炳蔚，雅行乃韬晦。官联侍从列，意寄风尘外。相望己劳积，辞诀能无槩。差池惜良晤，缱绻见交态。吾衰采真游，子贤熙帝载。一结同心言，当令岁寒在。"}