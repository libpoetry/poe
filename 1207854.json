{"id":"1207854","title":"泻露亭","dynasty":"元","author":"范梈","text":"初秋白露降，爽气迫虚帏。薄林方泥泥，洒汉复霏霏。暗袭玉堂悄，斜飘金掌微。鹤眠寒屡警，萤火湿犹飞。叶垂知月朗，花艳怯阳晞。兰饮畏朝坠，草沾伤夕归。为霜当夙戒，去日漫增欷。俜停吴宫女，三月采蔷薇。挹彼枝上香，散入舞裳衣。千岁亦不灭，但恐愿相违。君子保世泽，在久愈光辉。"}