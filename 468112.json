{"id":"468112","title":"雪夜不寐，自检箧中，慨然有得","dynasty":"当代","author":"潘乐乐","text":"细检囊中慰寂寥，荒村风雪又萧萧。一弹指顷三千劫，独坐天涯尺八箫。但得倾城死何撼，不逢奇士酒空浇。尘寰极目谁知己，还共梅花醉此宵。新题旧恨满词笺，几度泥鸿记雪前。有味青灯虚壮岁，无端白发逼残年。诗成七步才何益，佛说三生事可怜。斯世茫茫归不得，痴人梦里说归田。歧路尘沙旧锦囊，萧萧潘鬓坐虚堂。孤舟饱识风涛险，杯酒渐知滋味长。醉检琴书灯黯淡，愁看天地雪苍茫。梅花摇落真如我，毕竟人间不许狂。历历前尘墨未残，孤生真作磨牛看。小楼风雪哦诗易，大道乾坤觅友难。吟到百年歌自苦，狂来一剑气犹寒。古贤读破无高处，眼底沧桑字本安。"}