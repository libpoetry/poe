{"id":"1127170","title":"过灵泉寺","dynasty":"宋","author":"黄廉","text":"乌噪僧眠春昼迟，松阴楼殿日高时。入门未脱征裘立，拂壁先看学士诗。六年道路三经此，山色泉声似故人。惭愧老僧相慰问，官郎何事过门频。瘦马行行不著鞭，一逢泉石便留连。每来无可相求索，只是松窗借榻眠。揽胜寻幽本为闲，可能忙里去游山。权宜且辍公家事，看遍林泉夜始还。"}