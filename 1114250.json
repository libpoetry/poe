{"id":"1114250","title":"和李相园亭","dynasty":"宋","author":"李弥逊","text":"轩户新成紫翠边，花光竹色借厨烟。诗人莫浪誇盘谷，画手无工貌辋川。何必吾庐在丘壑，要令是处有林泉。此心正恐无人会，把酒南山一笛前。肯将戏事扰虚怀，草木知名一样裁。不放寸阴随手过，自开十亩待春来。花边未许楚狂醉，江上应怜野老哀。剩欲着鞭陪胜赏，扶颠正急万牛材。"}