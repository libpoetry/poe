{"id":"290009","title":"探芳信·飞翠轩词集看杏花。念㣼盦南行有日，息厂方作大觉寺之游","dynasty":"现代","author":"郭则沄","text":"款芳昼。正绛蜡凝妆，红帘劝酒。渐凤楼人老，春似旧时否。飘零琼苑无消息，閒付填词手。更关心、细雨江南，锦帆归后。风信几番透。待醉觅花村，梦寻萝岫。客燕年光，诗卷尽消受。香林十里垂鞭路，宫锦应裁就。负春韶，怕惹流莺暗咒。"}