{"id":"1045790","title":"贻草莱章察","dynasty":"宋","author":"吕陶","text":"汉焰中熄哀平微，子云有道不有时。立言尽括二仪数，八十一首渊而微。至神不形复不见，玄道固非人易知。刘歆尝恐覆酱瓿，切愤学者斯言垂。桓谭亦谓传必久，贱近贵远可逆推。史臣俗笔拟僭号，数字岂免万世讥。侯芭英骨久没地，千均难用一发维。幸且绵绵未歇绝，果与后代扬雄期。环中先生悟达者，力举雄道潜其思。著图课见历象运，发隐扣达乾坤机。深嗟范望用心苦，意与测异将奚归。乃覃精义述讲疏，直论雄心非诡随。愚闻是书百日就，沥恳再拜求观之。先生训我有大略，笔端粗可言亳釐。在玄曰首易曰卦，玄准易数不准词。方州部家虽列位，非类六爻高与卑。第当纵横以算计，岂可连缺如象为。夜词多凶昼多吉，阳家贵偶阴家奇。谨持此理读九赞，人事粗可详其宜。馀地三极蕴奥妙，一朝未许以意窥。我从诲言日勉勉，始若得济终无涯。性庸才下道悠远，策发未进吁可悲。愿从诸生北面请，庶几一释终身疑。"}