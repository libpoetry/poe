{"id":"1056330","title":"次韵呈文潜学士同年","dynasty":"宋","author":"柳子文","text":"才堪斗量君独釜，年少登瀛脱尘土。重闱几日锁清秋，酬唱新篇乱如雨。读书相逢十载前，君家酥酪和腐乳。分题吟思入风云，得意还忘呕心苦。晚将衰飒奉英游，漫记雪窗邀夜语。平生意气杯酒间，我醉狂歌君起舞。即今头白老青衫，但期教子应门户。燕颔从君骨相殊，看君鼎食罗五俎。"}