{"id":"837418","title":"陈芷云先生以诗约游龙泉岩赋此代简","dynasty":"清末民国初","author":"郑国藩","text":"忆昔读君龙岩诗，烟云满纸神为驰。十载论交在文字，几回云树想丰仪。门前喜赋高轩过，古道照人光入座。赠我新诗邀我游，扫苔欲索山灵和。龙岩襄毅旧游处，过客磨崖多奇句。上头况有崔灏题，任是太白敢轻污。闻君游集诗正编，樗散肯收老郑虔。虚怀待下陈蕃榻，拊髀谁著祖生鞭。四顾神州烟尘起，闭户缨冠无一是。与君试作方外游，结邻合在桃源里。桃源避秦亦寓言，世间岂有天外天。但向白云深处去，山林小隐即神仙。龙岩地僻红尘隔，终古惟见万山碧。管弦觞咏集胜流，梓泽兰亭已陈迹。翻得山歌却赠君，留待他年铭陋室。"}