{"id":"762333","title":"海南入夏困于炎蒸，阴晴不定，次园、任畦占验持胜，因次其语作歌调之","dynasty":"清","author":"孙元衡","text":"火山赤坂窑为烘，跕跕鸢乌堕水中。曰旸曰雨万夫命，两美握管窥苍穹。占晴用阳阳用九，雌霓气化招雄虹。丹蛇百尺吐光曜，十日并出扶桑红。请雨者卜戊申旦，引领屏翳鞭群童。臛蠵臑鳖酬海若，烝凫炙鸹天吴宫。依据周鞞骋雄辩，镌劖造物谈言工。勾芒司天搴赤羽，玄武奔属驰青骢。晞朝重轮暮重珥，星毕好雨箕好风。盲飙疠物肆憍蹇，黑气覆船沈闇瞢。肤寸祁祁不待族，九芒杲杲生于东。密云不雨理可测，阳爻化坎佔惟通。流金烁石天所毒，倒井翻盆惊夏涷。两臂一脚齐鸟舞，袒身短鬼何顽凶。汗濡柱石蛟唇泾，燄赫焦烟鼍鼓?。萍叶始生鱼呴呴，蒺藜既菀虫薨薨。阵旋庭户奔马蚁，翅扑窗寮喧蠛蠓。老鹳鸣垤窥窟宅，拙鸠唤妇归房栊。鲁阳戈挥返三舍，誇父弃杖行当穷。栾巴噀酒火为灭，巫尪焚却终疲癃。轻身作牺兆桑祷，执法幽能谁汨鸿。我姑妄言君且听，儒术自守昭昭忠。羿彃解羽黩威武，娲鍊上补贪天功。大光长世乐无极，三十六度休徵蒙。大荒之外国穷发，瀛壖以南人洞胸。坐见雕题黑齿裔，肉人醢骨危其躬。农夫狼顾忧旱涝，尔独胡狃愚顽衷。吴牛喘月逴龙喜，物性诡谲良难同。为召黔雷解其说，答之天道犹张弓。"}