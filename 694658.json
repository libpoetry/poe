{"id":"694658","title":"林翠庭惠丹荔兼教以诗次韵","dynasty":"明","author":"陈㷆","text":"草堂独坐转成痴，秋泛寒江尚有期。病肺伏来全避酒，看山雨至似催诗。养鱼池小添新水，种竹墙低露旧枝。记得翠庭曾别酒，月明中夜费相思。塔峰高处暮云遮，七里文章阀阅家。清泛兰桡江曲折，醉眠松榻月横斜。诗成粉笔题霜管，云静天空堕露花。为倚冰盘荐珍果，清香无限沁衰牙。"}