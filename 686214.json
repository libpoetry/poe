{"id":"686214","title":"鼓吹入朝曲二首","dynasty":"明","author":"卢龙云","text":"朝廷尊北极，地位切中台。久虚调焚任，妙选赞襄才。使者纷相望，徵书蚤下来。箫鼓川原动，旌麾道路开。嘉会投鱼水，欢声彻草莱。严程思侧席，翘首咏康哉。海邦多豪彦，清时共奋庸。明良欣遇合，宏硕喜登崇。茅茹逢千载，葵心达九重。改服戒徒旅，铭勋待鼎钟。精诚孚帝眷，渥泽起人穷。缅想曲江侣，双飞羡最雄。"}