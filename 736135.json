{"id":"736135","title":"盆花","dynasty":"清","author":"盛枫","text":"木性本条达，山翁乃多事。三春截附枝，屈作回蟠势。蜿蜒蛟龙形，扶疏岩壑意。小萼试嫣红，清阴播苍翠。携出白云来，朱门特珍异。售之以兼金，闲庭巧位置。叠石增磊砢，铺苔蔚鳞次。嘉招来上客，宴赏共嬉戏。讵知荄干薄，未久倏憔悴。始信矫揉力，托根非其地。供人耳目玩，终惭栋梁器。芸生各因依，长养视所寄。赋质谅亦齐，岂乏干霄志。遭逢既错误，培覆从其类。试看千寻松，直干无柔媚。"}