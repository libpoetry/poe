{"id":"861550","title":"用元韵答詹望之","dynasty":"宋","author":"王炎","text":"随牒久浮食，弛担来卜居。鹪鹩一枝足，不羡飞天池。盥濯朱墨手，拂蠹理故书。识字非子云，下帷惭仲舒。第喜宦情薄，未解归思纡。对境有喧寂，即理无成亏。动以静为根，轮柅常相须。捷径易倾覆，夷途固逶迟。巷南有廛隐，白玉不受缁。熟视眉睫间，容色常穆如。伯仲吹篪埙，北堂奉期颐。时亦踏街尘，意马不外驰。见我床头易，信我殊不痴。喜言虽溢美，老眼眩色丝。相期到妙处，不止奚囊诗。"}