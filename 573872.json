{"id":"573872","title":"赤壁图为王冬官题","dynasty":"明","author":"邵宝","text":"古之达者苏黄州，览尽赤壁无馀秋。至今赋在景亦在，诵者如与公同舟。公舟凌空与物游，东山月出水漫流。清风徐来酒在手，羽人何处仍丹邱。曹吴胜负江山羞，洞箫一声生远愁。眼前水月客知否，一笑自点仙翁头。水曹年来作浙游，苏堤风景应全收。却望美人图画里，蒹葭霜满湖南洲。"}