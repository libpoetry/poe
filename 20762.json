{"id":"20762","title":"李夫人歌","dynasty":"唐代","author":"鲍溶","text":"璿闺羽帐华烛陈，方士夜降夫人神。葳蕤半露芙蓉色，窈窕将期环佩身。丽如三五月，可望难亲近。嚬黛含犀竟不言，春思秋怨谁能问。欲求巧笑如生时，歌尘在空瑟衔丝。神来未及梦相见，帝比初亡心更悲。爱之欲其生又死，东流万代无回水。宫漏丁丁夜向晨，烟消雾散愁方士。"}