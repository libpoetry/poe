{"id":"536943","title":"孙思邈受龙宫方歌","dynasty":"明","author":"王世贞","text":"白龙子，混鱼服，遨游于江湖。焉为踯躅罗网间，力不能任诸奴。风云变化落人手，沧海万里天模糊，何者一翁素发渥颜而飘须。解衣赠龙子，行放之洪涛，喷沫八千尺，恍忽万象同欢娱。双旌吸虹鼓鸣鼍，蜃关蛟窟长鲸殳，琉璃夺目龙所都。老龙抱其子泣致辞：谁为救尔，答言一翁素发渥颜而飘须。此翁昔吞太白精，调铸六气成昆吾。区区报恩一寸胆，老龙自与凡鳞殊。河伯使者飞朱符，倏然翁来下霓车。龙子色踊腾相趋，雕盘八角垂流苏。蟾蜍手捧明月珠，海人金缶坼珊瑚。瑰玮错落，不可名猜。众水辟易，三光徘徊。翁如不见，此何为哉。曾闻秘方三千首，帝遣玄冥毒龙守。投诚赠翁不得辞，么么失据雷霆吼。大柄翻回真宰前，阴功肯落岐农后。此翁拂衣朝紫真，龙亦鼓鬣嬉青旻。乃知草昧未可忽，虽在泥涂或有神。"}