{"id":"402307","title":"书斋三咏 其三","dynasty":"近现代末当代初","author":"田遨","text":"我有十方砚，可作案头供。大小形制殊，佳者色如冻。磨墨乌云飞，濡笔涛声送。文情括海岳，辞采舞鸾凤。斯时策砚功，封为石供奉。默默砚不受，似嫌我嘲弄。古封即墨侯，万石相伯仲。时移价自殊，虚名亦何用？钢笔代毛笔，砚田无人种。失去好风光，谁复相歌颂。惟我与主人，情义还相重。愿订金石交，共做名山梦。"}