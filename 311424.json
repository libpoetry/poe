{"id":"311424","title":"水龙吟·庚辰重午","dynasty":"现代","author":"刘永济","text":"客怀如梦如烟，佳辰只作寻常度。殊乡节物，香蒲角粽，依稀荆楚。汉上旌旗，湘中鼓角，岭南烽火。正忠肝义胆，争城陷垒，能馀几，清平土。前事渚宫漫数，尽沉酣、琼筵歌舞。高唐梦冷，章华春晚，江山谁主？极目心伤，断魂难返，江南红树。剩一潭怨水，年年此日，费辞人赋。"}