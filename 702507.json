{"id":"702507","title":"题四马图","dynasty":"明","author":"程敏政","text":"花柳繁阴翠作堆，人间惊见两龙媒。低头顾影无穷意，髣髴彤庭立仗回。玉关初未解秋防，苜蓿春深绿更长。好遣霜蹄空冀北，未容归老华山阳。骏骨千金未足论，并游来试碧沄沄。梦魂不到长城窟，须识天闲雨露恩。凉风簌簌动拳毛，入眼骊黄价并高。未脱盐车充上乘，当时谁作九方皋。"}