{"id":"503297","title":"羽林少年行","dynasty":"明","author":"王恭","text":"羽林少年任侠子，自矜生小豪门里。倾财破产不顾贫，剖肝隳胆向知己。垆头少妇邯郸姬，燕歌一曲舞罗衣。飞觞劝尽蒲萄绿，挥鞭击碎珊瑚枝。黄云逻逤烟尘暮，转战千场身不顾。性命由来一羽轻，得功让与将军去。归来下马洛阳城，洛阳年少争逢迎。连营部落避旌节，大府官僚如弟兄。一朝流落英雄尽，独立春风吹鬓影。长歌一剑江上行，更问平原家远近。"}