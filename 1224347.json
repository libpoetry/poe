{"id":"1224347","title":"寄题武宽则湖山堂","dynasty":"元","author":"揭傒斯","text":"祝融九千七百丈，六月飞霜洒洞庭。攸舆学者武宽则，石鼓斋中穷六经。气横潇湘波浪白，思入嵩华烟云青。四千馀里到京国，倒插五色凤凰翎。河西猛将今太尉，一见握手坐广庭。立呼爱子俾受业，岂独汝学我亦听。猿肩虎头日侍侧，长刀大剑罗青荧。动陈忠义破肝胆，众目睒䁑开心扃。丈夫乖遇岂偶尔，纵不我听我则宁。嗟予官冷材力薄，每辱奇俊哀竛竮。天晴风静辄过我，如病得瘥醉得醒。不为湖山劳梦寐，不为富贵疲心形。始知卓识出天性，岂彼狗苟蝇营营。方今夔皋满廊庙，洪恩屡降无滥刑。长材用世何不可，大夫列卿如拾萤。君如得位立行志，慎勿学我空星星。我今老矣何所称，白云深谷寒烟汀。"}