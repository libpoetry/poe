{"id":"966230","title":"和仁仲游桃源","dynasty":"宋","author":"胡寅","text":"桃江稳楫兰舟渡，记得刘郎有仙路。未能趋海访神仙，且欲沿溪看红树。钓竿已自慰羁束，平生况得沧洲趣。最欣傲吏轻傥来，拟学渊明赋归去。与君一问桃花宿，岂但行如武陵暮。伯阳八十有一篇，立教清净贵自然。神仙之说何所始，虚怪汗漫无中边。渔郎迷路去家久，虽践胜境终回旋。雕辞饰实好事者，至令千载犹流传。宁闻自古有仙人，茂陵垂老一语真。岂伊冠履荐绅士，惑溺不异蚩蚩民。诚能御气友造物，陋彼蝉蜕悲埃尘。想见桃源之野花正开，牧儿模管吹出芳林来。不知人家尚几许，云屏玉帐空悠哉。霏红泛绿竟杳杳，我亦乘兴山阴回。不如与君归种待蕡实成蹊，昼永无地生苍苔。"}