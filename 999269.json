{"id":"999269","title":"次韵宗郎中师仁见示古风","dynasty":"宋","author":"喻良能","text":"平生癖于诗，业债馀清净。但已心孔开，敢誇笔锋劲。疾书或攲斜，所向必雅正。顾惭非晋人，出语那韵胜。亦好三亩园，松竹互掩映。门阑虽间启，俗客未省迎。岂唯惬幽情，颇复动诗兴。朅来古泮宫，未谙麋鹿性。何处更有诗，抗走足不定。宗英出大篇，重此绿绮赠。未应费推敲，讵止工竞病。此作不为妙，妙处知难更。吟坛将风雅，琐尾宜退听。贺白真雁行，离骚可奴命。熟复句中眼，如对麈尾柄。迷途获指南，从此识畦径。自应形赞叹，谁复献嘲评。佳处未易知，当有识者證。"}