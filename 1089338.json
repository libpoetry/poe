{"id":"1089338","title":"次韵廖端叟求墨","dynasty":"宋","author":"许及之","text":"忆昨同舍时，爱子志尚坚。研穷非口耳，点勘分乌焉。读声锵金石，笔思涌漪涟。合并几寒暑，分散如云烟。家虽才咫尺，见且无夤缘。甥馆闻徙居，我屋欣接椽。乃以随吏鞅，而叹抱遗编。嗟哉燕鸿隔，漫尔夔蚿怜。三年阅黄榜，万选遗青钱。祇擅文场声，不上吏部铨。儒冠未为误，洛诵方流传。夏果烦送似，唐律仍灿然。为墨贻古作，如珠出深渊。书生均老丑，嗜好相后先。亦有大禹圭，未许蒲氏贤。何惜遗久交，相得真忘年。久知铁为研，更以心自鞭。矧古传毛颖，端合遗陈玄。落笔看馀万，斗酒须十千。虽无兰亭茧，愿助韦郎笺。古今一俛仰，人墨相磨研。有无要相通，唱和聊成篇。我今辟三径，门开西一偏。已过中秋月，皆为晚凉天。何妨对花下，取笑同樽前。第惭葵卫足，欲愈犹联拳。"}