{"id":"639855","title":"识字","dynasty":"明","author":"孙作","text":"文章不经世，识字长苦饥。而令七尺躯，愧此一鸱夷。何似不读书，买牛荷锄犁。六经垂照耀，九道驰坦夷。天门西北开，达者得升跻。儒冠立其下，宁问渠是谁。凤雏生不凡，三日愿高飞。蓬鸠远未识，老死安其卑。二鸟各适性，吾方定其施。鸠兮鸠兮汝勿嗤，朝阳合得凤来仪。一举万里青云栖，汝鸠虽老安得知。"}