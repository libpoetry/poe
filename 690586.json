{"id":"690586","title":"题玺书宠召卷赠长乐张侯考绩二章","dynasty":"明","author":"张萱","text":"文星福曜映齐昌，指日追锋驾望郎。三载劳心惟抚字，十城课绩让循良。甘棠阴满群雊雉，伏莽丛空少吠庬。乐乐堂前歌乐只，罗浮东去有桐乡。悬鱼拔薤羡神君，为政风流迥不群。讼简綵毫常散绮，庭閒玉轸独迎薰。韩苏往迹曾重揭，召杜贤声喜复闻。最奏帝心知简在，赐金增祑播芳芬。"}