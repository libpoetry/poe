{"id":"1112511","title":"次韵秦秘监山中观梅二首","dynasty":"宋","author":"张扩","text":"天上新骖宝辂回，看花仍趁雪英开。折归忍负金蕉叶，笑插谁临玉镜台。女堞未须翻角调，锦囊先喜助诗材。少蓬自是调羹手，叶底应寻旧雨来。莫遣寒林一片飞，要看缟练粲仙衣。故烦诗伯来传令，为勒风师少霁威。水部五言谁举似，孤山一径久湮微。总输桃杏快涂抹，占定春光不放归。"}