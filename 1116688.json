{"id":"1116688","title":"书艾宣画四首 竹鹤","dynasty":"宋","author":"苏轼","text":"此君何处不相宜，况有能言老令威。谁识长身古君子，犹将缁布缘深衣。太华西南第几峰，落花流水自重重。幽人只采黄精去，不见春山鹿养茸。天工剪刻为谁妍，抱蕊游蜂自作团。把酒惜春都是梦，不如闲客此闲看。半脱莲房露压攲，绿荷深处有游龟。只应翡翠兰苕上，独见玄夫曝日时。"}