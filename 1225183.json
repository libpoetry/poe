{"id":"1225183","title":"射的山龙瑞宫问阳明洞天洞盖是禹穴","dynasty":"元","author":"吴莱","text":"意行得古洞，忽到阳明天。人传是禹穴，愧我匪史迁。上摩青冥出，涌作芙蓉巅。下开巨石窟，郁以藤萝缠。自昔乘四载，于兹理百川。岳渎通脉络，蛟螭被拘挛。真长或可待，宛委空风烟。衣冠竟一窆，简札犹遗编。世间后百世，龙鬼巧相挻。安能洗涤尽，却见鸿荒前。惜哉不可及，恐此复偶然。黄庭或秘景，绛府尚灵仙。精英倚怪木，狡狯戏神泉。无论凤文舄，肯降狐鸟筵。长啸望天末，白云年复年。"}