{"id":"996952","title":"虎号南山","dynasty":"宋","author":"黄庭坚","text":"虎号南山，北风雨雪。百夫莫为，其下流血。相彼暴政，几何不虎。父子相戒，是将食汝。伊彼大吏，易我鳏寡。矧彼小吏，取桎梏以舞。念昔先民，求民之瘼。今其病之，言置于壑。出民于水，惟夏伯禹。今俾我民，昏垫平土。岂弟君子，伊我父母。不念赤子，今我何怙。呜呼旻天，如此罪何苦。"}