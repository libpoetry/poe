{"id":"845246","title":"百字令","dynasty":"清末民国初","author":"樊增祥","text":"冰纱三寸，旧书中往往，夹花成腊。真有白莲花世界，百岁不生不灭。世叹难逢，人忧不满，素女何修得。玉河鸥鹭，乾嘉以后疏隔。犹忆天诞牟尼，恒星不见，此夜莲胎坼。甲子倘从麟笔起，应是二千年雪。蛱蝶成灰，鸳鸯换世，留此觚棱月。写经钞典，将毋同贝多叶。屈金粟后，数国初人物，历年三百。此是百年前旧物，犹逊悔翁乾蝶。玳瑁云斑，玻璃冰老，淡极苌弘血。朝云书至，近时无此花叶。为问当日池中，蛟龙安在，惟汝无生灭。四十余年能长我，兄事藕花也得。道士桃新，丈人梅旧，容汝中间立。花如解语，试谈大父游射。长圆长好，算此花和月，一般多福。君子长生砖压扁，形似开大白蝠。若遇商贤，或逢柱史，当如孩儿菊。倘旌花瑞，凤池为汝汤沐。群卉竞祝期颐，筠兰榴桂，百子千孙足。倘与姚黄争九锡，贵寿两家分属。芡弟调冰，茨姑捣粉，家世清如玉。香芸几叶，百年长伴书簏。花之君子，较苔笺蕉纸，更饶香泽。人道吴宫西子命，薄似轻纱蝉翼。我谓不然，粉真长在，万古如冰雪。息肌何术，百年依旧莲靥。须信惠子书中，玉颜常有，多自翻㠾得。怡府霜藤虚白楮，同此银光粉色。练袋萤枯，青编蠹稿，独擅长生诀。蓬池前辈，论科何止三十。"}