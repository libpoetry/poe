{"id":"647624","title":"送人归四明","dynasty":"明","author":"王汝玉","text":"四明开郡溟涛中，地与欧越相交通。更唐历宋生息异，民物实与诸华同。南渡故族多依止，文献往往存流风。安知百年太平后，楚涉作俑先群雄。海滨忽举烽火起，城廓但见烟雾濛。当时海内久宁谧，父老不识操戈弓。出门相见共垂泣，何异犬豕遭罴熊。庙堂安坐共肉食，谁肯谋虑殚贞忠。偷安苟出一时算，表请章服蓬莱宫。朱温遂得拜使节，侯景未几超上公。遂令乐土成割据，不复众水归朝宗。时清送君还故里，使我怀感心忡忡。剩水残山定何似，故家乔木应已空。念昔东行曾到日，郡中名胜多探穷。湖心寺前秋月白，曹娥江上春花红。别来屈指三十载，回首旧游难再逢。逢君归去吊遗迹，缄书为报西飞鸿。"}