{"id":"597649","title":"晓出","dynasty":"明","author":"林大春","text":"冠盖废逢迎，群书恣幽暇。长日苦炎热，还应待凉夜。云胡太郁蒸，小卧浑如炙。起坐月舒光，星言仍夙驾。苍茫启北扉，散步长林下。晓风扑单衣，高枕乃吾舍。舍北有清泉，方塘暗流写。茏葱半荆棘，翠草安可藉。俯视猎平田，狂夫逐奔麝。狡兔匿其踪，鹰庞正呼咤。羡彼高天翼，冲举谁能射。"}