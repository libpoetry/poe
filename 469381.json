{"id":"469381","title":"送胥计部使饷蓟州便道还巴中","dynasty":"明","author":"黄辉","text":"太仓门开冷云湿，赤囊刻闺风雨亟。天子惊传索马价，马神夜向钱神泣。铸金为马会销磨，马化为金足转多。健儿无事日食马，马魂暗诉诸陵下。此去脱巾难料之，向来悬磬谁为者。火云烧海海骨露，中州千里无青树。去京千里日萧条，使者流民共愁路。怜君冒暑著征衣，犹喜輶轩得暂归。爱君不忍强君酒，心与白日同西飞。茫茫天地一徽敔，正恐余归君又出。且凭传语慰乡人，矿税终须有停敕。"}