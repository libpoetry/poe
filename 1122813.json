{"id":"1122813","title":"钱伸仲挽诗二首","dynasty":"宋","author":"洪适","text":"佩兰扈芷楚三闾，骋秘抽妍汉子虚。甘向黑头辞印绶，肯将白眼对图书。清规尽入先贤传，绣帐空驰长者车。千里缠悲付虞殡，西风吹泪著襟裾。秋来鸿羽得新文，不谓回封限九原。起起若为偿岁梦，嘻嘻无复对朝言。一编徒挂延陵剑，三径谁开靖节樽。尘迹盖棺浑莫问，墓头黄石拜儿孙。"}