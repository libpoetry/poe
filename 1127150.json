{"id":"1127150","title":"和刘卿材十咏 耕者","dynasty":"宋","author":"黄庶","text":"四海兵今息，耕夫未得知。黄粱不敢吃，碗尚半蒿藜。逐处随青草，生来不识愁。旱田乾欲死，拍手也须讴。几树浓于茜，斜阳景最幽。忽因风雨尽，全减十分秋。中国浮图盛，祈禳渐不过。吾民非独困，山鬼恨尤多。一堠居市廛，百堠居林莽。土木若有情，山中亦惆怅。忆在山中日，溪边把钓钩。相逢恐惊起，招手却回舟。至音不可收，今人滞形器。欲知古乐心，山中此声是。冲市柴鱼集，应山鸡犬号。问知人苦乐，米价不多高。寂寞真龙去，雩坛血不乾。世情多冷暖，对此鼻辛酸。忆得别离日，乡桥柳脚斜。读君诗一转，全似到吾家。"}