{"id":"673872","title":"东溪草堂为德望题","dynasty":"明","author":"谢廷柱","text":"草堂景何胜，东溪如抱环。义溪合其流，野水绿几湾。三琅翠玉削，石鼓苍烟寒。主人居草堂，爱溪仍爱山。抱膝啸云壑，撚须咏风澜。水近砚屏润，岚深图画斑。霜朝视蟹箔，月夜横钓竿。赐书藏手泽，枉驾萃儒冠。兴动浣花曲，身疑辋川间。君子有雾隐，哲人岂泥蟠。吾意在山水，相思歌考槃。剡溪雪载舫，乘兴未能还。"}