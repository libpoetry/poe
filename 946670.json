{"id":"946670","title":"再次韵柏桐轩","dynasty":"宋","author":"陈棣","text":"修垣蔽轩楹，如观坐井天。高人为披豁，物趣俱森然。柏桐伍蒿莱，混迹几岁年。俄惊俯丹楹，况得依臞仙。佳名一品题，好语万口传。高参溜雨句，美并朝阳篇。抡才稽往牒，横陈榱栋边。论功及乃祖，屡荐薰风弦。谦居髯松下，优在良梓前。荆徐入贡时，曾不数樟楩。固殊上林木，虞衡日量诠。且异温室树，衣冠时绕旋。此方安静僻，所欲唯生全。植物贵遂性，凭君较愚贤。"}