{"id":"1158839","title":"按覆后归睦州赠苗侍御","dynasty":"唐","author":"刘长卿","text":"地远心难达，天高谤易成。羊肠留覆辙，虎口脱馀生。直氏偷金枉，于家决狱明。一言知己重，片议杀身轻。日下人谁忆，天涯客独行。年光销蹇步，秋气入衰情。建德知何在，长江问去程。孤舟百口渡，万里一猿声。落日开乡路，空山向郡城。岂令冤气积，千古在长平。"}