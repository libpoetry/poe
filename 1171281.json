{"id":"1171281","title":"戊辰会静中出贻同志二十韵","dynasty":"唐","author":"李商隐","text":"大道谅无外，会越自登真。丹元子何索，在己莫问邻。茜璨玉琳华，翱翔九真君。戏掷万里火，聊召六甲旬。瑶简被灵诰，持符开七门。金铃摄群魔，绛节何兟兟。吟弄东海若，笑倚扶桑春。三山诚迥视，九州扬一尘。我本玄元胄，禀华由上津。中迷鬼道乐，沈为下土民。托质属太阴，鍊形复为人。誓将覆宫泽，安此真与神。龟山有慰荐，南真为弥纶。玉管会玄圃，火枣承天姻。科车遏故气，侍香传灵氛。飘飖被青霓，婀娜佩紫纹。林洞何其微，下仙不与群。丹泥因未控，万劫犹逡巡。荆芜既以薙，舟壑永无湮。相期保妙命，腾景侍帝宸。"}