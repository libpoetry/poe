{"id":"1128696","title":"建炎丞相成国吕忠穆公退老堂","dynasty":"宋","author":"谢升俊","text":"当年直奋渭滨渔，远业端为万世图。戡乱功犹存社稷，爱闲身已到江湖。竹间便好开三径，池外何妨架一区。从此标名为退老，时将杖屦许谁俱。再造功成不自居，玉墀长见咏归欤。青山流水看无厌，燠馆凉台兴有馀。天子时时思旧德，苍生日日傒新除。黑头便上锋车去，遥想槐庭席正虚。"}