{"id":"722766","title":"南乡子 柳村小憩","dynasty":"明末清初","author":"梁清标","text":"近郭遍青畴。深柳孤村杜若洲。菡萏自开还自落，悠悠。野水闲云泛白鸥。斜卧绿阴稠。瓜种东陵觅故侯。小阮柴扃留夕照，飕飕。蝉咽西风遍地愁。深院雨廉纤。燕子飞来傍故檐。清昼困人无气力，酣酣。浅晕腮痕印枕函。新样剪轻衫。独坐凝妆倚镜奁。闻道春风将暮也，厌厌。开尽桃花不捲帘。秋草泣寒螀。桦烛高烧映琐窗。宛转歌声云自驻，悠扬。拼醉佳人锦瑟傍。新月照空廊。仰视明河更漏长。万事闲中堪一笑，何妨。脱帽呼卢老更狂。"}