{"id":"332183","title":"贺新凉·冬夜书怀","dynasty":"清代","author":"曹贞吉","text":"斜汉西南落。正繁霜、关河凄紧，搅林风恶。历历大星垂几点，光射五云楼阁。听寒夜、数声残柝。浊酒一杯浇磊块，笑枯肠、那得生芒角。吾所志，在林壑。鲰生福相天然薄。对西风、棱棱瘦骨，支床如削。老矣北堂人健否，梦里乍逢还觉。惭愧煞、林边鸟鹊。头秃毛君归亦得，淡生涯、老瓦盆中乐。追麑犊，力耕作。"}