{"id":"844818","title":"二月十五日偕陆菊裳同年游怡园五首","dynasty":"清末民国初","author":"曹家达","text":"不识怡园胜，言寻陆士衡。相将践幽处，一为寄遥情。石堰交松栝，阶除长蔓菁。清游需静会，豪气漫纵横。过庭即超旷，疑有古烟霞。独鹤养修羽，小梅初落花。亭台危磴转，藤蔓曲廊斜。何处长烟起，园丁方煮茶。撷采宋词语，楹联秀可餐。随刀惊味改，越世见才难。点缀皆新意，宾游敦古欢。风流近消歇，一任等閒看。幽涧积春潦，残山悬断云。赏心由我辈，高唱复谁闻。水带疏林暗，风含细草薰。曰归难尽兴，无奈日初曛。洞壑一拳石，风潭九折桥。地材资结构，天籁息刁调。勉记尚书里，还寻良友招。回看吟眺处，但听竹萧萧。"}