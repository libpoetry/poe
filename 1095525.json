{"id":"1095525","title":"潘子善范先之林自知赋木犀嘱和","dynasty":"宋","author":"释居简","text":"孤芳如阿平，晚乃出六奇。傍睨肃听瑩，请试从元推。韵如圣之清，避世观商衰。翠幄方童童，露叶流蟾辉。降真换骨法，谱牒当寻披。悠悠千斛香，鲜风如驲驰。霪秋百草死，不复干等威。江蓠交晚生，楚英托深知。罗柳追逸驾，峻坂方驱羸。尤物能移人，心正物自移。年年月中仙，一人簪一枝。后先不须问，亦各安其时。"}