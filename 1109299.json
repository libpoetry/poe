{"id":"1109299","title":"和贾舍人春祠太一坛二首","dynasty":"宋","author":"刘攽","text":"使节春祠太一坛，汉庭儒雅贵儿宽。星河回转开阊阖，楼观参差起广寒。月射金盘霜更白，风来宫树雪犹残。清诗不减高唐颂，万玉锵鸣杂佩珊。五城金碧尽楼居，西望屯云蔼太虚。瑞气长存春不觉，美光相属夜如初。归承宣室雍容问，密受神君策画书。力士传车空杳邈，真游本自接储胥。"}