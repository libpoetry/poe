{"id":"1248779","title":"双龙图","dynasty":"元末明初","author":"张宪","text":"云谷道人手持一片东溪纑，云林散人为作双龙出入清潮图。砚池浓磨五斗墨，手涂脚蹋顷刻云模糊。既不为爬山引九子，亦不作掣电吞双珠。但见一龙盘空偃蹇飞下尾闾穴，一龙搅海奋迅直上青天衢。雄者筋脉紧，雌者腹肚粗。双冲交挺白玉柱，两角对树青铜株。宛宛修尾卷蹴浪花白，聂聂钜甲挟拍□风乌。性驯肯入孔甲驾，气恶欲踢丰隆车。张吻啖阿香，舞爪挐天吴。轰霆时或取旱魃，飞雨自足苏焦枯。寸池尺泊虽云不能一日处，十年未用犹可高卧南阳庐。云谷子，七宝钵盂深袖手。云林子，光环金锡且载□。吾将倒三江，倾五湖。洗馀百战玄黄血，尽率凡鳞朝帝都。"}