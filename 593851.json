{"id":"593851","title":"东征诗赠开府梁公三首 其三","dynasty":"明","author":"欧大任","text":"饮马长城下，雪深水且寒。从军乐从谁，歌舞出蓟门。我公秉斧钺，帷幄不下坛。煌煌麒麟袍，峨峨神羊冠。鼓行疾先登，申令独取残。中权养善木，前茅沙河川。乌占楚幕空，鹳鸣感东山。一言挟纩温，投醪万人欢。如林托后乘，同心谅非难。振旅论奇功，麟阁永不刊。"}