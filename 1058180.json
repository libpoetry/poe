{"id":"1058180","title":"阎立本画醉道士图","dynasty":"宋","author":"林敏修","text":"破除万事无过酒，有客何须计升斗。解将富贵等浮云，醉乡即是无何有。昔人绘事亦有神，丹青写出画天真。尊罍未耻月渐倾，更待晓出扶桑暾。餐霞服气浪自苦，自厌神仙足官府。脱巾解带衣淋漓，眼花错莫谁宾主。君不见炙手可热唯权门，欲观佳丽遭怒嗔。何如衔杯乐圣藉地饮，安用醉吐丞相茵。"}