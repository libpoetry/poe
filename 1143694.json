{"id":"1143694","title":"初秋杂兴三首","dynasty":"宋末元初","author":"方一夔","text":"利欲驱人看罢休，人间岁月不停留。别愁万里沧江水，归梦五更黄叶秋。贮腹谩誇李书簏，烂肠难拟董糟丘。老怀抑塞无人会，徙倚西风百尺楼。守困书帷滞土牛，谁挥尺箠浴寒流。旧人不了新人事，今日那知明日愁。一雁惊飞湘水浦，孤蟾空挂岳阳楼。江南总解单于曲，吹彻残梅故国秋。田怕秋阳老怕贫，谁能肮脏拔风尘。穷年兀坐少生计，末路相逢无故人。自爱漂摇栖倦翼，谁分浩荡慰穷鳞。区区温饱何须较，莫负秋来风月身。"}