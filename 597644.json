{"id":"597644","title":"闻侄儿应昆昨始发蒙走笔赋此兼贻示后生","dynasty":"明","author":"林大春","text":"眉山苏老泉，廿七始奋发。晚得孟子书，疑义心与折。一朝振文名，名公亟称绝。怀中挟二雏，飞鸣向天阙。何况方盛年，及兹更超脱。譬彼春空云，徐开吐明月。心灵岂厌迟，闷极闻偏悦。但愿式如金，试彼磨针铁。庶几亢吾宗，免教堕阀阅。"}