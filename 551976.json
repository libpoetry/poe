{"id":"551976","title":"邻翁叹","dynasty":"明","author":"孙传庭","text":"邻翁有三男，长男差膂力。仲也绝怯弱，季尤可矜恻。一身都废弃，所存惟视息。忽惊辽事非，缮发遍四国。纷纷闾左儿，不能安稼穑。长以力见选，执殳将军侧。王师二十万，军容亦既饰。岂知不惯战，闻鼓皆变色。长男遂死之，全军尽奔北。司马复徵兵，仓皇请严敕。长令畏谴诃，何敢迟顷刻。又佥仲男往，且称百夫特。邻翁前致语，哀鸣声唧唧。长男且战亡，仲弱岂办贼。长令亦信然，材勇不可得。强驱出关去，勍敌何以克。再战复不利，疆事益叵测。司马计安施，徵调且倍亟。邻翁顾季男，恐亦不能匿。出门官使至，复以威令逼。邻翁惨不言，苍天曷有极。"}