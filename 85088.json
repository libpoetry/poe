{"id":"85088","title":"山居诗·我本山水人","dynasty":"现代","author":"丘逢甲","text":"我本山水人，深知山水意。卜居山水间，山水发灵秘。维山不厌清，毋为浊流累。维山不厌深，毋为俗士至。梦中古桃源，思之辄心醉。奇遭此佳境，一往快夙志。抚琴入泉韵，布席落岚翠。静言养生理，中岁慰悴憔。平生坠世网，每忆魂犹悸。固宜古贤人，栖迟乐衡泌。"}