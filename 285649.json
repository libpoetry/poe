{"id":"285649","title":"春从天上来·咄咄书囚","dynasty":"清代","author":"李慈铭","text":"咄咄书囚，问麴部诸贤，肯与吾游。登山临水，尽意绸缪。人生作达都休。纵杜康焦革，能消得、几斛穷愁。只朝朝，待垆边换酒，未办貂裘。漫道沙场食肉，便醉乡论赏，李广难侯。树下匏壶，菊间瘿杓，瞢腾直壶今秋。更莼羹鲈脍，付樵青、点检厨羞。任儿曹，惜吾家仆射，勿筑糟邱。"}