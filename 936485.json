{"id":"936485","title":"秋晴见天际飞鸿有感","dynasty":"宋","author":"陆游","text":"新晴天宇色正青，群鸿高鶱在冥冥。儿童相呼共仰视，我亦扶杖来中庭。丰年到处稻粱满，胡不暂下栖沙汀。应须江海寄旷快，肯为霜雪嗟飘零。书生可笑不自喜，憔悴久剪笼中翎。鸥波万里每愧杜，鹤化千载知非丁。风前哀号漫激烈，月下孤影常竛竮。诗成欲写复懒去，诵似溪友声泠泠。"}