{"id":"992414","title":"和永叔柘枝歌","dynasty":"宋","author":"梅尧臣","text":"渔阳三叠音隆隆，红蕖乱坼当秋风。披香拥雾出妖嫭，妩眉壮发翩惊鸿。锵锵杂佩离芳渚，珠帽红靴振金缕。相迎垂手势如倾，障袂倚歌词欲吐。最怜应节乍低昂，便转疾徐皆可睹。飘扬初认雪回风，踯躅还看茧萦绪。小小宁闻怨曲长，盈盈自解依俦侣。艺奇体妙按者谁，金貂大尹宴清池。绮茵绣幄粲辉映，玳簪珠履何委蛇。是时郊原新退暑，天清气爽过林墅。淮王载酒昔尝闻，谢公携妓那能数。始知事简乐民和，不厌来观柘枝舞。"}