{"id":"611299","title":"长安少侯行","dynasty":"明","author":"邓云霄","text":"长安大道逢少侯，传呼冠盖若云浮。扇开翡翠明金勒，香逐旃檀控紫骝。借问君侯年十几，仙居甲第阿那里。笑指皇城东北陬，琼楼绮阁中天起。自言乃祖识真龙，先建麒麟第一功。铁券金章联奕叶，生年二八有重封。椒房戚畹姻连理，十世分茅三尚主。西馆金张未敢窥，东床赵李争相取。新娶佳人十五馀，金塘春水映芙蕖。绿珠碧玉随为媵，掩面含羞捧佩琚。娇歌妙舞青楼晚，火树银灯霄彻旦。帐底鸾栖楚雨浓，钗头燕亸巫云散。平明步入明光宫，剑舄横冲豹尾中。黄帕笼盘传赐食，绯衣中使竞趋风。归来门巷纷车马，半揖公卿尽为亚。灌夫骂酒寂无言，强项董宣先肯下。豪雄意气骋遨游，七国三边不解忧。自负魏其新得宠，谁怜李广未封侯？锦袖珠袍摇白晢，道旁观者皆辟易。富贵何曾识一丁，太玄闭户知何益。"}