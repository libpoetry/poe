{"id":"141917","title":"冬不雪春苦雨外台为民心恻檄郡请祷於法轮应","dynasty":"宋代","author":"王之道","text":"谁令一日如三秋，仁人方念淮南州。斯民忍饥望麰麦，积雨又有伤残忧。冬温土燥生春瘴，半夜风声来枕上。晓看飞雪欲堆檐，白马参差攒玉嶂。年饥高下艺麦多，暴如山阜汸如河。那知雪欲苦淫潦，两岐半吐翻随波。欣闻万事一言了，使者勤民坐待晓。指麾郡将率官僚，出郭共迎罗汉祷。由来天意每因人，况自至诚宜感神。明朝披雾走乌辔，晴光杲杲清无尘。回头菽粟贱如水，醉饱田间摩腹觜。周行四海不齎粮，可但携壶饷邻里。出游遂继文昌谣，追锋行赴公车招。快将刘晏干排手，衮衣入相裨唐尧。广文才气迈燕许，分教芹宫从少驻。政德稳步玉笋班，好尾輶轩上天去。"}