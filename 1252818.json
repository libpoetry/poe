{"id":"1252818","title":"客边五首","dynasty":"元末明初","author":"王冕","text":"微雨久不歇，浸成留客天。衔杯聊复尔，弹铗已萧然。落叶饶秋恨，鸣蛩减夜眠。故园归未得，日日数行船。泽国秋云重，淮山夜雨深。感时多得句，怀古独沾襟。照镜怜新发，持螯息壮心。知音无处问，冷落七弦琴。飘荡将何倚，凄凉不自禁。江湖千里梦，风雨五更心。游子黄金印，幽人绿绮琴。渠方汩朝市，吾合老山林。不学养生术，且为归隐谋。青山犹昨日，白发不禁秋。适兴须村酿，忘机狎海鸥。夜来何所事？欲上仲宣楼。世事朝朝异，炎凉处处同。江山千古在，风月几时穷。采菊思陶令，登楼忆庾公。客情消不得，又听北征鸿。"}