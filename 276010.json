{"id":"276010","title":"沁园春·感遇","dynasty":"清代","author":"李学温","text":"偌大头颅，一事无成，思之可哀。看飞扬跋扈，谁欤少俊？迂疏潦倒，甚矣吾衰。寒欲纫兰，饥常煮字，天意劳人耻自媒。且休矣，料行踪自有，造化安排。何时谢绝尘埃？趁绿水青山一钓台。向丹霞峰顶，拖条竹杖；白云堆里，着䩫芒鞋。图像凌烟，封侯定远，自昔英雄安在哉？华堂下，但夕阳衰草，每共低徊。"}