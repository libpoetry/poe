{"id":"813309","title":"寒夜遣闷即示洙泉弟","dynasty":"清","author":"李文瀚","text":"千古此长安，久居诚大难。风尘消壮志，升斗恋微官。功业百无补，乾坤何处宽。仰天长太息，星月夜阑干。岁月匆匆去，北风吹敝庐。围炉烹浊酒，烧烛检残书。病骨瘦支鹤，愁肠枯索鱼。埙篪聊复尔，相对意踟蹰。客况贫如洗，名心热似煎。班超投笔起，祖逖著鞭先。琴剑悲今日，烟云感去年。白头孤望眼，肠断五更天。一枕江南梦，鸡声唤不醒。水迷千里白，山记数峰青。久向高堂别，何堪老泪零。乡音无雁到，芦荻隐沙汀。"}