{"id":"565621","title":"李夫人歌一首","dynasty":"明","author":"黄省曾","text":"汉家武皇帝，爱杀李夫人。蛾眉向黄泉，龙颜动悲辛。偶泛翔禽舟，赤日方西倾。云惨昆明池，风激牵牛津。妙曲摇帝笔，哀蝉胜阳春。罗袂悄无声，玉墀生素尘。虚房空寂寞，落叶依霜扃。清歌发皓齿，左右皆沾巾。命点龙膏灯，因进洪梁酒。满斟文螺卮，红颜出纤手。饮罢卧延凉，夫人来其傍。脉脉无一语，但授蘅芜香。寝回对明月，凄然痛欲绝。如何琥珀枕，奇香犹不歇。欲睹如花容，此愿那能灭。乃告李少君，历历肺肝陈。楼船浮暗海，青石怀潜英。千人升紫云，四五归皇庭。十年得一石，刻似夫人形。置诸纱幕中，顾盼宛如生。遂祀灵梦台，朝夕通精诚。"}