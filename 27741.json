{"id":"27741","title":"苦雨·霪霖翳日月","dynasty":"唐代","author":"林宽","text":"霪霖翳日月，穷巷变沟坑。骤洒纤枝折，奔倾坏堵平。蒙簦来客绝，跃甃噪蛙狞。败屐阴苔积，摧檐湿菌生。斜飞穿裂瓦，迸落打空铛。叶底迟归蝶，林中滞出莺。润侵书缝黑，冷浸鬓丝明。牖暗参差影，阶寒断续声。尺薪功比桂，寸粒价高琼。遥想管弦里，无因识此情。"}