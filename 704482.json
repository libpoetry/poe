{"id":"704482","title":"送美周兄李季脩赵时乘周玉客黄虞六北上二首","dynasty":"明","author":"黎玉书","text":"仙羊一片石，坛坫事追随。结发弄柔翰，綵笔竞纷披。歧路羡冥鸿，谁当振羽仪。寂寞扬子云，法言何太奇。遥吟长天末，傲骨窄嵚崎。奋剑并长驱，淩风倚峨眉。擅美奏齐竽，一时同见知。楚楚文物邦，声名非所宜。邈矣世间人，笑比宁馨儿。云霄期壮怀，亡何伤远别。远别岂不苦，尊酒愁肠结。仆夫整往路，驾言来车辙。持橐金马门，岧峣望宫阙。宫莺赋上林，御柳河堤折。连城不世珍，售出双明月。一朝拾紫还，意气凌霜雪。长安五陵儿，罗绮纷如列。挟策上勋名，荣华等销歇。丈夫肮脏心，期向鼎彝说。怀古吊荒台，哀歌寄激烈。努力慰加餐，鱼书勿遽绝。"}