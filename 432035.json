{"id":"432035","title":"古稀四首","dynasty":"近现代","author":"张中行","text":"粥饭随缘庆古稀，旅囊犹贮旧缁衣。三冬宛委尝寻道，百岁穷通未见几。辇毂风高怀砚老，濠梁梦断看鱼归。赏心欲共春冰尽，回首应怜四九非。朔风吹帽叹华颠，漫与黄花忆盛年。随月自游金薤馆，爱莲人在木兰船。湖山旧雨常为伴，纸墨新情剧可怜。屎溺乾元参欲透，玄功尚阙祖师禅。几度扶风侍绛纱，倦游杨墨不成家。机心一觉卢生梦，长物空留惠子车。跨凤秦楼谁驻马，来禽晋帖自涂鸦。思鲈采菊寻常事，取次青门学种瓜。花间曳踵杖藜行，拟逐春风入化城。半偈南无多筑塔，真如岂有未销兵。可堪意树千寻茂，孤负心灯一霎明。覆鹿亡羊同泡影，何须蜀道问君平。"}