{"id":"368856","title":"寿楼春·昙花","dynasty":"清代","author":"杨玉衔","text":"思千年灵椿。比乾坤不老，犹是晨昏。说甚秋蛄昏菌，寿殇云云。修短数，天人分。卅六宫、生机长春。纵一例华鬘，人间梦断，天上算无垠。须弥顶，谁移根。自长辞佛土，偶谪凡尘。涤荡杨枝瓶水，沐汤兰芬。开顷刻，娱心魂。鼻观禅、木樨香闻。似薝卜林中，蒲团定身衣上云。"}