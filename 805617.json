{"id":"805617","title":"风流子三首 其三","dynasty":"清","author":"史承谦","text":"微词猜薄倖，闲凝愁、真有泪如丝。看浅碧萦眉，低徊幽恨。斜红绕脸，掩映明姿。行云梦、半篝香缭绕，千点月参差。暗里形相，十年依旧。意中盟誓，一笑先知。风流凭谁赏，前欢在，也应不负心期。观黏鸡贴燕，玉琯偷移。料翠盘初整，泥抛骰子。夜灯重试，定簇峨儿。最是春初时节，牵惹相思。"}