{"id":"1128910","title":"偈","dynasty":"宋","author":"释从悦","text":"耳目一何清，端居幽谷里。秋风入古松，秋月生寒水。衲僧于此更求真，两个猢狲垂四尾。常居物外度清时，牛上横将竹笛吹。一曲自幽山自绿，此情不与白云知。无法亦无心，无心复何舍。要真尽属真，要假全归假。平地上行船，虚空里走马。九年面壁人，有口还如哑。夜夜抱佛眠，朝朝还共起。起坐镇相随，语默同居止。欲识佛去处，祇这语声是。"}