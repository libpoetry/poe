{"id":"1244051","title":"黄氏容安楼","dynasty":"元末明初","author":"郭钰","text":"君家高楼高百尺，楼间把酒无虚日。极目欲穷千里心，谁谓区区仅容膝。捲帘半空云气入，孤鹤长鸣楚天碧。醉拍阑干呼月来，万壑松风夜吹笛。天上玉京十二楼，群仙不带人间愁。晓飞霞佩来相访，携我共作丹丘游。今日之日君我留，为君题诗楼上头。笑指楼前大江水，古今人物共风流。"}