{"id":"784495","title":"射雉儿","dynasty":"清","author":"李锴","text":"射雉庚宗东，射雉庚宗西。朝出不俟日，薄莫且未归。贱子何苦辛，贱子初不痴。寡母应给使，灶下无山妻。野禽当家味，木末无啼鸡。委身豺虎丛，不死为至怡。使君西北来，自言归自齐。了非平生亲，一语云汉低。前车载以母，后车载以儿。裂我腰下裤，绣错锦障泥。毁我箭上镞，刻镂金月题。凤皇自高翔，谁云藉雉媒。富贵具本根，偶为君所施。磨刀不伤手，顽铁羞钝材。酿酒不醉客，曲糵坐味漓。报君君上天，谢我当不訾。"}