{"id":"813396","title":"示两儿","dynasty":"清","author":"李果","text":"初冬可读书，披帷对月影。困穷亦何常，天意默示警。所期在远大，忘此清夜永。经义纂孟荀，如汲得修绠。摛辞芟缪悠，百家足驰骋。蕴辉珠处渊，含英金在矿。世人竞目睫，欲语还如哽。但求寡悔尤，焉用名炳炳。马援廑闻过，柳玼重行己。吾家旧遗经，先德盛积累。黾勉无异营，颇识剥复理。中岁偶行游，致汝业渐弛。我无一顷田，经籍足耘耔。义理苟能通，出处有根柢。医药与货殖，困穷亦可倚。吾生少失学，垂老方知悔。展转力就衰，炳烛思晓起。努力爱景光，汝曹从此始。"}