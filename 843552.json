{"id":"843552","title":"游虞山八咏 桃源涧","dynasty":"清末民国初","author":"方仁渊","text":"林尽水淙淙，寒泉泻百重。云根飞素练，石罅走吟龙。活火因风响，新茶浥露浓。桃源何处是，碧涧绕晴峰。仙人居石屋，涧水响潺潺。绿绮奏当牖，白云常闭关。幽花随意放，好鸟自知还。欲觅松乔迹，涛声满碧山。儿女千秋恨，诗人莫漫题。至今封赤土，犹说望青齐。日落江涛远，云归墓木低。我来春已晚，怕听子规啼。此门何日辟，宝剑掣风雷。石状白云乱，崖分青嶂开。奇峰从地起，灵穴透天来。欲写崔嵬势，惭无谢脁才。绝顶忽逢涧，巍然驾石梁。水从何处拂，山到此中央。芳树笼城碧，晴川入海黄。登临因尽兴，随意坐禅房。觅路下中峰，松阴翠霭浓。寺围山四面，云暗树千重。花气曛晴日，尘心洗晚钟。旧时常尉句，呵护两苍龙。郁郁破山寺，琳宫入翠微。暮烟迷竹径，新燕叩禅扉。谷静鸟栖少，春深客到稀。归途趁晚色，落日照征衣。石洞何年辟，山灵变幻奇。垂岩开异境，裂石见深池。啜茗云生岫，寻诗藓没碑。林泉如有待，回首欲何之。"}