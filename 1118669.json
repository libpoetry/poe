{"id":"1118669","title":"秋兴二首","dynasty":"宋","author":"陆游","text":"去秋尚十日，轩窗夕已凉。露草黏湿萤，坏壁啼寒螀。丈夫志四海，临书慨以慷。白发忽如此，惟有归耕桑。药饵且枝梧，邻曲相扶将。岂无瓮中酒，老病不能觞。南山有归处，岁晚柏已行。下从吾亲游，此事岁月长。无食苦日长，无衣念秋近。虽云老农圃，未害乐尧舜。士生要弘毅，病在堕骄吝。得丧才几何，哀哉以身徇。平生最耐事，霜雪亦满鬓。忧患一洗空，吾道其少进。"}