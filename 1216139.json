{"id":"1216139","title":"还至钱塘浙省开宴湖山堂泛湖而归纪事三十韵简道同平章诸公","dynasty":"元","author":"周伯琦","text":"高堂入佳境，四坐来奇观。奁鉴开巨湖，螺髻环群峦。茭蒲翠光衍，桃杏香风团。楼台森步障，樯帆错飞翰。相国秉周礼，张宴欲罄欢。款言劳行李，远自青云端。琼浆湛百壶，珍膳罗千盘。楚腰翻紫燕，越蛾唳青鸾。笙箫既递奏，丝桐亦纷弹。乱以大国歌，雄浑天宇宽。莺雀啅檐栊，鱼龙振波澜。意深醉不辞，仪具乐已殚。主赋皇华诗，诹度道里难。宾奉甘棠咏，南国磐石安。旅酬日将夕，俎彻兴未阑。移庖穷赏眺，画舫凌瀰漫。碧堤长绶萦，玉梁霁虹蟠。川霞敛馀景，郊树生空寒。杳渺穿行李，低回拂惊湍。归途各充然，别辔频相看。盛世不易逢，迅晷如跳丸。况承辍钧枢，竟日偕盘桓。称觞企阙廷，秩筵肃衣冠。于蕃倚柱石，同气凝芝兰。饮醇守规模，携妓跻巑岏。由来和不流，乃见勋业完。庸姿抱方策，夙志甘瓢箪。十年尘禁从，一朝摄祠官。旷遇橐荷紫，励报心输丹。快情念所素，矢歌垂无刊。"}