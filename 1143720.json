{"id":"1143720","title":"和府尹虚谷先生和徐子英韵并寄徐子英","dynasty":"宋末元初","author":"方一夔","text":"千峰苍翠拥城楼，着我宗英七里洲。昔日松楸相伴住，暮年湖海未归休。咏诗遥认穷司马，骑竹争迎旧细侯。莫为梅花长挽却，好将绳削订由求。袖手阑干独倚楼，暂舒倦眼对沧洲。云山劝我閒方住，声利萦人懒即休。后世岂无青史笔，浮生那欠赤泉侯。岩幽得似铜驼陌，粟饭藜羹却易求。"}