{"id":"831568","title":"夏日洪生左顾惠诗赋答","dynasty":"清末民国初","author":"林朝崧","text":"邵平瓜熟时，慧远莲开日。河朔罢传杯，茂陵方养疾。君乘下泽车，来访维摩室。蹑屣起相迎，采薪忧若失。为君具鸡黍，为君觅芝朮。相对劝加餐，乱离那忍述！朱崖既弃捐，汐社多遗逸。少卿久穷困，兰成亦萧瑟。昔如鞲上鹰，今作裈中虱。笑啼俱不敢，祸福两难必。犹喜长吉囊，各有江生笔。君歌我再和，诗成共评隙。"}