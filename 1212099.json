{"id":"1212099","title":"行建德县民有诉作桥罹害者作徒杠行","dynasty":"元","author":"许有壬","text":"霜馀溪湍息奔斗，农隙维时梁可构。往来恐有病涉人，官著恒规谁敢后。邑胥承帖来乡里，乡民见胥如见鬼。督材斩木到丘垄，致期视成殴妇子。人未安行力已疲，冬无旨蓄鸡先死。田家鸡尽诚可哀，邑宰旦夕行桥来。吁嗟此役本为利，谁知为害翻百倍。老癃伛偻诉且泣，莫遣吏监民自力。治贪问瘼乃吾事，去甚痛惩尤所急。老癃又言官试听，今日所知百无一。我闻此语愤填膺，不可胜诛空太息。安得落落寰区间，尽是龚黄二千石。"}