{"id":"282983","title":"念奴娇·秋心满院","dynasty":"现代","author":"冒广生","text":"秋心满院，又啼螀、吊月寒鸦栖露。一向病怀愁入夜，何况更添离绪。杏子衫单，桃笙簟滑，凄寂无人觑。兰闺此际，乌龙熟睡曾否。蓦忆金凤钗横，玉鹅衾暖，深坞藏春处。门巷枇杷今那在，肠断江南狂铸。镜里微颦，酒边香誓，鹦鹉犹能语。时时呜咽，唱人旧日金缕。"}