{"id":"1110612","title":"黄朝散挽诗","dynasty":"宋","author":"朱长文","text":"持心平厚胜浇浮，仕路徊翔四十秋。政事每于谈笑办，交亲多向急难收。命由真宰随穷达，身在劳生任去留。旧治昔年应画像，庞眉闻讣泪先流。江湖尝佩左符归，一卧漳滨素愿违。平日华旌过里巷，此时丹旐下岩扉。群峰拱揖开新穴，万木森罗长旧围。伫看于门驱驷马，想应丘陇亦光辉。"}