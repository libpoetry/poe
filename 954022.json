{"id":"954022","title":"巩县初见黄河","dynasty":"宋","author":"欧阳修","text":"河决三门合四水，径流万里东输海。巩洛之山夹而峙，河来齧山作沙嘴。山形迤逦若奔避，河益汹汹怒而詈。舟师弭楫不以帆，顷刻奔过不及视。舞波渊旋投沙渚，聚沫倏忽为平地。下窥莫测浊且深，痴龙怪鱼肆凭恃。我生居南不识河，但见禹贡书之记。其言河状钜且猛，验河质书信皆是。昔者帝尧与帝舜，有子朱商不堪嗣。皇天意欲开禹圣，以水病尧民以溃。尧愁下人瘦若腊，众臣荐鲧帝曰试。试之九载功不效，遂殛羽山惭而毙。禹羞父罪哀且勤，天始以书畀于姒。书曰五行水润下，禹得其术因而治。凿山疏流浚畎浍，分擘枝派有条理。万邦入贡九州宅，生人始免生鳞尾。功深德大夏以家，施及三代蒙其利。江海淮济洎汉沔，岂不浩渺汪而大。收波卷怒畏威德，万古不敢肆凶厉。惟兹浊流不可律，历自秦汉尤为害。崩坚决壅势益横，斜跳旁出惟其意。制之以力不以德，驱民就溺财随弊。盖闻河源出昆崙，其山上高大无际。自高泻下若激箭，一直一曲一千里。湍雄冲急乃迸溢，其势不得不然尔。前岁河怒惊滑民，浸漱洋洋淫不止。滑人奔走若锋骇，河伯视之以为戏。呀呀怒口缺若门，日啖薪石万万计。明堂天子圣且神，悼河不仁嗟曰喟。河伯素顽不可令，至诚一感惶且畏。引流辟易趋故道，闭口不敢烦官吏。遵涂率职直东下，咫尺莫可离其次。尔来岁星行一周，民牛饱刍邦羡费。滑人居河饮河流，耕河之壖浸河濆。嗟河改凶作民福，呜呼明堂圣天子。"}