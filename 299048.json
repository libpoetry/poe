{"id":"299048","title":"萧萧雨·秋日怀嘉定表妹","dynasty":"清代","author":"袁绶","text":"正清秋天气雨初晴，薄暮嫩凉侵。渐白萍风起，莲衣零落，桐叶萧森。来雁不传芳讯，云树影沉沉。减却清游兴，冷醉孤吟。望处半竿残照，共炊烟一缕，阁住疏林。却高楼谁倚，横笛诉离心。怕思量、八年前事，任疏花、红瘦倦幽寻。无聊甚、倩如钩月，来伴更深。"}