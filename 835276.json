{"id":"835276","title":"云仙引 赋樱花","dynasty":"清末民国初","author":"沈曾植","text":"朱晕唇含，丹华的注，春风绝代东施。娇倚醉，艳倾脂。鬘云海天照影，独立倾城娇总持。饶李秾芳，比桃斗色，露浥风迟。红妆休妒棠姿。还误认樱桃留郑时。错莫春心，交加日影，闹煞蜂儿。香国同根，花王共命，相倚名园交让宜。待修芳谱，旧家须记，西府仙枝。"}