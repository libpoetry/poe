{"id":"735462","title":"长至前二日同右吉翁山陪曹秋岳先生宿雁门关即事四十韵拈玉树凋伤枫树林之句分凋字","dynasty":"清","author":"李因笃","text":"使者归旌近，云州去路遥。部间催枥马，关下缓星轺。折简俱相及，披裘各见招。佳人蒙夙契，胜友得联镳。野涸泒溪水，风深荻岸桥。荒陴依战伐，晚景媚渔樵。渐蹴双崖底，平临万仞标。羊肠盘紫塞，鹄卵插青霄。日暮冰霜积，年丰伏腊调。人家留戍垒，供帐设山椒。惜别寒温略，哀时比兴饶。安危宁异想，驾驭不同条。天眷垂西顾，民生脱大僚。翻疑开府节，只数侍中貂。甸国奚芳蔼，江云竟寂寥。抡才喧此地，授钺忆先朝。水旱纷犹昨，兵戈郁未销。庙谟多惨淡，公等尚风飙。事岂和衷得，恩将使过要。舆情违坦坦，物论付嚣嚣。半壁功谁就，诸羌衅自挑。祁连犹举火，瀚海未通潮。治化同缘木，乘除比梦蕉。薄言秦《驷铁》，遗恨汉嫖姚。抚迹怀难尽，更端客重邀。壶觞移短榻，棨戟壮寒宵。地隘沾行骑，山高响丽谯。闻诗矜越绝，藉草出江瑶。静觉微薰转，频添画烛烧。醉来吟不次，辞去卧无聊。素志蹉跎失，朱颜积渐凋。空余餐菊蕊，悔不学松乔。已任颠毛换，遑论髀肉消。异方甘蠖伏，吾道总萍漂。隔屋分旗鼓，开窗逼斗杓。健儿村外宿，饥虎夜深骄。奔陆回长驭，和羲近蓼萧。临歧愁偃蹇，后约待清韶。执手晨光发，登车骤雪飘。他年烦太史，永纪雁门朝。"}