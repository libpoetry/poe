{"id":"264776","title":"题扬挺生刺史我与我周旋园图","dynasty":"现代","author":"王再咸","text":"开天一画鸿濛破，何人能向图中坐。披图大呼我为谁，万口瘖哑无敢喏。杨子为我有我在，剨然划断人天界。世间无物可周旋，日日低头向我拜。谓我尔何少，斥退群儿自潦倒。共惊庞统半英雄，讵识杜陵一野老。谓我尔何多，兴来老子同婆娑。梅花化身千务观，水光荡影百东坡。长安车马纷如织，宾客多似霜林叶。面上土厚一尺馀，人人有我不相识。安得大千世界恒河沙数人，东风三日吹作空中尘。黄土濛濛洒六合，自昂其头如昆仑。一我俯，一我仰，尻轮神马相来往。盘古去后千万年，巍然自结青天党。一我歌，一我哭，海外宫商自成曲。洗尽寻常苍蝇声，仙音无字不能读。一我却而前，一我伏而起，盘礴八荒自为礼。尻穷元圃头不周，躬身一曲九万里。仙亦不能招，佛亦不能惑，自为主人自为客。唯有东鲁童真大菩萨，我欲请来共参无我法。梦耶觉耶蝴蝶飞，角之逐之龙虎机。去年忽欲我外寻其徒，诣阙径上万言书。匡张孔马俱嚇倒，肯教贩我如屠沽。不如拂衣且归去，巢父之巢壶公壶。嗟予十年毷氉还如旧，遂令肝胆自相斗。飘飘四海无容身，转笑乾坤比我瘦。既难明月成三人，徒有清风张两袖。君不见，冯长乐老、胡中庸公，浮尘日坐春风中。王侯将相拾芥耳，何妨千秋无真龙。又不见，屈独醒、刘四骂，与世傲然不相下。各持宣明面向人，究竟真吾从何画。但生皮，无长骨，但生毛，莫戴角，皤然十围浑沌腹。应有竟有无竟无，一我收之无不足。既合渊明影形神，何分颜子丝竹肉。天上之星不为商与参，地下之水不为渭与泾，但令堪舆以内一气相氤氲。三十二相由我生，一旦无之心太平。此图岂徒坐右铭，图外之我闻不闻。"}