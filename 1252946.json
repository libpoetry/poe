{"id":"1252946","title":"复用韵荅严上人","dynasty":"元末明初","author":"刘基","text":"闭门无事往来疏，窗外从他草不除。食肉巳违三月味，谋身欲去九夷居。人情自古怀乡土，天下何时罢羽书。莫向西风苦惆怅，白云流水只如初。西风吹树夕阳微，斥鴳鹪鹩各有依。幕府三年双短鬓，乡关千里一沾衣。江淮渺渺人烟少，梁楚茫茫鬼燐飞。诛暴保民黄石略，将军莫自失戌机。"}