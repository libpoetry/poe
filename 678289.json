{"id":"678289","title":"濠梁行奉制赋送太师韩国公还乡","dynasty":"明","author":"汪睿","text":"龙飞濠梁起淮甸，肇基㭑陵酣百战。诛陈夷张安东南，北定中原疾如电。秉旄仗钺清朔方，拱手垂衣正南面。泰山若砺海涵天，黄河如带江澄练。声威远布来夷戎，海隅西极咸趋风。不用汉兵三十万，大宛马萃天闲中。圣皇明德被海宇，天产英杰开勋庸。中山开平奋武烈，内辅太师韩国公。太师始由刀笔举，群雄纷争识真主。麾之不去情愈亲，日献吁谟阐弘绪。不矜不伐仁者心，克勤克俭前哲矩。平生仇怨那报酬，诸将劳能谁毁誉。百司庶务无稽留，剸繁治剧何优游。圣皇推诚重委托，太师悉力宣王休。汉比萧曹岂异绩，唐槩房杜称嘉猷。光辅功成请身退，锡爵颁养先公侯。白发朝天喜强健，紫殿从容频锡宴。一朝乡里锦衣荣，千载勋名青史见。太师恭慎人罕侔，圣皇显佑谁能先。旧基甲第新淩云，内府金钱表新眷。明庭盛典重咏歌，谩从馆阁徵文献。"}