{"id":"159042","title":"左散骑常侍东海徐公","dynasty":"宋代","author":"宋庠","text":"徐公真丈夫，不独文章伯。江南兵未解，主忧臣惨戚。公愿纾其难，苦求使上国。庶獲一言伸，少息苞茅责。其君惊且欢，执手涕沾臆。谓言知尔晚，何此忠义激。天子叱在殿，诮让雷霆赫。公亦从容对，曾不渝神色。仁者必有勇，斯亦古遗直。书大略其小，我有春秋癖。所以此诗中，不言公翰墨。庶警事君心，勉旃希令德。"}