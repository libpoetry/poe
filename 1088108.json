{"id":"1088108","title":"芗林","dynasty":"宋","author":"朱熹","text":"东皋溅寒水，西崦饶清阴。南埭奎壁丽，北垞静且深。入门流绿波，竹树何箾椮。积石象云壑，高堂杳沉沉。左通云水区，右径梅杏林。沼沚共回薄，观台郁差参。纷吾千里游，发轫南山岑。过门得佳赏，慰此夙昔心。缅怀企疏翁，岁晚投冠籫。婆娑此涧谷，俯仰成古今。嗣德世有人，闻道我所钦。相见无杂语，晤言写胸襟。怀旧复惆怅，命酒聊同斟。饮罢我当去，握手清江浔。"}