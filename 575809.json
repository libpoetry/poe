{"id":"575809","title":"乌孙公主歌","dynasty":"明","author":"孙蕡","text":"咽咽复咽咽，羊车凤辇恩光绝。新新复新新，驼裘貂帽来相亲。昔为花月汉宫女，今作风沙胡地人。汉宫胡地何分别，人生过眼如一瞥。彩云易消月长缺，奈何婵娟涕如雪。且喜华夷罢战争，天南天北乐升平。一堆红粉垄头葬，百万儿郎边上生。汉宫剩有三千女，岂惮边庭有强虏。从此龙泉不用磨，但从天下选娇娥。银鞍白马金橐驼，琵琶弦索声相和。葡萄酒绿朱颜酡，婿家儿孙日日多。年年只报烽火息，莫问婵娟伤绮罗。"}