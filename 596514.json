{"id":"596514","title":"俞一木先生高尚乞休别后补赠","dynasty":"明","author":"陶益","text":"解组贪泉石，抽簪恋钓筒。白莲怀社内，黄菊想篱中。廊庙情虽笃，江湖梦已通。乞归如邴涣，招隐羡梁鸿。桃李瞻依切，冠裳出饯同。遗荣名愈重，拜送意何穷。桂楫摇波碧，蒲帆背日红。离颜搔短鬓，去思结深衷。一木飞霞迥，三鳣宿雾笼。追攀不可及，翘首仰高风。"}