{"id":"671903","title":"湘乡一路苦雨漫赋十五韵","dynasty":"明","author":"凌义渠","text":"连阴久未厌，雨脚又纷纷。何处藏微照，经旬布密云。暂明还复暗，垂缓更愁殷。不雾天如曀，非烟气亦煴。罩来山悄悄，过去水沄沄。苔药香无次，松杉湿不分。石冈牛自绕，汀渚鸭为群。断梗牵茅舍，寒花缀野坟。林峦苍可悦，空远浩无垠。及兹未亭午，俄顷即斜曛。樵子扶藤弱，牧人荷笠勤。依丛喧细鸟，恋草聚馀蚊。山店门关早，仆夫酒到醺。凄清陪永夜，辗转望初昕。渐觉虫思短，幽幽独我闻。"}