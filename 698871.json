{"id":"698871","title":"五色鹦鹉黄鹦鹉并是圣母所驯各赋","dynasty":"明","author":"徐渭","text":"白燕往时呈翰苑，锦鹦今日贡宸居。万年枝上栖偏丽，百鸟图中态未如。豢养固知天意在，语言长得圣颜舒。何因五色鲜成染，自是娲皇炼石馀。合殿风和碧柳丝，嘉禽色占锦纹奇。兼呈五德灵鸡绶，倒挂孤桐小凤仪。无数天机临谱绣，有时人语出花枝。侍儿不用抛红豆，自有佳音慰圣慈。西陇灵禽翡翠妆，稀闻正色染黄裳。自谈玉殿非关学，却照金笼别有光。饮啄定应歌帝力，生成何幸禀中央。千秋万岁欢无极，土德坤舆本肇祥。鹦鹉由来只翠衿，中央正色见于今。将悬半映初生柳，欲绣全宜细缕金。教言一一闻清禁，衔果时时摘上林。不是黄筌能画取，谁知殿角有祥禽。"}