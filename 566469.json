{"id":"566469","title":"金明池","dynasty":"明","author":"夏完淳","text":"似雨江梅，如烟飞絮，细细香风欲送。江上梦回青琐闼，佩声却是谁家凤？几番空对紫薇花，而今悔、虚害也黄粱梦。正宿雨初醒，春眠未起，一派画楼钟动。叹谪仙先朝供奉。看春色流光，雨梢花重。西楼倚，锦筝低按，东郭卧、玉樽休空。莽游仙、白了人头，但芝草连天，丹霞封洞。待饮马榆关，拂衣黄阁，古月梅花三弄。"}