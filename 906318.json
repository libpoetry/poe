{"id":"906318","title":"邵文伯得玉兰于昭亭持以见遗因求诗为作长句","dynasty":"宋","author":"李弥逊","text":"羲和呼龙晓耕烟，斗挹沆瀣膏琼田。青女剪刻了不睡，瑶草竞秀争春妍。凝冰作肤露作脸，蕙花兰干香蘅荃。仙人掌中太华小，上有玉井开丛莲。云璈舞凤醉妃子，遗簪乱插春风前。蓂荚花含月皎皎，琪树弄影霜鲜鲜。清氛皓态难比并，世上草木谁能肩。虞师老圃眼未识，名字不着三坟编。山翁何从得此种，一日万口人争传。我惭形秽敢居侧，熟视眩转心茫然。摇闻啬夫访奇秀，忍使抱恨蓬蒿边。天衢五城白银阙，复道小苑通如缠。何人移植备采拨，珊瑚碧树根株连。重瞳一顾雨露偏，薰为叶气被八埏。家家击壤歌丰年，不但洗我沉疴痊。"}