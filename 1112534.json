{"id":"1112534","title":"暇日步西园感物辄为诗得七篇 酴醾","dynasty":"宋","author":"张耒","text":"欲知此园古，请视酴醾苍。孙枝已轮囷，走蔓龙蛇长。春风一吹嘘，灼灼发奇光。仙姝不可挹，顺风饮其香。下根盘秋泥，上叶披宿雨。惟馀黄金蕊，秀色日夜吐。宁须荐九日，但惜岁云暮。吾将屑落英，持泛兰皋露。清霜厉严杀，松柏气不振。芙蓉乃微木，晓艳独娇春。秾粹觉兰疲，芬敷知菊贫。欲攀无所赠，聊复插吾巾。奇林蕴贞粹，健叶圆青鲜。中有碧瑶实，正味百果先。贡包登尧俎，颂德列骚篇。李衡空庸材，徒列木奴千。重瞳陟方时，二妃盖老人。安肯泣路傍，洒泪留丛筠。颇疑葛陂化，点点留斑鳞。慎勿脱水去，入世多埃尘。贫舍无旨蓄，种圃治寒蔬。纵横数席间，灌溉亦勤劬。积雨有新甲，时摘付中厨。何劳樊迟学，当问汉阴夫。"}