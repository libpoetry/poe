{"id":"313972","title":"沁园春·己亥十月重过何阜闻缪函九、豹文叔侄今年皆四十初度","dynasty":"清代","author":"陆震","text":"怪煞双丸，电掣波翻，底事如驰。记忘年可友，衡方齿少，南邻觅阮，咸亦肩随。顾我殊惭，目伊何似，谢树临风玉两枝。惊相问，今四旬都过，消减光仪。吾衰更复奚辞。算久已、飞腾不系思。纵才华似尔，工诗无益，行藏如仆，赋命偏奇。人说当初，负薪翁子，五十乘骢守会稽。吾长啸，也明年曰艾，怀绶何时。"}