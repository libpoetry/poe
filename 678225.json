{"id":"678225","title":"送人还庐陵","dynasty":"明","author":"林环","text":"养素遁丘壑，云松见高情。兴来发长咏，琅琅金石声。十年湖海上，久闻谪仙名。翘迹不可见，怀人阻遐征。昨闻观光来，曳裾金陵城。馆阁多故交，衣䙬有诸生。矧兹粉署郎，禄养时所荣。凌云未遂愿，胡乃遽言行。盘洲多奇胜，山水秀以明。三径别来久，松筠晚青青。登临多暇时，足以娱暮龄。祖席阻同宴，赠言愧瑶英。"}