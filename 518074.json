{"id":"518074","title":"初度日有感","dynasty":"明","author":"唐文凤","text":"忆昔少年日，父母俱在堂。二弟娱戏彩，怡怡称寿觞。此乐不可得，此景不可常。情深风木感，陨涕空悲伤。每怀鞠育恩，有志苦未偿。今年踰知命，鬓发已半苍。微名误举保，出宰山水乡。妻孥应念我，远在天一方。旅思何郁郁，暌离惨中肠。无为儿女态，气节当慨慷。愿言施政成，居民化循良。焚香重载拜，白鹤方南翔。"}