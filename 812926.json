{"id":"812926","title":"杂感","dynasty":"清","author":"张之纯","text":"閒居三月不参衙，且典鹴裘入酒家。自顾真如五技鼠，难防最是两头蛇。刘伶荷锸埋黄土，王播笼诗有碧纱。坐拥书城南面贵，研朱点易旧生涯。六年重到白门游，文阵纵横战未休。筑室谋夫谁执咎，言兵败将转增羞。艰难风雨怜畴昔，容易光阴阅几秋。赖有吴刚携月斧，装成七宝广寒楼。"}