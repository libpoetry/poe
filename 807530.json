{"id":"807530","title":"念奴娇  雪滩钓叟为松陵顾茂伦赋","dynasty":"清","author":"陈维崧","text":"翁家何在，在三高祠下，景尤奇绝。一派渔庄连蟹舍，百里水云明灭。最怕閒鸥，生憎野鸭，占了凉波阔。钓竿斜漾，珊瑚树上轻拂。昨夜冻合江天，糅绵舞絮，冷把龙宫掣。恼杀渭滨垂白叟，误了蘋风柳月。菰米家乡，清虚世界，万事何须说。夜寒吹火，推篷起扫残雪。"}