{"id":"1130811","title":"次赵将春日韵","dynasty":"宋","author":"韩淲","text":"立尽花阴把一枝，风流元自不如痴。锦笺欲写相思字，谁记伤春病酒时。楼倚斜阳十二栏，重重烟水更关山。旧家心事浑如梦，千尺游丝燕外闲。杨柳溪头绿万条，碧云相对是衡皋。春风但欲随波面，桧楫松舟不用篙。浅白殷红发嫩葩，一年春事一番花。几回带露和烟看，不信诗情未有涯。"}