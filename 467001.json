{"id":"467001","title":"忆江南","dynasty":"当代","author":"陈从周","text":"镇江好，信步上三山。旧雨重逢皆白首，新知相伴尽欢颜。弹指十年间。金山好，古塔沐朝晖。面面有情山映水，心心相印迹留诗。举步更迟迟。焦山好，古柏处亭台。极目千寻舒广袖，古来天险巧安排。装点莫疑猜。南徐好，北固枕江心。槛外长江天接水，挂帆明月赋归程。别梦记犹新。镇江好，拟泛米家船。往迹欲寻无觅处，层峦烟雨迫窗前。落笔让前贤。"}