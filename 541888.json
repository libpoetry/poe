{"id":"541888","title":"赋得买丝绣作平原君寄山中故友","dynasty":"明","author":"谢榛","text":"登台北瞻此何世，漫嗟寥落依松桂。英雄有待岂徒老，泽龙神变随巨细。黄金买丝秣陵市，好绣平原赵公子。想像当年下士心，烟薰古色宛相似。万丝无迹天巧成，吴姬亦知豪侠名。身后宁复谈纵横，野云聚散犹秦兵。异代重之独长吉，下帘焚香共一室。"}