{"id":"1097310","title":"题定武兰亭副本","dynasty":"宋","author":"何基","text":"文皇命殉昭陵土，兰亭神迹埋千古。率更拓本勒坚珉，盐帝归装留定武。薛家翻刻愚贵游，旧本和龛归御府。烟尘横空飞渡河，中原荆棘交豹虎。维扬苍莅驾南辕，百年文物不堪补。纷纷好事竞新摹，倾敧丑俗亡遗矩。如今薛本亦罕见，髹■典型犹媚妩。清欢盛会何足传，右军他帖以千数。托言此笔不可再，慨然陈迹兴怀语。今昔相视无已时，手掩尘编对秋雨。"}