{"id":"773488","title":"焦山","dynasty":"清","author":"洪繻","text":"焦山腴秀压金山，江娥江上堆云鬟。寺里有山山有寺，一台二妙谁能删。中流容与云霞现，船头俯仰江山面。及停江时不见山，寺门缭绕青山甸。入寺寻幽众妙多，楼台倒影江心波。鱼龙跃浪吞青壁，赑屃凌霄挂碧萝。偶过枯木堂，忽见名士迹。四面新诗碑，一庭古法石。山中最古是焦先，瓜庐虽渺有云烟。登峰寻得三诏洞，访胜漫结六朝缘。瘗鹤铭，鼋獭窟，出水入水旋浮没。亭前鹤魄不可招，江上鼍风飘忽忽。"}