{"id":"465910","title":"春馀即事","dynasty":"当代","author":"幻庐","text":"岁岁东风化物新，繁华过罢迹将陈。愿倾白酒皆名酒，误认红尘是软尘。洗耳厌陪谭海客，凝眸聊作看花人。凭他增减盈虚事，懒与推排迭怆神。维摩清恙减神姿，暗遣天花一散之。远浦田田生菡萏，空庭寂寂谢酴醾。钟情倦矣如椽笔，结习除于上药师。欲避朱明逼重五，声声箫鼓大夫祠。"}