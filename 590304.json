{"id":"590304","title":"答泰和朱仰溟秀才","dynasty":"明","author":"张天赋","text":"世道有升降，文章随低昂。六经自天成，浑然玉中藏。煨烬恨秦火，穿凿滥汉觞。天德在人心，谷种无损伤。达人善树艺，西成满穰穰。客从西江来，勤渠登叶冈。当今四书院，圣代昭文光。岳麓与石鼓，白鹿兼睢阳。溯流可穷源，上达真羲皇。先天自亲切，何切涉微茫。与子相见晚，握手溟海傍。奋然击楫渡，放歌水云乡。相期登周岸，八表同周章。安然了此心，坐笑天上堂。养晦可闻此，素能知我狂。"}