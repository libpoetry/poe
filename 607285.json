{"id":"607285","title":"寿高母仪太宜人","dynasty":"明","author":"卢龙云","text":"北海钟灵粹，东莱孕秀奇。明良昔遇合，创述总昭垂。文简推朝硕，忠襄复帝师。家声荣里闬，女德重门楣。谏省馀忠在，香闺淑范移。鸡鸣初并戒，燕翼此为基。孝友成家政，肃雍备母仪。书香传外氏，宅相应孙枝。锡服沾殊典，温纶荷眷私。遐龄过耋耄，上寿祝期颐。教仕功方就，移忠孝可为。家园几周览，宦路正清夷。陟屺怀明发，分曹藉度支。缄封酬密线，问颔报含饴。乐志宽离绪，承颜悦介眉。班斓称未老，寿考看维祺。玉树庭阶茂，金茎雨露滋。显扬应尚远，褒赉更相随。禅戒非云晚，玄修实在兹。长辉瞻宝婺，嘉会等瑶池。"}