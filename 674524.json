{"id":"674524","title":"宋贤三绝卷","dynasty":"明","author":"李坚（贞夫","text":"洋州太守生通神，胸中千亩吞渭滨。兴来拂拭鹅溪绢，落笔满眼生烟云。坡公墨竹半天下，独许洋州擅高价。涪翁一见心眼醒，题名聊复纪吾曾。天生三子人中杰，笔精墨迹成三绝。断缣只字落人间，见者惊犹捧明月。叶君叶君听我陈，物情好丑元因人。古来名笔岂三子，丈人屋乌类如此。请君收拾归紫囊，慎勿悬挂当中堂。恐惊风雨中夜生，帝遣仙官来取迎。"}