{"id":"764716","title":"桂枝香  胥江怀古","dynasty":"清","author":"严绳孙","text":"吴城东畔。早一抹秋容，骤雨初敛。试问忠魂何处，依稀未远。六千君子淩波起，便江头、水犀朝偃。伤心此际，惊涛溅血，臣言真践。叹千古、兴亡满眼。更白马从游，此恨谁见。赢得神鸦社鼓，丽谯荒甸。西风谁把英雄泪，洒东流、一时吹转。始应消得，箫声吴市，那些幽怨。"}