{"id":"1120703","title":"詹伯尹挽词二首","dynasty":"宋","author":"周紫芝","text":"詹郎胸次有奇兵，几为楼兰欲请缨。四海眼高空燕雀，百年身老困鲵鲸。跕鸢不用伤遗恨，苍狗何尝有定名。勋业转头浑似梦，却将五字作长城。平生危论剧倾河，应合飞腾上谏坡。富贵腥膻真梦耳，死生名节奈君何。欲求佳传无千斛，但把青魂付九歌。斗酒淋漓浇宿草，西风老泪不胜多。"}