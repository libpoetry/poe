{"id":"1099014","title":"止雪用东坡先生韵","dynasty":"宋","author":"张侃","text":"常年有句吟雨叶，今年只了吟飞雪。社中谁是锦绣肠，令我褫气叹妙绝。固知天运阴阳戾，那问家园花草折。逞妍妒舞费斑镂，幻色潜光亦消灭。前时有句送渠归，日华摇金云暗掣。滕家娘子耽清游，琐碎回风到帘缬。只须头次阵堂堂，底用十番空屑屑。民家刺缊带湿炊，醉客糜金谩飞瞥。海隐来徵鹤隐句，恰如白佛偈重说。昏霾未见天清明，石炭儗铸一寸铁。"}