{"id":"1116930","title":"次韵叶希虞秘校同游天竺寺五绝句","dynasty":"宋","author":"苏颂","text":"蜡屐终朝践石苔，飞鸢不动绝尘埃。片云忽作人间雨，尽道灵山应祷来。鹫峰何代落山隈，每到须清一世埃。叹息俗缘常窘束，半年才得两回来。山半僧轩四面开，下看城市一浮埃。此间真趣谁能辨，飞鸟空中自往来。丛林涧水尽萦回，岩室云房不染埃。若使此中容小隐，会须卜筑赋归来。槛前常有施生台，窗隙都无野马埃。掩室道人偏得意，经年未省入城来。"}