{"id":"386089","title":"醉蓬莱·金延之五十初度有赠","dynasty":"明代","author":"毛莹","text":"任沧桑翻覆，乔木依然，浓阴堪息。骠骑声华，第五名相匹。莫说当年，文坛酒社，所向无劲敌。未老收缰，以身范俗，太丘同德。洵美诸郎，家传诗礼，鸿渐随宜，鸠仪如一。况复多孙，玉树森森立。天畀完人，齐眉燕喜，相与倾琼液。百岁平分，从今自号，华胥真逸。"}