{"id":"1106767","title":"和叔崇橘花韵二首","dynasty":"宋","author":"王柏","text":"清和景气已非春，午阴浓处延诗人。一杯佳茗沃嘉话，粲然三礼羞蘩蘋。洞庭手植清香发，金粟银须照肤雪。薰风十里漾芳思，万斛明珠剖胎月。素华绿叶骚颂中，光生南国德横空。朗吟受命不迁句，对花不饮无惭红。厥包锡贡三千春，为花著句曾无人。颗颗珠玑香万斛，薰蒸天地句风蘋。充实先生诗兴发，韵严不数阳春雪。龙蛇一纸开天荒，琅然吟破夜光月。炯炯后皇嘉树中，精白任道言非空。秉心高洁寄清赏，世人只解歌春红。"}