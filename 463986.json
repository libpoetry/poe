{"id":"463986","title":"听扬琴《将军令》","dynasty":"当代","author":"杨雪窗","text":"兹有岭南杨氏女，雅擅扬琴天下许，开弹众客聆无语。微躯置座忝嘉宾，草莽之人枉费神，弦声百变不堪陈。斗室何来万马腾，将军叱吒雄风生，塞上男儿自纵横。飞矢劲，角弓鸣；践秋草，暂接兵。杀敌报国气填膺。尘迷石转昼冥冥，六军怒吼压雷霆，擒王御寇复归营。始看双方鏖战急，俄而奏凯壮豪情。天高野旷静边声。此时妙曲戛然停，满座群贤尽目瞠。恨不从头侧耳听。转忆初时敌骑淩，数通擂鼓列长形。将军升帐色不惊。战前调遣如风骤，胜券胸中分外明。浩荡军威慷慨行。呜呼，九州自古饶英烈，蹈死疆陲抛热血。竖子何能识五音，解闻钧乐精魂摄。曲终人散空悲切。"}