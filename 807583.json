{"id":"807583","title":"木兰花慢  戊午中秋同既庭赋","dynasty":"清","author":"陈维崧","text":"举觞浮皓魄，何故向、客中圆。只斫月吴刚，登楼王粲，一样难眠。长安。金波万顷，尽六宫、三市浸其间。天上桂轮晶饼，人间玉臂云鬟。年前。曾在马鞍山。半醉恰凭栏。对丹崖翠瀑，狂歌曼啸，漏尽才还。谁怜。萍踪无定，又天街、携手共君看。今夜凤城双阙，素娥分外婵娟。"}