{"id":"588358","title":"同陈明水三谢古林同宿白云一首","dynasty":"明","author":"王渐逵","text":"旬日已闭关，为君重一出。百年吾道在，意气自相翕。肩舆渡遥山，衣冠倏以集。皎皎白云岑，冷冷九龙脉。徘徊共一观，可以喻素质。圣贤肇间气，夙缘抱灵骨。方知浊世人，蠢蠢徒沦汨。道器本不殊，心事乃合一。艮体日光辉，基原在笃实。相期敦好言，努力崇明德。"}