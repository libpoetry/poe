{"id":"730366","title":"登牛首山望终南曲江樊川辋川作歌","dynasty":"清","author":"张之洞","text":"我升燕台望太行，西旋北绕如龙翔。今登牛首望秦岭，南面连横如堵墙。截然平壤起都会，桑乾渭水浑流黄。幽雍以外降一等，汴京釜底洛土囊。金陵仅栖偏安主，便有陂陀号龙虎。临安湖山最灵秀，低首称臣玩歌舞。乃知丘壑与湖溪，止娱寒士游醯鸡。文章绮靡士气薄，市廛儇巧民心携。赤乌草草樊山驻，乌喙郁郁会稽栖。平城广莫魏猾夏，和林荒苦元开基。辽金并起黄龙外，周秦先居汧渭西。建国由来戒沃土，势高气厚人文武。润色繁华由后王，当年山川本朴鲁。关中今日少王气。奥区自全非上计。持戟百万无定形，以雍比幽广狭异。小儒论都逞雄才，欲建行宫望幸来。小戎不敌回纥马，陆海已尽南山材。方今天子守四海，提控岂在西秦隈。碣石难将渤海阻，丸泥岂禁函关开。后拥突骑护辽沈，前调兵食收江淮。一朝立国有根本，况复驾驭今恢恢。守国在德亦在险，大险惟有轩辕台。"}