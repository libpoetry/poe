{"id":"700854","title":"葵扇","dynasty":"明","author":"梁以壮","text":"剪葵作一扇，皎洁月团团。人事常居半，天时未尽难。世矜纨影薄，谁校羽风寒。莫入深宫里，秋来为尔叹。岂有桃花媚，空存草野真。风原多病骨，葵独不伤人。山雨歇前夜，龙涎桂隔邻。浮生皆一叶，寒暑亦频频。制作极精妙，深宫所不知。画图浮象骨，圆影凸金丝。昼冷疑含露，风清动向帷。任教人用舍，贵贱却因时。根托岭南外，心无向日骄。白云垂一片，明月影深宵。亦写行吟便，还将伏暑消。美人非好怪，何事剪芭蕉。"}