{"id":"812471","title":"登天马山绝顶","dynasty":"清","author":"邢昉","text":"纡路行山阿，舍楫趋遥巘。陟险三四盘，云峦郁邈缅。九峰若在掌，一一皆可辨。物态渐以繁，新林各舒卷。振衣历危磴，盘石忻屡践。乍休殊未厌，莓苔不暇选。攀跻方自兹，中情亦已展。翠微接云气，孤塔标云根。仰观有突兀，始失中峰尊。亦有老子宫，寂寞清净源。夙驾此山麓，道经平原村。斯人虽千载，江海存丘樊。何况盼睐间，芳草盈衡门。独鹤下烟际，清音哀心魂。海上多灵峰，兹丘亦其亚。林岭互出没，溟色涵变化。绝顶岂不峻，飞鸟已在下。缅思干将铸，叹息夫差霸。东望范蠡湖，瀰瀰向云泻。古人何雄哉，挥泪想逸驾。来者有同心，深期勿相讶。"}