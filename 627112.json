{"id":"627112","title":"军号一百二十字","dynasty":"明","author":"陈邦彦","text":"明昭维熙朝，奕叶垂德润。天心兆云雷，神皇留圣胤。我后睿且仁，中兴方应运。龙飞自端城，丰芑荫炎郡。翠华临桂管，楚粤声灵振。何斯溟海滨，群戎稽即讯。主恩深未酬，丹诚衷所韫。眷言熊罴士，桓赳气俱奋。投鞭压众川，挥戈平万仞。风霆助行列，筹画伸威信。载驱启南甸，包举兼齐晋。旂常勒鸿勋，千秋扬淑问。"}