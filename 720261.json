{"id":"720261","title":"骡车谣","dynasty":"明末清初","author":"徐倬","text":"车铎忙，替戾冈。骡转毂，尾秃速。路崎岖，声独漉。嗟尔车中人，何不还家抱黄犊？宝剑金玉装，少年骏马驮。车中坐老叟，面皱鬓又皤。骡兮骡兮负汝何？簸之扬之非?，颠之倒之裂裳衣。骡因刍豆辛苦为。劳人草草将安之？人与尔骡计总非。鸡初喔，乌再啼，北斗阑干月沉西。满地冰霜骡足动，踏破千家万家梦。捶马勿伤面，捶骡勿伤背。伤背乌啄疮，后日难重载。八口安食骡奔波，骡若不行谁能那！为语役夫爱尔骡。"}