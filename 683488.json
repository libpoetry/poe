{"id":"683488","title":"莺脰湖洗天亭月夜与公瑕子念王复舍弟饮别","dynasty":"明","author":"王世贞","text":"湖光天色澹相和，今夜离筵乐更多。云作翠屏装宝镜，风为金斗熨青罗。尊前鹦鹉知衡在，曲里含桃柰郑何。一水峭帆归便得，不须低首怨骊歌。为尔狂歌思欲飞，壶中天地到应稀。玉山偏软乌程酒，银露徐欺白苧衣。月色总依双旆在，风流俱逐片帆归。西湖自好谁行乐，始信浮荣有是非。"}