{"id":"466648","title":"赠陶景明兼贺其书画展","dynasty":"当代","author":"何永沂","text":"欲比明珠没草莱，龙藏虎伏事堪哀。等闲识得长风面，艺海云帆破浪来。心于朝市两无争，何事能浇块垒平。未画先诗诗有寄，涂朱泼墨夜潮生。方惊书势泻无涯，又讶丹青本大家。最是才高诗朗健，须敲铁板奏铜琶。雨随风逐意纵横，尽写当今苦乐情。者个书生输匠气，篆楷行草起秋声。"}