{"id":"291915","title":"八声甘州·饯梦边词人","dynasty":"现代","author":"寇梦碧","text":"正排空风雨怒于潮，金声裂危弦。历虫沙千劫，魂飞血舞，惊泪浮天。多少覆巢燕侣，零梦了西园。等是无家别，休唱阳关。回首梦边小驻，共心光作作，夜气漫漫。几精灵摩荡，呼唤杳冥间。送馀生、箫沉月死，问烛花、何意媚宵寒。茫茫意，待乘槎去，河汉都干。"}