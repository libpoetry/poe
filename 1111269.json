{"id":"1111269","title":"次韵朱塘三首","dynasty":"宋","author":"许月卿","text":"杏坛黄叶满霜林，何幸朱塘兀古枌。试上月台因问月，知涵云谷几多云。梦游当日成何事，嗜学于今喜旧闻。我意昨游春水满，重来秋意见涯垠。游子从来悲故乡，归来襟袖芷兰芳。梦魂飞去云涛远，杖策闲行秋水光。可是梦中曾到此，安知身后却馀香。紫阳弟子有贤子，卜筑新亭真肯堂。谩着新亭俯碧漪，高低草树任差池。须知亭扁须时彦，不是溪斋不勇为。水静山深悉天趣，风光月霁足吾师。未妨赋诵铭颜乐，正学于戏无已时。"}