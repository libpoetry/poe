{"id":"769896","title":"瑶华•癸卯七夕","dynasty":"清","author":"彭孙遹","text":"夜波凉荐，晓杼声停，正鹊軿催驾。经年相见，料此时、一刻千金无价。明朝何处，向云雨、峰头销假。怕有人天上含愁，碧海青霄今夜。西风又报新秋，见珠露低垂，红兰初谢。旧欢如梦，多少事、记取金钗罗帕。离情别思，任填满、银河难泻。倘佳期果似灵辰，拚受星孤月寡。"}