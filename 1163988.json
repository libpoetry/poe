{"id":"1163988","title":"览古十四首 其十四","dynasty":"唐","author":"吴筠","text":"圣人垂大训，奥义不苟设。天道殃顽凶，神明祐懿哲。斯言犹影响，安得复回穴。鲧瞍诞英睿，唐虞育昏孽。盗蹠何延期，颜生乃短折。鲁隐全克让，祸机遂潜结。楚穆肆巨逆，福柄奚赫烈。田常弑其主，祚国久罔缺。管仲存霸功，世祖成诡说。汉氏方版荡，群阉恣邪谲。謇謇陈蕃徒，孜孜抗忠节。誓期区宇静，爰使凶丑绝。谋协事靡从，俄而反诛灭。古来若兹类，纷扰难尽列。道遐理微茫，谁为我昭晰。吾将询上帝，寥廓讵跻彻。已矣勿用言，忘怀庶自悦。"}