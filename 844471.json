{"id":"844471","title":"园居杂诗","dynasty":"清末民国初","author":"俞明震","text":"入门百不适，合眼常昼眠。忽惊檐雀语，恍如晓行天。去年脱命处，黄河浩无边。妇孺暂相保，惴惴亲狼烟。谁知伤心事，转在生还年。阶前众草靡，一树独兀然。树叶覆我身，树根入黄泉。黄泉我不见，根叶常牵连。为报泉下人，吾衰不如前。晴日惯损花，一雨泥中委。托命本不长，春光能有几。茕茕花下犬，见客垂两耳。三年汝犹活，丧乱殊未已。我作病鹤看，呼入竹林里。竹林风露寒，不似卧花底。皇天不悔祸，积非遂成理。乱世多伟人，圣言召群毁。廓然去藩篱，未睹宫室美。一鬨倾国维，再裂到人纪。不知近何为，倏又大波起。树底闻扣门，动色走邻里。深人含一悲，智士持两是。有如凶岁农，颠倒晴阴里。嗟余忧患馀，脱屣到妻子。忘身未忘世，那便了生死。"}