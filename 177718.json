{"id":"177718","title":"七夕·去年七月七","dynasty":"宋代","author":"王禹偁","text":"去年七月七，直庐闲独坐。西日下紫微，东窗晖青琐。露柳蜩忽鸣，风帘燕频过。寂寂红药階，槿花开一朵。时清无诏诰，性澹忘物我。兀然何所营，横枕通中卧。梦入无何乡，蛱蝶甚幺麽。孰谓处深严，自得放匍惰。中官传宣旨，御诗令属和。惊起俨衣冠，拜舞苍苔破。逸翰龙蛇走，雅调金石播。洋洋百世音，乃赓强牵课。暮随丞相出，自谓天上堕。归来备乞巧，酒肴间瓜果。海物杂时味，罗列繁且夥。家人乐熙熙，儿戏舞娑娑。宠辱方若惊，倚伏忽成祸。九月谪商於，羁縻复穷饿。凤仪困鸱吓，骥足翻鱉跛。山城已僻陋，旅舍甚丛脞。夏旱麦禾死，春霜花木挫。吾亲极衰耄，吾命何轗轲。稚子啼我前，孺人病我左。玄发半凋落，紫绶空垂拖。客计鱼脱泉，年光蚁旋磨。昨夜枕簟凉，西郊忽流火。河汉势清浅，牛女姿婀娜。商土本硗瘠，商民久劳瘅。霜旱固不支，水潦复无柰。居人且艰食，行商不通货。郡小数千家，今夕唯愁呵。吾儿索来禽，倾市得一颗。举家成大笑，愁眉略舒軃。自念一岁间，荣辱两偏颇。赖大道依据，故得心安妥。穷乎止旅人，达也登王佐。匏瓜从系滞，糠粃任扬簸。批凤不足言，失马聊自贺。委顺信吾生，无可无不可。"}