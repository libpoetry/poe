{"id":"593290","title":"华山睡图歌为黎惟敬赋","dynasty":"明","author":"欧大任","text":"雍州雄峙太华山，桃林古塞当潼关。四方削成玉井上，莲花矗立谁能攀。苍松樛枝半空起，蛟虬飞入青天里。黄河九曲如丝来，阴霏寒翠侵涛水。云台观前玉泉院，希夷先生隐于此。五龙曾出日月池，化五仙公抟所师。口传睡法石上坐，梁晋汉周如梦驰。臣灵睥睨高掌擘，玉女啽呓云鬟垂。窗间飞蝶忽以觉，骑驴大笑谁得知。黎生学道希夷叟，典秘兰台岁云久。粟比公车过一囊，给似河东颇三斗。作赋宁论左氏书，得钱更买东方酒。群星错落罗在胸，万象雕锼出其手。讲殿犹随大老班，词场合使千夫走。生有仙才自不知，海内诗名满人口。昔从起家便通籍，赐绯带束荆金赤。奕世衣冠射策多，大儿诗书小儿易。斋中日咏丝五紽，亭下行留玉双舄。肮脏惟营白鹤栖，昂藏岂借青云色。希夷道在五千文，归勒名山十赉勋。故人新请罗浮长，约尔同寻沧海君。"}