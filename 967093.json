{"id":"967093","title":"喜雨","dynasty":"宋","author":"贺铸","text":"终春久旱暵，涉夏俄溽暑。垢汗浼衣襟，梅津蒸柱础。黄霾闭赤景，测候错辰午。沙燕逐风鸢，翻飞溯来雨。纷纷白羽箭，齐发万牛弩。落瓦复鸣阶，浮沤如沸煮。崇朝已沛浃，枯渴顿清瘉。田父喜过从，迎门好相语。蚕桑薄可具，豚酒与箫鼓。择吉谢丛祠，巫娘罢狂舞。晨炊饱丁壮，庇笠耕舄卤。少缓麦租期，庶将秋稼补。输入太仓中，蕃肥任黄鼠。"}