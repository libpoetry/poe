{"id":"196607","title":"赠谈命王逸民","dynasty":"宋代","author":"家铉翁","text":"逸民古称避世士，不以功名累其意。有人向彼话穷通，拂衣归来洗其耳。君字逸民见君心，云胡乃以谈天为已事。要令世间竞进人，稍知山林岩壑味。吁嗟逸民莫学商山翁，商山卒为三聘起。成都卜隐者君平，身自涧槃名声动朝市。案头周易是本经，未来千载瞭然在胸次。"}