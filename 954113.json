{"id":"954113","title":"幽谷晚饮","dynasty":"宋","author":"欧阳修","text":"一径入蒙密，已闻流水声。行穿翠筱尽，忽见青山横。山势抱幽谷，谷泉含石泓。旁生嘉树林，上有好鸟鸣。鸟语谷中静，树凉泉影清。露蝉已嘒嘒，风溜时泠泠。渴心不待饮，醉耳倾还醒。嘉我二三友，偶同丘壑情。环流席高荫，置酒当峥嵘。是时新雨馀，日落山更明。山色已可爱，泉声难久听。安得白玉琴，写以朱丝绳。"}