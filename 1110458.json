{"id":"1110458","title":"兰溪津亭病起二首","dynasty":"宋","author":"孙觌","text":"离乱纷纷醉尉多，将军独夜灞亭过。旅巢对鵩占行役，客俎悬蛇卧宿痾。双鬓尽从愁里白，衰颜时向酒中酡。云翻雨覆须臾耳，未用区区较唯阿。风波涌地千沤发，创痏钻皮百箭攻。药裹关心防二竖，谤书盈箧忤三虫。剖瓜女隶方求巧，结柳奴星也送穷。笑我平生持蟹手，未应咄咄左书空。"}