{"id":"685413","title":"读史五首","dynasty":"明","author":"贝琼","text":"吾怜闵仲叔，始辟怀喜惧。及其见司徒，喜惧亦皆去。劳苦非所堪，虚名岂相误。用舍何必言，投劾时已暮。周燮久不仕，身屈名四驰。玄纁一旦至，举族更劝之。安知修道者，出处亦有时。慨然中途返，独守东冈陂。东汉多逸民，山栖久怀璧。法真亦逃名，讵屑三公职。求蝉在明火，求士当务德。此道今何如，其人安可识。樊英抗高节，万乘不能屈。设坛为见之，岂若壶山逸。光禄位已崇，匡时竟无术。遂兴张楷讥，尚待黄琼出。五侯浊四海，白日沦光辉。处士切忧国，空言相是非。郭泰不绝俗，申屠能见机。朱凤翔千仞，百世令人希。"}