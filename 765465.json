{"id":"765465","title":"声声慢 袁江感怀赠江佩之","dynasty":"清","author":"杜文澜","text":"江淹老去，杜牧重来，尊前相对嗟歔。画里金城，沧桑一霎模糊。饥鹰啄残战血，泣寒沙、燐火青芜。频怅惘、似苏台舞罢，太息句吴。恨指堤边髡柳，问征人、别后还有春无？昔日笙歌，付与鬼唱呜呜。休怨鹧鸪声苦，倚纯钩、犹紧珊瑚。君不见，抱枯枝、啼杀夜乌。"}