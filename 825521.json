{"id":"825521","title":"送长尾雨山北游","dynasty":"清末近现代初","author":"郑孝胥","text":"江户旧游非梦寐，眼前雨山尝同醉。人间陵谷事堪惊，无恙吾侪默相对。此心历劫终不改，我与乾坤孰坚脆。但持常理待无常，苍狗白衣从变态。春申流寓忽数载，文字相娱加笃爱。君今北行何所览，阙里岱宗思一拜。寻碑扪石或有得，吊古哀时必增慨。知君平生重忠义，邪说安能容鼠辈。莫嗟孔氏久无徒，回首沧桑老夫在。"}