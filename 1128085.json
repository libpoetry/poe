{"id":"1128085","title":"祖饯三山赵茂实二首","dynasty":"宋","author":"程公许","text":"煌煌洛阳城，衢术万国通。车尘日交骛，襟期那易同。目成者谁欤，言笑春怡融。我自商声歌，君亦手丝桐。西风忽以厉，高情逐云鸿。辍笔金銮坡，一麾沧海东。补过要汲直，草诏须陆公。盈庭愕相顾，蹇蹇胡不容。君去我独留，我阙谁与攻。况复狗尾续，羞颜莲炬红。三生岩壑姿，失脚红尘踏。羡君得郡去，胜事踵康乐。云海渺无津，烟霞互开阖。似闻石门藓，犹带屐齿蜡。惜哉荒游误，竟为时论薄。秉谊以事君，奚间暌与合。矧是侯社贵，艰哉保障托。宣室恐渴思，趣归职献纳。我拙念请閒，雁荡恣飞屩。及君留郡斋，为我拂尘榻。"}