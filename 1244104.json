{"id":"1244104","title":"同李主敬题李南玉瑞竹诗卷","dynasty":"元末明初","author":"郭钰","text":"往来曾看瑞竹图，君家盛事传里闾。阿翁抱孙宴宾客，祝词尽誇鸾凤雏。今日重看瑞竹记，旧家文物君能继。羽毛红色彩云端，衔图应作皇王瑞。瑞竹脩脩分两岐，节疏叶密寒参差。湿团晓翠烟花结，光浥空青露点垂。大安园中万竿绿，满林春笋森群玉。能使一竿如此奇，王猷借看情何足。好纵长梢拂紫烟，樽前风月招飞仙。培养深根子孙长，主翁与竹俱千年。"}