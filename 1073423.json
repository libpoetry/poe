{"id":"1073423","title":"余南迁次临川奏庐陵道属闻盗掠高安新淦之间少留仙游山道祠是时庭下木犀花盛开漫山皆大松一峰苍然终日游愒其下各赋诗一篇 其二","dynasty":"宋","author":"孙觌","text":"历历水中榆，地远连玉京。抡材上华屋，袅袅黄金茎。苍官表独立，垂胡交缦缨。根深崖峤壮，势压山岳倾。万牛挽不回，老气空峥嵘。夜半风雨会，岁晚龙蛇升。我来不忍去，绕树三匝行。珍重金石交，待我烹茯苓。"}