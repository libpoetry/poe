{"id":"47410","title":"久雨坏墙园蔬尽压怅然成诗","dynasty":"明代","author":"刘基","text":"晚岁逼豺狼，漂摇去乡土。囊橐罄留储，釜甑恒若窳。开畦种蔬菜，拨借荷地主。晨兴率童稚，树艺躬伛偻。瓠实正累离，茄花亦争吐。鱼肉方绝交，恃此当醢脯。悲风吹江干，浩荡十日雨。幽泉涌阴窦，高墉拆修堵。苍蔓压泥沙，朱苞埋宿莽。凄凉紫芝英，乃与朝菌腐。数奇值时危，一饱不敢取。天地有穷愁，每望贫家聚。青苔满颓墙，日暮空倚柱。"}