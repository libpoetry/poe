{"id":"531611","title":"交河令行赠袁子变","dynasty":"明","author":"杨慎","text":"袁侯出宰古交河，铜章墨绶杂雕戈。黄云高阙芳菲少，紫塞长城氛祲多。桑榆荫入嫖姚幕，弦诵音谐敕勒歌。公主琵琶玉连琐，将军騕袅金盘陀。袁侯雕龙且韬豹，白羽指挥坐中翿。阮瑀军书王粲诗，鲁连飞箭刘琨啸。始信扶颠筹策良，赫赫威棱动北荒。虎铃帐外关山月，燕寝香中鼓角霜。君不见隆州虞允文，海鳅船破百万军。又不见巴渝甘兴霸，江表虎臣雄吴下。古来文武道本同，樽俎笑谈能拆冲。六钧弓与一丁字，谰言悠悠非至公。九重侧席思儒将，丙夜庚牌下天上。莫嗟骐骥困盐车，会见汉庭徵魏尚。"}