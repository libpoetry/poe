{"id":"780596","title":"行路易","dynasty":"清","author":"龚自珍","text":"东山猛虎不吃人，西山猛虎吃人，南山猛虎吃人，北山猛虎不食人。漫漫趋避何所已，玉帝不遣牖下死，一双瞳神射秋水。袖中芳草岂不香，手中玉麈岂不长。中妇岂不姝，座客岂不都。江大水深多江鱼，江边何哓呶。人不足，盱有馀，夏父以来目矍矍。我欲食江鱼，江水涩咙喉，鱼骨亦不可以餐。冤屈复冤屈，果然龙蛇蟠我喉舌间，使我说天九难、说地九难。踉跄入中门，中门一步一荆棘，大药不疗膏肓顽。鼻涕一尺何其孱，臣请逝矣逝勿还。嘈嘈舟师，三五詈汝：汝以白昼放歌为可惜，而乃脂汝辖。汝以黄金散尽为复来，而乃鞭其脢。红玫瑰，青镜台，美人别汝光徘徊。腷腷膊膊，鸡鸣狗鸣。淅淅索索，风声雨声。浩浩荡荡，仙都玉京。蟠桃之花万丈明，淮南之犬彳亍行。臣岂不如武皇阶下东方生。乱曰：三寸舌，一枝笔，万言书，万人敌，九天九渊少颜色。朝衣东市甘如饴，玉体须为美人惜。"}