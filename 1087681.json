{"id":"1087681","title":"与诸人用东坡韵共赋梅花适得元履书有怀其人因复赋此以寄意焉","dynasty":"宋","author":"朱熹","text":"罗浮山下黄茅村，苏仙仙去馀诗魂。梅花自入三叠曲，至今不受蛮烟昏。佳名一旦异凡木，绝艳千古高名园。却怜冰质不自暖，虽有步障难为温。羞同桃李媚春色，敢与葵藿争朝暾。归来只有脩竹伴，寂历自掩疏篱门。亦知真意还有在，未觉浩气终难言。一杯劝汝吾不浅，要汝共保山林樽。"}