{"id":"1129731","title":"偈颂七首","dynasty":"宋","author":"释南雅","text":"葛陂化杖谁为力，陶壁飞梭事有因。好是风云相际会，峥嵘头角自惊群。百岁光阴弹指顷，万缘休处是良谋。文章盖世今何在，到了还归土一丘。生而无生，一片浮云点太清。灭而无灭，万里寒空沈晓月。个些儿，佛不知，拟心栖处隔山迷。直饶不拟栖心处，犹落吾家第二机。生是死之生，死是生之死。两路坦然平，无彼亦无此。瞎驴灭却正法眼，临济宗风始大张。的的单传至今日，绳绳不断愈光扬。有价数，没商量。去年今月正今日，北高峰前，冷泉亭畔。悬羊头，卖狗肉，秤头斤两惜如玉。几多高价来相酬，尽力相酬酬不足。今年今日正今时，竹山顶上，栖风亭边。饥即餐，困即眠，石头为枕草为毡。永日萧然无个事，白云深处不朝天。"}