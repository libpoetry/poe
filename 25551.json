{"id":"25551","title":"柳枝四首","dynasty":"唐代","author":"薛能","text":"数首新诗带恨成，柳丝牵我我伤情。柔娥幸有腰支稳，试踏吹声作唱声。高出军营远映桥，贼兵曾斫火曾烧。风流性在终难改，依旧春来万万条。县依陶令想嫌迂，营畔将军即大粗。此日与君除万恨，数篇风调更应无。狂似纤腰嫩胜绵，自多情态竟谁怜。游人不折还堪恨，抛向桥边与路边。"}