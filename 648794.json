{"id":"648794","title":"题画赠陈本深太守考绩复任","dynasty":"明","author":"杨士奇","text":"吉州太守明州彦，三十朝绅赞邦宪。诗书法律重老成，冰雪操持万人见。先帝孜孜念幽侧，廷中亲选二千石。天语丁宁寄抚绥，五采龙章光烜赫。螺冈鹭州开郡府，九邑茕嫠需召父。陈侯下车兴隐恻，育稿濡枯作甘雨。豺狼遁迹犬息吠，胥史无奸狱无滞。桑麻蔼蔼连郊坰，弦诵洋洋起阛阓。大江之西十三郡，陈侯特达腾声闻。骅骝宁久双毂淹，雕鹗须当九霄奋。我昔京华接邻屋，幸甚乡邦得贤牧。入奏重闻功绩最，劳问还嗟别离速。冰霜严凝岁华暮，五马双旌复南去。苍筤树石贞澹意，特赠邦侯表清素。"}