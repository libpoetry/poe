{"id":"1121622","title":"藻侄比课五言诗已有意趣老怀甚喜因吟病中十二首示之可率昆季赓和胜终日饱閒也","dynasty":"宋","author":"范成大","text":"旧岁连新岁，凉床又煖床。山川屏里画，时刻篆中香。畏垒吾安土，支离饱太仓。若教身更健，鹤背入维扬。认鹿纷纭梦，亡羊散乱心。眵昏遮眼读，愁苦撚髭吟。幸觉行迷远，其如卧病深。通身都放下，何用觅砭针。日煖衣犹袭，宵长被有棱。朝晡三楪饭，昏晓一釭灯。伴坐跧如几，扶行瘦比藤。生缘堪入画，寂寞憩松僧。绳倚扶枵骨，蒲团阁瘁肤。事疑偿业债，形类窘囚拘。空劫真常体，浮生幻化躯。个中元不二，无语对文殊。软熟羞盘馔，芳辛实枕帏。候晴先晒席，占湿豫烘衣。易粟鸡皮皱，难培鹤骨肥。头颅虽若此，虚白自生辉。叹息憎晨凊，伸眉惬晚晴。隙尘浮日影，窗穴啸风声。扪虱天机动，驱蚊我相生。偶然成一笑，栩栩暂身轻。贵仕龟钻筴，閒居马脱鞿。冠尘昏旧制，带眼剩新围。堆案书邮少，登门刺字稀。掩关灰木坐，休示季咸机。目眚浮珠佩，声尘籁玉箫。秋怀潘鬓秃，午梦楚魂销。注水瓶花醒，吹薪药鼎潮。南柯何处是，斜日上廊腰。静里秋先到，閒中昼自长。门阑疑泄柳，尸祝漫庚桑。腹已枵经笥，身犹试药方。强名今日愈，勃窣负东墙。汗渍筇枝赤，苔封屐齿青。有医延上坐，无客抗分庭。霁月钻窗看，鸣琴侧枕听。莫嗔猿鹤怨，岫幌两年扃。视絮劳群从，祗承愧阖家。乳泉供水递，金液养丹芽。加酿厚如酪，旋舂香胜花。百端扶老惫，无物报投瓜。学业荒呻毕，欢悰隔笑盐。入秋先复幕，过夏亦疏帘。门客嗔愁思，家人献吉占。尤怜小儿女，时报鹊鸣檐。"}