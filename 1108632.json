{"id":"1108632","title":"仲晦昆仲求近稿戏答二首","dynasty":"宋","author":"刘克庄","text":"过去生平一念差，偶因薄技忝清华。宁吟韩子将归操，不草韦郎起复麻。绮语预愁无间狱，纶言见笑当行家。而今老矣全瘖了，匹似枯株不著花。辛苦搜肠更撚须，适资谈者指瑕瑜。中郎碑好犹名愧，吏部铭高未免谀。馀忿燕泥能道否，遗言鹤唳可闻乎。从今一字休思索，千古文人一律愚。"}