{"id":"369398","title":"沁园春·和韵简厚庵","dynasty":"清代","author":"杨葆光","text":"有人词人，是石湖仙，寄兴渺哉。更王昌十五，年时许嫁，张先三影，妙绝纤埃。一样清才，无边绮丽，说到閒情笑举杯。应怜我，堕红尘十丈，蓬岛难回。生涯。无计安排。问妆阁何时亲去来。羡朝云梦稳，商量近句，小蛮腰瘦，描画形骸。自喜风怀，慰侬寂寞，教种孤山处士梅。新词好，怕烟浓九子，着意相催。"}