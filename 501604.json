{"id":"501604","title":"徐梅所知司席上以榴花命题分得万字","dynasty":"明","author":"林弼","text":"栾巴饮酒空中噀，屏翳疾驱回禄遁。火鸟无数西南飞，化作榴花赤光喷。南风五月庭院凉，满地云阴覆烟蔓。眼明见此珊瑚枝，犹信群芳未荒顿。猩红绡巾晓初蹙，血色罗裙春未褪。芙蓉开迟不复怨，海棠香减宁无恨。谩怜地僻车马稀，空叹春归蜂蝶困。人生有花且对酒，一举金觞须百劝。移根当得乘槎骞，作诗喜有梅花逊。君看上苑芳菲时，红紫东风自千万。"}