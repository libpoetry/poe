{"id":"761041","title":"高阳台 己酉重午西园饮席感怀","dynasty":"清","author":"郑文焯","text":"梅雨团金，兰风洒翠，吟觞又汎香蒲。斗草阑干，馀薰更涤芳裾。宫魂枉续长生缕，误旧情、臂约红疏。感年光，明镜波心，不铸颜朱。汨罗一片伤心碧，作中流箫鼓，遗恨江鱼。清些难招，沈哀欲变吴歈。江潭自古蛟龙恶，但怨魂、绿老汀菰。镇销凝，节物凄凉，午醉谁扶。"}