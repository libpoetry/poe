{"id":"696831","title":"渔父 四时词","dynasty":"明","author":"俞彦","text":"暖入冰池云母澌。东风如炙雨如脂。风笠影，雨蓑丝。妆点玄真一首诗。十里平堤古柳中。朝朝暮暮有阴浓。牵约艇，趁西东。随处荷花面面风。露白苹香月欲西。人家三五渐闻鸡。鸣短棹，过前溪。网得鲈鱼蟹正肥。浪外轻风飐雪花。冻禽两两立寒沙。云黯澹，树槎牙。小港枯蓬系我家。"}