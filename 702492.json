{"id":"702492","title":"仆家徽之篁墩有晋循吏陈忠臣之祠第在焉土人尝更名黄以避巢贼之荼毒袭称至今仆近复篁墩之号而翰长镜川先生作十绝非之仆亦未敢以为是也谨次韵随章奉答幸终教之","dynasty":"明","author":"程敏政","text":"敢因一字浪雌黄，自分严于斧钺霜。只有地灵知此意，年年风雨茁新篁。庙中人物气如生，正字分明欲正名。污蔑但知当自洗，高谈元不计谁精。贼巢能识识中文，亥豕宁无辨几分。珍重墩头贤父老，果然谈笑却秦军。璞也全身朴受诛，怜宗终复胜怜儒。仙芝正作诸戎首，何怪蕲黄血满衢。难将疑似幸全宗，毕竟篁黄字不同。黠盗关心生杀处，岂应无语过湘丛。王谢墩名一任谁，故园黄竹我须知。金盘华屋杨家果，此说方应是可疑。胜地蒙污自不该，岂嫌舆隶爱公台。片言祗欲求今是，何姓非从古圣来。轩皇何处有丹池，万仞黄山踞歙黟。墩与此山元异脉，有灵应笑客何为。篁竹无言阅岁华，倚墩宁欲逞豪夸。如言实重名非重，应笑人间复姓家。愧是忠良一派孙，笔锋常欲讨无君。不忘祖武思绳处，第一当从此地论。"}