{"id":"86916","title":"道傍松·入闽多古松","dynasty":"宋代","author":"刘克庄","text":"入闽多古松，夹道疏复密。未尝识兵火，既久蔽云日。蠢兹惰游民，深夜腰斧出。斸根取脂肪，窃负如鬼疾。譬诸人刖趾，僵仆立可必。供君一瞬光，夭彼千岁质。暴殄圣垂诫，樵采官著律。徼吏嗜鸡豚，熟视不诃诘。登高抚逵路，巨干日萧瑟。哀哉暑行人，暍死谁汝恤。"}