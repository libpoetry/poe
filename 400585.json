{"id":"400585","title":"一寸金","dynasty":"民国末当代初","author":"饶宗颐","text":"胡马窥江，可复垂杨满城郭。看戍楼断角，黄昏巷陌，寒鸦平野，车尘江脚。波荡蘋花作。人归处、愁红正落。何堪又、牧马频嘶，去雁声声动寥廓。异国经年，秋风何事，驱人镇飘泊。奈蠹笺伤鼠，秋词盈箧，羊裙系舸，春禽时约。投老行吟地，情怀似、暮烟澹薄。空心赏，玉笛哀音，伴晚花自乐。"}