{"id":"277333","title":"八月五日夜闻急雨早起有作","dynasty":"现代","author":"汪荣宝","text":"海滨七月暑转增，彤云烧空波不兴。荒园地窄劣半亩，局束何异鞲上鹰。阴林窈壑近亦有，欲恣幽讨病未能。枯肠得酒添内热，径须日饮千碗冰。夕楼怅望列宿缛，坐令百感填我膺。亦知虚燄瞬衰歇，哀此群瘁情可胜。漏移人定声籁寂，凉气先动吟龛灯。明河万斛忽倾泻，坏云尽作惊涛崩。庭前蕉竹助酣战，变化鳞翼争骧腾。神超顿觉枕簟适，五更扰梦无鸡蝇。向来尘念埽逾积，潮音一荡皆清澄。世事反覆如转毂，忧患安乐常相乘。酷吏暂去且勿喜，杲杲已见秋阳升。晓窗鹆眼有馀润，裁诗火急书剡藤。"}