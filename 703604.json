{"id":"703604","title":"辛卯寓普济作八歌","dynasty":"明","author":"释函可","text":"罪夫罪夫胡不死，百千捶楚馀头趾。乡国遥遥一万里，中有蔓棘及弧矢。骨肉丧尽不得归，远碛苍茫大风起。大风起兮沙闭天，谁非人子兮心惄然。安得手扶白日兮，上照四塞之荒烟，下照万丈之黄泉。乌藤矫矫长七尺，当时与尔初相得。瞿昙倒退愁弥勒，共誇有眼明如日。今来绝域支冰雪，狮子昼眠狐跳立。藤兮藤兮讵终穷，恐随风雨兮化作龙，何日将予兮直上千峰与万峰。有姊有姊夫早撇，手持木槵剪玄发。诸妹零星俱夭折，最小尚馀安得活。忆我出门姊幽咽，忽闻姊死心割裂。吁嗟人生聚散兮若飞蓬，东西虽隔兮望故丛，只今长别兮无时逢。有弟有弟字耳叔，少年多病耽幽谷。孝廉船覆青衫泥，三人惟尔守孤独。黄沙杳杳望兄回，日暮走向荒城哭。哭声到天兮天不闻，摧胸肝兮难久全，休望收吾骨兮葬江边。父母生儿不得守山丘，死者已矣生者流。松楸日冷风飕飕，石人空立麋鹿游。昔烦朝使丰碑留，煌煌天语题上头。今日正清明，谁人更浇一杯水。团圞荒草多新鬼，安得鹤归华表兮，尽洒千年之血泪。罗浮之山多蒿莱，山上还留说法台。锦绣凋残玉女哀，村底无人空落梅。铁桥流水尚潆回，白云一出不复来。忆昔荷锄辟荒草，只今空向巫闾老。何时再上罗浮道，辛苦前朝老衲衣。十年与尔不相离，骨残心碎无完肌，至今襟袖血迹遗。谁云新者可代故，何忍抛撇冬夏披。衲兮衲兮汝勿悲，虽然破烂胜牙绯，生御风沙死裹尸。我歌我歌歌将歇，揽衣忽起增哽咽。我忧不独在乡国，我罪当诛复何说。笔尖有鬼石流血，天地无情难永诀。呜呼木佛木佛能不哀，狞飙苦雨四面来。狞飙苦雨四面来，土床一尺魂徘徊。"}