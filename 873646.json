{"id":"873646","title":"同汪正夫行夫望鄱江","dynasty":"宋","author":"刘子翚","text":"夜梦鄱江清，晓踏鄱阳县。云涛著眼新，还疑梦中见。寒声彭蠡合，冻色庐峰现。时方冬气深，水缩川原变。连沙突堆阜，派港分组练。萧萧蓬鬓风，瑟瑟葭丛霰。奇观信幽绝，领略殊未遍。何当烟艇高，载我行镜面。二难今胜流，爱客移清燕。饮酣生泰和，语妙融交战。衰迟百不堪，一快天与便。回筇晚霁中，路压沧浪转。波光似留人，随裾荡华绚。"}