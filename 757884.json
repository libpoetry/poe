{"id":"757884","title":"梦芙蓉 来鸥馆芙蓉忽不发，主人谱此以吊之，命余同作。","dynasty":"清","author":"苏穆","text":"西风吹绿碎。正潇潇秋影，向人憔悴。年时曲径，香靥倚浓翠。怨魂和雾坠。问他何处飘寄，绣阁重帘，但凭将画稿，留得靓装在。香发芳园晓桂。小院无人，弱柳还萦系。霜花易结，空揾素蛾泪。蝉声犹自嘒。阶蛩啾唧相对。那是凄凉，替招回艳魄，不信验罗袂。"}