{"id":"603618","title":"送别黄元质","dynasty":"明","author":"杨起元","text":"所病耘人田，所患为人师。畏此病与患，予维日孜孜。正切杯棬慕，久废蓼莪诗。之子来何所，乃自江之湄。百舍固未歇，重趼亦不辞。问子何所欲，为欲求先知。我实无所知，多谢虚子来。为我且安坐，粗粝姑随时。朱明忽已迈，金风动凉飔。怀居告别去，无以赠临岐。飒飒送帆风，摇摇风中旗。行矣幸自爱，何须问所之。"}