{"id":"843407","title":"游破山寺睹翁常熟师遗墨感赋","dynasty":"清末民国初","author":"俞明震","text":"出郭晨气清，鸟声杂悲喜。初日明高林，山在绿阴底。何处觅禅关，潭空竹烟起。郁郁松禅翁，放逐曾经此。寺僧索题额，留作藏山纸。神味在青冥，泼墨皆云水。从知忧患心，妙契清净理。前游已隔世，樵径青未已。山随人意深，万事沧桑里。"}