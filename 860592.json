{"id":"860592","title":"一萼红 其二 丙午春赤城山中题花光卷","dynasty":"宋","author":"王沂孙","text":"玉婵娟。甚春馀雪尽，犹未跨青鸾。疏萼无香，柔条独秀，应恨流落人间。记曾照、黄昏淡月，渐瘦影、移上小阑干。一点清魂，半枝空色，芳意班班。重省嫩寒清晓，过断桥流水，问信孤山。冰粟微销，尘衣不浣，相见还误轻攀。未须讶、东南倦客，掩铅泪、看了又重看。故国吴天树老，雨过风残。"}