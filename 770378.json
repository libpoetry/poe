{"id":"770378","title":"鹦鹉词","dynasty":"清","author":"曾习经","text":"画罗轻明前后阁，云屏梦破山断续。琼钩一夜怯春霜，恨锁千年葳蕤绿。隔帘委坠见春丝，频频呼唤酒消迟。绡轻佩重不胜起，烟痕影态相参差。紫蝶黄蜂俱游倦，樱桃花落垂杨巷。瘦尽东杨白袷衣，寄与南云慰凄惋。登天抱云云如轻，虚堂耿耿秋荷明。五更烛骑蹄呜去，银弯流水东西倾。断烬遗香掩薄愁，玉珰不到瑶华楼。夜夜娇郎眠何处，雨落月明鹦自语。"}