{"id":"1136349","title":"寄题松江下砂唐氏竹友","dynasty":"宋末元初","author":"方回","text":"赵子昂书今第一，竹友二字大踰尺。结交此君者为谁，松江其家吾未识。想见彷佛如渭川，千亩比封环乃宅。根竹可曾掘作鞭，笋出不忍煮为食。青琅玕栖紫凤凰，可待九成击夔石。老夫客居杭州城，一苇可航不三日。不问主人即直造，谁知亦复有此癖。梦到霜松雪梅边，龟壳踞兮蛤蜊食。取此三友并友之，月明半夜吹长笛。"}