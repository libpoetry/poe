{"id":"1049430","title":"青冢行","dynasty":"宋","author":"冯山","text":"郊外日暖春溶溶，十里不断人相从。填填车马上坟去，踏尽青草行人踪。松柏影重楸叶开，一区冢舍全家来。展看酹酒聚头哭，哭尽更把松楸栽。隔溪青冢高巍巍，塼片露出空馀碑。子孙因官往南北，温暖时节无人知。虚有官阶又无食，旧日松楸已荆棘。不及寻常百姓家，泉中却得儿孙力。休休休，有子莫愿为公侯，有孙莫令从官游。每到年年寒食节，尚有一杯羹，来到坟上头。"}