{"id":"697068","title":"寄李惟寅兼怀王朱两生四首","dynasty":"明","author":"胡应麟","text":"咫尺怜分手，徘徊各断肠。离心摇海国，泪目限河梁。佩我双龙紫，驱君独马黄。廿年弹指恨，头白少年场。落魄长安市，抽豪兴遏云。醉呼严仆射，狂揖卫将军。玉馔遗鲭渥，金羁簇马勤。别来知己梦，愁绝乱丝纷。披褐宁高隐，携书异昔游。一身投蜀国，十口寄并州。幕借桓温府，床移庾亮楼。即今离合事，万感碧云秋。意气联三俊，声华轧四豪。章徒腾薏苡，贡已入蒲萄。王粲从军乐，朱家结客劳。濠梁倏千里，飞骑赠绨袍。"}