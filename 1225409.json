{"id":"1225409","title":"八月九日武林达宣差招宴时武良弼太守廉山御史同席","dynasty":"元","author":"朱德润","text":"八月九日天气凉，老仙会客登高堂。会稽太守廊庙器，黼黻政事多文章。乌台御史守风节，州牧县令皆循良。盍簪偶尔动清赏，开筵四座罗壶觞。太玄真人眉宇秀，辞辨析理推毫芒。举杯问答兴未已，歌舞落日增辉光。娇鬟戏作猛将跃，大娘解演词人狂。冰弦戛击筝雁度，玉板拍裂鸣鼍轰。婵娟鬓亸珠阿娜，细腰裙动金珰琅。霜糖炊粳荐膏膋，海错饤盘传蔗浆。蜡炬照席飞银烬，桂花绕屋吹天香。人生得意须尽醉，酒渍啼痕秋梦长。东山谢傅等陈迹，洛阳金谷何茫茫。月明上马清露下，无使乐极生悲伤。"}