{"id":"195955","title":"齐天乐·阑干只在鸥飞处","dynasty":"宋代","author":"史达祖","text":"阑干只在鸥飞处，年年怕吟秋兴。断浦沈云，空山挂雨，中有诗愁千顷。波声未定。望舟尾拖凉，渡头笼暝。正好登临，有人歌罢翠帘冷。悠然魂坠故里，奈闲情未了，还被吹醒。拜月虚檐，听蛩坏砌，谁复能怜娇俊。忧心耿耿。寄桐叶芳题，冷枫新咏。莫遣秋声，树头喧夜永。"}