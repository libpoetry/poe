{"id":"269644","title":"哀鸿篇·我闻造化本无私","dynasty":"清代","author":"吕敦礼","text":"我闻造化本无私，一物亦荷覆载慈。如何今日随阳鸟，嗷嗷遍野常苦饥。呼群日暮声悽恻，北望风烟迷故国。欲向丹山朝凤凰，羽毛摧落飞无力。寒鸦冻雀共相怜，缩颈徘徊集中泽。伤心枵腹啼向人，但诉稻粱谋未得。秋山摇落秋江寒，念汝岂独一饱难。风云惨澹鹰隼击，窃恐性命危不安。况乃朱门臭败肉，手尚弯弓腰箭镞。少年百步诩穿杨，沙渚衔芦何处伏。生计萧条起杀机，哀哉六翮将安归。云天万里愁无限，客里西风泪满衣。"}