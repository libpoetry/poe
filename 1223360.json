{"id":"1223360","title":"鹦鹉联句同王继学赋","dynasty":"元","author":"马祖常","text":"雕笼居啄桃，袨服仪采绿。南荒孕灵质，西颢发丽曲。颈绶红萦丝，喙棘赪屈玉。蓄慧婉含章，襮彩粲成缛。能言贯珠舌，善舞凌云躅。金眸肖韝隼，珍畜异巢鹄。层塔宝舍利，深杯注醽醁。流丹曙林度，堕翠春洲浴。石镜影毰毸，铜梁步陆续。题赋吾岂能，入贡尔应录。"}