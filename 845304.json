{"id":"845304","title":"沁园春 蚕","dynasty":"清末民国初","author":"樊增祥","text":"箫鼓祈神，姑妇争迎，马头令娘。看南房夜火，黄芦纤箔，东墙晓露，素手提筐。任是苏杭，三眠八绩，未抵湖州绿叶香。西陵后，痛桥陵已矣，何处亲桑。人间不废玄黄。料难掩朱丝白䌰光。把万端经纬，向人倾吐，双生羽翼，任尔飞扬。诸葛忠清，有桑八百，功在成都濯锦江。将余绪，为岩廊补就，衮绣衣裳。咄尔小明，一阖一开，如皭火然。且入帘消领，罗衣香泽，照书缔结，文字因缘。星飐花梢，电流竹外，莫近桃根团扇边。休矜炫，入碧纱囊底，欲出应难。群飞隋帝宫檐。当碧血青燐一例看。算有功暑夕，食蚊都尽，流晖歧路，策马难前。暗处偏明，明边转暗，好在烟昏雨暗间。真阴象，竟不知世有，白日青天。咨汝蜜官，奉使寻花，金翼傅之。看明明冠帻，与蝉为友，纤纤针尾，以蝎为师。果有君乎，俨然王者，一日两衙犹汉仪。君何幸，并桃虫名字，写入周诗。春风户牖□离。羡一寸楼台结构奇。笑年年卜宅，经营蜡塞，朝朝衔蕊，回避蛛丝。春苑探芳，冬房割蜜，辛苦甘甜都为谁。尊王处，把幽兰冠首，驮得香归。栩栩蘧蘧，为蝶为庄，翩然梦游。把花斑写入，黄金扇面，彩丝缚上，碧玉搔头。腻粉飘衣，丁香点眼，滕阁春风笔底收。双飞处，羡韩凭夫妇，千载风流。天生一种轻柔。在卅六宫中十二楼。向红房栖息，休孤好夜，珍丛厮守，直到凉秋。睡里多情，香中长寿，销尽红鹃绿凤愁。修真地，纵太常官罢，犹有罗浮。谁谓无情，一碧如烟，槐阴柳阴。正三危露下，隔花偷饮，五更风里，抱叶长吟。冠珥登朝，缨緌照座，肯逐丰貂易素心。齐门女，自采莲人去，啼到如今。孟家细镂黄金。傍玉镜台前带笑簪。看蜀都花好，连翩蜕玉，汉宫叶落，悽怆闻琴。雪不知寒，风能解愠，世态炎凉汝最深。高飞去，莫螳螂黄雀，辗转相寻。候馆离宫，石井铜铺，都曾听伊。记将军居处，象为楼观，相公褒赠，锦织蓑衣。金带腰圆，琵琶翅短，花谱禽经无此奇。相争竞，似如今女学，雄不如雌。一灯织室鸣机。正四壁秋声唧唧诗。向纺砖愁听，鲛珠女子，竹笼唤卖，鹁角孩儿。白石能吟，碧山善和，豆架瓜棚虫络丝。宜孙子，看二南契约，都说螽斯。生无骨筋，食槁饮泉，于陵与同。向韭畦收采，捣泥治鲠，药奁珍弆，出土为龙。玉砌光阴，琼州乡贯，朐䏰名传汉志中。轩辕后，更有谁曾见，汝大如虹。藏身喜傍幽丛。莫暗啮香根寸寸空。笑似蜗少角，免寻争战，如蚕无茧，不受牢笼。溽草阴墙，乾苔浅土，朝暮长吟一笛风。生何幸，看后身仍化，百合花红。唐十二陵，宋五六更，汝其司之。笑坐井公孙，枉称尊大，食糜天子，苦问官私。为告龙王，身今无尾，慎莫追寻蝌蚪时。堪倾听，是池塘春草，梅雨萋迷。两衙鼓吹如雷。合笑煞钟山孔稚圭。看略具爪牙，在田为虎，并无冠帻，入水为鸡。折足成蟾，无肠是蟹，也夺东方锦袄披。何年月，化宋家杨戬，骤躐凰池。汝与杜鹃，与虾与蜂，皆有君臣。看城池台殿，公侯将相，秩然有序，而况于人。国步将移，南柯古郡，坐困檀罗十万军。槐阴午，诧淳于一梦，梦也如真。如今卷土休论。效龙蠖泥蟠屈不伸。且身衣朱紫，自成封域，队分黑白，力御强邻。环雀珠蛇，不如筏蚁，夺得龙头与报恩。吾方倦，任床前牛鬨，熟睡无闻。楚国龚生，顾见网丝，飘然念归。看南檐布阵，坐擒蜂蝶，东山惜别，长伴蛜蝛。缒镜生怜，罥衣有喜，昨夜罗裙缓带围。天然巧，把牡丹钿盒，乞与环妃。不如苇箔蚕肥。纵呕尽柔丝不上机。笑终朝组织，难成锦段，多年长养，也孕珠玑。小类榆钱，大逾茶鼎，苦战双龙事已非。儿童语，怕蠮螉寇汝，牢守门扉。营营青蝇，其声与形，龌龊可憎。看波斯多狗，生而相附，凉州有虎，遇则成擒。御手亲弹，宫屏误点，铸错深嫌曹不兴。中书省，问从何集此，遽尔飞腾。趋炎附热偏能。便谢尘班纨拂不胜。叹南风扇暑，徒骄白昼，北京解秽，赖有清冰。人纵信谗，汝还多事，白璧难污一点青。窗前纸，笑任钻不透，头也应疼。朝也有蝇，暮也有蚊，长夏懊侬。看灯前畏啮，艾烟深炷，花间防嘬，扇月轻拢。饱去樱桃，饥来柳絮，心服希文体物工。么么物，与醯鸡野马，飘瞥应同。前身孑孓微虫。更巢睫蟭螟出海东。叹世间未有，无雷之国，此曹多在，避暑之宫。暗入罗帷，偷噆玉臂，断送柔荑一掴中。真宵小，算扫除功大，祇有秋风。"}