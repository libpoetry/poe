{"id":"1128354","title":"题萧照山水 隔涧语樵","dynasty":"宋","author":"舒岳祥","text":"烟雨峰峦无古今，断崖迷径静愔愔。隔溪樵子遥相语，昨夜春流尔许深。林穷涧绝石崖倾，临水幽朋更欲登。拟共前峰成小隐，晓来云尽见高棱。何人一舸下清溪，列壑攒峰想旧栖。不雨石林元自湿，无云山路只长迷。翩翩凉树小茅堂，揖客柴门去栈长。山外横舟篷不启，谁知世有送迎忙。"}