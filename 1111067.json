{"id":"1111067","title":"乙亥岁八月十五日夜同景叔知府少卿翼道提举大夫望月于河中之名阃堂兼简襄守欧三叔弼虢守孙八元忠二首","dynasty":"宋","author":"毕仲游","text":"上楼初照席，条华渐分明。佳节三秋半，前期一雨晴。冷光天外散，高会世间清。坐久疑轻举，微风习习生。秋深仍雨过，望月宴高城。列岫呈中夜，微云避太清。星沉天若扫，林迥野无声。故友知强健，应同醉五更。"}