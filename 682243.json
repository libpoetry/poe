{"id":"682243","title":"山中奉寄太宰梦山杨公四首","dynasty":"明","author":"于慎行","text":"为慕仙家九节筇，白云秋色远相从。那知黄石山头月，犹隔丹丘海畔峰。曾记都门祖帐开，驱将双鹤与归来。只今养得修翎在，海上传书日几回。梦中山色可曾惊，陌上烟尘塞上兵。千树桃花月明夜，半间楼侧听吹笙。沧海西头系钓船，萧萧春雨绿杨烟。垂纶莫近磻溪岸，恐是非熊入梦年。"}