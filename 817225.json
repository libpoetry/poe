{"id":"817225","title":"还家作","dynasty":"清","author":"潘江","text":"仲冬草木衰，朔风凄以厉。游子裹衣裳，途穷始归憩。入门坐中庭，洞开杳无际。荆榛药石床，瓦砾莽寒砌。鼯鼠穿屋梁，蟏蛸隔棂翳。门稀户复无，环垣宵不闭。往时歌舞场，今焉牧鸡彘。侧立怯垂堂，楼阁有颓势。邻翁走慰言，华居昔何丽。何故忽凋残，非兵是豪隶。语罢各欷歔，潸然潜出涕。诛茅葺断椽，聊以谋卒岁。回忆庑下时，吾庐无宁敝。我祖卜此堂，赫赫承华胄。厥后奕绳绳，伯仲能世守。大人既冰清，从父复兰茂。纷吾席前荣，中道遭穷姤。有弟虽二人，朝华皆不秀。忆昔竹林游，惟予体独瘦。壮者俱不存，瘦者何以寿。自为秣陵客，莼鲈阻兵寇。今兹返故庐，室在人非旧。数椽幸未灰，君子居何陋。扫径刈蓬蒿，五柳或云觏。将种邵平瓜，杂植杨恽豆。勉哉充闾人，慎勿惭堂构。"}