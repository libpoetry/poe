{"id":"533454","title":"泛彭蠡望匡庐山","dynasty":"明","author":"黎民表","text":"碧落澄宵景，平湖散暝烟。縠纹初泛月，圭采欲浮天。候汐难回棹，乘流屡扣舷。水香兰茝变，沙铄芰荷鲜。望美心无极，搜奇兴独延。地图雄五岭，江势束三川。远嶂芙蓉出，衡波翡翠连。霞标干斗上，日观抱空悬。仙掌才疑凿，丹梯断复联。窗明开玉女，阁邃贮金仙。洒落松门下，婵娟石镜前。厓光三秀擢，壑晦众灯然。鸟艺云中草，猿攀树杪泉。瑶翻知鹭泻，丹溜识虹穿。桂父骖鸾至，芝童御鹤旋。既如纡赤水，还似望青田。未授长生诀，先参内景篇。江津凫舄阻，霄汉凤情牵。胜果超迷筏，归依结净莲。卢敖淹汗漫，谢客罄洄沿。愿整云中驾，随君戏九玄。"}