{"id":"963948","title":"和赵保之青田即事","dynasty":"宋","author":"洪咨夔","text":"宝犀压帐春风入，渴乌传箭寒澌滴。砉然推枕起放衙，霜月满庭凫雁集。簿书颠倒六作五，文移纵横一取十。精神坐照吏奸破，政事流从儒术出。墨池霹雳送飞雨，积案如山笑谭毕。逢迎合爪递相贺，戒石亭前见天日。公馀琴叠舞胎仙，客退炉熏斋绣佛。芳蹊桃李不自言，旧燕新莺沸消息。诗筒入手如见面，金井新泉生玉色。汗青不朽须早计，过眼年华征羽急。"}