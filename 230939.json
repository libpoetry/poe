{"id":"230939","title":"寄扬州知府钱舍人","dynasty":"宋代","author":"陈舜俞","text":"岁月倏已逝，流光浩无涯。新阳达厚地，草木渐萌芽。禽鸟知时节，声弄日夕嘉。人生独何为，不与物同华。齿发俱摇落，唯有老大加。缅怀西垣客，事业纷天葩。三年辞帝右，士夫叹聱牙。道大益不容，眇小固何嗟。闻有难老药，沆瀣和丹砂。但愿寿百岁，未能定龙蛇。"}