{"id":"815069","title":"呈恩缄庵尚书","dynasty":"清","author":"柏春","text":"将才本天授，生为梁栋资。次亦历兵间，深识行阵机。自从三季来，世降风逾漓。杀机迭相胜，权谋日以滋。苟未历锋镝，乌能工指麾。识途有老马，卒伍咸可师。古今兵家言，方策犹昭垂。胸中罗武库，幻出风云奇。绝学非师授，抵掌承平时。父书纵能读，勿为赵母悲。微兵数逾万，一家萃胡越。势既等乌合，抟沙终坼裂。懵然金鼓间，步伐棼无节。耳目囿韬钤，恩威轻斧钺。未能指臂联，何以著勋烈。古人推腹心，情谊敷恺切。嗜好喜忌殊，才能赢缩别。仁义即法律，沦浃在肤发。齐然为我用，赴蹈亦愉悦。乃知背水师，操术徒诡谲。见贼哗相走，失律则有诛。岂不畏军政，强懦同一途。战罢按功罪，黑白互欺诬。桃僵或李代，攻瑕且掩瑜。计非厉选锋，畴其奋前驱。值兹寇氛恶，同仇极海隅。激扬术匪难，拊循情自孚。岂无翘关材，英风冠万夫。徒木信能示，食駮报可图。盘根畏利器，况乃摧朽株。行军用侦谍，朴与黠相济。纯笃情不欺，儇巧机无滞。虏在吾目中，明镜绝尘翳。亦如血脉流，百骸岂顽痹。事因难见巧，心以定生慧。料敌无遁形，飞腾奋锋锐。傥教择未精，薰莸任同器。讹言乱神明，疑信迭牵制。将如狐听冰，何以决大计。始信用间难，爪探亦非易。"}