{"id":"1075369","title":"二月五日再火吾庐复免","dynasty":"宋","author":"周紫芝","text":"昨日北风如箭疾，城南一燎三百室。城西片瓦不复存，今日风高火仍急。池鱼已作沸鼎焦，槁木那容飞鸟集。糗粮不峙恐民流，楼橹俱空忧盗入。传闻此火颇异常，宋卫陈郑实同日。城中有屋无二三，道路横尸十六七。三州飞报急上闻，诏书亟下隆宽恩。既令折券已逋责，复振仓廪苏穷民。东南无事官失职，火政不脩户无耤。坐令恶少恣焚烧，更以深忧贻玉食。小人何幸独晏然，饱食怀惭面仍赤。"}