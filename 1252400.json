{"id":"1252400","title":"杂诗二首","dynasty":"元末明初","author":"张昱","text":"高楼抗浮云，南尽洞庭野。凉风飒然至，槁叶凄以下。登临极四顾，莫我所思者。忧来欲奋飞，羽翼不予假。昭质匪金石，流年剧奔马。日暮湘水阴，幽兰谩盈把。日月交互行，四时亦云易。去时柳未黄，又见枫叶赤。人生范围内，生死难固必。别离将诉谁，诉之又何益？昨宵梦相见，嬿婉如平昔。觉来但虚幔，衾枕有馀忆。"}