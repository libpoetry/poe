{"id":"812149","title":"归田述感","dynasty":"清","author":"孙毓汶","text":"江海三年客，萍蓬无定居。此生遭圣代，高枕乃吾庐。慈竹春阴覆，荒城鲁殿余。开襟驱瘴疠，跋涉体何如。扶病垂朱绂，低头愧野人。本无轩冕意，直取性情真。忧我营茅栋，呼儿正葛巾。礼宽心有适，对酒满壶频。啅雀争枝坠，春鸥洗翅呼。微生沾忌刻，朗咏划昭苏。失学从儿懒，吟诗信杖扶。百年双白鬓，随意数花须。凉月白纷纷，晴天养片云。诗应有神助，喧已去人群。乱后嗟吾在，愁多任酒醺。晚酣留客舞，重与细论文。秋水通沟洫，亭深到芰荷。霏红洲蕊乱，隐映野云多。花动朱楼雪，风含广岸波。玉尊移晚兴，君子意如何。"}