{"id":"495621","title":"酹江月 其一 梅月画","dynasty":"明","author":"陈霆","text":"月香水影，记西湖、曾踏六桥残雪。回首江山今在否，诗被梦惊秋铁。鹤老苍苔，屐闲青嶂，僧寺茶烟歇。被花相笑，十年何事轻别。谁道逋老风流，丹青有手，千里神相合。月又朦胧花又瘦，还是黄昏愁绝。小殿妆奁，寒城昼角，催老花时节。天涯搔首，霜风吹断华发。"}