{"id":"804353","title":"星星峡","dynasty":"清","author":"韦佩金","text":"平沙浩如海，古石辗尽烂。一朵飞来峰，巨掌擘各半。山心既内养，石理不外散。暗泉流草根，注涧却复断。方当入山初，但觉马蹄慢。景聚无虚引，境新得遥看。人居同虎帐，僧饭煮鸾毈。幽榻留云多，闲窗借青汉。月廊老树垂，风殿春灯乱。驿程与流年，夜烛光中换。怪底寻梦难，铃语歇已旦。"}