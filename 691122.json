{"id":"691122","title":"采桑玉堂阴二首答篁墩学士","dynasty":"明","author":"李东阳","text":"采桑玉堂阴，分蚕长安郭。一劳累百枚，再分连数箔。宁知富贵地，此物能沃若。平生?亩忧，黾勉怀力作。嗟彼衣锦儿，空言养蚕乐。吴机咏濯濯，周叶歌莫莫。遗我通家人，同心故相托。爱之敢轻弃，弱女方就学。采桑玉堂阴，阴浓树婆娑。一采不满筐，竟日能几何。乃知富贵地，不及穷山阿。蚕成忽满眼，所得良亦多。人言系家运，或者阴阳和。向非夙夜勤，岂恃叶与柯。衣多必思寒，吾民本同科。欲将分蚕意，广被无偏颇。"}