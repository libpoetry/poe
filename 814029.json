{"id":"814029","title":"菩萨蛮 答伯端香江春日杂咏四阕","dynasty":"清","author":"陈步墀","text":"红楼近水环三面。风光未许寻常见。几度绣帘垂。春深燕子知。阑干何屈曲。倚上人如玉。翠色接眉弯。隔江无数山。游人尽说公园好。白头才子游人笑。三月踏青时。穿花引蝶儿。衣香和影瘦。坐到黄昏候。不忍放春回。啼痕怜著伊。杨花朝落愉园径。秋千暮上墙头影。门外逐香车。鞭丝夕照斜。当时觞咏地。往事休提起。风月自年年。诉春春可怜。石塘塘水如油绿。鸳鸯好梦还双宿。有梦莫惊醒。凭他好处行。放歌宜纵酒。十里灯如昼。珍重语刘郎。春归思故乡。"}