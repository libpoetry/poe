{"id":"1041085","title":"赠周生","dynasty":"宋","author":"刘敞","text":"骐骥能千里，不能走鼠穴。猛虎拘阱中，不如狗善齧。周生学干禄，强进屡颠蹶。时不用周生，周生亦不屑。行年过五十，颇就知命说。未尝畜妻子，名利敢贪窃。所忧道未能，欲辨孔与桀。人知如此鲜，况不厌藜蕨。与我始相见，便觉抱高节。人皆用其巧，子独趋所拙。春秋举逸民，蔽善尚贬绝。谁期大夫贤，荐使在班列。"}