{"id":"1121429","title":"感事四首","dynasty":"宋","author":"欧阳修","text":"老者觉时速，闲人知日长。日月本无情，人心有闲忙。努力取功名，断碑埋路傍。逍遥林下士，丘垄亦相望。长生既无药，浊酒且盈觞。空山一道士，辛苦学延龄。一旦随物化，反言仙已成。开坟见空棺，谓已超青冥。尸解如蛇蝉，换骨蜕其形。既云须变化，何不任死生。仙境不可到，谁知仙有无。或乘九斑虬，或驾五云车。朝倚扶桑枝，暮游昆崙墟。往来几万里，谁复遇诸涂。富贵不还乡，安事富贵欤。神仙人不见，魑魅与为徒。人生不免死，魂魄入幽都。仙者得长生，又云超太虚。等为不在世，与鬼亦何殊。得仙犹若此，何况不得乎。寄谢山中人，辛勤一何愚。莫笑学仙人，山中苦岑寂。试看青松鹤，何似朱门客。朱门炙手热，来者无时息。何尝问寒暑，岂暇谋寝食。彊颜悦憎怨，择语防仇敌。众欲苦无厌，有求期必获。敢辞一身劳，岂塞天下责。风波卒然起，祸患藏不测。神仙虽杳茫，富贵意何得。"}