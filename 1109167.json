{"id":"1109167","title":"送文总管朝燕","dynasty":"宋","author":"刘应凤","text":"唤得岚乡昨梦回，东风万里上金台。出关曾解婆娑否，枝北枝南一种梅。点检桑枌泪几行，羞和书屋总荒凉。孔明景略留遗传，分挂当年夜雨床。夹道红旗驻马蹄，乡人将喜又将疑。天留中子继孤竹，谁向西山饭伯夷。满眼平畴草自春，乌鸦无数是耘丁。鬼神如奉君王问，为说东南燐火青。"}