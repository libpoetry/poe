{"id":"721940","title":"哭王用礿","dynasty":"明末清初","author":"屈大均","text":"城中吾友少，相见即交深。况复园亭好，兼之骚雅音。暮霞时引领，朝露忽伤心。汝爱狂歌客，泉台何处寻。共有孙嵩母，欢娱百岁期。兰羞犹夕上，土室已朝辞。孝子身方始，微官罢未迟。孤心馀寸草，化作白华枝。蝉蜕人间早，苏耽遂不归。泪应留橘井，魂尚著莱衣。药恨君臣失，瓜怜子母稀。几时方化鹤，来向北堂飞。身随婚嫁毕，五岳向黄泉。有命安朝槿，无心托杜鹃。人亡嵇氏散，鬼唱鲍家篇。寒食他时哭，琴弹宿草边。"}