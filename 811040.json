{"id":"811040","title":"七月十一日定甫上公招饮水磨沟别墅依斗亭亭公所建也","dynasty":"清","author":"王树楠","text":"缓辔连骑出近郊，园林一簇入岩坳。汉家孙子皆隆准，塞国风沙有寄巢。监令酒筹溪上斗，烂柯棋局月中敲。行窝到处为安乐，绿水青山好结茅。依斗亭边望北辰，万山回首一沾巾。聊将烂熳杯中物，来伴神仙劫后身。美尽东南开胜集，天擎西北要奇人。茫茫大宇无穷事，且把冰壶共买春。"}