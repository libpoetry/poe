{"id":"779664","title":"南浦 西施庄玫瑰","dynasty":"清","author":"顾贞观","text":"夹城春晚，待重寻、遗迹访娇娃。踏遍寻常巷陌，邂逅女郎花。不改昭容双袖，只生憎、蜂蝶掩篱笆。愿从今唤作，苎萝村里，一种旧桑麻。追忆药栏多丽，左家香、何必让姚家。犹似烟笼沉麝，拂曙点檀霞。和露摘来簪髻，九雏钗、璀璨映盘鸦。莫碎研紫粉，臂绡潜换守宫砂。"}