{"id":"850800","title":"皇雅十首 其二 西师","dynasty":"宋","author":"尹洙","text":"主用西师，岷梁弗宾。匪曰负固，实交晋人。予训予誓，合我将臣。正厥有罪，无庸伤民。矫矫虎士，载摧其壁。于嗟孟侯，亦果其策。迎师而降，靡抗锋镝。岂独身谋，完是宗国。蜀都既平，将臣失律。此众悍骄，彼民危慄。当涂叫呶，合万为一。匪怀则威，帝心是恤。帝曰将臣，予嘉乃庸。废命毒民，尔弗有终。邦典用疑，惟罪惟功。靡殛而削，协于厥中。帝曰孟侯，受封于楚。淑旂雕戈，备物异数。俾尔族姻，及乃文武。服在王庭，靡不有序。蜀民呼歌，天子威灵。保我者封，暴我者刑。匪功是私，匪弱是陵。天子惠民，畴敢不承。"}