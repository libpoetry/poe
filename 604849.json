{"id":"604849","title":"宝安老友正所麦君别余二十年远矣今岁八十有九过访小园投诗见赠时余买山之资久已洗橐坐客日散尊酒日空不能投其辖少酬其意因用其韵得一诗赆焉正所尝为余徵逐于少年场中忽尔相逢不胜苏子瞻浪花浮蕊之叹故稍及之","dynasty":"明","author":"张萱","text":"何来一叶独乘潮，湖海多君老更骄。我已窜身游鹿豕，君犹翘首问云霄。穷途共说皆衰暮，觅句偏能慰寂寥。却忆当年买歌舞，不须重语向山樵。"}