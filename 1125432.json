{"id":"1125432","title":"浣溪沙 五首","dynasty":"宋","author":"秦观","text":"漠漠轻寒上小楼，晓阴无赖似穷秋，淡烟流水画屏幽。自在飞花轻似梦，无边丝雨细如愁，宝帘闲挂小银钩。香靥凝羞一笑开。柳腰如醉暖相挨。日长春困下楼台。照水有情聊整鬓，倚阑无绪更兜鞋。眼边牵系懒归来。霜缟同心翠黛连。红绡四角缀金钱。恼人香爇是龙涎。枕上忽收疑是梦，灯前重看不成眠。又还一段恶因缘。脚上鞋儿四寸罗。唇边朱粉一樱多。见人无语但回波。料得有心怜宋玉，只应无奈楚襄何。今生有分共伊么。锦帐重重卷暮霞，屏风曲曲斗红牙，恨人何事苦离家。枕上梦魂飞不去，觉来红日又西斜，满庭芳草衬残花。"}