{"id":"458145","title":"山歌","dynasty":"当代","author":"卢青山","text":"胡为乎公。公胡为而弃此，堕浮荡之尘中。当公初至颊晕红，精光卓烁流双瞳。长袖汪洋阴阳充，飘然来御清泠风。一时峰谷惊耸声訇訇。游云奔走传公容，横崖侧立避公踪。清溪曲跳溅公胸，乞公一濯长腰弓。诛茅结屋，树壁披篷。载歌载笑，以友以朋，群趋竞凑，为公之僮。其左则潜蛟起没之渊泷，其右则栖凤鸾之椅桐。知公之所好在斯兮，陈百物以滞乎公跫。维春之妖草莓丰，及秋毛栗森其锋。巨雪皑皑闭长冬，四时美酿何酽醲。日见公醉神曚曈，扶公者谁山之松。卧公者石柔如绒，踞肩者猴态玲珑。夜见公坐邻江枫，明月淡宕浮青穹。庄骚作口声嗡嗡，万山穆立如痴瞢。若有人兮起蒹荭，姿绰约兮鬓鬅松。环佩袅兮玉淙淙，来公前兮舞纵横。回微馨兮有复空，成二睇兮波泄溶，知公之心兮光虹虹。公宁不乐乎此，乃徙而他从。一十八年岂匆匆，呼吸久与嵯峨通。脉中涌涌山泉冲，骨中兀兀山岩雄。迁化如斧急来攻，藏舟于壑谁能封。睹公髭髯将成翁，我岂不痛如身逢。身虽有托心迷濛，往返飘荡如宾鸿。中区郁勃囚狂龙，嗟此地兮实公悲欢之所钟。当公忧思来忡忡，为公百计开昏蒙，幻岚幻雨供公筇。当公恸哭如失母之童，万壑回应声熊熊，公声之已兮其馀响之不穷。公宁忍而去此，弃馀泣于腐泥之丛。公既弃兮言何庸，送公十里兮善其终；步步皆山兮山皆峰，此我所跂足兮望公东。胡为乎公。公既决而去此，胡为忽背立兮如雕铜。"}