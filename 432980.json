{"id":"432980","title":"九十初度自述二首","dynasty":"近现代","author":"胡山源","text":"一生坎坷欲何之，仔细衡量宛转思。湮没自甘因自作，浮沈谁主有谁知。生来愚拙难应世，老去匆忙不入时。九十春秋弹指过，胸中块垒列参差。有何块垒不能消，海晏河清尽舜尧。锥处囊中终露颖，文成腕底不须描。看花雾里眼生缬，听鼓楼头耳似潮。侥幸一般过人处，脑筋清楚未曾挠。"}