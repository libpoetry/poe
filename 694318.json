{"id":"694318","title":"种树","dynasty":"明","author":"陈献章","text":"早雨山泥滑屐牙，瘦藤扶路入云斜。东原绿映西原白，一径松连两径花。寒夜试看残月挂，春风须著短墙遮。江门亦是东门地，我独胡为不种瓜。长日山斋不弄棋，只凭种树遣衰迟。小将梅径分枳壳，不怕松根夺荔枝。带雨烟光春淡泊，隔墙花影昼离披。等閒俗计休相聒，拄杖来看又有诗。"}