{"id":"1090898","title":"止斋和七五兄次渊明止酒诗韵","dynasty":"宋","author":"薛季宣","text":"知止良独艰，吾兄独安止。不止郊园外，只止尘埃里。脩为止至善，孝爱止为子。眷言兄止之，得止以为喜。至止内泓澄，非心止弗起。止静有馀欢，止中得妙理。勿谓止为难，止躬徒正己。止乎吾未见，致知知止矣。兄乎止孰似，兄止无端涘。艮止视兼山，止斯千万祀。"}