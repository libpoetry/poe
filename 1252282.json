{"id":"1252282","title":"次韵周安道宪史仲春雨窗书怀十首","dynasty":"元末明初","author":"叶颙","text":"缲烟杨柳千丝绿，过雨蔷薇万点红。诗句满前唫未稳，好怀写在夕阳中。深院梨花呈腻粉，邻墙艳杏褪残脂。池塘雨后蛙声闹，半为官鸣半为私。茶鼎松涛翻细浪，桃溪花雨涌香泉。旋寻笋蕨春山下，不枉江南二月天。缓骑黄犊随芳草，闲倩苍头扫落花。醉后不知新过雨，岩前应湿旧烟霞。破除愁闷无过酒，消遣情怀正要诗。燕子未来春又半，一帘花雨海棠时。长笑陈搏争似睡，深非杜宇不如归。男儿正要成功业，拭目江山看落晖。愁来倍觉诗难和，醉后宁辞酒满斟。夜雨惊醒尘世梦，春风吹老少年心。一春憔悴未曾晴，况是檐声入枕鸣。却怪夜来诗梦好，草塘雨过月初明。凝烟芳草入疏帘，过雨闲花点涧泉。正是清明时节近，鹧鸪啼过夕阳天。蝶懒莺慵燕语衰，红羞绿怨湿难开。晴窗误听山禽乐，又是鸣鸠唤雨来。"}