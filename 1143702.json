{"id":"1143702","title":"春晚杂兴四首","dynasty":"宋末元初","author":"方一夔","text":"未妨行乐少年场，倚徙东风醉一觞。芳树染成啼血艳，落花流出涨痕香。阴阴春色和天老，脉脉愁情共水长。坐阅流年能几见，菱花应笑鬓边霜。懒向风轩扫落花，暮年情态惜韶华。春盘脆响供雷笋，夜焙芳藓摘露芽。蚕老住眠催作茧，燕来新乳贺成家。狂游无复少年梦，聊遣清吟送日斜。花神衣补去青宫，紫阵红围一夜空。华发龙钟寒食酒，青芜狼藉落花风。雨声点滴春愁里，世态侵寻客路中。我欲凭高寄萧散，暂舒老眼数归鸿。欲逐芳菲寄病身，莺花不管老年人。幽寻但见肥牛地，胜赏难追骏马尘。薄酒似饧聊取醉，青梅如豆正尝新。清欢未足还休去，日落汀洲又暮春。"}