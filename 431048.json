{"id":"431048","title":"湘月 月下清砧图，社友吴君焕然属题","dynasty":"近现代","author":"刘鹏年","text":"湖山劫换。喜城东卜筑，慈闱长健。茆舍稻畦，回首处、月夜捣衣忘倦。寒入秋声，光浮片石，溪水澄如练。露浓风小，依依语笑堪恋。应知儿女关情，素丝引喻，未许纤埃玷。自掬廉泉浇宦辙，忍负手中衣线。白发恩勤，青松晚节，画里分明见。杯斟菊酒，锦云堂外舒卷。"}