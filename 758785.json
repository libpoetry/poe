{"id":"758785","title":"梦横塘 春日感旧","dynasty":"清","author":"袁绶","text":"石发梳云，柳丝牵雨，微凉深闭池馆。才过烧灯，蓦又听、饧箫吹暖。倦不成妆，慵还觅睡，旧情都懒。向危栏悄倚，望断平芜，裙腰路，烟痕软。欢悰堕了难寻，任梨花落尽，雏莺娇婉。拍遍红牙，浑不是、者般消遣。怕暗里、韶华偷换。小叠蛮笺写春怨。燕垒泥融，鹊炉香润，奈相思人远。"}