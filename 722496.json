{"id":"722496","title":"湛烈女哀词","dynasty":"明末清初","author":"屈大均","text":"雾隐芙蓉未见莲，为欢贞介结缡前。频同雒女沉罗袜，不使蕃兵拾翠钿。妾被惊风断兔丝，君看明月忆蛾眉。泰山不弃孤生竹，犹把枯枝种玉墀。春魂化蝶恨难消，谁使韩凭放大招。赖得蹇修明礼义，女萝虽死附松条。不藉少翁归夜月，不随神女出朝云。明诗习礼阴阳隔，欲报琼瑶故见君。"}