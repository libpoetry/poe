{"id":"639883","title":"长江潦水诗赓吴伯宗韵","dynasty":"明","author":"朱元璋","text":"炎蒸和气淳，化水亦无浑。出峡飞轻雪，湍山润厚坤。蛰蛟从此出，浮鹭亦斯奔。旋转如深井，轰流泻巨盆。连云龙气跃，振木虎情蹲。浩荡瀰千树，鸿濛印万村。影摇咸浪合，光射集云屯。尾尾穿波鲤，扬扬透雾鲲。透迤洪海口，委曲大龙门。瀚漫无知己，汪洋实的存。沛然清宇宙，廓尔岂晨昏。汨汨凉隆暑，人间潦水尊。"}