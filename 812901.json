{"id":"812901","title":"华岳二首","dynasty":"清","author":"宋琬","text":"遥遥青黛削芙蓉，此日登临落雁峰。霄汉何人骑白鹿，天门有路跨苍龙。流沙弱水真杯勺，太白终南尽附庸。却忆巨灵开辟日，神功橐籥费陶熔。松风谡谡步虚声，杖策高寻卫叔卿。星近祠坛光欲堕，月临仙掌夜偏明。扶桑万里天鸡曙，箭括三更石马鸣。谁信扬雄擅词赋，不将彩笔记层城。"}