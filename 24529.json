{"id":"24529","title":"书事寄万年厉员外","dynasty":"唐代","author":"刘得仁","text":"帝城皆剧县，令尹美居东。遂拜赵张下，暂离星象中。拥归从北阙，送上动南宫。紫禁黄山绕，沧溟素浐通。封疆亲日月，邑里出王公。赋税充天府，歌谣入圣聪。土膏寒麦覆，人海昼尘蒙。廨宇松连翠，朝街火散红。文场新桂茂，粉署旧兰崇。留客挥盈爵，抽毫咏早鸿。前驺潘岳贵，故里邵平穷。劝隐莲峰久，期耕树谷同。凫飞将去叶，剑气尚埋丰。何必华阴土，方垂拂拭功。"}