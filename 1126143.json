{"id":"1126143","title":"田间辞三首","dynasty":"宋","author":"崔敦礼","text":"朝余往兮苍东畴，景翳翳兮云油油。牛驱耕兮载泥重，鞭不前兮挽犁用。岁云暮兮暮维何，仓庚鸣兮布谷和。疾吾耜兮固吾耒，趣甘泽兮及时播。我耕兮我田，雨浪浪兮雷填填。水漫漫兮种不下，出门见水兮泪滂沱。惠我晴兮疾耕而耨，螟败之兮颖弗得秀。呜呼，我无时违兮时不我予。时不予兮奈何，蹇无忘兮吾事。数稻兮登场，牵牛兮入屋。噭咷兮田家，欢迎兮稚子。三年力耕兮今逢年，庾则实兮庖有鲜。草藉兮陶盘，豳吹兮土鼓。握牛兮谁歌，和之兮余舞。乐复乐兮岁晏，冰雪集兮堂下。时亹亹兮不再，荪何为兮田野。"}