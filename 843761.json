{"id":"843761","title":"移居","dynasty":"清末民国初","author":"许南英","text":"试共壶公巢父论，盆池斗室已尘喧。百年多事鸿留爪，一世无聊虱处裈。瘴雨草深师子国，火云花暖夜郎村。小园岂是閒词赋，庾信江关久断魂！清绝虞山七字诗，轻装家具鹤能移。留宾偶置陈蕃榻，逃俗深垂董子帷。散诞只思鹇共放，萧疏一任燕相窥。人间难买惟风月，如此溪山已不赀！苦忆闽州旧草堂，万仓辜负羽陵香。冷吟浅醉刚三载，疾蝶残蛩各一方！东海斗升哀小吏，南朝裙屐罢盟王。弓衣漫向蛮中织，寸寸梅生九折肠！一廛我亦葛天民，闭户荒山岁易沦！到此且生安稳想，向来原是寂寥身。祗应皂帽寻遗老，那有乌衣识旧人？饮酒读骚今日事，支离南北正风尘！"}