{"id":"1189541","title":"诗三百三首 其一五九","dynasty":"唐","author":"寒山","text":"我见世间人，堂堂好仪相。不报父母恩，方寸底模样。欠负他人钱，蹄穿始惆怅。个个惜妻儿，爷娘不供养。兄弟似冤家，心中长怅怏。忆昔少年时，求神愿成长。今为不孝子，世间多此样。买肉自家噇，抹觜道我畅。自逞说喽啰，聪明无益当。牛头努目瞋，出去始时向。择佛烧好香，拣僧归供养。罗汉门前乞，趁却闲和尚。不悟无为人，从来无相状。封疏请名僧，䞋钱两三样。云光好法师，安角在头上。汝无平等心，圣贤俱不降。凡圣皆混然，劝君休取相。我法妙难思，天龙尽回向。我今稽首礼，无上法中王。慈悲大喜舍，名称满十方。众生作依怙，智慧身金刚。顶礼无所著，我师大法王。"}