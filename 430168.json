{"id":"430168","title":"题邵潭秋虎㐀修禊图","dynasty":"近现代","author":"黄浚","text":"山塘唯宜秋，此语吾最肯。一城丛桂香，几醉又凄醒。剑池虽荒寒，残塔尚秀挺。君能主佳盟，祓此忧患迥。岂须邀蛾眉，用意已嫇奵。前年展重阳，层轩吾赌茗。山川气未衰，雁边翠犹颎。至今双携梦，宛宛逐烟艇。张生图殊工，逢辰乐难并。何当陪吟屐，凭高摩石鼎。"}