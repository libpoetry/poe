{"id":"683029","title":"丁亥元日次才伯韵二首","dynasty":"明","author":"文徵明","text":"东风早晚到天涯，客子逢春正忆家。柏叶漫传元旦酒，江梅应发故园花。不愁逆旅无亲戚，依旧江湖有岁华。深负郑庄腾荐剡，游岩痼疾久烟霞。朝日曈昽照水涯，春风次第到贫家。轻烟漠漠初含柳，残雪飞飞不作花。芳草开筵酬上日，紫云飞鞚忆东华。即须作伴还乡去，沧海东头看落霞。"}