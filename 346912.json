{"id":"346912","title":"沁园春·和韵答金峤庵","dynasty":"清代","author":"彭孙遹","text":"往古来今，如许英雄，钟鼎旂常。尽飘风冷雨，馀声销灭，寒烟蔓草，陈迹苍茫。南顾昆明，东瞻闽越，二十年来一战场。到今日，喜丰年多黍，兵气销光。溪山老我何伤。且买醉、时探肘后囊。须我歌若舞，乌乌击缶，倡予和汝，款款飞觞。仆射不如，尚书不顾，羯鼓频催不记行。才倾倒，早一轮红日，涌上扶桑。"}