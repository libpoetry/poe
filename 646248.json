{"id":"646248","title":"十五日上服衮冕乘辇辂赴法会至日夕迎佛上率公侯百官临法筵供佛行大礼乐用善世等曲先是十四日微雪呈祥寻即开霄是夕星月在天风露湛寂丝竹迭奏灯火交辉礼仪之盛前古莫及赋迎佛礼佛送佛 其一","dynasty":"明","author":"夷简","text":"鹫岭幡幢下界来，先令滕六净氛埃。微风不动灯如昼，明月初升乐似雷。宿卫万夫严虎旅，从官千骑驻龙媒。衮衣俨在通明殿，一朵红云拥不开。"}