{"id":"829391","title":"落花十首","dynasty":"清末近现代初","author":"陈曾寿","text":"微袅春衣寸角风，依然三界落花中。身来旧院玄都改，名署仙班碧落空。一往清狂曾不悔，百年惆怅与谁同。天回地转愁飘泊，犹傍残阳片影红。慵起朝朝废扫除，流尘生意竟何如。巾因奉佛馀心结，衣为留仙有皱裾。碧海青天存怨府，绿阴幽草付閒居。绕阶泉去漂红尽，别馆清凉枕道书。不尽相思泻御沟，恨来欲挽海西流。佩逢猘犬憎方急，黛损颦蛾妒未休。早识漏因偿漏果，岂知深色换深愁。还乡肠断韦端己，再见期期誓白头。生小凝妆不自前，忽惊飞絮共蹁跹。残脂未净还过雨，飘雪难踪更化烟。隔日楼台成隐秀，早时天地入中年。新阴交影帘栊暗，风味聊堪中酒眠。啼笑难分态万方，九回肠后剩回肠。馀妍犹作千春好，轻别重经小劫长。香色有情甘住著，虚空无尽极思量。惜芳片偈无题处，梦断棱伽变相廊。隐忍风前笑不成，可怜珍重未分明。早知芳绪游丝乱，何惜深杯广坐倾。啼血空教劳杜宇，争巢从此付群莺。他年本意谁笺得，曾感东皇谒上清。曲奏凉州客未归，海天几树望依稀。香寒旧梦仍留枕，镜掩浓羞竟换衣。幸有同心连芷佩，更无悔过到鸳机。平章自是姚黄事，多恐新来减带围。悄悄春心晓镜慵，披衣凉入五更钟。箧中凤烛缄新泪，天上鸾书问旧容。韩偓有身酬雨露，陶潜何病止醇醲。偏反一树思何远，万一金华殿里逢。又见青郊唤鹧鸪，夕阳留影只平芜。易成薄暝愁朝暮，半失东风事有无。陌路相看怜故蝶，烟竿直上笑灵乌。樽前能会伤春意，独感东栏雪二株。历劫风轮日夜驰，赏心动是隔年期。记从卢橘含酸后，看到青梅如豆时。舞罢清光凝翠袖，道成黄土作燕支。昌昌春物寻销歇，芳意终然寄一枝。"}