{"id":"512883","title":"和沈文甫仪宾所寄清虚堂韵诗","dynasty":"明","author":"沈周","text":"湖南有洲金作沙，国宾翼翼开新衙。草堂叠嶂都尉昼，名园烂锦杨妃花。不矜富贵念贫贱，珠唾远落寒翁家。白头老拙后生鄙，语言可恶还如鸦。如何泛爱使我悚，其意过借其辞葩。知因宗谊漫好好，痛痒岂藉他搔爬。我家豚犬皆碌碌，惩彼不学胸徒挝。尊翁有是子有是，健羡不足还成嗟。天南引睇数千里，飞鸟灭没空云霞。"}