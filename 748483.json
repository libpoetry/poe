{"id":"748483","title":"竹溪三兄自甘至郑扶病赴扬赋此送别","dynasty":"清","author":"施燕辰","text":"谈笑究何长，揖别难徐徐。雁行又南北，从此埙篪殊。忆昔事亲日，承颜欢有余。忽忽几经年，各作风尘驱。儿女及婚嫁，疾病须匡扶。入门向问讯，叹息言清臞。瞻彼田舍子，岂复离斯须。贵者不如贱，反为仕所拘。寒月照征程，秋风吹短裾。相持一樽酒，渺渺何愁予。愿言各努力，弗虑功名虚。富贵我亦易，充盈人所虞。行成身当退，松菊可自娱。"}