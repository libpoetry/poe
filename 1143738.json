{"id":"1143738","title":"和东坡惠州梅花三叠","dynasty":"宋末元初","author":"方一夔","text":"子真换骨三家村，青帝东皋来醉魂。夜深更遣明月洗，瘴氛吹散南海昏。仙宫么凤挽不住，自要寂寞留故园。便教冻饿死亦足，冷面不作鸡肉温。烟痕半空照寒水，露脸犹泫迎晨暾。游蜂底处得消息，不计春色关重门。先生对花韵清苦，短偈衮衮翻千言。花神嗔我太漏泄，罚以太白倾残樽。万松岭上三家村，林下美人现香魂。淡妆素服谢雕饰，摆落玉镜尘埃昏。散花衣祴粘不落，昨夜偶过祇树园。树下泠泠漱涧玉，乱流赤脚飞泉温。喷成涧草万片玉，阴崖未肯希春暾。自怜艳质媚幽独，拄杖敲铿谁过门。相期但有月知状，不用椽笔书要言。花应一笑饮我语，随风飞坠双银樽。白鹤峰头荔子村，谁唤东坡半死魂。作诗恼花太愁绝，云月黯黯天昏昏。欲教绮语洗蛮瘴，不使冠服栖丘园。海山淮水隔万里，十年契阔陈寒温。老仙不食烟火味，晓随鸦餐旸谷暾。此花亦解慰流落，如在玉堂西掖门。自从三叠振绝响，澹然相对俱忘言。我来戏谱不调曲，时有问字争芳樽。"}