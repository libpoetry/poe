{"id":"780145","title":"金缕曲 和仲湘弟作 六叠前韵","dynasty":"清","author":"叶绍本","text":"休信刘伶酒。算从来、蜉蝣醯瓮，能抛离否。七尺轮囷肝胆在，那羡印悬如斗。尽饶他、数工九九。结了管城文字契，谅孔方、只合钱奴守。赋豪士、莫低首。胸中盘郁蛟龙走。试遥向、云天举臂，海山挥手。薜荔为帷荷作屋，世上庾尘宁受。漫计较、虱心鸡口。鸾鹤自冲霄汉远，看人间、凡鸟原粗丑。发浩倡、气惊牖。"}