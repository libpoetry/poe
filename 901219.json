{"id":"901219","title":"送朱天锡童子","dynasty":"宋","author":"张景脩","text":"黄金满籯富有馀，一经教子金不如。君家有儿不肯娱，口诵七经随卷舒。渥洼从来产龙驹，鸑鷟乃是真凤雏。一朝过我父子俱，自称穷苦世为儒。雪窗夜映孙康书，春陇昼荷儿宽锄。翻然西入天子都，出门慷慨曳长裾。神童之科今有无，谈经射策皆壮夫。古来取士凡数涂，但愿一一令吹竽。甘罗相秦理不诬，世人看取掌中珠。折腰未便赋归欤，待君释褐还乡闾。"}