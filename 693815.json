{"id":"693815","title":"送陈太仆蔡谪教海阳六首","dynasty":"明","author":"陆粲","text":"十载台郎滞尔身，白头重作岭南人。祗缘汲黯忧时切，不信虞翻骨相屯。世情应笑贾生疏，谏草谁传太息书。惟有潞河南柳色，暖风吹上逐臣裾。蛮中千嶂啼猿里，海畔孤城匹马过。却望泷江更南下，月明双泪听夷歌。大庾岭头日欲低，曲江祠前行客迷。一过韶阳倍惆怅，刺桐花里鹧鸪啼。鳄溪南望海云生，韩山花开千树明。玉序横经周柱史，鹄袍端拜鲁诸生。天涯芳树绾离旌，迁客迟回恋圣明。晓梦依稀度阊阖，尚随残月听流莺。"}