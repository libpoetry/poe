{"id":"813379","title":"临江仙 寄怀雪兰、蕊渊、林风、畹兰诸秭妹","dynasty":"清","author":"李佩金","text":"记得桐花帘外影，愔愔小雨初晴。蕙炉烟冷罢调筝。伤春新病起，无力倚银屏。对镜妆成呼小玉，花丛曾否人行。恐惊一双蝴蝶醒。栖香眠正稳，休去系金铃。记得海棠花下立，珊珊瘦骨怜卿。智琼娇小太聪明。弹丝犹未熟，刚解画眉痕。满院凉烟春水暝，阴阴新绿如云。闲看归燕带斜曛。珠帘慵不卷，风急乱春星。记得当时游蜀道，送春天气堪怜。盈盈十四正华年。娇痴愁不识，逋发尚垂肩。几点疏星迷晓色，闲云出岫如烟。喜登剑阁上层峦。万山风雨里，无处不啼鹃。记得澡兰时节好，彩舟争绕明湖。青绡半捻裹蜘蛛。匆匆看竞渡，忘戴玉钗符。百褶榴裙红欲滴，个人风韵偏殊。画栏鹦鹉笑鸦雏。日痕时过午，还缚小于菟。记得风荷喧夜雨，灯前偷谱香词。初吟未妥怕人知。人来佯弄笔，推画海棠枝。惆怅彩鸾工写韵，一方丸帕曾遗。真珠密字手亲题。怕开金锁匣，不忍见卿诗。记得飞璚邀避暑，藕花深处停艭。称身新试越罗裳。迎凉团扇掩，同倚小蓬窗。瓦鼎焙茶消永日，冰瓷花乳浮香。静吹兰韵细评量。碧天疏雨过，烟外一痕凉。记得秋河逢七夕，纤纤兰月楼西。牵牛花下手曾携。争持连爱缕，低拜祝星期。碧露泠泠吹袖湿，绣屏烛影光微。玉蕤烟冷凤凰儿。待他珠斗转，檐网几丝垂。记得晓妆匀面了，曲阑干外回塘。无聊小坐擘莲房。鸳鸯飞渡处，风带一丝凉。放进碧纱烟里月，呼鬟吹灭兰釭。缓移珊枕倚银床。绡囊笼茉莉，冰簟梦魂香。记得吹云邀月秭，中庭吟玩更阑。金钗画损碧栏杆。琼楼高处立，风露不胜寒。宝鸭檀丝萦篆细，惺忪短梦难圆。星房云路恨漫漫。飞来愁一点，阁在小眉山。记得双成消永夜，围炉共话无聊。灯前射覆罚香醪。爱看眉翠敛，腮斗晕红潮。笑捻梅花低语道，月痕已度墙腰。醉扶小婢踏琼瑶。怪他娇黠性，得句倩人钞。记得锦江分手日，一襟离恨轻兜。西风吹冷泪花浮。临行还掺袂，欲去便回头。独坐茸窗情悄悄，月钩钩起新愁。冻云如梦罨红楼。却寒帘窣地，积素眩双眸。记得消寒图四九，玉梅花下弹棋。冷香吹雪上新诗。紫茸低护鬓，斜戴辟寒犀。懊恼屏山山六曲，夜来魂梦偏迷。柔肠凄断五更时。天涯春又到，不解寄相思。"}