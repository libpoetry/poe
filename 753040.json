{"id":"753040","title":"鲸山观瀑","dynasty":"清","author":"刘绍宽","text":"清晨上鲸山，言访凰仙寺。山行未及半，泉声淙然至。仰见瀑流悬，十丈乃及地。入寺寻水源，岩嵁倚幽邃。下注百尺潭，上出层峦翠。荡漾忽随风，虬姿生百媚。羁勒脱悬崖，决骤如奔骥。如组复如琴，孰驭六龙辔。雾雨尽濛濛，殷雷魄为悸。不谓耳目间，觏此发皇异。忆昔乐城游，悬流近城治。日夕出衙斋，清游极恣肆。选胜到龙湫，空奇绝思议。诡谲罗万状，下笔不能记。梅雨访深潭，曾亦豪情寄。石门扁舟过，登临失交臂。平生未始游，庐山空梦寐。今兹尘外逢，那复意中事。自叹拘墟人，苦为尘俗累。咫尺不相知，能无山灵愧。书此志吾过，感喟未能置。峭壁列森森，待补摩崖字。"}