{"id":"1042922","title":"和苏子瞻韵为石苍舒题","dynasty":"宋","author":"刘攽","text":"长安材豪雄五都，五陵意气谁能除。作人不入游侠窟，寓兴聊从草隶书。崩崖坏山出众宝，石刻鼎铸周秦馀。江东诸家擅逸气，宜官钟蔡几不如。腾龙翥凤动光彩，渌池滉漾华芙蕖。石生临书得微妙，神凝意会下笔初。浓纤巧致若出一，老庖利刃投空虚。人间流传不得辨，锦囊玉轴争贮储。以兹得名号醉墨，聊取胜事题精庐。岂与西山少年辈，射猎狐兔夸里闾。杜陵诗仙有祖风，笔洒云雾挥琼琚。我今才薄厌数语，勉力和歌惭起予。"}