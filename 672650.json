{"id":"672650","title":"过玄武湖","dynasty":"明","author":"储巏","text":"北山飞翠凝吾杯，舟人举棹相徘徊。城隅捩舵踏冰入，船底轧轧闻春雷。霜风吹衣衣欲裂，湖天泱漭疑飞雪。司空劝饮夕郎酬，始觉微酣生颊热。中流咫尺冰尽开，沙禽水鸟忘惊猜。新洲昨夜梅花发，暗香偏逐诗人来。湖波为带城为被，册府图书真得地。堪笑前朝建此都，只将山水供游戏。钟山龙蟠几百里，下有龙宫藏剑履。山中老树尽成龙，夜夜飞来饮湖水。湖波直与银河通，背城一?垂晴虹。柏梯高寒石梁迥，十洲三岛神仙宫。长堤隐隐湖心路，堤上行人日来去。春风杨柳夏芙蕖，换尽年华颜色故。世间万事如云烟，湖光山渌只依然。不及湖中鱼与乌，涵泳恩波今百年。"}