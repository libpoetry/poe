{"id":"536713","title":"故人王逢年书来云留辟太保府中书记多甘泉应制之作且为日东访余于青州率尔言答","dynasty":"明","author":"王世贞","text":"在屈龙从蠖，乘伸鹄为凤。言念子渊材，无惭部史贡。讲德既有述，得贤能无颂。夕吐丞相茵，晨割大官供。骖乔白鹿新，祠滇碧鸡重。隐大难为名，才多不自用。远戍欢鲤椷，孤臣抱醯瓮。朝星稷下士，汗雨临淄众。赤丸昼瞥起，绿沈春恒动。敢衰拥彗迎，恐乖炙毂送。愿以湖海心，托君云霄梦。"}