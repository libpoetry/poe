{"id":"1092411","title":"和汪伯虞求酒","dynasty":"宋","author":"罗愿","text":"君不见菊潭之水饮可仙，酒旗五星空在天。此江縠纹更奇绝，投以曲米清如泉。分甘正拟供低唱，要筑糟台须大匠。诗人便欲醉千日，欢伯仅堪陪一饷。曰予此乐未知之，独爱为瓶居井湄。因君饮兴亦浩荡，梦随骖驾觞瑶池。昔贤酒尽孤长吸，大似竹枯还欲沥。明朝秀句传满城，笑指空樽卧墙壁。"}