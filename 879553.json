{"id":"879553","title":"北山园山石为形势买盗夜半择其尤者窃去累日怀抱作恶赋诗以纪郁郁","dynasty":"宋","author":"刘学箕","text":"素志薄利禄，壮年荣林丘。种树疏间泉，凿沼开中洲。堤平水瀰漫，径绕竹净修。梅坞夜月乱，松冈晓风飂。犹以景象浅，欲广岩壑幽。叠石类奇品，置身将侣俦。磊块质伟特，嵌空神雕锼。庐阜几上得，巫峰坐中求。每想云气嘘，遂觉烟练浮。曳杖日以乐，纵怀吟无休。一朝失警巡，赤眉行盗谋。夜半负之去，公然从狗偷。检视所寇攘，嶙峋拔其尤。此情实难堪，遣命穷踪由。风声虽有闻，形势莫可搜。吁嗟世道降，人弗士行修。窃玦入志虑，攫金甘辈流。不念溺所习，竟为前哲羞。今吾理自喻，委心任去留。甑堕虽不顾，璧归犹冀收。"}