{"id":"705047","title":"三至轩诗","dynasty":"明","author":"霍韬","text":"晢晢绘云手，弱冠绘楚云。焚兰媚累灵，糈粲款湘君。沿湘至章江，菉施犹沾芬。时乃遘多艰，日诵湘累文。严霜夏杀草，冻雨夹尘飞。萤翼绕高木，黑云曳其辉。伊肯遘时危，风云转眸违。豺虎长羽翰，全藩无完衣。谁抱素玉光，而不以瑕归。丈人矢冰心，遘危以无讥。陟陟滕王阁，悄然啸孤怀。寒鸟伴衰蒲，犹泛秋江来。枯榆不择波，疲鸟不择栖。宛宛王侯门，寒云翳雕题。四郊桃李颜，迎向丈人开。桃李对春言，今是伤昔非。桃李醉春色，葵藿迎晓日。天王抚嘉运，君子抱贞质。丕昭天王德，敝民家再实。茅闾有谣言，妻子不相失。所以不相失，维公政画一。小扬南浦水，作雨炎蒸歇。小抉西山云，碧天见瑶月。再扬南浦水，作泽润朽骨。再抉西山云，瑞霭浮金阙。章江搆孤轩，拟在飞云端。皎皎丈人骢，三驾三回欢。邮柳几番青，寸心恒自丹。轩高不九寻，人以飞云观。何以飞云观，轩端栖紫鸾。丈人居轩端，春从天上分。下以忞民难，上以答圣君。江藩昔重创，万井哀如焚。贪人犹教馋，锯牙虎为群。丈人耿隐忧，为霖腾溟云。洗洗垢薮污，扬之风馨芬。轩中灌猗兰，草苗日渐稀。不喜草苗稀，喜得纫兰归。轩中灌孤松，留与白鹤飞。白鹤绕松飞，轩外生素辉。"}