{"id":"700556","title":"车中杂言十首","dynasty":"明","author":"顾璘","text":"前鱼弃龙阳，馀桃罪子瑕。请看恩易尽，毋矜色胜花。虎背危可骑，龙鳞逆堪折。宛转母子间，亦掉茅焦舌。西域开何益，雄哉汉武才。殷勤谕父老，书生非本怀。耕莘起三聘，钓渭载后车。遇合非汤文，终然老农渔。本无戒饮意，累月断开壶。怪得阮嗣宗，祗念黄公垆。山鸟啄山果，飞鸣高下丛。适性乃真乐，岂羡黄金笼。事向动中至，思从静馀生。昼夜每递代，内境何由清。一日脩一事，王官森如林。逝矣运甓子，谁哉念分阴。穷岩数椽屋，名姓系王民。穷年办租税，不见官府仁。襜帷稳于榻，行炉火微温。不知外寒暖，侧听舆人言。"}