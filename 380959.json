{"id":"380959","title":"八声甘州·江皋野宴重别龙马里叟","dynasty":"现代","author":"郑文焯","text":"度高城、夕吹抵阳关，一声九迥肠。正霜堤衰柳，烟汀堕蕙，梦落苍茫。到此登临送远，揽景惜离觞。满眼沧波泪，流尽三湘。同是江湖蓬转，奈庾愁染鬓，空点吴霜。羡秋篷归钓，犹及著芙裳。想芳洲、蘋花自采，但寄情、鸥鹭莫相忘。空凝伫，楚天孤雁，寂历南翔。"}