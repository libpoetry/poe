{"id":"977369","title":"滕丞洎冲天观先以诗来次韵谢之","dynasty":"宋","author":"徐侨","text":"我本山林人，出处无意固。君亦如山泉，随地为流注。方其居山时，文豹隐冥雾。又如出岫云，散漫欻无据。忆昨我与君，相逢同一处。时时湖光亭，襟抱一披露。君横膝上琴，我踵户外屦。梅花落园春，辞君一朝去。诗筒遽寥寥，粤从浙濡渡。雁去燕复来，不得一字附。抚怀兴长嗟，恍然此散聚。何期老鹤臞，短翮忽舒布。九皋耸孤唳，群仙翕清誉。高寒玉峰巅，为尔肯一驻。杭严两西湖，未必置爱恶。瞥从子陵台，来踏苏公路。山友而水宾，风晓而烟暮。行止初何心，同是一真趣。愿于人海中，更觅山中句。"}