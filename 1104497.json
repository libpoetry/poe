{"id":"1104497","title":"沁园春 贺生第二子","dynasty":"宋","author":"无名氏","text":"蛮柳眠风，妃棠醉日，春意方浓。怪凌晨乾鹊，欢声啧啧，充闾瑞霭，佳气葱葱。白鹿效灵，黄龟献梦，还应君生第二龙。兰房里，想犀帷晕翠，锦褓裁红。五峰。秀气攸钟。更头玉硗硗天性聪。自谪仙芳歇，久尘赋颂，江西派冷，谁嗣宗风。骨脉尤香，云仍载诞，衮衮公侯从此封。三朝满，好平分犀玉，满泛金钟。明月呈规，祥烟非雾，载符梦铃。记前时已庆，人间鸑鷟，今番再见，天上麒麟。知是于门，功标紫府，夜半仙官敕五丁。亲送与，向君家作个，难弟难兄。绝奇不数徐卿。看他日名登千佛经。正翁翁矍铄，婆婆老福，薰修觉海，结果初成。自愧空词，不酬杯水，汤饼难充堂上宾。无功也，这犀钱玉果，敢望平分。"}