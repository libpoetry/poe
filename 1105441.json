{"id":"1105441","title":"次韵萧同年古意","dynasty":"宋","author":"方岳","text":"春皋有耕夫，扣角卧林麓。朝饥不能忍，肯受世熏沐。脱身从牛衣，入耳皆狗曲。何如一蓑寒，风雨立于独。人言骨相屯，自信亦良笃。空山多白云，万此宁有足。幽然闺中秀，不如倚市门。彼美林下风，不如刺绣文。冰怀独耿耿，宁入俗眼观。岁月不我留，老苍眉宇间。举世无与娱，逝言从绮园。一歌一叹息，寘此忽复论。猗猗者芳兰，翳翳彼幽麓。不烦汉阴人，抱瓮相灌沐。春风自桃李，急管乱繁曲。纷纷众醉间，美此一醒独。造化本何心，亦因材以笃。所以古之人，身外无不足。客有古琴瑟，得之自龙门。于今几何代，庚庚裂奇纹。携持过齐王，自意当骇观。何如适献笑，弃置笙竽间。时世我不遭，归其老丘园。钟期今安之，谁与俗士论。"}