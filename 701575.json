{"id":"701575","title":"衢村书屋三首为范宪副题","dynasty":"明","author":"黄佐","text":"天衢何坦坦，乃在东瓯阳。和风荡原隰，戴胜鸣高桑。课耕有馀闲，击缶歌慨慷。世途方好径，而我循其常。车马带倾覆，贫贱起膏粱。不见陵陂麦，千载同感伤。天衢何坦坦，乃在东瓯侧。中田敞衡宇，流水亘长陌。逝者每如斯，守真在冲默。好盈非所知，适意即安宅。草木咸怀新，吾亦欣有得。何必淩青冥，羡彼双飞翼。天衢何坦坦，乃在东瓯隅。主人薄言归，豸服纡金朱。杖策玩鱼鸟，下帷理琴书。举俗爱芬华，谁能有此庐。退耕混沮溺，出即卫皇舆。白云蔚高山，浩然怀卷舒。"}