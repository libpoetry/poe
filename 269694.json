{"id":"269694","title":"齐天乐·重九游雨花台","dynasty":"清代","author":"吕惠如","text":"连呼酒上荒台去，诗心欲飞岩岫。一抹斜阳，满城烟霭，万柳垂垂低首。鞠花开否。正剪出金英，雁风吹透。十亩霜腴，看来花不似人瘦。世间多少荣辱，任西风马耳，于我何有。此日秋清，去年人健，难得好怀依旧。一杯在手。看转烛光阴，俊游休负。几个重阳，几回开笑口。"}