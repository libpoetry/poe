{"id":"1056210","title":"中隐庵","dynasty":"宋","author":"赵德孺","text":"在昔避世贤，隐居岂自喜。甘守西山饿，清洗颍阳耳。一旦事高尚，万古激贪鄙。孰谓乐山林，便可轻朝市。窃笑效颦人，不知捧心美。妄将凡庸姿，敢希明哲轨。盗此嘉遁名，纷若干时子。仕途指捷径，矫伪污青史。圣朝扬仄陋，采录无遐迩。不遗下体葑，况乃中乡芑。多士生此时，贫且贱焉耻。梦自傅岩来，猎从渭滨起。隐君闻此风，翻然乌可已。聊为知者道，庶达名庵旨。"}