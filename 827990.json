{"id":"827990","title":"哭刘松庵 其四","dynasty":"清末近现代初","author":"陈曾寿","text":"哀哀五十慕，头白反哺乌。素衣见京华，匍匐已需扶。局佣黾长昼，夜梦还儿初。昔昔起浩叹，泪墨追为图。老屋三两间，花树围扶疏。微闻太息声，入视惊颜癯。温温诫慰罢，命取架间书。屏息待趋承，喔喔啼阶除。入怀白日光，天地忽已孤。又梦陟高峰，环海如蓬壶。飘飘吹袂过，慈杖遥相呼。魂悸俄魄动，恍然堕床铺。性感非一境，见者犹欷歔。地下今相遇，诉泪当何如。"}