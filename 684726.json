{"id":"684726","title":"踏春词偕云客孝先韬仲作","dynasty":"明","author":"王彦泓","text":"女伴相呼早，春寒懒下床。檀郎侍梳洗，阿母简衣裳。爱影频看镜，回身暂进房。偶因裙带换，忘却紫罗囊。何必花堪赏，平芜绿可怜。香轮逢郑旦，金弹逐韩嫣。船近桃根泊，裙来柳下湔。自缘愁绪乱，风景恶相牵。小径横斜去，经过绿水园。园丁劳指点，邻女喜寒暄。薄雪凝阴榭，低枝压短垣。同行莫攀折，赢得糁衣繁。何处堪携手，南塘碧树边。有心同皎日，无胆似非烟。暗影乌龙觉，乖音鸩鸟传。匆匆拣不尽，当面付红笺。孀艳松根哭，重泉听得无。野风吹缟袂，坟草溅啼珠。出郭初迷路，回房定向隅。伤心蝼蚁穴，命薄不前驱。画壁前朝寺，阴森夹径松。偶来双骑白，时度一衫红。脱钏供香像，悬翻绣毒龙。那堪歌舞席，近在讲堂东。风日薰南浦，魂消瑟瑟波。被留青翰宿，香待博山过。幽意春前积，佳游水上多。从来悲喜并，牛女在明河。鸂鶒斜飞处，云阴日半塘。渔郎歌倚棹，蚕妾笑提筐。鬓湿簪花露，裙沾斗草香。同行暂犹好，归路莫嫌长。卸却吴绫重，宽衫奈瘦何。偶随啼鸟听，竟踏落花过。玛瑙春云寺，胭脂夕照坡。画船何处去，烟外响吴歌。锁钥岩城早，难拚是夕晖。水心初潋潋，楼角更依依。蹋鞠争先入，胡琴落后归。不妨南市过，月下独来稀。"}