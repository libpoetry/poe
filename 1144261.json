{"id":"1144261","title":"侍辂院叔过山庐意行甚适夜过半乃知醉卧山中而亲友或去或留因借渊明时运暮春篇一笑","dynasty":"宋末元初","author":"牟巘","text":"宿戒亲友，蓐食诘朝。携幼偕往，历览江郊。鸣吭在谷，时云在霄。灼灼桃华，青青麦苗。且行且扶，且憩且濯。桥有危蹑，湖有遐瞩。古人惜春，常苦不足。又一月多，何如其乐。狷者隐沦，狂者咏沂。千载彭泽，异致同归。匪怨匪荒，天趣发挥。大阮静渊，心慕以追。暑嬉我林，夕偃我庐。或醉或逃，听客所如。林堕片月，室耿残壶。一笑成诗，良非起予。摩肩趋利，市门之朝。夷然抱关，市也亦郊。一念静躁，悬隔壤霄。旱火禾焚，实焮我苗。饮冰内热，其何能濯。大播眯昧，近或弗瞩。我有至境，反观内足。寂寞宽閒，自得其乐。茫茫禹迹，海岱淮沂。游子倦矣，故乡如归。牛羊在野，举肱一挥。既入其苙，夫又何追。八荒我闼，天地我庐。六凿何有，一席晏如。西风篱落，剥枣断壶。静以观复，闭户者予。"}