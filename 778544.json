{"id":"778544","title":"贺新郎二首 其一","dynasty":"清","author":"宋琬","text":"双桨将鸣也。投半刺、汝南叔度，丰姿閒雅。倒屣延君居上座，谈笑风生朱夏。长太息、娉婷未嫁！袖出明珠三百斛，是元和、而上开元下。堪把臂，远公社。相思久矣相逢乍，立斯须、回帆羯鼓，为君重打。同学少年多不贱，强半五陵裘马。谁通道黄钟喑哑？载酒陈琳荒冢畔，是当年、曾遇知音者。千载后，尔其亚。"}