{"id":"1231631","title":"春草堂诗集诗句 其四","dynasty":"元","author":"陆仁","text":"春日迟迟，乃寝乃兴。焉得谖草，殖殖其庭。子兮子兮，靡依匪母。子有酒食，尝其旨否。左右秩秩，其俎孔硕。南有嘉鱼，或燔或炙。令妻寿母，陈馈八簋。洽比其邻，式燕且喜。岂弟君子，有孝有德。敬慎威仪，其仪不忒。天锡纯嘏，如冈如阜。如松柏之茂，俾尔炽而昌。保艾尔后，俾尔耆而艾，以介眉寿。"}