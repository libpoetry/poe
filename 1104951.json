{"id":"1104951","title":"过洞庭二首","dynasty":"宋","author":"孔武仲","text":"朝来四境宿云披，渐放扁舟入渺瀰。漠漠衣襟凌水雾，悠悠帘幕挂天丝。波平自喜看书稳，风软翻愁出险迟。今夜君山兴不浅，登临应及月明时。杳杳湖天极目中，波光日暮两陶镕。舟离庙步湾环水，帆指东山缥缈峰。昔日南征期饮马，今朝北去想骑龙。归来若得醉乡隐，愿化春醪万顷醲。"}