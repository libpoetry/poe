{"id":"432698","title":"浣溪纱 有忆","dynasty":"近现代","author":"林庚白","text":"曾见抛书午睡时。横斜枕簟腿凝脂。小楼风细又星期。隐约乳头纱乱颤，惺忪眼角发微披。至今犹惹梦魂痴。乍觉中间湿一些。撩人情绪裤痕斜。昵谈曾记傍窗纱。悄问怎生浑不语，莫教相识定无邪。几回镜槛脸堆霞。草长莺飞旧梦痕。官斋悄悄又黄昏。那时悔不更温存。衣薄风帘刚出浴，灯红两枕记推门。思量曾几暗销魂。中酒心情醒未曾。羝羊进退两无能。柔情如网一层层。记换鞋儿长短称，更看指血浅浓凝。荷荫澹月水边灯。鬓角眉心几点愁。乱蝉阴里绿如油。湖滨曾共系兰舟。雪夜记同摩托卡，晚春看打乒乓球。不堪往事数从头。"}