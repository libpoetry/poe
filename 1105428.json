{"id":"1105428","title":"南窗偶书","dynasty":"宋","author":"方岳","text":"吾徒例迂疏，与世自少可。不工口嗫嚅，正坐胸磊砢。折腰迂人情，高论常轗轲。归哉夜窗雨，喜不失故我。琴尊日多暇，未觉此计左。秋风挟佳月，流光侑孤坐。持觞酹伯伦，彼豪真蜾蠃。西风忽凄厉，皎月流素光。客从何方来，兰佩芙蓉裳。挥琴发哀弹，夜寂山苍苍。可人者曲生，挽我无何乡。醉中眇万物，拄颊歌沧浪。毛颖轻俗子，孔方疏吾曹。未须奴事钱，正可仆命骚。持此将安之，聊足以自豪。向来与诸儒，尚论夔与皋。此言终当酬，时命不我遭。欲语恐惊纷，卑之无甚高。"}