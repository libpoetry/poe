{"id":"814547","title":"赠季弟鼎臣","dynasty":"清","author":"罗有高","text":"浮生剧风波，中年忧乐半。纯素污所缘，高明鬼斯覸。三人成市虎，冒昧离祸患。立志苟不欺，可使金石贯。荆山剖奇珍，精神朗层汉。莲出火宅中，香光近逾烂。孟子道性善，大禹陈洪范。彝伦矩自天，怪变谁能乱。但期保耿耿，白发娱岁宴。访梅楼上月，往时共深夜。吾季年少小，语芒已激射。悬镫听鸡鸣，留恋难就舍。乖离虽日深，此意尚如乍。万事东流水，一一成悲吒。俯仰抱幽独，茹荼若啖蔗。昔年病燕云，讝语杂嗟讶。兄弟终在口，邻死心不化。载诵小宛诗，泪比源泉泻。"}