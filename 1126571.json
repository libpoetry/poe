{"id":"1126571","title":"次韩无咎途中寄陆务观","dynasty":"宋","author":"章甫","text":"风高微退鹢，云好合从龙。萧艾长贪雨，松筠却耐冬。禁途今不远，归兴未应浓。莫羡朱双毂，相期禄万钟。戎马驰驱日，江湖邂逅间。笑谈无逆旅，翰墨落名山。画省春风入，渔舟夜月还。唱酬能见记，书札忍令悭。寒梅欺雪白，腊酒爱鹅黄。花下觥筹乱，灯前锦绣香。醉吟挥字大，愁别听更长。近报蛾眉好，何时奉一觞。昼永浑无事，昏归只掩门。甘贫同陋巷，多病似文园。对月人千里，论文酒一尊。远怀霄汉路，愁绝虎狼村。园笋看成竹，庭榴已著花。老来犹是客，归去亦无家。万事大槐国，一身焦谷芽。心閒聊默坐，红日下天涯。"}