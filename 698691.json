{"id":"698691","title":"如梦令 惜花春起早","dynasty":"明","author":"夏言","text":"门外东风何早。一夜海棠开了。料峭五更寒，人倚阑干清晓。雅噪。鸦噪。忙问落花多少。庭院月明清影。露下瑶阶风冷。斗转与参横，人在梧桐金井。夜静。夜静。坐对不知更永。宝镜碧空才展。玉指银盘新盥。孤影落清波，欲把广寒抟转。休叹。休叹。人与嫦娥不远。花覆秋千影里。翠袖雕阑斜倚。纤手探花枝，弄落一天红雨。香气。香气。熏透遍身罗绮。"}