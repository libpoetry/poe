{"id":"1111869","title":"寿李雁湖","dynasty":"宋","author":"吴泳","text":"当年指李记生辰，柱史疑为法报身。鱼鸟泳飞南阁晓，风花经纬石林春。手翻万轴谈无底，胸著千年汲愈新。试看乔松霜雪后，凛然一节照时人。自卷朝衣濯雁湖，勋名籍籍在黄枢。时闻走卒称司马，犹有群儿问大苏。赴陇尺书驰鹤板，起家万石绾麟符。宵衣炯炯思黄发，正藉元勋出手扶。汹汹风涛卒未清，便提小队按行营。一言刑省朝歌盗，单骑恩怀渤海兵。丰德自应通绿籍，长年何必饭黄精。劝公剩压兰英酒，为作涪川小太平。身驾青牛老子车，行云来去自纾徐。精神健好充黄野，骨法清真贯玉庐。六十二年康节咏，五千馀卷玉川书。石林莫作盘居计，黄纸看看又诏除。"}