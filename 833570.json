{"id":"833570","title":"绛都春 余曩以此调赋重台榴花，刊稿时乙去，今补写之","dynasty":"清末民国初","author":"樊增祥","text":"猩屏画了。掩绯帔两重，薰风开早。比似洛花，叠叠楼台，仙云绕。一层更上香光饱。引彩蝶、房房都到。绛桃百叶，芳兰并蒂，未如卿好。娇巧。石家姊妹，向燕市另起，金台小稿。六幅锦裙，百琲明珠，盈怀抱。窗扉十扇开朱鸟。替七尺、珊瑚写照。凭将绛蜡融珠，凤衔到晓。"}