{"id":"833622","title":"八六子 其一 病起视小园花药，漫成此解","dynasty":"清末民国初","author":"樊增祥","text":"绕芳丛。好春蓝尾，依然昨夜东风。甚过卯不教温酒，经旬忘了梳头，雨中病中。韶华百五犹浓。药带密围金缕，榴巾暗蹙香红。问几许、春愁便如春水，绿窗纱换，素筝尘掩，可禁小满余寒似剪，初三斜月如弓。粉墙东。流莺比人更慵。"}