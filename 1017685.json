{"id":"1017685","title":"贺顽极和尚住越州光孝","dynasty":"宋","author":"释绍昙","text":"越王城北唐朝寺，千间老屋摧风雨。塔影凌空落鉴湖，劫初铃子丁东语。久无本色住山人，愁杀檀门许元度。剥否穷时复泰来，选差铁面顽翁住。倒携无柄苕帚桩，积世狐踪尽扫去。就翻鳗井逗曹源，浩浩汤汤流溢江湖无著处。岂不胜越人歌来何暮，平生无襦今五裤。"}