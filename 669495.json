{"id":"669495","title":"题画梅花","dynasty":"明","author":"于若瀛","text":"钱君手出画梅卷，零风点雪寒芳敛。老干横生色如铁，空山月抹孤根远。古今谁得傅梅神，开卷琼英寒逼人。漫誇范致能为谱，长老华光差得真。一幅一枝不为少，逐毫乱落夺天巧。影灭香消破碧虚，含飙出雾何缥缈。逋翁湖山诗思清，扬州东阁最含情。瘦花数点应难谢，不受江南笛里声。"}