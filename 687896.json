{"id":"687896","title":"东林七问 问天","dynasty":"明","author":"成鹫","text":"碌碌今如此，冥冥非所知。胜人宁有定，于我或无私。劫火焚刍狗，青云变素丝。杞忧诚罔极，深信转成疑。屏迹茅檐下，追随日以疏。偶然到城市，未免识侬渠。造物静相对，此身常有馀。何时谢形役，不敢惜离居。古道接桑麻，仙源入望赊。避秦人去后，无复种桃花。岐路伤萍梗，逢溪问钓槎。隔江何处所，或恐是吾家。老去懒耕田，秋来愿有年。每从桥下卜，频解杖头钱。南地三冬雪，西畴万井烟。农谈昨如此，曾否不虚传。高枕得无事，出门胥有营。红尘骑马客，白发听鸡声。茅屋閒将老，蒲团坐到明。相看同此意，谁浊更谁清。相知无厚薄，相见有疏亲。偶尔逢新识，悠然思古人。阅穷千载事，赢得半生贫。何似秦灰后，金张早致身。往往难平事，烦君几濯磨。风尘频抖擞，岁月易蹉跎。钟虡消兵器，铅刀当太阿。不知三寸管，谁较杀人多。"}