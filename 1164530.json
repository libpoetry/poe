{"id":"1164530","title":"早发大庾岭","dynasty":"唐","author":"宋之问","text":"晨跻大庾险，驿鞍驰复息。雾露昼未开，浩途不可测。嵥起华夷界，信为造化力。歇鞍问徒旅，乡关在西北。出门怨别家，登岭恨辞国。自惟勖忠孝，斯罪懵所得。皇明颇照洗，延议日纷惑。兄弟远沦居，妻子成异域。羽翮伤已毁，童幼怜未识。踌蹰恋北顾，亭午晞霁色。春煖阴梅花，瘴回阳鸟翼。含沙缘涧聚，吻草依林植。适蛮悲疾首，怀巩泪沾臆。感谢鹓鹭朝，勤修魑魅职。生还倘非远，誓拟酬恩德。"}