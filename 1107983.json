{"id":"1107983","title":"酬杨簿正父子和诗","dynasty":"宋","author":"艾性夫","text":"落落冥鸿惜羽毛，黄尘不把涴青袍。关西夫子经犹在，水北山人价自高。吾道不昌该气数，密林虽寂少风涛。半园花木能招隐，早晚相从问种桃。谁把蛩吟过草堂，烨然引玉照奚囊。喜看彪固能联笔，愧杀曹刘有短墙。千古风骚几绝响，一壶冰雪忽增光。客来谩寄山中稿，莫笑梅花只淡妆。"}