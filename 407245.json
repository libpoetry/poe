{"id":"407245","title":"乱后归成都作  六月初二日","dynasty":"近现代","author":"庞俊","text":"忆昨危城中，林鸟惊不宿。喧喧呼寇至，战火骇满目。有命一鸿毛，弹落如撒菽。谁能救燎原，悲哉石与玉。脱身走北郊，兵气缠溪木。黄埃三十里，喘汗携骨肉。却对城外人，饭罢方饮犊。逢迎说乱离，亦复眉为踧。出险渐以遥，安行无迫促。翻思城中忧，逝将混樵牧。展转寻远亲，自附乌在屋。入门已汗颜，欲语且愧缩。孰知贤主人，延客欢意足。簟枕奉轻软，蔬笋尝甘馥。初得归残魂，乃伤盗劫夺。荒鸱共无眠，月黑啼深竹。郁郁向一旬，宁恨日月速。俄传城中信，兵退止杀戮。即兹谢主人，感激中愈恧。逢途泥泞翻，未厌污裳服。经过瓦砾场，十年宁可复。归来启柴扉，太息神所福。稍出问亲故，室内惊剥啄。相视馀仓皇，泪尽不得哭。"}