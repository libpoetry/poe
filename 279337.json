{"id":"279337","title":"碧芙蓉·莲花山在定都城西二十五里，为州境主山","dynasty":"现代","author":"周岸登","text":"仙灵隐现。记行轩初税，好山经眼。岫螺梳雾，洲鱼浮浪，梅江横练。明星玉女，似按舞霓裳遍。驻云軿、手把芙蓉，白玉京、遥觐天半。倒挂银河手挽。建霞标，当露冕。甘醴珠霏桧百丈，清渠长虹初偃。熛怒惊岩，电山带绕，圣灯零乱。绿玉杖拄洗头盆，世尘疵疠同浣。"}