{"id":"99428","title":"和邵同年戏赠贾收秀才","dynasty":"宋代","author":"苏轼","text":"倾盖相欢一笑中，従来未省马牛风。卜邻尚可容三径，投社终当作两翁。古意已将兰缉佩，招词闲咏桂生丛。此身自断天休问，白发年来渐不公。朝见新荑出旧槎，骚人孤愤苦思家。五噫处士太穷约，三赋先生多诞夸。帐外鹤鸣奁有镜，筒中钱尽案无鲑。玉川何日朝金阙，白昼关门守夜叉。生涯到处似樯乌，科第无心摘颔须。黄帽刺船忘岁月，白衣担酒慰鳏孤。狙公欺病来分栗，水伯知馋为出鲈。莫向洞庭歌楚曲，烟波渺渺正愁予。"}