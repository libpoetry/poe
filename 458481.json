{"id":"458481","title":"零八年十月末，予过巩县，思一谒杜陵生窑及其旧墓，而病酒伤风，终不克就。聊赋此解，以谢杜公","dynasty":"当代","author":"卢青山","text":"酒病中人如蛊毒，我过公墓难一哭。譬公望岳卒不临，想像阴阳割壑谷。公如岱岳峨苍苍，海雨天风不可触。影扫中原荡地平，河洛渎塞嵩华仆。是时南国亦有人，天马啸纵霞云倏。东入蓬莱西昆仑，偶逢莫逆交双目。二公化去江山空，虫沙虻蠛争簌簌。讥公之谊相下高，使人大笑眉侧蹙。千年小子予何为，款段蹩躠长腰曲。安能起二公以一樽酒，三人对影兮天地绿。"}