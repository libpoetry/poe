{"id":"1010660","title":"昨日出城南行","dynasty":"宋","author":"释文珦","text":"昨日出城南，战阵如云屯。兵刃欲相接，杀气方腾掀。黄尘塞天地，日月为之昏。壮士仗忠义，不忘丧其元。奋然为前驱，誓报明主恩。卒伍皆贾勇，翕合无异言。唯欲纾祸难，岂辞属櫜鞬。元戎既启行，旌旆交缤翻。谓当奏凯还，受爵效屏藩。众寡力不侔，傍复乏外援。战久俄败衄，靡闻钲鼓喧。军中纪律严，致死无敢奔。全师同陷没，千万无一存。肢体膏草莽，血流成川源。国虽加恤典，莫能返其魂。白骨蔽四野，鬼哭多烦冤。怀哉唐虞君，大德罔亏骞。垂衣成至治，万国皆晏然。齐威虽霸主，亦赖仲父贤。九合不以兵，仲尼所称传。兵乃不祥器，圣贤尝戒旃。人苟服其仁，斯亦何用焉。"}