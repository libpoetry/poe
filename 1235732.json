{"id":"1235732","title":"浔阳舟中三首","dynasty":"元","author":"吴当","text":"百年头上著乌纱，一日江边踏钓槎。病似相如空有赋，贫于杜甫更无家。渔歌楚楚蒹葭月，樵笛村村踯躅花。事业已随兵燹尽，青门惟守邵平瓜。天地无情泪眼枯，故园松菊久荒芜。秋风屋破从谁葺？春酒家贫祗自沽。万里关山劳梦寐，孤舟烟雨落江湖。渥洼龙种空相忆，云汉迢迢不易呼。伏枕移床向小舟，江头渔父问何由？风波接棹鱼龙冷，烟草迷津雁鹜秋。往事几年怀内顾，狂澜百折任东流。草玄不守扬雄宅，垂白空添宋玉愁。"}