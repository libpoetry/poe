{"id":"1118853","title":"同家弟用前韵谢判府惠酒","dynasty":"宋","author":"陈与义","text":"衔杯乐圣便称贤，无酒犹堪卧瓮间。使者在门催仆仆，曲车入梦正班班。不烦白水真人力，来自青城道士山。千载王弘同并美，未应杞菊赋寒悭。日饮知非贫士宜，要逃语阱税心鞿。所须唯酒非虚语，以醉为乡可径归。鹦鹉鸬鹚俱得道，螟蛉蜾蠃共忘机。狂言戏作麻姑送，无奈阍人与我违。"}