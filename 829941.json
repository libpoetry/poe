{"id":"829941","title":"泽人马医师四旬荣寿暨乔迁志盛四首","dynasty":"清末近现代初","author":"薛昂若","text":"五常追溯旧家声，祖泽相传医更精。年值四旬迁甲第，聊吟巴曲贺先生。出谷乔居善择邻，新生活动有缘因。医人医国称贤士，寿世寿民亦寿身。功同相业实堪钦，寿福无涯本善心。泽被民生开广厦，每闻蔀屋感恩深。医星光映寿星明，妙手回春播盛名。天锡遐龄刚日午，觞开新宅酒频倾。"}