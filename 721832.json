{"id":"721832","title":"贫居作","dynasty":"明末清初","author":"屈大均","text":"萧散过青岁，狂歌未免愁。徒然书甲子，讵足当春秋。鲙鲤亲多喜，烹葵客亦留。厨床长食宿，懒更出门游。无以为忠养，艰难是此时。白头惟饮水，黄口但餔麋。菊岂忘忧物，梅非媚世姿。固穷终已矣，吾道正如斯。乞食宁无路，言辞拙奈何。事亲方日短，为道已年多。竹影宜明月，松身厌女萝。鹿巾时自著，巢父一相过。岁晏无幽赏，黄华亦已残。餐霞难得道，啜水且承欢。未卒先公恨，那求白首安。墓林霜露满，悽怆不因寒。盘中甘滑少，市上往来频。蒲笨欢同妇，鸡豚幸及亲。黄蒸蛮芋熟，白汎女华新。未是吾高逸，先公此旧贫。未有驰驱路，端居且旧林。坐间惟有胆，行处已无心。酒渍桃花饮，歌传白石琴。消摩能愈疾，不遣二毛侵。久已安农圃，能将五谷分。雕胡谢家饭，大布孟卿裙。月冷光难见，松高响易闻。萧然人事外，不义一浮云。俯仰真无计，伤哉日以贫。黄头三岁子，白发八旬人。莱氏斑斓少，焦公捃拾频。孤云那有托，众鸟自相亲。荷锄难力作，藜菽饱无时。大穗何曾取，新蔬且复持。凉蝉风露饮，野鹤水云姿。愿似商颜叟，疗饥有紫芝。事母忧无日，殷勤糜粥间。东西为客倦，日夕弄雏閒。敝絮惭王霸，芳华悦令娴。醇醪新酿就，白发有温颜。家敝渊明苦，愁如止酒何。无嫌游白社，只爱咏荆轲。栗里田园少，篮舆子侄多。黄花吾与汝，长此媚岩阿。三径归来日，黄花正吐妍。羲皇入高卧，王母与长年。纸笔儿初好，耕桑妇亦贤。武陵鸡犬异，风景即斜川。半亩聊为圃，清斋菜甲香。上肥多广芋，山辣有蛮姜。竹子冬逾出，桐孙日已长。家贫稀肉味，不为学空王。林园春色满，妇子喜归来。大小花含笑，雌雄竹有胎。寒随残雪尽，暖得早鸾催。笭箵多渔具，河冰昨夜开。经时山叶积，苔藓上幽轩。豆蔻红多子，芭蕉小有孙。沉酣深酒性，慷慨断琴言。盈手惟芝髓，遥遥寄绮园。五十嗟迟暮，桑榆尚可攀。素华初吐鬓，红蕊渐收颜。恋恋闺庭内，依依怀袖间。加年心未已，学易掩松关。"}