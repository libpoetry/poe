{"id":"735610","title":"孟冬五日偕宫声舟次颂嘉暨家胜力兄集石林寓斋小饮限鞠字韵","dynasty":"清","author":"徐釚","text":"微霜薄庭除，晴雾笼朝旭。寒鸦过苑墙，朝罢相休沐。閤户秘珠宫，怪鸱嚇鹙鵚。残碑卧墙阴，落叶疑邃谷。索米恒苦饥，谁人解幽独。好友急相招，得饮快所欲。亟命巾车来，入门把丛菊。棐几竹榻边，茶铛湘帘曲。图史架上陈，差强牛背读。赋字怕生疏，诗句嫌惯熟。雅志薄《风》《骚》，高怀洗龌龊。同时三四人，相对无拘束。嘉殽荐五簋，家酿倾十斛。据案夺枭卢，葛巾不用漉。钱子发雄谈，慷慨惭离筑。曹公气疏阔，为我豁烦促。横槊仍赋诗，哀音比戛玉。狂态逊汪伦，蝥弧共争逐。论文口诙嘲，白眼笑家督。主人乔石林，颓然惟扪腹。新月挂银钩，垂帘烧短烛。街鼓正紞紞，犹觅觥船覆。潦倒步前楹，归路嗤僮仆。万事等浮云，世情嗟转毂。不饮竟何为，双鬓岂终绿。"}