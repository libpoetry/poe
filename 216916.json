{"id":"216916","title":"射虎行赠张生","dynasty":"宋代","author":"艾性夫","text":"深村落日啼寒乌，中有十数黄於菟。饱吞猘狗未足醉，时失行客惊相呼。苍髯老翁百夫勇，蹶张强弩金仆姑。潜机夜半发乘矢，黄髯白额歼其渠。寝皮食肉争赏快，入穴取子无留余。呜呼山中猛虎今已无，人间苛虎谁驱除。老翁负弩先辟易，此虎咆哮角而翼。"}