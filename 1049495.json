{"id":"1049495","title":"和徐之才巡按见寄","dynasty":"宋","author":"冯山","text":"扪参趋远道，首蜀下青泥。江绕萦纡带，山盘屈曲梯。何时岩腹断，自古客心低。峡尽逢宁武，天宽类宝鸡。东穷巴岭北，南转梓潼西。地共猿猱食，居同鸟雀栖。风霜传一檄，玉帛走千蹊。力责多佣父，穷输或嫁妻。上忧分使节，佥议辍朝圭。素志施膏泽，虚怀去町畦。垂鞭防马惫，含哺止儿啼。夜寝无宁席，朝餐或茹梨。驱驰宣诏令，歌舞慰童齯。按部经双剑，迎壶满见溪。政清冰出凌，民附水淫堤。指穴收毚兔，搜群去狠羝。吏悛藏乳虎，人乐戏春麛。驿转悠千里，秋霖动一犁。忧劳如有病，暴露欲生黧。委箧书争报，封囊药自题。茶尘思鸟觜，羹野忆驼蹄。过雁晴逾叫，残蝉晓更嘶。万愁休入耳，数酌且温脐。圣治几仁寿，宸衷念庶黎。呻吟裁药石，亢旱得云霓。驹有苗场食，鸾无枳棘栖。明公深履历，清望绝乖睽。盘错居常试，安恬久自迷。汉貂方促召，贾论息言提。宝阁邻天仗，星闱侍女奚。功名当少俟，岁月尚能稽。末路忻依托，先期虑解携。荣封虽绝迹，归意共含悽。自笑身谋拙，曾将物理齐。倒行嗟黾勉，仰望局攀跻。易足篱边鴳，难驯水上鹥。稻粱谁计鹤，车马未安鼷。诗战逢诸帅，文声鼓万鼙。白徒虽自奋，黄馘岂容批。怒臂犹轻展，惊魂已暗挤。续貂无取者，附骥亦荣兮。巧拙其如性，天机不可倪。"}