{"id":"1244107","title":"和丁与善","dynasty":"元末明初","author":"郭钰","text":"冻鹘不得栖上林，锻羽卑飞空苦心。是处扫愁一斗酒，长年知己孤桐琴，缘谁推抱遂至今。萍水相逢共为客，灯火长淹风雨夕。怅望乡关归计迟，聿陪杖屦欢情浃。嗟我囊空无一钱，头颅赢得千丝雪。野性专于鱼鸟亲，始知嵇康交欲绝。偶题诗句落人间，肮脏伊优两无遇。旧游旧钓总依然，不恨归云无托处。杯行到君君莫止，酒醒明朝各分袂。霜飞茆屋砚敲冰，月上空山剑如水。写诗持报肠九回，明年当复为君来。相思但见梅花月，如对玉人衔酒杯。"}