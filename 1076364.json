{"id":"1076364","title":"题赵倅家獐猿图","dynasty":"宋","author":"周紫芝","text":"易生画手妙，幻出猿与獐。双猿挂树枝，二獐回目光。乌衣白面两臂长，雌雄相逐争跳梁。秋山果熟腹自饱，云蹬路绝人谁伤。下临长啸颇自得，那愁解舞绯衣郎。二獐惊怪久眦睨，深羡两猿高据烟林藏。猿狙喜怒不足说，獐鹿町畦宁无场。枝高地卑能有几，蚿蛇自可俱相忘。富贵贫贱各有适，也恐万事谁能量。"}