{"id":"180521","title":"赴陈留·草草一梦阑","dynasty":"宋代","author":"陈与义","text":"草草一梦阑，行止本难期。岁晚陈留路，老马三振鬐。自看鞭袖影，旷野日落迟。柳林行不尽，想来见春时。点点羊散村，阵阵鸿投陂。城中那有此，触处皆新诗。举手谢路人，醉语勿瑕疵。我行有官事，去作三年痴。遥闻避谷仙，阅世河水湄。时从玩木影，政尔不忧饥。"}