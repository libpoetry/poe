{"id":"254452","title":"独坐·造化感我真","dynasty":"现代","author":"胡云飞","text":"造化感我真，遗我以孤寂。万籁俱歇后，悄然来胸臆。如雪花飐水，如轻尘触石。宛然百骸脱，忽复当时忆。闲过长安道，扶碑寻残碧。扬沙及垂云，茫茫动八极。风从天上来，使我无处匿。悲欣遽未名，中肠结不息。斯感如重生，此际犹夙昔。起视月泠泠，亘古照空壁。"}