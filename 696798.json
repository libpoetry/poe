{"id":"696798","title":"元夕午门观灯应制","dynasty":"明","author":"金幼孜","text":"云拥蓬莱五色浓，银灯煜煜照芙蓉。笙歌一曲来天上，万岁声中拜六龙。鳌山结綵翠重重，万壑千岩锦绣中。报道群仙来献寿，骖鸾驾鹤下瑶空。午夜天香散紫台，东风玉树万花开。千官齐拜瞻龙衮，丹陛前头进寿杯。御前百戏许都陈，灯市繁华五夜春。綵队行行分次第，一回歌舞一回新。天际三山海上移，午门雪霁彩云垂。侍臣朝罢亲承旨，今夜元宵许进诗。月满天门集佩珂，华筵此夜受恩多。教坊乐谱皆新调，绝胜梨园第一歌。蜡炬高烧映紫宸，踏歌初进鼓声频。年年正月元宵节，愿作蓬莱献寿人。上元十日尽休衙，弦管东风帝子家。阙下放灯如白日，人来人往自谖哗。海宇丰年协瑞徵，农歌社舞贺升平。自惭忝预传柑宴，未有㳙埃答圣明。天阶雪后净氛埃，月上龙楼宝仗开。尽道圣恩深似海，观灯都向午门来。戏乐呈来六队中，御前特敕赐黄封。侍臣既醉犹能赋，步出端门月正中。阊阖重重夜不扃，琼楼十二敞银屏。东风一曲升平乐，此夜都人尽许听。"}