{"id":"697700","title":"题画四首","dynasty":"明","author":"胡俨","text":"青山千迭复万迭，碧树前村连后村。酿得松花酒初熟，故人相与款柴门。碧沙流水漾清溪，溪口时闻谷鸟啼。两岸好山明镜里，扁舟如在越东西。远山凝翠横溪上，流水浮花出石根。时有渔舟来复去，等闲莫认作桃源。故园西畔是西山，万壑千岩翠黛环。今日看图隔烟水，西风吹梦绕松关。"}