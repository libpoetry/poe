{"id":"1125155","title":"次韵任伯途中见寄","dynasty":"宋","author":"晁说之","text":"命驾关东千里馀，拂衣前去未勤渠。自怜病客料秦虎，共学骚人忆郢闾。赋就句奇轻恶道，诗成意远欲閒居。此生辛苦君能识，不向他人道看书。白头青简负三馀，得丧穷通不问渠。但恐风霜侵尔稼，敢期盗贼避吾闾。秋蝉冬蝶空离恨，渭水秦山政索居。何日离合南北史，倩君成就一家书。"}