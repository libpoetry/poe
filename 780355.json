{"id":"780355","title":"丁香结 双柏堂偶述，用周美成韵","dynasty":"清","author":"周之琦","text":"屋角烟疏，井阑人寂，纤影月娥低陨。叹流光轻迅。玩素景、路指苔阶蓊润。倦怀曾见否，新寒试、袖薄更忍。天涯凝想，粉泪定逐炉香飘尽。秋引。正暗叶吟商，梦觉南云雁阵。钿尺闲抛，纹衾静倚，一灯初晕。凭寄归羽停息，送喜笺盈寸。联萸屏清咏，犹及霜红未损。"}