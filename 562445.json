{"id":"562445","title":"读东坡诗","dynasty":"明","author":"丘浚","text":"东坡居士真天人，文章豪迈如有神。光燄岂但长万丈，笔端真可干千钧。万斛源泉随地滚，玉盘明珠无定准。虢国夫人控五骢，淡扫蛾眉却胭粉。风霆熻歘一时来，须臾雨霁烟云开。虹收电戢星斗烂，一天明月光昭回。此翁落落不可得，谪仙少陵乃其匹。小儿淮海秦少游，大儿豫章黄鲁直。前生自是永禅师，后学宜称韩退之。玉堂金莲不足贵，罗浮琼海真瑰奇。谁云赋诗不中和，馀子碌碌真么䯢。眉山至今草木枯，五百年来生一个。海南遗迹有双泉，我家依约双泉边。双泉湮没不可见，山城落日生云烟。"}