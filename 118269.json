{"id":"118269","title":"雨病·晴送麦入仓","dynasty":"宋代","author":"苏辙","text":"晴送麦入仓，雨催谷含穗。共怪天公仁，曲尽老农意。谁为三日霖，下漉一丈地。百谷争奔流，通川不可厉。夜闻屋山落，昼说城闉闭。老羸知奈何，脾病尤所畏。中宵得暴下，亭午卧忘起。良医过我言，勿药行自喜。损食存谷神，收心辟邪气。兀然槁木居，油尔元和至。天唯不穷人，人则昧其理。学道三十年，愧尔良医赐。"}