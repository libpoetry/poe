{"id":"537113","title":"钱叔宝过余作浅色溪山深秀图长卷一时诸君皆有题咏居两月叔宝复作水墨一卷见遗且云平生能事尽此矣展览不胜穷儿之喜手笔此歌以谢","dynasty":"明","author":"王世贞","text":"钱翁五月踞余席，丈八桑皮写秋色。顿使窗头开翠微，复令箧里流缥碧。归家逸兴殊未已，更泼苔文几番纸。摆脱骊黄见神骏，洗尽铅华出西子。野夫那得不破颜，此身如坐清泠间。未损嘉宾一日橐，买尽沃洲千万山。吴中好事家相属，得陇何人堪望蜀。断无双月映连城，或可昆冈矜片玉。君不见先朝沈启南，胜国黄公望。丹青一派流至今，前辈风神说犹王。钱翁钱翁好自爱，野夫欲作祗园障。"}