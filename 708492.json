{"id":"708492","title":"贺新郎  其十二 九月龙爪槐登高有感圣秋邮沂诸故人同集者为檗子方虎介玉雪客时金粟将南归矣","dynasty":"明末清初","author":"龚鼎孳","text":"古陌纤尘卷。恰重阳、好秋节气，恶缘耝遣。十载双盘龙树老，井甃残云流泫。空阔地、素沙铺茧。满眼江山风叶下，顿伤离、感旧心难浅。觞咏兴，强支展。昔游踪迹依稀显。叹星霜、销磨未尽，石坪金扁。后夜犊车曾轣辘，响乱寺门荒犬。俯仰恨、余生宁免。手把茱萸乡思急，管明年、高会何人典。天似练，一鸿剪。"}