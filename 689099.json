{"id":"689099","title":"访胡星卿","dynasty":"明","author":"何绛","text":"城南有高士，种竹万馀竿。中有小茅屋，才能一丈宽。竹叶荫阶绿，竹声当夏寒。白发被两鬓，童颜良可观。出入万竹间，敏捷如转丸。斲竹换新谷，卖竹去输官。了无衣食苦，谁云心不安。茅屋虽不广，乃有琴与书。相别十馀载，今来正夏初。令言畅我怀，竹风吹我裾。酌我以旨酒，荐以盘中鱼。君歌我载和，我歌愧不如。但求声相应，岂必锱与铢。"}