{"id":"586805","title":"移柏行","dynasty":"明","author":"钟芳","text":"岑甥惠我双盆柏，睡起凭轩爱如玉。海涯何处得此种，椰根榔叶总粗俗。乘春吐茁才尺馀，已觉苍然类耆宿。顾兹盆盎无多地，植此大材受局促。风霜历年几何许，枝条不展根拳曲。岁当丁酉斗指辰，丘园久涸逢甘霖。呼僮剖盆留宿土，移向庭阶青可人。宛如开笼放雏鸟，舒翰振迅腾霜爪。又如困鳞脱网罟，洋洋鼓鬣游湖沼。乾坤造物此足窥，遇与不遇惟其时。得时拱把遂畅达，失时合抱成枯萎。我今作歌与僮约，灌培爱护休摧椓。天如假我十数年，见汝昂霄耸丘壑。"}