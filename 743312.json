{"id":"743312","title":"夜宴曲","dynasty":"清","author":"沈在廷","text":"朱门甲第连云开，主人豪侈何雄哉。金钗十二拥燕赵，珠履三千夸邹枚。日长不足继以夜，肴由鼎进酒倾罍。华镫四照张火伞，管弦迭奏鸣春雷。方其得意逞雄肆，黄金挥洒飞尘埃。一食直兼十户富，一衣直费十锦材。酒阑人散客归去，更严霜重月堕雾。乞儿觅食那可得，路侧城隅空叹息。"}