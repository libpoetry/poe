{"id":"836648","title":"大坪顶","dynasty":"清末民国初","author":"陈肇兴","text":"朝经水沙连，暮宿大坪顶。石级高百盘，槎枒争一梃。直上如云梯，连步防躐等。中绝旁忽通，俨若汲引绠。前登膝齐腰，后顾形随影。绝顶忽开张，桑麻近千顷。耕凿数百家，茅舍亦修整。有如桃花源，鸡犬得仙境；又若榴花洞，烟霞饶佳景。大石立其前，势如猛虎猛。修篁四森布，巨可任舴艋。峨峨高半天，岭上叠诸岭。居人扳木末，云际摘山茗。复闻大顶峰，中有蛟龙井。其上多白云，其下产莼莛。路绝不可攀，怅望徒引领。何当结茅屋，长此事幽屏。闭户有名山，愿言养心静。"}