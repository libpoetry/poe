{"id":"565827","title":"读史记咏屈平一首","dynasty":"明","author":"黄省曾","text":"上官夺宪令，怀王麾左徒。离骚光日月，其词郁芳敷。西秦虎狼国，宁肯捐商于。赤子斩八万，血流丹阳波。大困蓝田战，薄言汉中和。张仪挽郑袖，柰尔蛾眉何。楚秦虽婚姻，屈平雪涕不可行。鸾旂旆旆武关去，至死空含归郢心。令尹迁令人，江南吟江滨。芳草对愁颜，渔父见枯形。溘然甘心葬鱼腹，不以煴蠖摇其贞。因与汨罗水，同垂千载名。废书叹孤洁，诵言忽沾衿。古来鸡雉翔且舞，独彼凤鸟生无晨。苍蝇邑犬何营营，霜秋感激怀沙臣。"}