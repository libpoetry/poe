{"id":"1063889","title":"次韵游南岳","dynasty":"宋","author":"释德洪","text":"退之倔强迁揭阳，道经衡山爱青苍。逸群骏气不可禦，顿尘初控青丝缰。朝云偶开岂有意，妙意放浪高称扬。我生少小善诗律，读之坐令身世忘。朅来结友本上座，南游私喜初心偿。橘洲看雪已清绝，更棹野航浮碧湘。忽惊万峰上云雨，走栋飞檐云雨旁。知谁凭栏俯落日，跳丸一笑千岩光。紫金鸡含一粒粟，磨塼作镜传遗芳。小庵自披慈忍服，十方普熏知见香。巉巉玉骨撼不应，但诵妙偈声琅琅。只今般若台前路，过者拳拳加敬庄。我寻遗迹恍自失，譬如一苇航渺茫。三生为扫坐禅石，往事令人思建康。绍隆佛种有神足，九旬妙义谈汪洋。当年以法施穷乏，无数珠玑曾斗量。而今但有楼观好，再拜顾瞻空涕滂。我公王事获胜践，自谓此乐非寻常。情高赋诗亦感慨，十年出处何明详。竹轩莫凉暑雨过，风檐把玩情激昂。初如冰轮涌东崦，漻漻云幕方高张。俄如奇兵出不意，铁衣雪刃森堂堂。细窥如春在花柳，芳心皱眼开包藏。魂惊豪气立毛发，风樯驾浪奔龙骧。韵如玉色映晴昼，清如碧瓦粲晓霜。适如醉乡识归路，醇如烧春浮玉觞。意公前身是太白，醉貌宜披云锦裳。芳津浣匙饭云子，美液浇齿尝琼浆。吾闻高辞殆天得，宁论结发翰墨场。酸寒鸟迹无足道，坐令藉湜仆且僵。皆言笔端有五色，不然古锦缠肺肠。夜阑掩卷耿不寐，空庭曳履心彷徨。譬如三伏黄尘道，坐令炎燄欣清凉。又如病鹤长侧脑，仰看千仞孤鸾翔。嗟余胆大亦欲和，韵险恍疑登太行。何时坐隅乞诗藁，襟量悬知容攫攘。吾恐斯文将断绝，长哦披发下大荒。儿曹乃欲犯矢石，洪钟何异施莛芒。公如珠玉在渊石，荣辉草木皆煌煌。读其诗律似仙曲，不杂人间笙与簧。我非赏音空叹息，拟欲学之嗟未遑。遥怜与僧登绝顶，意适暗惊人世忙。诗成气焰如项籍，叱吒千人谁敢当。自嫌白发世不要，万回歌舞聊佯狂。盘珠岂有影迹露，雾豹不欲文彩彰。那知湘上偶邂后，气岸欣逢许子将。霜鬓须面一破笑，城隅古寺眠閒房。心知贵贱不同调，且复抵掌谈江乡。□□暇日陪杖履，对公岂敢谈文章。兹游正类羊叔子，湛□与山俱不忘。"}