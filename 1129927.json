{"id":"1129927","title":"句","dynasty":"宋","author":"释惠崇","text":"阴井生秋早，明河转曙迟。地形吞蜀尽，江势抱蛮回。岭暮清猿急，江寒白鸟稀。归禽动疏竹，落果响寒塘。野人传相鹤，山叟学弹琴。春浅冰生井，宵分月上轩。掩门青桧老，山寺白髭长。浪经蛟浦阔，山入鬼门寒。遗偈传诸国，留真在一峰。久别年颜改，相逢夜话长。多年不道姓，几日旋移家。鸟归杉随雪，僧去石沉云。露寒金掌重，天近玉绳低。著书惊日短，弹剑惜春深。探骑通番垒，降兵逐汉旗。露下牛羊静，河明桑柘空。林断城隍出，江分岛屿回。锁城山月上，吹角海鸥惊。卷幔来风远，移床得月多。白浪分吴国，青山隔楚天。空潭闻鹿饮，疏树见僧行。剑佩明山雪，旌旗湿海云。旷野行人少，长河去鸟平。月高山舍迥，霜落石门深。霜多秦木迥，云尽汉山孤。夜阑潮动舸，秋迥月临城。叶影风中尽，虫声月下多。行县山迎舸，论兵云绕旗。繁霜衣上积，残月马前低。磬断虫声出，峰迥鹤影沉。移家临丑石，阻地得灵泉。秋近草虫乱，夜遥霜月低。海鸥听舜乐，山鬼醉尧觞。中食下林狖，夜禅移冢狐。扇声犹泛暑，井气忽生秋。残月楚山晓，孤烟江庙春。梵容分古像，唐语入新经。鹤传沧海信，僧和白云诗。寒禽栖古柳，破月入微云。花漏沉山月，云衣起海风。楼中天姥月，座上杜陵人。人归冈舍迥，雁遇诸田遥。山色临巴迥，江流入汉清。湘云随雁断，楚路背人遥。松风吹发乱，岩溜溅棋寒。境闲僧渡水，云尽鹤盘空。古路随岗起，秋帆转浦斜。禽寒时动竹，露重忽翻荷。岚重琴棋湿，风长枕簟寒。离碛雁冲雪，渡河人上冰。夜梵通云窦，秋香满石丛。关河双鬓白，风雪一灯青。杀气生龙剑，威风动虎旗。落潮鸣下岸，飞雪暗中峰。日躔黄道迥，春入紫微深。寒灯催腊尽，晓角唤春归。雁行沈古戍，雕影转寒沙。景霁云回合，秋生树动摇。乱水僧频过，荒林鹤不还。露馆涛惊枕，空庭月伴琴。马渡冰河阔，雕盘喷日高。惊蝉移古柳，斗雀堕寒庭。松风传夕磬，溪雾拥春灯。霓旌摇曙景，凤吹绕春云。坐石云生袖，添泉月入瓶。万国无刑治，三边不战平。暝鹤栖金刹，秋僧过石桥。云残僧扫石，风动鹤归松。风暖鸟巢木，日高人灌园。竹风惊宿鹤，潭月戏春鹥。圭窦先知晓，盆池别见天。月露疏寒析，云涛闪画旗。鹤惊金刹露，龙蛰玉瓶泉。喧风生木末，迟景入泉心。河来天上阔，云度月边轻。海人来相鹤，山狖下听琴。画鹢浮秋浪，金铙响夕云。丹枫映郭迥，绿屿背江深。危溜含清瑟，飞花点玉觞。朱旗凌雪卷，画角入云吹。围棋分雪石，汲井动金沙。井含春气碧，楼转夕阴清。鸟暝风沉角，天清月上旗。斜吹鸣金锡，归云拥石床。古戍生烟直，平沙落日迟。拂石云离帚，尝茶月入铛。远屿迎樯出，寒林带岸回。来时云拥衲，别夜月随筇。路横岗烧断，风转浦帆斜。剑静龙归匣，旗闲虎绕竿。品画逢名岳，横琴忆古贤。云阴移汉塞，石色入秦天。地遥群马小，天阔一雕平。江花凌霰发，山溜入池深。长风跃马路，小雪射雕天。古木风烟尽，寒潭星斗深。渡河风动旆，巡部雨沾车。对酒淮潮起，题诗楚月新。门掩前朝树，心垂别郡峰。人游曲江少，草入未央深。潏潏药泉来石窦，霏霏茶霭出林梢。花月病怀看酒谱，云萝幽信著茶经。"}