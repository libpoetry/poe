{"id":"581676","title":"巫山高吊友人丧妾","dynasty":"明","author":"苏葵","text":"巫山高高几千尺，峰峦十二森相逼。襄王昨夜梦中人，楚宫回顾无颜色。可怜刻漏未移时，雨散云收杳无迹。鹤唳猿啼不可闻，月冷风清夜岑寂。只今空对巫山青，翠黛云鬟如有情。春风二月山花发，花不能言梦不成。侍臣宋玉归何处，千愁万恨无人赋。旧事悠悠付水流，却与巫山共今古。巫山兮，何时平。不如蓬莱隔弱水，望之不见愁不生。巨鳌不死愚公老，谁踢阳台使翻倒。"}