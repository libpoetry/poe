{"id":"675818","title":"美女篇","dynasty":"明","author":"徐威","text":"我家江之右，桀构龙洲南。裁衣并织素，自年十二三。箜篌不足理，诗书乃所湛。时有夸毗女，投帨来相参。越白面黯黯，楚娃耳耽耽。缩尔谢娥遁，腼然西施惭。我有玉跳脱，结腕固相堪。我有金爵钗，头上云鬖鬖。庸人多外悦，君子或内探。不幸入无盐，媒氏丛戏谈。抚膺空长息，乾坤失泓㴠。"}