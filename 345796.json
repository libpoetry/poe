{"id":"345796","title":"沁园春·偶兴和阮亭","dynasty":"清代","author":"彭孙遹","text":"归去来兮，或采金芝，或酌清流。待乘凤天边，长风作御，钓鳌海上，明月为钩。冠盖焦螟，河山野马，蚁垤纵横十二州。尽游戏，是击毬建节，游絖封侯。谁能龌龊相酬。任沉者、还沉浮者浮。笑空洞容卿，是中无物，温柔老我，此外何求。一纸弹文，三章约法，不禁同盟鹭与鸥。相亲近，且春花秋月，夏葛冬裘。"}