{"id":"962500","title":"寄襄阳杨侍郎三丈","dynasty":"宋","author":"度正","text":"茫茫天地间，万象森纷罗。乃眷蜀三川，神气尤雄豪。一川发于岷，一川分于洮。一川启母来，其名为江沱。洮江得三陈，经纶参夔皋。协心裨兴运，庙社遗勋劳。岷江得两苏，议论丘与轲。只今元祐碑，辉华万丈高。沱江当其中，瀰漫而委佗。中兴得五杨，其三真英髦。绵州号魁磊，射策登巍科。嘉谟荐入告，旋进旋蹉跎。南部最逸才，气欲星斗摩。遗墨数千言，往往皆离骚。惜哉天下士，中道迷山阿。三丈宽宇量，中立而不它。事业照锦屏，文章烂岷峨。缩手不近前，三年淹礼曹。翻然念乡舍，屡乞分旌旄。天子勉从之，出镇姑养痾。荆南古都会，十万雄干戈。闭阁阅诗书，人物如春和。襄阳控敌冲，铁骑连两河。抚之以仁义，敌人不敢过。如闻九天上，屡欲书归禾。生人政云霓，如何久婆娑。一嘿了万事，明哲中自韬。造次颠沛间，超然完所操。缙绅岂不愿，广厦陪赓歌。吹嘘元气回，汇征如拔茅。正生沱江滨，饮啄同一波。辛勤事学问，如琢磨切磋。大不遗泰山，小不遗秋毫。古今靡不该，上下靡不包。动静极根源，万物无所逃。中心如金石，困折亦已多。常忧辱此江，而为江神呵。行李弥域中，皇皇莫一遭。扁舟复东来，欲见空神交。引领写胸臆，清风送洪涛。"}