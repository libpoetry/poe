{"id":"826676","title":"贺新郎·和张沚莼上和天平春眺","dynasty":"清末近现代初","author":"章钰","text":"林壑西南好。怪流莺、隔花劝说，认春须早。双桨剪波轻比燕，掠破吴天缥缈。浑不怕、山灵腾笑。一朵白云攀未尽，听长松、并作天风啸。腰脚健，几年少。江湖浪迹谁分晓。趁今朝、咨烟犯雨，商量画稿。清绝禅房功德水，拚学酒徒软抱。最恨是、匆匆归棹。百六韶光容易逝，指苍厓、此是寻诗料。枫叶醉，待重到。"}