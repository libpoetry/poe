{"id":"134467","title":"和君倚藤床十二韵","dynasty":"宋代","author":"司马光","text":"嗟予仕京府，谋禄非谋身。岂徒劳百骸，消铄侵天真。所畏旷官诛，敢辞从事勤。朝讯狱中囚，暮省案前文。虽有八尺床，初无偃息痕。比归暂解带，日没轩窗昏。援枕未及就，扑面愁飞蚊。示能习律令，何暇规皇坟。夫君天才秀，明颖排纠纷。右曹况清简，剸裂奚足云。示遇且坚卧，逢时将致君。行当起经济，膏沐醒吾人。"}