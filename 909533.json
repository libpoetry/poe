{"id":"909533","title":"水龙吟 其三 己亥寿史督相","dynasty":"宋","author":"李曾伯","text":"明堂一柱擎天，眼看黄阁空诸老。平生方寸、班班四字，诚心公道。玉帐云旗，金城露布，尚勤征讨。向淮头蜀口，一时做就，安石传、孔明表。谈笑妖氛如扫。看整齐、乾坤都了。衮衣赤舄，归来廊庙，雍容师保。三相一门，双亲千岁，人间蓬岛。举黄封，细唱调羹，官梅上、正春早。"}