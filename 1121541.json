{"id":"1121541","title":"入书室东垣有神光自几案出","dynasty":"宋","author":"罗公升","text":"若以俗眼观，荣枯几翻手。若以法眼观，穷达竟何有。吾身以觉赘，身外安足守。若□谢□□，为我作不朽。江海东南泻，日月西北倾。天地岂不仁，作此大不平。遂使宇宙内，千载拿甲兵。人间勿设险，设险招战争。征鸿且勿飞，我凭问长安。长安在何许，征鸿亦良难。世狭日月短，气缩天地悭。春色岂不深，风雨犹晚寒。"}