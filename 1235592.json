{"id":"1235592","title":"杂赋五首","dynasty":"元","author":"成廷圭","text":"民间升斗籴仓陈，五十青钱一束薪。黑潦满街风雨恶，日中犹有未炊人。农父驱牛晓入城，可怜牛卖尽遭烹。明年湖上休兵后，一寸荒田不得耕。破钱羞涩客囊倾，菜把青青价稍平。却喜来朝知肉味，敢云何处有鱼羹。高阳社里醉复醒，于今老友俱凋零。街头酒薄不堪饮，四百青钱沽一瓶。十月一日河上行，军中少年知姓名。谁家一儿驾艇子，肯载老夫同入城。"}