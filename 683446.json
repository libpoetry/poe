{"id":"683446","title":"提兵安东海上大阅二首","dynasty":"明","author":"王世贞","text":"亲提千骑向东方，剑客材官尽束装。桃叶初衔珠勒马，梨花半吐绿沈枪。拍天涛拥军声合，驾海云扶阵色扬。莫笑书生无燕颔，斗来金印出明光。虚闻淮海斗长鲸，十二关河迥不惊。鸣柝夜传千灶火，建牙朝列五家兵。城边星斗峥嵘出，马首风云指顾生。不似南征诸将帅，羽书时共橐纵横。"}