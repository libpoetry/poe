{"id":"703946","title":"狱中集古十六首　东岩同扉 其三","dynasty":"明","author":"韩邦奇","text":"赤县昔同游，忽在天一方。危时暂相见，鬓发各已苍。阴风千里来，岁暮有严霜。人间夜寥閒，落月满屋梁。出处同世网，涕泪溅我裳。平生方寸心，嫉恶怀刚肠。痛愤寄所宣，激烈思时康。皇皇太宗业，道德仰今王。丈夫誓许国，志士怀感伤。吾道正羁束，真宰意茫茫。楼角凌风迥，夜深露气清。今夕复何夕，寂寞壮心惊。故国十年别，转衰病相婴。妻子隔绝久，万里正含情。惆怅年半百，何得尚浮名。鸱鸮志意满，豺虎正纵横。麟凤在赤霄，赤骥顿长缨。志士泪如水，忠臣气不平。挺身艰难际，万古一死生。感恩义不小，永怀丹凤城。朔云横高天，远海动风色。萧飒望中来，摧残梧桐叶。感叹发秋兴，苍然五情热。长安如梦中，云山万里隔。前期浩漫漫，落日归心绝。生事如转蓬，一官已发白。昨日东楼醉，绿杨正可折。今兹大火落，已属流芳歇。壮心惜暮年，岁光屡奔迫。天地一浮云，生死殊飘忽。李斯上蔡门，穷途方恸哭。张翰江东去，清风洒兰雪。世路今太行，非时将安适。结心寄青松，千春卧蓬阙。且复命酒樽，浩歌待明月。空名适自误，寡识冒天刑。应念投沙客，多愧鲁连生。感此三叹息，泪满逐臣缨。白日在青天，为君前致辞。我本草间人，幸遭圣明时。投躯寄天下，远为千载期。一度浙江北，茫然使心悲。世路成奔峭，万姓危朝霜。修蛇横洞庭，独坐伤激扬。六驳食猛虎，剪棘树兰芳。献书入金阙，著论谈兴亡。浮云蔽紫闼，虹霓掩天光。黄金消众口，青蝇遂成冤。其事竟不就，小节岂足言。松柏本孤直，虬龙盘古根。瑶草寒不死，犹怀明主恩。"}