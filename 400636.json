{"id":"400636","title":"瑶花慢  镇日昏昏思睡，偶披静志居词，和其午梦一阕。","dynasty":"民国末当代初","author":"饶宗颐","text":"攒天远树，黏地残英，是酿阴情绪。连娟缺月时伴我、寂寞晨昏庭户。藤床小阁，漫报道、先生呓语。倩轻风、稍逗微凉，素闷偏劳丝雨。联绵海上诸峰，几泛宅浮家，酒醒何处。华胥梦美，可尝是、坡老前身同住。蔷薇花下，但听得、啼莺唤苦。又萋萋、芳草迷人，楼上望春归去。"}