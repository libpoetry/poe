{"id":"815061","title":"辛丑1841再过除夜","dynasty":"清","author":"施钰","text":"一年将尽夜如何，又向声声爆竹过。惟有离愁消不得，今年更比去年多。乍睹回缄意已知，未开先稔促归期。生身合受风霜命，家信奚须说久羁。案列黄橙佛手柑，花开绿萼水仙含。村斋度岁无长物，书味也从澹处参。子丑交时岁即除，添筹惜已近衰馀。春风肯与西归便，十一更舟过故居。挂壁灯残照影迷，替人垂泪烛心低。挥毫未埽胸中块，客感分明判晓鸡。"}