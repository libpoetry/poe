{"id":"1142199","title":"题高尚书夜山图","dynasty":"宋末元初","author":"汤炳龙","text":"人知丽日江山奇，月中更奇人不知。古今画手不能画，高侯能画兼能诗。风流文采乃如此，笔意所到神莫窥。琉璃宇宙入万象，清寒周匝天四垂。群鸦已息漙露下，一雁不度行云迟。龙飞凤舞又千里，一起一伏相追随。潮来不见江吸海，但见夜壑寂寂舟无遗。废宫隐约认孤塔，长竿高下标丛祠。俯观下界万屋如鳞次，其间醉梦觉者谁。金城树老岁月往，昆明劫尽天地移。匆匆吴越已陈迹，丹青先写兴亡悲。虞山禹穴会稽路，苍苍凉凉隔烟雾。平生惯向图中游，老我卧游无胜具。昏花疑是雪欲晴，剡溪直在无山处。何人说与李将军，太清岂必微云□。毫端巽巽肯一扫，清光应更馀几分。天然人境两相值，楼头白也思不群。胸中云梦可八九，呼吸沆瀣归雄文。虎头著我坐岩壑，书窗半席一诣君。舟中不须觅谢尚，诗成三诵君尝闻。"}