{"id":"686630","title":"清明日刘黎二子携酒过访","dynasty":"明","author":"边贡","text":"美人常苦费招寻，咫尺门庭万里心。手简忽随双鲤至，肩舆先造百花深。霞通苑榭明春柳，雨过桥山出暮岑。对酒似闻清庙瑟，一歌三叹有遗音。官舍劳君载酒寻，病多无柰踏芳心。孤亭岁久青松老，曲径春残碧草深。友义昔曾称管鲍，诗名今岂下高岑。黄鹂紫燕如知喜，并舞双飞接好音。"}