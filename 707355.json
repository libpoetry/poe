{"id":"707355","title":"南浦 惊秋","dynasty":"明末清初","author":"王夫之","text":"片云堆雪，却无端、飞影欲掠斜阳。回首西风起处，几叶上轻黄。莫问藕花凋未，看蜻蜓、点点度银塘。有前时双鬓，而今似否，青镜自商量。极目神州杳杳，只归禽、无数点微茫。销尽残虹，半折短剑蚀清光。便遣吾庐三径，在他时、枫叶不禁霜。祝掠云双燕，好将归梦绕空梁。"}