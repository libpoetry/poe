{"id":"916377","title":"郡斋西亭即事十韵招丽水殿丞武功从事","dynasty":"宋","author":"杨亿","text":"郡斋退食复何为，纵目西亭景物奇。叠嶂雨馀泉眼出，澄潭风静钓丝垂。城临古戍寒芜阔，路转荒村野彴危。几处唱歌闻白纻，谁家酤酒见青旗。蝶随游妓穿花径，犬吠行人隔槿篱。桃李成蹊春尽后，鱼盐为市日中时。桑麻万顷晴氛散，丝竹千门夕照移。吟际岭云飞冉冉，望中垄麦秀离离。烟迷乔木莺迁早，水满芳塘鹭下迟。鹤盖翩然肯相顾，主人终宴岂知疲。"}