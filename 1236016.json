{"id":"1236016","title":"答杨廉夫二首","dynasty":"元","author":"张雨","text":"弄水摘花春可怜，风雨倦寻茅步船。我家南坞有灵石，龙井西头无杜鹃。野雀乱雏畏人过，弱柳委地趁蚕眼。子云胡为甘寂寞，后世何人知太玄。黄篾楼中惟饮酒，楼下长沟凫雁多。湾头桥断浮青草，湖面风来生白波。馋奴竟煮脱绷笋，老鱼戏唼如钱荷。诏书宽大到海角，河北饥氓争倒戈。"}