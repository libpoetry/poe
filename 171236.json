{"id":"171236","title":"亲旧问盗作诗四十韵以答之说要备野史之录","dynasty":"宋代","author":"五迈","text":"我来自京师，已丑之十月。道之建剑间，行行遇兵卒。问之何为行，对言声哽咽。初只因临汀，监商时出没。县官事张皇，星夜闻帅钺。帅出乃捕兵，此曹辄猖獗。加之江西寇，恃嶮护巢穴。向来误降临，贻祝今尤烈。合党肆纷披，交锋争桀黠。聚落西百村，室庐遭毁爇。转徒临照阳，孤城危一发。帅方实归装，视此苦不切。惟漕暨庾台，协心图扑灭。移文责十连，义激词语辣。就檄刘权军，专城植铩盾。又有一老尉，贾勇抗鸱鹘。赖此所居民，犹苟旦暮活。我闻此卒言，忧愤中肠热。及归抵吾庐，保伍亦团结。或恐汀邵寇，余烬尚分裂。或疑鼠狗徒，乘间敢窃发。吾乡号乐国，目不见雨铁。一闻钲鼓声，缩头畏如鳖。新岁或讹言，城居竟搬挈。丁男肩欲頳，稚女足不袜。相顾莫为谋，去守将安决。汝知诲盗谁，吾能为汝说。年来民贼多，田里困根括。单丁火亦追，光户租尽刷。猛虎政太苛，攘鸡手已滑。剥床忍及肤，椎肌惨见血。吏肥富薰天，民贫怨刻骨。及此皆幸灾，狺险何聒聒。古来盗贼兴，官吏去饕餮。大者籍其家，小亦寘重罚。人心知是非，端可以理折。民贼尽芟夷，虽赏之不窃。"}