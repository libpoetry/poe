{"id":"695248","title":"拟移居二首","dynasty":"明","author":"林光","text":"西风吹梦别庭帏，握手凭谁话细微。己悟山林终小隐，只从鱼鸟看真机。栽花莳药时将晚，饭稻羹鱼愿未违。何处洞天真可卜，即携妻子傍仙扉。苍苍何处绿成闱，许我移居入翠微。白月清风贫士宅，行云流水哲人机。付身大冶从陶铸，置足迷途易拂违。安得此生闲到老，南川扉近白沙扉。"}