{"id":"108939","title":"喜雨望巴罗二山","dynasty":"宋代","author":"罗点","text":"叔元不冠椎两髽，萦青绾绿如堆鸦。{上髟下监}鬖远望毛发古，日日惟闻餐暮霞。吾家公远更清绝，带眼不穿衣不结。好风吹袂任飘摇，夜夜惟闻弄明月。餐霞弄月固不恶，不道农田布龟灼。令君盛服道民苦，偃然袒裼犹不怍。敬持此意款浮丘，浮丘乃与令同忧。急呼风马驾云车，二仙方觉裸裎羞。旋加冠巾更束带，一见浮丘望尘拜。便将凶岁变丰年，谈知之间作滂霈。油云虽出南北峰，开端实自浮丘翁。浮丘诗家老仙伯，故知忧国愿年丰。邦人一饱谁所赐，父应诏子兄诏弟。若还此雨后五日，将见索汝枯鱼肆。"}