{"id":"745015","title":"下寺峡中见山石奇古辄赋","dynasty":"清","author":"吕兆麒","text":"昔年客京华，居宇宅平旷。遥遥见山色，心喜神亦畅。幽讨叹未能，怀抱常怏怏。分符赴西蜀，自喜惬所尚。岭度秦凤高，意已小芒砀。邛崃近见经，岷峨纷在望。剑门天下险，群岫森叠嶂。宦迹留三年，目不迷背向。开轩画新就，日日对屏障。奇姿晴愈出，秀色默相饷。颇谓山止此，杰特无与抗。昨过下寺峡，到眼惊新创。切云郁岧峣，肖物工趺宕。或深如堂庑，或焘如帷帐。或陈如樽俎，或覆如瓶盎。蹲或如虎豹，列或如兵杖。坚或如铸铁，密或如联纩。轮囷谢推挽，瘦削空依傍。怪怪与奇奇，变幻不可状。黄沙接马鹿，双峡浮春涨。气土露崚嶒，传说语疑妄。英灵毓瑰器，富媪发新藏。神斤运刻斲，天巧呈花样。对此玲珑影，惊倒般尔匠。何当采嶙峋，装载盈归舫。位置小园中，聊佐诗人唱。"}