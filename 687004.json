{"id":"687004","title":"云亭萧氏园池杂兴次韵四首","dynasty":"明","author":"刘崧","text":"日日西园载酒来，好花深映洞门开。水涵香雾空青湿，山拥晴云紫翠堆。林径微风看燕度，石桥细雨听莺回。酣歌却望双峰近，落日松声万壑哀。竹底雏莺尽日啼，水风凉动小池西。麝香眠起残花落，蛱蝶飞来碧草齐。二水风鸣湘佩合，三山云压楚鬟低。冰盘宴客晴阴里，次第诗成石上题。小小窗轩溪水头，石门古路转斜丘。野林丹碧风初起，山橘青黄露未收。鸟下平原飞雨夕，猿啼孤嶂断云秋。读书台近招提境，思见当年隐者流。露下庭皋锦树残，霜融溪路白沙乾。浮云万壑天光暝，流水孤村暮色寒。有客求鱼朝拥棹，何人载酒夜停鞍。风流最好梁园赋，拟向山中对雪看。"}