{"id":"721715","title":"知己","dynasty":"明末清初","author":"屈大均","text":"知己多沟壑，吾生日已孤。但令长白首，不敢哭穷途。雪重松频折，霜深草未苏。巢边黄叶尽，寒绝一啼乌。幸得长贫贱，年年此旧林。布衣无不可，蓬户一何深。月好宜长啸，风清更玉琴。茫茫兴废事，天在一人心。天意犹相惜，先朝一布衣。平生虽未负，白首竟何归。故国馀禾黍，空山少蕨薇。劳劳多著述，老去总知非。"}