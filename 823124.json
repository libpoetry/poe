{"id":"823124","title":"夺锦标 高蹻","dynasty":"清末近现代初","author":"赵熙","text":"红画双竿，花妆小队，弄影高于檐角。故故欹危作势，将动还休，欲行先却。乍轻躯半转，似黄叶、梢头吹落。向苔阶堕地无声，妙手空空扶著。千状鱼龙竞作。在古元君，列子一篇留谑。请看金狮摇处，跳出青猿，舞成仙鹤。是山经样子，信长股奇肱如昨。战云边、画鼓春风，一笑今宵行乐。"}