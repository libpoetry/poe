{"id":"720871","title":"如梦令 柳絮","dynasty":"明末清初","author":"尤侗","text":"一捻宫腰削素，独舞朱楼深处。有意送春归，也向天涯飞去。且住，且住，为道章台日暮。半似醉乡情趣，半似睡乡心绪。怯怯病中身，则待放他何处？无据，无据，一任西风吹去。六幅裙儿半挂，八字眉儿半画。笑问若耶人，何事西施未嫁。长夜，长夜，为语新妆休卸。春梦偶然失晓，催起数声娇鸟。软立倚郎肩，宿黛无心重扫。罢了，罢了，粗服乱头都好。晏坐袈裟垂地，玉蕊从空飞坠。摩诘转王维，天女自然游戏。如是，如是，应证雨花三昧。"}