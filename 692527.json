{"id":"692527","title":"胡学士山居六景 芳洲春草","dynasty":"明","author":"杨士奇","text":"窈窕河上洲，芊绵芳草碧。常与幽趣会，消摇散轻策。一往白玉堂，经年无履迹。望望楚江西，烟波渺春色。峨峨墨潭山，纯浸潭水碧。高秋明月悬，照见蜿蜒黑。忆昔乘桂舟，沿洄弄晴夕。同时钓游侣，惆怅千里隔。忆昔沧江上，烟雨时冥冥。遥隐江波白，复含江树青。凫鹥近屡见，渔歌清可听。何必抚图画，然后怡性灵。岧峣天玉峰，高出南斗上。自昔采灵芝，托身此萧爽。扫石青云生，鸣琴答泉响。已趋金门直，犹结丹霞想。石冈俯川澨，嵌岩下成屋。天际薰风来，轻波荡文縠。上有相知人，萧散出尘俗。永念故年时，扁舟往来熟。西望金螺峰，临夕宜返照。川明天光净，潇洒若员峤。振衣援紫萝，凌高发清啸。解组如有期，吾侪亦同调。"}