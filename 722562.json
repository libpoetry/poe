{"id":"722562","title":"陈恭人挽诗","dynasty":"明末清初","author":"屈大均","text":"娥娥文简孙，厥云陈恭人。肃雍秉令德，弱笄四教敦。惟膏不厌鲜，惟兰不厌芬。冰清而玉映，来为君子嫔。君子结大义，患难来方殷。皇舅为邦家，战死未归魂。羽林一孤儿，衰绖往从军。妾身殊不幸，茕独当青春。凤凰卵不完，一朝巢倾覆。君舅已国殇，君姑亦无禄。两雏羽未成，啾啾在沟渎。大雏乃儿夫，弋人慕其肉。妾父为朱家，任侠轻金玉。努力救遗孤，恩义一何笃。君子怀父冤，水深伤独漉。妾亦愿损躯，报雠持剑槊。雄儿命苦屯，郁郁居林谷。君子生多才，夫妇以文娱。五经而六纬，博雅为大儒。白鹄负其雌，五步一踟蹰。终然为王事，琴瑟成离居。初生黄口儿，君在潇湘湄。再生一女子，君在河之涘。荼苦妾自甘，孤茕谁为理。蕙草一朝摧，临危泪如水。丈夫为干将，妇人为莫邪。雌雄中道别，何以报王家。妾身久婴疾，针药难屡加。彩镜失鸾影，朱颜凋蕣华。阴啸召君魂，阳呼召君魄。冉冉去何之，黄泉遂永隔。恸哭摧心肝，独生亦何益。皇天忌燕婉，佳人殊不惜。死为苟奉倩，从子归窀穸。余妻曰华姜，聪明亦如子。寻尔向黄垆，揽袪啼不止。妾父亦将军，与卿皇舅似。腐肉何馨香，忠魂在箕尾。与卿诉天帝，请剑诛封豕。生未复家雠，死当雪国耻。在古有娥亲，在今惟伯姊。"}