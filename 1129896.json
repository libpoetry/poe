{"id":"1129896","title":"题灵光台壁","dynasty":"宋","author":"释清远","text":"吾初欲作真常语，更恐真常暗流注。不如不语人共知，人欲知之反劳虑。崖头浮图示其相，台上野云飞不住。周游独步或可追，锦绣谷中归舍去。百骸溃散此日言，一物长灵异时语。此日长灵犹可知，异时溃散凭谁举。可知所以有生灭，解举方能忘取与。光明寂照遍河沙，慎勿于中论尔汝。"}