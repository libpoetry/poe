{"id":"814626","title":"潮州八景诗 湘桥春涨","dynasty":"清","author":"郑兰枝","text":"湘江春晓水迢迢，十八梭船锁画桥。激石雪飞梁上鹭，惊涛声彻海门潮。鸦洲涨起翻桃浪，鳄渚烟深濯柳条。一带长虹三月好，风光几拟到层霄。高植一株耸翠峦，侍郎手泽倚栏干。根深八月蟠祠古，叶毓双旌度岁寒。棱影参差侵曲水，奇花多少映祠坛。游人若问科名事，为指芳林归姓韩。金山北枕起高峰，万古凝荫一棵松。矗矗凌云悬百尺，青青耐雪渡三冬。风亭积翠飞层堞，虎石吹涛逐晚钟。长峙海邦标劲节，满林秋色入望浓。凤城郊外耸层台，时雨霏霏渡水来。云锁湘桥疑海市，烟迷笔岭忆蓬莱。一天银竹侵朱槛，八面檐花点碧苔。霁后山川多景色，老鸦洲上好徘徊。古塔峥嵘鳄水头，潆洄院落好维舟。帆藏灯影三更月，缆系钟声五夜游。停棹不妨风瑟瑟，开窗正爱浪悠悠。几层磴道遥望处，一幅江城入画秋。轻舟渺渺逐清风，载向西来复向东。人立晴波秋水绿，叶飞远浦晚霞红。一溪爽籁韩潮阔，两岸凉飙鳄渡空。自是祭文神妙处，于今歌咏在江中。芳塘如鉴正清兮，渔筏随风看不迷。几朵芦花浮水净，半竿山日落湖低。鹭飞矶上霜千点，鱼织波心绢一溪。自有钓台堪寄兴，载将秋色过城西。城北烟林阁几层，琉璃座上看燃灯。一痕隐射青天静，半点长随白日凝。影杂晨星悬古刹，光分夜月挂岗陵。梵宫自是长明镜，照彻韩潮万象澄。"}