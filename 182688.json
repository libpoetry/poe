{"id":"182688","title":"题朝阳阁·潇水东来北流去","dynasty":"宋代","author":"胡寅","text":"潇水东来北流去，宛宛山城挟江住。城中万瓦蔽雄观，江外千岩自幽趣。朝阳近止潇之西，系舸扪苔上石蹊。翠壁划开光黤湛，高罗垂覆绿冥迷。排岩闯水飞栏出，挂插洄潭老蛟脊。浑疑海蜃喷珠宫，复讶楼船褰绣帟。鸣鸾佩玉不须论，西雨南云手覆翻。寄语子牟来独夜，试看天阙瑞霞暾。"}