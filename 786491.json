{"id":"786491","title":"避暑感咏","dynasty":"清","author":"洪繻","text":"盛夏汗交流，苦乏盘旋地。有如乱世中，又逢毛鸷吏。炎日当熏蒸，苛政方穷治。酷吏与酷暑，古今同一致。暴敛及横徵，民生无馀利。长此炭火中，万无薰风被。寝处尘埃氛，遍身皆垢腻。洗沐不自由，有若生芒刺。人事与天时，何处堪趋避！恨无摩天翮，凌空生六翅！今日入疏林，飒飒新凉至。时鸟鸣一声，山川滋妩媚。豁然忘三伏，真觉触百忌！但是酷暑驱，末由苛政閟。居士清凉身，尚未释倒置。四体虽暂纾，惨惨在心志！会须求桃源，人寰撒手弃。逍遥出九天，俯视江山异。"}