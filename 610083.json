{"id":"610083","title":"赠雪堂主人","dynasty":"明","author":"韩上桂","text":"雪堂堂高承皓雪，照日轻盈光可辍。初疑昆圃玉为城，却讶蓬宫银作阙。雪堂主人幽思深，对雪空知抱素心。雪庐卧起谁相问，雪瓯茶进独沉吟。有时试向梁园赋，清词恐受惠连妒。不将柳絮比轻狂，祇学阳春高纵步。披氅何妨踏雪行，山阴鼓棹见豪情。度关讵必迷秦岭，人夜宁须袭蔡城。绀雪仙人原和药，点入红垆觉沃若。岂愁白发镜中明，转喜肌肤翻绰约。借此颜堂拟座铭，何似当年纪聚星。经传韦氏犹堪映，取向斋头代照萤。"}