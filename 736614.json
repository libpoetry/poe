{"id":"736614","title":"宁羌将军行赠高枝升","dynasty":"清","author":"卓尔堪","text":"将军淮南人，虎竹分西秦。西秦一路通巴蜀，栈口孤城山四邻。五丁凿开浑沌气，一夫当关万夫畏。岩疆八载靖烽烟，惊防何烦教击刺。春深幕府日投壶，草白城南出轻骑。将军行乐秋打园，超山紫燕疾于飞。弯弓射杀两腾虎，父老辕门拜绣旗。割鲜飨士呼行酒，并州健儿请击缶，歌罢筵前起舞刀，纷纷雪花应两手。停歌止舞月照营。后帏秦女弹银筝，弦繁柱促声凄清。无端弹出关山调，飒飒俱作断肠声。断肠声，客心惊。我有高堂白发生，富贵视如鸿毛轻。将军长揖军吏哭，万里归家驾黄犊。环门柳树未尽秃，宅傍新筑梅花屋。梅花江南开不迟，雪中酿酒双介眉。梅花吹落斑衣上，还忆军中闻笛时。"}