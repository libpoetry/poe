{"id":"700501","title":"湘南二月大雪戏作春雪歌","dynasty":"明","author":"顾璘","text":"桂岭长年冬郁蒸，湘江今岁积春冰。北人饮酒歌黄竹，愁杀桃花与葛藤。二月雪花飞楚关，浑如李白对燕山。祗愁晓日融城湿，讵惜飞花罥鬓斑。山郭桃花且未红，扑檐柳絮太匆匆。山公久醉浑颠倒，不记湘南二月中。四野荒云接地齐，雪花如掌下寒溪。招邀白鹭翩翩舞，孤负黄鹂恰恰啼。绕郭千峰玉作台，连林素缬尽妆梅。同谁跨马腰弓箭，山口盘旋射鹿来。南方食麦胜食土，瓦砾不救饥肠苦。今年春雪如陇西，蒸饵家家作端午。"}