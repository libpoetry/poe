{"id":"439498","title":"山行四绝","dynasty":"金","author":"赵秉文","text":"终日看云不忍还，马蹄荦确两山间。雨声欲到诗人耳，云气先濛一半山。漠漠青田鹭啄苔，背人飞去又飞回。青山影里衔青稻，知是济源枋口来。树根系筏水沦漪，雨里看山也大奇。不见文公陈迹在，摩挲苔壁认题诗。玉柱峰前紫翠堆，道人架竹引泉来。穿云络石无人见，下赴龙门作怒雷。"}