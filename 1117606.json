{"id":"1117606","title":"送文太师再致政归西都二首","dynasty":"宋","author":"陆佃","text":"太师天赋与人殊，除却汾阳尽不如。万乘有时前膝席，百官随处避肩舆。钜公多出陶镕后，重事仍归议论馀。闻说挂冠恩宠厚，恨无官职可教除。乞身章疏竟难移，双镇辞来亦重违。绝域共惊吾父在，别都今喜我公归。渭川士宦相先后，辽海人民半是非。谁念昔曾陪祖帐，同时宾客坐中稀。"}