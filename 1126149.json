{"id":"1126149","title":"淳熙二年春帖子词 寿圣明慈太上皇后閤六首","dynasty":"宋","author":"崔敦诗","text":"玉管和声度，金铺丽景迟。思齐文母圣，春日受春祺。宝殿春朝退，瑶池夜宴深。明朝是人日，时复问晴阴。翠辇西湖路，雕盘北苑花。时平无外事，随意趁年华。扇开雉影红云起，帘卷虾须画烛明。三十六宫齐进酒，盘金小胜缕长生。日溶凤沼摇波暖，云护龙楼倒影长。读罢黄庭无一事，好风吹动百花香。院落韶光归柳色，郊原耕信到菖芽。望春台下□□软，不见游龙有外家。"}