{"id":"471182","title":"还自庐州呈孟祥用卿三首 其三","dynasty":"明","author":"娄坚","text":"一踏江南地，欢如释重负。篮舆入寒山，云物明可睹。苍鳞飘修髯，葱翠引余步。试问雨雪无，此中未寒冱。摄衣上层巅，风恬得春煦。金焦时出没，对时若牙互。空江卷波涛，遥闻势弥怒。其阳列众山，雄秀竞奔注。瞿生抱微疴，荦确行不顾。语我平生游，必跻最高处。不然隔培肸，茫然堕云雾。此语绝可思，颇惬游观趣。及当未衰年，从子穷山路。"}