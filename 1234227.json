{"id":"1234227","title":"赠相士","dynasty":"元","author":"赵孟頫","text":"我昔放浪江湖间，举头开眼看青山。安知世故不相舍，坐受尘土凋朱颜。髭须巳黄行且白，亦知人生不满百。功名富贵非我事，但愿有酒呼好客。钱唐江边逢少年，两眼善相口谈天。封侯食肉骨法异，慎勿置我诸公前。江南春暖水生烟，何日投闲苕水边。买经相牛亦不恶，还与老农治废田。"}