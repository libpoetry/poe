{"id":"1119541","title":"定海甲寅口号七首","dynasty":"宋","author":"陈造","text":"长官清苦旧传闻，检放禾苗近四分。毕竟不缘胥吏手，旱头科敛枉纷纭。田租有约不相违，比著丰年数已亏。一饱分明郎首赐，几曾刺口问抽卑。已抄口数报隅官，岁后朝餔定不难。且愿眼前彊健在，趁坊讨海过冬寒。水泛沟塍意欲餍，凌晨还复雨廉纤。早秧未颔犹须插，晚谷无多不更㘱。父子分头上海船，今年海熟胜常年。官中可但追呼少，不质田输折米钱。邻家两两捉春归，笑语相过复叹咨。共说飓头前夜作，几人莆网挂流尸。连宵飞雨喜滂流，已入梅天过麦秋。二十年前如此晚，金城地抱却全收。"}