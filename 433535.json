{"id":"433535","title":"读近代江右人诗，得绝句十六首（录十五） 高陶堂心夔","dynasty":"近现代","author":"黄福基","text":"立破町畦是我言，面尘臆血武山篇。奫冥俶诡非人世，绝叹伧儿笑玉川。挂冠神武此心寒，七别仓皇泪不乾。尚有廋词存古直，曹溪应作浣溪看。蚓语虫号谢不能，哀蝉孤据一枝鸣。闲将云雨苍梧恨，曳出冲和淡雅声。好古肝肠可作棱，秋空霜月已淩淩。更收莽宕湖山气，始信黄金铸宛陵。尘劳解脱负朝喧，说佛谈诗众妙门。松雨一龛新句法，籁空渊静欲无言。开山妙手春秋笔，刻镂空灵乃尔工。光怪有时驱万态，莫言嫡乳嬗涪翁。白发垂垂垫角巾，哀吟饭颗郁孤臣。草衣木食深山气，几向春巢拜道人。亭亭一曲数峰青，响彻高寒不可听。禅味自深诗自淡，扫除群障见空灵。苦吟不厌百攒眉，哀乐千端付予诗。清壮直能穷峻峭，非关夜雨与秋鼙。陈君峭峭霜中竹，只影槐堂送日斜。几许哀吟诉肝肺，果然才艺损年华。蠡湖坐落风骚手，瘦语淩虚破水云。脱略时流逃宋派，冷丝枯木老昭文。凋落风骚念老成，空言心画与心声。深藏尺幅槃槃气，曲苍微吟古性情。不作芙蓉八月花，刺天孤树长槎枒。潮阳气势梅陈语，骨重神寒有几家。百过椠铅成秘笈，尚亲骚雅作诗人。衢州旧句搜灵巧，海水浇胸气又新。怜渠荦确秃千毫，百斛明珠气动摇。似酌灵泉浇舌本，瓣香知为道人烧。"}