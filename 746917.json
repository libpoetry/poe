{"id":"746917","title":"题傅青主为阎古古画松","dynasty":"清","author":"孙云锦","text":"呜呼凤陵，四十万树悲一炬，冬青枝冷啼秋雨。一木难支大厦倾，三蘖空伤奈何计。列朝培植三百年，故力百木余苍烟。伊谁放笔为直干，托根无地其天全。半死半生僵复起，真气郁勃犹满纸。天荒地老不受大夫封，祇疑清风谡谡清入耳，空同泗水想高轨。"}