{"id":"873605","title":"入白水访刘致中昆仲","dynasty":"宋","author":"刘子翚","text":"夜雨歇清晓，山椒云气昏。驾言聊出游，窈窕穷川原。侧帽避横筱，扬袪障晴暾。春泉散石壁，细草罗丘园。陟峻已逾岭，窥深更缘源。乔松傍涧折，垂柯激潺湲。过籁寒惨惨，惊林白翻翻。造幽景寥阒，胜绝难具论。仆夫知余乐，踟蹰为停轩。惜无徙倚地，时来此开樽。暮投鹅峰宿，青灯耿柴门。相从二三子，交情久弥敦。谈玄测彖象，揽佩纫兰荪。愿言固所怀，丘壑吾道尊。"}