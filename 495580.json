{"id":"495580","title":"风流子 谒告归题舫中","dynasty":"明","author":"陈霆","text":"野渡少人来。斜阳里、闲着济川材。尽满目云山，伴人坐啸，一川风月，留客追陪。还看取，宦情容易淡，诗句浩难裁。红树酣秋，绿蓑霁晚，洞庭霜冷，笠泽云开。徘徊空自信，怕烟波未许，鸥鹭私猜。回首日边京阙，清梦相催。笑此生真负，羊裘高洁，几时得洗，马首尘埃。唯是初心一点，飞想归哉。"}