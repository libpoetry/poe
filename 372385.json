{"id":"372385","title":"扬州慢·虚槛延熏","dynasty":"清代","author":"端木埰","text":"虚槛延熏，曲阑萦翠，往年胜地曾经。俯平台绿绕，正灌木交荣。有无数、家山入画，过江相送，排闼青青。敞珠栊岚烟翠。飞来浑不胜情。故乡离久，怅如今、都冷鸥盟。慨断梗飘零。天涯荏苒。双鬓添星。且喜同来稚子，弦歌处、秀挹阶庭。念何时归去，青山重听书声。"}