{"id":"693707","title":"夏日山居三首","dynasty":"明","author":"陆深","text":"柳烟槐雨带斜阳，极浦遥山入渺茫。溪水通潮鱼作队，梅风催夏稻成行。奇书到手添交直，往事惊心免校量。缥缈有声来别院，小儿新课甫田章。小卜山居背郭开，江流面面绕亭台。树犹若此谁堪待，少不如人老渐来。一曲缓歌闻白苧，满天凉雨过黄梅。野情转觉閒方称，愿与君王乞草莱。绿阴树树水田田，坐爱牛羊散远天。风送潮声来别浦，云收雨脚过平川。几村茅屋青山外，无数渔舟白鸟边。不信桃源是何处，每将文字万人传。"}