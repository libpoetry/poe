{"id":"1106639","title":"和葛德裕寄纸觅兰四绝句","dynasty":"宋","author":"王庭圭","text":"丽句云笺敌夜光，穷儿得宝但能藏。惭无好语酬佳惠，徒咏春洲杜若香。林下无人亦自芳，幽姿闲澹若深藏。与君坐上添幽客，胜爇金炉百和香。君家词翰妙天下，虿尾银钩世所藏。赠我云蓝岂宜辱，强吟春草拾馀香。两朵幽花费咏章，是中佳境若为藏。何时同上瑶台顶，遍玩芝田蕙圃香。"}