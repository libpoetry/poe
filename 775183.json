{"id":"775183","title":"到澎湖境","dynasty":"清","author":"胡健","text":"舟人告我水中沚，青青一点小于米。此是澎湖西屿头，好向望楼遥瞪视。七更洋走十二时，白鸟翻飞冁然喜。渔火星星渐渐明，到境不过三十里。风微卸席下橹摇，齐心协力力足恃。引縆探浅复量深，恐防沙线与礁址。大船进港本来难，恰值今宵好潮水。四角仔，金龟觜，港口如门屹山峙。纷纷吏役欢相迎，红纱夹岸笼灯俟。连日惊心千尺涛，足踏实地乐无比。从容就馆谒诸生，殷勤问俗挈大指。一十三澳民颇惇，浇漓只有妈宫市。"}