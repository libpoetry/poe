{"id":"1143557","title":"春日行","dynasty":"宋末元初","author":"李坦之","text":"东风入树吹流莺，晓窗睡熟花冥冥。美人窗间动晓思，莺声枕上提春情。座中日出花满城，城南春深杨柳青。王孙不归消息断，深闺无人春草生。草生犹有时，王孙何日归。斜阳照流水，万里长相思。东园三月花烂开，西园胡蝶双飞来。明年蝶去春无主，闭门花落愁如雨。"}