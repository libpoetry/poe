{"id":"140901","title":"程尧仲以杨秘监所赠诗见示因走笔次韵约观园","dynasty":"宋代","author":"张镃","text":"我家城中烟云乡，秋风晴日千桂香。交游半是渔樵郎，门前水深能潮江。和诗到此推砚牍，必不能教鬼神哭。何如且向桂花中，快泻鹅黄入杯玉。去年试君当夏初，知君直气非狂夫。平生批龙编虎须千言万言长短书。诚斋许人以文字，须待其人有余味。君今莫问且速来，不醉明朝花满地。"}