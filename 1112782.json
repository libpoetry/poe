{"id":"1112782","title":"福昌秋日效张文昌二首","dynasty":"宋","author":"张耒","text":"秋野无人秋日白，禾黍登场风索索。豆田黄时霜已多，桑虫食叶留空柯。小蝶翩翩晚花紫，野鹑啄粟惊人起。洛阳西原君莫行，秋光处处系人情。黄叶萧萧秋水清，田中日午村鸡鸣。场边九月禾黍熟，空原雉飞饱新谷。枣篱虫鸣村路曲，道边古坟生野菊。人稀田阔草茫茫，洛阳秋声能断肠。"}