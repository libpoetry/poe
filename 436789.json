{"id":"436789","title":"梁园春五首","dynasty":"金末元初","author":"元好问","text":"军从南去三回胜，雪自冬来二尺强。今岁长春多乐事，内家应举万年觞。暖入金沟细浪添，津桥杨柳绿纤纤。卖花声动天街远，几处春风揭绣帘。上苑春浓昼景闲，绿云红雪拥三山。宫墙不隔东风断，偷送天香到世间。楼观沈沈细雨中，出墙花木乱青红。朱门不解藏春色，燕宿莺啼处处通。双凤箫声隔綵霞，宫莺催赏玉溪花。谁怜丽泽门边柳，瘦倚东风望翠华。"}