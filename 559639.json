{"id":"559639","title":"咏石隐园","dynasty":"明","author":"毕自寅","text":"司徒园中何不有，问园何以石隐名。曾佐圣明执大象，故邀玄象作主盟。朴茂古风振颓俗，灵心妙手抉玄精。关西鹰隼门庭列，江左魁元月旦评。馈饷航樯云俱进，捐输心事月同明。豸冠迭握两都宪，凤诰频颁三代荣。茂叔池开香逾远，晋公堂辟韵弥清。神交麋至为明侣，道契行联作弟兄。爱石欲将石俱隐，岂同曲士守硁硁。擎天砥柱暂休沐，终日闭关介石贞。共道东山谢安石，他时廊庙作璜琮。阿谁为君记石隐，琅琅掷地有金声。"}