{"id":"297648","title":"解连环·早春雪意","dynasty":"现代","author":"麦孟华","text":"四垂天窄。恨痴云冻冱，晚烟愁碧。甚一霎、薄日嫣花，便酿就重阴，黯皴铅墨。待忍清寒，为吹起、玉龙哀笛。耐琼妃倦舞，憨恋妒云，斗春无力。沉沉断鸿消息。止昏鸦数羽，争树啼急。忆旧时、挑菜光阴，却误了俊游，采香吟屐。翠殢红悭，暗换却、二分春色。剩疏影、一枝照水，犯寒自坼。"}