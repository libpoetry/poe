{"id":"1113679","title":"陈士淳主簿举似与严庆曾主簿邓伯允仙尉同到阳华佳句且有岩下弄琴舟中吹笛之乐长庚虽不奉胜游辄继高韵","dynasty":"宋","author":"李长庚","text":"说着幽岩意已清，那堪地近一牛鸣。尘萦俗累不容到，若见山灵烦寄声。阳华山水自双清，况弄朱弦金石鸣。我是行人那敢听，恐翻别调作离声。云水光中语更清，从他山寺晚钟鸣。满船载月归来好，一笛穿云裂石声。"}