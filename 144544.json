{"id":"144544","title":"送丘都承·艺祖立鳌极","dynasty":"宋代","author":"洪咨夔","text":"艺祖立鳌极，腹心赵书记。披图指幽燕，翰死谁可继。异时拾空城，中国坐自弊。伊吾纷抵掌，须作根本计。仁皇柔北夷，富公效表饵。终身耻言功，力辞枢密使。况今百年间，未洗新亭泪。平凉急寻盟，正恐废大义。中朝两说分，各植汉赵帜。诏书趣公归，渴欲断群议。矫矫鸾凤姿，鼎鼎廓庙器。持心水镜平，料事蓍蔡智。天道方好还，上策先自治。折衷和战间，守乃万全利。西关碎其有，东垒掇所弃。证状朝暮殊，守亦岂易事。医国得和扁，神圣工巧备。囊中黄昏汤，着手须早试。外御几边将，中权一阃制。当思择时髦，不在变局势。忠贤乃命脉，公道实元气。精神以此强，可却十万骑。淮南畏汲黯，奉天倚陆贽。中兴在公手，一语泽百世。太山重名节，鸿毛等富贵。不惟天下望，是亦文定志。紫枢摩斗极，青藜照中祠，江风驾樯乌，天阔秋雨霁。诸生笑牵衣，狂语出半醉。勿作醉语看，嚼蜡或有味。"}