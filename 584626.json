{"id":"584626","title":"燕歌行","dynasty":"明","author":"黄衷","text":"天作燕都栖太一，霱云尽拥重光日。西山灏气郁嵯峨，辽海洪涛壮呼吸。沃野环畿千里春，弦歌比屋诸生习。红筵杂剧递新声，紫袖佳晨联绮陌。辇贝驼金混九门，通衢十二朱甍密。东南菽帛隘漕渠，绝域梯航走庭实。年少雕鞍蹴鞠场，白头绿醑团栾室。憧憧行旅不赍粮，处处圆扉虚系桎。漠陲明月净穹庐，蚩尤雾淡莺花馝。貔貅百万罢秋防，深闺那解牵衣泣。"}