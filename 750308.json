{"id":"750308","title":"张烈士行","dynasty":"清","author":"孙文川","text":"不破一甲折一矢，数十贼魁同日死。贼自杀贼谁所使，死不忘君一烈士。烈士少孤气峥嵘，弱冠胶庠已有声。往年长沙贼攻急，曾参筹笔撄危城。功成身退名不居，先人金陵有敝庐。冒雪冲风返故里，转身贼来如捣虚。城陷人思脱虎口，烈士摇头独否否。公等行矣了一身，我愚欲展回天手。诡作书吏冀贼容，密封细字达军中。元戎读罢手加额，谓此上策吾当从。长发毵毵小袖衣，出城入城贼不知。军门立谈定大计，约期内应迎王师。大事垂成谋竟泄，可怜壮士空相结。毒刑备受命如丝，且竭吾忠用吾舌。纵不能斫妖鸟头，盍剪羽翼无使留。纵不能制猛虎命，盍断爪牙无使横。瞋目大呼认不讳，同谋尚有老兄弟。指引某某皆其尤，贼怒切齿惊夺气。果然同类自相戕，烈士亦死神扬扬。传闻慷慨捐躯处，云惨风凄小教场。吁嗟乎！金陵节烈俱捐生，烈士铁中之铮铮。一息仅存尚报国，临危不乱尤难能。他日褒忠恤典大书烈士名，江宁府学廪生张继庚。"}