{"id":"1063810","title":"次韵曾嘉言试茶","dynasty":"宋","author":"释德洪","text":"不嫌滞留湘水涯，时作新诗誇露芽。此篇醉墨翻龙蛇，雷锤雨雹飞尘沙。开卷疾读喜欲哗，此郎真是能世家。气如横槊万骑遮，妙如琢玉无疵瑕。缙绅传观众口誇，矧余秃鬓缠袈裟。崔嵬胸次书五车，于人岂止一等加。坐令应手开天葩，不因笔端梦生花。何时词刃诛奸邪，世途嗜好纷万差。风流扫地吁可嗟，十年去国道路赊。两手未忍置所拿，贾生岂欲从螾虾。渊明但爱谈桑麻，湘西有舍如藏蛙。年来颇种东陵爪，爱君才宜践清华。妙年声誉闻童牙，君看爱客自著茶。红妆聚观烂朝霞，撑突万卷遭搜爬。职宜莲烛烧窗纱，不宜槐笏趋早衙。未甘终老勤山畬，尚能见子昂霄耶，想见雾窗烟缕斜。"}