{"id":"1199560","title":"诗二十五首 右英吟","dynasty":"魏晋","author":"云林右英夫人","text":"寓言必可用，不用是无情。焉得驾欻迹，寻此空中灵。微音良有旨，当用慎勿轻。事事应神机，保尔见太平。辔景落沧浪，腾跃青海津。绛烟乱太阳，羽盖倾九天。云舆浮空洞，倏忽风波间。来寻冥中友，相携侍帝晨。王子协明德，齐首招玉贤。下眄八阿宫，上寝希林颠。漱此紫霞腴，方知途涂辛。佳人将安在，勤心乃得亲。绛阙排广霄，披丹登景房。紫旗振云霞，羽晨舞八风。停盖濯景溪，采秀月支峰。咀嚼三台华，吐吸九神芒。椿数无绝纪，协日积童蒙。携袂明真馆，仰期无上皇。北钧唱羽人，玉贤粲贤众。云何波浪宇，得失为我钟。引领嚣庭内，开心拟秽冲。习适荣辱域，罕蹑希林宫。一静安足苦，试去视沧浪。世珍芬复交，道宗玄霄会。振衣寻冥畴，回轩风尘际。良德映灵晖，颖根粲革蔚。密言多偿福，冲净尚真贵。咸恒当象顺，携手同襟带。何为人事间，日焉生患害。腾跃云景辕，浮观霞上空。霄軿纵横舞，紫盖托灵方。朱烟缠旌旄，羽帔扇香风。电号猛兽攫，雷吟奋玄龙。钧籁昆庭响，金筑唱神钟。采芝沧浪阿，掇华八渟峰。朱颜日以新，劫往方婴童。养形静东岑，七神自相通。风尘有忧哀，陨我白发翁。长冥遗遐叹，恨不早逸踪。停驾望舒移，回轮返沧浪。未睹若人游，偶想安得康。良因俟青春，以叙中怀忘。控晨浮紫烟，八景观派流。羽童捧琼浆，王华饯琳腴。相期白水涯，扬我萎蕤珠。沧房焕东霞，紫造浮绛晨。双德秉道宗，作镇真伯藩。八台可盻目，北看乃飞元。清净云中视，眇眇蹑景迁。吐纳洞岭秀，藏晖隐东山。久安人事上，日也无虚间。岂若易翁质，反此孩中颜。晨阙在霞构，玉室起霄清。领略三奇观，浮景翔绝冥。丹华中有真，金映育挺精。八风鼓锦披，碧树曜四灵。华盖阴兰晖，紫辔策绿軿。结信通神交，触类率天诚。何事外象感，须睹瑶玉琼。三景秀郁玄，霄映朗八方。丹云浮高宸，逍遥任灵风。鼓翼乘素飙，竦眄琼台中。绿盖入协晨，青軿掷空同。右揖东林帝，上朝太虚皇。玉宾剖凤脑，嗷酣飞蕊浆。云钧回曲寝，千音何琅琅。锦旌召猛兽，华幡正低昂。香母折腰唱，紫烟排栋梁。总辔高清阙，解驾佳人房。昔运挺未兆，灵化顺气翔。心眇玄涯感，年随积椿崇。形垢甘臭味，动静失沧浪。我友实不尔，荣辱昨已忘。绛景浮玄晨，紫轩乘烟征。仰超绿阙内，俯眄朱火城。东霞启广晖，神光焕七灵。翳映泛三烛，流任自齐冥。风缠空洞宇，香音触节生。手携织女舞，并袊匏瓜庭。左徊青羽旗，华盖随云倾。晏寝九度表，是非不我营。抱真栖大寂，金姿愈日婴。岂似愆秽中，惨惨无聊生。四旌曜明空，朱轩飞灵丘。玉盖荫七景，鼓翼霄上浮。九音朗紫空，玉璈洞太无。宴咏三晨宫，唱啸呼我俦。不觉春已来，岂知二景流。佳人虽兼忘，而未放百忧。长林真可静，岩中多自娱。北登玄真阙，携手结高罗。香烟散八景，玄风鼓绛波。仰超琅园津，俯眄霄陵阿。玉箫云上唱，凤鸣动九遐。乘气浮太空，曷为蹑山河。金节命羽灵，徵兵折万魔。齐挹二晨晖，千春方婴牙。丧真投竞室，不解可奈何。仰眄太霞宫，金阁曜紫清。华房映太素，四轩皆朱琼。掷轮空同津，总辔舞绿軿。玉华飞云盖，西妃运锦旌。翻然尘浊涯，倏欻佳人庭。宿感应期降，所招已在冥。乘风奏霄晨，共酣丹琳罂。公侯徒眇眇，安知真人灵。清晨挹绛霞，总气霄上游。徊軿蹑曲波，遂睹世人忧。辞旨蔚然起，不散三秀嵎。何若巡玄乡，抚璈为尔娱。君心安有际，我愿有中无。辔景登霄晨，游宴沧浪宫。彩云绕丹霞，灵蔼散八空。上真吟琼室，高仙歌琳房。九凤唱朱籁，虚节错羽钟。交栖金庭内，结我冥中朋。俱挹玉醴津，倏忽已婴童。云何当路蹲，愆痾随日崇。晨游太素宫，控軿观玉河。夕宴郁绝宇，朝采圆景华。弹璈北寒台，七灵晖紫霞。济济高仙举，纷纷尘中罗。盘桓嚣蔼内，愆累不当多。驾风骋云軿，晨登太渟丘。绛津连岑振，清波鼓浚流。步空观九纬，八纲皆已游。暂宴三金秀，来观建志俦。勤懈不相掩，是以积百忧。陵波越沧浪，忽然造金山。四顾终日游，罕我云中人。紫阙构虚上，玄馆冲绝飙。琳琅敷灵囿，华生结琼瑶。骋軿沧浪津，八风激云韶。披羽扇北翳，握节鸣金箫。凤籁和千钟，西童歌晨朝。心豁虚无外，神襟何朗寥。回舞太空岭，六气运重幽。我途岂能寻，使尔不终凋。玄波振沧涛，洪津鼓万流。驾景眄六虚，思与佳人游。妙唱不我对，清音与谁投。云中骋琼轮，何为尘中趋。松柏生玄岭，郁为寒林桀。繁葩盛严冰，未肯惧白雪。乱世幽重岫，巡生道常洁。飞此逸辔轮，投彼遐人辙。公侯可去来，何为不能绝。清静愿东山，阴景栖灵穴。愔愔闲庭虚，翳荟青林密。圆曜映南轩，朱风扇幽室。拱袂闲房内，相期启妙术。寥朗远想玄，萧条神心逸。纵心空洞津，竦辔策朱軿。佳人来何迟，道德何时成。有心许斧子，言当采五芝。芝草不必得，汝亦不能来。汝来当可得，芝草与汝食。"}