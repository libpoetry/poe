{"id":"431368","title":"金缕曲 春日襄阳行忆二首","dynasty":"近现代","author":"王陆一","text":"好定从军别。持书生、千言九议，谁家前席。多是过江船仍去，敛剑篷莱楼阙。随朗朗、修名和月。偶近梅花繁相讶，向天明、有汝盈盈笛。成秀句，冰纨裂。人才草莽稍能惜。自当年、平安掌记，帘波难歇。红芍春风吟边路，回首孤寒曾泣。还忍对、梨涡如雪。故国悲欢今安在，送春旗、一派山明灭。归可近，花时节。省识春风路。有来时、东南天好，芳云浓护。不定词心原岑寂，付与弓旌无数。只酒座、如卿可恕。醉落当年旗亭下，对江山、一眼青青去。寻白石，青溪树。芜城久与垂杨住。是何年、月明荠麦，轻盈吹絮。还送隔江人都尽，万里骑尘哀诉。又耿耿、楚声随鼓。莫是大堤歌西上，白铜鞮、黯断中原土。持引满，花明处。"}