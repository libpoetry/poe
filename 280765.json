{"id":"280765","title":"念奴娇·暮春偕蘅圃从白下归，约里门诸子汎舟峡石分赋","dynasty":"清代","author":"李符","text":"晨装未解，唤疏帘轻舫，且留君住。缓点筠篙清镜里，穿入浓阴千树。虾簏倾鲜，雁壶泻碧，便作蚕乡主。蕉衣试扇，团圞招得吟侣。小小钿翠春山，无多烟景，最是关情处。花地烧香人散后，剩有湔裙溪女。藉草桥根，回桡沙尾，旧识閒鸥鹭。江南归客，断魂重记前度。"}