{"id":"1131630","title":"挽刘学谕玗","dynasty":"宋","author":"廖行之","text":"剑浦昔名族，湘川今世家。簪缨方赫奕，里巷正光华。岂意有馀庆，翻成不足嗟。哀哉天道远，福禄一何差。诗礼家传旧，箕裘世袭良。蚤同花萼秀，晚并桂椿芳。方恨违同气，那知叹肯堂。斯文今已矣，继踵属贤郎。声猷惊俗旧，科第策名新。筮仕甫从志，辞官复为亲。谁期一朝患，遽殒百年身。平昔经纶事，而今已古人。学富犹无已，才雄非自成。诲人真不倦，接物有馀情。仅有抠衣便，俄惊逝水倾。丹旌嗟莫挽，忍听薤歌声。"}