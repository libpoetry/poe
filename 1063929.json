{"id":"1063929","title":"运禅人求偈","dynasty":"宋","author":"释德洪","text":"石室如仄磬，春云如翠被。翛然无事僧，来此时枕臂。无求即无忧，有身还有累。永怀彭尊宿，一席曾遁世。天子不得臣，公卿不敢致。高风不可攀，百世犹兴起。运禅佳少年，杖锡成戾止。偶从城郭来，衣裓满空翠。觅归如子规，掉头须去耳。山林与聚落，蜜无中边味。子心有分别，动息若差异。录以赠其行，不语开笑齿。"}