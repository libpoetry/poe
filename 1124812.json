{"id":"1124812","title":"九月九","dynasty":"宋","author":"徐积","text":"九日诸公欲上山，淮东病叟正閒閒。如从酒伴无惭色，傥论贤才即汗颜。适载巨疱寻陋巷，仍封大轴委樵关。不知我是扶犁手，玉树成林尽许攀。何必南山与北山，此心非独此时閒。手持白酒为常事，头带黄华是强颜。醉后浩歌来就榻，醒时清啸起抽关。谁人遗我明霞曲，声在赤霄无处攀。有人才思耸如山，已燕淮亭未肯閒。亲载绿醽温病骨，更歌白雪慰苍颜。老凭书几犹操笔，暮等吟筒正启关。两手尘泥俱涤尽，金茎玉露我须攀。桓家宾客正寻山，刘子藏身尽日閒。忽为著书惊晚节，更因把菊觉衰颜。白衣来缓思沽酒，绣岭登高梦入关。最好莲华峰上路，藤条葛蔓手齐攀。堂堂兵阵列如山，羽檄交飞势未閒。敌国正强无备处，我师潜遁若为颜。已张火炬严刁斗，更使辕门置铁关。欲就将军送降款，金城万雉莫能攀。不是妻孥须入山，著书未得片时閒。琴逢嵇叔难施手，啸比孙登合腼颜。几日偃旗兼卧鼓，今朝延敌又开关。我师欲遁无归路，严垒如云试一攀。"}