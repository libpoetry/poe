{"id":"1236174","title":"仙游山道士余岫云为虞公于华盖山作黄茅冈隐居喜而有赋承命次韵","dynasty":"元","author":"李隼","text":"曾谒朱衣拱帝关，故辞黄阁老人间。鼎湖梦断龙髯远，辽海归来鹤羽閒。教种芝田经雨过，看锄药圃带云还。绝怜此日都忘世，浑似当年未出山。名山自昔伏龙冈，胜地今为卧鹿场。无复仙人飞羽驾，还闻学士结茆堂。晴岚蔽日云当户，阴瀑冷风雪满床。已喜閒居亲紫盖，不妨幽梦隔奎章。"}