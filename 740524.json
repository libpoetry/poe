{"id":"740524","title":"千尺雪","dynasty":"清","author":"阮葵生","text":"入门千竿万竿竹，森森萧萧戛寒玉。下有清流澄以深，坐令六月忘炎熇。粉兰一带绕溪边，翠草千丛绣山足。亭台四面无正向，高下总随山势曲。鸣泉万派落峰顶，波波折折漾文縠。接筒分引注满池，池前一片波光渌。我过曲径走禅房，拄杖山头穷远目。凉风飕飕吹我衫，秋林万树如新沐。遥闻天际落涛声，虬松万丈攒苍绿。有时天香云外飘，悠悠鼻观接芳馥。胜地岂独奔湍奇，移步皆堪作画读。溪山信美非吾乡，登临那得蘧庐宿。徒令游兴成句留，何日一茅来卜筑。"}