{"id":"1035084","title":"重阳领客以老杜旧日重阳日诗分韵凡宾主十八人得不字","dynasty":"宋","author":"魏了翁","text":"天根敛秋阳，雨毕水归薮。胡为爽常度，白昼变昏黝。农功将纳场，馀秉尚栖亩。昨朝告方社，卷去日中蔀。羲和鞭六龙，为我作重九。云顽驱复来，浑未识臧不。终然划劙之，金鎞发矇瞍。所忻阳德竞，吾岂为杯酒。悠然见南山，陶公意何厚。况今祠太宫，群公正奔走。"}