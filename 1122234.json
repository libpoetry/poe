{"id":"1122234","title":"村居即事二首","dynasty":"宋","author":"俞德邻","text":"地僻村深过客稀，数家生聚突烟微。鱼虾入网忙呼酒，鹅鸭栖池静掩扉。唤妇索绹苫屋角，课儿斫竹补篱围。沟东积水通前浦，也有蒲帆带雨归。漠漠平畴接远沙，一浜寒水浸梅花。儿挑苦芺供鹅食，妻撷葫荽荐客茶。榾柮火残寒尚力，茅柴酒熟夜能赊。岁时伏腊歌呼处，三世儿孙共一家。"}