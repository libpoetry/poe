{"id":"704552","title":"中山怀古","dynasty":"明","author":"黎景义","text":"宜我亭依岚翠开，刘晨半载住天台。丁宁萋菲诗题壁，沉醉酴醾露满杯。树色山容犹在望，月情云意却成灰。梅花深坞知何处，落叶无心覆石台。传说花间有异芬，清飙吹我恍相闻。银床独坐看金液，青鸟遥飞隔白云。池柳染烟前锦带，山榴然火旧罗裙。可怜洞口吟仙字，岁岁薰风碧藓文。幽林如画石如屏，知是刘郎此寄情。二月蕙兰长寂寞，一天云鸟自纵横。雨迷巫峡词空赋，日落昆崙梦不成。谁信当年果相狎，祇今何往步虚声。"}