{"id":"779042","title":"二郎神 吴门感旧","dynasty":"清","author":"黄永","text":"依稀犹在，金谷春光如海。步障锦丝围，妙舞清歌交赛。粉行珠队。谁道司空浑见惯，几回听、霓裳仙籁。算此际、人间天上，有数风流嘉会。无奈。名士倾城，目眙心醉。恨杨柳、风多花早落，道月缺、难圆阳坏。绿珠楼坠翾风老，才人厮养还相配。几春来秋去，池塘蛙鼓，远山疑黛。"}