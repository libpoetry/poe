{"id":"702339","title":"立春南郊送驾次韵亨父","dynasty":"明","author":"程敏政","text":"虎符清晓发千牛，黄道乘春出翠斿。远陋汉仪祠泰畤，早闻周乐奏崇邱。风回礼殿铃声杂，月上行宫扇影稠。共喜一宵阴色净，帝心元自与天游。前日亲郊看卜牛，天门此夕驻龙斿。斋居散吏瞻宸扆，扈跸才人识帝丘。枫陛漏随春日转，竹宫灯杂夜星稠。礼成共喜沾周宴，何必惊心数宦游。"}