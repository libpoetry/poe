{"id":"1110225","title":"次张全真参政韵","dynasty":"宋","author":"吕颐浩","text":"垂老归休荷圣恩，栽花种竹引儿孙。向来豪健风樯勇，老去光阴渴骥奔。往事不劳空咄咄，素怀犹欲济元元。天台山下柴荆路，白首栖迟学灌园。青郊卜筑傍溪流，菡萏香中系小舟。脱去簪绅归畎亩，悟来□钓胜公侯。青云旧好何相厚，白雪新诗为宠留。又指湘潭问行路，一堂风月阻同游。"}