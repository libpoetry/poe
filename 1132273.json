{"id":"1132273","title":"张大著以韩持国绿樽红妓事再和见戏复次韵","dynasty":"宋","author":"魏了翁","text":"世路羊肠几覆颠，如君操行雪朝鲜。书胸满贮宣和库，学力要装元祐船。剩喜孟龙来并世，肯呼祢鹗与忘年。闭门笄珥无膏沐，不作倾城冯小怜。壮心十五亦狂颠，十五年来洗濯鲜。负郭元无三亩宅，浮家安有五湖船。焚香读易谢来况，饮绿围红回长年。不是柳桃曾作恼，安知世味有妍怜。"}