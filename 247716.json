{"id":"247716","title":"金缕曲·秋夕","dynasty":"现代","author":"朱庸斋","text":"漏箭侵帘寂。望中庭、银河似水，月波无色。暝想空林惊寒鹊，应是故枝重觅。莫负尽、天涯消息。冷落齐纨歌尘暗，傍西风、容易成疏隔。空检点，唾花碧。危楼罢酒销魂夕。恨如今、鸳鸯画就，锦梳难织。待把尊前行云约，分付秋来潮汐。怕依旧、蓬山未识。红腊纵馀当年泪，料多情、不向人间滴。消瘦影，倩谁忆。"}