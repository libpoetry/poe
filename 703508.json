{"id":"703508","title":"赠赤公五首","dynasty":"明","author":"释函可","text":"几年辽海自依依，华表惊添一鹤飞。瓶钵已非形更瘦，须眉犹在事多违。长边无地容行脚，尽日徼天幸掩扉。韎韐未裁磨衲破，梦中还著老莱衣。愿遍三千麈任挥，到来况是旧王畿。亦知冰雪皆恩泽，谁道云烟省是非。阙下已闻钟鼓遍，海东犹待雨花飞。天龙翘首余多病，从此焚香老翠微。满碛寒风柰若何，逢人强自笑还歌。杖挑百斛燕支雪，瓶注千寻鸭绿波。高座不妨群部拥，穷途真恨一身多。近来分卫逢时稔，敝绪泥床亦好过。狮子曾闻住罽宾，如空何必问前因。霜连白草开荒后，日射黄金布地新。旧疏未焚藏衲角，长歌应悔杂京尘。当时妙喜交游广，书到衡阳有几人。而师亦是岭南人，共棹曹溪意自亲。罪过弥天予作俑，饥寒到死汝为邻。生成枯骨非关病，剩有空瓢不道贫。何日玉门通一线，愿随高步抖边尘。"}