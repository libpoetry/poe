{"id":"1131441","title":"送朱宰","dynasty":"宋","author":"虞俦","text":"畴昔鸣琴子贱堂，至今弦诵尚悠扬。农桑乐岁千家足，桃李春风几度芳。疾恶政缘同伯厚，爱民何止一桐乡。乌台此去真朝夕，剑履还须去尚方。一识荆州已是荣，二年尤足慰平生。从来东粤轻公子，只有临邛贵长卿。惨别翻令诗句钝，临行重把酒壶倾。故人闻道开东阁，拭目云霄九万程。"}