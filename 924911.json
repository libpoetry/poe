{"id":"924911","title":"逊往泉城穫麦","dynasty":"宋","author":"苏辙","text":"少年食稻不食粟，老居颍川稻不足。人言小麦胜西川，雪花落磨煮成玉。冷淘槐叶冰上齿，汤饼羊羹火入腹。五年随俗粗得饱，晨朝稻米才供粥。儿曹知我老且馋，触热泉城正三伏。田家有信呼即来，亭午驱牛汗如浴。吾儿生来读书史，不惯田间争斗斛。今年久旱麦粒细，及半罢休饶老宿。归来烂熳煞苍耳，来岁未知还尔熟。百口且留终岁储，贫交强半仓无谷。"}