{"id":"1213648","title":"野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书 其一 诸葛孔明","dynasty":"元","author":"陈孚","text":"当涂哮吼健于虎，卯金一脉如寒土。民间只有大耳儿，真是高光宗祏主。南阳笑脱青萝衣，出试乌林万火炬。永安受遗辅太子，汉贼未诛忠胆苦。峨眉山高锦江寒，白旄一麾招摇怒。出师两纸流涕书，三代而下无此语。中营若不坠长星，何止逆雏衅征鼓。定知盛事继苍姬，礼乐光华曜千古。"}