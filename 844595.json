{"id":"844595","title":"和陈怡萱女史《秋柳》原韵六首(1)","dynasty":"清末民国初","author":"费墨娟","text":"玉关寂寞断吟魂，飒飒西风自掩门。罗帐梦回留倩影，瑶阶月上认啼痕。湿云暗淡迷深院，疏雨霏微织远村。婿不封侯秋又老，离怀别绪共谁论？弱质亭亭怯晓霜，那堪飘泊在寒塘。曾教眉黛窥双镜，剩得云罗贮一箱。三月烟花成幻影，六朝金粉怅君王。道旁欲问前情绪，遥指斜阳十里坊。萧瑟三秋冷拂衣，重来香国景殊非。荒凉汉苑青初减，零落隋堤绿正稀。别恨万端随水逝，游丝千缕逐风飞。此身未必甘憔悴，欲盼春回愿岂违？纤腰瘦尽减罗衣，转瞬而今景物非。断续砧敲明月冷，凄清虫语晓星稀。烟横古木疑云护，风卷残丝若絮飞。惆怅玉关秋已老，红芳绿晕久相违。黛眉消尽倩谁怜，摇曳西风绾暮烟。几欲随君姿态袅，那堪催我恨愁绵。阳关唱罢思千里，汉苑春残又一年。且待来时消息好，青光点染画桥边。"}