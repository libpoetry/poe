{"id":"1050204","title":"临漳亭观水分得大字","dynasty":"宋","author":"郭祥正","text":"忧民登危亭，注视万里外。溟濛云气浮，势与江海汇。苍山恐低沉，况复问畎浍。禾麻安更论，老稚念颠狈。蛟鼍自出没，牛马失向背。雨师恣侵凌，人理亦可罪。殷殷非雷声，远近屋庐坏。君臣正逢时，上下宜交泰。驱云清白日，朗彻照幽怪。一雨即瀰漫，孰谓乾坤大。"}