{"id":"696753","title":"夏日喜雨写怀","dynasty":"明","author":"金幼孜","text":"粉署依丹禁，城虚爽气多。好风天上至，凉雨晓来过。翠岛浮香雾，瑶池澹绿波。九重閒视草，时复幸銮坡。夏过日初长，连朝雨送凉。捲帘书帖静，开户燕泥香。赐果来东阁，分冰近御床。小臣叨侍从，屡得被恩光。玉堂清切地，潇洒出氛埃。雨点疏疏过，天香冉冉来。隔花莺历乱，近水燕飞回。朝退有馀暇，新诗取次裁。阁中暑不到，长日静无哗。坐对西垣树，吟看上苑花。临池常洗墨，汲井自烹茶。渐觉形容丑，年来两鬓华。昼永文书静，风清刻漏迟。云低双阙树，日转万年枝。感遇交游在，迂疏圣主知。不才叨翰墨，何以报恩私。兀兀坐清昼，悠然兴味嘉。斜风断疏雨，远树障晴霞。鱼跃动文藻，鸟啼惊落花。独怜双鬓短，笔砚老生涯。长日费吟咏，终年典校雠。宦情真落落，生事只悠悠。雨后荷花晚，风前麦气秋。禁林即仙馆，何必问瀛洲。载笔晨趍阁，庭空暑气清。云移窗上影，雨送树间声。近槛驯乌集，当筵舞燕轻。当时乏经术，衰飒愧吾生。自谓年非迈，谁知老见侵。静观天地化，洞识古人心。积雨生座润，微凉解郁襟。何时乞恩泽，归老遂投簪。圣主崇儒术，新开白玉堂。文章陋秦汉，礼乐洽虞唐。制作衣冠盛，恢弘运祚昌。吾儒膺宠遇，献纳愧班扬。"}