{"id":"306954","title":"八归·辛酉冬至夕汉皋客楼感怀","dynasty":"现代","author":"杨圻","text":"加餐健饭，自家调护，荆楚岁晚乍警。短篱照眼南枝放，却忆红窗雪夜，妆残花靓。老去兰成犹万里，算两字功名昼饼。千万看枕上关山，灯下早霜鬓。塞雁一声过也，云昏水乱，惊起独眠清影。玉人应念，今宵何处，那惯翠樽孤引。最消魂时候，岸上黄昏水楼静。繁华歇，曲终人散，月小山高，江风吹酒醒。"}