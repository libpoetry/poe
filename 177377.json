{"id":"177377","title":"采莲曲·南谿秋水深沦莲","dynasty":"宋代","author":"四锡","text":"南谿秋水深沦莲，南村美人来采莲。莲花灼灼叶田田，芳桂轻桡兰作船。采采红莲几成束，莲枝交衮相撑绿。莲蕊满衣金粉扑，莲子为杯叶为足。唱歌相并画舸舷，愿得采贤如采莲。樊姬昔时进燕赵，几人精彩朝霞鲜。中有二人贤於已，柔明婉顺君王前。堪嗤羊侃锦绣妾，艳歌留怨朱丝弦。"}