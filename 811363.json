{"id":"811363","title":"秋日藕华枉过山居，次元韵四首","dynasty":"清","author":"丘逢甲","text":"混俗仙人钟颖阳，劫尘世界少班行。骑驴晓入秋山里，来看丹枫万树霜。天冠山下野人居，除却渔樵少往来。今日谪仙劳过访，看山还费赋诗才。拟种山中万树梅，花时香雪定成堆。如何尚未锄明月，已有神仙跨鹤来。满路秋花散晚香，一尊人醉万松堂。呼云送客出山去，金简峰头初夕阳。"}