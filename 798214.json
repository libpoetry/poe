{"id":"798214","title":"六州歌头 闺中行乐词和竹樵方伯","dynasty":"清","author":"俞樾","text":"春眠未觉，催醒有莺儿。梅妆靓，莲钩窄，出帘幄，数花枝。招得檀奴至。向花下，铺茵席。瑶浆饮，朱颜醉，晕胭脂。转瞬端阳，五彩长生缕，亲绾朱丝。向湖亭凭槛，冷翠袭冰肌。兰桨轻移。荡荷池。又梧桐落，木樨放，看牛女，会佳期。霓羽谱，蟾宫曲，玉参差。试吹之。还把金笼蟀，与郎戏，斗雄雌。冬夜永，围垆坐，漏迟迟。翻得牙牌，新谱输赢事。只赌琼卮。制春灯谜语，争胜上元时。小婢先知。"}