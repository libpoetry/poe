{"id":"1119110","title":"送李奉议亳州判官四首","dynasty":"宋","author":"陈师道","text":"谢公中年后，畏与亲友别。数日怀抱恶，每笑冠缨绝。生有四方事，死当一语决。前笑今则悲，吾衰拟何说。著鞭何必先，倒笔不容掣。鞭尔辕下驹，万里一改辙。祁氏号外府，藏室多异书。自公有馀力，一览意何如。为学虽日益，受益不受诬。正须高著眼，濠梁有游鱼。吾友孙子实，爱学吾所畏。持身如处子，得句有馀味。交欢艰难际，凛然见名谊。吾病卧里中，车马日一至。遣医馈粱肉，忧憙见颜际。慇勤劝加餐，代我破戒罪。一别已三秋，君室乃其季。轮囷见眼中，不作千里外。因声问何如，胡不枉一字。吾友张文潜，君行乃其里。当年钓游处，壮者或可指。闻风起遐想，意作千古士。不知尘土中，奴椎婢不齿。胸中无一尘，笔下有百纸。勿问见自知，未语君已憙。与游今已后，行矣勿停轨。"}