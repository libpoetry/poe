{"id":"592759","title":"酬刘仲子双鲤歌","dynasty":"明","author":"欧大任","text":"淮河春水高七尺，西入潢川浸蛇石。千里汝南皆疾风，天地黤惨雷霆激。蛟潭涛起龙宫幽，鹭走獭饥鱼尾赤。刘君好事来欢呼，钓竿袅袅沉珊瑚。出手获得四十九，送我长淮双鲤鱼。贯之以柳尚瀺灂，庐儿三匝喜欲跃。急呼饔人奏鸾刀，鲙出玉盘雪飞落。先生惯饱南海䱜，一官苜蓿亦不薄。得此引觞仍大嚼，紫驼翠釜非吾乐。劳君尺素劝加餐，字字琳琅石上看。君今正是投竿日，我已思归烟水寒。他时鲈鳜傥堪煮，更有新诗报淮汝。"}