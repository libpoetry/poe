{"id":"599432","title":"衡门逸叟歌","dynasty":"明","author":"霍与瑕","text":"夏滘之水，上溯端州，下接三山。巨浸洪流，有美幽人宅其间，修真理性驻红颜。朝朝暮暮桃花渚，岁岁年年荔子湾。衡门斜对清溪绿，半亩山园围翠竹。春来语鸟夏鸣蝉，秋老黄花冬梅馥。四时好景春复春，悠悠行乐武陵人。村歌时和两三曲，市酒频倾十数巡。忽以行年八十一，回首青春曾几日。隙驹转瞬人间世，保和抱静吾且逸。杏坛作德夫何求，每怜夫子亦悲秋。执舆频问长沮辈，下车欲共楚狂谋。晨门荷蓧惓惓意，卫磬一声千古愁。纵然功业等尧舜，亦是太山云上浮。莫己知焉斯已矣，何须用我为东周。同时更有野哉由，乘桴喜从东海游。大鱼腹中虽可葬，何如沂水且休休。逸叟从来知此意，衡门啸傲无他技。大鹏九万自扶摇，鹪鹩一枝亦堪寄。春风秋月无尽藏，吟弄不知老将至。谁哉高唱逸民歌，勉斋之子舞婆娑。清尊无酒沽与我，共拉箕仙醉桂坡。"}