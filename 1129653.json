{"id":"1129653","title":"偈六首","dynasty":"宋","author":"释法智","text":"真空不空，寥寥无影树头月。真色非色，隐隐不萌枝上花。威音路外芬芳，凤无依倚。空劫已前照耀，鹤不停机。更须一色功圆，便得同中有异。同中异，直下承当休拟议。夜来明月照芦花，鹤鹭并头踏雪睡。辨不辨，昏不昏，打破盆子只论盆。千里远山烟树，数家沙鸟渔村。夜深月与湖光浑，天水茫茫绝点痕。深夜虚堂露气佳，冰霜著月没痕瑕。木人打破琉璃碗，走过新罗始到家。一不成，二不是，火云堆里秋风起。堪笑耘田车水翁，手脚忙乱同儿戏。同儿戏，有巴鼻。但得丰年贺太平，四海五湖皇化里。动时常寂寂，静处活鱍鱍。动静两俱忘，佛祖何处著。蓦地梦回头，长天飞一鹗。春风有时好，春风有时恶。不得春风花不开，花开又被风吹落。错错错，蒸饼元来是面作。幽鸟语如篁，柳垂金线长。云收山谷静，风送杏花香。"}