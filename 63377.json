{"id":"63377","title":"毗陵道中小述","dynasty":"明代","author":"于嘉","text":"是非满天下，缤纷邢可总。仁义用窃侯，诗礼持发蒙。儒服交国中，谁能褫伪冗。慕古事书传，奇节取自奉。养生单子愚，知死兰君勇。历落常献嗤，何以奸世宠。网矰充蹊隧，一身蛰如蛹。浮屠却华妍，畏垒居拥肿。托寄厌庞杂，山川故洪洞。息黥愿游藩，悲刖终适踊。日月挟我驰，庭木忽成拱。雄骨徒棱棱，壮发行种种。智士感石妖，道人塞水涌。忠信且得罪，余心从兹恐。"}