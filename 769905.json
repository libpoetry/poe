{"id":"769905","title":"女冠子•咏美人坐禅","dynasty":"清","author":"彭孙遹","text":"香寮静也，片缕沉檀烟透。五云幢下，五丝褥上，小结跏趺，玉弓清瘦。见展春衫袖。袖底分明红露，鞋尖一绺。颤巍巍缃钩双叠，几幅湘波压皱。似承密印灵山后。问天然姝丽，可是人间有。妙容谁偶，恰意蕊心灯，孤明时候。巾瓶净无垢。正好衣纹不动，花阴当昼。倩罔明弹指，声中唤取，那人知否。"}