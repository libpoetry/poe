{"id":"808393","title":"送崔二景俨南归读书并就婚","dynasty":"清","author":"洪亮吉","text":"忆昨同醉长安之酒楼，少年十辈君不浮。忆昨同跨郊坰之骏马，偕游七人君最雅。君才岂比凡少年，我意雅欲追前贤。长安城中与君友，五度碧月联吟肩。我交于世皆苍老，朱贾沦亡益悲悼。吾曹缓急须托身，讵敢相轻此年少。我感古人志行超，虽未绝交能寡交。身今纵贱有殊禀，冀与一世回轻爂。十年此志不暂忘，世人不知谓我狂。乡闾益复盛嘲毁，并以余论加孙郎。畏谗一室居疑蛰，昨者孙郎有书及。我谋于众谢不敏，君独不辞乎燥湿。亦知人生饶缓急，难尔少年尤独立。朱门纨绮艳障天，独出英英矫余习。吾侪快意得一朋，如入玉陛升金门。急持一书报远人，谓此年少非常伦。离风昨风吹原野，花叶纷披已成夏。交君未久别念侵，独持一杯与论心。酒楼花开三面阴，马蹄浮红五尺深。燕秦十年游，近始抵乡土。晏公祠外箫鼓喧，竞渡来看日端午。离程关陇复数千，南瞻无家有墓田。桑根草堂富经史，举半赠子穷雕镌。识君不嫌迟，别君不嫌早。读书溪南柳阴好，新妇窗前月痕皎。人生聚散殊草草，君不见，百回相思令人老。"}