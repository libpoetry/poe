{"id":"684049","title":"汉郊祀歌二十首 其二 帝临","dynasty":"明","author":"王世贞","text":"帝临紫宫，万祇竦息。天阊穆穆，以候舒辟。神飙徐流，爰簸芳泽。夭乔飞走，厥性咸若。七曜孔仪，九溟不波。恬穆象先，徜徉太和。青阳开荄，太皞司始。穷阴夕遁，农祥晨启。甲张气飞，仰希大布。条风披盝，恍若寱寤。敢假羲仲，爰荐羊麦。二有熙熙，唯春之锡。朱夏蔚蕃，炎帝司亨。畅哉承离，万有茂明。嘉雨霢霂，惠施下土。污莱剪削，鴽鼠伏窜。敢假羲叔，荐鸡逮菽。庶我蒸黎，无替景福。西颢澄素，少皞司收。万实坚强，秀颖内遒。芃芃禾黍，登我场圃。既徵既狝，克诘外侮。敢假和仲，爰荐麻犬。神之庇之，柔迩能远。玄冥陵劲，颛顼司藏。肃将天烈，凋攰万象。墐户坯城，家有盖蓄。夭乔反始，伏蛰敛育。敢托和叔，荐彘与黍。毋泄其真，以为物媪。巍巍寿宫，瑶瑰其阍。于惟泰元，称天之尊。胚始无极，厥眹泯泯。两仪渐辟，五序因循。凝精为曜，微者星辰。气噫而风，亦润以雨。霏霏雾露，粉泽下土。夭乔鳞羽，顺性归所。涵泳熙沐，忘已繇造。惟我思媚，式献以报。玄酒既熟，郁鬯斯馥。有鲜者犊，寔茧其角。是祼是燔，取彼膻芗。以达霄潢，庶几来翔。玉弁俄俄，璚琯洋洋。延庇亿年，总齐万荒。煜彼三秀，产自斋房。后皇储精，遹发帝祥。律中金石，于霞有烂。屑以玄饴，后天之荐。后皇欣合，昉孳兆因。唯是慈爱，私于我人。降假明辟，拼乂式廓。徂蛮逮貊，靡届不格。"}