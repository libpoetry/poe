{"id":"332481","title":"念奴娇·新筑书屋","dynasty":"清代","author":"梁清标","text":"蕉林名久，问先生何处、为君书屋。随地诛茅莳药草，卜构朱栏数曲。北牖琴樽，南窗烟月，舒啸当休沐。旧阴清影，雨馀频展新绿。几年潦倒京尘，故庐荒矣，梦绕家山麓。但取意中林壑在，便可结篱编竹。簿领才抛，图书堪拥，世事凭翻覆。鸟啼花放，闲心如坐空谷。"}