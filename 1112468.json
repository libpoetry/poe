{"id":"1112468","title":"蝶恋花","dynasty":"宋","author":"张先","text":"临水人家深宅院。阶下残花，门外斜阳岸。柳舞曲尘千万线。青楼百尺临天半。楼上东风春不浅。十二阑干，尽日珠帘卷。有个离人凝泪眼。淡烟芳草连云远。绿水波平花烂漫。照影红妆，步转垂杨岸。别后深情将为断。相逢添得人留恋。絮软丝轻无系绊。烟惹风迎，并入春心乱。和泪语娇声又颤。行行尽远犹回面。移得绿杨栽后院。学舞宫腰，二月青犹短。不比灞陵多送远。残丝乱絮东西岸。几叶小眉寒不展。莫唱阳关，真个肠先断。分付与春休细看。条条尽是离人怨。"}