{"id":"521097","title":"陆孝子刲股辞","dynasty":"明","author":"顾清","text":"儿有身兮母之遗。母疾之殆兮儿生何为。身死母可代兮儿甘如饴。残吾身兮寸肌。免吾亲兮阽危。孝哉陆生兮人子之仪。吁嗟生兮当此时。目见母兮身不为儿。儿肌断兮母不知。母命以续兮肌复滋。嗟生之孝兮于古稀。彼鄠之对兮理固宜。情迫于中兮拟议安施。仁有杀身而成兮身今在兹。毁以易亲死兮又何惜，夫此而嗟生之孝兮今谁继之。持以奉吾君兮千秋万岁其无亏。"}