{"id":"52397","title":"陇头吟·沙漫漫石簇簇","dynasty":"明代","author":"薛蕙","text":"沙漫漫，石簇簇，马仆车摧陇山曲。陇山日日行不前，夜夜还从陇间宿。关东只说羊肠阪，那知陇阪如山远。陇阪逶迤距西域，古来此地希人迹。山川本自隔华戎，君王直欲吞夷狄。自从汉虏互相仇，塞上风尘无日休。几群天马来荒外，百万征人戍陇头。堪嗟百万征西卒，半作陇山山下骨。谁为戎首祸斯人，后有汉武先嬴秦。秦家无策良可嗤，汉制匈奴空尔为。愿令边郡谨备寇，不用中原多出师。"}