{"id":"886900","title":"赠术士邵易庵","dynasty":"宋","author":"何梦桂","text":"易道皆万变，万汇寄一易。大道降九流，至理散方术。譬犹八面窗，八方可从入。譬犹九达衢，九轨所由出。道术虽二致，殊途极归一。得医为仓扁，得法为轨革。郭氏探锦囊，甘心步璇历。勿谓所执微，垂名等籍籍。易庵挟四技，每技探易赜。技分易不精，君独精以密。我愧绝韦编，所得止一画。一画未为病，错出已什伯。四事君尽兼，惧君苦形役。持此应世间，化身须百亿。"}