{"id":"713651","title":"凝渡三岔河有寄","dynasty":"明末清初","author":"屈大均","text":"辽东苦寒地，十月河已冰。我从辽西来，驱马冰上行。回望巫闾山，千里阴气凝。明月出黑澥，苍茫照孤征。疑兵四面来，但闻觱篥声。行行迷失道，误入骨都营。饥渴向妖姬，乞得驼馀羹。马乳饮苦酸，鱼皮衣苦腥。神龙困蝼蚁，勺水不能兴。凤鸟失其群，见辱海东青。因怜雪窖中，持节有子卿。题书托飞雁，双泪如雨倾。安得同携手，以解流离情。"}