{"id":"269269","title":"湘春夜月·悼溥西园先生，次黄孝迈韵","dynasty":"现代","author":"吴湖帆","text":"似留连，御炉香袖凝魂。且入百姓人家，飞燕倚晨昏。不恨鼎湖龙去，恁蒋山移色，歇浦消春。寄管弦辨索，风流逸响，文采长存。王孙故国，红牙铁板，深护重门。凤阙龙楼，空过眼、落花杨柳，都付浮云。相逢不语，镇暗伤、蓬梗无根。怎奈遣，乍听别馆声悽，点泪红豆余痕。"}