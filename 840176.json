{"id":"840176","title":"池阳江口对月同吴二谔生饮酒作","dynasty":"清末民国初","author":"缪荃孙","text":"一峰迤逦一峰立，峰峰横亘江南北。月影团团海上摇，大地江山总生色。乌篷小泊明如霜，夹衣消受凉风凉。江头一片空明水，芦花乱捲烟茫茫。对此清旷色先喜，一身月魄冰壶里。船头细酌金庭春，堕地吟魂呼不起。吴郎吐气如长虹，掷杯笑指波涛空。丈夫意气自磊落，肯作儿女悲欢容。酒后发狂忽大叫，利语快如剑出鞘。我酌子劝神鬼惊，我歌子和鱼龙笑。回忆往时二三子，踏歌烂醉城东市。往往寻山不称意，赤脚长弄江头水，只言行乐长如此。一朝鼙鼓满江乡，天南地北皆移徙。何日相逢再把杯，眼中惟我与君尔。吁嗟乎，离合悲欢在一瞬，有酒不饮亦如死。今日池阳口，明日皖江头。不辞典尽鹔鹴裘，一杯重酹江中月，消尽青莲万古愁。"}