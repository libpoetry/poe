{"id":"692844","title":"梁白纻舞歌","dynasty":"明","author":"杨慎","text":"仙人六著帝台棋。高张洞越吹参差，二八递代三商移。含娇吝彩閟容仪。流云不度华星迟。炉火九微镫九枝。腾觚飞爵朱颜怡。传空引满客忘疲。满堂不语心相知。英英白纻雪色光，机杼出自寒女房。裁作舞衣双袖长，吴娃魏粲自相将。宛转顾步双鸳鸯，俨若星月舒其芒。?如结旌体如翔，秋药被风兰袅香。回身再拜捧瑶觞，千秋万岁侍君王。"}