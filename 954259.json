{"id":"954259","title":"答梅圣俞莫登楼","dynasty":"宋","author":"欧阳修","text":"莫登楼，乐哉都人方竞游，楼阙夜气春烟浮。玉轮东来从海陬，纤霭洗尽当空留。灯光月色烂不收，火龙衔山祝千秋。缘竿踏索杂幻优，鼓喧管咽耳欲咻。清风袅袅夜悠悠，瑩蹄文角车如流。娅姹扶栏车两头，髧髦垂鬟娇未羞。念昔年少追朋俦，轻衫骏马今则不。中年病多昏两眸，夜视曾不如鸺鹠。足虽欲往意已休，惟思睡眠拥衾裯。人心利害两不谋，春阳稍愆天子忧。安得四野阴云油，甘泽以时丰麦麰。游骑踏泥非我愁。"}