{"id":"662852","title":"七帙咏","dynasty":"明","author":"刘麟","text":"我生忽忽逢稀年，回看故路如飞湍。点检同生多变迁，高冢垒垒成古阡。入山结屋招聃篯，丹诀久昧无真传。欠伸偶作邯郸眠，鹤背飘摇牛女边。八洞高张无一仙，问之皆称元节贤。邀趋玉帝鸳班联，觉来蒿榻生寒烟。暮捲西风梁月悬，南国诸公修白莲。贵游清福能兼全，有书切勿言归田，上天下天皆杳然。"}