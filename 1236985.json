{"id":"1236985","title":"咏怀六首","dynasty":"元","author":"赵孟頫","text":"皇天分四序，寒暑互推移。如何当秋夕，怆恍令心悲。寒蝉寂无声，翔雁纷南飞。西风一披拂，草木失华滋。不惜鶗鴂鸣，但伤众芳萎。徘佪白露下，郁邑谁能知。美人涉江来，遗我云和琴。朱丝縆玉轸，古意一何深。长歌和清弹，三叹有遗音。逸响随风发，高高不可寻。奈何俚俗耳，折杨悦哀淫。此道弃捐久，沉吟独伤心。明明秋夜月，流光照罗帷。隐忧从中来，起视夜何其。草虫催杼轴，扎扎鸣声悲。良人远行役，万里归无期。予发巳曲局，膏沐久不施。回身入闺房，愁思当告谁。独有中宵梦，遥遥为君驰。苍天高无极，大川广且深。下有沉潜鱼，上有冥飞禽。先民莫不逸，我独怀苦心。抒情作好歌，歌竟意难任。陵苕何青青，上蒙松与柏。一时良亦好，岁晚竟谁得。人无金石寿，生年不盈百。何为慕荣禄，抱此长戚戚。菽粟在中原，夫人能采之。无为思百忧，欢乐当及时。今日忽已过，来日非所知。有酒且复饮，既醉歌令仪。"}