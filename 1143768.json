{"id":"1143768","title":"残春感事十首","dynasty":"宋末元初","author":"方回","text":"寒暑元如故，乾坤岂不宽。时情工刻薄，生理转艰难。遑恤诸儿笑，终凭后代看。渊明咏贫士，感慨异悲酸。守郡艰危日，还家老病时。僮奴惊逝谢，宾客听分离。耨草泥沾手，煎茶火燎髭。固穷终不怨，百鍊出新诗。青简兴亡骤，苍规代谢频。悬知千古恨，政似一年春。甫换钟馗旧，俄闻杜宇新。梨花自寒食，谁酹石麒麟。学易何须博，乾坤第一爻。两仪能细察，万象已并包。枯秸供羸马，纤鳞喂乳猫。吾衰有三韭，端胜易牙庖。果熟携竿扑，禽鸣挟弹窥。自怜多病叟，无奈近邻儿。排闼宁容锁，踰垣更问篱。牡丹才半拆，摘去最红枝。底用春风急，诗肩暖亦寒。儿曹如笋长，吾事只梅酸。后死犹容健，馀生愈觉难。一瓢自穷巷，何止此堪叹。格磔禽穿户，延缘蚁上衣。雨来山气润，花过树阴肥。去去春如梦，行行暮独归。偶无宾友至，自取一杯挥。身起真寒士，名成老腐儒。暂时金马署，终世石鱼湖。旧种花犹有，新畬粟已无。傍人忧饿死，吾自典衣酤。"}