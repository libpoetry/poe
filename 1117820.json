{"id":"1117820","title":"驿壁偶题三首","dynasty":"宋","author":"陆游","text":"累累驿门堠，杳杳寺楼钟。叶落树阴薄，云生山崦重。交亲穷未弃，父子老相从。惟待新粳熟，高眠听夜舂。去去投山驿，悠悠解橐装。斜阳穿破厩，落叶满空廊。舞简村巫醉，涂朱野女妆。近行吾亦倦，假寝据胡床。过市未十里，入山知几重。幽林闻格磔，浅濑见噞喁。小瓮家家酒，衡门世世农。班生定痴绝，辛苦觅侯封。"}