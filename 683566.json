{"id":"683566","title":"将断文字缘作此","dynasty":"明","author":"王世贞","text":"奇人纵可敌扬雄，才鬼那能胜葛洪。仙字齧完还作蠹，古文雕尽仅名虫。迂谋欲寄千秋后，夙业都收一寸中。最好祖龙真解事，谈天非马顿成空。春来约略保残身，第一先教笔砚尘。不出幸逃歌凤句，空言羞博爱龙人。冰弦断尽琴心显，藓匣埋深剑气真。会得维摩法门意，孤峰何处不嶙峋。"}