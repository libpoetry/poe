{"id":"1119383","title":"赵使君淮春楼落成二首","dynasty":"宋","author":"陈造","text":"五凤规模到眼中，摘星奇观欲争雄。客乘云气游三岛，人听歌声指半空。便拟瑶杯酌银汉，何妨醉面受天风。胡床不尽登临兴，未觉邦君后庾公。步帐高牙置下方，华筵云影入风裳。西山爽气珠帘外，北海芳樽锦瑟傍。宾主前闻无胜事，簪钿明日剩馀香。一天和气谁拘检，付与邦人作醉乡。"}