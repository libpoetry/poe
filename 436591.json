{"id":"436591","title":"伯起善用强韵往复愈工再和五首","dynasty":"金末元初","author":"王寂","text":"解酲五斗多安用，道通三杯急可周。放下篮舆成一醉，眼高不顾王江州。耽诗窃比城南杜，寄傲真同柱下周。花底最宜文字饮，不须羯鼓打梁州。曹植波澜元自大，嵇康礼法若为周。试携诗律摧坚敌，绝似乃翁平贝州。善交人者久而敬，其责己也重以周。莫笑山中醉朝暮，举鞭犹解问并州。乡关烟水三千里，客舍星霜一再周。臣子爱君无远近，斗牛箕野望神州。"}