{"id":"898585","title":"题椿桂堂","dynasty":"宋","author":"张伯垓","text":"进士从来荣一第，至比梯云仰攀桂。弟兄罕见五枝芳，昔说窦郎今莫氏。莫氏一门真可荣，二难三秀众美并。见闻叹羡不易及，往往笞儿亲短檠。堂下荷衣戏成伍，堂上椿龄奉慈母。母夫人是月中娥，种得森森桂如许。飞腾从此上天衢，岂但森森月桂如。更看勋名相炤耀，连珠光彩夺星榆。"}