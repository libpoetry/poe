{"id":"272476","title":"风流子·阑干十二曲","dynasty":"清代","author":"吴藻","text":"阑干十二曲，重回首、争忍酌金卮。怅昨夜雨疏，今朝风骤，落花流水，飞絮平池。饯春会、歌三两阙，添谱懊侬词。芳草有情，绿应如此，夕阳无主，红不多时。韶华归何处，垂杨系不定，袅袅烟丝。一霎人间天上，香冷云痴。近黄昏院落，湘帘半卷，玉阶小立，数遍胭脂。肠断数声啼鸟，都在空技。"}