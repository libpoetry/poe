{"id":"261644","title":"洞庭春色·怀周铁珊","dynasty":"清代","author":"丁之翘","text":"秋色佳哉，四无人影，独上南楼。看远山如浪，疏林似戟，暮烟成海，那不牵愁？况值西园清梦断，正霜冷、湖光千里秋。斜阳外，层层枫树赤，谁是长洲？算来几多程路，总只是、楚尾吴头。想虎邱烹茗，洞庭尝橘，有时闲著，定买渔舟。笠泽苏台频访旧，问角里、先生家在不？何时醉罢，能听君、细说也当同游。"}