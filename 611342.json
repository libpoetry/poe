{"id":"611342","title":"天坐歌","dynasty":"明","author":"邓云霄","text":"自为烟波主，长作烟波游。擘破红莲瓣，轻盈制小舟。小舟恰受人三两，九日乘流坐天上。今人翻作古人案，已变登高为泛广。绣被何须载鄂君，兰桡不用呼吴榜。舟中何所有？鲈脍兼莼丝。江清月更朗，正值秋高时。玉盏浪摇红琥珀，金蛇尾摆青玻璃。乘流而逝兮遇坻则止，日落潮生兮海风又起。乘风纵柁任吾之，瞬息宁知千万里。取石应攀织女机，濯缨疑到银河水。鼓吹一部，歌童一双。声穿云而裂石，龙警睡而翻江。视龙犹蝘蜒，捉龙入酒缸。我骑醉龙拂云去，琴高赤鲤同翱翔。更笑古人愚，钓国而钓璜。兹江异渭水，署曰水仙乡。浮家泛宅无涯岸，弄月观涛夜将半。谁云一叶小轻舟，星斗垂珠天作幔。赢得投闲自在身，鸥群渔父永为邻。君看桂水鸣榔客，不数龙山落帽人。"}