{"id":"817155","title":"和沈菁士夜话有感韵三首","dynasty":"清","author":"缪焕章","text":"黔南烽火彻江明，四见天涯岁月更。千里萧条馀赤土，万家转徙痛苍生。包胥有泪声俱碎，郑侠描图意未平。我欲通天台上表，莫教天鼓静中鸣。少年诗境悟空明，中岁邯郸步渐更。薄命文章艰一第，多情风月误三生。蒪鲈有愿追张翰，婚嫁无多傲向平。且自守雌兼养拙，顺时饮啄与飞鸣。半轮秋月照窗明，卧听谯楼欲二更。万事到头难逆料，五旬弹指怅浮生。空嗟榛莽连江表，欲筑茅庵署太平。似水凉宵无个事，喓喓草畔效虫鸣。"}