{"id":"859225","title":"车载板二首 其二","dynasty":"宋","author":"王安石","text":"鸟有车载板，朝暮尝一至。世传鵩似鸮，而此与鸮似。唯能预人死，以此有名字。疑即贾长沙，当时所遭值。洛阳多少年，扰扰经世意。粗闻方外语，便释形骸累。吾衰久捐书，放浪无复事。尚自不见我，安知汝为异。怜汝好毛羽，言音亦清丽。胡为太多知，不默而见忌。楚人既憎汝，弹射将汝利。且长随我游，吾不汝羹胾。"}