{"id":"697957","title":"送杨太常正夫归蜀省其尊翁少保留耕先生次太宰邃庵杨公韵","dynasty":"明","author":"费宏","text":"咫尺天颜许暂违，臣忠子孝本同归。瑞虹亭旧开华宴，濯锦江清舞彩衣。喜信远凭双鹊报，乡心先逐白云飞。门迎笑语真堪画，老大全胜玉带围。此行人羡是登仙，蜀道从来似上天。汉代家声推石奋，王家世誉数僧虔。梦依北极常千里，诗补南陔可一篇。所至苍生烦问喘，归来宣室岂虚延。"}