{"id":"117403","title":"闻苏先生除校书郎喜而为诗并招王子中","dynasty":"宋代","author":"张耒","text":"绩溪仙翁若秋鹤，有喙不向腥膻啄。几年戢翼大江南，下看纷纷飞燕雀。亲携杖拂呵禅祖，自伐松根出灵药。世人真自为公忙，公宁有意人间乐。嗣皇继明登俊彦，诏遣雠书天禄阁。江山气象满收贮，倾倒归来开万橐。咸韶无声嗟已久，野鼓羌弦自宫角。当令鸾凤见文章，却遣丘陵仰山岳。王郎萧萧好文笔，一世清名推卫乐。岭头梅发始辞家，坐见长安秋叶落。滞留穷县许过我，季心不负千金诺。何为岁晚尚迟留，庭下寒篁还解箨。我老栖栖亦何事，一官未足充藜藿。读书把笔工无益，执板折腰心已怍。顽疏一味难鞭警，妙道多生欲穿凿。惟君所事与我同，他日相从郑君学。"}