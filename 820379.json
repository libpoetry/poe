{"id":"820379","title":"疏影  题友人词","dynasty":"清末近现代初","author":"杨圻","text":"小廊幽寂，认谢家庭院，旧时月色。立尽黄昏，上了酴醵，深深照人寻觅。曲栏风定调鹦鹉，看约住彩云三尺。到而今一一销魂，花影都无声息。起把桂枝斫尽，画楼天样远，清影犹隔。料是嫦娥，夜夜窥人，不管嵩阳仙客。早知灵药无凭据，却悔捣元霜狼藉。问广寒直怎清虚，可也风明月白。"}