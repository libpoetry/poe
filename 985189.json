{"id":"985189","title":"送朱仲远樊唐老趋阙奉大对","dynasty":"宋","author":"郭印","text":"充城环髡山，南岭独秀郁。何以获佳称，上有朱凤集。三载争一呜，朝阳整云翮。今年二妙飞，好语鬨邦邑。为言皆老苍，文采胜畴昔。其一出上党，其一出沛国。同声相呼和，深可调六律。长风送天衢，万里才一击。邕邕中箫韶，虞廷谁可匹。四顾啁啾群，俛首不能息。"}