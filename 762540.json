{"id":"762540","title":"海吼","dynasty":"清","author":"孙元衡","text":"我闻百物愤恚鸣穹苍，而何有于百谷之王？幽隘搏击成声光，而何有于祝融之汪？云胡吼怒弥昼夜，震撼鲛室喧龙堂？延听千声无远近，气沴风屯海为运。穷天拗忿悲莫伸，死地埋忧思欲奋。初时起类渔阳挝，七鲲喷沫开谽谺。繁响渐臻有嘘噏，万蹄按辔行虚沙。倏如战胜轰千轴，刮乾戾坤为起伏。漓以山摧熊虎号，砰磕成雷魔母哭。山摧石烂如寒灰，雷霆翻空偶驰逐。尔乃十日、五日吼不休，使我耳聋心矗矗。或言訇哮由积风，挂席长梢凝碧空。或言狂潮本澜汗，进则剽沙礐石争来攻，退则馀波呀呷殿成功；为魁为窟奔海童，朝夕池边历岁月，去来喧寂将毋同。老农又言徵在雨，黑螭隐见青鼍舞。叫啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻。"}