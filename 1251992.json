{"id":"1251992","title":"诛宦官","dynasty":"元末明初","author":"张宪","text":"太白入房天示儆，丞相三公俱有?。侍中已奏天官书，北寺狱词犹上请。五官令史发奏章，奸谋夜召共与张。尚书诏版出胁笔，一十七阉心计长。白头老翁短才术，援剑突门肆呼叱。门生官属务相随，谁解尽言箴八失。于乎！太傅死，将军诛，洛阳都亭枭血颅。宗亲宾党一日屠，朝廷大柄归阉奴。乃有何尚书，不肯鉴前车。又向嘉德殿前伏，属镂诛宦官良可乎。"}