{"id":"1136460","title":"赠江东李提学","dynasty":"宋末元初","author":"方回","text":"小难和气如三春，大难色瑩清无尘。小难作诗到圣处，大难更自髯绝伦。天怜今年穷已极，稍慰蒹葭霜露身。恶风剧雪走千里，一识顿有两玉人。西冈李氏自五代，彩棒作尉金沙津。神尧之子太宗弟，郑王枝叶元至亲。衣冠不绝七百岁，至今宝藏唐告纶。吾家秋崖与题跋，乐石刻玉高嶙峋。龙准子孙鸿雁行，彷佛犹见青莲真。江东浙右乔木国，小却管领儒簪绅。雅衰风息离骚降，迩来此道尤荆榛。少陵一老擅古今，学所从入须黄陈。后世口耳逐世好，九苞一角谁凤麟。君家兄弟名骤起，传者惊叹笔有神。门第既已推第一，人品学问俱不群。呜呼宇宙之大我辈未尝少，高歌一曲吾气其庶伸。"}