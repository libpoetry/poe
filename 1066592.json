{"id":"1066592","title":"试建溪新茶次元述韵","dynasty":"宋","author":"葛胜仲","text":"舶舟初出建溪春，红笺品题苞蒻叶。低昂轻重如美人，等衰铢较知难躐。格高玉雪瑩衷肠，品下膏油浮面颊。太丘胸中有泾渭，包裹携来充博帖。稍发下驷已惊眼，香味高奇光炜晔。不肯花前杀风景，凭花为谢穿花蝶。更看正紫小方圭，价比连城真称惬。病渴羌人洗烦滞，好睡兼旬便愁摄。异时风流贵公子，喜悦藏珍令口嗫。莫辞七椀搅枯肠，有酒沽君夜烧蜡。"}