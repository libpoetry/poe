{"id":"820227","title":"水龙吟 浴佛日佛崖作","dynasty":"清末近现代初","author":"赵熙","text":"望中天半庄严，嘉州定落荣州后。大哉僧力，自元丰始，迄工元祐。玉斧修云，金容满月，华鲸夜吼。恨青山不语，道君时事，断碑字、苍苔锈。台上放翁载酒。问如来、梵天谁救。支那小影，铜仙泪落，咸阳月瘦。十六丈身，一千年事，黄梅雨候。秪红裙袅袅，榴花一色，拜龙华寿。"}