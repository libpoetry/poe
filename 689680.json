{"id":"689680","title":"寄怀诗","dynasty":"明","author":"岑徵","text":"端州还楚客，百里绝归心。又溯漓江水，扬帆指桂林。此行朋从少，到处瘴烟深。辛苦年年事，知君罢越吟。牂牁西去水，千里共烽烟。世事已如此，孤怀空复然。定趋衡岳路，或到夜郎天。弭节知何处，音书为一传。潇湘三载梦，千里不还乡。八口将何托，孤舟更渺茫。秋空黄鹄少，天远白云长。去住怜同病，忧思不敢忘。频年甘作客，湖海任西东。纵有垂天翼，高飞无积风。气消蛮峤外，泪尽瘴烟中。处处同芳草，王孙路不穷。"}