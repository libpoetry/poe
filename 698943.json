{"id":"698943","title":"梨花","dynasty":"明","author":"徐渭","text":"名园深锁丽长空，映户摇扉一万丛。总使梅花开似雪，却输毬雪打和风。带烟笼雾自生香，薄粉浓铅不用妆。莫以轻盈窥宋玉，冯将淡白恼何郎。春雨春风能几宵，吹香落粉湿还飘。朝来试看青枝上，几朵寒酥未肯消。早起春晴香雾肥，独依残月出墙围。洛滨仙子波心立，虢国夫人马上归。轻风吹雾散朱门，影落冯谁写素魂。万里晓天微有晕，终宵明月欲无痕。"}