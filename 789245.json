{"id":"789245","title":"惜馀春慢 金陵旅次，偕龚敬立、莫文中、范东旭、叔皋谟过僧舍，看秋海棠，用鲁逸仲韵","dynasty":"清","author":"王策","text":"岸芷凋青，汀蘋碎白，梦断楚骚香草。携将破帽，呼得幽人，试踏石城霜晓。蓦遇古佛堂西，万朵秋容，绿柔红小。想匀脂调粉，费他青女，工夫多少。真不料、无色天边，空香界内，种就许多烦恼。南朝旧日，四百楼台，落叶飘花谁扫。应有三阁娇魂，粘蕊依枝，千春不老。倚西风、暗说兴亡，夜夜向、龛灯绕。"}