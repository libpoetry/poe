{"id":"538209","title":"陈子道易向客徐相公所以忤陆都督出游谒余营丘有舍馆之契今年夏初复访海上留少时虽才气不衰而发种种矣赋此惜之且以赠别","dynasty":"明","author":"王世贞","text":"昔作平津客，能侵临汝侯。片言不称意，匹马遂西游。所至多蓬累，居然一蒯缑。卖文安损价，贳酒迫驱愁。命信天公活，身从地主收。访余归茂苑，每语必营丘。邴俸虽云薄，融尊可暂留。青回斯世眼，白对故人头。缟带乡元贱，绨袍暑不求。有珠堪照乘，为汝夜中投。"}