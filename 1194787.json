{"id":"1194787","title":"述旧纪勋太原寄李光颜侍中二首","dynasty":"唐","author":"杨巨源","text":"玉塞含悽见雁行，北垣新诏拜龙骧。弟兄间世真飞将，貔虎归时似故乡。鼓角因风飘朔气，旌旗映水发秋光。河源收地心犹壮，笑向天西万里霜。倚天长剑截云孤，报国纵横见丈夫。五载登坛真宰相，六重分阃正司徒。曾闻转战平坚寇，共说题诗压腐儒。料敌知机在方寸，不劳心力讲阴符。"}