{"id":"595206","title":"夏日晚发夏津至清平公署阻雨赋五言长排十八韵","dynasty":"明","author":"饶相","text":"南迈清平道，长途畏日炎。青衾方敛箧，红影已穿帘。命仆催供馔，呼童早束襜。登舆驰古道，捲幔见残蟾。清景环苍翠，宜人屡顾瞻。须臾云气布，渐觉太阳潜。策马穿杨去，鸣鸠作雨占。泼墨中天满，流膏四野沾。飞来盈漠漠，洒后更纤纤。品汇皆生色，炎威已解严。弛詹憩行署，倚槛独掀髯。无客供清话，横毡且黑甜。片时成梦寐，一枕觉安恬。队队云犹作，霏霏雨未厌。空濛迷近甸，点滴落前檐。仆马交愁湿，旌旄暂此淹。有年方慰望，竟日更无嫌。雨后偏多兴，题诗走笔尖。"}