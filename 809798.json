{"id":"809798","title":"三月初十日恭请皇太后雅玩斋进膳看梅花","dynasty":"清","author":"玄烨","text":"当年梅雪伴，今岁暮春迟。银杏舒新叶，木兰盖绿枝。花当亭畔发，香逐雨中移。别殿陈鲜蜜，尚方献瑞芝。老莱舞膝下，珠草列仙墀。敬上乔松祝，欣瞻王母仪。捧觞称寿句，进酒问安词。地润铺红萼，波澄敛玉池。高峰多爽气，绮树得丰姿。漏转催辰半，表行近画奇。承欢同永日，孝思莫违时。会庆思经义，千秋古训垂。"}