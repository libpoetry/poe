{"id":"683527","title":"舍弟自均州城楼别后道寄二诗有感辄和","dynasty":"明","author":"王世贞","text":"高楼一望思漫漫，两地江山酒未残。欲数对床俱梦境，向来携手是愁端。诗成玉体君其爱，书到银钩且自宽。若遇故人论世路，华阴虽险不为难。秋风鼓舵乍移襄，矫首停云思渺茫。忽有寸珠来汉浦，居然丛桂隐淮王。诗中一字见隆准，枕上千金是异方。见说匡山携杖后，可能矶畔唤彭郎。"}