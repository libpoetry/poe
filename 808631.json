{"id":"808631","title":"熊文灿","dynasty":"清","author":"严遂成","text":"鼠辈遇我敢复尔，酒酣妄为大言耳。觇使起立吾之故，意悔势已不可止。六州鼓旗一手主，流寇如虎海飞鼠。昔勇令怯魂魄褫，往叩僧庐来佛旨。空隐屏人解误人，抚之抚之毋乃是。四正六隅兵饷增，左黄夹击如风雨。胡然忽刊招降檄，杀一贼者令偿死。贼如不从则犒之，金帛酒牢豢骄子。接踵而至姑自诡，天下今已无贼矣。许州南楼火光起，陷均胁房谷城圮。如猿断韝脱鹰，如火燎原坊决水。试问降者十三家，今皆安在罪轻儗。悁悁珠玉饰名姝，临送牵衣哭西市。"}