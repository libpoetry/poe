{"id":"1074802","title":"雪后再至菊坡","dynasty":"宋","author":"周紫芝","text":"长安二月春风里，马似游龙车似水。青鞋久惯踏江沙，黄帽岂堪随马尾。梁王旧筑黄金台，台荒草满谁复来。云中羽盖去不反，坡底菊苗寒欲开。老僧相对话乡井，童子瀹苗分乳杯。为言诸老有遗迹，细寻石刻摩苍苔。春风无情固相似，倦客逢春还少味。篱边踏雪忆故年，渡口呼船梦千里。人生万事要随缘，到处一身俱偶然。林间春动有佳兴，更携官焙来同煎。"}