{"id":"781221","title":"题常理斋爱吟草后","dynasty":"清","author":"祝德麟","text":"古云不朽三，立言与德功。长剑哀国殇，宁论文字雄。大凡忠义士，赋诗不必工。偶然存著录，片甲窥神龙。理斋辽左杰，作宰西南邦。死事近廿年，碧血埋蒿蓬。忽披爱吟草，使我心㤝㤝。当其之官日，取道经蚕丛。摹写云物趣，意象开鸿濛。与我入蜀诗，太半题相同。忆昔岁庚寅，持衡策使骢。道途历阻险，头脑惭冬烘。分校赖群彦，商榷咸虚衷。锁闱匝月馀，相伴灯檠红。讵料三载后，两贤膏贼锋。一为程大足，一为常西充。维时金川酋，狼狈敢逞凶。王师申薄伐，兵威盛梯冲。穷兽骇奔窜，指顾窟穴空。将军失庙算，暗落贼计中。诱降为内应，间道潜来攻。半夜警风鹤，六军化沙虫。君实典度支，出内糗糒供。贼来多于蚁，贼去疾如蜂。与粮俱存亡，义不返顾躬。仓黄昔岭上，臣节遂告终。死地无生理，飞走路已穷。不死安所之，毅烈齐凡庸。独异一书生，手未习戈鏦。却当临难际，提刀揕贼胸。连毙十数人，噀血气犹虹。周苛既慷慨，温序仍从容。尝闻髫龀时，读书史事通。至明遇吉传，裂眦钦英风。授命乃素定，大勇填膺腔。非同办仓卒，捐躯但匆匆。江之水悠悠，岷山高巃嵷。华表鹤不归，云树深千重。浣花溪水头，有祠曰慰忠。彝典备昭恤，馨香秩祀崇。武功旋耆定，已筑鲸鲵封。九原目可瞑，神其无怨恫。同祀廿六人，吴赵皆诗翁。况傍杜陵叟，斯文得正宗。桤林龙竹边，飒爽寻灵踪。此卷在天壤，姓氏光熊熊。底须声律求，抗坠歌玲珑。多少谭艺家，泯没随烟雺。"}