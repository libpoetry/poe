{"id":"760960","title":"莺啼序 甲午仲秋薄游江淮瓜步晚渡与子苾舟中连句和梦窗此曲","dynasty":"清","author":"郑文焯","text":"西阑乍过桂影，倦秋酲闭户。酒边泪、分付黄花，客燕何意来暮。棹歌远、吴山自碧，秦云望转淮南树。怅荒台残柳，春前枉作风絮。宝扇才疏，画帘十二，换纱烟縠雾。镜波小、还照离妆，玉容空在纨素。绣帷寒、愁松雪腕，暗销尽、深盟红缕。理芳情，搓做柔丝，绾他閒鹭。桃根旧曲，醉耳重听，过江尚倦旅。叹十载、杜郎吟赏，又断魂处，翠黯红凄，矮篷眠雨。二分月色，璚箫吹破，多情赢得天涯老，更渔镫、趁唤瓜州渡。登临恨晚，荒萤乱点迷楼，照地一片焦土。春风粉黛，晓日绫纨，剩寸萝片苧。笑拾得、才人馀唾。几树官梅，客里狂吟，雪中低舞。扁舟此去，无情烟水，清歌何处催梦觉，感华年、分算成弦柱。隋堤鸦散斜阳，故宫庭花，有人唱否。"}