{"id":"610235","title":"云梦歌送方伯胡襟寰公之楚","dynasty":"明","author":"韩上桂","text":"楚有大泽号云梦，陂塘曼衍间甚众。蘅兰芷茝四时春，日夕波涛奔汹洞。泽国传闻车骑来，鲸鲵鼍鼓声相催。已闪霓旌历长薄，又张云裔过阳台。野火烧天光列缺，金钲动地激奔雷。须臾火烈吼虎兕，戟距磨牙相对起。猛士如云骋格罗，左中髀䯚右达耳。轹罴轶豹抗夷羊，赤电为后天光驶。君侯始下万石钟，绮纨细曳飘轻风。拂须冁齿大笑至，煎熬芳烈臇具供。芍药之羹和翡翠，水精之碗盘雕龙。猎罢飘然厌远游，早时星列已云收。偃旗息火戒猎鼓，极乐毋乃穷千秋。方今天子廑御幸，至德不动风王侯。艺苑高驰明礼囿，歌雍咏勺渥泽优。公亦承流控方岳，职专屏翰功不薄。鄂渚东行照早春，灿烂金章绚城郭。会须一振大王风，解幽散滞存至公。吹嘘草木阳和转，发达耳目心志通。鳏寡孤独俱保养，纲纪法度张天㔣。蒐材礼士猎罴虎，泽及走兽无贫穷。君看江汉甘棠意，祇颂驺虞发五豵。"}