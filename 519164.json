{"id":"519164","title":"邯郸曲","dynasty":"明","author":"朱诚泳","text":"邯郸女儿真如花，手梳云髻盘双鸦。红裙翠袖黄金束，春山画出蛾眉绿。芳年才及破瓜馀，除却嫦娥皆不如。弱不胜衣体轻薄，唾花疑是珍珠落。闷来斜倚碧纱窗，自拾青梅打飞雀。秋千墙外有人游，隔花一见争相求。却恨娇痴嫁人早，誓与卿卿永相好。春风夜夜芙蓉幔，酒醒扶头厌珍馔。锦堂鱼水日追欢，讵管流年暗中换。比邻有女嫁农家，蚕事才成又绩麻。日午馌田助耕作，麻丝输尽无衣著。"}