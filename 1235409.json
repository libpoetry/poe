{"id":"1235409","title":"读遗山诗四首","dynasty":"元","author":"刘秉忠","text":"剑气从教犯斗牛，百川横放海难收。九天直上无凝滞，更看银河一派流。北里笙歌劝酒杯，南邻门巷冷如灰。秋风万里方摇落，叫杀孤鸿春不回。青云高兴入冥搜，一字非工未肯休。直到雪消冰泮后，百川春水自东流。云霞闪灿动霓旌，轰磕征鼙震地声。千里折冲归指画，将坛孙子独论兵。"}