{"id":"757885","title":"摸鱼儿 移蕉","dynasty":"清","author":"苏穆","text":"对仙云、小园篱畔，重重生翠弥漫。移来试傍瑶阶种，只恐芳魂易断。君莫怨。早约得、潺潺疏雨宵来灌。桂香深院。可肯趁佳晨，露浓风静，绿蜡一齐展。谁相伴，小立阑干耐看。舞裙似蝶零乱。佳人扶病伶俜煞，顿觉秋添一半。春去远。要尔殢、春情婉转随昏旦。柳丝千万。系不住银河，婵娟纤影，枉把绣帘卷。"}