{"id":"687768","title":"与李敬熙","dynasty":"明","author":"庄昶","text":"细月肩舆病坐迟，相逢连夜几相思。欲将老眼号天泪，痛洒秋江教子诗。蛮貊虎狼尼父叹，中华男子邵雍痴。喜音日望檐前报，先有山家冻鹊知。多承携拜令翁前，一尺长眉八十年。忽忆老亲埋土壤，可胜血泪涨青天。百年欲死成吾恨，千古何心累子贤。每望聪明长不及，此怀还莫老夫偏。千言万语在溪桥，逆耳深知老舌饶。自觉此天无半寸，欲将何处动分毫。纲常父子谁甘灭，斧钺春秋敢自逃。以我旧从亲党后，得忘天地几长号。五世堂前忍泪过，谁知微泣变滂沱。伤心万古明朝缓，揩眼三纲半月多。纵不寻常吾辈改，其如天性自家何。若将他日寻慈孝，遗臭流芳耿不磨。伤心泣涕否还真，只把譊譊沥胆频。鹰隼鸾皇都在我，曾参大舜亦何人。但知天下难为子，岂有人间不是亲。倘肯幡然慈赦后，拜公千拜拜苍旻。子道谁卑父道尊，可将定位问乾坤。人言莫谓何须恤，天鉴还知略未昏。千古是非良自我，人间祸福恐无门。老泉明论公曾读，但识雷霆亦理存。百拜焚香不隔帘，青天只尺罩茅檐。老亲念苦慈还在，圣主恩宽律颇严。得罪举凡皆可祷，揲蓍除此欲何占。千茎老发垂添白，几夜因君白更添。"}