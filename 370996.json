{"id":"370996","title":"摸鱼儿·首夏归杭过吴淞景物清旷有会而作","dynasty":"清代","author":"厉鹗","text":"绿阴阴、江南千树，重来桃叶依旧。十年不负烟波兴，付与殢人杯酒。船唤否。度一片凉云、最恋河桥柳。凭阑望久。趁萤影高低，渔歌断续，摇过五湖口。归非偶。正是清和时候。深村乐事多有。焙茶煮茧梅风里，换得霜鳞盈斗。诗思瘦。待小草湘兰、已入骚人手。西泠永昼。汎五日轻桡，独醒何事，散发醉还又。"}