{"id":"197412","title":"上杭帅吕舍人","dynasty":"宋代","author":"王令","text":"玉海澄中粹，金山拔外佳。无前谁与敌，独进不容偕。列象明星璧，遗思结馆娃。一麾迎日下，四海望霖乖。今见诣佥允，从来注意谐。推满常己任，济域定民皆。富裕吴中俗，优游治外怀。樽环常满客，醉拥坐添钗。贱子儒名业，平生客旁淮。尘埃方困顿，时命两沉埋。居拙思营窟，炊穷欲析骸。毛生祢衡刺，麻系吕匡鞋。海远狂图酌，天高妄欲阶。请虽非义得，来实为贫嗟。况是常瞻目，将希未施崖。虽然愚者虑，庶享恶人斋。肉骨非难力，铭心谢莫涯。定须为进互，庶或未愚柴。"}