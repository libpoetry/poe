{"id":"1123804","title":"寄秋怀","dynasty":"宋","author":"赵蕃","text":"两月巴陵郡，搜诗朝暮间。空能饮江水，恨不上君山。昔者闻何至，今焉兴尽还。才名或遭骂，坎轲分低颜。大暑惧死暍，祁寒愁仆僵。岁时空卒卒，身世益伥伥。问服遗官叹，怀沙去国伤。终殊弋何慕，况事色斯翔。霞谷宁终计，龙门已暮年。向来嗟独后，今日可忘前。既缪青衿学，当思白首传。犹须就吾子，相为语蝉连。我不识裘父，闻之空有年。曾题五字寄，仅以尺书旋。诸老没已久，故家谁复贤。犹欣得吾子，句法早亲传。西京刘校尉，上疏引春秋。圣学期深探，明时可妄投。他年王子表，今日古人求。幸甚闻无恙，顿能宽远忧。吾与徐斯远，敬之宁独亲。讵须劳咄咄，徒觉叹踆踆。共乐名教地，同耕寂寞滨。敝裘堪共御，宜尔耐艰辛。几欲相酬答，诗情了不关。携从五溪远，直过洞庭宽。叹我终成累，多君不可删。黄昏伫立久，云尽觉无山。忆我江东弟，书来得暂怡。寺居因市近，村舍与贫宜。儿辈诗书力，童奴薪水为。尤欲护吾竹，及此夏初时。求友咏伐木，思兄言陟冈。那知符檄累，不了道途忙。照水形知瘵，临风发欠长。想渠能我忆，如我不渠忘。两载沅湘役，虽劳何所为。虾行仍蛭渡，犹豫复狐疑。孰念锄犁把，殊胜手板持。山南与山北，舍子更从谁。"}