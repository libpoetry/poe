{"id":"701516","title":"粤王台怀古二首用王李二子韵","dynasty":"明","author":"黄佐","text":"粤城秋日转觚棱，与客登台感废兴。孤鸟迥随云影没，野花寒带露华凝。楼船有路天低海，剑玺无踪谷变陵。留得当年歌舞地，断猿清夜啸烟藤。百年天地静风尘，吊古临觞莫怆神。鸟雀似闻弦管夜，云霞犹见绮罗春。湟关北去元通汉，肄水南来不向秦。绝胜楚台暮摇落，白蘋空对独醒人。"}