{"id":"698965","title":"风鸢图四首","dynasty":"明","author":"徐渭","text":"天台饶舌骂丰干，何事吟鸢巧弄抟。昨夜风馀收堕篾，唤回拾得换寒山。鸢长线短欲何之，万丈无由办得斯。瞥见游丝天正午，寸搓纸撚钉书时。此物等为刍狗草，此飞等是土龙泥。东风自古西吹去，不是吹侬合向西。冯添鸽籥与膏焚，整队红云过玉真。何处邻姬不停织，细听灯火理筝银。"}