{"id":"264047","title":"疏影·为思惠斋主人题蓬莱春影图","dynasty":"清代","author":"文廷式","text":"烟螺想髻。更柳疏枫密，芳思无际。缥缈空山，可是曾来，瞥见瑶阶仙侍。人言海水三清后，有琼瑟、玉杯重遗。恰无聊、化作朝云，一霎沧波迢递。几度花开花落，对霞影犹忆。靓妆明惠。石径苔封，化鹤人归，黯淡蕊珠文字。浮萍偶值原无定，好认取、天花游戏。奈梦回、雨泻高檐，窗外叶声如悴。"}