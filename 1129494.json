{"id":"1129494","title":"酬陈中书杨侯家赏瑞莲","dynasty":"宋","author":"释居简","text":"法自春秋著一王，不曾纪瑞到莲塘。露盘对倚金茎小，水镜双寻玉井凉。同样著花仍并蒂，异篷结子不分房。会须问字求玄草，接武华风到后堂。倾城倾国俪侯王，千载馀芳托藕塘。红入双葩相艳冶，绿摇万柄觉凄凉。侧承初日联风袂，并挹残蟾酌露房。花下诗人长不老，岧峣直禁玉为堂。"}