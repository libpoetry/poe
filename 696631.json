{"id":"696631","title":"后秋兴三首","dynasty":"明","author":"郑善夫","text":"御楼春雾昼漫漫，雷压霆奔霄汉间。涕泪翻伤以死谏，风波谁分得生还。山中介子终辞爵，岭表唐卿已赐环。北望星河今有象，几回沧海梦朝班。江湖霄汉不相闻，独拊龙泉看斗文。燕雀岂知鸿鹄志，凤麟终遁羽毛群。闭门春事生黄叶，去国秋山长白云。传语元丰旧迁客，好将王道辅明君。龙起襄陵汉水清，风掀云揭动神京。一时卿相收耆旧，万国衣冠接圣明。恋阙重怀和氏璧，防身惊绝楚臣缨。致君尧舜群公在，短褐长镵意自平。"}