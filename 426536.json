{"id":"426536","title":"悲怀诗四首 其二","dynasty":"近现代","author":"章以荣","text":"衔哀倏五日，逝将适东方。搴帷瞻灵榇，恸哭辞高堂。出门时怀故，我行悲故乡。晨风何凛冽，晔晔上朝阳。素衣临积水，葛屦履严霜。山川恍隔世，不辨存与亡。驱车洛阳道，行人何旁旁。前溪载歌舞，后庭激清商。棘人对此景，慷慨动中肠。人生寄天地，轻若飙尘扬。死生亦大矣，于世诚何伤。立身显亲名，念兹安可忘。"}