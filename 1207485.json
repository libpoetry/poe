{"id":"1207485","title":"城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意余方感悼其事因补其义而赋云","dynasty":"元","author":"陆仁","text":"城上乌，群相呼。群相呼，护其雏。公侯干城民父母，官军见贼莫遁逃。城中之民势亦孤，安得千金觅壮夫。城上乌，乌有翮。东西引雏飞格格，胡为群来尽红帕。驱民登城要相杀，乌啼城头头亦白。"}