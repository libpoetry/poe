{"id":"671643","title":"阅董宗伯赠姚画溪先生诗卷有述","dynasty":"明","author":"凌义渠","text":"初读泌园诗，棣棣未可选。再读泌园文，洪荒自迤演。前人大手笔，讵易撼其键。分路日争驰，周行为芜践。发函失典刑，俨若具簪冕。辞条既丰蔚，腕势信开展。录似溪上翁，良辰相与撰。吁兹罨画间，一水徐潆转。古木拒云寒，朝曦晓莫辨。春阳一以敷，风力失凝蹇。流韵及后人，蔼蔼馀温善。黾勉互相期，墙宇差无舛。盥手几摩挲，遐哉意方缅。"}