{"id":"944114","title":"喜雪篇","dynasty":"宋","author":"陈造","text":"玄冥职寒事，庀职今几时。穷秋试雪似早计，冬令欲尽噤莫施。风声不怒日车近，客裘未绵河未澌。吴门十万家，心口同一疑。天公行四序，暑寒各有宜。岁云暮矣未见雪，嗣岁何以销疹疵。或云太湖龙，避静扃神扉。把弄明月坐贝阙，世间休戚吾何知。瑶台十二层，列坐万玉妃。屑琼剪水亦戏事，仙界运指想不龟。徒劳望切切，终竟来迟迟。芹宫冰氏翁，见与俗异岐。亦知仙人不作省事过，龙公肯如游惰儿。顾此千里间，司命付吏师。拊摩穷日力，日究仍夜思。向来裸露各温燠，一衾一絮公手之。赵衰之日周比屋，更以晴日相融怡。黄童白叟歌且舞，和声协气埙应篪。群仙飘然下，龙亦赴指麾。先之汛洒五日雨，一雪不待公有祈。花作坻垄絮作阵，雪为剪刻风为筛。岂直冬温要弹压，抑令宿麦蒙沾滋。去年岂无雪，雪神春不归。赈施不预计，熟视民饥羸。他邦亦此雪，灾祥果是非。苦乐咫尺殊，满听民嗟咨。孰知此雪瑞此土，邦之人兮建德之游春台嬉。坡仙昔颍尾，喜雪忧民罢。赋薪遗粟亦户到，盛事未远谁可追。即今欲雪未雪已著念，挽回春意能先期。拟揭苏台之仙惠慈术，请继颍仙千古垂。惜无师旷琴，幼眇弦吾诗。"}