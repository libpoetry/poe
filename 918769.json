{"id":"918769","title":"钱塘赋水母","dynasty":"宋","author":"沈与求","text":"疾风吹雨回江城，橹牙呕哑潮欲平。客居喜无人事撄，相与环坐临前楹。眼中水怪状莫名，出没沙觜如浮罂。复如缁笠绝两缨，浑沌七窍俱未形。块然背负群虾行，嗟其巧以怪自呈。凝目愯视相将迎，老渔旁睨笑发声。曰此水母官何惊，江流如奔绝沧瀛。潮汐往来月为程，藏纳众污无满盈。浮埃沈滓溷九清，结成此物宜昏盲。使虾导迷作双睛，乃能接迹蚌与蛏。亦犹巨蛩二体并，离则无目为光精。江天八月霜叶鸣，罟师得虾供水征。水母弃掷罗纵横，试令收拾输庖丁。绛矾收涎体纡萦，飞刀镂切武火烹。花瓷饤饾粲白英，不殊冰盘堆水晶。稻醯齑寒芼香橙，入齿已复能解酲。遣渔止矣勿复评，嗟哉此性愚不更。定矜故态招三彭，且摩枵腹甘藜羹。"}