{"id":"278357","title":"声声慢·吴经良惠冬菰","dynasty":"现代","author":"沈轶刘","text":"南云飞梦，北辙量邮，梅天欣下琼瑶。消息传菰，江头微雨潇潇。开缄冻馨初破，饷红丁、多仗山樵。凭寄远，带双溪斜月，分与寒庖。重念松瓯今日，正连香风信，蒸出杉膏。前度黄花，凝脂曾趁霜掊。归来剩香满袖，雪盈门、能润穷饕。雄剑在，盼轻舟时合，休误春朝。"}