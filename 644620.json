{"id":"644620","title":"偶尔遣意奉呈同学诸君子及示叔贞秀才","dynasty":"明","author":"方孝孺","text":"累物扰灵府，澹然无所为。家贫自鲜营，万事俱不知。日禄馀一斗，粗给菜与麋。秫田亦易耕，有酒供四时。门多儒雅客，暇则斟酌之。相对靡俗言，共谈止诗书。遐情或深契，欢笑同解颐。孰谓千古远，其人如在玆。于心有至乐，天地亦可遗。未知轩裳贵，讵识势位卑。彼美要路仕，贤劳耀轻肥。穷通各有适，宁论是与非。"}