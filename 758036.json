{"id":"758036","title":"送入我门来 立春","dynasty":"清","author":"周贻繁","text":"彩仗争迎，青旂慢飐，条风乍送春还。几树疏梅，索笑破愁颜。纤纤胜子钗头颤，又小小笺儿帘外看。问云车，雾辔来从甚处，倏到人间。双黛喜开远岫，单衣待裁薄锦，绣榻犹寒。烬续熏炉，旧句且重删。丝传绿韭珠盘润，更酒荐黄柑金盏宽。算香闺此后，吟花咏柳，莫放清闲。"}