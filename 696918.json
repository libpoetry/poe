{"id":"696918","title":"病中杂言四首","dynasty":"明","author":"皇甫涍","text":"翛然秋色里，斜日下庭萝。蓬径无人顾，空林落叶多。山光当户映，雁影掠窗过。静者今方适，何言久卧疴。东轩微雨后，向夕引霞晖。绿竹阴常满，青梧叶渐稀。无端疏酒盏，早已授寒衣。予本沧江客，将因谢病归。自予牵世网，展转岁时侵。坐惜衰蓬鬓，空思返旧林。虫鸣秋户急，月照客庭深。已分愁中老，愁逢病不禁。经时谢朝谒，因病得闲居。日暗牛羊下，风吹薜荔疏。乡心候秋水，晚计卜田庐。近讶交能绝，嵇康已著书。"}