{"id":"897471","title":"己未四月二十二日大雨雹","dynasty":"宋","author":"张耒","text":"夜来飞雹惊我眠，大者磊落几如拳。起听但觉屋欲动，檐瓦破坠无复全。是日晚晴星斗出，镜静万里无云烟。乾坤变化竟谁使，造作诡怪须臾间。邻家老翁发已白，云昔见此今十年。木衰火滥气浮泄，激此阴沴成冰坚。儒生臆度知是否，天事谁得穷其源。屋头雏鸦失其母，足伤翅折亦可怜。"}