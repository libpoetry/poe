{"id":"1077141","title":"再赋酴醾赠志宏","dynasty":"宋","author":"李纲","text":"春入酴醾如愤泄，翻空万点枝头雪。浓花嫩蕊满柔柯，应笑蓬葭春亦茁。东君端的衒工夫，故把琼酥巧妆缀。含风触处便氛氲，带月看时更清绝。幽香移入小斋中，独比馀花最难歇。子应怜我惜春光，刺手钩衣几番撷。却嗟草木本无情，亦解随时自开闭。对花一醉更翻书，醉里犹能读为霓。"}