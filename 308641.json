{"id":"308641","title":"买陂塘·感事","dynasty":"现代","author":"陈祖绶","text":"莽莽奔波、藜扶襁负，又惊动地鼙鼓。营门日落人声哄，道是搜查烟户。官莫怒。剩劫火、馀生求替民为主。兵真如虎。纵伧父多金，豪家复壁，抄掠没完土。冤谁诉。人在枪林弹雨。惟闻野庙狐语。河山锦绣今分裂，一片灰尘燕楚。新政府。推戴个、周公负斧纶音许。唐虞义举。愿释甲归农，投戈讲蓻，同作衮衣补。"}