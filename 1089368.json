{"id":"1089368","title":"登伟观因诵老杜道林岳麓诗用其韵","dynasty":"宋","author":"许及之","text":"立秋三日天气殊，凉风渺渺舒郁纡。少日第拄西山笏，暇时惟汎会昌湖。投老身登华盖顶，度堂面直莲峰炉。长江回抱若裹玉，明月荡漾如怀珠。楠溪大源小源出，樟浦早潮晚潮俱。凌空笔架呈挂綵，出海金轮看浴乌。中川蚌胎非妩媚，港口螺浮疑虚无。何以得此江山伟，若有相者神明扶。了知无一可云补，其敢有二当何诛。故人相逢笑颠错，生涯不解先膏腴。且同野叟共尔汝，免以前衔相唤呼。看山未觉迷老眼，报国终愧全微躯。斫竹特为三益径，把钓倦作扁舟图。乃知绝境真妙绝，强名孤屿何尝孤。凭栏聊欲须款款，飞帆正尔来于于。明朝此兴定不浅，但恐劳苦肩舆夫。"}