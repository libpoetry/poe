{"id":"697750","title":"游葆真观","dynasty":"明","author":"胡奎","text":"百尺飞楼接帝青，非烟非雾入冥冥。云间鸡唱朝迎日，海底蛟眠夜见星。函谷有关瞻紫气，蓬莱无地问丹经。道人肉重不骑鹤，一曲空歌醉复醒。黄鹤一去不复返，紫阳有孙能学仙。蓬莱如隔三千里，萍水相望四十年。炼就大丹金作鼎，种来灵草玉为田。无端四月枇杷雨，不共青镫一醉眠。蓬莱东畔是仙家，旭日苍凉绚紫霞。门外黄尘皆海水，窗间青鸟识桃花。閒寻墨沼来题竹，拟借丹炉学鍊砂。千岁安期吾有约，他年同吃枣如瓜。"}