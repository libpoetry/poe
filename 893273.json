{"id":"893273","title":"送蔡元翰贤良昆仲","dynasty":"宋","author":"宋祁","text":"美箭出东南，之子裒然秀。绰绰令兄弟，茂器偕年就。九流无近讨，六艺乃遐究。诏书求异等，二惠兹来觏。牍均方朔多，辐比吾丘凑。蹀足蚁封埸，刷羽桐花囿。孤音或少和，至宝不期售。肇允褰褐衣，薄言返岩窦。江皋看鱼乐，山径怀雉嗅。无忽豫章材，行参柏梁构。"}