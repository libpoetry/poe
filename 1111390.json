{"id":"1111390","title":"再扈从游小山二首","dynasty":"宋","author":"过孟玉","text":"中官促召走双骖，诏许从游圣泽覃。历览仙山瞻凤阁，径行禁籞识龙潭。万方宁谧宜游豫，一曲升平乐宴酣。浅薄承恩愧无补，愿歌风雅继周南。仙阙岧峣紫翠凝，蓬莱楼观喜重登。桫椤树老当金殿，灵壁峰高倚玉绳。辇路苔深龙甃古，瀛洲风静海波澄。分明记得经行处，曾侍君王到上层。"}