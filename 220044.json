{"id":"220044","title":"谢王敦玉惠双兔","dynasty":"宋代","author":"李处权","text":"惟兹衣褐徒，功用莫与大。驰骋文字间，下上无不载。卓哉昌黎公，毫端跨百代。传纪何新奇，不泯良有赖。先生胸次广，万窍号一噫。学成身益穷，动辄与时背。兴怜不肖子，磨砻去瑕颣。辛勤三十年，所得才稊稗。遗我虽八蹄，高义意有在。想当避鹘拳，冈垄如历块。束缚谅何施，拙情甘自退。笔砚行且焚，重垂儿子戒。方当事口腹，坐与巨觥对。闭门拥红炉，大爵资一快。"}