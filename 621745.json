{"id":"621745","title":"秋日燕邸咏怀十诗各系以题 其一 思古","dynasty":"明","author":"郭之奇","text":"乙亥岁云秋，京华节奔走。习静思古人，渐觉诸缘丑。扰扰学名争，一事无能取。持此食衣馀，何禆智与寿。耳目本聪明，俗心自尘垢。而有憧憧交，旦昼驱之走。托权于世人，强身其左右。世情相爱少，抱拙况非友。不忖一物孤，犹云命不受。尝观鼓物情，其初宁薄厚。濡动责雨风，栽倾固不偶。所以古至人，道力深所有。贵我答天心，天亦为先后。至今读其书，居然性灵久。及兹未远涂，前修作内守。今人亦不争，古人亦不朽。"}