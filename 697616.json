{"id":"697616","title":"卧雪东林寺延望天池感赋五绝","dynasty":"明","author":"胡直","text":"宿世天池客，云深世绝寻。东舍匡仙馆，西家董奉林。一落何迟回，飙轮久莫驭。怅望山头云，徘徊山下路。层冰叠崔嵬，凌凌不可度。仙人代移文，尘鞅吾当悟。寤寐香炉峰，偃蹇东林寺。朝饮虎溪水，还共天池味。允矣当税驾，诛草傍岩窦。入虎不乱群，巢鸟探其鷇。"}