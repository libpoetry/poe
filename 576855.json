{"id":"576855","title":"别罗复谦陈楚良熊隆祖","dynasty":"明","author":"黎贞","text":"萧萧戎马客襄平，岁晚相逢始识荆。愧我蹉跎如孑立，怜君邂逅若平生。琴书夜月青毡帐，诗酒春风细柳营。贫贱十年知世态，死生今日见交情。莼鲈兴动思张翰，鸡黍期寒笑巨卿。霜落雁群离朔漠，天高鹏运转南溟。匡庐风物牵情远，庾岭江山入梦清。携手河梁忍分袂，几时重与话寒盟。"}