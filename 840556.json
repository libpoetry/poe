{"id":"840556","title":"为秦亮工题费晓楼画东坡参禅图卷","dynasty":"清末民国初","author":"夏孙桐","text":"画中东坡是主人，题诗意多在琴操。兼金价因晓楼笔，信乎人各徇所好。当日黄州一秃翁，文章事业空兀奡。贤豪失意说皈依，妇人醇酒同无告。个中勘破让蛾眉，竟著田衣风月扫。费生妙笔得神气，颊毫眉妩皆精到。位置荒山野筱间，忘却春风有寒燠。荣枯悟后见此境，正如木落潭清潦。秦郎爱画亦能画，每获异迹辄相报。谈禅论画吾茫然，自笑题诗殊柄凿。"}