{"id":"861569","title":"吕待制所居八咏 其一 半隐","dynasty":"宋","author":"王炎","text":"举世竞宠利，嗜进无肯休。山林槁项辈，又乏经济谋。朅来半隐寮，再拜瞻吕侯。袖手辞富贵，结庐清且幽。我从为儿时，久矣闻风流。父老数时贤，若人真少俦。已覆金瓯名，姑作绿野游。四海望霖雨，争欲挽之留。向来钓璜老，一出扶宗周。廊庙方侧席，公肯幡然不。"}