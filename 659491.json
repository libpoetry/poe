{"id":"659491","title":"手植桧灾次吴文定公韵","dynasty":"明","author":"林俊","text":"物理有代谢，人事多故新。皇王与帝霸，在眼今谁存。两楹久梦奠，手植犹庙门。纪年系衰周，历劫经暴秦。九泉绝根曲，松桂非其群。李赵盛两见，郁尔苍云屯。由蘖百年内，左纽还旧文。默运自元化，一体气焉分。郁攸适为虐，此酷能前闻。枝叶化灰烬，祸比林木均。犹馀根与干，周视环百巡。苏枯谅斯在，脉理关天人。刚贞候芽茁，怒长相嶙峋。"}