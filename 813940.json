{"id":"813940","title":"潜园琴馀草题词","dynasty":"清","author":"陆翰芬","text":"何必争追唐与宋，能言情性即诗人。十年泉石常怀国，千首词章半忆亲。残月晓风皆寄托，春花秋柳亦精神。卿云未出欣先睹，定有灵山香火因。东瀛梅鹤继西湖，好向孤山认故吾。海国几人扶大雅，蛮乡从此获骊珠。虚心下问君师竹，盲目随声我滥竽。传到洛阳应纸贵，骚坛处处识林逋。"}