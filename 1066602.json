{"id":"1066602","title":"少川兄贫悴甚见属求寓馆未遇好事者聊作诗以寄因以速之","dynasty":"宋","author":"葛胜仲","text":"我兄弱龄推了了，手不停披今发缟。人中滞论能立判，笔下陈言皆力扫。多如鸡蹠叹积学，大似牛腰看属藁。败絮自拥不言寒，书床坐穴那知老。逆旅无人识马周，除舍何当馆孙宝。水波未合急相过，漱醪聊缓忧心捣。"}