{"id":"1126493","title":"和永叔琅琊山六咏 归云洞","dynasty":"宋","author":"梅尧臣","text":"洞深岂不有神物，朝朝但见云飞还。云收雨歇草树湿，涧下流水空潺潺。枯藤垂溪水已消，溪水溅溅石间乱。潭静鸟呼人渡时，鸟惊人语来还散。林下鸣鸠坼晴杏，田间水漫春溶溶。使君固自足风美，时傍青山去问农。沙穴石窦无限泉，此泉缘底名不灭。庶子去来多少年，依旧清心共泉洁。寻常画屏多画山，何意此山还作屏。峭排直上几千尺，下有石路莓苔青。松门隐者我未识，一见君诗如已奭。岁月任随人事迁，此身不动云生壁。"}