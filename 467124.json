{"id":"467124","title":"清平乐十二首","dynasty":"当代","author":"陈永正","text":"风吹酒醒。独卧难成暝。燕燕穿帘风不定。春色三分谁认。双栖只欠雕梁。分飞便是殊乡。容易一宵无梦，何如清坐思量。秾华已负。争忍留君住。唤取去年花上雨。滴向哀筝斜柱。弹来意已凄迷。啼红恰送春归。燕子乍窥门户，画堂从此沾泥。闲情一往。深浅烟江浪。怀抱冥蒙迟月上。总为雨惆云怅。遥怜那畔人家。年年自惜容华。不用更垂帘幕，妆成只对梅花。思量已误。芳事年年负。深苑孤花谁是主。一任吹香帘户。妾身犹未分明。罗衾各自多情。哽咽昏灯梦语，郎边便作秋声。绿杨阴浅。已觉红飘半。可惜江头潮正满。一夜征帆吹转。谁怜鬓影东风。芳春不似情浓。莫化今朝雨泪，行云欲度眉峰。细风搴幕。人去潮将落。忍问天涯他日约。便拟好春閒却。珠江不解东流。除非梦到西洲。试拣一春花叶，几枝能寄妆楼。寻春不早。有梦都难好。目断江楼红满道。底是远洲芳草。未须事去还思。百年多是无期。人面相逢依旧，桃花与我都非。春寒几夜。便觉银灯灺。忍恨送君清泪泻。悄悄棠梨花谢。别时楼外莺啼。垂杨只隔南溪。恰是相携旧处，两年芳径都迷。去时微雨。点滴心头注。记取初逢楼下语。字字都无凭据。宵来一枕芳酲。朝来一棹鹃声。不是等閒春尽，这回花落江城。风花别树。零落先于絮。一堕不飞应已误。莺在绿阴浓处。月明来照残枝。安排几夜相思。只恐花魂入梦，无眠不许人知。有情烟树。那不芳菲护。二月花开三月雨。都付梦阑私语。行云做足凄迷。青芜百里天西。消息空传远近，寻来总在低帏。舞红难罢。心与春同谢。吹向江南烟树挂。不到整妆楼下。可怜水隔山遮。半床幽梦天涯。斜月蛾眉空妒，故园今夜无花。"}