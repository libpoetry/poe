{"id":"464398","title":"水调歌头 壬戌六月十七日偕岚婿斌孙登天柱峰绝顶","dynasty":"当代","author":"汪岳尊","text":"今日我初度，飞上最高峰。七十八年一笑，珠唾落松风。气壮顶天立地，神往苍烟丹灶，啸虎更吟龙。不待此心试，冰自玉壶中。送斜阳，迎素月，玩晴空。漫惊嗽石，更拟何处涤尘胸。一壑能专堪老，五岳奚惭为伍，汉武有崇封。蹑屐披云下，后约订山翁。"}