{"id":"832597","title":"齐天乐 寒夜，同麦孺博、潘弱海","dynasty":"清末民国初","author":"朱祖谋","text":"黄昏连树拳鸦噤，江寒笛声不起。拥叶惊波，呼风断角，凄别归鸾千里。镫窗自倚。渐冰折吴绵，薄醪慵理。尚有残香，夜深不暖旧心字。荒鸡空唤倦旅，未应霜霰集，谁整归计。箭水繁声，棂纱淡色，落尽凉蟾无寐。西楼翠被。怕一夕将愁，玉珰难寄。曙蜡红啼，梦痕持泪洗。"}