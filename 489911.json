{"id":"489911","title":"次韵诸葛用中归真观三秀亭纪兴","dynasty":"明","author":"袁华","text":"舟次蒙城驿，名山未暇登。归真闻有观，览古岂无朋。小径松间入，危阑竹外凭。亭标三秀异，境胜万人称。玉气朝凝润，霞光晓散澄。云房通曲密，蕊殿肃严凝。济胜资佳具，扶颠藉老藤。未能忘臬兀，岂敢肆骄矜。长啸孙登解，躬耕诸葛能。华林散鹿迹，断港聚渔罾。九酝浮鹦鹉，三花覆毾㲪。潭清容可鉴，谷响语还应。石上便清坐，松根称曲肱。愧予才潦倒，羡子思川腾。扰扰磨旋蚁，营营棘止蝇。四三狙赋芋，九万海抟鹏。独客仍疏懒，顽仙绝爱憎。行歌采芝曲，归理读书镫。空谷怀佳士，孤云愧野僧。赋诗惭缪拙，聊以纪吾曾。"}