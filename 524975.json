{"id":"524975","title":"春夜饮女文宅大醉翌日病眩负黄怀季之约诗以识过","dynasty":"明","author":"顾璘","text":"东桥老人田野客，一生爱酒肠腹窄。春来忽到罗含家，银瓮盈盈摇琥珀。倾壶便饮不须劝，连举兕觥过累百。据案狂歌惊四邻，但笑诸公太拘迫。玉山欹仄夜方归，不寐坐倚平泉石。天明始觉中圣人，眼光错莫乱朱碧。地如车轮忽旋转，欲立还惊足盘躄。黄公临垆复召我，安得奋飞生羽翮。乃思旨酒古有戒，人生乐极终何益。"}