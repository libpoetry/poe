{"id":"696865","title":"拟古十九首 行行重行行","dynasty":"明","author":"姚光虞","text":"寒日照疏林，北风何冽冽。河梁一分手，即为万里别。去去把征衣，遥遥望车辙。君行何当还，令我中抱热。玄冬繁冰霜，江河迥且长。居常同室欢，奄忽隔两乡。辰参东西驰，日月互相望。但嗟行者远，谁怜居者伤。灼灼池中花，茸茸涧边草。婉婉青楼女，粲粲颜色好。悠悠理朱弦，缓缓歌窈窕。游子行不归，日夕念远道。空房寂无人，沉忧涕盈抱。青青松与柏，轮囷山之阿。人生寄一世，迅速如颓波。及时为欢娱，有酒且高歌。遨游宛洛间，騕袅鸣玉珂。宛洛多王侯，邑里竞繁华。车马日缤纷，第宅郁嵯峨。别馆接离宫，一一凌烟霞。恣意且游瞩，戚戚将如何。佳辰倡高会，广宴陈中堂。宾友满四座，冠佩鸣锵锵。绮错一何纷，琬液流霞觞。堂上鼓瑟琴，堂下吹笙簧。即此娱心意，相与复翱翔。佳辰岂易得，欢会安可常。少年不为乐，老至徒慨慷。高楼一何高，岧峣乃百尺。绮疏凌层霄，飞甍临广陌。其中多佳人，一一倾城色。弦歌发新声，宛转谐金石。馀响入青云，高唱娱日夕。往来道旁者，岂无知音客。安得褰衣裳，和歌于其侧。日暮门墙外，伫望空叹息。江干有芙蓉，泽畔多芳芷。涉江复泛泽，采以致君子。延伫天之涯，相隔乃万里。远道不得达，惆怅情何已。迢迢仲秋夕，璧月扬素辉。仰视河汉间，灿灿明星稀。白露泫庭柯，蟋蟀鸣声悲。鸿雁天际翔，岁暮将何之。言念平生欢，结交贫贱时。一朝致青云，弃我如敝帷。物候有变迁，人情难久持。友道日荆棘，叹息谷风诗。郁郁庭中树，生为连理枝。结发成婚姻，恩爱两相宜。如何远行迈，悠悠在边陲。一去今十年，轩车未旋归。不见园中花，当春竞芳菲。采采不及时，零落将何为。我心信匪石，不可以转移。愿君怀夙欢，毋忘皓首期。迟迟艳阳日，蔼蔼众芳发。忽忆同心人，经时向吴粤。采芳欲遗之，天长路难越。卷置怀袖中，馨香何由彻。天际有灵匹，河汉日相隔。一水何悠悠，可望不可即。七襄久脱骖，机杼恒罢织。岂无欢会期，望渺初秋夕。伫立河之干，含情泪沾臆。策马出郊圻，行行即长路。西风莽摇落，百卉悉非故。荣枯自有时，人生苦不悟。少壮能几何，忽焉已衰暮。混混大化中，终同草木腐。不朽在荣名，勉旃早自树。高城郁崔嵬，阿阁壮且丽。复道相回环，云雾森亏蔽。郊墟草树黄，飒飒北风厉。狐兔走平陆，荏苒将暮岁。青楼有佳人，倚柱多幽思。当此摇落时，怀人不能置。闭户理朱弦，宫徵一何备。曲罢仍徘徊，清歌助悲慨。含意将告谁，沉忧叹寤寐。思为兰麝香，得近君衣被。晚出城东门，落日照高树。衰草遍郊原，松楸绕长路。草间何累累，前代公侯墓。翁仲卧荒烟，残碑断以仆。嗟彼地下人，在昔贵而富。一朝即玄堂，终古如长暮。时移与代迁，子孙不知处。俯仰慨今昔，胡为不觉悟。挈榼且携壶，及时且游豫。处世若传舍，今古相推迁。出郊试骋望，迥野俱荒阡。人匪金石伦，谁能久延年。贵贱同物化，荣辱亦茫然。自拟挽歌词，叹此达者贤。人生七十稀，而况年至百。所贵能达生，徒忧亦何益。诞者求神仙，愚者爱金帛。不如且置酒，长筵日招客。百年如隙驹，岁月良可惜。霜雪载道路，鸿雁鸣声悲。游子万里去，越在天之涯。北风何凄凄，远道寒无衣。尺书久不来，日夕怀音徽。冉冉芳岁徂，行客无还期。不惜岁月迈，所忧华发滋。独宿空房中，思君久徘徊。明月照绮窗，疏灯鉴重帏。寤言长相思，涕下不可挥。离忧千万端，卑怀君讵知。时维孟冬夕，天气凄以清。寒飙入高树，霜露浩且盈。起视夜何其，河漠见参横。蟋蟀入我床，蛩螀草间鸣。逝节何迅速，感时偏多惊。脉脉步前除，中抱不自明。良晤何悠悠，胡以慰我情。故人渺天末，遗我一尺书。书中复何言，但言久离居。当时游子衣，貂裘敝无馀。去日犹少壮，今已毛发疏。卷书不能读，陨涕沾衣裾。遥夜不能寐，揽衣起凭栏。皓月流中闺，明河亘天端。怅然忆远人，川原浩漫漫。君去行役劳，妾处多苦艰。契阔慰何时，俯首为泛澜。"}