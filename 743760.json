{"id":"743760","title":"秋鹤席上醉歌","dynasty":"清","author":"桂馥","text":"吴君煮酒酒不群，要余饮酒书八分。墨摩一斗纸丈二，弱豪不醉难策勋。是时春暖窗半启，花香酒气醲氤氲。浅斟细酌到无算，对客解带微觉醺。请试把管管无力，写出便付秦人焚。红杏小史真解事，杯盘罗列腥与荤。纵饮大啖杂谐谑，花阴渐转天将曛。兴酣落笔无束缚，墨沈不顾沾裳裙。横卷直幅尽挥洒，苦无余纸书嘉文。旁观畅意呼大好，一赞亦足张吾军。乃知工拙在气势，较量肥瘦徒纷纭。吴君吴君但愿日日饮酒书八分，富贵于我如浮云。"}