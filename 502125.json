{"id":"502125","title":"雪中书怀歌和范平仲韵奉寄黄陈二亲","dynasty":"明","author":"朱同","text":"几年不见腊前雪，今复三日迷长空。六出微茫眇毫发，堕地化作冰珑松。大钧播物本无意，妙巧如此岂人工。赫日三伏间，铄石金为融。宇宙炎炎净无滓，那有许物留苍穹。彻夜春蚕声，寒重顽无风。晓视漫漫玉满界，琪树冰柱交玲珑。已喜万古烦歊尽，并作一色乾坤同。山禽苦寒下庭除，此岂有意投樊笼。燮理当圣明，三白知年丰。黄竹苍梧事已往，郑田周鼎何时穷。置此勿复陈，忧心易忡忡。故山早梅冻未开，谁肯乘兴探芳丛。黄陈齐名世稀有，祗共清樽拥炉红。我欲策蹇驴，路危梁不通。凭栏作诗寄远目，赓酬细味毋匆匆。"}