{"id":"1070035","title":"秀州沈圭漆烟最善持叶翰林诗来求余诗为作一首","dynasty":"宋","author":"程俱","text":"白头柱史寥阳居，浮提龙检封金壶。千金宝液出方外，洒作三元云篆书。至今道德五千字，一一破闇如明珠。安知此老天地祖，聊遣二化为诙娱。华亭老工入吴市，戏以淳漆滋松腴。壁中科斗何足道，勒崇正欲遵河图。故令墨客从毛颖，玉堂伴直邻清都。如椽之笔吐光燄，赓歌纪瑞无时无。却分圭璧到蓬户，寂漠著书怜腐儒。"}