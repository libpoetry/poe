{"id":"691999","title":"题南海柏台甘露赠潘侍御","dynasty":"明","author":"李攀龙","text":"绣斧光清瘴海云，行台甘露柏纷纷。九天骢马人争避，五色神羊气不群。白简风生偏起粟，皂囊秋净总垂文。侍臣岂让东方朔，千载芙蓉奉圣君。兰台使者忆长安，万里云霄揽辔看。忽报三危开玉树，谁分双掌注铜盘。霜凝合浦明珠出，风动增城瀑布寒。清节满朝君不信，流光偏缀惠文冠。"}