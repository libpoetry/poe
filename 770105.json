{"id":"770105","title":"风流子•初夏","dynasty":"清","author":"董以宁","text":"已饯将春去，堪悲是、锦片近来稀。但朱户长开，候他紫燕，绿阴微缺，补得黄鹏。新添个、迎衫新暑浅，入苑细风迟。茉莉初来，已怀香孕，芙蕖欲嫁，先制新衣。此时长日里。笑主人避暖，不解围棋。有客频来剥啄，童子还辞。只閒品唐诗，盛中晚句，自斟鲁酒，一两三卮。翻怪早蝉饶舌，不合时宜。"}