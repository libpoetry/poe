{"id":"732332","title":"寄衣曲","dynasty":"清","author":"郭开泰","text":"商飙落叶如飞燕，寒衣处处催针线。征夫一去未曾还，十载相思不相见。相见家乡讵有期，旧衣寄尽寄新衣。织成窗外三更月，缝就镫前半晓鸡。忆昔裁衣手腕轻，算来宽窄能相称。悠悠离别已多年，心意商量愁未定。定识腰肢旧日非，剪来那得更宽围。试把妾身还自约，嫁衣宽尽不相依。再四丁宁寄徒侣，愿见儿夫亲付与。泪痕滴上半成殷，到日开时应认取。吁嗟乎！王家多难为前驱，休说封侯志尚虚。又恐思家徒乱意，衣间不付一封书。"}