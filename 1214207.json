{"id":"1214207","title":"元正观朝贺","dynasty":"元","author":"周权","text":"斗杓半夜回天东，人间凤历开华风。联镳飞盖拥千骑，家家银烛摇春红。金门玉漏声初歇，已闻晓钥开阊阖。圣人端拱九天上，殿前晓仗催班列。曈曈瑞日红云开，太液春生万寿杯。龙旗微动曙烟煖，山呼虎拜声如雷。乾坤千载开元会，太和气象唐虞世。千官宴罢带花回，十二天街喧鼓吹。"}