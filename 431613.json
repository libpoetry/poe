{"id":"431613","title":"水调歌头二首·辛巳中秋前一日，柱尊招饮北极阁下。酒罢登山，素月流天，繁灯缀地，与数客歌啸林樾间，不知今夕何夕也","dynasty":"近现代","author":"龙榆生","text":"坐拥一螺翠，银海看舒波。真成未饮先醉，镜面好山河。筛出林端疏影，淡著倪迂小景，老子自婆娑。狂客南朝擅，拍手且高歌。笙竽起，琼瑶碎，奈情何。藤萝攀向高处，簌簌撼寒柯。俯仰百年身世，尽挹乾坤清气，吾腹倘能皤。绝胜南楼夜，占取问谁多。可望不可即，流盼若为情。素蛾冉冉来下，生色绣围屏。谁省婵娟深意，入谷穿林相媚，历乱撒琼英。玉树粲银浦，目眩苦难名。恍然见，凌波远，转娉婷。满天风露归去，下界跃鱼更。万户光摇木杪，积水交横荇藻，冷浸一潭星。聊用永兹夕，肝胆与俱清。"}