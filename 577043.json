{"id":"577043","title":"浩亹关","dynasty":"明","author":"陈琏","text":"清晨发雕窝，寒气犹可畏。倏至浩亹关，下马一长喟。局步淩?崿，俯身历崄巇。林深一径通，岸绝两崖对。下窥深莫穷，仰视飞鸟外。云萝翠成幄，杰木整如旆。行行出窈窕，眼豁心自快。遥瞻赤城山，历历青可爱。念昔汉宣朝，戎羌犯边界。充国屯浩亹，骑兵一时溃。卓哉赵将军，画策中机会。屯田慎边守，勋名独称最。古人不可作，遗迹宛犹在。此日偶经过，因之发长慨。"}