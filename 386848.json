{"id":"386848","title":"三台·正东风芳草尽绿","dynasty":"清代","author":"樊增祥","text":"正东风芳草尽绿，戟辕晓鸣笳鼓。导碧幢、络绎会华林，大旗卷灵龙雕虎。行都建、政事中书主。左右丞、双参开府。据横榻、花簇金狨，试关中、健儿材武。万貔貅星弹，竞发药烟，更萦丝雨。想蓟州、新令肃南塘，立三日、浙兵无语。银枪队、把滑青泥路，梐楯郎、曾何足数。罥芝盖、密点飘花，举青旂、晚云堆絮。对南山千尺积雪，铁衣竟忘寒冱。看五千、貂锦赛云霞，兼晖映、瑶台琪树。盘马地、万柳垂金缕，怕暮寒、梨花犹舞。报天子、罴卧关门，奏铙歌、一篇朱鹭。"}