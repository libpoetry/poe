{"id":"404154","title":"大酺·乙酉，一九四五年。秋日问凯置酒相贺，欣然继声","dynasty":"近现代末当代初","author":"黄咏雩","text":"看烈风收，狂涛靖，横海鲸鲵先戮。蓬莱清浅处，且扬尘东海，乍移陵谷。狼子烽消，驺虞幡示，威矢已收殊俗。陈抟方大笑，算人天安定，我犹观复。有北壑云虬，南山雾豹，媚兹幽独。兴亡弹指速。问谁悟、痴梦迷蕉鹿。待说与、修罗藕孔，竺法池灰，古今来、几番棋局。信否人间世，最可哀、武夷仙曲。遣愁去，杯相属。康衢歌舞，依旧清平丝竹。泰阶又明玉烛。"}