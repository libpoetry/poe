{"id":"704550","title":"都粘三忠庙吊古","dynasty":"明","author":"黎景义","text":"僻村清庙表忠灵，正气熊熊炳日星。素识姓名于旧史，歘瞻眉宇在新亭。寒风晚拂凄凉树，劲草秋标日月汀。祇谒曷胜悲往事，疾挥金管为书铭。间关千里逐戈兵，断港行宫几战争。塞外雁来多愤激，江心鹇没共冤情。魂依粤水苍涛怒，血溅燕云碧玉成。更向都宁留烈绩，英豪吟啸聚沾缨。回首中原叹陆沈，栖存澳岸避夷侵。南来纵少无双士，北去犹怀借一心。绕榭暮云传怨忾，涵山秋气动哀吟。牧儿樵妪何知识，亦把忠臣说至今。纵横干橹力勤王，存丧玄穹自主张。战马远来嗟屡北，飞龙新立泣旋亡。三分争鼎同诸葛，一旅兴基异少康。野草寒燐精爽在，暮秋山下月苍苍。三闽四广不堪论，念及祥兴倍怆神。失鹿君王归海若，从龙妻子作波臣。乾坤抱憾峰岚黯，风雨含冤岭树颦。鼠臂虫肝谁得免，纲常扶植赖三人。舳舻破海已无功，泪洒慈元几夜风。故国山河汪浪里，新祠樽俎夕阳中。一生未雪程婴志，万死难灰祖逖衷。我亦临流愈慷慨，敢将成败论英雄。红叶黄花峻岭阴，囚燕淹广恨犹深。化儿降祸金瓯缺，飓母扬威玉玺沈。太史编年多炳耀，骚人怀古漫登临。指南集杜那堪识，肃气萧萧透短襟。成仁取义此心安，运去舟沉祚复难。大学数行酬赤扆，小楼三载误黄冠。川陵在在非胡地，坛宇年年祀宋官。山色自青波自绿，春霖秋旭粤天寒。"}