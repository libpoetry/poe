{"id":"1250846","title":"王季耕奉命徵吴谋武于江浙还赋长律以赠","dynasty":"元末明初","author":"王祎","text":"公子英姿汗血驹，一朝千里尚徐徐。近膺妙柬随银棨，旋被俞音降玉除。讨叛载攽丞相鈛，徵才遂遣使臣车。皇华烨烨驰英荡，束帛戋戋贲草庐。满地干戈今若此，至尊宵旰定何如。已应智勇俱收录，行使奸妖尽洗袪。锥入囊中谁颖脱，瑟登门下恐音虚。刘蕡自有经纶策，贾谊宁无痛哭书。落落客怀真慷慨，悠悠世故足欷歔。庙堂到日烦多语，儒术由来未阔疏。"}