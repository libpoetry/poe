{"id":"708211","title":"满江红 其十一 即席送绎堂宪副北上并寓都中同好","dynasty":"明末清初","author":"尤侗","text":"才子仙人，坐春水、泖湖新涨。从此去、黄河千里，布帆无恙。玉殿传胪原日下，金门待诏还天上。料至尊、早办大官厨，为卿饷。斜日下，雕旗漾。芳草路，骊歌唱。送关山牙棨，一樽清酿。使客自骑沙苑马，野人独倚柴门杖。倘诸公、闻讯仆何如，穷愁状。"}