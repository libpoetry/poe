{"id":"640777","title":"燕衔泥","dynasty":"明","author":"童冀","text":"燕衔泥，年年飞向画梁栖。燕足犹悬旧时缕，华屋年年换新主。去年人作陌上尘，今人不见去年春。海棠花开春雨歇，绿窗半掩珠帘揭。十二阑干春昼迟，美人沉醉箫声咽。繁华一梦随飞烟，燕子归来如旧年。昨日花开今日落，得意春风且行乐。花开花落年年春，行乐年年非旧人。却羡茅檐旧时燕，主人岁岁长相见。"}