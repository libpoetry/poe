{"id":"722649","title":"闽中徐永存陈开仲乱后过访各有诗见赠次韵奉答四首","dynasty":"明末清初","author":"钱谦益","text":"拂水分携手并招，依然陈迹已前朝。空传老父摩铜狄，无复宫人记洞箫。览镜头憎三寸帻，看花眼诧一重绡。凭君话我余生在，万事丛残为领腰。休嗟小别似千年，坐膝将车事显然。契阔共循头上发，延缘犹记苇间船。高人有福先归地，野老无谋但诅天。最是临分多苦语，相期把卷白云边。交白须眉学刺船，渔湾蒙密旧山川。樱桃荐寝无消息，杨柳车攻有注笺。南国歌阑皆下泪，山阳诗讔倩谁传。翻君家集真三叹，遗策犹存表饵篇。论交嵇吕更谁如，兵燹间关问索居。沁雪摩挲新拜石，杀青论勘旧藏书。却看人世同巢幕，共笑残生出箯舆。莫讶和诗多讔谜，老来诞漫比虞初。"}