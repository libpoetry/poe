{"id":"1128754","title":"同吴迪吉汪信民游西塔寺分韵赋诗以荷花日落酣为韵探得荷花字","dynasty":"宋","author":"谢逸","text":"曲肱清梦残，晓鼓喧鸣鼍。披衣步庭除，白露倾圆荷。俄闻剥啄声，佳客来相过。为言城市喧，邀我游山阿。步入青莲界，诸峰郁嵯峨。清香郁软语，竟日同婆娑。吾人嗜好僻，与世殊臼窠。兹游慎勿广，恐为俗客呵。林间露警鹤，城头日翻鸦。荷香晓逾清，山色秋更佳。寺有老比丘，视世如虚花。茶香语有味，境静思无邪。夕阳动归兴，天末散馀霞。徘徊不忍去，南楼吹晓笳。更约秋夜来，小船卧蒹葭。"}