{"id":"1127187","title":"元会次宰臣之韵","dynasty":"宋","author":"黄裳","text":"风吹香信下丹霄，远望如云共戴尧。谁诣兽樽心谔谔，独赢经席气飘飘。千灵已得回春律，万岁何须却老椒。弗愧阴阳开妙化，先天方许与公调。玉皇宫殿得春朝，冠绶纷纷百辟朝。未见鱼龙供汉戏，已闻星露入虞韶。清都梦到惊华丽，寒谷春回喜富饶。付史几多祥瑞事，终随和气作欢谣。太极朝正小道消，岂劳身势借扶摇。履新忽听传天语，革故初看转斗杓。四面横龙严部乐，两班垂玉肃朋僚。不教计吏空归去，雨露相随诏五条。"}