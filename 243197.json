{"id":"243197","title":"春浓曲·雨膏蒸土兰芽热","dynasty":"宋代","author":"周弼","text":"雨膏蒸土兰芽热，粉魂淡艳凝缃缬。柳条无力受东风，桃叶春江弄花月。枕函坠发昏眠重，绮帐惊寒替花恐。屏琐虫栖化粉蛾，帘甲蜂钻抱残蛹。麦门冬长柔堪结，桐轮辗尽棠梨雪。门掩车箱铜较闲，瓶敲井干青丝绝。君不见楚王酣宴，嫌怕旁人说春晚。玉钗埋遍细腰人，章华台上苍苔满。"}