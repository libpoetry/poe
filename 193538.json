{"id":"193538","title":"念奴娇·晓来窗外","dynasty":"宋代","author":"吴潜","text":"晓来窗外，正南枝初放，两花三蕊。千古春风头上立，羞退秾桃繁李。姑射神游，寿阳妆褪，色界尘都洗。竹扉松户，平生所寄聊耳。堪笑强说和羹，此君心事，指高山流水。陇驿凄凉，却怕被、哀角城头吹起。此处关情，为他凝伫，淡月清霜里。巡檐何事，岁寒相誓而已。"}