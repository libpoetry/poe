{"id":"727678","title":"春江花月夜","dynasty":"清","author":"柳是","text":"小砑红笺茜金屑，上管免毫团紫血。阁上花神艳连缬，那似璧月句妖绝。结绮双双描风凰，望仙两两画鸳鸯。无愁天子限长江，花底死活酒庇王。胭脂臂捉丽华窘，更衣殿秘绛灯引。龙绡贴肉汗风忍，七华口令着人紧。玳筵顶飞香雾腻，银烛媚客灭几次。强饮犀桃江令醉，承思夜夜临春睡。麟带切红红欲堕，鸾钗盘雪尾梢翠。梦中麝白桃花回，半面天烟乳玉飞。碧心跳脱红丝匼，惊破金猊香着月。殿头卤簿绣发女，签重慵多吹不起。"}