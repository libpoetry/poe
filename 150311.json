{"id":"150311","title":"谢程致道监丞以秋夜直舍二诗相视并简苏在廷","dynasty":"宋代","author":"晁说之","text":"秋风虽云高，不到建章宫。巨丽发妙思，翰墨争豪雄。移子范舟兴，入此潘庐中。诗成到谁手，茧面丝发翁。岂不怜此老，气薾志亦穷。聊以壮观之，行潦落长虹。低头谩漠北，攘臂徒辽东。自娱蓬蒿兴，敢傍珪璧丛。清时难但已，有感如霜锺。慎莫视苏子，是更得家风。"}