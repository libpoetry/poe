{"id":"963025","title":"戏答胡汝能","dynasty":"宋","author":"朱松","text":"我生苦中狭，与世枘凿乖。平生素心人，耿耿不满怀。汝能伯始后，游世如婴孩。相逢握手语，便作埙篪谐。时时笑谓我，如子患未涯。执古以规今，求合诚难哉。涉世幸未远，子车尚可回。我介足怨忌，君通绝嫌猜。不见山巨源，雍容居鼎台。不见嵇中散，绝交自可哀。贤愚心自了，短韵共一咍。"}