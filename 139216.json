{"id":"139216","title":"家人生朝·相从四十年","dynasty":"宋代","author":"吴芾","text":"相从四十年，于今成二老。向来苦宦游，颇恨归不早。我家枕湖山，仿佛如蓬岛。今始得归来，方喜开怀抱。复值君诞辰，满目春光好。幸有酒千钟，足可共倾倒。要须且沈酣，莫被闲愁恼。我方务清虚，志不在金宝。亦复戒浮华，意岂在花草。但愿享遐龄，白首长相保。"}