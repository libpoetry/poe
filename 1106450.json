{"id":"1106450","title":"贺皇太子生辰","dynasty":"宋","author":"王炎","text":"凤姿日表极高明，讲习诗书若性成。参决万机裨独断，力行三善答舆情。绮园何必来为助，启诵安能更擅名。日侍两宫慈孝洽，万年主鬯共安荣。郁葱佳气拥天庭，申命无疆启震亨。少海永重瀛海润，前星长拱极星明。螭旗色转秋风爽，鸡戟光凝晓月清。遥想宫僚斟玉斝，进趋无地倍驰情。"}