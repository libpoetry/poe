{"id":"298411","title":"尉迟杯·金陵怀古","dynasty":"清代","author":"庄棫","text":"晴云绣。绕迤逦、雉堞排层岫。凄凉六代烟花，惆怅朱楼红袖。闲门自锁，谁复向、长亭问新柳。望归鸿、去逐天涯，夕阳偏带明秀。多情十二阑干，怕碧草侵阶，绮思非旧。燕语莺啼都休问，且镇日、帘儿共守。无憀是、琴丝茗碗，更谁识、新霜鸾镜有。但相思、弄笛桓伊，一江春水如酒。"}