{"id":"780073","title":"沁园春 长夏少事，抚枕辄睡，梦境荒忽，不一而足，因集古人梦事成篇","dynasty":"清","author":"曹贞吉","text":"梧影初回，槐角风凉，引入华胥。见蝴蝶园中，翩翩晒粉，邯郸道上，衮衮骑驴。蕉鹿慵看，樱桃空啖，拟上蚍蜉王者书。南柯郡、有同昌嘉礼，觅醉何如。排空驭气归欤。更袅袅、巫云送我车。问风雨连宵，西施曾葬，凤凰再降，萧史焉居。黍米山川，蘧庐将相，一瞬悲欢付子虚。醒来后，对豆棚茗碗，半晌踌躇。"}