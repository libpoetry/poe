{"id":"991690","title":"依韵和集英殿秋宴","dynasty":"宋","author":"梅尧臣","text":"殿幄陈金石，宫梧集凤凰。侍臣严虎帐，法衮被龙章。九谷初登稔，群黎共乐康。宴盘犀作镇，舞缀锦成行。玉椀盛冰滑，纱笼奏馔凉。庑深容小语，槐密漏微阳。庭立卫兼霍，坐尊萧与张。清尘汲瑶井，泛宇蔼天香。兽跃缘橦地，旗开踏鞠场。楼传红帻唱，帘隐内家妆。鸱攫曾无弹，蜂来误有芳。门傍铜铸马，帝所翠为觞。万国趋王会，诸公佩水苍。螭头左史笔，陛楯半更郎。雅著明时乐，需言盛德光。添花慕平一，赐菊异元常。身已陪多士，心宁愧下乡。薄才何所补，歌咏播殊疆。"}