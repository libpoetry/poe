{"id":"262927","title":"湘春夜月·燕","dynasty":"现代","author":"孔凡章","text":"带香泥，几回穿绕空庭。日暮倦羽偎寒，何处是雕楹？拟借一枝南内，奈汉宫倾国，久妒轻盈。念旧巢千里，山遥水远，雨驿风程。莺啼竟日，鹃声满地，同是飘零。软语呢喃，还欲把，洛花幽怨，说与金铃。茅檐梦稳，纵画梁，无意经营。又柳岸，正红襟似血，斜阳玉剪，飞入春晴。"}