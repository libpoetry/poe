{"id":"404781","title":"霓裳中序第一","dynasty":"近现代末当代初","author":"袁荣法","text":"芳尘动绣陌。淡薄庭阴生暮色，肠断玉箫信息。正津堠路歧，河桥波急。年华浪掷。共坠香、无处重拾。空频向、月帘雾阁，把烛恨遥夕。悽恻。燕踪莺迹。算只被、蓬山间隔。欢游如梦，自惜一舸春红，两袖云碧。诉情沉去翼。但泪锦、千丝怨湿。销凝久、东风何意，送过倚楼笛。"}