{"id":"1153658","title":"感古四首 其四","dynasty":"唐","author":"卢仝","text":"君莫以富贵，轻忽他年少。听我暂话会稽朱太守，正受冻饿时。索得人家贵傲妇，读书书史未润身。负薪辛苦胝生肘，谓言琴与瑟。糟糠结长久，不分杀人羽翮成。临临冲天妇嫌丑，□□□□□□□。其奈一朝太守振羽仪，乡关昼行衣锦衣。哀哉旧妇何眉目，新婿随行向天哭。寸心金石徒尔为，杯水庭沙空自覆。乃知愚妇人，妒忌阴毒心。唯救眼底事，不思日月深。等闲取羞死，岂如甘布衾。"}