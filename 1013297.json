{"id":"1013297","title":"禅人并化主写真求赞 其四二九","dynasty":"宋","author":"释正觉","text":"石上足蟠，人间念乾。秋生眼角，喜入眉端。丘壑之身心磈磊，丛林之肝胆衰残。涧月依稀，夜霜濯磨而气韵清白。岩松偃蹇，朔雪湔洗而精神翠寒。行脚屦败，住山篾宽。点著破灶堕，呼回倒刹竿。光阴催促三眠茧，风雨扪摩百战瘢。影像受鉴，音声度垣。寂默髑髅眼，光明赤肉团。云锦舒春兮华容光燄，潮雷卷雪兮海口波澜。挂拂之喝，拄杖之窜。胡饼馒头有变通而绍祖供职，莲华荷叶没科臼而说禅判宦。相随学步，莫似邯郸。"}