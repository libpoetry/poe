{"id":"863854","title":"栽木芙蓉","dynasty":"宋","author":"王禹称","text":"忆在长洲县，手植芙蓉花。春栽秋成树，枝叶青婆娑。八月寒露下，朵朵开红葩。轻团蜀江锦，碎剪赤城霞。香侵宾朋坐，艳拂人吏衙。凌霜伴松菊，满地如桑麻。岁寒万木脱，斫笋留根查。春雷一声动，又长新枝柯。良因地脉宜，岂在人力多。今来帝城里，赁宅如蜂窠。阶前栽数根，换土拥新沙。浇溉汲御沟，盖覆堆野莎。经春不出土，入夏方有芽。穷秋竟憔悴，花小尤不嘉。地气移物性，自念良可嗟。还同山野人，强为簪组加。妨贤将致诮，薄俸未充家。所以多病身，少年双鬓华。紫微虽云贵，白发将奈何。会当求山郡，卧理寻烟萝。奉亲冀丰足，委身任蹉跎。终焉太平世，散地恣狂歌。"}