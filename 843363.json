{"id":"843363","title":"暑夜同子大伯严泛舟三潭","dynasty":"清末民国初","author":"俞明震","text":"厌乱托逃暑，适可聊自娱。况有素心人，同就湖上庐。今夜天气佳，雨收片云无。相携泛明镜，艇子轻于凫。满载万斛凉，冲烟出菰蒲。乱星倒山影，浸入碧玉壶。三潭风露香，缥渺化人居。佛灯隐荷盖，桥语惊行鱼。奇石鬼皴面，高柳萤悬珠。翼翼三角亭，一瞑收全湖。山行多歧路，爱此波平铺。窅然入深黑，遗世真吾徒。"}