{"id":"684558","title":"茉莉轩二首","dynasty":"明","author":"王佐（汝学","text":"茉莉香中小小轩，历年三百尚依然。珠崖逐客才过海，南渡君臣已戴天。磊落封章轰宇宙，凄凉遗墨化云烟。我怀千古中原恨，几度经行涕泗连。相逢莫说绍兴年，每为先生一抚然。国是到头成底事，奸非开路逐忠贤。忍同刘豫三分国，卖却唐尧半壁天。杰阁格天今草莽，乾坤犹罩小茅轩。"}