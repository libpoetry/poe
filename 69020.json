{"id":"69020","title":"葛仙翁移家图","dynasty":"元代","author":"王冕","text":"青山无云白日迟，仙翁移家何所之？或以丹砂到勾漏，或为家累遭驱驰。乌犍背上妻与儿，顾盼未解知其归。仙翁读书自怡怡，坐稳不觉路险巇。牛羊猫狗先后随，老奴老婢俱忘机。仙翁去就无不宜，岂以偷生辛苦为？君不见风水洞前草离离，淡烟寒雨愁凄迷；又不见云门长松啼子规，春风落花事已非。神仙有无未知，人生有酒且自持，秦皇汉武徒尔为？"}