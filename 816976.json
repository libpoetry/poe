{"id":"816976","title":"九巳丁日北禅寺登高","dynasty":"清","author":"靳昂","text":"峰余残雪晚烟苍，寒冱疏林淡染霜。共道今年秋气肃，几忘添闰作重阳。风回涧曲冷侵衣，鸟道盘空入翠微。黄叶满山人语寂，钟声穿破白云飞。醉把莱萸笑开口，题糕携酒又重来。客中聚散浑无定，难得三年共此杯。雪印鸿泥易渺茫，断云空逐雁南翔。醉中欲倩倪迂笔，留取青天字数行。"}