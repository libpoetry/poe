{"id":"141214","title":"叔祖待制移居新市华阁安装成适逢筵日尊幼毕","dynasty":"宋代","author":"张镃","text":"西清老人新楼居，下瞰四泽如江湖。凭高挹景未比画，人望楼上真仙图。杨花燕子句排露，鹍弦凤竹声骄粗。先生已腰白玉带，我今且漉黄金壶。朝来欢声动里闾，连帅高盖将军车。松髯峰淮照华栋，共说熊梦当年符。高情和气今谁右，海山星斗称为寿。一门鼎食断前勋，容我窗间吟远岫。"}