{"id":"735636","title":"双鹅篇","dynasty":"清","author":"庞垲","text":"在昔新河有奇士，登春其名氏宋氏。苦吟未老头先白，落拓辞家走千里。辞家南去江陵城，中有鹅池池水清。却爱湖湘归不得，狎鹅自号鹅池生。一身失路悲无与，朝看鹅来暮鹅去。衡霍峰多烟雾深，青山谁知埋骨处。劫火沧桑几百春，忽逢王宰有心人。痛哭怜才求故迹，草玄亭没空荆榛。酹酒招魂向原隰，阴风飒飒筵前入。刻石记里表姓名，突有双鹅碑上立。鹅来相依不暂离，署中还凿天鹅池，无情有情谁得知。君不见玉楼应召人姓李，天上真仙皆才子。文章有气诗有神，宁随时数为生死。海翁有意逗精灵，特遣双鹅报知己。"}