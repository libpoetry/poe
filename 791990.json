{"id":"791990","title":"骏马说行","dynasty":"清","author":"周馨桂","text":"国马骏马同马形，吁嗟乃得人性情。一朝并道行，骏马欺国马，齧髡鬉流血殷般革缨。国马殊自若，骏马色然惊。徘徊踯躅归，不食不饮立不鸣。厮养太息相告语，骏马悔过情何苦。乃使国马往与为伍，国马来于于就之，鼻之同枥而刍。骏马乃长鸣，有如清流濯尘污。人皆贤国马，我亦贤骏马。国马骏马乃马也，彼人而异，情亦独何者。"}