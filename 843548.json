{"id":"843548","title":"丁丑年冬题宁乡寒铁生馀楼二首","dynasty":"清末民国初","author":"巨赞","text":"为厌浮沉湖海梦，来傍僧舍结蓬庐。岳云千絮凝檐碧，沩水一泓映座舒。楼外诸山无捷径，室中万卷间梵书。回看车马纷驰迹，袖手高吟意豁如。九洲沉陆滋蛇豕，绝脰刳肠亿万夫。文物忍看沦敌手，江山默祝复康衢。挥戈反日思良将，袒臂高呼待硕儒。寄语山林深密处，倾危大厦要君扶。"}