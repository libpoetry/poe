{"id":"1104810","title":"皇帝閤端午帖子","dynasty":"宋","author":"卫泾","text":"五日天中候，南风物阜时。三边宽大诏，亿载太平期。御服齐官献，生衣暴室供。金箱初进入，一一耀黄封。日毂过亭午，金徒缓报衙。迩英催晚讲，分赐壑源茶。灵开玉垒静无尘，圣泽新覃雨露匀。束缚仇头藏武库，枭羹不用赐群臣。远人新有约和书，并塞狼烟指日无。圣主忧民轸宵旰，宫中犹绾辟兵繻。"}