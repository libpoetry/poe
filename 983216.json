{"id":"983216","title":"兰陵王 其一 郴州作","dynasty":"宋","author":"袁去华","text":"晓阴薄。隔屋呼晴噪鹊。长烟袅、轻素望中，林表初阳照城郭。秋容自寂寞。清浅溪痕旋落。桥虹外，明嶂万重，云木千章映楼阁。天涯信飘泊。漫水绕郴山，尺素难托。文园多病宽衣索。最长笛声断，画阑凭暖，黄昏前后况味恶。甚良宵闲却。辽邈。误行乐。料恨寄徽弦，心倦梳掠。西风满院垂帘幕。对千里明月，五更悲角。归期秋尽，尚未定，怎睡著。"}