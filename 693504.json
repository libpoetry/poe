{"id":"693504","title":"寄南都三友 五清刘光禄","dynasty":"明","author":"邵宝","text":"不接诗筒又两年，留都风月思依然。交游南省论文外，识在中州品士前。江上兴难移棹访，山中怀每废书眠。司空问罢还医客，回首三山半倚天。七年清梦几双溪，回首贤关帝阙西。云汉为章常独咏，江山留胜更谁题。龙飞郢楚真嘉会，凤下岐周亦暂栖。一曲南风又宣父，知音何处问昌黎。神仙官府在蓬壶，学士文章赞圣谟。静里经纶书四部，公馀记注赋三都。星辰阁道怀前此，风月钤冈认故吾。岂不怀人如室远，东南烟水自江湖。"}