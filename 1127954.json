{"id":"1127954","title":"感皇恩","dynasty":"宋","author":"程大昌","text":"七十在前头，难言未老。只是中间有些好。鬒云虽瘦，未有一根华皓。都缘心地静，无忧恼。此际生朝，梅花献笑。似向天边得新报。孙枝秀雅，已挂恩袍春草。定从欢喜处，添年考。池馆足名花，四时蔫馥。就里梅春春到速。周遭松竹，任是雪霜长绿。总堪供寿乐，翻新曲。别向心田，有般奇木。依约灵椿共标目。八千换历，才当一番春复。莫辞春起处，醅浮玉。变化属朝班，鲲鹏相并。健翼垂云风用壮。扶摇得势，不藉仙人仙仗。旁观生意气，犹神王。此去汉庭，春光骀荡。亲见子虚不惆怅。鸢肩捷上，自有唐家格样。三台旬月里，堪歌唱。措大做生朝，无他珍异。填个曲儿为鼓吹。古来龙马，曾献河图真数。羲黄缘得此，齐元气。我向如今，职名升赐。地在天宫正东序。当初真本，到此或容披觑。这回错综处，堪详叙。"}