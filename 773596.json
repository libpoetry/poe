{"id":"773596","title":"论诗五言古体限寘韵","dynasty":"清","author":"曾逢辰","text":"诗学原同类，诗心各自异。郊寒骨凌霜，岛瘦坛树帜。开府尚清新，参军邻恣肆。仙才与鬼才，作作有风致。月旦评高低，风雅商位置。杜公冠古今，格调皆纯粹。上薄离骚词，下该沈宋意。曹刘走且僵，苏李遥思避。颜谢逊孤高，徐庾杂流利。六朝及隋唐，有一原无二。何况宋元明，谁敢参末议。我欲祝瓣香，置身无位次。"}