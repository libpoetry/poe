{"id":"1117227","title":"思归二首","dynasty":"宋","author":"苏辙","text":"汝南百日留，走遍三男子。思归非吾计，聊亦为尔耳。行装理肩舆，客舍卷床笫。儿言世情恶，平地风波起。舟行或易摇，舟静姑且已。匏系虽非愿，蠖屈当有俟。老人思虑拙，小子言有理。晨炊廪粟红，晓市淮鱼美。索居庖无人，归去迎伯姊。终岁得安闲，幽居无彼此。我老不待言，有女年四十。念我客汝南，无与具朝食。翩然乘肩舆，面有风土色。许蔡虽云近，传舍三经夕。衰老累汝曹，愧叹心不怿。磨刀鲙缕红，洗盏酒花白。母老行役难，女来生理葺。外孙跨鞍马，遇事亦闲习。居然数口家，解我百忧集。厄穷须父子，他人非所及。"}