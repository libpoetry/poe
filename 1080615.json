{"id":"1080615","title":"别才仲","dynasty":"宋","author":"吕本中","text":"忆子丱角时，单衣小襦褂。见我不能拜，笑语多自误。初看读孝经，旋即绝文字。先姑谓我言，尔曹颇相似。悠悠二十年，历历眼中事。江河坐乖隔，清□谩佳句。堂堂曾定州，许尔天下士。自尔忧患多，颇复慰漂寓。故人薄□肠，子犹披情素。胸次磈礧尽，皆是济世具。从来人中英，俗子眼中刺。子行多邅回，无与此曹遇。"}