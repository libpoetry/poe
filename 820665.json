{"id":"820665","title":"小若皋 三弟作咏史一阕，多壮语。爰反其体为赋此解，即用原韵","dynasty":"清末近现代初","author":"王易","text":"罗袜留香，锦囊遗恨，惹起后人遐思。漫消魂、玉树临风，金莲贴地。夜半无人私语，千古争传艳史。问因何、一往深情如此。粉黛三千，楼台十二。尽歌舞、朝朝暮暮，无那风流情味。道今日，登仙矣。蜀道回车，吴宫成沼，天道本如斯耳。又管甚、儿女牵情，英雄短气。嬴得春花秋月，老向温柔乡里。总不过、人生行乐而已。铜雀何存，锦帆长逝。便江山、百世犹新，已伴秋萤木魅。呜咽甚，清溪水。"}