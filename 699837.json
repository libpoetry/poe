{"id":"699837","title":"励志诗二首","dynasty":"明","author":"郭之奇","text":"逾纪波澜，指屈心寒。兄蛟弟鳄，蜃气频剜。旅徒星没，影骨云残。是由去汝，茧足依峦。倚猿傍鹿，友鹊思鸾。栖多夜棘，困鲜朝餐。耳边戈镝，眼际痍瘢。祸机飘忽，如羽如翰。矧予驽竭，卒岁跚跚。谁无故里，岂不怀安。名义驱人，守忠自酸。忠宜苦效，义以忧殚。舍斯弗笃，古哲相弹。我思首阳，薇萎蕨单。农虞久逝，意仰神钻。鸿飞贵冥，虎步宜猛。我欲藏形，无由去影。倚木居巢，留烟护岭。过膝容头，聊遮瘤瘿。三秋九摇，未涉人境。啼猿罢悲，宿鸟归静。自疑此生，以逸终倖。人不碍物，物又何鲠。林不近炎，炎亦宜冷。岂意泉霞，忽恶箕颍。谁知黑雕，久布机阱。自我婴罗，岩壑收景。霜叶含悽，风禽缩颈。山群集众，从鬼神请。念此慇怀，助予宵儆。穷年独宿，五夜三省。"}