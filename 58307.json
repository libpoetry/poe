{"id":"58307","title":"咏怀·涂山会诸侯","dynasty":"明代","author":"岳岱","text":"涂山会诸侯，万国呈玉帛。河精授图谶，开导由积石。洪水势方割，底定于震泽。神功敷宇宙，厥民得稼穑。恭惟我太祖，天授神圣德。神文迈三五，圣武靖南北。唐宋岂无君，中原受胡厄。礼乐今再新，臣黎返故宅。誓雪百王耻，乾坤重开辟。黄帝殄蚩尤，周武诛纣逆。二帝不足言，千古功无极。征文并《禹谟》，亿万膺天历。"}