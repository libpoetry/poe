{"id":"791881","title":"岁在癸丑，张君尔常有《六十自慨》之作，以歌当哭，情见乎词，荏苒三年，迟未赓和。今次原韵，藉以书怀，不作寻常寿辞，谅亦张君所乐与也 其三","dynasty":"清","author":"殷葆诚","text":"八百灵椿寿莫量，厌赓天保颂陵冈。新吟欲呕三升血，旧事空回九曲肠。了彻尘因参法祖，久联香火證空王。休伤老大悲零落，多少青年送北邙。"}