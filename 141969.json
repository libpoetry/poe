{"id":"141969","title":"春雪和袁望回","dynasty":"宋代","author":"王之道","text":"棱棱威正肃，浩浩意无涯。雨息风还怒，霜余雪更加。氍毹还席地，薝蔔竞分葩。虎饿豺狼搏，乌穷鸟雀拿。木冰鸣玉佩，檐溜轧芦芽。鹤集疑惊露，羊群忆卧沙。晚餐甘当肉，卯酒薄胜茶。盈尺其多矣，逾旬果是耶。日车行自驾，云障欲何遮。坐想传柑饮，千官从翠华。"}