{"id":"282403","title":"贵池刘龙慧慎诒以纸索余书赋诗自嘲索龙慧和","dynasty":"现代","author":"金天羽","text":"我生腕有鬼，捉笔类风汉。支离强写作，形如大本蒜。君家有公勇，缣素动盈案。百金购盛名，愿得赝鼎爨。吾书走世间，真伪亦已半。何为赏恶札，举帚使画墁。君言九方耿，相马在筋干。吾实蹇且跛，亦不能剽悍。持比散原叟，如汉之绛灌。君闻厉生子，烛底一惭汗。固知康瓠宝，贤愚自欺谩。君欲写吾诗，吾诗欠椎锻。书之付长鬣，开缄定掷撺。"}