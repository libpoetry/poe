{"id":"811830","title":"新疆纪事","dynasty":"清","author":"刘炳青","text":"边城沙漠废耕耘，三月春归草未薰。寒气裂肌凝冻雪，怪风卷物入层云。羽摧汉节羝难乳，声乱胡笳马失群。会见甘泉闻报捷，凌烟首绘霍将军。拼死沙场革裹尸，从军万里滞归期。春风杨柳关西路，秋月琵琶塞上诗。刁斗夜惊胡骑走，鼓鼙声动楚歌悲。可怜绝域乡音渺，纵博封侯奈别离。"}