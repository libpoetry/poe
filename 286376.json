{"id":"286376","title":"凤台山蟠松歌","dynasty":"清代","author":"李锴","text":"北山有若黄河水，直界中原九万里。碣石迤北东海西，骧首天门应箕尾。凤台山高隈隩张，百灵呵护严閟藏。轩辕尧舜各已葬，开朗今乃归先皇。卧龙之先先有符，地示灵效松一株。华盖将从紫极道，翠葆有待金根车。元精遒气不外荡，诘曲纠盘互低仰。一折再折怒势伸，忽走圆梢垂八丈。参差夜吹帝子声，宝瑟秋作湘灵响。神鸾威凤诡结形，夭矫古貌团深青。萧骚众木不敢对，彼五大夫何足名。挺生神物意有在，用蔽风雨如殽陵。于嗟乎蟠松蟠松汝何异，托根地上今天际。雪霜万里日月清，郁葱见汝缠佳气。"}