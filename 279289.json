{"id":"279289","title":"国香慢·赋钗上并头兰","dynasty":"现代","author":"周岸登","text":"服媚传馨，认蝶魂稳并，隐约钗盟。当年二妃重见，唤起湘灵。古怨今情谁托，佩环悄、仙影亭亭。高怀寄空谷，素萼同心，愁买倾城。折梅还索笑，伴犀簪翠压，螺髻香凝。罥襟横枕，偷染红泪春冰。梦引参差帝乐，两玉童、鸾琯双声。贞蕤比金石，更祝千里，连理朋生。"}