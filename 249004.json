{"id":"249004","title":"龙诗·陟彼南山","dynasty":"魏晋","author":"郑丰","text":"陟彼南山，言采其萧。乐只君子，邦家之翘。克茂厥猷，至道是收。耽道以俭，广爱以周。嗟我怀人，永好千秋。适彼江潭，言钓其鱮。有美硕人，自公退处。羔裘逍遥，輶德是举。白驹遁时，世事孰与。思我猗人，寘之晋序。有客信宿，独寐寤语。天高地卑，玄黄烟煴。人道交泰，自昔先民。耽文合好，辅德与仁。管叔罕侨，旷世鲜邻。修组绝结，玄弁生尘。咨我与子，遘会当身。琴瑟在御，永爱缠绵。瞻彼江澳，言咏其潭。所谓伊人，在川之阴。养和以泰，乐道之潜。锦衣尚絅，至乐是耽。兴言永思，系怀所钦。爱而不见，独寐寤吟。诗以言志，先民是经。乃惠嘉讯，德音惟馨。钦咏繁藻，永结中情。华文伤实，世士所营。达人神化，反之混冥。交弃其数，言取其诚。思与哲人，独宝其贞。"}