{"id":"1105360","title":"元夕","dynasty":"宋","author":"方岳","text":"团蒲曲几雪鬅鬙，寒入青灯澹似僧。只有梅花一林月，酒杯诗笔已无能。去年人老已苍华，野蔌山醪办咄嗟。到得今年人又老，也无筋力看梅花。莫道山家不挂灯，脩身宝月一团冰。清寒照见诸人胆，却问诸人见未曾。老去欢悰久已无，病来瘦骨不胜扶。山居幸自依青士，身事何曾问紫姑。"}