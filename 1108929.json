{"id":"1108929","title":"石塘感旧十绝","dynasty":"宋","author":"刘克庄","text":"浮空紫气何须尔，度世金丹岂有之。函谷不烦关尹出，城南莫遣树精知。鹿门陈迹有馀哀，犹记庞公返自崖。行到当时相送处，不知老泪自何来。沈郎院闭綵云收，寂寞秋花拆树头。留取断弦来世续，此生长抱百年愁。比丘会泣别瞿昙，秦失三号吊老聃。自笑此翁非铁汉，白头来此哭同参。鬓边雪映眼中花，更阅人间几岁华。丁未老人开七秩，尚携鸡絮到君家。光霁丰标今寂灭，灵明根性讵消磨。夜来一段佳风月，不见尧夫只见窝。三茔相望一牛鸣，来扫新松百感生。季札旋封丘哭墓，晋人谬谓圣忘情。禅学年来亦自衰，大丛林属小阇梨。寒翁庵子如蜗壳，却有弥天释住持。中军晚岁甥辞去，左相今朝客不来。看取少林诚长老，死生林下伴寒斋。久作辽天独鹤飞，镜鸾馀念尚依依。荒山野水苏溪路，愁绝鳏翁挈影归。"}