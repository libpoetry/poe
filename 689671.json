{"id":"689671","title":"雨后海珠登眺","dynasty":"明","author":"岑万","text":"秀色东南海欲浮，李公墩上一维舟。潮平水漫鸬鹚石，树杪云生翡翠楼。野释向人挥短麈，红尘满眼隔长洲。登瀛自是殊风致，黄木湾前渔笛秋。北望迟回白玉京，束书孤剑赴江城。暮云芳树浑无极，秋水蒹葭空复清。绿野未须频缱绻，东山犹自策勋名。诸公衮衮为元辅，礼乐无劳鲁两生。"}