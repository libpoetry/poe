{"id":"1236598","title":"京城杂咏七首","dynasty":"元","author":"欧阳玄","text":"玉堂集日列金羁，学士新兼祭酒时。五百书生签讲遍，八砖花影最来迟。丽正门当千步街，九重深处五云开。鸡人三唱万官集，应制须迎学士来。白玉堂前夜合花，高高绿树散朱霞。朝来如见唐人画，系著谁家白鼻騧。龙笙凤管舞轻盈，步障游看花满城。行到琼林春更好，新来进士唱名声。鳌山宴罢月溶溶，太液池边湛露浓。不用金莲送归院，水晶宫出玉芙蓉。京城走马听晨钟，我亦宵征仆兴慵。却忆江南春睡美，小楼攲枕听村舂。奉诏修书白玉堂，朝朝骑马傍宫墙。闸河东畔垂杨柳，时有莺声似故乡。"}