{"id":"701512","title":"嬉春曲四首","dynasty":"明","author":"黄佐","text":"油壁香车嘶紫骝，春城何处好嬉游。鳌灯海上连三岛，凤吹风前度五侯。碧雾初生花作阵，彤云不动月垂钩。采芳恰到沉珠浦，解佩俄逢拾翠洲。洲边新水到渔矶，路上轻风扬酒旗。短短荷根难结藕，青青柳色易成丝。鹍弦鹤笛遥相和，银烛金尊晚并移。低唱竹枝云雾里，免教明月妒娥眉。钧天清梦隔瑶京，笑逐江湖酒伴行。芳草桁头看宝炬，白莲池畔听银筝。花园柳巷浑无赖，紫燕黄蜂各有情。谁向缁尘窥艳色，不知朱户锁倾城。天边璧月悬清光，照见陌头游冶郎。缥玉香浓酌鹦鹉，郁金样窄裁鸳鸯。零露团团湿蔓草，谷风习习吹柔桑。临岐相见瞥然去，一夜心随云汉长。"}