{"id":"1046522","title":"庾信宅","dynasty":"宋","author":"刘挚","text":"南都号多士，庾信乃辞客。承家富缣缃，摛文烂组织。应教来春坊，日坐学士席。翩翩宫体谣，江左变风格。巨盗掀台城，狂飙铩孤翮。南飞江陵宫，杖策赴王绎。经纶投中兴，感愤补天隙。大厦岂一士，终此阳九厄。陆机趋洛阳，夷吾入齐国。濯足聊委蛇，怀邦已悲恻。惜哉不遭时，淟涊无伟绩。王室与身世，沦离两何益。暮齿哀江南，聊将赋心迹。楚郡故城阴，或云此遗宅。寥寥旧山川，莽莽新黍稷。是非不可求，秋风暮烟白。"}