{"id":"623645","title":"夏日同卢元明黎缜之饮唐寅仲先生青门","dynasty":"明","author":"欧必元","text":"驱车出东郭，访我昔同游。二三岁寒子，所志在林丘。丘中有高士，结庐枕寒流。开轩纳山色，编篱别田畴。烟霞满三径，尊酒结绸缪。剖彼青门瓜，可以充庶羞。岂必世上人，上书干王侯。车马无停轨，烹羊宰肥牛。妙舞选吴姬，清歌挟齐讴。繁华难久处，知有零落否。不如偕同侣，纳凉竹林秋。班荆待日夕，玄言递相酬。"}