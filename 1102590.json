{"id":"1102590","title":"秋夜杂兴三首 其三","dynasty":"宋","author":"俞德邻","text":"明月何皎皎，流光入城闉。永怀辽鹤去，及归无故人。故人亦何许，往事不忍陈。龙逝鼎河寂，麟伤周道湮。桑溟变俄顷，干戈遍穹垠。眼中万年少，谈笑乘朱轮。王侯与卿士，零落随埃尘。兴亡固有数，贵贱亦有因。狐裘冬则御，桃笙夏乃珍。万事每如此，毋为徒苦辛。"}