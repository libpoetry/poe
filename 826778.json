{"id":"826778","title":"金缕曲·题皋兰吴柳堂侍御罔极编册。册为侍御遭母丧时日记，时值文宗有木兰之狩，家国巨变，均详记中。后为第三孙郭龄所藏，郭龄予僚婿也。以难荫试令鄂中，于宣统辛亥兵变失之，今归浙人姚某","dynasty":"清末近现代初","author":"章钰","text":"费尽褒贤笔。祗鲰生、云愁海思，百端交集。亲见悯孙同砚守，与乞俞楼短律。更屡拜、城南遗宅。尸谏一封惊急递，曲江翁、老病还亲说。家所宝，宝此帙。修罗劫到俄亡失。料已归、秦坑楚焰，不堪寻觅。家国伤心无限事，谁补庚申日历。喜还入、云东秘笈。昔有兕觥还赵例，要遗孤、重把清门立。当不诧，吾言直。"}