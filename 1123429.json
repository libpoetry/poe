{"id":"1123429","title":"青春能几何","dynasty":"宋","author":"赵孟坚","text":"青春能几何，青春能几何。苍髯绀发看成皤，亦有红颜嫩于花，东风驰道属谁家。可道光阴流电转，草上霜飞峭如剪。心如不知恍重见，心语不通惟见面。重见面，愁转多。归来银烛炯长夜，叹息青春能几何。青春能几何，青春能几何。日乌月兔去如梭，胶粘难安枝上花。颇惜相逢殊草草，中心有言不复道。鹊喜传讹易颠倒，想得也应生懊恼。谩自有千金，无方驻脸霞。休言洛阳看花伴，经年浪荡不归家。君不见青春能几何。"}