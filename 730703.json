{"id":"730703","title":"癸丑上巳梁任公褉集万生园，分韵流觞曲水四首 其一","dynasty":"清","author":"严复","text":"任公囊被放，星纪海外周。操简缀国论，木铎徇春遒。代谢始归国，翩若鹰下鞲。暮春值癸丑，遐想山阴游。西郊得名园，觞咏招胜流。梅发酒味冽，鸟和琴声柔。举杯酹西山，怃然怀灵修。黄竹去不返，愁云弥九州。惊魂瑶池宴，王母戴虎头。借问王右军，感慨犹此不。"}