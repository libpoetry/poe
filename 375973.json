{"id":"375973","title":"摸鱼儿·指南天鸿来燕去","dynasty":"清代","author":"蒋士铨","text":"指南天鸿来燕去，河干阅尽车马。天涯修禊无多友，却又送君行也。花信寡、只一树，长条斜映离亭写。文章新价，想扁舟过处，还如莺掖，传说姓名雅。吾庐在，不等求田问舍，驴车暂许停驾。一年偷署湖山长，管领诗坛酒社。堂上斝、照彩袖，宫袍乐事多牵惹。凉秋新夏，愿旧疾消除，身如药树，习静寿萱下。"}