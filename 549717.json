{"id":"549717","title":"题南皋小隐处","dynasty":"明","author":"邹元标","text":"昔云大隐隐城市，我今小隐隐招提。招提半在山之曲、水之涯。识破万事等浮沤，残生从此托一枝。忆昔射策黄金榜，英风凛凛逼斗维。誓策功勋报天子，笑杀管晏何卑卑。于今老去岩壑里，日月不居双鬓丝。床头一剑蒯缑尽，闻鸡起问夜何其。壮心只今己销磨，侧足空门有所思。半榻时枉明月照，短衣不禁松风吹。野僧终日问姓字，笑指白云莽莽垂。我生无姓亦无字，迹遍名山号无为。有时散发解天韬，有时放歌和天倪。有时醉酌花间酒，有时閒题壁上诗。无修无證亦无持，但教名姓不出山，那管世人知不知。"}