{"id":"424213","title":"解连环·秋感，和黄季宽金陵怀古","dynasty":"近现代","author":"朱荫龙","text":"蘦晴垂晚。正暮笳吹急，风灯吟浅。怕倚徙、寂寞高楼，怅何处遥空，江山平远。秋汛沈沈，只枫叶、血殷成片。是欺人天气，一霎新霜，乍寒还暖。处处飞蓬自转。问呜咽汴水，流恩流怨。更明湖、髡柳萧疏，恁不待秋深，便牵肠断。燧影迷茫，遍天涯、雁误难算。拼今宵、坠欢将去，梦魂演演。"}