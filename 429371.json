{"id":"429371","title":"丁巳除夕 其三","dynasty":"近现代","author":"黄浚","text":"儒墨均为禽，典籍肆若罟。苍孔胡不仁，殴我入奥府。长年鉥肝肾，得句鲠仍吐。窥藩初趑趄，闯户忽连嵝。所尊唯杜韩，颇亦喜徐庾。自憎词失缛，辄恨诣不古。荡胸千嶒崚，时亦写媚妩。谁知短檠灯，不敌长袖舞。道旁昏睡儿，略窃混沌谱。浪夸持玉杯，国论供吹蛊。毁移乾坤轴，旷野尽兕虎。吾侪卒何益，章颂委粪土。祭诗还自?，残梦狎鼙鼓。"}