{"id":"916551","title":"永遇乐 其二","dynasty":"宋","author":"杨无咎","text":"黄叶缤纷，碧江清浅，锦水秋暮。画鼓冬冬，高牙飐飐，离棹无由驻。波声笳韵，芦花蓼穗，翻作别离情绪。须知道、风流太守，未尝恝情来去。那堪对此，来时单骑，去也文鸳得侣。绣被熏香，蓬窗听雨，还解知人否。一川风月，满堤杨柳，今夜酒醒何处。调疏呵，双栖正稳，慢摇去橹。"}