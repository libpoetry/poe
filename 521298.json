{"id":"521298","title":"蒋国器往岁南归予苦头风不得送赋诗有记取他年说今日冷云疏雨出都门之句今再至而归予亦病中天复阴雨俯仰今昔为之慨然","dynasty":"明","author":"顾清","text":"五载京华两赋归，客心都似宦情微。天应有意还留舌，雨亦何心惯湿衣。长路不须怀近事，旧题浑已谶先几。小昆山下农田早，为想秋风蟹稻肥。"}