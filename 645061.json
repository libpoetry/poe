{"id":"645061","title":"送友人载入蜀","dynasty":"明","author":"解缙","text":"昔年君去西川时，白头慈母纫征衣。衣成五彩相陆离，出门意气生光辉。扁舟溯尽瞿塘险，料想一险一度思庭闱。白头慈母中夜叹，严父寄书令子归。归来复向西川去，相看又作明年期。人生倏忽百年内，春叶青青秋已稀。辞亲掩卷怀李密，酒酣击筑思渐离。丈夫孝子俱可怜，明年与君重相违。君行慷慨当恐惧，父母之年不可以不知，父母许尔行勿疑。"}