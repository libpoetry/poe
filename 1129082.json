{"id":"1129082","title":"金刚随机无尽颂 正信希有分第六","dynasty":"宋","author":"释印肃","text":"戒福修持众，罕得无心用。众生肉为菜，讲论喧天鬨。于中正信希，悟了始方知。见闻如幻翳，拈来总是机。善根经远劫，一念还迦叶。微笑领玄宗，了本无交涉。取相便成非，穷子不曾归。宁自抛家业，甘受野狐欺。绣谷花争发，黄鸟声清滑。伤嗟今古人，错七更错八。棕林鸟共飞，一道转光辉。痴人随物转，悟者发真机。青山无限好，自是人颠倒。四时勿变迁，不著从人讨。犹道不如归，归道不如如。道本无象法，无念契无为。"}