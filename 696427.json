{"id":"696427","title":"三衢郡守林以永招游柯山时节推李举南西安丞族子士望俱从纪兴二首","dynasty":"明","author":"郑岳","text":"终日看山意未休，偶闻兹胜特来游。雷声振谷松涛壮，虹影横空石洞幽。幻迹杳茫何处问，禅林潇洒此时留。冯虚更欲凌峰顶，历览神仙十二洲。峰峦如黛雨初收，危倚肩舆到上头。千古乾坤留胜迹，一时郡邑聚名流。松篁落落依溪曲，禾黍穰穰映道周。如此风光堪一醉，不须怀古动遐忧。"}