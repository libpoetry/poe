{"id":"696736","title":"穷年守岁五首","dynasty":"明","author":"郑潜","text":"穷年百忧集，怅然怀故居。故居渺何许，亲爱当何如。严君赣东邑，道阻音问疏。近使岭表来，分寄廪禄馀。新舂雪三斗，喜给旬浃储。加餐拜深恩，甘旨惭久虚。谁知海邦客，弹铗歌无鱼。穷年百忧集，起坐不遑安。仰事既有愧，俯育亦腼颜。北风欺破屋，敝裘讵禁寒。挑灯理遗编，地炉燃草菅。贤哲坐困阨，荣辱何能干。鄙夫利誇捷，涉世如转丸。吾独拙且迂，挥解强为欢。穷年百忧集，邈然思故人。故人霄汉立，迥绝谁与伦。忠贞冠白日，美质辉青春。皎皎时所污，滔滔同缁磷。人心苟存朴，世道或返淳。奈何末流弊，鱼目乃混珍。何时五云下，一笑平生亲。穷年百忧散，心事梅花知。萧然四壁空，简书任纷披。亲朋馈糇粮，邻里遗酒卮。取与随所适，焉计穷通为。微名苦愚人，颠倒尘网羁。冰霜不相贷，风云浩难追。长歌以卒岁，勋业知何时。穷年坐未尽，新岁行相迎。曙光接海色，微雨兼飞霙。振衣趋幕府，矫首瞻祌京。缥缈鹓鹭班，中有韦布行。吾生胡独难，奔走事远征。五见海峤春，万邦怀圣明。举酒寿天地，当饮不尽觥。"}