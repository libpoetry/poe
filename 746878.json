{"id":"746878","title":"凉夜检理旧书感赋","dynasty":"清","author":"黄文琛","text":"少时不愿轻去乡，读书愿罄家所藏。间从邻好乞善本，手钞夜阑镫烛光。亦知力索乏真味，不解癖嗜长匆忙。丹黄纷藉染十指，签帙散乱堆满床。乙科误人再奔走，浮云改变家业荒。饥来驱我苦无暇，安能捆载随轻装。远函复报遭水厄，败垣毁室同悲伤。阳侯岂其爱文字，如此豪夺真猖狂。河北归来迫冬尽，蒸暴镇压收流亡。频年浮踪今暂息，十仅其一充行囊。今夕何夕幸无扰，检书未竟心彷徨。旧墨过眼了不识，惊回断梦春茫茫。人生诵读亦有命，何殊金紫登朝行。百不如人恃有此，叠经催折成老苍。素缣欲动林风静，净风横斜窗月凉。呼名肃拜酹杯酒，长思鉴我非相忘。"}