{"id":"816904","title":"寒食日诸罗署中偶作","dynasty":"清","author":"谢本量","text":"百花开放出墙头，隔岁榴红子未收。细雨东风作寒食，故山西望海云稠。草房密密下重帘，三月春寒较腊严。万井春烟谁禁火，卖饧时节雨廉纤。檨花如雪饲金鱼，小院阴浓绿不除。春色尚留三分一，盘中已荐夏秋蔬。春愁如醉篆烟寒，昼倦抛书午梦残。刚到故园云忽断，角声吹破倚栏杆。"}