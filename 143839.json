{"id":"143839","title":"翰林将指下学峡宾声叟为诸友先雨雪载途民亦","dynasty":"宋代","author":"方逢振","text":"空山雪片大如盘，有客远在孤馆眠。翰林喝马不到地，白帝叱驭亲行鞭。疾驱滕六笞飞廉，六花急舞狂且颠。玉皇香案口读宣，深衣大带依然仙。东里先生履欲穿，湿透布袜枵囊缠。高谈雄辩炉亭边，不有义意谁肯前。阳羡山中春信传，两骖已发垂虹鞭。诸君急棹山阴船，子猷逸兴今翻然。"}