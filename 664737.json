{"id":"664737","title":"秋风词","dynasty":"明","author":"康海","text":"长安道上秋风起，吹入青门草靡靡。客子携琴燕赵来，一感秋风心欲死。鸣鞭跃马过我前，那堪杯酒重留连。酒酣气发百志奋，谈笑须臾空百年。坐中叹尔壮士心，人事何劳问古今。张仓亦能论刑法，君平徒然卜六壬。仲尼治国苦不称，曾参事母犹难信。时势摧人著处生，英雄遇抑常迟钝。南山磊磊云气横，寒泉湔湔终日鸣。请君拂袖谢人世，与尔常为谷口耕。"}