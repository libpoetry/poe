{"id":"1158203","title":"太湖诗 其十七 圣姑庙","dynasty":"唐","author":"皮日休","text":"洛神有灵逸，古庙临空渚。暴雨驳丹青，荒萝绕梁梠。野风旋芝盖，饥乌衔椒糈。寂寂落枫花，时时斗鼯鼠。常云三五夕，尽会妍神侣。月下留紫姑，霜中召青女。俄然响环佩，倏尔鸣机杼。乐至有闻时，香来无定处。目瞪如有待，魂断空无语。云雨竟不生，留情在何处。"}