{"id":"696231","title":"罗子文侍御坠马伤足有作次韵","dynasty":"明","author":"罗钦顺","text":"九衢骢马乍停经，赢得都人掉臂行。事出不虞应有数，肤存兼爱岂无惊。少拚日月供衾枕，兼把琴尊养性情。高步天衢玄发在，直须宣力遍苍生。诗句清堪敌草塘，为占诸福定如冈。还台再骋追风骠，宴客仍开昼锦堂。便好喧呼如杜适，可能坚卧似袁僵。他年华毂翱翔地，细雨新桥路莫忘。"}