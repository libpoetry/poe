{"id":"389464","title":"一萼红·题朱久香学使花间补读图","dynasty":"清代","author":"薛时雨","text":"太匆匆。悔十年读律，万轴付尘封。鹤迓人归，云扶梦住，杜门春扫残红。喜奎壁、星明故国，十三州、脱剑尽歌风。一代名臣，千秋绝学，都在书丛。犹记鸳湖作宰，看诸生衮衮，门庆登龙。桃李阴成，嫏环秘泄，文光十丈腾虹。最珍重、缥缃世业，展生绡、依旧古香浓。应笑鲁论半部，学究冬烘。"}