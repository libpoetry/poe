{"id":"1101363","title":"郡圃栏梅分韵得手字同寮邀饮","dynasty":"宋","author":"萧立之","text":"江南不见梅花久，一夜寒香吹户牖。明朝十客山下亭，万里春风一杯酒。霜痕卷水天不动，月逼云收净如帚。花枝围烛白红吐，艳歌聒醉栖乌走。坐窗不遨今几日，簿书厌人目生垢。兹晨不待折简招，行车累累鱼贯柳。广文玉碎磨不磷，令尹风生谈满口。幕中佳士檄飒飒，著我其间惭老丑。龙门风流千载事，欧梅宾客文禧守。便须画作栏梅图，却恨丹青无好手。"}