{"id":"685551","title":"秋兴十首","dynasty":"明","author":"邓云霄","text":"移尊磐石坐莓苔，暗觉秋声竹里来。大泽烟消宾雁度，空山木落断猿哀。衣沾玉露纤罗换，帘卷金风爽气开。渐喜迎凉苏病骨，莫惊摇落咏悲哉。牛散荒陂犬应门，清砧不动静孤村。老农去去收秋稼，野客行行锁竹轩。市远何妨鲑是菜，家贫休厌瓦为盆。招邀且就田间饮，禾黍登场已满原。三杯嘉月及良辰，双屐山椒复水滨。处士逍遥同靖节，逐臣哀怨异灵均。风云壮志虚弹剑，犬马馀年早乞身。最是田园多乐事，秋风多少未归人。惭愧微才类散樗，好为农圃更为渔。观涛试把任公钓，种树新传郭橐书。石廪山边馀秫米，木奴洲畔足鲈鱼。行歌饱饭宜高卧，谁肯还驱九折舆？有足休将帝腹加，钓丝轻卷日西斜。清时竹帛输三老，晚岁桑麻自一家。青镜无缘驱白发，绿尊有意待黄花。山中魃魅窥人过，静倚南轩爇辟邪。腹非经笥且便便，枕畔黄庭只一编。多病倩人收药饵，寡交无客寄鱼笺。风前几榻秋如水，洞里烟霞日似年。谁道囊空恐羞涩？临溪饮马亦投钱。敢将词赋拟千秋，敝帚诸家笑汗牛。绮语纵饶唐格调，高情还慕晋风流。欲酬花鸟时拈笔，染就云烟独倚楼。老去诗篇聊寄兴，何须即墨觅封侯。却笑愚公未是愚，解嘲无计任揶揄。归来正恐车生耳，避世深防路有䝙。西陆苍茫秋日淡，南星寥廓客星孤。修名未立年华速，一掷流光叹隙驹。怀仙怅望彩云高，犹忆麻姑背重搔。欲向玉壶留日月，愿从金鼎乞圭刀。未知黄鹤何时返，愁听寒蛩彻夜号。久谪人间因戏笔，玉皇元自厌风骚。闲园邀凤食琅玕，文石台阶白石栏。可叹群鸡竞馀粒，犹嫌孔雀乏巍冠。九苞翙翙翔云表，直干萧萧傲岁寒。花鸟秋来应满眼，西风吾自爱檀栾。"}