{"id":"704820","title":"行台杂咏简黄宪长暨诸宪僚二十首","dynasty":"明","author":"薛瑄","text":"行台西接大明湖，细柳新荷入画图。海石风光今古意，品题殊觉少陵孤。独宿行台暑气清，清吟已觉动高情。令人苦忆黄诗伯，肯许连床听雨声。杨柳阴阴宪府深，读书因见圣贤心。钟期去后今千载，谁复人间是赏音。猎猎风蒲水满塘，轻阴微雨芰荷香。偶来乘兴观时物，徐步芳洲趁晚凉。烟笼庭树水侵阶，隐隐轻云细雨来。爽气已添烦暑退，好怀千古一时开。绿柳红葵满宪台，清渠碧沼断尘埃。城头雨过天无际，高鸟孤云自往来。菰蒲深处水禽鸣，雨过林塘晚更清。露满碧荷看不定，秪疑仙掌万珠明。柏台清昼鸟声閒，影落高梧夏日寒。且喜轻阴天际敛，开门咫尺见南山。水满方塘盖锦萍，软风高下飏蜻蜓。清宵雨歇蛙声急，却忆湖湘草色青。万朵红葵折锦苞，新妆相倚斗妖娆。道人独爱倾阳意，并起丹心忆圣朝。行台直北是高城，城外溪流面面清。更拟濠梁寻胜事，观鱼侈有昔人情。明时叨秩意何如，秪向行台读古书。自得自歌还自乐，青天白水看鸢鱼。四月行台暑雨过，方池无数长新荷。贪观物意归来晚，杨柳薰风到面多。潇洒流年老铁冠，鬓毛虽白寸心丹。天书重叠叨天宠，骢马长鸣宇宙宽。耿耿江湖意不忘，频年草疏奏明光。行台夏日看时物，最爱葵花向太阳。忆捧天书别九天，分符频与岁时迁。行台几度逢佳节，五月薰风入舜弦。夏雷挟雨急倾盆，风色苍苍晚更昏。清晓行台看双沼，新荷已没旧波痕。泰山触石云初起，六合茫茫一雨同。试听康衢应有颂，调和玉烛圣明功。绕屋葵花锦作围，画墙墙外柳依依。日长庭院游丝静，乳燕穿帘自在飞。万顷平湖接宪台，红莲如锦望中开。何当与客凌飞阁，更揽山川入壮怀。"}