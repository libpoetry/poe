{"id":"687116","title":"自武林至丁郭舟中杂兴八首","dynasty":"明","author":"刘琏","text":"舟行淹宿雨，稍霁汎通川。深雾群山没，长天旷野连。桃开榆叶小，麦秀菜花鲜。渐喜升平象，高飞见纸鸢。泽国何迢递，春深兴转幽。田畴低水岸，村舍傍河流。缆拂花枝袅，帆将树影稠。何年来此地，长日驾扁舟。晚来风势歇，又见日临曛。远岫留霞彩，疏星耿薄云。波流璧月动，舟过镜天分。何处危楼上，歌声静夜闻。寂寞空江上，渔舟起暮烟。明湖天际阔，落日雾中圆。宿鹭毛衣洁，归鸦羽翼联。故山千里隔，怅望一悽然。天风收宿雾，霁景晓澄明。青喜晴空出，红看旭日生。游鱼翻浪短，乳燕掠泥轻。衮衮春还半，应惭隐遁名。今宵天上月，应照故乡春。桂影生圆魄，蟾光隐半轮。盈亏知有定，离别最相亲。万里清辉遍，偏惊旅泊人。重到昔游地，茫然惑去途。高原深蔓草，沃野浸平湖。水阔蛟虬横，山空鸟雀呼。凄凉今古意，落日片帆孤。京华行渐近，喜色上愁颜。风定舟初稳，天清水自閒。披衣当暖日，散发对青山。去去知何日，游人重此还。"}