{"id":"1106348","title":"答伯秋","dynasty":"宋","author":"王灼","text":"足为春游茧，头因午醉科。神交尝恨少，诗债敢嫌多。几日登庐阜，他年梦苧罗。故应三峡外，渔艇老烟波。刍荛传吉语，诏旨缓追科。疲俗今当复，诸公众所多。谁能齐卓茂，我亦怖阎罗。种德无馀事，流光付逝波。半生沉俗学，中路堕严科。白眼遭非类，黄泉愧阿多。无勋封柱国，有志捽何罗。慎勿相料理，因风又起波。"}