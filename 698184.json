{"id":"698184","title":"赐麦饼宴","dynasty":"明","author":"倪元璐","text":"百二十年如待今，帝诒王举道宏深。珍奇大轸国中物，神武滹沱河上心。束赋顺时推薄壮，汜书教世当良金。宋唐直作寻常事，绫馅罗封义已淫。九馆羊龙贡食珠，才随脯箑下尧厨。长房仙饭三山近，福习神名万野呼。耐嚼周书无逸语，如悬鲁史有年图。固知此宴凌千载，鱼藻菁莪亦细娱。"}