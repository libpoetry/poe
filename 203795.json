{"id":"203795","title":"和致政林存斋稚圭","dynasty":"宋代","author":"王迈","text":"东邻南极老人星，音吐洪亮眼晶荧。诸郎个个佳宁馨，长者早占千佛经。仲季锐如刃发硎，三珠粲烂照户庭。老人散策傲郊坰，健笔哦诗惊六丁，仰天高唱雨霖铃。餐和毓粹养灵扃，炼和无知如鹤形。文堂纵谈耳惊霆，硬语盍作盘盂铭。笑渠教谄儿懒听，只今人物混渭泾。贤者聚类醒萍，报复未已况调停。我狂畏暑卧风棂，日夕西望忧朝廷。何时乾坤得清宁，未信日月长昏冥。不必餔糟学独醒，不烦餐菊制颓龄。支驾皇舆待騋駉，问讯谁来坐东厅。老成自有典刑，尚父须符渭卜灵。"}