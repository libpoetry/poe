{"id":"1119583","title":"题扇七首","dynasty":"宋","author":"陈造","text":"桃叶渡头鱼噞春，莫愁堂上燕依人。玉觞欲举心先醉，痛忆当时迹未尘。吴霜有信镜先知，楚雨无踪梦自迷。风榻烧香作僧过，罗襟得句为谁题。闻道广寒修月手，静看如鉴忽如眉。即今扇里乘鸾女，解笑嫦娥不自持。东绢须题黄绢辞，老来斲句不能奇。定知烁石流金日，记我持觞赏雪时。裁就霜纨未副挥，濡毫欲下更迟迟。昔游尚记芜湖夜，把酒中秋见月时。峨眉山北雪极目，方丈海中冰作壶。我自飙轮随所往，怜渠局息寄洪炉。广寒二十五万户，跪奉素娥听指呼。落屑欲堆悬圃满，人间但爱玉轮孤。"}