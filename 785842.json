{"id":"785842","title":"降将军歌","dynasty":"清","author":"黄遵宪","text":"冲围一舸来如飞。众军属目停鼓鼙。船头立者持降旗。都护遣我来致词。我军力竭势不支。零丁绝岛危乎危。龟鳖小竖何能为。岛中残卒皆疮痍。其馀鬼妻兵家儿。锅底无饭枷无衣。纥干冻雀寒复饥。六千人命悬如丝。我今死战彼安归。此岛如城海如池。横排各舰珠累累。有炮百尊枪千枝。亦有弹药如山齐。全军旗鼓我所司。本愿两军争雄雌。化为沙虫为肉糜。与船存亡死不辞。今日悉索供指麾。乃为生命求恩慈。指天为正天鉴之。中将许诺信不欺。诘朝便为受降期。两军雷动欢声驰。燐青月黑阴风吹。鬼伯催促不得迟。浓薰芙蓉倾深卮。前者阖棺后与尸。一将两翼三参随。两军雨泣咸惊疑。已降复死死为谁？可怜将军归骨时。白幡飘飘丹旐垂。中一丁字悬高桅。回视龙旗无孑遗。海波索索悲风悲。悲复悲！噫噫噫！"}