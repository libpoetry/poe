{"id":"1113303","title":"游岳麓寺三首","dynasty":"宋","author":"张嵲","text":"平生耳里湘西寺，此日真成叩梵宫。地辟晋朝多胜概，人师支遁有高风。身游大士毗耶境，目尽湘东返照中。佳处未能频驻屣，此行寻胜亦匆匆。杖策松门兴未穷，更过金地雨花中。山泉淅沥通幽户，林叶萧森下晚风。目极平皋方苍莽，烟深城郭自空濛。他年襆被僧房宿，聊与支郎话色空。林壑盘纡松径深，华台暇日暂登临。云开楚岫千重出，日落苍梧万里阴。贾傅文章仍自昔，武王城郭已非今。伤时访古堪流涕，徙倚聊为泽畔吟。"}