{"id":"417029","title":"摸鱼儿  和元遗山《雁邱》","dynasty":"近现代","author":"罗元贞","text":"爱双飞，识时知候，年年云际来去。联翩书月惊窗烛，偎倚战霜秋渚。烟柳处，喜再睹，清汾俪影循归路。谁张弋罟，恨失警捐生，千鸣莫救，一命掷黄土。金源士，路入并州酸楚。倾囊赎偶悲抚，殷勤累石营堤墓。寄怨倚声哀诉。君识否，千载后，招魂词客来汾浦。斜阳凄苦，问此际谁堪，遗邱不见，暮雨泣江树。"}