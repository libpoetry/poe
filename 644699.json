{"id":"644699","title":"歌风台","dynasty":"明","author":"方孝孺","text":"歌风台下春水黄，歌风台上春草碧。黄河之水日夜流，碧草年年自春色。汉祖当时为帝王，龙泉三尺飞秋霜。五年马上得天下，富贵乐在归故乡。台前老人争拜跪，柱杖麻衣见天子。龙颜自喜还自伤，一半随龙半随鬼。翻思昔日亭长时，一心捧檄日夜驰。耶今宇宙过四海，一榻之外谁撑持。却令猛士镇寰宇，安得长年在乡里。可怜创业垂统君，后使乾机付诸吕。淮阴少年韩将军，金戈铁马立战勋。藏弓烹狗太逼迫，解衣推食何殷勤。致令英雄遭妇手，血溅红裙当斩首。萧何下狱子房归，左右功臣皆掣肘。还乡悲唱大风歌，向来老将今无多。咸阳宫阙亲眼见，不忍荆棘埋铜驼。台前老人泪如雨，为言不独汉高祖。古来世事无不然，稍稍功成忘险阻。荒祠古庙名歌台，前人巳尽今人哀。感激悲歌下台去，断碑春雨生莓苔。"}