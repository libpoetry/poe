{"id":"1108279","title":"武夷九曲棹歌图","dynasty":"宋","author":"刘元刚","text":"一曲初篙上水船，翠岚苍壁挟洄川。綵幢幔屋今何在，空有丹炉石鼎烟。二曲崚嶒三石峰，当时秦女采芙蓉。至今汤沐临清泚，不作巫山十二重。三曲悬崖插匦船，春秋八百又千年。不知天地黄心木，控鹤仙人肯汝怜。五曲云崖有许深，石门书屋著修林。堂堂不泯清风在，一片寒潭印我心。七曲催船快上滩，好山留与漫郎看。经行雪瀑仙屏下，恍记斋堂夜帐寒。八曲云山敛复开，长年倚棹立裴徊。俄然听得林间语，知道新村贳酒来。九曲遥岑更郁然，板桥渔市引长川。唤回白马宾云梦，来看桑麻万里天。"}