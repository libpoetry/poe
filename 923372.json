{"id":"923372","title":"和胡俛学士红丝桃","dynasty":"宋","author":"苏颂","text":"京都花品予尝评，夭桃仅有十数名。含丝繁艳今始识，鲜苞长蕊彯红缨。春晴日暖助颜色，灼灼一片朝霞轻。鲛绡剪碎旋装缀，虬须摘尽将纫萦。因知化工巧难状，偏于草木呈瑞精。又疑华灯九光烂，蜂蝶不敢来窥争。江南萱草易滋殖，维扬芍药初种成。此花皆有红丝号，恨不同时相合并。君家数株发庭际，爱玩常挂帘钩琼。有客风流欲寄目，主人喜笑张筵迎。飞觞洒翰偏得意，都缘尤物牵风情。我虽多病不能饮，犹思强举花前觥。"}