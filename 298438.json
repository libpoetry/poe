{"id":"298438","title":"珍珠帘·归海上作","dynasty":"清代","author":"庄棫","text":"熏风乍引齐纨扇，绕空阶、曲曲阑干行遍。香袅画帘深，又簟纹初展。倚枕支颐情缱绻，浑不觉、梦儿萦转。流眄，任寂寞闲庭、落红成片。谁遣茧纸敲窗，似人来几案、乱翻书卷。蓦地起相寻，见白云天远。芳草满川梅雨后，只望断、江南何限。凄惋，对茶鼎沉沉、闲煎绿荈。"}