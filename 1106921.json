{"id":"1106921","title":"芍药诗","dynasty":"宋","author":"王禹称","text":"牡丹落尽正凄凉，红药开时醉一场。羽客暗传尸解术，仙家重爇返魂香。蜂寻檀口论前事，露湿红英试晓妆。曾忝掖垣真旧物，多情应认紫微郎。东君著意占残春，得得迟开亦有因。曾与掖垣留故事，又来淮海伴词臣。日烧红艳排千朵，风递清香满四邻。更爱枝头弄金缕，异时相对掌丝纶。满院匀开似赤城，帝乡齐点上元灯。感伤纶阁多情客，珍重维扬好事僧。酌处酒杯深蘸甲，折来花朵细含棱。老郎为郡辜朝寄，除却吟诗百不能。"}