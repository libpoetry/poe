{"id":"883458","title":"感兴","dynasty":"宋","author":"孙嵩","text":"清风有佳意，逢者为一娱。曾不救饥渴，政尔飘襟裾。凡物贵有用，论诗用则无。诗成亦自咏，侘傺或昭苏。身名不相涉，二者如参商。迟其议论公，旷越百世长。于人已无益，离离坟草荒。不知史册上，更是谁芬芳。犹足厉世俗，曰此有耿光。生前文字冗，寸札蓐荑稂。及后乃大行，家有星河章。君欲知其人，近世苏与黄。夫有酷吏事，良不为奇屯。俗子来吾前，有语无由伸。其愚正可置，而又何为嗔。勿如孤竹子，宇宙生涯垠。匪惟狎樵牧，浩浩冥疏亲。鸟故不乱行，兽故不乱群。在山为远志，出山为小草。不足凋谢安，适可谓殷浩。夫亦有所怀，非必著枯槁。"}