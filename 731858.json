{"id":"731858","title":"再过赤溪呈邓元白","dynasty":"清","author":"魏禧","text":"相见意不已，不寐竟达旦。振衣出南郭，露草凄以漫。轻烟幕平林，村村鸡犬散。初日多好光，主人适朝饭。人生不知心，何用更谋面。我生十一岁，窃希范张传。素心六七人，异姓而同干。涂氏贤父子，君之旧友善。语我与林子，奇才不易见。天下昔无君，黎阳初构乱。城虎不择肉，党恶以千万。君督南乡兵，机密发不缓。黎明驻南郊，群凶寝方燕。踉跄出门斗，前死后者窜。一日杀千人，万家获安奠。死者骨肉亲，至今不敢怨。乡兵骄成功，虎死狼为患。君更用市人，疾若摧枯蔓。用人人不疑，杀人人不叛。事己身不与，超然如飞翰。前日同涂林，访君读书院。路经校射场，指是君所践。怀哉李太白，风月此遗墠。昔读袁州碑，高文垂孔殿。字字关人伦，儒术尊不贱。夹溪千树桃，白沙空断岸。怜君多白须，喜君老尚健。"}