{"id":"740610","title":"郭璞墓","dynasty":"清","author":"朱筠","text":"浪飞打船头，回溅射江破。我欲往金山，郭璞墓边过。景纯昔赋江，博丽恣顿挫。《尔雅》与《山经》，手注分余唾。或言鼍精化，人尝伺其卧。故老云入江，下撼金山座。出语山如莲，茎小承葩大。此论虽诞绝，形理妙虚课。葬经亦流传，青乌家倡和。何为埋水中，骨肉自投堕。当时树閒巢，赠衣刑卒荷。岂独死后骸，一任付泥涴。俗说戒其子，反语遭弄播。又云桴载?，旋转如水磨。直下千尺安，沙涌墓一个。到今成此山，世世仙可贺。异说当孰主，孤屿天偶作。《游仙诗》或信，兹亦疑冢佐。"}