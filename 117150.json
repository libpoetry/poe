{"id":"117150","title":"神运殿望香炉天池等峰晚宿官厅明日早发","dynasty":"宋代","author":"张耒","text":"远公不出山，坐受天龙供。地只敢受宝，木石亲输送。岩岩千年屋，山立屹不动。风云宿修梁，星斗近华栋。亭亭碧香炉，薝卜时自涌。五云严拥卫，天乐下鸾凤。神池閟宝象，光怪发岩洞。谁能陟其巅，手揽湖龙鞚。东堂黄金藏，龙像俨环拱。萧条亡国辇，拙朴昔谁用。扫堂为一睡，清极乃无梦。思归戒晨发，结束勤仆从。鸿钟振林莽，月落朝岚重。再往堕渺茫，猿鹤应嘲讽。"}