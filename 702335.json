{"id":"702335","title":"三月廿六日饮镜川杨学士后乐园亭","dynasty":"明","author":"程敏政","text":"咫尺高坡巷，翛然绝市尘。汲泉苏菜甲，编竹拥花身。歌彻江南弄，杯空白下春。高风镜川老，不是草玄人。地主深留客，移尊后乐园。垆香多绕坐，盆石正当轩。避饮穿花径，寻诗过苇樊。忽然归兴发，斜日在西垣。喜赴看花约，春风第一回。草间幽径入，池上小亭开。大嚼兼新酿，群芳杂旧栽。赏心应未足，还许扣门来。"}