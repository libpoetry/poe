{"id":"404039","title":"锁阳台·甲申暮春北大楼高眺","dynasty":"近现代末当代初","author":"喻蘅","text":"延目高穹，驰神杳远，长干宿雨初收。金瓯如此，倚槛自凝眸。六代豪华何处，离宫下、玉琯催愁。斜阳外，流霞舞韵，万井暮烟稠。江流。依旧是，百年淘洗，付与沙鸥。剩梨园歌扇，优孟冠猴。多少南都新泪，尽消磨、啼鴂鸣鸠。春风老，轻盈谁见，吹恨过重楼。"}