{"id":"721081","title":"閒居","dynasty":"明末清初","author":"王邦畿","text":"古树依山麓，芳华缀翠藤。夕阳当晚眺，春色在晨兴。幽独清于水，头颅野似僧。忽闻孤鹤唳，声出白云层。登眺有閒身，江山喜报春。晓云多胜事，晴日是佳辰。惠杖铭朋义，肩舆倩仆仁。更须乘日蚤，前去访诗人。甘分无他想，安心草泽间。暮云多过水，晴鸟不归山。五福惟求寿，千金只买閒。友人相劝勉，呼吸守玄关。地卑山气湿，海阔夏云生。橘柚皆垂实，芰荷渐有名。恣行蒲履便，宜暑葛衣轻。犹爱无惊怖，亲人稚鸟鸣。中岁閒难得，晴天兴可乘。引怀云几片，扶倦酒三升。斋日寻山菜，明时摘水菱。人生贵行乐，不敢羡名称。野情虚占地，懒性实由天。经夏少出户，新凉多爱眠。夕阳斜带雨，衰柳动鸣蝉。近得居心法，南华第一篇。园荒露正浓，人绝往来踪。甘蔗除秋热，新梨可晚供。草间鸣蟋蟀，江上落芙蓉。渐觉无忙事，生涯好是慵。开林收落叶，扫石好焚香。鸿雁鸣山背，鸬鹚立海傍。地虚秋渐白，禾实日初黄。犹幸同心友，相逢鬓未霜。閒亭聊一望，远讯隔松杉。寡悔身将隐，逢人口欲缄。云踪风自北，山影日行南。拟著梅花处，依崖结一庵。苟且安居止，依林屋一间。竹镫寒有燄，松径夜无关。身贱神明贵，家贫梦寐閒。明朝践朋约，策杖过前山。草堂自高坐，观世若为情。林鸟无休语，溪潮有歇声。性灵初自适，习气未能清。暂且忘思虑，焚香礼佛名。"}