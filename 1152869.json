{"id":"1152869","title":"汉武帝杂歌三首 其一","dynasty":"唐","author":"韦应物","text":"汉武好神仙，黄金作台与天近。王母摘桃海上还，感之西过聊问讯。欲来不来夜未央，殿前青鸟先回翔。绿鬓萦云裾曳雾，双节飘飖下仙步。白日分明到世间，碧空何处来时路。玉盘捧桃将献君，踟蹰未去留彩云。海水桑田几翻覆，中间此桃四五熟。可怜穆满瑶池燕，正值花开不得荐。花开子熟安可期，邂逅能当汉武时。颜如芳华洁如玉，心念我皇多嗜欲。虽留桃核桃有灵，人间粪土种不生。由来在道岂在药，徒劳方士海上行。掩扇一言相谢去，如烟非烟不知处。"}