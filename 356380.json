{"id":"356380","title":"洞仙歌·中秋访旧不遇","dynasty":"清代","author":"邹祗谟","text":"从别后，千回梦忆，何处琴挑香惹。记小语怜惜，芳姿俊雅。红潮微醉金蝉亚。褰绣幔、认得雨娇云姹。便一刻、算作百年声价。清暇。长回首、绿屏深曲，轻啼浅笑，顿觉鸳被生寒，总负鲛珠频洒。白头吟就偏惊讶。更细数盟言、织就回文重写。那便得眼前、玉人如画。素娥幽冶。忍使梦游抛舍。梧桐下。寸心斗酒争芳夜。"}