{"id":"691919","title":"乙丑小春，伯兄出咏菊诗五首命和，时兄迁居南庄，偕坐别去，口占二首","dynasty":"明","author":"李鹏翀","text":"弟兄双鬓渐如霜，惆怅天南各一堂。共席恰还欣对菊，分飞空复想寻芳。丛枝带月疑无色，细蕊经寒尚有香。何似棣棠花靴匕，徘徊今夕岂能忘。旧业新营仅免霜，何如别墅敞华堂。频年闹里身同寄，此日闲中色转芳。最喜轩轩尘不染，更看习习座生香。从来挟得贤中馈，作客离家亦自忘。"}