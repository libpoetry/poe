{"id":"577678","title":"皆山轩为吴公太仆赋","dynasty":"明","author":"陈琏","text":"淮西列郡数环滁，密迩京畿接帝都。此地千年留胜槩，好山四面自盘纡。鸾翔凤翥形偏异，扆列屏张势不孤。雨过惊看青崒嵂，云开或见翠模糊。醒心丰乐名犹在，同醉怀嵩迹已芜。空睹故基俱寂寞，不知芳草几荣枯。醉翁去后谁堪继，太仆才高足并驱。近筑小轩新景界，重开胜地好规模。峰峦面面呈圭璧，云气时时作画图。幽谷辟来成别墅，酝泉引得近行厨。当窗树色团如幄，绕屋松声响似竽。碧沼养鱼俱锦鲤，平郊放马总龙驹。牙签宝轴盈髹几，翠管银筝送玉壶。花气入帘香雾重，竹光浮簟浪纹粗。烟岚满眼何曾歇，泉石清心只自娱。终日逢迎无俗侣，常时谈笑集鸿儒。好将绿野平泉比，莫作商颜谷口呼。翰苑诸公频赋咏，新诗满卷粲骊珠。"}