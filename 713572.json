{"id":"713572","title":"正月既望太仓王虹友兄弟招同诸子集善学斋中有赋","dynasty":"明末清初","author":"屈大均","text":"吁嗟岁庚申，昊天降威疾。正月方屯蒙，雷乃从地出。去年霹雳早，旱乾兼水溢。饥馑及娄东，稻蟹三馀一。阴阳久不分，元气复无日。人民愿岁丰，张灯祈太乙。歌舞且须臾，号呼天岂恤。东北地震馀，至今魂惴栗。龙血成坚冰，玄黄战未毕。馀杀在三阳，太和期勿失。饮食以相需，主人敬终吉。煌煌火树开，阳春先一室。白华将绛趺，光华何盛实。昆弟连枝多，蝉嫣金玉质。唱叹得良朋，洋洋清庙瑟。二南兄弟诗，周召如胶漆。孝友垂正风，以作人伦率。风雅之大师，娄江旧无匹。琅琊与太原，诸王多丽逸。吴许六朝英，赋心总绵密。我亦希云间，黄门精论述。所愧称离骚，怨诽难自律。神听在和平，性情忌淫佚。何以慰微诚，愿言贻道术。"}