{"id":"813228","title":"罗敷媚  戏题陈迦陵填词图拓本三首","dynasty":"清","author":"张景祁","text":"写来滑笏生绡影，不画云郎。却画云娘。毕竟娇柔易断肠。若从水绘园中见，团扇宫妆。檀板新腔。也合梅花百首偿。封侯骨相何须问，酒绿镫红。儿女英雄。气尽歌筵一笑中。过江人物今安在，罨画溪东。曾住元龙。可有新词唱懊侬。旗亭旧梦空留迹，髯也飘萧。鬟也娇娆。八尺风漪尺八箫。豪情我亦龙川亚。一领青袍。一曲红幺。肠断松陵十四桥。"}