{"id":"1224040","title":"桶底图","dynasty":"元","author":"杨载","text":"巨鳌奋其首，戴山出海中。神人择所处，共构金银宫。凭高开户牖，屈曲互相通。女仙七十二，颜色如花红。一一执乐器，奏曲殊未终。世传《桃源图》，其徵彭泽翁。此本出异士，雕刻尤精工。天地极广大，为地当不同。我愿学仙道，积久乃有功。鍊形去滓秽，五色浮虚空。一朝乘风去，浩然入无穷。"}