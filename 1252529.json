{"id":"1252529","title":"偶成二首","dynasty":"元末明初","author":"陈基","text":"武陵溪水碧湾湾，窈窕幽期不可攀。戴胜桑间飞自得，王雎洲上语相关。歌成桃叶临流和，采得蘋花带月还。见说荔支浆已熟，不分涓滴到人间。南州五月尚兼衣，白苧窗间未脱机。青李来禽书不至，荔支卢橘赋多违。水晶帘箔围晴昼，艾纳垆熏逗夕霏。为问上都城里客，菖蒲花发几时归。"}