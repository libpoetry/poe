{"id":"357243","title":"三株媚·苍凉金粉地","dynasty":"清代","author":"黄人","text":"苍凉金粉地，问新亭何人，酒边弹泪？半卷丁帘，任燕来还去，绛丝难系。如梦秦淮，禁几度、月圆风细。绕树啼乌，才稳枝栖，角声吹起。花月沧桑谁记？只血战江山，总销金气。地不宜秋，怎绿春先带素商滋味。柳翠梅妍，算到此、销魂偏易。未识过江名士，而今有几？"}