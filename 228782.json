{"id":"228782","title":"题汪侍郎仲宗北山道院","dynasty":"宋代","author":"汪莘","text":"北山之宅可忘归，北山之山天下稀。自非君身有仙骨，安得蓬壶阆苑相因依。长松巨柏气象古，红鸾白凤交横飞。朔风万里促冬日，金橘千树争光辉。枢密曾孙侍御子，天资酷与前人似，只今四十未为老，不选娥眉压闾里。道院夜长霜月白，豪气犹余好宾客。早晚春归花乱发，蝶舞莺啼亦伤魄。此言聊戏尔，时事端可惜。大儿只求上上考，次儿只用平平策。胡运已衰当谢绝，西戎方强又须索。北山主人那得闲，袖中三尺青蛇斑。有客不知其所往，岁暮江头雪三尺。"}