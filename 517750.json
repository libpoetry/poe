{"id":"517750","title":"圜扉燕","dynasty":"明","author":"黄淮","text":"乌衣翩然刷毛羽，年年爱逐东风起。结巢偏向王谢家，锦云作队烟花里。翠幕凝春睡正酣，梁间交语何喃喃。晓起多应厌喧聒，当轩不肯收朱帘。往来无计入华屋，误向圜扉寻止宿。圜扉尘冷风日凄，相呼相顾惊且疑，经营何处衔香泥。不入愁门传世俗，愁人便欲从尔卜。无端浪蝶与狂蜂，也向檐前弄晓风。"}