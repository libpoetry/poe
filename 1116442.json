{"id":"1116442","title":"桂花","dynasty":"宋","author":"苏泂","text":"手种秋风碧玉成，花开如粟水沉惊。人间商略年年事，到底其如一字清。一岩树色乱秋云，初喜秋风触鼻根。招隐归来浑未得，老怀索漠剩思君。远于沉水淡于云，一段秋清孰可分。毕竟素娥留不得，人间天上一时闻。东西南北日团圆，洗涤肝膺立树边。料得痴蟾别有药，只餐金粟径升天。"}