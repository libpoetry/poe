{"id":"133863","title":"春同范景仁宋次道太常致斋韩廷评见过阍人不","dynasty":"宋代","author":"司马光","text":"端居太常署，寒日淡孤清。取酒呼诸友，谈笑方纵横。韩君士林秀，四海依高名。家袭钟鼎贵，身无簪组萦。逍遥风尘外，万物秋毫轻。未尝妄过人，所过以为荣。如何枉玉趾，及门失相迎。主人岂傲客，事有迷误并。追延既不及，相视徒蹉惊。威凤顾修梧，不下还孤征。景星欻呈彩，旋有流云生。灵物固难睹，俗眼真不明。投谢有何物，珉石从双璚。"}