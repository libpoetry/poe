{"id":"738852","title":"奉敕恭题青宫时所画菊花水仙卷子","dynasty":"清","author":"张若霭","text":"琉璃砚匣尘不生，墨君管子相逢迎。纷披红紫何足貌，此中寄托殊遥情。冰霜肌肤旃檀心，大罗仙子来玉京。金尊牙版岂复垢，皎然万劫瑶杯擎。西风吹草草不绿，重台犹占东篱名。坐枝双鸟鸣嘤嘤，渊明乍参师语清。同生净土良足贵，西湖配食堪餐英。毫端造化信点染，春风秋露来无声。以此栽培遍万物，都看弱植乔林成。青宫间暇穷物态，徐黄边赵难抗衡。万几偶一展蜀素，那能如昔多经营。臣得拜观重命识，墨林艺圃沾恩荣。"}