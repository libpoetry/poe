{"id":"807785","title":"沁园春  怀毕载积","dynasty":"清","author":"陈维崧","text":"意与公游，在癸卯冬，余方数奇。恰军山万垒，奔涛骇浪，后堂十夜，急管繁丝。颇怪推袁，非由说项，意外深惭国士知。颠狂甚，曾雪天腰鼓，上屋梁骑。入春又赋将离。怅别绪茫茫不自持。正魂销去国，燕泥刚坠，神伤饯客，柳带将垂。记得微波，送君淮浦，倚棹偏于漂母祠。臣老矣，念王孙一饭，欲报何时。"}