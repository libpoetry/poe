{"id":"687246","title":"秋日游慧力寺","dynasty":"明","author":"孙伟","text":"清风两袂度禅关，绕槛苍松记旧攀。寒溜静依双涧在，白云长占一邱閒。酒酣送客迷江畔，兴至穿林坐竹间。欲向定中谈出入，老禅惟看寺前山。村径萧萧二里长，寻幽翻讶与僧忙。竹廊旧忆题诗处，莲社新开选佛场。落日疏钟遥渡水，晚风黄叶暗惊霜。忽从伏马桥边过，往事今因尽可伤。"}