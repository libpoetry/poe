{"id":"261203","title":"徐茂宗蜗舍","dynasty":"金朝","author":"党怀英","text":"万生扰扰安其安，鸴鸠不羡鹏飞抟。端知扶摇上九万，无异跳跃蓬蒿间。是身江海一漂粟，身外纷然皆外物。一廛傥可容所寓，何用渠渠作高屋。知君从道由心成，昔焉忘俗今忘形。物来弭角不知竞，触蛮血战良虚名。我梦敲门访君舍，舍小不容相对话。觉来惊见壁间蜗，俯仰人间真物化。"}