{"id":"218301","title":"赠刘改之·刘郎饮酒如渴虹","dynasty":"宋代","author":"陈亮","text":"刘郎饮酒如渴虹，一饮涧壑俱成空。胸中磊磈浇不下，时吐劲气嘘青红。刘郎吟诗如饮酒，淋漓醉墨濡其首。笑鞭列缺起丰隆，变化风雷一挥手。吟诗饮酒总余事，试问刘郎一何有。刘郎才如万乘器，落濩轮囷难自致。强亲举予作书生，却笑书生败人意。合骑快马健如龙，少年追逐曹景宗。弓弦霹雳饿鸮叫，鼻尖出火耳生风。安能规行复矩步，敛袂厌厌作新妇。黄金挥尽气愈张，男儿龙变那可量。会须斫取契丹首，金甲牙旗归故乡。"}