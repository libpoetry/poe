{"id":"816115","title":"读徐素庵先生慎馀斋诗集谨题二律","dynasty":"清","author":"章元治","text":"劫火馀生鬓发斑，升平重庆返乡关。能忘名利心情淡，恰比神仙岁月閒。自古高风推叔胄，至今真面识卢山。新诗一卷谁为敌，位置元来李杜间。世路崎岖总不平，先生窥破此中情。家贫自觉心常泰，世浊何妨我独清。满眼浮云任来去，盟心白水最分明。南州高士今犹在，岂仅诗篇系重轻。"}