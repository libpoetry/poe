{"id":"495027","title":"寿两涯钱先生七十华诞歌","dynasty":"明","author":"湛若水","text":"天目之山，东驰遥遥，数百里之相糺。五湖三江，汨汨滔滔不尽流，表忠峍屼东海头。海盐之墟，韩墩之陬，钟奇汇秀无期休。往往异人，生乎其间，富寿康宁多好修。有如钱氏子薇者，兄弟三二人，笃志好学勇直前。身以父母为仁贤，兄弟无故父母存。志养善养禄养全，俯仰愧怍无天人。风日清秋岳降辰，上堂称觞祝大年。琼浆玉液开华筵，锦帐光生五色云。寿山为之俎，福海为之尊。天吴为之起缕舞，琴川为之遥张弦。长庚天姥来嘉宾，花开顷刻酒逡巡。交酬箫鼓何喧阗，不知此乐复有何人天。显亲扬名在立身，天性之乐乐无垠，猗哉乐无垠。"}