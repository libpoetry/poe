{"id":"833548","title":"绕佛阁 用美成韵","dynasty":"清末民国初","author":"樊增祥","text":"桂华夕敛，凉月半玦，低映闲馆。银烛烧短，欲眠又起，蛜蝛堕风幔。玉蜍注满。闲试库纸，诗意清远。双髻娇婉。玉钗欲挂，墙东角巾岸。满目换秋色，露柳萧疏牵翠线。佳语月团，斜行留扇面。且静听鞋弓，细数壶箭。小屏相见。只靥杏销红，鬟翠微乱。夜如何，绣衾双展。"}