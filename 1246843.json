{"id":"1246843","title":"黄君季伦下顾槐塘山中濒行具述院判相公天资高明识见超绝海内人士以之权衡轻重子不可不往谒之明日入城府巧不相值归而沉痾又复踰月辄陈鄙句谨候阍人以献","dynasty":"元末明初","author":"唐桂芳","text":"吾友黄君艺且颛，十年不见心卷卷。敝貂肯为故人怜，乘骡晓度虹贯天。誓言图本献山川，当时首义心益坚。明公磊落人中仙，烧灯辛苦窥陈编。棘闱文字世争传，五十馀幅罗纹笺。毫端衮衮秋涛悬，题名雁塔理则然。奈何世变桑海田，东南处处挥戈鋋。篯铿失绪老狐禅，杀侬白昼羊牛牵。明公神笇出万全，爱护乡里哀颠连。劻勷无主谁周旋，北面徐偃玉几捐。觊觎僭窃日擅权，沐浴请讨敢尽宣。明公义激涕泗涟，委质便鼓秦淮船。堂堂吴国能陶甄，横来爵绶不次铨。金壶象箸当画筵，织纴两两龙蜿蜒。内厩赐马银鞍鞯，迩来又拜左辖贤。闻有声华彻日边，河岳钟秀星斗联。屡生异人宜九迁，鄙夫玩岁箭括弦。可怜潦倒寒无毡，土锉昼永不炊烟。诸生每笑边孝先，窗前花落惊醉眠。孰知未遇九方歅，使我多病常忧煎。区区际会果有缘，忍教雪夜扣空舷。至今目逆送飞鸢，责沈因之矢长篇。"}