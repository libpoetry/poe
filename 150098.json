{"id":"150098","title":"陈情·春风到来久","dynasty":"宋代","author":"晁说之","text":"春风到来久，今日令得行。蛙声曲池满，柳色深巷明。负疴老客子，徜徉难为情。岂不怀故隐，盗贼间徂征。近得望行在，气侵夜峥嵘。谅待贤者出，一偃天下兵。四夷堡障静，三农田野耕。鸡豚饱故老，廉耻责后生。我虽素餐者，自谓能颂声。此情谁与同，有公仍有卿。"}