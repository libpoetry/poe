{"id":"1019818","title":"偈颂六十七首 其十三","dynasty":"宋","author":"释原妙","text":"大限九旬，小限七日。粗中有细，细中有密。密密无间，纤尘不立。正恁么时，银山铁壁。进则无门，退之则失。如堕万丈深坑，四面悬崖荆棘。切须猛烈英雄，直要翻身跳出。若还一念迟疑，佛亦救你不得。此是最上玄门，普请大家著力。山僧虽则不管閒非，越例与诸人通个消息。"}