{"id":"1115818","title":"临贺别驾李子西同年寄五字诗以杜句君随丞相后为韵和以谢焉五首","dynasty":"宋","author":"杨万里","text":"我本南溪老，手弄溪中云。诵诗爱招隐，读骚续湘君。忽捧公府檄，遂远先人坟。春暮归未得，落花政纷纷。老拙谁肯伴，束书自相随。此外无长物，犹有一鸱夷。小醉即孤咏，自遣不要奇。西湖妙天下，未羡习家池。谪仙几代孙，今日临贺丞。风月三千首，吾子岂未能。长把脩月斧，细彫玉壶冰。天池羽翼就，即看垂天鹏。曲江与临武，彼此昔相望。一岭大如砺，谁云隔寻丈。离合非人力，此事要天相。升沈亦偶然，岂问优与脏。买山艺花竹，长恐落人后。不见竹林人，山王非俎豆。市门能几许，掉臂日奔凑。迟子来朝天，商略陈薄陋。"}