{"id":"191669","title":"寄宗简·百年弹指顷","dynasty":"宋代","author":"陈傅良","text":"百年弹指顷，群动不遑夕。娈彼惰游者，长夜浮太白。豪侠旁无人，卧我楼百尺。衲子缚禅静，不敢践桑陌。武夫髀肉满，睥睨侯边隙。道家求不死，真火养阴赫。躁人干速化，自点雷门额。书生苦穿凿，奇字穷鸟迹。何如吾老农，一雨犁春泽。相忘与鸡豚，所辨才菽麦。不闻有孔子，安识由与赤。纷纷举世士，肝胆自疆场。老翁捧腹笑，空洞无一积。有来问时事，请以臆对客。"}