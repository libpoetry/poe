{"id":"1063646","title":"送德上人之归宗","dynasty":"宋","author":"释德洪","text":"湓江万朵真蓝泼，寒空翔舞狂如活。白龙擘开苍翠飞，烂银鳞甲千寻发。舂岩触石声震山，金石谼洞奏深壑。野风吹断蒙山云，松端彷佛遗楼阁。中有道人如婴儿，颓然一身无所为。而今妙誉走天下，衲子向风争奔驰。自嗟匏系天一角，睫交去梦渺难追。何时再拜觐珠玉，激昂吐我胸中奇。上人今向山中去，明年应到云生处。紫霄峰下如相逢，持我此诗烦寄语。"}