{"id":"181419","title":"南归对客·北行十三载","dynasty":"宋代","author":"汪元量","text":"北行十三载，痴懒身羁孤。勒马向天山，咄咄空踟蹰。穷阴六月内，白雪飞穹庐。冷气刺骨髓，寒风割肌肤。饥餐枣与栗，渴饮酪与酥。弃置勿复言，言之则成迂。前年走河北，荆榛郁丘墟。夜宿古战场，鬼物声呜呜。去年及淮南，黄尘翳行裾。长流漂白骨，满目皆畏途。今年归湖山，乔木依故居。堂前双老亲，粲粲色敷腴。壁间岂无琴，床头亦有书。友朋日过從，可嬉仍可娱。开轩耿晴色，梅花绕庭除。呼儿斫海鲸，新篘酒盈壶。偶尔得生还，相对真梦如。万事一画饼，百年捋髭须。向来误儒冠，今也无壮图。且愿休王师，努力加饭蔬。"}