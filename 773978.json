{"id":"773978","title":"淡水","dynasty":"清","author":"阮蔡文","text":"淡水北尽头，番居之所纪。远者旬日期，近者一望止。内地闽安洋，扬帆日暮抵。全台重北门，锁钥非他比。闻昔王师来，负固犹未已。惧发阴平师，先截长江水。降旗出石头，铁锁亦奚裨。空亡五镇兵，鬼队阴风里。大遁八里坌，两山自对峙。中有干豆门，双港南北汇。北港内北投，磺气喷天起。泉流势胜汤，鱼虾触之死。浪泵麻小翁，平豁略可喜。沿溪一水清，风被成文绮。溪石亦恣奇，高下参差倚。踰岭渡鸡笼，蟒甲风潮驶。周围十馀里，其番称姣美。风俗喜淳良，鱼盐资互市。南顾蛤仔难，北顾金包里。突入红毛城，顾似东流砥。南港武朥湾，科藤通草侈。摆接发源初，湜湜水之沚。隔岭南龟崙，南嵌收臂指。鸡柔大遁阴，金包傍山矶。跳石以为梁，潮退急如矢。山鹿虽无多，海菜色何紫。又有小鸡笼，依附在密迩。凡此淡水番，植惟狗尾黍。山芋时佐之，原不需大米。近日流亡多，云欲事耘耔。苟其愿躬耕，何处无桑梓。窜身幽谷中，毋乃非常理。大社虽八名，小社更累累。各以近相依，淮泗小侯拟。通事作头家，土官听役使。通事老而懦，诸番雄跅弛。何以尽倾心，圣朝声教底。我行至此疆，俯伏而长跪。羊酒还其家，官自糗粮峙。殷勤问土风，岂敢厌俚鄙。"}