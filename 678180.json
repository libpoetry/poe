{"id":"678180","title":"四明山道中","dynasty":"明","author":"许继","text":"山行入微径，险绝不自安。始盘幽谷底，复出层峦巅。左倚千仞壁，右瞰万丈渊。石栈翳云木，洞壑号风泉。飞流从空下，飘洒如云烟。下视不可极，目眩心茫然。仰兹名山秀，灵境高中天。虚明日月户，上与列宿连。便当揽八荒，恍惚候飞仙。跻攀力虽倦，旷望意乃宣。夜寒山月白，聊宿于公禅。"}