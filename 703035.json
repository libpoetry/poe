{"id":"703035","title":"又和炯之哭母之作仍前韵","dynasty":"明","author":"谢迁","text":"流年三十又加三，禄养心违痛负惭。风木夜添乌鸟恨，门墙人废蓼莪谈。孝思渐觉馀龄短，封诰重孤沛泽覃。旧感为君增百倍，不知清泪湿衣衫。背萱憔悴乍逢春，旧恨知君与岁新。时序倏更钻燧火，阳和如慰寝苫人。显扬志远终移孝，菑穫功深不患贫。况是德门流庆泽，未须号泣上呼旻。"}