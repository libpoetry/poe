{"id":"104232","title":"和韩五持国乞分道损山药之什","dynasty":"宋代","author":"梅尧臣","text":"不种东陵瓜，不利千畦韭。山药数十本，带土移野叟。故叶萎未醒，伤根亦何咎。既为君子好，岂与骚人负。骚人比画工，丹青出其口。欲分栏下苗，驰奴仍置篓。主人可无吝，所尚非独有。从兹各勤灌，肯在园蔬後。今虽胜曝蓄，毕意资玉臼。人事固已然，秘方看系肘。"}