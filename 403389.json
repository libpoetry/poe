{"id":"403389","title":"莺啼序","dynasty":"近现代末当代初","author":"石声汉","text":"多情桂山桂水，尚淹留梦想。艳阳里，风飐清漓，碎揉浓翠千嶂。断岩罅，山花绽蕊，垂枝搅起粼粼浪。水东门，催送征人，片帆双桨。暮霭初澄，细雨渐霁，正凉生画幌。庭院悄、檐滴声疏，穿窗蚊阵繁响。默低回，衣纹鬓影，似还见，眼波澄朗。忽惊心，高柳哀蝉，唤回瞑惘。莲心自苦，藕绪徒牵，叹夜阑梦旷。漏点促、月华披练，废殿幽寂，金带烟浮，宫池萍飏。雕栏凭遍，空阶蹀躞，晓星明灭生天际，束轻装，不待晨鸡唱。兰舟未发，惊闻笑语低呼，梦中人在邻舫。情缘最幻，拚散翻逢，更旋圆乍宕。浑未了，蛮笺五色，互寄温存，宛转千行，细传惆怅。长流各对，会心相印，秋期蓦地风浪卷，病文园，羸弱招虚谤。十年误尽韶华，粉褪香销，鬓霜渐涨。"}