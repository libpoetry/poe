{"id":"577666","title":"呈韩都督","dynasty":"明","author":"陈琏","text":"使相群公表，家声奕叶隆。明良欣际遇，契合动昭融。诗礼中军富，文章杜预工。蚤年严保障，千里赖帡幪。惠政流南服，华勋上景钟。朝廷频眷顾，恩数最优崇。奉使曾持节，专征或赐弓。登坛亲授印，决策屡平戎。南鄙新屯戍，猺蛮忽举烽。一朝闻警报，下诏选勋庸。拜命辞丹陛，承宣出九重。官舟飞画鹢，驿骑走游龙。剑气腾空紫，麾光耀日红。恩威昭百粤，号令肃清风。地薄分茅岭，营连古桂丛。鼎鱼逃靡及，穴蚁扫皆空。世仰韩忠献，人歌郭令公。身从南纪外，心恋五云中。雅量膺群望，清名彻上聪。凯还当有日，太史复书功。"}