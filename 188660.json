{"id":"188660","title":"题张季良适性斋","dynasty":"宋代","author":"傅察","text":"扬雄家无儋石储，闭门作赋拟相如。邺侯插架多异书，牙签万轴吞石渠。吾友张子斯人徒，嗜好酸鹹与众殊。被褐怀宝老不癯，收拾万卷以自娱。但愿生为蠹书鱼，咀嚼英华味道腴。挥毫落纸惊群儒，佳处往往凌子虚。网罗秦汉包唐虞，上下千载归指呼。自言此乐世所无，不羡潭潭卿相居。方今清庙收璠玙，肯使沧海遗明珠。高名他日播天衢，行看旌帛来庭除。"}