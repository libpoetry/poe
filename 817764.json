{"id":"817764","title":"北园","dynasty":"清末近现代初","author":"黄节","text":"讽诗爱建安，守黑从苦县。激扬慕俊及，文学谢商偃。人生不百年，羁旅将过半。南归托献岁，兰皋邈时缅。春冰初泮涣，海水复澶漫。迦罗花始开，湘荷叶如卷。北园再过往，朋旧日游宴。故乡直如此，创夷岁展转。言治不保民，畜兵以滋乱。盗贼等丘山，风俗淫洛宛。芳尊讵能祓，白日忽已晚。先坟在咫尺，戒暴叹遐远。时荣曷足留，黄鸟徒相劝。"}