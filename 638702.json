{"id":"638702","title":"严州名宦九首 其八 张栻","dynasty":"明","author":"林光","text":"南轩先生魏公子，平生理学究渊旨。有为无为看几微，天理人欲分彼此。晦翁东莱俱托交，讲磨历历穷疑似。官值秘阁本清要，乾道五年州刺史。不疾而速不严威，丁盐钱绢奏蠲止。淫词简斥旅名山，学门改创因公始。华阳伯爵景定封，从祀千年应未已。"}