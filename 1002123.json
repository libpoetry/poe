{"id":"1002123","title":"镜香","dynasty":"宋","author":"曾丰","text":"凌波仙子浓淡妆，六月鉴湖夜乘凉。低头贪照广寒影，开口失喷清净香。花县草池漪且渌，疑自鉴湖分一曲。若为仙子不呈身，无乃主人犹负俗。新逢好事公子来，十年水郁一旦开。动摇倒影弄金彩，勾引回风生麝煤。杰题所扁危亭峙，仙子涵恩勿私喜。百里黔氓屈者伸，非徒恩汝数仙子。长安得暇游昆明，紫橐初开有馀馨。主人顾影头尚黑，仙子闻香眼重青。"}