{"id":"159658","title":"献臣学士与余通书因成感咏","dynasty":"宋代","author":"宋庠","text":"夫君班扬俦，抱椠群玉府。久读未见书，躬抽击年谱。坠绪獲先秦，亡篇出东鲁。上泝三皇坟，旁探百家语。怪牒汲郡来，幽经茂陵聚。英哲资缮藏，缇油画刊补。蒸青劲竹残，削误规刀苦。种别踰九流，星罗轶千部。顾我寡见闻，蒙薰异伦伍。秘帙乐共披，认文许交举。家捩互纷纶，邮筩戏旁午。初无班嗣嗤，更免许慈拒。矧余羁官久，寂寞繄茅宇。礼乏赠酒瓻，疑增照觞怒。尚赖启新编，时时发聋瞽。"}