{"id":"269690","title":"疏影·冬月廿四日初雪，红萼未吐","dynasty":"清代","author":"吕惠如","text":"峭风弄冷。正搓酥剪水，飞雪初逞。雁影冥茫，树色迷离，长空一片清迥。沧江日暮云阴合，早又是、千山送暝。想翠楼、初卷重帏，寒入玉人跻领。寂寞梅边韵事，冷红犹未放，谁助清兴。巷陌沈沈，枯柳萧萧，那有故人车听。还思极浦扬舲去，怕冻合、鲛宫明镜。盼中庭皓月，能来共赏，玉台仙境。"}