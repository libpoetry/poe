{"id":"702670","title":"即事次李本存少府韵","dynasty":"明","author":"童冀","text":"镜里功名白发新，青衫犹复困黄尘。十年厌听双溪雨，一策相依万里身。老觉有情皆梦境，穷将无愧事心神。莫言未卜归何日，在处青山许隐沦。论交久叹白头新，况复关河有战尘。道在乾坤非外物，人生疾痛举吾身。青灯永夜泣山鬼，玄牝何年养谷神。慎勿乘风破高浪，世间陆海正渊沦。姚宋亡来事事新，一丘聊复避红尘。劳生未悟梦中梦，举世皆忧身外身。夜月推敲烦木客，春风剪刻藉花神。年来了绝功名念，独未忘情向隐沦。蚤年学业尚奇新，半世蹉跎混世尘。岁月无端诚误我，文章何物解荣身。愁能俟隙工为祟，诗到穷人谩有神。犹幸他年光?在，不随尘土遽湮沦。"}