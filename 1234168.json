{"id":"1234168","title":"送周正平学士致仕还里","dynasty":"元","author":"赵孟頫","text":"关吏晨启门，㒒夫戒首途。祖道京城南，喜色动闉阇。仕宦非徒荣，出处贵合义。公今虽未耄，进退有馀地。高蹈激流俗，清风耸朝廷。增秩仍继禄，圣明优老成。逍遥桑梓间，年高德弥邵。红颜醉春酒，白发照晴昊。两疏真勇决，四皓甘隐沦。汉史不专美，古今凡几人。青牛当南游，紫气巳先路。我欲强著书，怀哉未能去。"}