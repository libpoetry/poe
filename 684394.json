{"id":"684394","title":"别湛甘泉二首","dynasty":"明","author":"王守仁","text":"行子朝欲发，驱车不得留。驱车下长阪，顾见城东楼。远别情已惨，况此艰难秋。分手诀河梁，涕下不可收。车行望渐杳，飞埃越层丘。迟回歧路侧，孰知我心忧。我心忧以伤，君去阻且长。一别岂得已，母老思所将。奉命危难际，流俗反猜量。黄鹄万里逝，岂伊为稻粱？栋火及毛羽，燕雀犹栖堂。跳梁多不测，君行戒前途。达命谅何滞，将母能忘虞。安居尤阱护，关路非歧岖。令德崇易简，可以知险阻。结茆湖水阴，幽期终不忘。伊尔得相就，我心亦何伤。世艰变倏忽，人命非可常。斯文天未坠，别短会日长。南寺春月夜，风泉閒竹房。逢僧或停楫，先扫白云床。"}