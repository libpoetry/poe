{"id":"1126755","title":"别陈景明二首","dynasty":"宋","author":"黄公度","text":"董晁大策无今古，曾据龙头拜未央。天府带颁腰觉重，露门茗赐齿馀香。麻词一扫千言就，玉节三持万里强。自是中朝人第一，更将威信憺要荒。冕旒目送出延英，鼓吹江喧引去程。三夏日迟心自急，百年恩重命还轻。贾胡久矣传诗句，蛮长依然识姓名。丹鼎刀圭应有在，愿随鸡犬上蓬瀛。"}