{"id":"754571","title":"和袁明府枚留别杭州","dynasty":"清","author":"孙云凤","text":"扑帘飞絮一春终，太史归来去又匆。抱菊昔为三径客，盟鸥今作五湖翁。囊中有句皆成锦，闺里闻名未识公。遥忆花间挥手别，片帆天外挂长风。未曾折柳倍留连，纵得重来又隔年。远水夕阳青雀舫，新蒲春雨白鸥天。三千歌管归花县，十二因缘属散仙。安得讲筵为弟子，名山随处执吟鞭。"}