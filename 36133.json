{"id":"36133","title":"啰唝曲·不喜秦淮水","dynasty":"唐代","author":"关盼盼","text":"不喜秦淮水，生憎江上船。载儿夫婿去，经岁又经年。借问东园柳，枯来得几年。自无枝叶分，莫恐太阳偏。莫作商人妇，金钗当卜钱。朝朝江口望，错认几人船。那年离别日，只道住桐庐。桐庐人不见，今得广州书。昨日胜今日，今年老去年。黄河清有日，白发黑无缘。昨日北风寒，牵船浦里安。潮来打缆断，摇橹始知难。"}