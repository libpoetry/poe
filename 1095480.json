{"id":"1095480","title":"万卷堂","dynasty":"宋","author":"释居简","text":"吾闻先进之野人，耕养之外三年通一经。区区三六一十有八载，六经未必皆知津。猎猎牙签三万轴，当时想见从头读。若将有限趁无穷，偃鼠饮河徒满腹。何如一笑俱忘言，文字洗空如露蝉。等闲一嗅尽其要，萧郎馀习三生前。万卷堂中浩如海，一点胸中无芥蒂。茏葱初日上阑干，坦腹便便日中晒。"}