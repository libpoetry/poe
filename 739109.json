{"id":"739109","title":"缫丝联句","dynasty":"清","author":"徐堂","text":"茧收欲成丝，先蚕善其制。体物在一时，妙用利万世。抟泥具烓灶，结绳运轮軎。候合冷热调，事配水火济。平架稳崇卑，添梯卓轩揭。自近而远达，由深乃高跻。磨棱天右旋，板舌足单踶。飘忽蓬转科，摇兀舟鼓枻。响旋戛戛鸣，穿穴轧轧拽。?钩缺月摆，游衡轻鯈逝。抽徵才辨倪，酌暇即为继。并众逗纤纤，弃余摎??。凌虚去抱实，总挈了孤提。莲茎折吐绪，蔓鬣昂招䬅。动生断续风，宽起迭宕势。合群拔类萃，就湿取娄曳。溶壑赴修蛇，狂飙走神蜧。鱼头戢孴涌，蛛尻渺芒系。釜蒸饙馏腾，枢斡优亚细。雺雨噀从霏，歊烟郁偏台。藁席障炎威，苇帘隔阶砌。瓶罂贮新泉，薪槱充乾?。搀凉抑沸腾，换滔泛清冽。涉濡绝易黏，投轻过何滞。片翾蝶翅罥，独缒蚬首缢。骈辊似脱桄，只翻不离蒂。润纽恣循环，膏辖滑关捩。技熟忘探汤，时迫忍雪涕。驰心审疾衡，著意整急盭。稍稍蝥网张，久久缟带厉。闪烁银飞光，晶莹雪开霁。经天亘河汉，饮涧没虹霓。缠绵卯至酉，佐助姒与娣。万周蟠有余，双起绍无替。谁教热肠萦，竟入牵丝例。艰难愁纷更，治乱费调剂。两臂异劳逸，五拇竭勤勚。动宁计及休，即则不遑离。非登武数举，莫企睫恒{目祭}。嫌烦耳钝闻，遘棘齿捷噬。旁观若从容，当任失次第。授法本威姑，擅场推老婗。拾堕烦小鬟，出楔呼阿婿。中堂设权衡，横槛插桃茢。帖图神蒙祯，张篆鬼避睨。讳犯音传讹，忌生户仍闭。添柴示添财，尔卜信尔筮。釜鸣增铢两，辐爆防裂蹶。长陌许社公，寸履祝圊媂。消磨玉颗残，战颤珠团惭。拉零近厕队，挂一速取?。渐呈旁薄裸，顿觉混沌弊。孑营掩缈忽，同功撇伉俪。绸缪自欠坚，柔弱分遭制。浮沈鼎镬归，洁白冰霜励。投沸猝就僵，褫衣薄留蔽。自裹煎熬生，可货性命系。藏身匪不固，为法终自敝。休羡化虫枯，却胜匏瓜击。辜殊虮虱吊，夺等蜂蜜刲。虽爱皎皎素，堪悼蜎蜎殪。墨翟纵未悲，牟尼向先誓。迁延永方间，堆积罄斯㝣。过襁讵宜缣，太缅曷成?。粗?贬末级，全纯博上币。缪缪皓已昭，纳纳徐而熭。还期风上竿，但俟晴入医。缥知良工良，精绝慧者慧。任重积麻苎，功深纫氄毳。鲛岛绡安需，仙襄云不啻。已辨经纶资，将为黼黻计。睹兹妙安排，钦彼古圣睿。志乘述嫘祖，冠裳纪黄帝。园客讶若为，苑窳用何帛。绎冰理难稽，缉藕说徒泥。夏典传檿丝，周仪载书契。衮冕洎琴瑟，蒸尝逮郊禘。献茧宫视朝，称丝位设祭。三盆亲正后，五申戒群媲。夷由挢掺手，历鹿掉玉轪。侧向偏亸肩，隅坐邪据鏏。华裙动密裥，窄袖扬短袂。拳曲跳脱腕，振迅倭鬌髻。鸾靴蹈平帖，凤盻凝审谛。轻汗沾红罗，微喘吐香蕙。即今僻郊墟，尚勤贫女隶。丝挑竹里担，车接田边畷。比邻声互闻，荒村响遥递。啾嘈络纬喧，错落蜩螗嘒。于时节序交，接候春夏际。黄云麦已秋，碧毯稻将艺。剑刃长菖蒲，缨络挂薜荔。榴殷琴轸排，梅稚弹丸脆。壁多竹箔闲，屋少桑阴卫。孰谙胼胝苦，徒赏锦绣制。《毛诗》咏紽緎，吴地传苗裔。淮海文颇详，拾遗句多丽。幸值温暖天，共洽丰稔岁。家储富筐篚，贾用广积墆。不畏吏打门，县符催井税。"}