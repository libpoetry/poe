{"id":"434666","title":"孙烈妇歌","dynasty":"金末元初","author":"杨奂","text":"平陆有烈妇，地望雄诸吴。从居孩提间，体貌迥尔殊。举家爱惜心，不啻千金珠。眉拂夏茧蛾，鬓亸春林乌。芙蓉羡颜色，冰雪羞肌肤。十二巧针指，十四婉步趋。姻戚未省识，闺阃何曾踰。孙郎邑中秀，少小依师儒。双亲为择对，买红缠酒壶。青鸾得綵凤，誓结百年娱。屈己接妯娌，尽心奉舅姑。孰谓连理枝，半璧先摧枯。春风合欢床，分守夜雨孤。西邻久钦慕，诚与六礼俱。贿好靡不周，下逮役使徒。父兄去世乱，仓卒谁携扶。母嫂怜幼寡，且微反哺雏。号诉竟莫察，僵仆气不苏。同穴大义在，初言宁忍辜。日闻势转逼，托媒致区区。将汝已死妇，配我未葬夫。朝决暮即行，参差当自屠。王族忽承命，搔首久踟蹰。此事难为谐，此理古亦无。女闻一抚掌，天道卒敢诬。腐骨尚知爱，而况生人躯。素志从此伸，里巷咸惊吁。秋风万马来，所至皆丘墟。粟堆坡头路，月黑忘崎岖。乡兵共乌合，焉能保不虞。俄顷鼓声绝，崩溃东北隅。壮者被杀戮，弱者遭縻驱。妇时飞悬厓，翩若赴水凫。皎皎盈尺玉，未甘苍蝇污。鲜鲜全匹锦，岂容浊秽涂。向是健男子，足授丈二殳。航海鲙长鲸，荡荆缚于菟。悲哉女子身，裙裾郁壮图。胡不具始末，奏之达帝都。外则诏郡国，内则正宫襦。胡不搆祠宇，揭之当官衢。近使感义节，远使惩淫愚。不然布台阁，直笔一再濡。特书彤史上，永世瞻范模。"}