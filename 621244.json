{"id":"621244","title":"咸阳八字行赠周图大刻玉","dynasty":"明","author":"黎遂球","text":"君不见咸阳八字今何有，半尺盘螭那得守。荀卿弟子去人间，犹堪天遣生君手。看君神与苍皇接，梦入虫文飞一蝶。遂使刚刀切白泥，腕底□衡吹柳叶。曲如结蚓垂如露，陆走龙蛇随意住。朱章晰理射成虹，岣嵝之碑何足慕。只今古意寥寥尔，石鼓无声卧烟里。另儿一事如古人，顿令须眉皆可似。况君锦心清且奇，新买蜀丝谁织之。十年抱玉耻为泪，苦心镂与时人知。我家相傍仙城曲，双荷叶底名交属。意气相期郁片云，小技宁为丈夫勖。宝君数画聊相赎，君兮古人君莫足。"}