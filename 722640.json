{"id":"722640","title":"九月望日得石斋馆丈午日见怀诗次韵","dynasty":"明末清初","author":"钱谦益","text":"敢云吾道大，相顾此身微。土室青镫火，柴门白版扉。垂纶收钓具，炼石补渔矶。小艇西湖曲，延缘候汝归。丹地披肝日，彤墀溅血时。帝容伸颊舌，天与护须眉。槚楚宁非教，桁杨亦我师。授书并续史，幽絷颇相宜。衰凤巢何在，亡羊径欲迷。已知惭稷契，宁忍愧夷齐。世事蕉中梦，人情李下蹊。夕阳亭畔路，只在帝城西。以尔锒铛日，追余梏拲年。词林原有叙，圜土亦推先。泣夏怀明德，逾冬忆古贤。天涯明发思，炯炯一镫前。"}