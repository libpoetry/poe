{"id":"1117833","title":"初夏杂兴五首","dynasty":"宋","author":"陆游","text":"隐趣与谁论，深居湖上村。避兰宁改路，惜笋不开园。庭草饶生意，溪沙记涨痕。愁来时浅酌，随事有鸡豚。避寂诸缘息，安贫百虑宽。懒如常抱疾，退似本无官。皎洁鹤翎扇，嵯峨龟屋冠。何劳问唐举，彻屋是清寒。咄咄无穷事，腾腾暂寓身。月生知改朔，花尽觉经春。市鬨朝沽酒，巫歌夜乐神。兴来随众出，一笑不妨新。移花得微雨，晒药遇新晴。闷里家书到，贫时籴价平。身方抱沉疾，天乃相馀生。莫恨村醪薄，灯前与细倾。倦甚惟思睡，闲来却要行。疏泉入幽圃，映树觇流莺。药品从僧问，琴材就客评。转头还一日，正尔送馀生。"}