{"id":"815995","title":"浪淘沙  戊寅十二月二日过智月禅院时冬燠红梅盛开","dynasty":"清","author":"曹尔堪","text":"唤渡近衡门，信步南村。薄绵今日觉微温。梅染胭脂先破腊。伴佛黄昏。冷淡许谁论，菜甲篁孙。逢僧闲话半无根。斜日一帘当户卷，曝取朝暾。送暖晓来风，春信微通。满城芳草暮愁中。寒食才过宫柳暗，烟树朦胧。杜曲踏芳丛，有个人同。盘龙绣领御沟东。日落河桥归路晚，嘶断花骢。松影绕回塘，小阁焚香。可中亭外月如霜。剑气浑疑冲静夜，一片寒光。落叶打虚廊，僧梦方长。排空叫雁也成行。容我五湖随范蠡，烟雨鸣榔。"}