{"id":"1110534","title":"张子为园林八咏 别芳","dynasty":"宋","author":"孙觌","text":"缥带湘枝半攲墙，行人立马并垂杨。珠帘半捲扬州路，争看金钗十二行。午枕惊回一梦馀，间关枝上听催酤。已招十客花为友，更觅千头橘作奴。抟云琢雪斗轻盈，一片霞光夜自明。会有国香来入梦，莫教高烛照长檠。冰姿更立冰溪上，雪艳仍开雪径中。白地迷藏不知处，云何鼻观已先通。半篙新涨渌周遭，种出荷花十丈高。撷秀堪纫水仙佩，招词更续楚臣骚。莲渚红酣三丈日，苔矶轻飏一丝风。钓船篷底眠秋雨，谁遣南柯入梦中。手植蓬藤数千寻，笑看潘液上骎骎。使君千骑东方去，零落空留一院阴。一曲清深五月寒，不知中有老蛟蟠。雷挝半夜惊飞去，已见天南九万抟。"}