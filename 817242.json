{"id":"817242","title":"小游仙","dynasty":"清","author":"潘焕媊","text":"绿衣骑马色无伦，玉蕊开时艳照人。天上名花多异种，问渠何事爱红尘。天厨肴馔自来精，凤脯麟肝玉碗盛。偏是儿家甘淡泊，只茹芝草两三茎。万树仙桃结实稠，园中金锁付予收。昨宵阿母殷勤属，莫遣东方得再偷。吐饭成蜂惊《抱朴》，唾盘为獭说樊姑。漫将狡狯矜奇术，我亦能抛米作珠。"}