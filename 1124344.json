{"id":"1124344","title":"送吴襄阳换承宣使归奉朝请二首","dynasty":"宋","author":"项安世","text":"去年荆府参谋去，今岁襄州太守归。捐我汉南江北却，从今乐事赏心稀。南风日日菰蒲长，秋水年年鳜鲫肥。已断此生湖㵿里，鳞鸿无用到柴扉。三朝橐珥真王子，万卷诗书大布衣。我尚不知身是贵，人于何见昨为非。东朝特地成西序，放去分明是召归。时觐重华谈物表，君臣相对两忘机。"}