{"id":"691984","title":"送俞按察之湖广","dynasty":"明","author":"李攀龙","text":"襜帷十载使君东，开府还当楚地雄。江汉日高天子气，楼台秋敞大王风。重瞻执法临台象，自许论文见国工。有客傥能鹦鹉赋，莫令才子叹漂蓬。揽辔江湖万里清，使君三楚旧知名。阳春不是寻常调，明月堪偿十五城。行省重臣推掌宪，中原多事盛谈兵。遥怜佐吏耽秋色，不浅南楼庾亮情。"}