{"id":"765219","title":"续李舒园元沪读郁离子诗十二首 其一","dynasty":"清","author":"张晋","text":"楚人患狐扰，多方弗能捕。有客进奇术，教之作象虎。蒙皮出牗下，狐见气果沮。仓卒蹄而踣，砻伏缩如鼠。他日豕暴田，反奔亦遭卤。遂谓执此方，百兽何足数。野田惊有驳，急趋莫能阻。驳威不可当，真虎且难御。雷呴而前攫，磔死无处所。屡试不量力，久假乃自取。不死讵肯休，虽悔复何补。所以齐悯王，遗笑于千古。"}