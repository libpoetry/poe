{"id":"1092259","title":"教授祖守中逢清以秋菊佳咏见贻次韵奉答","dynasty":"宋","author":"赵公豫","text":"重九寓淮阴，尘嚣忘境寂。金风遍原野，芳华未销歇。结友步林坳，秋容正纷发。疏篱隐士居，丛菊堪怡悦。淡远异凡葩，清香恋游蝶。皎如冰作盘，长才无放逸。广文祖先生，鸡群之鹤立。挥泪赋新言，群贤皆侍侧。一编惠远人，捧诵几晨夕。"}