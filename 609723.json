{"id":"609723","title":"庚申六月十七夜地震","dynasty":"明","author":"韩晟","text":"凉飙在树月在牖，篝灯方除枕方就。襆被才思睡未酣，一声磔裂墙欲仆。陡然起视如悬旌，四野沸腾撼犹吼。欲訇荡潏杳无定，心魂欲摧目欲瞀。初疑屋角起迅雷，更讶绿林来夜寇。须臾始知地震动，大小奔溃人乱走。可是操蛇作幻怪，不然六丁撞鳌首。我闻灾异书春秋，阴乘阳弱语非浮。维星已绝枢星散，纵有智者何能谋。便当两日均纪异，更与雨雹同为愁。左掀右簸非一状，奚僮大叫天台上。排空无翼踏难逃，声答天风万木响。银汉参横夜柝停，气定始觉居无恙。始知春秋恶盈阴，茫茫大地折钩钤。坤维不守厚地迮，下界那识天公心。此时性命轻于掷，何况大壑与蹄涔。寄语世人宽一步，免令震旦陆俱沉。"}