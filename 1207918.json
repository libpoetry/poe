{"id":"1207918","title":"奉和李监丞醉赠羽人之作","dynasty":"元","author":"范梈","text":"自从堕地爱名山，五岳寻真去不还。青山无津度日月，旦暮御风行其间。九江西来赴海门，中有道路古来难。笑谈解入蛟蜃腹，脱此命与松乔班。吾尝左揖三茅君，右手直接高飞翰。至今空濛偃翠盖，望云怀我双佩环。君从茅山来，青衣白霓裳。肝胆出古剑，剸裁光甚扬。玄元皇帝云与仍，称世举德朝未央。偶吹龙笛过九市，共君斟酌北斗傍。浪传北斗不可挹，酹之昨以白玉觞。百觞未已已复醉，援此织女天机章。举头目送南飞鸿，我自滞留君远翔。眇眇美人绛珠宫，弦白雪兮歌清风。浮萍流水相遭逢，何独不在岐路中？何独不在岐路中，相思昨夜春釭红。"}