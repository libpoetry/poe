{"id":"53017","title":"玉泉院前亭上睡觉将治行而黄翁已遣僮以骊相","dynasty":"明代","author":"王履","text":"虚亭梦初断，落日在林杪。行縢草屦正经营，山口宏声递空杳。亭边引领感相慰，君意何多世何少。掀髯岸帻掉鞅出，淡淡荒烟送归鸟。玉川吃茶尚生两腋之清风，何况吾胸满贮三峰之大好。不妨吐出与君看，但恐君家容不了。"}