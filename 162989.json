{"id":"162989","title":"木兰花慢·路傍人怪问","dynasty":"宋代","author":"辛弃疾","text":"路傍人怪问，此隐者、姓陶不。堪黄菊如云，朝吟暮醉，唤不回头。纵无酒成怅望，只东篱、搔首亦风流。与客朝餐一笑，落英饱便归休。古来尧舜有巢由。江海去悠悠。待说与佳人，种成香草，莫怨灵修。我无可无不可，意先生、出处有如丘。闻道问津人过，杀鸡为黍相留。"}