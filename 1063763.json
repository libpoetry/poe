{"id":"1063763","title":"次韵公弱寄胡强仲","dynasty":"宋","author":"释德洪","text":"念昔谪海南，路尘吹瘴风。未即弃沟壑，尚在拴索中。亲朋半天下，万里不一逢。髯胡岂有罪，乃肯与我同。情亲等昆弟，使令惟西东。时为解我语，道大自不容。邵阳雨中别，涕泪落无从。我伴有形影，渠归无仆僮。三年锻百巧，遂成瘖与聋。今日复何日，岳寺闻楼钟。聚观迎万指，登睫排千峰。黄泉天复见，白骨肉已重。髯虽未对面，音问已喜通。夫子佐岣嵝，有道如葛洪。笔力扛九鼎，奇语出遽匆。长篇春争丽，送我归新丰。且约老南岳，幅巾追瘦筇。拊手辄大笑，此计随虚空。山林当付我，君事侯与公。麒麟未易系，健鹘那可笼。"}