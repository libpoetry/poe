{"id":"1060405","title":"慧聚杂题 素琴堂","dynasty":"宋","author":"李乘","text":"长官发已星，强持牧羊箠。故山荒草堂，为贫不知耻。衮衮敲朴庭，缨裾渍尘滓。子贱敬可高，七弦不离指。今日到僧房，阴森翠堆几。数拳解巑岏，一泓粗清泚。瑞草不知名，芬我胜兰芷。天籁更自然，世音亦何俚。长官趣如何，依稀琴在此。返思子贱琴，未免尚宫徵。弹与不弹间，一切聊尔耳。兀坐纵无言，汤汤寓流水。"}