{"id":"114449","title":"定交诗·建鼓求亡子","dynasty":"宋代","author":"黄庭坚","text":"建鼓求亡子，原非入耳歌。除去绿绮尘，水深山峨峨。满堂悦秦声，君独用此何。平分感秋节，空阔湛金波。定夜百虫息，高论听悬河。执揽北斗柄，斟酌四时和。破屋仰见星，得子喜且多。危柱无安弦，野水自盈科。成道在礼乐，成山在丘阿。收此桑榆景，相从寄琢磨。开怀溟海阔，百怪出蛟鼍。闭藏愿自爱，惊人取谴诃。"}