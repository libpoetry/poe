{"id":"961828","title":"山园四咏 其四 醒心亭","dynasty":"宋","author":"姜特立","text":"昔人醒心处，唯恐玉山颓。我今醒心亭，正与醉为媒。醒心非醒酒，所醒遗形骸。如病得大丹，如梦忽惊回。如闇秉巨烛，如蛰发春雷。有时酩酊中，蘧蘧自形开。下视名利场，昏晓走尘埃。醒处元不醒，醉时良可哀。嗟哉我何人，颠倒有至怀。不求醉中醒，却醉醒中杯。"}