{"id":"195210","title":"次和焦治中云洞纪游十四韵","dynasty":"宋代","author":"戴表元","text":"是身虚空中，如云本无有。游行又其寄，纵乐安得久。嵌岩大磈质，鑱削奇鬼手。栋宇起何年，名称出谁口。忆昔扳藤曼，凌空讶鸡狗。疏疏石生窾，剡剡室悬斗。乘峻开栈梯，缘晨挂窗牖。岂无题壁堂，多逢斫畲叟。贤侯韦平家，雅韵王谢友。骊珠百四十，模写已八九。坐我南楼庆，浇我北海酒。人生主客意，如此岂云偶。风花命浮沉，木雁天可否。悠然付一嘘，山灵倘回首。"}