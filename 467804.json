{"id":"467804","title":"贺新郎 重游二首","dynasty":"当代","author":"黄绮","text":"尔我何由至。占人间、今宵一聚，月明千里。短草寒螀秋声早，为报边烽方起。谁敢说、无非无是。祸福而今弹指见，复奚为、太息伤豪气。君何待，可行矣。危崖风紧孤身倚。列华灯、波摇闹市，令人决眦。出入重围跨轻骑，炮火乱星如此。得与失、审乎大计。岂有沙场容醉卧，论纵横、犹小天和地。歌达旦，陋生死。钟鼓凭谁设。怪名山、依然无事，容听佛说。岂是山灵犹未识，又或人天有别。且休念、平生契阔。万死亦甘酬故国，要当时、仇恨当时雪。风声里，有呜咽。我疑此地添森杀。泻林端、龙泉劲响，月轮微缺。长记旧游非旧梦，应否悠闲苟活。又共诋、行藏难奇。夜半山中歌苦意，觅铜琵、慷慨多弹拨。尽吾语，弦应裂。"}