{"id":"436656","title":"和筹堂送迎偶得","dynasty":"金末元初","author":"李俊民","text":"怀抱秋来强自宽，相逢赖有旧青山。郊原雨后堪图画，句引诗人兴不闲。出门天地望中宽，马首浓迎著色山。诗句满前无可道，恨今不复见闲闲。画手从来说范宽，何如著眼看真山。天公不欲山无主，分付筹堂好处闲。诗愁谁道酒能宽，得句多于饭颗山。莫使移文诮长往，工夫那取片时闲。"}