{"id":"811996","title":"闻昔岭事哭奠理斋四兄","dynasty":"清","author":"孙天宁","text":"欃枪纷芒未扫除，军书旁午敢宁居。风尘出塞心偏壮，雪岭当关粟广储。行役不堪陟屺岵，论功还冀改门闾。回头欲问从前事，不若逍遥赋子虚。三载筹边历险多，最逢险处冒干戈。蠢蛮不识青云客，狭路因成碧血坡。枯骨至今迷的博，忠魂何自返蓬婆。愁将泪眼迎斜照，那得趋庭更一过。昔年灯火共论文，今日存亡隔暮云。未见断桥归驷马，空留孤剑说从军。岂忘樽酒生前别，欲识音容梦里分。更有不堪回首处，儿孙何地拜高坟。怜悯须知奉圣恩，英名千载死犹存。成仁不改威灵望，恨贼应为厉鬼吞。异地丰碑来有绩，故园残屐去无痕。慰忠祠宇邻工部，岂负崎岖到蜀门。"}