{"id":"1118833","title":"虞美人 其二","dynasty":"宋","author":"陈三聘","text":"天公意向人情满。灯月教同看。中秋虽是十分明。不比今宵处处、有华灯。艳桃秾李歌阑后。更醉青楼酒。不妨饮尽玉东西。横笛声中春色、要君知。飞琼晓压梅枝重。酒面羊羔冻。谁将缟带逐车翻。明月秦楼昨夜、不胜寒。何须卷起重帘幕。愁怕春罗薄。玉杯持劝醉厌厌。无奈有人笼袖、出香尖。"}