{"id":"228523","title":"龚叔虎秋实堂","dynasty":"宋代","author":"杜范","text":"人心分内外，学道谨趋舍。巧令世所贤，木讷人谓野。至圣垂大训，夫岂欺我者。阳和发天葩，烂其映春斝。一朝随狂风，殆不如土苴。秋至万宝万，结束槁叶下。一一抱天根，真理不容假，持以荐豆笾，洁诚神所嘏。孔门德行科，卓尔先游夏。汉世躬行人，未肯孙班马。照影空自妍，心事形面赭。美璞藏至用，不琢存大雅。诗篇匪君重，闭户自汛洒。余言亦已多，尚口不如哑。"}