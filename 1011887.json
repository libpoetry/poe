{"id":"1011887","title":"偈颂三十首 其三十","dynasty":"宋","author":"释印肃","text":"出家无易事，了道亦非难。各自要努力，如人担上山。累劫负偿命，此生莫等闲。遇时若不顺，展转落雠关。佛与人方便，度人及登山。布身而填险，为众代艰难。荷担如来者，莫道不当番。汝逆和尚顺，明朝报愈艰。汝见有福者，拥从物如山。在处皆如是，因修得世间。若争人我相，不如快下山。若酬自己债，岂用学烧丹。相逢无别有，动不是风幡。前后都还却，独坐大雄山。"}