{"id":"769064","title":"湘江静·雁公堕湘江水中淋漓大笑索予词纪之","dynasty":"清","author":"黄之隽","text":"惯欲浮湘杯自渡。乍惊他、数鸥飞去。波纹既软，汀烟又滑，定黏身不住。白昼念清凉，匹如散、满头花雨。娥皇梦短，灵均怨长，都不是、悟禅处。水气香，江味苦，一枝芦，料应踏误。攀扶未起，隔洲笑倒，有渔娘菱女。浸湿赵州衫，七斤重、今添多许。摩尼润了，炉薰漫烬，旃檀半炷。"}