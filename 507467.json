{"id":"507467","title":"阙题","dynasty":"明","author":"李昌祺","text":"先生笃行士，小隐南麓边。芥视功与名，遗弃如浮烟。造门非俗流，问字皆英贤。室空长物无，匡床但青毡。世受静春学，潜心最精专。所以绝外慕，昕夕劳钻研。斯文诚在兹，乐矣卒岁年。海㝢忽鼎沸，群氓弄戈鋋。渠魁何狂愚，驰书敢相延。奋袂拂然起，仰首呼青天。谁为夺我志，清白世所传。洒然携琴剑，乐道鉴鱼鸢。从此勿相逼，清风激寒泉。当此丧乱际，三纲赖公全。磊落贞松姿，霜雪愈挺然。九京不可作，星日芳名悬。因诗寄深衷，叹息颓阳前。"}