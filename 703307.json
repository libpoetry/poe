{"id":"703307","title":"送孙鲁山大司马归桐城","dynasty":"明","author":"释今无","text":"陆贾城边驻玉虬，紫髯如见采真游。五云久识尊司马，万里偏从狎海鸥。越井秋风吹旅舫，天涯雁影入高楼。閒僧尚有无穷思，握麈何由对十洲。五色霞衣金粟身，曹源今日见通津。草标玉手天王拥，名在瑶池锦凤驯。镇海珠光随路远，过山梅影近人春。帝师何必赤松去，三世因缘属老臣。"}