{"id":"691745","title":"江行杂诗七首","dynasty":"明","author":"李梦阳","text":"十八滩都尽，舟人惯不劳。可言滩石险，难测是平涛。仄叠中江石，衢涛万古存。遥看疑砥柱，偶问识铜盆。日月东西照，支江南北流。鹭飞如导鹢，横吹不惊鸥。迎送山相似，舟移迷北南。回看皂口日，已照石华潭。锡洲潭古怪，攸镇驿幽绝。四围青山映，鹭栖满林雪。日出青蘋湿，江浑路不分。昨宵驱雨至，知是海南云。落日没前滩，云移鸟欲还。除巾不即卧，恐遇绝奇山。"}