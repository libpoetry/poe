{"id":"1168771","title":"魏郡别苏明府因北游","dynasty":"唐","author":"李白","text":"魏都接燕赵，美女誇芙蓉。淇水流碧玉，舟车日奔冲。青楼夹两岸，万室喧歌钟。天下称豪贵，游此每相逢。洛阳苏季子，剑戟森词锋。六印虽未佩，轩车若飞龙。黄金数百镒，白璧有几双。散尽空掉臂，高歌赋还邛。落魄乃如此，何人不相从。远别隔两河，云山杳千重。何时更杯酒，再得论心胸。"}