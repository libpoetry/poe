{"id":"1221731","title":"陈居中进马图","dynasty":"元","author":"凌云翰","text":"明王慎德蛮夷宾，尺天寸地皆王臣。远人重译贡龙马，流沙万里来麒麟。金丸声动佛郎国，宝剑气接明河津。不知何年离榆塞，但见此日朝枫宸。毛騧生来玉琢鼻，钱骢隐起花攒鳞。最后赭白信无敌，如此丹青款有神。腾骧欲飞使者喜，控制不得奚奴嗔。我闻陈阅善匠意，无乃韩干为前身。按之图中得所以，借哉世上遗其真。骊黄牝牡不易索，九方率后知何人。"}