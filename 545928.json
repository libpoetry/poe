{"id":"545928","title":"屠纬真访睿父参知历朝真诸洞壑暂憩葛陂寄声盛氏兄弟渴欲不佞一过从乃余自临安归纬真发逾月矣赋此寄讯且期再至同入天台雁宕为汗漫之游","dynasty":"明","author":"胡应麟","text":"洞口君携赤玉虬，湖堤余跃紫骅骝。四愁明月歌平子，八咏寥天问隐侯。上苑雕龙群彦绝，中原逐鹿几人留。桃花万树仙娥近，为报屠郎续旧游。"}