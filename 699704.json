{"id":"699704","title":"宛在堂中即事","dynasty":"明","author":"郭之奇","text":"丘壑方求位置，烟霞遂结居诸。莫云此日关闭，茅径今朝手锄。有意林泉自得，忘机鱼鸟相和。八千里外藏迹，一勺堂中啸歌。回首风尘暂息，考槃寤寐相甘。试看云物如昨，始信劳人太憨。东山随地堪作，人境结庐未喧。苔径孤宜折屐，荆篱自止高轩。数卷图书作主，三春花鸟为邻。其馀无复长物，此内况容俗人。在水之中搆室，开窗于北高眠。何知汉与魏晋，自谓无怀葛天。千林秋色回薄，四壁寒声悄然。晨起登楼眺远，苍苍满目飞烟。寒月空庭夜影，落梅满砌霜华。岭南白雪稀少，欲问阳春此花。秦地渔津日杳，漆园蝶梦时生。非关与世殊俗，聊亦从吾素盟。盆花次第依令，园果后先得时。物物深情可见，年年好景须思。晓树临风骤舞，昏潮带月潜来。忘言独对终日，静掩柴扉不开。酒熟惟思座上，花开移置阶前。有时少长咸集，几度幽人未眠。日落榕阴翠匝，风摇兰径芳微。梦蝴枕上初觉，啼鸟枝头未归。雨过忽变芳草，潮退时翻落花。清景当前屡易，浮生此际何涯。习静因知得力，逃禅本觉无心。朔望一变潮汐，今古随流浅深。髀肉经时易满，剑光每夜难韬。独惭纸上青汗，空付床头白醪。执戟多年倦客，步兵累岁閒身。草玄独俟知己，眼白相看世人。何须问众清浊，且自观心逸劳。在我应从古制，于人合让时豪。屈指粤东名业，曲江南海琼山。斯文未丧今日，后死何人可班。一往深情诵读，半生乐事诗书。承明著作还彼，百代风骚待予。"}