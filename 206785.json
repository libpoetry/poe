{"id":"206785","title":"赵振文在城北厢两月无日不游马塍作歌美之请","dynasty":"宋代","author":"叶适","text":"马塍东西花百里，锦云绣雾参差起。长安大车喧广陌，问以马塍云未识。酴醾缚篱金沙墙，薜荔楼阁山茶房。高花何啻千金直，著价不到宜深藏。青鞋翩翩乌鹤袖，严劳引首金蒋后。随园摘蕊煎冻酥，小分移床献春酒。陈通苗傅昔弄兵，此地寂寞狐狸行。圣人有道贲草木，我辈裁花乐太平。知君已於苕水住，尽日櫓声摇上渚。无际沧波蓼自分，有情碧落鸥偏聚。追农风光天漫许，抛掷身世人应怒。君不见南宫载宝回，何如赵子穿花去。"}