{"id":"816282","title":"百字令","dynasty":"清","author":"黄钧宰","text":"风尘老矣，问前身何处，龙门百尺。漫说明堂清庙器，一例萍踪浪迹。破锦韬真，流泉秘响，光气长腾掷。红尘泛泛，谁能禁此怜惜。难得六诏词人，三吴仙吏，气吐长空碧。要补情天千古恨，那觅娲皇剩石。碧海秋高，银河浪静，唤醒痴龙魄。绿阴且住，素心相与晨夕。漏声几下，看月轮如洗，雨丝初歇。万里山河同照影，总是一般清彻。歌舞楼台，萧条庭院，恩怨相生灭。是谁分与，一家一个明月。便道碧落因缘，红尘福分，尔我相殊绝。曾记当时身受处，也是一般清彻。短梦烟销，华年水逝，争又悲欢别。是谁换却，一时一个明月。闲心一片，到而今才醒，巫山旧梦。放眼长空皆幻影，怕说为霖作用。出岫无心，归山有志，不借春风送。孤踪自往，太虚任汝豪纵。从此个里心期，相随惟有，老梅苍烟共。只恐山河秋意尽，冷到人间严洞。影薄于罗，身轻似絮，合傍寒宵冻。天孙相伴，锦裳从此珍重。浮生可笑，似萍踪絮影，无端去住。两地绵绵吹不断，剩有一丝情绪。木叶惊寒，河梁惜别，有意无言处。萧萧飒飒，一齐向我奔赴。料是千古英雄，生前抑郁，浩气含馀怒。激荡柔情成壮志，要使才人早遇。千里蓬瀛，一帆云水，此意休孤负。从兹破浪，马当定有神功。清光如此，问天涯今夜，离人几个。珍重良宵迟不寐，借说添香夜课。玉宇高寒，银河寂寞，旧曲商量和。明宵有梦，只应各自孤作。只道万叠云山，眼光穿透，遥见人清坐。便欲将身同化蝶，和暖和香而卧。画舫烟迷，琼楼浪隔，孤影风摇破。月明如昨，天香何处吹过。丰姿袅袅，况西风添上，几分清瘦。无限幽思争诉得，总要芳心禁受。急雨凋颜，斜阳送影，真个魂消透。春阴过尽，绿章更有谁奏。此去怜惜无人，夜深回想，酒醒繁华候。我亦未经寥落者，竟到孤镫残漏。梦阻江关，霜横庭院，一样情迤逗。好留晚艳，重来消遣长昼。几何日月，记秋风江上，分明此地。矮屋依然乡树远，真个人生如寄。旧境何常，虚名未必，莫再牵人意。槐清锁院，一时风景重记。可叹百尺高技，风尘困折，变作柔条细。多买胭脂学涂抹，也要妆成妩媚。千古文章，百年事业，愧煞雕虫技。低头为此，消磨多少豪气。"}