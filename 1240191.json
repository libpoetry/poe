{"id":"1240191","title":"赠杜安道","dynasty":"元末明初","author":"刘基","text":"忆昔天兵伐荆楚，舳舻蔽江齐万橹。欢声激烈似雷霆，猛气炰炰震貔虎。拔栅皖城犹俯拾，探穴九江无险阻。明年大战康郎下，日月坱圠相吞吐。冯夷蹋浪群水飞，巨鳌掉首三山舞。云随太乙拥锋旗，鼍为丰隆作灵鼓。将军金甲箭攒猬，战士铁衣汗流雨。火龙熺燄绛天衢，燧象豗烟煎地府。鲸鲵既剪搀抢落，草木熙阳鱼出谷。当时从臣皆俊良，近侍共推徐与杜。或操陈子之刀镊，或负伊公之鼎俎。艰难出入矢石下，鞠躬尽力无摧阻。夙兴夜寐事一人，小心不贰帝临女。只今四海同车轨，葑菲罔遗遵往古。琼琚赤芾簉鹓行，鞍马禄食光门户。天鸡一声金阙启，龙颜有喜常先睹。顾我愚疏忧患集，病骨崚嶒蒸溽暑。兴来怀旧倚长歌，星星两鬓丝千缕。"}