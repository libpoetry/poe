{"id":"671562","title":"池阳问罗师撤瑟晨已百日矣因稍次声泪为句以雪余恸尚未忍作挽章也","dynasty":"明","author":"凌义渠","text":"夙昔登堂约，兹游难复论。拟到渐生畏，衔悲俄及门。霜霰逼人栗，空堂影翻翻。几格惨灰色，童仆意沮烦。破胸聊一哭，仰视噤无言。幽明烱可照，为我或声吞。空馀千古业，孤稚未知尊。孀闺抱寒石，春昼不生温。忍见衰莫翁，举止半蹇屯。临去何当恝，踌躇百感繁。出门几回首，步步强追援。九子夺眉青，所愁风雨掀。还持一掬泪，晓夜感精䰟。相关自有故，不独为酬恩。"}