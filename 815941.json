{"id":"815941","title":"落花","dynasty":"清","author":"商采","text":"走马回塘细草齐，有情常自逐春蹄。且教天上看成雪，敢恨人间踏作泥。红板几条村径杳，青烟一片酒旗低。纷纷蜂蝶还无数，翠阁朱楼路已迷。淡抹斜阳欲暮时，看花犹是惜归迟。馀香不信全消日，瘦影重疑未放枝。草满长堤成远望，山围故国剩相思。清尊短拍年年事，肠断深闺祇自知。"}