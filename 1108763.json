{"id":"1108763","title":"挽礼侍中舍朔斋刘公三首","dynasty":"宋","author":"刘克庄","text":"元祐相君才六世，端平朝士不多人。冰翁仙去传佳婿，铁汉亡来有后身。谁向淹中起绵蕝，何曾阁下掌丝纶。未知造物何年代，昴复储精岳降神。纷纷健吏奉新书，一点侁星绝世无。钳铁冶人心不忍，秉牢盆笔涕先濡。近臣远作輶轩使，法从臞于陋巷儒。懊恼西风情太薄，不吹老泪到苏湖。玄都观里曾联句，铁壁堂中许附名。客舍炊粱成蝶梦，僧庐煨芋忽鸡鸣。君贤惜不登台辅，吾耄何堪拜老更。直待无身始无恨，有身死到恨难平。"}