{"id":"730232","title":"题何子贞篆册为赵生仲举","dynasty":"清","author":"翁同和","text":"猿叟篆势天下奇，如藤如铁如蛟螭。直将古意变斯凝，结绳而上追皇羲。非昔先生振奇士，图书碑版兼鼎彝。收藏此册来诧我，意我俗眼骇且嗤。岂知我亦有奇癖，先得一本无参差。呼樽并几发幽赏，相视莫逆穷谐嬉。吁嗟非昔今何在，旧山楼下绝履綦。有时篮舆过君舍，路人怪我垂涕洟。寻常草木尚敬止，何况秘簏长留贻。遣孤抱册忽致赠，谓于日记中得之。苦言恻恻不忍听，展视惘惘若有思。平生交游遍天下，名流韵士如风驰。叶景沈潘凋谢尽，我箧不受一物遣。森然此例在朋友，九原可鉴千夫知。西风吹雨水荐至，遑恤己病愁民饥。锦鲸卷还坐悲啸，空堂且咏东洲诗。"}