{"id":"1104979","title":"杂诗四首","dynasty":"宋","author":"孔武仲","text":"春风仰屋卧田庐，海日鲜明柳影疏。梦觉不知身处所，此中依约是华胥。平日扁舟千里行，朅来无地濯尘缨。朝衣趁晓东华路，喜有官桥流水声。霞冠鹤氅一道士，梦半留丹三四粒。云是月华宫里人，掌心微带银波湿。利绾名驱夜废眠，王城车马日喧阗。谁知坦腹春风里，醉卧墙阴不计年。"}