{"id":"557726","title":"送胡仲长分韵得游字","dynasty":"明","author":"王绅","text":"当今逢掖徒，正学称冕旒。及门二三子，孰为夏与游。英英古荣彦，文彩珊瑚钩。又若九苞雏，不与鸡鹜俦。江城岁华晏，朔风袭重裘。陟岵复陟屺，凄然翻百忧。扣门来别我，执袂不可留。相送出崇墉，揽辔心悠悠。乌鸟啼远林，白云被荒丘。物情固所感，正学宜继修。"}