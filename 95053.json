{"id":"95053","title":"云龙歌调陆务观","dynasty":"宋代","author":"杨万里","text":"墨池杨子云，云间陆士龙。天憎二子巧言语，只遣相别无相逢。长安市上忽再值，向来一别三千岁。王母桃花落几番，北斗柄烂银河乾。双鬓成丝丝似雪，两翁对面面如丹。借问别来各何向，渭水东流我西上。金即斗大直几钱，锦囊山齐今几篇。诗家不愁吟不彻，只愁天地无风月。君不见汉家平津侯，东阁冠盖如云浮。又不见当时大将军，公卿雅拜如星奔。秪今云散星亦散，也无鹿登台榭羊登坟。何时与君上庐阜，都将砚水供瀑布。磨鎌更斫扶桑树，捣皮作纸裁烟雾。云锦天机织诗句，孤山海棠今已开。上已未有游人来，与君火急到一回。一杯一杯复一杯，管他玉山颓不颓，诗名於我何有哉。"}