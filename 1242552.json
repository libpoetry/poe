{"id":"1242552","title":"玉箫引，为沈仲德赋","dynasty":"元末明初","author":"张昱","text":"洞箫宫前有狂客，双眼直嫌天地窄。瓮中酿熟葡萄浆，养得身轻好颜色。兴来为我吹玉箫，缥缈一声生泬寥。惊鸾跱鹄不自定，游丝落絮随风飘。高情远思游碧海，此岂肯受王门招？笑言学箫二十载，家业凋零心不悔。要须吹上凤凰台，白日羽仪生五彩。"}