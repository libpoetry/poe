{"id":"737286","title":"残冬展假病榻消寒聊当呻吟语无伦次录存十六章 其六","dynasty":"清","author":"查慎行","text":"一榻中安四面虚，放朝浑似放参余。箧中弃扇虫缘网，案上停镫鼠避书。过隙光阴随梦去，就衰筋骨向阳舒。重帘可有纤埃到，敝帚残箕罢扫除。腷膊声中好送寒，偶然为客设棋盘。后来或者居人上，先处无如占地宽。黑白当前饶胜算，高低随分有争端。老夫兀兀支颐坐，看似分明下手难。"}