{"id":"577206","title":"题襄城伯李公所藏草虫手卷","dynasty":"明","author":"陈琏","text":"圣朝勋贵襄城公，经史韬略蟠心胸。平生识鉴最精诣，法书名画能兼通。闲来示我草虫卷，披玩自觉心神融。奇花异卉各殊类，琼蕤翠蔓纷成丛。淡黄浓绿间浅碧，物色满眼皆秋容。葡萄实悬马乳紫，枸杞子染丹砂红。芣苢花残芥叶老，青莎何事犹芃芃。霜筠可人挺奇节，凛凛若存君子风。坡前土滋新雨霁，琅玕石润光玲珑。蜣螂蝼蛄总来集，亦有蚱蜢兼蚕螽。螳螂蜥?恣跳趯，䗂蝓蝼蝈相追从。玄蜩解蜕夏已过，莎鸡振羽秋将中。蜻蜓蟏蛸逐蚊蟆，蛱蝶蜾蠃随蛾蜂。腐虫僵蚓萃群蚁，虾蟆欲拟饥肠充。前代何人工草虫，毫端能窃造化工。顾丘葛侯称妙手，缣素往往留遗踪。斯图不知作者谁，精致自信超凡工。翾飞蠕动与生植，真物细较靡不同。想当研吮丹粉时，运心直欲超鸿濛。苟非精意与神会，安得妙迹传无穷。世间一艺尚如此，何况学业非专攻。偶因观此司至理，呼酒吸尽玻璃钟。"}