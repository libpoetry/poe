{"id":"1008046","title":"崇真院绝粒偶书，付儿熙之、定之，并呈张苍峰、刘洞斋、刘华甫","dynasty":"宋","author":"谢枋得","text":"西汉有臣龚胜卒，闭口不食十四日。我今半月忍渴饥，求死不死更无术。精神常与天往来，不知饮食为何物。若非功行积未成，便是业债偿未毕。太清群仙宴会多，凤箫龙笛鸣瑶瑟。岂无道兄相提携，骑龙直上寥天一。"}