{"id":"679900","title":"三峡流泉题赠九龄文学","dynasty":"明","author":"陈煇","text":"蜀江之水何雄哉，奔腾疑从天上来。飞流直下几千丈，大壑五月鸣风雷。飘然一望失西北，巫峡清秋起寒色。声撼长川白日寒，气蒸大漠青冥黑。我时曾向锦城游，观涛独上瞿塘舟。划然长啸震林谷，短箫呜咽回中流。与君对此嘉兴发，便欲因之泛溟渤。好挟飞仙汗漫游，孤篷醉倚西江月。"}