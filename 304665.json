{"id":"304665","title":"八声甘州·十月返湖庐，晚菊尚馀数种，幽媚可怜","dynasty":"清代","author":"陈曾寿","text":"慰归来岁宴肯华予，寒芳靓幽姿。剩青霞微晕，残妆乍整，仍自矜持。休更销魂比瘦，惆怅易安词。洁白清秋意，九辨难知。我是辞柯落叶，任飘零逝水，不忆东篱。早芳心委尽，翻怯问佳期。看灯窗、疏疏写影，算一年、今夜好秋时。平生恨、尽凄迷了，莫上修眉。"}