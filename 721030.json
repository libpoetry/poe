{"id":"721030","title":"感遇十一首","dynasty":"明末清初","author":"王夫之","text":"海国有嘉卉，绍古兰蕙名。迢递致远道，绮靡发檐楹。悦彼情所合，矜兹芳有成。稷下宠琴客，梁园誇词英。物玩已亦劳，枝叶非天荣。迢迢黄姑星，临河发光耀。织女扬熹微，脉脉如相炤。被以缠绵情，指彼佳期妙。高居无通理，下士纷疑料。鉴貌以测真，悱然贻姗笑。湛湛北辰表，沆瀣充寒门。安知光影微，不有众星繁。言穷至弥寡，心绝理已谖。容成置象外，羲和辍纷论。大地有疆畛，群生各本根。甫田空忉怛，念兹息心魂。韶月知为春，百卉欣及时。精英取不息，掠美悦其姿。元化遗糟粕，忻合无迟疑。芳华及零落，悲愉各在兹。商山有高歌，煜煜三英芝。汉南婵媛子，临歧忧清露。罗袜惜已微，中心良有故。美人去我遥，思之若晨暮。莞簟有馀清，肃肃警宵寤。飞萤弭清昼，熠熠流暗空。炫影从彼异，匿光背所同。胡不怀应求，殊德乐为攻。忾然念吾生，晶宇共昭融。捐情不矜己，云日相雍容。嗟哉猖狂子，何为悲道穷。绾绾西塘柳，垂丝荡春色。天情亦容曳，元化无悁亟。骀宕不损贞，萧森非尚力。昭质岂枯槁，乐天消偪侧。迟迟舂日心，悠然庶相识。浮云起岱阴，萧屑积空微。翕合非一气，灵雨千里飞。如何彼姝子，孤爱俄顷辉。光影或相报，寸心先已违。歧路勿相问，行行各是非。涉雒想宓妃，游楚梦高唐。宫中多婵媛，弃置如遗忘。岂其浊河流，独有鲤与鲂。芸堂是燕寝，兰阁有芳香。归来欢日夕，至乐方未央。阪月漾初暄，桃李耻未开。既欣新绪荣，亦畏霜雪摧。迟疑志不决，东风徒增哀。两者谁为佳，旁人难与裁。静女远逢迎，置彼良愿乖。巫咸已上天，鸩鸟非吾媒。欢怨物自劳，于我何嫌猜。清风起蘋末，吹荡兰与芷。迨其明灭间，歘然迷端委。相望不相见，幽动无能纪。万岁亦匪他，今者为我始。条绪皆芬芳，勿为叹逝水。"}