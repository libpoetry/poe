{"id":"1053699","title":"官松","dynasty":"宋","author":"孔平仲","text":"我行九江南，旷野围空山。道旁何所有，高松立巑岏。藏标隐云雾，秀气凌冈峦。横骞却与走，怪状千万端。中有清风发，能令朱夏寒。流金五六月，方苦行路难。骑者欲颠沛，负者面如丹。气息几断绝，至此方少宽。消渴饮甘露，涸辙投长澜。乃知古人意，为惠无穷年。亦有被剪伐，行列颇不完。岂非风雷变，或者盗贼繁。土人对我叹，云有县长官。为政猛于虎，下令如走丸。取此为宫室，将以资宴欢。良工操斧斤，睥睨长林间。择其最高大，馀者弃不观。千夫拥一柱，九牛力回旋。至今空根悲，泣泪尚未乾。彼令诚何心，缓急迷后先。毫末至合抱，忍以顷刻残。万众所庇赖，易为一身安。居上恬莫问，在下畏不言。世事类若斯，呜呼一摧肝。"}