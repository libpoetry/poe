{"id":"906419","title":"题叶择甫绣壁轩","dynasty":"宋","author":"李弥逊","text":"闽山固多奇，会意一峰足。岂徒快登临，政欲伴幽独。丈人隐禅关，窗户闭秋绿。檐间绝壁起，秀色近可掬。丹黄与白红，枫栎间花木。微云一过之，绣锦初脱轴。是翁贫不忧，朝饭罄储粟。只鸡呼近社，笑傲杯中玉。酒酣自起舞，身外置荣辱。君家大儿手，千障入缣幅。何妨写颠崖，老树傍高屋。佗年明光归，展玩长在目。"}