{"id":"979591","title":"悲来行哭石起职方","dynasty":"宋","author":"晁补之","text":"悲来乎石君，吾何悲夫，斯人婉兮河之津。厖眉白面照青春，朱绂斯煌映路尘。翩翩者骥银鞍新，东来奇意安所伸，大野既潴唯赤坟。谷垂颖，麻敷芬，亡逋来复瓦鳞鳞，高堂击鲜会众宾。宾起舞，君欣欣，何人末至居客右，西郭之一儒迂且贫。迂且贫，自隗始，能招剧辛致乐毅，四方游士争来奔。户内光仪亦可论，大息拖缙绅。中息气氤氲，小息秀眉目，天上青秋云。朱旗画舸长堤曲，去时箫鼓黄尘覆。无复当年子产归，至今人作婴儿哭。西郭之一儒，无事门生苔，久雨足不行官街。常时门前车马客，旧雨自来新不来。听我陈，张叔卿，孔巢父，皆隐沦，无人汲引长饥辛。日午不出开衡门，前侯后相安敢论，忧杀口间纵理纹。长恸吾邦对遗迹，耿耿一心谁我识。徐君已死剑不忘，心已许君那复惜。"}