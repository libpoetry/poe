{"id":"812745","title":"望江南 高雨阁","dynasty":"清","author":"吴绮","text":"溪南好，水阁对斜曛。滩响声流三伏雪，画栏闲倚一秋云。客到可论文。溪南好，十二有高楼。碧槛暗随朱阁转，红灯遥映绿窗幽。花底夜藏钩。溪南好，曲水旧名园。老树阴连看弈馆，藕花香绕读书轩。元龙榻自眠。溪南好，松云带翠微。百尺帘栊红日早，四窗屏障碧山围。遍倚欲忘归。溪南好，新桥一道通。雁齿溪边飞宿鹭，鱼鳞花下偃垂虹。画槛正当中。溪南好，薝卜欲成林。砖上金留奇数影，壁间波动海潮音。松古一亭深。溪南好，桂树一庭多。天上夜寒生玉兔，人间秋老发金鹅。仙斧莫轻磨。"}