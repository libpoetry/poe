{"id":"1236613","title":"松声","dynasty":"元","author":"耶律铸","text":"数閒茅屋起云峰，明月天高睡正浓。乍觉夜倾千丈雨，不知风度一山松。人閒拍岸惊秋浪，海底喧天怒老龙。洗尽生平尘垢虑，浩然爽气溢心胸。苍苍郁郁本无情，何处风来吹有声。四面迅雷平地起，九江湍浪一时倾。关山夜静蛟龙吼，河汉秋高鸾凤鸣。风定松閒无个事，喧天动地可来惊。幽人耳净听铮铮，一夕西风梦里惊。非玉非金非草木，似琴似阮似秦筝。夜间拍枕三更雨，秋冷喧天万灶兵。孤坐茅檐对明月，一声声是自然声。岩声何事韵铮铮，风入寒梢鸟自惊。七岭夜寒筛汉月，九霄霜冷奏秦筝。归心唤起陶元亮，醉耳还醒阮步兵。拟赋新诗慵把笔，划然长啸两三声。"}