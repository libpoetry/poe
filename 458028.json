{"id":"458028","title":"近日工作疲绝，入夜小寐，中宵惊梦起记9.12","dynasty":"当代","author":"卢青山","text":"梦我归乡觅我家，邻家户户皆旧址。我家茫茫独不见，千回万绕神欲死。或有怜者指予迷：过此高墙当可期。高墙斑驳自远古，荒茅褐苔为其衣。以指附壁如壁虎，指迸血溅岂为苦。半途墙裂势将崩，断砖剥落如飞雨。此时进退两难用，冷汗喷躯毛发耸。上视冥冥无顶天，下视眩眩无底洞。起来喘若吴牛重，握拳透爪锥心痛。四围巨黑凝如铁，长夜秋风吹不动。"}