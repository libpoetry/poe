{"id":"493662","title":"克念堂订会呈岑蒲谷大方伯","dynasty":"明","author":"庞嵩","text":"皇风泛遐轨，周道丛榛芜。太羹杂浓胾，澄源变潢污。谁将挽颓流，崄巇共匡扶。缅怀在西方，美人挹子都。棠荫弘仁渥，嘤鸣故相呼。华筵敞薇幄，旨酒芬醒壶。邺中启寒盟，建安美朋徒。皎皎玉树林，而乃容葭莩。八月天气佳，四美良且俱。岂直驰艺苑，引我康庄涂。康庄在何许，倚衡见中孚。堂颜卓克念，允矣千圣谟。愿言各努力，至德恒不孤。"}