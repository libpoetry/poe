{"id":"832255","title":"西平乐","dynasty":"清末民国初","author":"陈洵","text":"戏鼓春流，绣旗花影，飞梦骤落江空。闲宇飘梭，去尘抛锦，池台迤逦薰风。看镜俯文禽自舞，香绕红衣渐密，涓涓剩水，天涯旧节还逢。谁讯青蛾皓齿，年少事、念我已成翁。楚庭人往，沉湘恨远，泉客绡成，楼市空濛。休更忆、招魂弟子，怀古迁臣，坐叹蛟腥未洗，渔宿频惊，何处菰芦世外踪。凝望渡头，腴梅细雨，炊黍孤烟，画里行人，正倚风光，伤心故国重重。"}