{"id":"515911","title":"桃源篇","dynasty":"明","author":"周瑛","text":"秦人法网密如织，楚人逃生苦未得。一朝拔邑入南山，咫尺就与尘寰隔。山中风俗何恬然，竹篱茆舍临平田。男婚女嫁相代谢，岁月无纪谁知年。昨日渔郎忽到此，杯酒慇勤问乡里。汉龙晋马相继兴，始知世代非秦纪。由来静躁迹不同，山人怕与俗人通。送得渔郎出山口，归来相与灭其踪。武陵太守好事者，谓人可仙官可舍。分付渔郎重问津，溪山宛在眉睫下。初来夹岸皆桃花，再来赤壁横苍霞。千峰万壑不可辨，欲从何处寻人家。我闻海鸥识人意，机心一动鸥不至。山人心事閒于鸥，孰谓高风可强致。使君莫厌城市喧，浇醨朴醇各有根。机心不动争心息，武陵处处皆桃源。"}