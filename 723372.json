{"id":"723372","title":"赠沈录事江水曹二大使诗","dynasty":"南北朝","author":"沈约","text":"伊我洪族，源浚流长。奕奕清济，代有兰芳。允兹二秀，挺干朝阳。于彼原隰，徽命是将。受言帝庭，观风上牧。逸翰双举，为腓为服。遍轨瓯吴，萦涂海陆。岌岌貂冕，辚辚华毂。帝格文祖，握瑞持衡。庆逾高邑，兆属大横。王道无外，乾路昭亨。近臣展事，上介倅行。微微下国，川纡路阻。蔼蔼王人，匪遑宁处。巡仪既畅，私宴亦叙。置酒式歌，披衿寤语。戒途在日，复路回舟。霜结暮草，风卷寒流。情劳东眷，望泫西浮。崇君远业，敬尔芳猷。"}