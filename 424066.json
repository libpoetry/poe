{"id":"424066","title":"念奴娇·西山吊古，用东坡赤壁韵","dynasty":"近现代","author":"郑猷","text":"海山苍莽，怅历劫虫沙，换成云物。短草荒郊斜阳里，独自撑持半壁。故垒栖烟，精蓝阁雨，并作千峰雪。漫夸形胜，地灵还仗人杰。回忆谢客留题，风流歇绝，谁赏幽芳发。鼓吹前尘天水碧，但见飞燐明灭。望古心摧，伤今泪溅，一样凋华发。延来佳爽，伫看江上凉月。"}