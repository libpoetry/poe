{"id":"1106002","title":"端午内中帖子词 皇帝阁","dynasty":"宋","author":"王圭","text":"万里关山静，清阴满塞榆。如何金殿里，犹献辟兵符。瑞日浮丹阙，仙云满玉舆。更传长命缕，宝历万年馀。泰一扶皇运，真人感赤精。更逢端午节，君德万方明。御醑璩杯白，仙风羽扇清。灵符不须进，汉垒已销兵。万里来珍贡，风澜静四溟。鱼龙惊咒水，神雾忽生庭。波生碧海露晨曦，争剽菖蒲集御卮。见说太平无沴气，山中丛艾独生迟。采丝缠粽动嘉辰，浴殿风生画扇轮。拂晓千门放金钥，玉阶还有谢衣人。沈沈三殿燕华绅，云覆端门瑞气新。昼漏未移天正午，此时兼有日重轮。御柳重重午影圆，薰风时泛舜琴弦。六宫竞进长生缕，天子垂衣一万年。禁幕无风日正亭，侍臣初赐玉盘冰。不知翠辇游何处，应在瑶台第一层。翠华初到玉池游，笑指宫人按棹讴。湘水英魂在何处，犹教终日竞龙舟。御池风暖水如鳞，争看兰舟竞渡人。应是君王好忠直，至今犹为吊孤臣。"}