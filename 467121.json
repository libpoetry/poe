{"id":"467121","title":"夜游宫  拟其年","dynasty":"当代","author":"陈永正","text":"秋气西来岭表。耿不寐、忧心如捣。窗外寒空尽茫渺。漫低头，敝庐宽，天地小。走石前阶闹。猛忆起、渔阳之操。中夜捶胸欲狂叫。想祢生，脱衣时，当自诮。杂遝风声万树。骤疑作、关山金鼓。败叶枯枝尽轩举。古城空，战骨寒，雄魄怒。此是埋忧处。奠馀酒、犹堪饮否。此酒当时赐秦否。问苍天，却无情，终不语。凉月山河此夜。总难掇、明明如泻。飒飒西风入门罅。漫抛书，侧颐听，喧万瓦。儒子真堪骂。看天下、得之戎马。自古文章一钱价。数秦皇，数高皇，谁健者。"}