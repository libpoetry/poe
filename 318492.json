{"id":"318492","title":"台城路·沈郎早作归魂赋","dynasty":"现代","author":"饶宗颐","text":"沈郎早作归魂赋。荒村不闻人语。怯柳弥天，愁荷委地，曾是梵宫深处。寒蛩莫诉。正洞府高秋，自鸣仙杼。似到青穹，夷犹镇日甚情绪。灵风尽吹梦雨。又疏钟断续，添几残杵。雨去何方，风来甚色，楼阁门开无数。云根独与。便玉树琅玕，谩伤无女。露泣冰盘，水澄圆月苦。"}