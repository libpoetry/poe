{"id":"699176","title":"得家书借长通韵怀二弟","dynasty":"明","author":"殷奎","text":"封书远寄自乡关，令弟恩情政急难。万里元非双节贵，千金独有一身安。月明孤馆啼乌夜，秋在疏桐滴露寒。欹枕愁肠知几转，归期那敢尚盘桓。曲堂花树可怜春，白日愁眠寂寞滨。老去慈亲惭负米，秋来诸弟忆羹莼。独游纵美谁为贵，同处虽贫自足珍。闻健归来一尊酒，百年相守意弥亲。"}