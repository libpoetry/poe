{"id":"165877","title":"建除体·建鼓求亡子","dynasty":"宋代","author":"晁补之","text":"建鼓求亡子，初昧学所之。除去日月多，及此岁未迟。满国和巴人，若士谁与知。平陆不推舟，客行当来兹。定居厌屋庐，风雨劳所思。执鞭慕昔人，孰与并此时。破裘不御冬，要假完腋裨。危言则来诟，慎密又逢讥。成德尚如是，薄志安能期。收声复藏热，雷火忽然微。开口且复欢，是事置勿推。闭眼可内视，独复不自为。"}