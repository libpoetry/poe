{"id":"205209","title":"伐墓松·郁郁乎佳哉","dynasty":"宋代","author":"卫宗武","text":"郁郁乎佳哉，古松茂而秀。封植难计年，龙鸾相错纠。天风动清籁，洞庭喧雅奏。护之珠玉如，期以金石久。夫何从斧戕，山木岂自寇。众咻谓宜然，一谔固所否。梯航方勤远，斩刈或恐复。众巅已成童，怀譬岂吾有。欲为狂澜障，无奈铄金口。几世培梁栋，一朝等薪槱。壤树其可芟，不觉眦飞溜。惟思植万本，易新以补旧。初如牛羊散，渐见蛟虬走。庶保墓域安，盘错至不朽。"}