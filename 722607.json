{"id":"722607","title":"买陂塘  五首","dynasty":"明末清初","author":"屈大均","text":"买陂塘，半栽芹菜，一冬香满茎叶。浮田更种南园蕹，青与翠萍相接。教弄楫。须小摘，田田未碍荷钱叠。凫鸥乱喋，怕罾子抛来，裙儿湔去，摇动一天月。吴淞上，闻道莼丝最滑，曾同吴女春掇。鲈鱼岂似吾乡好，风味水芹还绝。根似雪。菹一半、甘馨更与茼蒿别。金齑细切。作素馔伊蒲，清斋树下，日夕抱禅悦。买陂塘、半圆杨柳，荔枝偏要临水。鸳鸯教向珊瑚影，看杀宋香陈紫。当小至。抛一颗、游鱼争唼扬冰翅。含霞吐绮。把黑叶离离，朱苞烨烨，消受当芳饵。鸣琴去，舟逐兰苕翡翠。匏巴机赤忘矣。金盘玉箸休相忆，差与赤樱相似。君且止。休钓国、桃枝用尽谁知尔。皤皤奈此。更酒浸芙蓉，丹调菡萏，笑逐采莲子。买陂塘、水通珠海，香螺红蟹多有。江瑶琐?争膏滑，不向老渔分取。秋涨后。鱼大上、黄花白饭量同斗。纤鳞巨口。向紫蓼开边，丹枫螺处，斟酌更杯酒。溪桥畔，忙问花翁在否如今酣饮非旧。吴酸越辣多滋味，方法早教山妇。君击缶。歌莫辍、河清可俟须人寿。疏星满罶。正霜月留空，暮天萧爽、啸咏莫回首。买陂塘、养多鱼种，养鱼经好须读。鱼花浮满桃花水，鱼户一春争漉。新雨足。放万个鱼秧、半是西江族。魿三鲩六。任嫩草青青，浮萍片片，去果水梭腹。拖罛好，时用琅玕袅竹。鱼生飞乱红玉。谁持脍具来相访，兼为荔枝都熟。莼更绿。齑豉下、羹鱼饭稻随风俗。量鱼论斛。是蛋客生涯，鲛人事业，水国作汤沐。买陂塘、尽栽莲种，白莲花比红好。贪伊多藕休伤叶，看作露房偏早。花卖了。把叶叶、香萝包饭尝新稻。芙蓉半槁。又子乳茨菰，笋肥茭白，生满接洲岛。荷花荡，似向姑胥取到。菱歌禁得多少。鵁鶄鸂鶒休争宿，尽有五湖烟草。君莫笑。舟上女、搴裙踏藕多娇小。莲茎弄倒。令谁佩风裳，三秋历乱，蒲柳笑先老。"}