{"id":"490389","title":"怀节篇","dynasty":"明","author":"朱朴","text":"吾家老祖母，吴姓里中女。洪武乙丑生，既长归吾祖。行年二十九，吾祖遽作古。上侍老曾姑，下抚吾幼父。父始年六期，从父方学乳。饥寒更死丧，茕独事嫁娶。虽有薄田庐，未足输官府。恒产及性命，持护弗失所。秋蓬断孤根，九鼎悬一缕。哀哀十五年，父稍立门户。觊觎岂无人，决冽中有主。其间少差失，一坠不可举。我父尚莫保，我辈安足数。细故天莫知，不得伸伛偻。但能获微祉，强健力辛苦。卒成化己丑，世寿七十五。呜呼我生晚，耳及热肠腑。抱此感激恩，徒切一无补。惟恐后来人，日远谁与语。不见沟洫水，源塞流乃阻。不见草与木，本敝枝即腐。因为怀节篇，揭之旧茅宇。"}