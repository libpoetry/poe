{"id":"889978","title":"堰上行上周宪","dynasty":"宋","author":"吴泳","text":"堰上行，桃花灼灼春水生。水才一石泥数斗，弥漫滮池浸渠口。树以淇园竹，菑以汉堤石。石填竹落知几丁，驾作青霓千百尺。一夫搴茭前，一夫荷锸去。旋烧香纸祭水庸，更酌村醪赛田祖。鹿头北，海眼西，绵洛一带填淤肥。苧麻沤池禾稻长，虽有旱暵无凶饥。今年狼头窥井络，罗堰九星几缺角。匪天十风五日雨，陆海将贫水维浊。上帝悯下民，亲遣苍水使。西门骖前白渠后，指画田塍若鳞次。新堰举，旧堰修，野媪含笑溪童讴。自言春种皆茁土，桔槔长閒卧畦圃。明朝百役非所知，且乐丰年踏车舞。燕泥新湿花雨斑，四牡趣向东郊还。地平天成九功叙，今秋都筑沙堤路。"}