{"id":"693475","title":"大忠祠奉次西涯先生韵二首","dynasty":"明","author":"邵宝","text":"水上浮城忽已墟，龙宫真作帝王居。生回故主时无及，死见先君地有馀。一息尚存经合讲，百身难赎史空书。从来独许王陵正，平勃虽贤恐未如。瓣香难救欲沉舟，虏气昏昏暗九州。今日鲁连真蹈险，它年江统浪含愁。馀生未了东还计，即死能忘北向雠。地下欲从行在所，海陵朝撼朔风秋。"}