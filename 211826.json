{"id":"211826","title":"酹江月/念奴娇·城中十万","dynasty":"宋代","author":"刘辰翁","text":"城中十万，有何人、和我乌乌鸣瑟。对影姮娥成三处，谁料尊中无月。翦纸吹成，长梯摘取，儿戏那堪惜。洞庭夜白，一声聊破空阔。休说二十四桥，便一分无赖，有谁谁识。一枕秋衾南北梦，好好娟娟成雪。旧日少游，锦袍玉笛，醉卧藤阴石。萧然今夕，无鱼无酒无客。"}