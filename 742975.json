{"id":"742975","title":"正月十七日张船山招同人集蜚鸿延寿草堂为余作生日赋诗各以其字为韵 其一","dynasty":"清","author":"法式善","text":"月前拜东坡，未和苏斋诗。强韵拈几回，空自劳心脾。看镫紫陌归，短札城南遗。知好醵金钱，戒旦春酒治。我年五十三，颜发苍白滋。及今不行乐，行乐将何时。冻梅伏瓦盆，新放三两枝。溷迹风尘中，犹胜桃李姿。"}