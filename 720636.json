{"id":"720636","title":"换巢鸾凤  蒲衣折梅归饷赠之","dynasty":"明末清初","author":"屈大均","text":"多折瑶芳。要持归镜侧，插满鬘旁。乳莺初弄粉，媚蝶早收香。多情天肯念王昌。故教换巢，雌雄一双。教徐淑，再娇小、复归仙掌。欢畅。春自享。亲鼓凤琶，檀口催低唱。石帚香词，玉田清曲，都在鹍鸡弦上。新制弹头百千篇，雪儿心慧能幽赏。帘帏边，许花翁，每聆飞响。"}