{"id":"1204757","title":"兰陵王","dynasty":"元","author":"许有壬","text":"昆吾铁。神物千年不灭。时出匣、摇荡碧空，闪闪寒芒电光掣。细看是巨阙。三尺。斜明隙月。新丰旅，弹尔醉歌，也胜毛锥校平侧。沉埋土花碧。向坚石寒泉，重砺霜雪。一天星斗昏无色。因起舞为乐，崆峒试倚，魑魅胆寒石自裂。免丰狱羁绁。勋业。几英杰。是曾馘奸邪，腥渍余血。今方四海边尘绝。佩服处，闲伴金鱼宝玦。只愁灵化，雷雨暗，水云国。"}