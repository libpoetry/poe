{"id":"807637","title":"宴清都  咏杨妃山茶","dynasty":"清","author":"陈维崧","text":"几朵僧房吐。东风里，胭脂浅淡偷注。空王斋院，艳阳天气，红香盈树。邻娃漫斗轻盈，尽玉茗、明妆缟素。总输伊，睡足春酥，脸潮分外娇嫭。凭阑小字轻呼，花如解恨，暗垂红箸。依稀记得，宁王玉笛，花奴羯鼓。古佛堂西弄影，怅旧日、花容何处。又夜来、细雨霖铃，黯然无语。"}