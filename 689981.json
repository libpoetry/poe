{"id":"689981","title":"乌程贰教李春夫四首 桥门奉侍","dynasty":"明","author":"张宁","text":"禄养知何日，依亲未可期。聊凭菽水奉，得便寝兴时。风木丘吾感，公庖考叔遗。三年不归者，此意竟何思。木铎晨初举，亲舆暮已过。禄嗟升斗薄，养比鼎裀多。化雨连桥梓，文风振蓼莪。不须经史训，身教易渐摩。奎壁腾辉蚤，钧衡入聘新。由来斲轮手，解识运斤人。剖璞求良玉，扬澜起伏鳞。至今天上榜，多是鹿鸣宾。艺圃春芳盛，研田秋穑成。都将一官俸，并作二亲荣。带缓乌纱称，袍宽綵绣明。推封事难必，随力报深情。"}