{"id":"116989","title":"吕尉醉中索诗为别","dynasty":"宋代","author":"张耒","text":"吾友吕子者，其人艺且文。何侯绿沉枪，颜皋弓六钧。勿谓豪少年，诗书精讨论。文词踵骚雅，岂但惊庸人。群儿事膏沐，炫粥倚市门。汲汲恐不售，惟忧货非珍。子独抱奇璞，九袭包衣巾。尘埃自蒙垢，但畏人知闻。区区事边幅，碌碌随俗尘。顾我未免此，深惭非子伦。离别可奈何，高歌倒清尊。愿子重辉光，去去翔青云。"}