{"id":"152695","title":"定情曲·沈水浓熏","dynasty":"宋代","author":"贺铸","text":"沈水浓熏，眉粉淡妆，露华鲜映春晓。浅颦轻笑。真物外，一种闲花风调。可待合欢翠被，不见忘忧芳草。拥膝浑忘羞，回身就郎抱。两点灵犀心颠倒。念乐事稀逢，归期须早。五云闻道。星桥畔、油壁车迎苏小。引领西陵自远，携手东山偕老。殷勤制、双凤新声，定情永为好。"}