{"id":"277570","title":"贺新凉·中秋夕同云癯作","dynasty":"现代","author":"沈泽棠","text":"月也知人意。映晴空、平分秋色，清光如洗。十里银塘鸥梦冷，满地水云凉气。遥望极、广寒深里。桂窟嫦娥蟾影净，叹霓裳零落人间矣。铅华恨，多如此。共君此夜当沉醉。漫管他金迷玉瘗，古今尘事。把盏良宵非易得，况是人生如寄。怕异日、吴头楚尾。两处湖天劳望眼，到那时对酒添憔悴。樽中酒，且深味。"}