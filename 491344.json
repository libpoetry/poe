{"id":"491344","title":"自兴国过宁都度黄竿竹岭险甚","dynasty":"明","author":"刘崧","text":"客行青塘岩，却望黄竿岭。陂陁缘大麓，嵽嵲陟孤顶。蹲身事潜行，俯仰立梯井。灌丛方截辕，巨石忽树屏。冥冥日脚昏，瑟瑟风力紧。但闻阴壑呼，不见行云影。仆夫筋力尽，悽怆助悲哽。荆棘罥手足，跬步不得骋。虎狼恐奔突，魑魅或骄逞。怪禽当我啼，毛发竖寒㾕。常时山下民，攘劫玩官警。杀人委溪洞，椎宰肆庖鼎。时平向置砦，恃险益顽狠。反思二水上，道路何炳炳。坐贫昧艰危，欲速烦虑省。但伤游子魂，日夕更忧怲。安得刬高崖，连山豁畦町。"}