{"id":"286902","title":"法曲献仙音·宗室某君，种西番莲于蒲桃下，色逾红艳，经雨不涴","dynasty":"现代","author":"夏孙桐","text":"火齐攒云，丹砂射旭，掩映碧窗痕浅。照眼鲜明，烟殊风异，酡颜旧涡微换。怪小立红蜻影，依依护春晚。误惊惋。认连枝、斗丛缃彩，应仿佛、绛妃扶辇。可复识西风，共凌波、人溯秋远。宝盥脂融，写嫣然、香韵同满。把菰蒲添雨，洗尽玉阶凄怨。"}