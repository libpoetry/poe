{"id":"698222","title":"驾部张员外汝弼以寒不及出饯赋诗见诮遂用韵二首一以赠沈一以答张","dynasty":"明","author":"倪岳","text":"月落卢沟客渡河，狐裘骢马晓寒多。重来会接郎官舄，此去应留刺史靴。酌别情深浑不醉，纪行诗好更须哦。河汾旧地馀桃李，一道春风定若何。休文一别隔关河，况复城东路不多。兴到肯回高士棹，醉归懒脱谪仙靴。空劳折简逢人寄，不及挥毫对客哦。独拥寒炉成底事，定从灰里拨阴何。"}