{"id":"1154001","title":"冬日登城楼有怀因赠程腾","dynasty":"唐","author":"卢纶","text":"生涯何事多羁束，赖此登临畅心目。郭南郭北无数山，万井逶迤流水间。弹琴对酒不知暮，岸帻题诗身自闲。风声肃肃雁飞绝，云色茫茫欲成雪。遥思海客天外归，坐想征人两头别。世情多以风尘隔，泣尽无因画筹策。谁知白首窗下人，不接朱门坐中客。贱亦不足叹，贵亦不足陈。长卿未遇杨朱泣，蔡泽无媒原宪贫。如今万乘方用武，国命天威借貔虎。穷达皆为身外名，公侯可废刀头取。君不见汉家边将在边庭，白羽三千出井陉。当风看猎拥珠翠，岂在终年穷一经。"}