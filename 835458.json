{"id":"835458","title":"瑞鹤仙 其二 赋得镫前细雨檐花落","dynasty":"清末民国初","author":"王闿运","text":"别愁凄满院。正晚来、疏帘和雨都卷。春痕背镫见。又烟丝碧润，露花红断。潇潇线线。绕回阑，寒轻夜浅。被东风、迤逗相思，刚落檐花一片。休缱。红楼隔冷，珠箔通光，作成闺怨。天涯纵远。诗共酒，尽消遣。但西窗剪烛，东阑对雪，年时几回相见。好殷勤、爱惜良宵，莫催银箭。"}