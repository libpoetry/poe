{"id":"531865","title":"醉歌赠王天与归关中兼讯马伯循","dynasty":"明","author":"黄佐","text":"薰风吹酒耳双热，笑看天地无秦粤。清尊莫嫌琥珀薄，后夜珠江空素月。珠江仿佛轩辕丘，金鳌蹙沓银河流。乘槎羡尔泛牛斗，直上殽函观九州。九州茫茫尽如此，昔日荒郊今日市。百万鲸鲵已京观，三千鸡犬犹冠履。杜阳山前东逝波，祈年宫中芳草多。寻幽为讯三原县，马卿多病今如何。"}