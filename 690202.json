{"id":"690202","title":"风雨归舟次韵","dynasty":"明","author":"张羽（凤举","text":"客到寻常不整巾，旋羞鸡黍供清贫。孤舟分袂秋同迥，独鹤随筇晚自驯。曾迓雪中回剡曲，定从花外说秦人。于今更忆玄真子，细雨斜风入咏新。风雨应愁垫角巾，相看浑笑出途贫。知津更试轻舟捷，谙路宁论老骥驯。眼底风波怀共济，望中仙侣诧傍人。明朝挂席期重到，潦尽川平霁色新。"}