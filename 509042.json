{"id":"509042","title":"三茅观与左迁钱学士致仕陈太常宴集分韵 其一 沧字","dynasty":"明","author":"韩雍","text":"揽衣上高轩，开轩俯遐荒。江山界吴越，胜槩非寻常。云起风隐隐，潮生浪沧沧。好风入我怀，冰雪生襟裳。眷言我同心，聊此尽一觞。一觞未及酬，冥思热中肠。丈夫感知遇，图报心遑遑。岂须薄江湖，何暇思庙堂。但使吾道行，咸能济时康。所以乡先正，进退忧弗忘。我希古之人，岁月悠且长。何以誓此心，仰视白日光。"}