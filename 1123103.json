{"id":"1123103","title":"寄张赵二相三首","dynasty":"宋","author":"胡寅","text":"贤哲不同才，论心则皆仁。去就不同趋，惟义乃可亲。仁非比周用，推己以逮人。义非楚越疏，顾不私其身。伊谁觉后世，凛凛周先民。姬公徂东山，流言起龂龂。召公发金匮，王逆绣裳新。它日奭有疑，不悦公未逡。子往暨汝济，公语尤谆谆。忠诚共白日，势利一飞尘。姬家八百祀，盛业两公因。其人不可见，此意常自真。吁嗟刎颈士，一失为参辰。我思尚友徒，表此三千臣。昨朝观抵戏，千步广场对。甲也乌获徒，顾步熊虎态。乙也乘势来，踯躅进复退。或有败甲心，弦矢立其背。甲初奋左臂，一箭奋者废。甲复举右股，再射举者坠。坐令乙取胜，或乃一笑快。因思中山赵，秦睨犹拾块。何为廉将军，耻与相如会。不念国之存，以吾两人在。一朝私仇破，两虎共穴内。他年蔺公薨，颇老仍见代。坑兵四十万，大福遂不再。依然卞庄子，拱手视成败。河出昆崙墟，江出岷山底。涵涵受百渎，滚滚经万里。水惟准之平，而德鉴之比。离堆与砥柱，何事中流起。坐令平者倾，复使明者滓。臣门虽如市，臣心要如水。勿为砥柱激，乃作天地纪。在家而有怨，惟舜处父子。在邦而有怨，惟旦忧室毁。夫岂忿欲哉，过是非天理。萧曹贫贱交，隙自将相起。迄能除芥蒂，至死相推美。彼亦何所监，覆辙有馀耳。同时秦汉人，异趣百代史。"}