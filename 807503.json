{"id":"807503","title":"念奴娇  将发金陵前一夕大雪挑灯不寐填此词拟归示蘧庵桢伯云臣竹逸诸先生暨大士表兄南耕表弟","dynasty":"清","author":"陈维崧","text":"琼窝粉窖，尽六花一夜，天公儿戏。炉火微红官烛冷，那不寸心如碎。北渚田荒，西畴租少，枉说丰年瑞。停杯大笑，伯符志业难遂。遥忆故苑风光，钓徒词客，多少颠狂意。好个双溪真画本，小阁于中位置。万玉编蓑，千银缀网，渐理探梅事。曲阿道上，定怜风雪归骑。"}