{"id":"831315","title":"绮寮怨 梦湘见过，和芦中词韵","dynasty":"清末民国初","author":"程颂万","text":"伏雨颓廊摧醉，茗香频替花。镇几日、岁熟兵休，新亭侧、尚欠人家。湘翁归寻社约，箪瓢惯、担水泉试沙。怅昔游、巷陌依稀，青楼女、笑客扶杖斜。剩曲记赓梦华。江乡岁晚，芦中一士藏他。画角霜笳。暗吹换几年涯。寻秋瘦筇谁伴，偶画壁，待笼纱。杯行禁哗。归槎句、为就云幔遮。"}