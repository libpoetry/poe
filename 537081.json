{"id":"537081","title":"登邯郸丛台有感作丛壹行","dynasty":"明","author":"王世贞","text":"邯郸丛台已非旧，请说邯郸旧时有。吴家倩女苕乍荣，和氏连城月初剖。台上奏伎邯郸姬，台下拔刃邯郸儿。衔将恩去身俱贱，报得雠来主不知。君莫谓平原好公子，三千去后应无几。堂中客傍信陵门，军前士死长平垒。丛台不尽更檀台，回首豪华安在哉。自是鲁连东海蹈，千秋白日耸蓬莱。"}