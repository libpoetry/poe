{"id":"1226123","title":"送陈渭叟归山中","dynasty":"元","author":"马臻","text":"人生少至百，一别动经载。不信岁月驰，请看容鬓改。先生本是超绝人，长竿学钓清渭滨。钓头不解挂芳饵，岸草汀花空复春。大鱼小鱼求不得，芒鞋忽厌人间窄。手携诗卷出万山，来觅湖边闭关客。终朝相对百不为，口中咄咄唯言诗。飞花浊酒日色静，天地悠悠知者谁？兴尽翩然即归去，鹤巢雏在门前树。他时我亦访君家，但问青山白云处。"}