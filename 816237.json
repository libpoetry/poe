{"id":"816237","title":"秋日刘邻初招集罗山堂话榕城旧胜","dynasty":"清","author":"黄任","text":"提封汉代古诸侯，百越岩疆百雉楼。旗鼓对开天半壁，女牛分拱海东瓯。山藏城内皆三岛，水到门前即十洲。多少衣冠来避地，至今名胜擅风流。霸图荒服足称雄，千步球场草棘中。城角晓吹榕叶月，塔镫宵飐荔枝风。石幢有字铭唐观，铜漏无声滴宋宫。往事销沈那可问，秋山莫放酒杯空。"}