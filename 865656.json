{"id":"865656","title":"夔府长至诸州之酒毕集每品尝之或有味而无香或有香而无色月湖一日命酒匠置大瓮悉以酒投其中而和之不费曲糵逡巡而化洗盏一吸奇绝出于意外于是从新封泥名之曰十州春请以七言赋之","dynasty":"宋","author":"邓深","text":"樽中贤圣杂然陈，点化须臾清且醇。味压宜城九酝酒，名高夔府十州春。投丸仙子难争手，合曲香山未尽神。从事有灵应自庆，而今十部萃吾身。"}