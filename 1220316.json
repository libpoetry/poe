{"id":"1220316","title":"送桂道士","dynasty":"元","author":"吴当","text":"桂子怀武夷，翩翩向东粤。褰云采石华，著屐踏海月。我昔留豫章，尔祖尤清狂。高居太古楼，呼酒时飞觞。一别上京国，屡献匡时策。桃李漫成蹊，秋风改颜色。持节拥貔貅，干戈遍南州。誓将扫氛祲，少纾黄屋忧。流云翳太清，谪宦向江城。忆听西山雨，对酒写离情。羡子神仙器，去击沧浪枻。不辞行路难，独鹤思凌厉。青山九曲溪，每曲可幽栖。日暮棹歌里，剑光起虹霓。仰挹浮丘袂，頫流贾生涕。真隐倘相逢，为述烟霞志。"}