{"id":"1237537","title":"游嵩岳二首","dynasty":"元","author":"蒲里翰","text":"嵩岳岩前铁作桥，重楼朱宇隐层霄。道人步月拾瑶草，童子倚云吹玉箫。春满石坛迟昼景，龙藏金鼎长丹苗。苔封少室山前路，何许高人索价饶。名山到处驻征騑，来访幽栖杜德机。云盖浮丘千岁井，烟笼玉女五铢衣。唐碑犹有丹砂颂，汉室全无青鸟飞。风捲长松清啸发，佩环声响九天微。"}