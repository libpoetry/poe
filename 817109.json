{"id":"817109","title":"寄严峻云二首","dynasty":"清","author":"缪祐孙","text":"岂是林间懒拆书，几回忘却报双鱼。愁无边老贮经笥，亦厕栖筠讲学庐。热念不随流俗竞，索居端为利名疏。知君坐拥百城富，安得相从讨石渠。回头海角论文日，电掣云驱岁再更。莫拟青春各年少，谁令白袷尚书生。蒋王山下芳草歇，召伯湖中明月横。怊怅一江界南北，相思不见酒孤倾。"}