{"id":"689994","title":"和于景瞻王瑞之岁暮述怀兼咏梅竹二作因以见彼此之情","dynasty":"明","author":"张宁","text":"天时人事渐阑残，蓬户萧疏海邑寒。世路亡羊先自息，清琴别鹤更谁弹。青山有地堪投老，白发无人可遣安。岁晚西湖歌舞歇，暂应容把钓鱼竿。莫看南枝与北枝，每因词赋见心期。为怜宋老风云气，不减逋翁水月姿。已发荣华随处赏，未开情思几人知。一帘淡月清宵永，谁似窗前忽到时。"}