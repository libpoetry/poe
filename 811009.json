{"id":"811009","title":"春日香山竹枝词八首","dynasty":"清","author":"王季珠","text":"桥边篱落蝶飞飞，一袭轻装换裌衣。乍雨乍晴春过半，牡丹花放甲鱼肥。柔桑渐渐绿云铺，各户蚕娘出浴无。茧市将来能起色，例应偿及隔年逋。清明香社闹香山，山顶曾来叩院关。独惜山灵少持护，山中八景莫追攀。手持牛谱熟评量，兑价如今再倍长。洵是老农好家教，呼儿打把白梅秧。兼旬无雨各攒眉，世住高原我最知。不是桃花春水涨，竭池鱼又扭官私。故乡首重是文风，报国吾宗有伟功。墓下行人齐敛手，亟称前后二王公。雀鼠谁云易启争，天然一片野人诚。清清冷署管何事，闲煞弓兵四五名。一本山茶覆七楹，萧梁馀韵听松声。侬居红豆村庄右，不属情人也有情。"}