{"id":"721410","title":"寄祝冯再来中丞是日值立春三首","dynasty":"明末清初","author":"陈恭尹","text":"维岳生来不计春，今年生日正春新。尽收肃杀还天地，重布阳和与世人。灯市秾花连彩树，青郊仙仗迓农神。海隅父老相逢说，春在中丞两画轮。官为白简生风地，德应青阳解冻天。欲使疮痍归衽席，顿将鸾凤易鹰鹯。精诚星日高难格，忠信波涛涉亦全。金马棠阴无恙否，石羊城下已三年。山林廊庙本相须，往哲流风今未芜。下榻不妨留孺子，倒衣频见礼潜夫。言无可择何伤圣，山纵难移亦分愚。昨夜西畴新雨足，一竿安稳钓溪鲈。"}