{"id":"433155","title":"甲午感事","dynasty":"近现代","author":"郭仲达","text":"厚泽深仁数百年，版图寥阔更空前。桑麻尽辟寰中地，岛屿新开海外天。狗尾续貂名器滥，鱼头藏剑祸机悬。中兴廿载烽烟靖，谁识倭奴竟寇边。轮车电线利谁收，中土冠裳类沐猴。秦火欲燃先逐鹿，楚人多诈竟牵牛。效颦那觉东施丑，滥食空贻南郭羞。寄语诸君须努力，浊流深恐祸清流。弹劾交章结重仇，势成骑虎总难休。议和宰相要君宠，主抚疆臣任贼流。宇宙将军名怪诞，痴顽老子性阴柔。狂澜既倒无人挽，泛泛还同不系舟。二十年前发奋迟，不堪回首太平时。欲消垒块花兼酒，为写衷肠画与诗。碌碌人寰皆我辈，茫茫天意更谁知。秋风秋雨难成寐，挑尽寒灯寄所思。"}