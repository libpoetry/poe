{"id":"506203","title":"早还乡行","dynasty":"明","author":"周是修","text":"长安城南官道傍，行人车马何彭彭。行人意气何轩昂，雕鞍绣毂摇琳琅。锦袍玉带生辉光，健奴咆哮如虎狼。报酬贾勇百不当，短鎗长剑誇凶强。疾贤不学鲁臧仓，持槌肯随汉张良。美妾娉婷双凤凰，绮罗珠翠娇殊妆。春风列座宴华堂，吴歌楚舞劝清觞。雪肤花貌断人肠，结交豪侠轻侯王。忽忽四海英声扬，天子召见入长杨。敕以紫绶悬金章，与朕连兵平北方。北方万里天茫茫，严冬十月皆雪霜。鸷鸟不飞马傍徨，承恩受服心惶惶。驱车三日抵渔阳，渔阳鼙鼓振大荒。分营遣将兵符藏，玉关祈连尚我疆。黑山青海劳堤防，夜随烽火赴沙场。转战沙场夜未央，彗星当夕收精芒。匈奴杀戮犬与羊，血流漂杵尸成冈。传道单于先买降，幕南塞北就平襄。献凯归来朝建章，建章春雨花煌煌。宠恩慰劳不可当，功与韩彭相颉颃。名同卫霍参翱翔，出入谋谟资庙廊。天下之人谁敢望，只今老大鬓欲苍。故山海角路遥长，便辞明主趣归装。直指衡岳逾潇湘，公卿礼饯塞河梁。箫鼓哀吟心思伤，但觉双轮起锵锵。是时九月天气凉，西风拂拂吹衣裳。鸿雁南飞亦悽怆，我不如之为稻粱。誓寻三径隐幽庄，竹篱茅屋依山墙。环堵树之干树桑，子孙世计斯为臧。秋露漙漙时菊芳，黄鸡肥来新酒香。醉歌一曲临沧浪，向之富贵今已忘。岂知万国如虞唐，功成不退终致殃。丈夫有志固莫量，用能与世扫秕糠。万钟之禄那保常，不如谢官早还乡。"}