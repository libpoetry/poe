{"id":"806315","title":"念奴娇四首 其一","dynasty":"清","author":"端木埰","text":"伤哉贫也，教人世多少，须眉无颜色。留得乾坤清气在，输与茅檐弱息。玉琢心坚，金将胆铸，岂守凡情迫。寒泉深处，定知含笑相即。从此身作完人，心无遗憾，也终全清白。几辈峨冠方讲学，都被金夫沈溺。荆布家风，蓬蒿生长，那藉诗书力。管彤熴耀。远哉丰镐遗泽。"}