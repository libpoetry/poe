{"id":"752711","title":"万杉寺五爪樟歌","dynasty":"清","author":"罗运崃","text":"人间那得生奇树，五爪横抓天地数。冰霜屡劫坚多心，呼吸阴阳非鬼护。同根异干苍龙拿，繁枝相接无槎枒。雄姿顾自伍凡木，荒山丛立鹓鸾嗟。霜皮秋暗沈颜色，本性虚含岂天贼。犯雪常贞松柏操，凝烟坐待藤萝匝。叶落旁惊一爪枯，大年同尽悲薪樗。百形浇溉资灵液，纤条不注非吾躯。四爪峥嵘尚凝绿，但恨直上无拳曲。讵为逃刑忌斧斤，道在鸿濛鸡卵伏。"}