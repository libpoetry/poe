{"id":"752728","title":"齐克达坂","dynasty":"清","author":"张荫桓","text":"后沟林木尽，达坂高层层。天山此南干，到眼皆崚嶒。御者急脂秣，惴惴相扳登。及巅略喘息，下坂尤难胜。六里更一坂，呼吸天帝甍。半山偶俯视，下界犹瞢腾。马行之字曲，直道世所憎。坂尽出窄峡，骖靷宜不增。触轮石丑恶，疑有鬼物凭。修路断碑仆，昏衢閟禅镫。欹危极烦恼，谁参牛车乘。官军昔破贼，桑野仍蜎蒸。奋威夺此隘，氛祲方扫澄。至今山气静，时来云水僧。迢迢葛逊驿，涧道迷春冰。叱驭吾非拟，几时归杖藤。"}