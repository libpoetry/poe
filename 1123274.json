{"id":"1123274","title":"环锦亭","dynasty":"宋","author":"赵汝谈","text":"与子乡邻信有年，故王遗事到今传。爽鸠邑改风烟在，散骑园分水竹偏。高架插书供夜读，满堂成綵敌春妍。相如可是区区者，戏笔题桥亦偶然。枌社交阴旧有缘，蹇驴那得到亭前。青山谢傅携樽地，白水钱王守冢田。尚友诗书廑暇日，养亲豚韭乐丰年。异时驷马荣归里，虚左相迎更可贤。"}