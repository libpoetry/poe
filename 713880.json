{"id":"713880","title":"石公石姥歌","dynasty":"明末清初","author":"屈大均","text":"两石湖边号公姥，状似老人何伛偻。何事双双化石来，多情不肯归黄土。从来化石因望夫，武昌贞妇无处无。男子何因亦化石，鸳鸯相对为欢娱。东向石公拜，汝岂谷城旧精怪。不然汉代修羊公，故向君王作狡狯。西与石姥语，汝岂秦时采螺女。巫山十二芙蓉中，亦有望夫峰似汝。我今学仙仙未成，愁将体魄归泉扃。他年亦欲化为石，恨无比肩一娉婷。"}