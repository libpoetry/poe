{"id":"689340","title":"秋日閒居和张隆甫韵","dynasty":"明","author":"佘翔","text":"青山吟谢眺，白马赋陈思。却厌梧桐落，兼闻蟋蟀悲。才心空自老，古调竟谁期。若问柴桑计，萧条五柳枝。人生非金石，摇落重含情。林暝萤初度，汀寒雁数声。科头山欲瘦，濯足水偏清。枯槁寻常事，安知身后名。地僻人稀到，清秋昼掩关。世随沧海变，心与白云閒。烟淡萦长薄，林疏出远山。忽闻樵唱起，鸦带夕阳还。万籁空中发，凄凉枕上闻。道穷元不病，身隐总焉文。来去澄江月，浮沉薄海云。垆头无浊酒，何以遣尘氛。著屐寻丘壑，乾坤一眺中。终南多捷径，颍水邈高风。避世青门拙，问年绛县同。草?怀耿耿，帝座岂堪通。草际沙鸥集，江村事事幽。才非堪傲世，赋敢附悲秋。风冷初飘箨，云低半入楼。无营耽旷达，嵇阮或同流。百岁嗟驹隙，无劳较短长。但?人醉月，莫问鬓沾霜。道与渔樵狎，情难犬马忘。诵诗哀岵屺，泪满白云乡。一间容膝地，何处想楼台。土木形全毁，星霜鬓屡催。飘零荷叶佩，潦倒菊花杯。不是求羊辈，蓬门莫浪开。水天浑一色，彷佛见真吾。自爱逃空谷，深惭涉畏途。松风吹草榻，海月挂冰壶。裘马飞扬态，从他竞五都。文园抛绿绮，病渴却为谁。味似兰初臭，心悲石可移。南阳龙欲啸，东海钓方垂。山水知音者，寥寥未有期。"}