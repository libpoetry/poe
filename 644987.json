{"id":"644987","title":"解氏世系歌","dynasty":"明","author":"解缙","text":"悠悠我祖，系出平阳。后徙雁门，累叶重光。迄于退翁，李唐进士。讳隐官蕲，德远其子。作刺吉州，因家于此。肃宗之初，世乱未靖。同水臻善，南山形胜。鹧鸪迹符，胥宇延庆。禹字德远，生干宏材。参军武卫，兄弟鼎台。軿字德舆，贞白赐谥。进士兼善，从美其讳。金吾仆射，一门皆贵。桓桓世隆，自西徂东。建第营寨，吉阳肇封。力走黄巢，退不言功。子弼皋谟，吴加尚书。吴唐叔世，家袭紫朱。文灿丽正，儒将知兵。保身亢宗，迓宋之平。希孟伯轲，魁名天圣。生安及定，吉甫彦圣。熙宁进士，吉甫参军。五子文儒，持国尤醇。千龄千秋，必达必文。敬之讳寅，世精典坟。五世辟雍，世亦罕同。笃于生春，漕魁神童。进士选川，其字厚甫。龙翔天飞，纂图序谱。庄山上舍，忠抗奸权。辰峰典教，德拟平园。竹梧死节，光于信史。二妙同升，人谓有子。家君寿考，训我奉先。拜手陈诗，几千万年。"}