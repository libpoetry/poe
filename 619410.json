{"id":"619410","title":"陈勋卿邀游龙津园分赋","dynasty":"明","author":"黎邦瑊","text":"出郭探幽境，寻源识旧津。云林高卧处，清世直声人。道胜抛章绶，功成任角巾。凿池分碧月，选径迥红尘。门闭无题凤，庭閒有坐宾。尊馀十日酒，盘备四时珍。改席临花坞，挥觞藉草茵。嘉莲曾纪瑞，妙句忽称神。缱绻深投辖，逍遥洽钓纶。渐看霞色晚，乍眺月华新。归路宁辞倦，重来肯厌频。东山棋局好，长奉对千春。"}