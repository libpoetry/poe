{"id":"1105806","title":"送董令升舍人归朋溪二首","dynasty":"宋","author":"王之道","text":"西掖归来鬓未华，著书论字当生涯。撑肠何止五千卷，溢箧定踰三十车。秋露青黄新种橘，春风红紫旧栽花。东还贪逐朋溪乐，只恐金銮诏草麻。仙舟东去访金华，歌彻骊驹向水涯。试问玉堂司凤诏，何如蓬岛驾云车。雨馀翠筱初翻箨，风暖丹葵欲放花。天气清和行色好，江南江北半桑麻。"}