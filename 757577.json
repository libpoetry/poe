{"id":"757577","title":"贺新凉 荷花","dynasty":"清","author":"曹慎仪","text":"香泛横塘路。爱天然、风裳水佩，凌波仙步。看尽春英无数艳，争及一枝娇妩。蓦花底、星星凉露。绿意红情销不尽，仅飘零、秋怨同谁诉。被凉思，几回误。含颦欲语无人处。整风鬟、芙蓉镜里，湿云飞度。万缕愁丝牵不断，谁识芳心独苦。又兰桨、摇来烟渚。三十六陂开遍未，恰宜它、素手纤纤数。载明月，过前浦。"}