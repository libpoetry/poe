{"id":"405173","title":"浣溪沙六首 甲申感春","dynasty":"近现代末当代初","author":"白敦仁","text":"爇尽盘心一篆香。空将罗帕赠萧郎。而今年少说王昌。拾翠汀洲花胜雪，吹箫帘幕月如霜。贪天一念薄温凉。两字心关易遣知。相看双袖万行啼。暂逢花月莫寻思。似我情怀甘自减，从他风雨觉来时。夜阑独理旧书辞。无限人间重晚凉。直缘离决恐情伤。含愁不语弄丝簧。弦绝易关徽外响，歌深不是枕中方。两年辛苦一声狂。谁信重逢未有期。经秋风雨再来时。占人怀抱误人思。曾是牡丹输解语，断无杨叶永如眉。三生花草梦西溪。小阁凝寒夜帐幽。烘帘眉月易成秋。天生江水不西流。无可奈何甘薄倖，最难消受是温柔。清欢一往挂帆舟。绮语难删静志居。沉思何事苦关渠。痴根寻向古人书。负手英雄看过鸟，惊心琴瑟悔为鱼。真成独坐恼花初。"}