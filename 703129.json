{"id":"703129","title":"次胡□□送施友政诗韵四首","dynasty":"明","author":"谢晋","text":"青年富贵老儒心，不下书帷惜寸阴。清兴每缘闲处适，新诗多为故人吟。水榭风亭处处宜，清尊闲话晚凉时。莫辞醉卧屏山月，他日重过未有期。故人别去岁骎骎，桐长孙枝翠十寻。谁料京华重见面，欣然不改旧时心。轩牖凝清暑气微，嫩凉光袭芰荷衣。故人忽起莼鲈兴，吟倚秋风日送归。"}