{"id":"1075933","title":"罂粟将成","dynasty":"宋","author":"周紫芝","text":"庾郎十饭九不肉，家无斗储饭不足。穷儿朝来忽乍富，墙下千罂俱有粟。只今锦烂花争妍，想见云翻釜初熟。一饮醍醐生玉池，再饮沆瀣充朝饥。味虽似淡中实美，暖能扶老甘归脾。黄粱岁割一万斛，谩饲谷伯如猪肥。君不见蛾眉仙人家海涯，自种紫芋羹蹲鸱。尚说人间无此味，天酥酡固不可知。愿借东坡玉糁句，题作此窗罂粟诗。"}