{"id":"685180","title":"宗将军战场歌十首","dynasty":"明","author":"王稚登","text":"月黑耕人语，隔河见白马。知是精灵归，来向庙门下。围中鼠雀尽，城里日传餐。为鬼已灭贼，何时灭贺兰。本谓江南乐，佩刀居帐下。渔阳饮飞士，无一生还者。将军空血战，中丞深闭门。桐乡城北路，流水没孤屯。故剑不可收，姓名刻剑匣。瑟瑟白杨根，虚空葬金甲。有家全募士，无骨可封侯。负却生时相，班超是虎头。结发为飞骑，相从霍冠军。征南诸将士，枯骨论功勋。"}