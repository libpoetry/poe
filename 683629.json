{"id":"683629","title":"入秋无事案头偶有纸笔随意辄书如风扫华不伦不理故曰杂题","dynasty":"明","author":"王世贞","text":"事在名教中，理在名教外。事理两无涉，于中得自在。上智与狂愚，俱能夺造化。唯有中根人，随缘作荣谢。东林咫尺地，陶然四方乐。却笑柴桑翁，断酒有何恶。阿难纵强记，何如周利盘。伽陀无一句，调息入泥丸。快如久系人，忽遘独角赦。不作谢临川，矫首白莲社。一把茅盖头，两盂陈脱粟。笑杀顶生王，到了不知足。使我自识我，何能遽如此。我为知己生，古为知己死。阿母偶一来，罗刹长伴汝。何意晚对人，神仙皆妄语。千金蓄稚鼎，万金买良药。未必悬鹑子，翻恋人间乐。剑客学神仙，十年不敢试。除却小有天，能无不平事。西有华胥国，北有拘卢州。那堪此中住，耐可少时游。十三十八月，清光濯毛发。真境苟不亏，从人指圆缺。秋声不解愁，偶叶愁人意。任使将愁来，无愁与相会。黄鹄毋爱饱，那怕人间网。不夸羽翼长，但夸天地广。大毁弥天来，今生夙生事。差胜买虚名，尸居长抱愧。人生贵六尺，借汝成不朽。炼得身外身，此身亦刍狗。铁色阎摩门，乃入昙谟最。所以阿兰那，空生独三昧。百幻葛孝先，犹云拙用身。我但皮肤尽，湛然唯一真。学士爱栽花，花开笑老我。何如郭四朝，良常种五果。中黄恋世乐，西域劳仙职。快哉吕子华，方台寄幽迹。天门无限好，却莫忘人间。度了众生后，丹元才放闲。火枣侑神梨，金浆调玉醴。但与许道士，不与许长史。昔有郭崇子，誉雠愧雠死。德报固宽身，直斯可以已。调达丈五身，劫火烧不息。一生无所为，与佛作功德。赵州柏树子，强半嫌人死。脱得葛藤缠，走入齑瓮里。宗门伎俩尽，支离作曹洞。何似无心人，棒渴两不用。达磨三遇毒，夫岂流支意。大道宁有町，并行不相悖。虽云却五辛，段食犹自宽。要和禅悦味，不在欢喜丸。纵无香积饭，不爱重思稻。天浆但入唇，人生何用饱。出家夙世缘，抛官丈夫事。合眼四十年，裁能识吾弟。"}