{"id":"518589","title":"追寿武源洁尊翁七十诗","dynasty":"明","author":"张吉","text":"十年鼓柂湘南水，尧舜遗墟望何许。尚闻有客袭遗风，击壤高歌白云里。我生好古恒苦心，仗剑欲踏梁山岑。鹓雏却喜集南国，两翮天香清我襟。邮亭碧草三垂井，犹记徽言曾拜领。元龟告我得长椿，七十风光等俄顷。门弧旭日喧歌吹，缟衣不似袖衣永。三年握笔不成章，重与乔松说光景。"}