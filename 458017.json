{"id":"458017","title":"伊余 其一","dynasty":"当代","author":"卢青山","text":"伊余久旷放，屏居山右左。日循羊肠径，来往穷颠跛。偶向城中游，举止皆不可。行不知避车，立不当其所。矗楼标青霄，森森欲压我。山中窘生计，厂敝势将堕。及其巢未覆，颇思预逃躲。少年嗜观书，家贫愿不果。欲拾已废心，再向庠中锁。此事未有端，入城气先挫。抚袂自徘徊，独看人流夥。"}