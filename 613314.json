{"id":"613314","title":"秋日同万益之刘平子梁伯静李世桢张嘉脩舍弟文度登圭峰得北字","dynasty":"明","author":"李之世","text":"阳林半委蕤，芳郊澹野色。出郭面寒山，泉流暗通洫。小桥石径转，岗势周纡直。萝深樵术微，石埼云磴仄。遥涧绝超距，崇巘顿跻陟。宛见长空外，冥濛辨水域。同游兴飞翻，余憩禅房息。午钟清梦残，香厨荐斋食。忻然聊一饱，缓步云崖侧。山花偏殢人，山鸟如旧识。洞閜阴飔生，峰亏阳景匿。蝉鸣谷籁幽，鲂跃潭光湜。浮觞汎瀑渟，纪韵刊苔蚀。清晖憺可娱，宴坐移景刻。前山夕霭敛，髣髴故蹊惑。逢僧乞食归，导我过桥北。"}