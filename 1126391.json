{"id":"1126391","title":"送赵侍郎被召","dynasty":"宋","author":"曹彦约","text":"大纛高牙古帅垣，甘泉人物帝王孙。文如贺白尤寒素，政似龚黄更本原。岁课未书先报政，诏封频趣定调元。欲知惠爱今多少，水满长川月满村。祇为分忧辍近臣，不应持久费经纶。暂来制阃无多日，归去朝天及早春。红旆绿油生羽翼，落霞秋水动精神。行行但说长安近，辜负攀留几许人。忆昨东来护印章，又从此去饯朝装。辛勤行李知身老，幸会依莲到骨香。五十功名犹落寞，百千怀抱转荒唐。而今亲见为霖雨，野草幽花特地芳。"}