{"id":"1031719","title":"春日书怀","dynasty":"宋","author":"潘大临","text":"舟楫凌漳水，风涛接蠡湖。龙媒成跬步，骊颔脱微躯。乐土供游戏，深文苦絷拘。胸中虽磈磊，墙外或歌呼。老去嵇康懒，归来宁子愚。千钟真臭腐，十亩借膏腴。春雨何曾密，园花竟自都。小桥藏细柳，方沼出新蒲。酒熟拈巾漉，经传带雨锄。行盘随所有，坐客几时无。日转淮阴暮，门通鸟径迂。仰头看哺鷇，引手亦将雏。抚事盆缫茧，劳生户转枢。形骸浮大块，毛发燎红炉。借问青宫犊，何如浊水凫。士衡甘食酪，张翰合思鲈。世论几胶柱，人心尽好竽。屠龙非至计，射雉屈良图。借箸方隆汉，推枰已灭吴。从渠画麟阁，吾自著潜夫。"}