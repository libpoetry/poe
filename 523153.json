{"id":"523153","title":"张侯藏张翚山水歌","dynasty":"明","author":"李梦阳","text":"张翚有名成化间，大涂小抹成山水。树石燥硬笔意古，往往人间落片纸。此幅粗浅色更枯，或谓非翚出其子。张侯识鉴天下精，物物如金见沙底。尔家图画千万轴，素壁高堂安用此。宁知上智不滞物，牝牡不贵贵者骨。尺山即如对玄圃，草屋临崖气出没。崖根林堂颇清迥，远云澹沲开秋岭。霜萝细纡岩槛暝，昏猿接挂花溪静。自从去年抛弃官，梦想山游驾江舸。见此拂衣便欲往，攀缘转玩情无那。崖亭更著一人坐，斗绝看书树婀娜。张侯豪旷人共知，敏捷言谈皆胜我。盐车郁没骐骥弃，蹇拙逢时每相左。昆崙洞庭不我隔，异时倘结烟霞果。"}