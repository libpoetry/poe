{"id":"696987","title":"过吴门不及访弇州王公寄怀十首","dynasty":"明","author":"胡应麟","text":"屈指中原业，谁登大将台。千秋王粲起，一代子长来。日远龙楼梦，天留兔苑才。吴阊云雾里，相望首重回。逸驾开元上，雄风正始邻。云霄谁北斗，天地此阳春。作赋三都客，传诗四海人。未应双剑老，雷电起延津。谕蜀传司马，还吴忆士龙。万峰吟薜荔，一径把芙蓉。月落干将倚，云飘太乙从。异时成握手，白眼坐高舂。渺邈违芝宇，风流忆草堂。蓝田聊卜筑，绿野暂浮觞。日避长庚色，天回大酉藏。十年翘首地，葭菼倍苍苍。虎观才俱屈，鸡林望转高。千言无彩笔，片诺有绨袍。梦隔蓬丘树，吟残阆苑桃。何年携手遂，相对咏离骚。曳杖辞三岛，投簪傍五湖。九丘穷倚相，片语失潜夫。鹤唳天门远，鹏抟海色孤。近来秋兴剧，散发卧菰芦。日月回真想，乾坤入梦游。晓风吴苑屐，寒雨石湖舟。匣底双龙卧，毫端万象愁。亦知三径好，咫尺负羊求。贝锦看如昨，牛衣卧转深。洞庭寒濯足，林屋远论心。落日天边气，浮云海上吟。吴王台北望，作者自如林。此日云门笠，平生汉殿冠。一时谁把袂，万古独登坛。岳色崆峒晓，河流砥柱寒。尚思燕北社，风雨动长安。帝惜悬车蚤，人看杖钺雄。青山郧子国，白雪楚王宫。杜甫名差著，灵均曲未工。岘台遗迹在，千古擅流风。"}