{"id":"560448","title":"赠盛文序先生","dynasty":"明","author":"徐庸","text":"中吴人物非他所，首出东南自今古。泰伯遗风风俗敦，望族联翩旧存谱。兼金拱璧名誉驰，文章翰墨崇当时。思之可以济天下，不为良相为良医。良医世称医国手，盛氏传来最为久。乔木森森几百年，竟誇父祖栽培厚。只今文序学更雄，灵枢素难无不通。辨形察脉治疾疚，有诸其外存诸中。去年家室疾在已，气息厌厌将不起。体质尪嬴荣卫虚，寒热怔忡兼表里。多君用药殊其他，人参附子频增加。从兹六脉渐平复，譬若枯草回萌芽。动劳来往非一度，日夕惓惓重清顾。始知恺悌济物心，君子以此为先务。世其业也精其术，又有□□不相失。载之鲁论记史传，三者之间事为一。于三有一犹可称，况乃接踵能同升。古云积德致攸远，子孙百世期相承。嗟我居贫岁年久，家惟悬磬无他有。聊赋诗章为陈谢，登堂再拜颜逾厚。"}