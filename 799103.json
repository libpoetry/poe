{"id":"799103","title":"八声甘州 子大丈属效湘社集体赋六忆词 其三 食","dynasty":"清","author":"徐坷","text":"忆食时玉案惯双偎，馋口早流涎。为檀奴生日，持斋私祝，人月长圆。休遣小姑尝酒，杯侧画文鸳。鹦鹉偏忘饲，唤向窗前。小试调羹纤手，把梅盐共糁，故要郎酸。问别来滋味，谁替劝加餐？恁红莲炊成香饭，愿渠侬两意镇相怜。还试看燕支余晕，犹著唇边。"}