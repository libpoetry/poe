{"id":"813964","title":"赋示诸将","dynasty":"清","author":"陈文騄","text":"上相东行一叶舟，五更笳鼓起舵楼。大名已自垂千载，此错何堪铸九州。玉帛先将迎妇雁，河山权作犒师牛。有谁哭向苍天问，万里孤臣海尽头。万年王迹起辽东，朱鸟祥开一粒红。宗祖艰难曾卜洛，臣工计策祇和戎。东邻地竟汶阳返，西帝图翻督亢穷。旰食宵衣频北顾，涓埃谁为答宸衷。郑氏归仁二百年，王师渡海扫锋烟。廛无夫布宽征市，户有丁男尽力田。黔首终身成异俗，弁髦何日戴尧天。漫云殊域无知识，纵叩重阍亦枉然。圣明何事召干戈，万里扶桑骤沸波。自大夜郎思比汉，辨奸英主早烹阿。疮痍无奈伤元气，慈忍终当致太和。壮不如人臣已老，诸君强起挽天河。"}