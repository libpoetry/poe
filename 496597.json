{"id":"496597","title":"归朝欢 叙南李将军园海棠","dynasty":"明","author":"杨慎","text":"鶗鴂声中春已尽。蜀国海棠犹有韵。已将淡粉换龙涎，渐看绣缬成香晕。脸霞红半隐。紫锦经雨胭脂润。正清欢，云歌柳舞，聊解朱炎愠。十二金钗花作阵。不怕周郎回顾问。薛涛临镜意先慵，黄荃渲笔愁难近。绿樽倾翠酝。青蘋风起波文粼。望高城不见，遥寄香霏阁信。"}