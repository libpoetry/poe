{"id":"720566","title":"凤箫吟　绿珠","dynasty":"明末清初","author":"屈大均","text":"白州山，烟明雨媚，梁家秀出飞琼。宅边香井水，绿珠多饮，作弄笛仙灵。远归双笛好，是茵于、传得奇声。向细犊车中、响飞散满瑶京。妆成。懒缝丝布，懊侬新曲，吹彻青冥。曲多馀十五，石家教弟子，宋韡知名。汉妃时妙舞，笑翾风、难斗身轻。喜不负、鲜葩一坠，千载芬馨。"}