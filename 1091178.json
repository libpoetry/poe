{"id":"1091178","title":"相逢狭邪间","dynasty":"宋","author":"薛季宣","text":"驱车径长坊，长坊劣容线。缭绕狭邪间，相逢记君面。君家人共知，共知不难求。朱门飏疏柳，虹梁架芳流。庭除清且闲，驰道直以修。中堂真壮哉，黄户双蚩头。亭亭丹桂华，灿烂明人眸。主君三男儿，三儿例封侯。大儿尹京都，中儿相凝旒。小儿奉朝请，笼街进鸣驺。三儿俱来归，青丝控骅骝。三儿俱上堂，大人百不忧。三儿俱入室，四座沈烟浮。蛾眉尽妖艳，三妇不可侔。大妇鼓鸣瑟，中妇弹箜篌。少妇独凝眝，酡颜半娇羞。丈夫且踌躇，世有此乐不。"}