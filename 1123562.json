{"id":"1123562","title":"洛阳九日次韵县尉","dynasty":"宋","author":"赵鼎","text":"谁遣孤标最晚芳，寒蜂冷蝶尚能狂。不禁清瘦西风紧，薄洗铅华晓露香。照影一樽聊作伴，诛茅三径莫相忘。他年载酒能来否，相见悬知话更长。贫病侵寻不少宽，行藏何事更凭栏。儿曹不解市朝隐，我辈政宜文字欢。客恨向来随处有，秋风待此著人寒。宾鸿旅燕元无定，莫把黄花取次看。"}