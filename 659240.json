{"id":"659240","title":"寿栗斋先生诗","dynasty":"明","author":"罗玘","text":"有发只期玄，有心只期赤。赤心日争光，玄发岁屡易。心无制发术，坐见玄变白。君王好少年，镊白竟何益。浮名有若无，掷去如敝舄。赤心得所托，如觉重负释。氤氲五云表，鸑鷟翔六翮。从兹散发去，放浪烟水迹。下睨一世人，纷纷牧儿奕。锄药穷山根，采芝动云石。形骸付物外，万古一朝夕。"}