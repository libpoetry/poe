{"id":"6972","title":"酬鸿胪裴主簿雨后睢阳北楼见赠之作","dynasty":"唐代","author":"高适","text":"暮霞照新晴，归云犹相逐。有怀晨昏暇，相见登眺目。问礼侍彤襜，题诗访茅屋。高楼多古今，陈事满陵谷。地久微子封，台余孝王筑。裴回顾霄汉，豁达俯川陆。远水对秋城，长天向乔木。公门何清净，列戟森已肃。不叹携手稀，恒思着鞭速。终当拂羽翰，轻举随鸿鹄。"}