{"id":"945542","title":"似法椿长老还住净慈","dynasty":"宋","author":"陈著","text":"寺后山，青巑岏，忽如憔悴忽又开容颜。寺前滩，声潺湲，忽然枯涩忽又起波澜。知为谁乎丑或妍，只在主者往与还。追思畴昔狎群攫，痛卷无馀遗百难。山林赪矣囊橐外，栋宇委之荆棘閒。飞锡一来重悲慨，张弮勇欲兴颓废。积劳落成逾一纪，大书记实光千载。彼物何物众所唾，无事生事几乎骂。蚁将撼木不自分，犬或见雪从他吠。无辩之辩如我何，有怪不怪当自坏。胡为撞钟击鼓辞上方，若曰挑包顶笠皆吾乡。戏衫脱了因甚快，大权契合终难忘。风曾相送迎亦好，云与俱出归何妨。两不著相是去住，一拨便转无思量。人生忽忽梦幻身，世界茫茫戏剧场。我老不觉八十三，师今亦且半百强。石塔重来我愧不是苏玉局，茅屋可赋师却自爱杜草堂。"}