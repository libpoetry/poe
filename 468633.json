{"id":"468633","title":"水调歌头 宴顾仲瑛金粟影亭赋桂","dynasty":"明","author":"袁华","text":"山横眉黛浅，云拥髻鬟愁。天香笑携满袖，曾向广寒游。素腕光摇宝钏，金缕声停象板，歌罢不胜秋。十指露春笋，佯整玉搔头。记钱塘，朝载酒，夜藏钩。青衫断肠司马，消减旧风流。三百六桥春色，二十四番花信，重会在苏州。水调按新曲，明月照高楼。"}