{"id":"644345","title":"墨竹行","dynasty":"明","author":"释宗泐","text":"平生不识云心子，墨妙通神有如此。眼中何处修竹林，湘水边头烟雨里。长林蔽亏天为阴，鹧鸪啼断江沉沉。六月南风昼不热，人家住在丛篁深。九疑山带苍梧野，翩翩帝子云中下。凤鸾飞舞虬龙骧，羽葆鬖髾翠堪把。我昔曾行赏溪曲，两岸波光漾寒绿。万玉森森一径遥，溪口清阴到山麓。今朝看图政自怜，画图身世俱茫然。云心骨化丹阳土，吁嗟墨妙何人传。"}