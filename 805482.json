{"id":"805482","title":"南浦 题秦端崖先生《寒梅著花未画幅》","dynasty":"清","author":"刘嗣绾","text":"远天如梦，恁荒寒、点出碧芜村。依约江南归路，昨夜逗春痕。报与枝头消息，问窗前、小立几黄昏。料空山孤鹤，月明无主，独自守柴门。数遍旗亭长短，向天涯、我亦怅离樽。直待东风人日，清怨与同论。纸帐朝来依旧，怪石肠、不似旧温存。莫图中回首，关山容易笛销魂。"}