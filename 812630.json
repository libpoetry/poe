{"id":"812630","title":"书昌谷集后四章","dynasty":"清","author":"何栻","text":"天矫赤虬子，飞下天之衢。帝成白玉楼，手板来传呼。始知天上人，不读人间书。神仙不可学，学之使人愚。含冲抱元寂，坐令神智枯。班班香案吏，中有才人无？才人必生天，渊云在何许。况闻长庚星，骑鲸归紫府。璀璨梦中笔，岂无一花吐。仙才不如鬼，何不学鬼语。茫茫造化功，留与后来补。捉笔蘸天池，墨花散秋雨。长吉善诗歌，作记非其才。文章蜕仙骨，或者新胚胎。咄哉叶律郎，上界何官阶。天上葬神仙，不知今几回。罡风扫河汉，下有昆明灰。何不乞长寿，还向人间来。天上无蓝田，如何种白玉。帝居何有楼，何土亦何木。神灵葆清虚，何为侈华缛。我欲古仙人，烧汞传丹箓。踏天割云根，鳞鳞铸金屋。今朝望月圃，但见秋雯绿。"}