{"id":"495738","title":"念奴娇 其二 和宋人中秋月韵","dynasty":"明","author":"陈霆","text":"淡天垂羃，见银盘转处，余烟收绿。百尺飞楼闲倚久，仙桂时飘香粟。皓鹤无声，金梧有影，寒气生华屋。好风细细，递来何处丝竹。看取千里婵娟，银屏交映，光射庐峰瀑。今夜嫦娥应过我，卷起真珠千斛。长剑横空，翩然飞迓，底用乘鸾鹄。满身清露，凤笙吹破攒玉。"}