{"id":"1250901","title":"题积庆堂歌","dynasty":"元末明初","author":"王祎","text":"武川之溪，浙水所发源。西流到金华，合为双溪波流益沄沄。当其发源处，粤有徐氏居其村。渠家奕世尚诗礼，种德植义素以积善闻。有弟与昆，有子及孙，一门之内，蔼然若春温。世业不陨，善之所积，是乃庆所存。试观在昔，或七叶珥貂，或三世列戟，悉由微贱高其门。积德所致讵谓无其因，彼有稔奸肆恶乃获尊。富安荣者天之未定非天实，薨薨我愿徐氏有引而勿替，百世虽远庆孟敦。谓予不信请看武川水，源深流长非可谖。"}