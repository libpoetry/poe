{"id":"566611","title":"旱甚久不应祷再追前韵","dynasty":"明","author":"徐渭","text":"祝融党羲轮，玄冥引车避。课穷燧人苏，徵及枣杏肄。辙鲋槁厥赪，坛豭秃其翠。走索华阳逋，沈瘦永难致。竟辜烧尾恩，翻仇听角聩。玩愒如不闻，旷瘝秉何义。余斋废酒沽，朋祭阻肉馈。方嗤泽畔醒，敢思河朔醉。承风独有雌，纳月幸无閟。哽哽向隅悲，咄咄作空字。朝筵闻客云，宵锄盗邻澻。云密不东郊，蝀孽复西祟。昨孑凛今靡，旧殍理新悴。渐少墦乞骄，而多褐大惴。待尽歌有爰，无吪祈尚寐。感此疾威旻，遣以竞病食。"}