{"id":"556033","title":"歌风台","dynasty":"明","author":"唐顺之","text":"我来拟上歌风台，岂意台空只平地。琉璃古井亦崩塌，断碑无字苔藓蘙。当年此地说豪华，富贵归乡多意气。枌榆社里列黄麾，泗水亭前张赤帜。里中父老竞来窥，昔日刘郎今作帝。共谈畴昔帝一噱，季固大言少成事。椎牛张宴里闬空，进钱今日几万计。坐中只带竹皮冠，众里长呼武妇字。酒酣击节帝起舞，乐极歌残更流涕。游子谁不悲故乡，万岁吾魂犹乐沛。赐名此朕汤沐邑，世世田畴免租税。风起云飞又一时，往事萧条复谁记。樵人不识斩蛇薮，行客还归贳酒市。台下黄河尽日流，瞬息人间几兴废。"}