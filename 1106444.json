{"id":"1106444","title":"和陆簿九日二首","dynasty":"宋","author":"王炎","text":"西风拂面饮微酣，小摘茱萸手自簪。极羡酒兼诗共好，正缘人与景相参。杜门不复贪游赏，落帽无由际剧谈。叹息登高兄弟远，目随鸿雁过天南。风露萧萧叶半黄，老来情薄似秋阳。一樽冷落思佳客，九日凄凉在异乡。采菊何心追靖节，哦诗无语答仇香。危台戏马今安在，休惹清愁搅石肠。"}