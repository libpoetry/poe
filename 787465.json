{"id":"787465","title":"再过浯溪登峿台示闲云","dynasty":"清","author":"李宪噩","text":"披寻爱名迹，登览及春晓。拾级陟台端，振衣出山杪。澄湘照初日，楚山正缭绕。已辞桂岭深，还望洞庭渺。临高一洒然，俯仰畅襟抱。前踪何蹙蹙，漫游但草草。方寸苟未广，近视亦难了。俗儒登泰山，岂复中原小？从知古贤达，常令胸次浩。与君游浯溪，慎莫羞元老。"}