{"id":"701817","title":"寄罗浮庞镇卿四首","dynasty":"明","author":"黄衷","text":"五色禽飞春正晴，石楼初日见南溟。浪花如雪三十里，知是鲲鹏羽翼生。读易山中暮复朝，野烟收尽即青霄。凭君一上飞云嵿，旧有仙人剑化桥。散发长松饵绛霞，山情惟有忆山家。冲虚观外甘泉院，开遍黄葵几度花。松炬宵悬万壑光，长窥千古思茫茫。朱明洞口逢瑶草，乞与幽人煮石房。"}