{"id":"815155","title":"九日黄鹤楼登高","dynasty":"清","author":"洪锡爵","text":"北斗平临倦眼开，岷峨秋色莽西来。云移晴树樯帆近，浪拍落梅天地回。孤雁南飞沙似雪，大江东见水为杯。茫茫不尽登楼感，都是红羊劫后灰。苍青一色接中流，浩浩风涛护鄂州。此日我逢重九节，昔人仙去几千秋。黄军浦落馀残碛，白帝云封据上游。西望雪山红叶好，隔江遥忆故园楼。"}