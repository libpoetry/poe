{"id":"702545","title":"八月九日醉书","dynasty":"明","author":"程敏政","text":"一树阴浓橘未黄，晚风遥送木犀香。画阑倚遍无人醒，满地蛩声月过墙。蟋蟀声残夜未央，醉怜明月绕虚廊。呼童整顿庭前竹，莫共青青蔓草长。书舍深深隔素屏，画图时上雨苔青。年来溽暑无逃处，拟作南山竹下亭。灯下翛然忆故人，不知凉夜屡更巡。倚阑欲候南来雁，红叶黄花惹恨新。纳禄归来荷主恩，看书终日掩柴门。却惭相爱惟明府，能尽山家酒一尊。醉来偏爱塘鱼活，醒后遥闻壁鼠鸣。只有道人知此意，化机天籁本无情。缺月昏昏过短垣，拟扶残醉卧西轩。明朝再有寻诗约，未许奚奴早扣门。青灯遥映绣窗明，秋雨才收夜气清。我醉不知诗客散，绕阑偏爱读书声。菱角石榴鲜可爱，田鸡水鳖味尤佳。笑谈初涸沙溪酒，正及黄蜂放晚衙。馆阁新衔畎亩情，南来初幸及秋成。彫笼慧鸟知人意，终日能呼万岁声。谯楼风报鼓声初，烂醉犹堪倒一壶。洛党自怜家学在，款门休怪故人疏。主人随客共沉酣，无限风光入笑谈。独喜小童能解事，一声新调出江南。秋风庭满送租人，今岁遥应我未贫。老仆隔墙频过酒，不知门外有朱轮。山下方塘一镜开，主人高兴满池台。中秋好月重阳菊，问道谁家送酒来。诗兴萧然醉索瓜，秋风怜我鬓双华。娇歌儿女灯前戏，看汝他年夜绩麻。坐看凉月下疏棂，有客凭阑醉不胜。独喜小童知句涩，屡将新火为添灯。盆池芳草绿菲菲，灯下残香袭苧衣。山漏声稀夜何许，先生犹未掩书帏。醉贪明月久忘眠，纨扇谁题却暑篇。手抚画阑人悄悄，独馀香鹤在庭前。黠鼠欺人搅夜眠，春花秋月满吟边。归装恰有宫衣在，尽与邻家当酒钱。"}