{"id":"806699","title":"念奴娇五首 其二","dynasty":"清","author":"高士奇","text":"苑西客舍，喜君来苔径，萧条能住。宦拙盘餐兼味少，只有新葵带露。竹几迎风，湘帘对雨，蒲扇炎天午。赋成洗砚，兴酣一写今古。忆自癸丑春前，城南相见，怏读金荃句。只道江湖归未晚，竟被浮名相误。听鼓应官，戴星散直，愧作居停主。才华潋滟，休文莫叹难遇。"}