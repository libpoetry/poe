{"id":"1228876","title":"歌风台","dynasty":"元","author":"韩性","text":"武帐如星连钜鹿，重瞳谁敢相驰逐。刘郎深闭函谷关，坐听城南新鬼哭。赤鳞半月天无光，阴陵匹马虚徬徨。百二山河笑谭取，殿前上寿称明良。榆社归来故庐在，山川不改风光改。酒酣自作三侯章，儿童拍手声翻海。君不见帐中悲歌愁美人，乐府千载传授新。英雄吐气天为窄，便肯变灭随飞尘。高台古碑字盈尺，神呵鬼护蛟龙石。四顾铜雀叹凄凉，堕瓦无声土花碧。远山横空暮烟起，行客徘徊殊不已。当年遗事尚可寻，断云飞度香城水。"}