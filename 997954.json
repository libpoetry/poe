{"id":"997954","title":"送刘孟卿游天台雁荡二山","dynasty":"宋","author":"黄庶","text":"治源先生高七十，山水病僻不可瘳。灶无炊烟不顾计，穷幽极怪如仇雠。有时清风明月对好景，霹雳拔却大树不回头。四方泉石朝入耳，杖屦百里夕已投。大笑箕山不敢出，走避轩冕岂自由。天台雁荡泼上心，暑焦毛发不肯留。萦纡长淮下平席，倒指计日观怒涛。君诗功刻造化骨，吴越气象当先愁。古今吟力未到处，好句愿备幽人收。此行诗是图画画山笔，归日借我目一游。"}