{"id":"746881","title":"九月同琉球郑生赴通州作","dynasty":"清","author":"黄文琛","text":"西风送铃驮，初日浮古尘。王事莫敢息，于役偕远人。海藩被恩信，济济来成均。私怀屡得请，不愧观国宾。黄花酒已熟，吹帽值佳辰。程期限公牒，仆隶嚬且呻。安知余蓄念，疮痍轸边垠。三载警烽檄，犬羊昧尊亲。嘉尔笃忠孝，历险归我仁。附枝无曲木，同辙非异轮。汉德优既渥，景命终古新。永永为外捍，不在输奇珍。学省延国胄，所期化益淳。凛然效一职，去矣无苦辛。"}