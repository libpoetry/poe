{"id":"691344","title":"辞陵绝句","dynasty":"明","author":"李时勉","text":"太极才分有此山，龙飞凤舞拥天关。灵宫负扆端居处，正在云霄杳渺间。萧森松柏结愁阴，白日常悬旧赤心。翘首不瞻龙凤质，空流清泪满衣襟。昔年端冕在枫宸，治化流行疾若神。万国车书归一统，四方风俗尽还淳。读书直以古人期，记得当年拜命时。天地恩深无所报，一登廷阁一回悲。昔日天门侍圣明，春回枯朽荷生成。鼎湖龙去青天远，独抱乌号泪雨倾。曾从銮辂出边陲，掳得名王奏凯归。从此沙场无战斗，至今远塞震皇威。少年凤阙侍龙颜，天语从容咫尺间。今日玉音何处听，不胜悲苦望椿山。每遇春秋上谒时，倾心只恐到来迟。如今归老辞陵去，回首云山不尽思。"}