{"id":"380949","title":"烛影摇红·江雪残春，试灯初夜","dynasty":"现代","author":"郑文焯","text":"雪黯江城，满湖岚气春寒浅。上灯楼阁晚晴初，箫鼓谁家院。蜜苣围香正暖，夜蛾愁，行云蘸遍。旧情无奈，踏月歌沈，淩波尘溅。转烛年端，雨声空切吴娘怨。小梅落靥又东风，偏趁天涯看。忆别皋桥酒散，寄横枝，江南梦远。暗闻笛语，早晚归舟，花香篷捲。"}