{"id":"204763","title":"重九即席点韵","dynasty":"宋代","author":"赵必象","text":"渊明我辈人，岂为口体累。归欤三迳秋，清吟发幽寄。醒肯对黄花，陶然已心醉。世俗儿女情，饮菊萸系臂。长房果神仙，登高未为智。落帽狂参军，声利穷所嗜。兴来尽君欢，得句输杜二。牛山泪沾衣，鄙哉马千驷。悠然千载吟，高韵未易次。人生聚几何，此意非酒为。徜徉林壑游，磊落湖海义。明年此会日，老健天所赐。"}