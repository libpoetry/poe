{"id":"849370","title":"醉歌行","dynasty":"宋","author":"卫博","text":"软沙挟径草微微，画堂甲帐光流离。堂外花骢玛瑙羁，传呼直到黄金墀。黄金墀下班如剪，苍槐不动蟠蛟螭。出门胆落金吾将，归去泣走铜山儿。河龙供鲤桂为醑，御厨珍送丝络垂。乾坤整顿万事了，蹴踏四海乘丹梯。丈夫生时重意气，胡为到处潜伤悲。乡里小儿狐白腋，五陵豪客颠倒衣。酒酣耳热歌浩荡，挥斥八极隘九围。投戈却日日不住，焚膏尚卜升朝曦。君看博浪沙中客，圯下偷生天地窄。相期要看后五日，路逢莫问前一著。"}