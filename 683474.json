{"id":"683474","title":"郡丞陈侯晦伯博雅于今无二与余倾盖辄遂绸洽兹以量移得南户曹不胜离析之感情见乎辞","dynasty":"明","author":"王世贞","text":"文酒时时枉敝庐，忽从天上见徵车。青州我竟老从事，白下君今行秘书。霜后折兰交恨晚，道傍骑竹意难虚。严公倘许仍分绶，遮莫花溪自扫除。柴门朝色动干旄，念汝谈天辩转豪。星气忽寒离后剑，月光应鉴梦中刀。长干骑过停金缕，采石舟回映锦袍。共道古来人物志，至今犹自属仓曹。"}