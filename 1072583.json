{"id":"1072583","title":"谒王宣子舍人","dynasty":"宋","author":"王庭圭","text":"垂旒画衮云绣裳，天子择日开明光。临轩策士必亲览，鸿文独高翰墨场。都人争看状元出，九衢车马何煌煌。贵名一日动天地，破卵插翼飞鸾凰。螭头献纳近日月，谓公远器宜庙堂。麟符虎节下霄汉，双旗忽开南斗傍。朝廷已知弱翁治，行且大用归岩廊。江边野老病初起，始欲杖策窥门墙。"}