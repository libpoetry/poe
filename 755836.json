{"id":"755836","title":"携忠儿归甬上别外子","dynasty":"清","author":"刘韵","text":"自暌慈姑侧，五历暑与寒。宦辙随闽峤，攀陟恒苦艰。眷念姑恩重，昕夕愁眉攒。纵有淑贤娣，耿耿心未安。君也为贫仕，还里良亦难。显扬志犹沮，待时振羽翰。吾病亟思归，且得共馂餐。有子甫八龄，可博含饴欢。中馈付姬媵，传舍影不单。功业君自勉，井臼吾当殚。偕隐俟异日，临别增辛酸。"}