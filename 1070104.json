{"id":"1070104","title":"君明出留题吴江诗次韵","dynasty":"宋","author":"程俱","text":"包山水脉通西垠，森然林屋开东晨。飞仙下视三万顷，岂异滴水陶家轮。时时馀浸被吴楚，赤子■■哀漂沦。松江一支东入海，海道今者皆扬尘。遂令洪波洄不吐，禹迹莫辨伪与真。滔滔利往桥下水，省照黄绶孤吟身。月轮行空万籁息，尚记此境清无伦。当时苦恨无好句，空负岁月临江津。得公新诗妙入理，羊酪敢方千里莼。公言慎勿作境会，取舍过咎由来均。"}