{"id":"799105","title":"八声甘州 子大丈属效湘社集体赋六忆词 其五 立","dynasty":"清","author":"徐坷","text":"忆立时墙角罢迷藏，瘦影正亭亭。怕九霞裙皱，仙风吹去，弱骨伶俜。一样纤纤罗袜，休把婢肩凭。归燕还相待，早启纱棂。只是惺松小胆，漫从渠背后，响触云屏。镇抬头遥望，独自数春星。把鞋底冰花融暖，赚几回郎觅遍中庭。拈衣带佩环声静，却误谁听。"}