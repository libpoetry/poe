{"id":"1111209","title":"次韵才叔和陈大用七夕绝句","dynasty":"宋","author":"许及之","text":"百两新迎碧汉车，半奁旧照古铜磨。蟾亏既望圆时数，鹊别经年恨处多。小说无端漫五车，流传缪处盍刊磨。杜陵堪笑还堪惜，吟到佳期奏雅多。宁少公荣莫少车，良辰僧坐笑砖磨。诗翁不至惟诗至，好句虽多恨亦多。入秋逢节重星车，今闰中秋有折磨。夜夜银河映牛女，稍凉相过望君多。"}