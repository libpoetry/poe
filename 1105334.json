{"id":"1105334","title":"湖上八首","dynasty":"宋","author":"方岳","text":"沙暖鸳鸯傍柳眠，春来亦懒避湖船。佳人窈窕惜颜色，自照晴波整翠钿。今岁春风特地寒，百花无赖已摧残。马塍晓雨如尘细，处处筠篮卖牡丹。轻尘不动雨霏微，堤外芹香燕子飞。庭院日长帘幕静，含情脉脉看春归。绿波如画雨初晴，一岸烟芜极望平。日暮落花风欲定，小楼弦管压新声。春连禁籞绿阴交，对面晴烟舞翠蛟。最是君王游幸少，宫花浑未识鸣鞘。连天芳草晚凄凄，蹀躞花边马不嘶。蜂蝶已归弦管静，犹闻人语画桥西。游人抵死爱春韶，风暖花香酒未消。须向先贤堂上去，画船无数泊长桥。鞦韆人散雨千丝，谁把秦笙隔院吹。但觉小桥烟外柳，春风无力逞腰支。"}