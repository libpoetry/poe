{"id":"686386","title":"宦迹流芳卷为郑端州乃祖题","dynasty":"明","author":"叶春及","text":"闻道南州作尉时，青袍白马更多髭。三年始信舆人诵，百里空留汉吏祠。漠漠水田春日晚，飞飞野雉夕阳迟。只今惟有西湖月，长照汪汪万顷陂。匹马翩翩白面郎，弹冠曾入赵佗乡。恩深展骥官非薄，最奏栖鸾鬓易苍。一代芳名存汗竹，千年遗爱在耕桑。莱公祠下西湖水，长拂春风百里棠。"}