{"id":"431883","title":"八风效梅村八首选三","dynasty":"近现代","author":"许宝蘅","text":"更当陶令北窗风，心有灵犀一点通。忆得鲛丝裁小卓，远含鸡舌过新丰。嫦娥捣药何时已，子晋吹箫此日同。彩树转灯珠错落，后门归去蕙兰丛。郁金堂北画楼东，昨夜星辰昨夜风。晓镜但愁云鬓改，华筵俄叹逝波穷。城中猘犬憎兰佩，牢合金鱼锁柱丛。谁与王昌报消息，断无消息石榴红。西来双燕信休通，临老中原见朔风。楚语含情皆有托，松醪一醉与谁同。金舆不返倾城色，朱邸方酬力战功。空记大罗天上事，定悲摇落尽成空。"}