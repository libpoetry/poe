{"id":"438706","title":"李道人嵩阳归隐图","dynasty":"金","author":"麻九畴","text":"城郭维崇，井里维通。冠盖维错，纨绮维丛。云谁之子，招子归嵩。舍我筝筑，乐彼潺淙。食彼瓦缶，遗我鼎钟。云谁之子，绘子归嵩。离人友鹿，避俗朋松。石啮我足，泉瘿我咙。吾恐时人，笑子归嵩。有山有怪，有水有龙。盗出寇没，啸兕咻熊。吾恐狂人，诳子归嵩。子谓我言，决意归嵩。归嵩何如，如鸿避弋，如鹤脱笼。与幻俱化，与化俱融，是以归嵩。南山重重，翠如植葱。北山隆隆，绀如堆铜。仰嵩俛嵩，雨濯云烘。嵩之为我，我之为嵩。我闻子言，衣如张风。心先去鸟，层云荡胸。静言思之，富为目蒿，贵为心蓬。饰说于令，讵知任公。归嵩良是，生龟脱筒。子不归嵩，送子归嵩。"}