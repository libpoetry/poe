{"id":"577929","title":"游虎跑泉分韵得上字","dynasty":"明","author":"邓林","text":"舣棹泊湖堤，支筇入林莽。踏遍万松林，山门豁宏敞。有泉出山腰，堕涧泠然响。我欲漱其清，萝磴跻扳上。泉傍二老僧，慧若大小朗。问虎何时跑，传言自畴曩。问泉发何源，南岳互消长。兹山昔无泉，千古一叶壤。号彼二于菟，岂伊人力强。以我寰中师，大众咸皈仰。自从开山来，岁月倏已往。兴废几相仍，惟泉恒滉漾。苏宋二翰林，诗文极称奖。藓刻可摩挲，诵之肌骨爽。我本山水人，幸兹脱尘鞅。方攒入社眉，遽抵通溪掌。无由谢俗缘，谩尔劳遐想。笔扫石间苔，留题寄清赏。"}