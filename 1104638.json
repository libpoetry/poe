{"id":"1104638","title":"宁宗郊前朝献景灵宫二十四首 降神用《太安》。六变。","dynasty":"宋","author":"郊庙朝会歌辞","text":"四灵晨耀，五纬夕明。风云晏和，天地粹清。灵兮来迎，灵兮来宁。启我子孙，飨于纯精。芬枝扬烈，熉珠叶陶。闿珍阐符，展诗舞箾。神哉来下，神哉来翱。肃若有承，灵心招摇。龙车既奏，凤驭载翔。帝幄伫灵，天衢腾芳。神来留俞，神来蹇骧。礼鬯乐明，奏假孔将。虹旌蜺旄，鸾旗翠盖。星枢扶轮，月御叶卫。灵至阴阴，灵般裔裔。来格来飨，福流万世。"}