{"id":"537055","title":"短歌送袁鲁望之南曹","dynasty":"明","author":"王世贞","text":"汝南文彩世绝伦，红颜射策黄金门。十年潦倒厌朋旧，一日声名动至尊。平津高阁中天起，多君不恋平津邸。柏梁词客凌云烟，多君不和柏梁篇。自云一疏更除目，建业青山落人握。未论词林继江鲍，宁甘相府称袁伏。我自江东退步兵，离骚美酒粗成名。谢公大是经纶手，莫作空言登冶城。"}