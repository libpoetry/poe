{"id":"826209","title":"六丑·海角春浓，寓园红鹃怒发，压山成锦，遥想曩日南北花事游赏之盛，殊难为怀。倚此以抒羁绪","dynasty":"清末近现代初","author":"叶恭绰","text":"尽墙花拂面，叹倦旅、华颜非昔。欲题怨红，残笺迷故拍，粉泪还渍。略记年时事，雾中烟里，几看朱成碧。斜阳冉冉无南北。梦断瑶钗，歌翻锦瑟，游丝尚萦帘隙。只山香舞罢，愁换邻笛。欢韶暗掷。分蓬飘巷陌。苦叫枝头月，谁听得。颓云又黯如墨。便崇桃炫画，怎支春色。零脂冷、镜痕空拭。忍重话顾影，倾城一笑，那时妆额。芳菲信、偏断来汐。怕绛都、纵有重寻路，仙凡永隔。"}