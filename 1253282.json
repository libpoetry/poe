{"id":"1253282","title":"寄屠彦德并简倪元镇二首","dynasty":"元末明初","author":"高明","text":"水驿灯明渐掩扉，雨中何处暮山微。萧萧落木征帆过，漠漠长河一雁归。岁晚仲宣犹在旅，年来伯玉自知非。久?华发添青镜，未许淄尘上素衣。故人今作祇陁客，想见天寒尚倚楼。江海暮云多旧友，关河夜雨有孤舟。桓荣学业仍稽古，李广才名未得侯。何似云林倪处士，焚香清坐澹忘忧。"}