{"id":"1108721","title":"次韵吴帅卿宴高年二首","dynasty":"宋","author":"刘克庄","text":"礼重耆年与令名，由来椿菌异枯荣。卑辞昔有迎商皓，名画今谁写洛英。应共盖公谈治道，素知严丑富□情。可怜衰悴难扶曳，不是元戎外老生。古尊德齿贱功名，叔季徒知外物荣。直把舆台烦绛老，绝无几杖赐樊英。旄期宜序于乡饮，诗兴尤浓似宦情。闻说淹中方起蕝，诏书行致鲁诸生。"}