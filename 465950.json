{"id":"465950","title":"论画绝句示门生八首","dynasty":"当代","author":"余菊庵","text":"前贤作画志终身，耐得辛勤耐得贫。默默不求时辈誉，飘飘风格出人群。要知书画本同源，学画应研用笔先。舍此但求阿世好，工夫费尽亦徒然。文学尤应著意攻，画中书卷味无穷。纵然合格胸无墨，犹是平凡一匠工。落笔纵横宜放胆，要知熟练胆方生。功臻熟后还防霸，静气修来霸气平。大匠无方巧授人，冥搜惟自领其神。筌蹄摈落出新意，始是优游透网鳞。画通禅理脱凡胎，三昧端从悟得来。领取行云流水意，略无滞碍是真才。独标一格分成派，名迹流传岂尽收。持论应排门户见，同臻绝诣各千秋。笔砚精良原一乐，烟云供养可延年。画家居处多诗意，不羡王侯不羡仙。"}