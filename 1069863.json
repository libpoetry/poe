{"id":"1069863","title":"游南峰寺","dynasty":"宋","author":"叶梦得","text":"泽国钟下流，有山独西南。标奇借明眼，夙昔多穷探。腹背眩金碧，钟鱼半精蓝。支郎放鹤地，妙解无馀谈。高木气未炎，绿阴正青酣。我懒倦登陟，兹行咤犹堪。幽寻虽云初，佳处默已谙。久欲谢尘滓，往同弥勒龛。平生行九九，晚识前三三。才也实可人，穷年玩烟岚。胸中有定水，万境潜包含。严霜扫赪紫，老干馀楩楠。啖蔗要自佳，食茶亦云甘。坐断方丈室，天花雨毵毵。笑我窘世网，何殊老眠蚕。我今已解缚，真理密自耽。但恐爱山意，多求尚成贪。愿借待月岭，重开石头庵。偃松久傲兀，碧琳故澄涵。言寻觉城路，更欲从遍参。"}