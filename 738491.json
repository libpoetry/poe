{"id":"738491","title":"谒先垄","dynasty":"清","author":"纪逵宜","text":"不肖耽微禄，久客松水湄。墓门弗亲扫，魂梦常依驰。登第今改官，远赴楚天涯。故里难稽留，捧檄有程期。晨兴出西郭，肃穆瞻松茨。忆昔两亲在，勤拳多训辞。望子为良臣，勿使家风颓。儒官虽苦饥，清白长自持。禄养已不逮，五内徒悲摧。拜罢仰墓表，欲去步迟迟。人生孰难忘，难忘膝下时。"}