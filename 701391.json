{"id":"701391","title":"次答司勋侄元日待朝之作","dynasty":"明","author":"黄廷用","text":"十年骑马向金扉，灯烛通宵殿宇辉。拱极呼嵩齐九有，调元叶律自三微。蓬莱共庆联珠履，纶綍谁能缉衮衣。我爱仲容如玉树，上林先得早春归。金爵铜龙辟晓扉，星文物彩倍光辉。天回王律开黄道，人立瑶台望紫微。喜列汉官同委佩，欢传虞帝欲垂衣。春云细绕仙阶暖，谒圣还从宝阁归。"}