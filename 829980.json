{"id":"829980","title":"瑞鹤仙·王半塘春明感旧图","dynasty":"清末民国初","author":"夏孙桐","text":"瘦苔寒更积。话梦痕前度，古庭烟寂。琴尊几年隔。又东风人世，晨星词客。愁缣恨墨。护尘封、笼纱自碧。恁悤悤、吟到黄垆，容易鬓丝催白。还忆。山青岭外花发。城南那番笺擘，芳韶暗惜。凭翠羽，诉陈迹。纵看花人在，霜浓春浅，怕歰梅边旧笛。只孤弦、犹抱冬心，岁寒耐得。"}