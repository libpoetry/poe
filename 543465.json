{"id":"543465","title":"出山投华严寺夜宿晨起游吕公洞曩同惟敬题名老衲炊黄梁作供忆邯郸枕上事怃然久之","dynasty":"明","author":"胡应麟","text":"夜宿华严堂，晨探吕公洞。悬梯喷飞雪，流泉伏螮蝀。星流坠幽壑，俯视势若动。僧房云作关，禅宇石为栋。雷轰苍崖裂，雾压翠峦重。老衲炊黄梁，停午具清供。毋疑邯郸生，至人久无梦。"}