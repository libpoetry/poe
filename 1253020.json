{"id":"1253020","title":"癸巳正月在杭州作四首","dynasty":"元末明初","author":"刘基","text":"春阳动万物，众草昔巳抽。嘤鸣亦和悦，我何独怀忧。鲸鲵未菹醢，豺狼满山丘。凤凰窜荆棘，乌鸢自相求。浮云蔽苍穹，天路阻且脩。风沙日暮起，铩羽安所投。悲来怛中怀，泣涕纵横流。江城阴气凝，积雨春凄凉。出门何所见，但见瓦砾场。新庐各有主，店舍亦巳张。市人半荷戈，使客尽戎装。回首旧游地，惨淡寒烟黄。怅焉念所思，恻怆心中伤。徘徊西湖上，怆悢有所思。所思不可见，涕泪下沾衣。死生一瞬息，逝者安可追。狼曋信君子，李陵非男儿。锻铁当用椎，析薪当用斧。拔蓼而植荼，去辛还得苦。峨峨九阳门，卫以豹与虎。微微蝼蚁忱，郁郁不得吐。"}