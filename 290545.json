{"id":"290545","title":"吁嗟·吁嗟此日不再得","dynasty":"清代","author":"秦镛","text":"吁嗟此日不再得，今古几人持道脉。先贤讲学旧东林，明府得朋新丽泽。四子言如万斛珠，二泉说与千金易。绛帐清风拂子衿，黄堂化雨润丘陌。一旦归舆赋随初，吾道虽南马首北。仲尼归鲁是何年，泗水泉林并增色。田间遗老顿无主，使我攀车泪沾臆。草深一丈讲堂前，吁嗟此日不再得。"}