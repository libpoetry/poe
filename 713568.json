{"id":"713568","title":"蜀冈陵占 其一","dynasty":"明末清初","author":"屈大均","text":"步出城西门，盘回见丘垤。隋家旧宫殿，林际尚明灭。亡国以荒淫，雷塘乃无穴。吁嗟美人魂，风吹作蝴蝶。玉颜虽黄埃，遗香托花叶。英雄在白杨，悲啸亦呜咽。血为萤火飞，雨中光熠熠。地道通峨眉，千里陂陀接。幽幽一井泉，中有古日月。虚无见玉勾，洞府藏冰雪。举觞相与倾，慷慨中怀热。茫茫失路中，痛饮诚贤哲。"}