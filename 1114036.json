{"id":"1114036","title":"萧懋德秀才自临江遣人致书海上遇于归途赋诗寄之二首","dynasty":"宋","author":"李纲","text":"三黜先生今得归，更携稚子访慈帏。病牛卧垄心衰矣，脱兔投林天悯之。万里往来环转蚁，一生谤誉舌扬箕。著书欲赴当时约，须待江南事定时。踰年海上久安居，多谢萧郎远寄书。不向去来生一念，已将天地作吾庐。中洲杳杳旌旗暗，暮景骎骎齿发疏。准拟峡江成小隐，茅斋借我定何如。"}