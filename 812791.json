{"id":"812791","title":"两同心 新燕次宗梅岑","dynasty":"清","author":"吴绮","text":"舞煞东风，一春无尽。恨芹泥、未稳云廊；见柳絮、才经露井。怎不记、王谢堂前，夕阳红冷。小院窗纱绿静，翩跹自引。喜双双、剪股花分；忆两两、钗梁玉并。更谁知、汉殿留仙，那人孤影。嬖翠裁朱，梳襟弄羽。才经过、谢客池塘；又垂足、湘娥溆浦。尽教他、红藕香中，一双飞舞。别有绣床妖女，挑残金缕。描难就、颈上缠绵；忘不了、梦边娇妩。刚刺到、绿叶田田，停针无语。"}