{"id":"387141","title":"凤箫吟·飐桐花","dynasty":"清代","author":"樊增祥","text":"飐桐花、么鸾最小，谁抛十斛明珠。郑樱桃再世，艳歌回雪，更腻手搓酥。舞台花乱落，效鸳鸯、模样无殊。是照水惊鸿，较他洛浦何如。扶疏。小巢芳树，惯曾留住金耳华车。紫茸茵并坐，玉莲杯共饮，花底相于。宋家红杏死，甚青衣、不负尚书。剩此夕、缠头百万，重上氍毹。"}