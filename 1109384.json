{"id":"1109384","title":"江馆三首","dynasty":"宋","author":"刘弇","text":"山川定出书意外，鱼鸟自闲眠对时。艇子黏天归一叶，涛头吹雨落千麾。截波尚欲论孤剑，应客初惭乏大儿。听得渔郎隔溪语，夜来秋色暗江蓠。无尘一境好仙去，有梦九秋应鹤知。弱筱婵娟藏别坞，野荭高下补疏篱。秫田百亩堪供酒，脍手千刀间忆鲻。未愧镜湖誇贺监，聊将星管觅桓伊。连云草树纵横幕，点水凫鸥黑白棋。日晏厨烟青一穗，暑馀窗雨暗千丝。饱闻杨恽生行乐，懒赋张衡我所思。软碧会须连月占，恣看飞楫界琉璃。"}