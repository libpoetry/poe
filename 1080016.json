{"id":"1080016","title":"钱逊叔诸公赋石鼓文请同作","dynasty":"宋","author":"吕本中","text":"江头羽书相续来，城中草木冻不开。腐儒坐视了无策，但守寒炉吹死灰。我公送我石鼓文，令我琢句要春回。簸荡风云走蛟蜃，百虫久蛰闻惊雷。钱公自是力扛鼎，持此浮游转湖岭。汉碑秦篆已么么，况复钟王敢驰骋。后来颇供儿女弄，神物有知当远屏。石鼓之文公所知，正是周室中兴时。庶几我皇亦如此，一扫狂虏随风飞。石鼓之文尚可读，小臣愿继车攻诗。"}