{"id":"708263","title":"绮罗香 咏香","dynasty":"明末清初","author":"尤侗","text":"髻鬌初梳，诨褠乍脱，文几鹊炉先置。银叶如钱，半晌篆烟才度。绕纱橱、为雨为云，罩绣阁、非花非雾。更怜他、入袖穿裳，徐徐引到销魂处。玉人体自生香，借三分迷迭，助成佳趣。心字装成，还向月中微步。谶好事、喜结双丝，诉幽情、私添一炷。付钿盒、小玉珍藏，莫放郎偷去。"}