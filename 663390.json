{"id":"663390","title":"山有云赠閒翁也閒翁家于婺水之上既寿且康其子佥宪君宦游山东以不得恒侍左右为恨客有为之作望云图者野史氏闻而感焉乃援琴而歌曰","dynasty":"明","author":"边贡","text":"山有云，皓其光兮。以飞以扬兮。覆我翁之堂兮。我堂兮日关。我翁兮在山。云朝出游兮暮来还。视我翁兮寔居其间。嗟嗟山之巍兮云则永栖。我翁之乐兮千祀其无涯。"}