{"id":"605950","title":"龙江行送黄士明归龙江","dynasty":"明","author":"卢龙云","text":"樵山巀嶪罗群峰，中天削出青芙蓉。樵湖尽注飞流水，一湾东下江犹龙。中产高人萃清淑，古今上下蟠心胸。往往应时多遇合，文章行业淩苍穹。君年逾壮学日积，飞扬意气追前踪。霜蹄得路轻千里，养成六翮将摩空。天子求贤初爰立，前星瑞协映储宫。异日明良知济美，青云早附毕天工。"}