{"id":"722185","title":"乙亥生日病中作","dynasty":"明末清初","author":"屈大均","text":"未殉黄泉忍有身，劬劳此日益沾巾。生辰岂复知重九，明发空然念二人。蒿蔚忧思成贱草，蜉蝣变化本微尘。自今不惜先朝露，有愧瓶罍是鲜民。无能代死格高旻，苫块馀年过六旬。致毁敢当衰老日，胜丧思作孝慈人。频开几杖祠尊老，不使妻孥拜贱辰。怙恃今朝成永感，白头孺慕向谁陈。枉度浮生八八春，无成但作毁伤人。亲终此日方称老，家弊何年始逐贫。松为先朝根半固，桂生南国味全辛。无穷天地惟哀痛，洒泪空知怨不辰。年年生日舞莱衣，今但堂前拜素帏。尚可支床同阮籍，会须庐墓学罗威。啼鹃血尽声难久，病鹤神伤梦亦稀。膝下婆娑终已矣，茫茫肤发欲安归。少孤尚识先公墓，手种苍松已十围。祔葬自知同穴是，于场谁谓独居非。无多虎迹心休怖，有限猿声泪莫挥。母鸡酸辛同此日，堂空不见旧庭闱。岁岁躬耕却忍饥，无馀筋力到甘肥。未衰人已欺玄鬓，垂死天犹妒白衣。芝草未知何代物，梅花自是昔贤薇。重阳凄怆非霜露，生日从来血泪挥。"}