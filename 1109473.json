{"id":"1109473","title":"再韵谢张持甫过访二首","dynasty":"宋","author":"刘宰","text":"瓮牖篝灯一笑同，地炉烧火愧家风。论财以义轻浮俗，论道归儒识至公。行异于时方易沮，理趋于数要深穷。老来狂斐君无诮，他石犹堪付玉工。道自周衰说异同，眼明伊洛振遗风。过人高行非难事，入圣微言本大公。道在鬼神常共在，术穷天地本无穷。三才并处君知否，不尔何裨造化工。"}