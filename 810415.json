{"id":"810415","title":"答昌鹤庭","dynasty":"清","author":"灵照","text":"随缘披剃礼空王，顽壳犹能自主张。我祇爱尝蔬笋味，人偏疑恋蕨薇香。向生游岳从凭吊，杜老忧时念拜扬。隐显胥关天位置，世间何事苦评量。耻学乡贤梅市卒，懒随丹士葛仙翁。爱佳山水来名郡，称老苾刍作寓公。贪懒谋新符俗谚，度生术乏负宗风。斋鱼粥鼓还朝夕，惭与当年窃禄同。"}