{"id":"845309","title":"杂感四首","dynasty":"清末民国初","author":"潘榕","text":"退尽雄心减尽豪，半生历碌笑徒劳。琴书短榻寻庄梦，风雨秋窗读楚骚。不问升沉耽韵事，借浇块垒醉香醪。一官雌伏虽为计，赢得霜痕上鬓毛。为马为牛任尔呼，此身本是旧狂奴。生来铁骨终难换，悟去禅心最易枯。争竞百年何所有，繁华一梦总虚无。时艰那可谭经济，不若论交到狗屠。何用矜能与恃才，英雄多少尚尘埃。看空眼底浮生事，冷到心头已死灰。秋况凄清虫可语，乡书迢递雁迟来。鉴湖一棹思归去，鲈脍莼羹梦几回。生涯薄宦类飘蓬，日在愁中又病中。乐事渐稀人渐老，功名原幻利原空。无边烟景秋痕碧，有限时光夕照红。梧院清幽苔径冷，乱堆落叶下西风。"}