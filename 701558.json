{"id":"701558","title":"秋日送同年刘鄜南归秦中集杜四绝","dynasty":"明","author":"黄佐","text":"酒尽沙头双玉瓶，穷途阮籍几时醒。故园杨柳今摇落，怅望秋天虚翠屏。青枫叶赤天雨霜，三叹聚散临重阳。篱边老却陶潜菊，托身白云还故乡。但觉高歌有鬼神，回风飒飒吹沙尘。酒阑击剑蛟龙吼，羞见黄花无数新。南国浮云水上多，几时回首一高歌。秦城楼阁烟花里，兴在骊驹白玉珂。"}