{"id":"506793","title":"蓟门送别诗","dynasty":"明","author":"杨荣","text":"张君吾乡彦，夙有声誉驰。俊秀出庠序，拜官当盛时。皇华历四方，所至动光仪。今晨忽告别，出守西江湄。五马何辉煌，皂盖翼双旗。握手向都门，临岐荐芳卮。丈夫志经济，早岁当有为。章贡古名郡，风俗亦清夷。愿扬天子恩，抚字安黔黎。桑麻蔽田野，鸡豚日蕃滋。老幼自生息，岁时乐雍熙。勖哉古循吏，龚黄以为期。"}