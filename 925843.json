{"id":"925843","title":"念奴娇 其二 三友同饮，借赤壁韵","dynasty":"宋","author":"辛弃疾","text":"论心论相，便择术满眼，纷纷何物。踏碎铁鞋三百緉，不在危峰绝壁。龙友相逢，洼樽缓举，议论敲冰雪。何妨人道，圣时同见三杰。自是不日同舟，平戎破虏，岂由言轻发。任使穷通相鼓弄，恐是真□难灭。寄食王孙，丧家公子，谁握周公发。冰□皎皎，照人不下霜月。"}