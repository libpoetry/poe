{"id":"1220750","title":"孤隼叹","dynasty":"元","author":"周霆震","text":"河西万里来孤隼，侧目烟埃心未逞。黠枭自诡产阴山，失势包羞苟逃命。咄哉隼去枭独留，引类呼俦肆残忍。毒蛇见面即唤名，怪虫含沙工射影。十家屏息九杜门，恨不移居托眢井。枭鸣喂肉群飞翔，草间狐兔尽陆梁。细思物极理当反，安得仪凤鸣朝阳。呜呼安得仪凤鸣朝阳。"}