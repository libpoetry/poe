{"id":"811801","title":"雪后用东坡书北台壁诗韵二首","dynasty":"清","author":"刘天谊","text":"点缀寒林莫辨鸦，谁将盐汁引羊车。纷如群玉飞来屑，巧取层冰散作花。野店应多沽酒客，江舟仅见钓鱼家。也思乘兴寻安道，归路愁迷十字叉。题诗难运笔毫纤，转怯贫家户未严。质幻谩思调作饼，味甘可许赋为盐。飞来纷扑争投罅，晴后郎当尽挂檐。应胜惠山泉水洁，且烹积素试毛尖。"}