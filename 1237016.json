{"id":"1237016","title":"秋思四首","dynasty":"元","author":"郝经","text":"星麾重霜露，落月窥弊裘。久客心易伤，况乃逢暮秋。谁知楚江边？即是穷海头。赤子解虎斗，先?十二牛。太阿授楚柄，涛涂竟拘囚。昊天有肃杀，未肯休戈矛。书生本迂阔，国计无身谋。俯仰但不愧，万事从悠悠。江声万马来，势欲冲夜枕。志士足多感，坐起安得寝。静听风雨急，透骨寒凛凛。湖湘凑远浸，巴蜀动馀淰。谁令限南北，汹怒欲相谂。落落弭兵心，于今成贝锦。荐玉期捧盘，堕甑如拾沈。尊中有琼花，明朝且轰饮。木叶堕积水，西风白雁来。祇应破月氏，曾过黄金台。昔年吊荆卿，台边把酒杯。落日督亢陂，莽苍秋云开。浩歌易水寒，晚山青崔嵬。谁知坐江馆？两见飞鸿回。空庭日徙倚，惨淡生莓苔。援溺先堕井，计拙良可哀。昔游东诸侯，秋晚登泰山。伫立太平顶，超然出尘寰。日观望吴越，浩渺秋云间。长风漾江海，天末生微澜。今年坐舍馆，江声满重关。却如在幽陵，修阻不得看。好花静有色，相对婉且閒。无由写哀怨，日绕歌幽兰。"}