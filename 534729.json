{"id":"534729","title":"舟发桃源闻赵柱史至不果作寄一首","dynasty":"明","author":"尹台","text":"方舟缆大河，三日风务昏。今晨适启曙，屏翳簸天门。旭日射蓬牖，惊涛铩怒奔。我枻快一鼓，楫夫气腾掀。河西岸逦迤，人语忽叫暄。传呼玉节至，去帆纷云屯。伫立望烟渚，心同飞鸟翻。终然不我觏，引晀神空骞。徐沛几程隔，使我叹川原。相思比秋草，历乱中烦冤。"}