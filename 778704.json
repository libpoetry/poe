{"id":"778704","title":"永遇乐","dynasty":"清","author":"陆求可","text":"瑞叶飘零，瑶花淅沥，旋随风舞。暗度南楼，寒深北岭，圆璧方圭处。歌台密洒，僧寮深拥，留得袁安环堵。试凭高、一舒老眼，皓鹤白鹇失素。月明林下，梅开山上，漫道撒盐飞絮。三白虽宜，九衢欲冻，叹息贫家妇。浅斟低唱，将军称快，不见纠纠葛屦。凝望里、侵凌萱草，压欹柳树。"}