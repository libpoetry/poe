{"id":"755518","title":"记梦 其二","dynasty":"清","author":"柯劭慧","text":"秋声何凄清，栖禽夜勿惊。我生逢百忧，感此涕自零。涕零可奈何，思君若流波。暂别伤契阔，永离况泉穴。房栊来悲风，虚空自生寒。忆昨梦寐中，仿佛睹君颜。惕寤无所见，形影空自怜。冥冥泉下人，曷云复来还。君往不复还，余生岂能延。寄居当几时，忧患在其间。昊天实为之，为之复何言。"}