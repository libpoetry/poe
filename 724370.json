{"id":"724370","title":"蜀四贤咏","dynasty":"南北朝","author":"鲍照","text":"渤渚水浴凫，舂山玉抵鹊。皇汉方盛明，群龙满阶阁。君平因世闲，得还守寂寞。闭帘注道德，开封述天爵。相如达生旨，能屯复能跃。陵令无人事，毫墨时洒落。褒气有逸伦，雅缋信炳博。如令圣纳贤，金珰易羁络。良庶神明游，岂伊覃思作。玄经不期赏，虫篆散忧乐。首路或参差，投驾均远托。身表既非我，生内任丰薄。"}