{"id":"436713","title":"幽怀用梦庵张丈韵","dynasty":"金末元初","author":"段成己","text":"此怀耿耿付东流，蒲柳形骸不耐秋。老去始知身世幻，病来渐觉鬓丝稠。青蝇点物驱还至，白鸟猜人挽不留。收得閒愁供晚睡，西风吹梦冷悠悠。自叹行藏久谬悠，多君雅志在林邱。一生断向閒中了，百计何劳分外求。总把行年偿酒债，更将馀日费诗筹。胶胶扰扰人閒世，一笑尊前万事休。百年过眼半羁旅，十日逢人九叹嗟。叔夜不堪长抱病，冯驩何苦久无家。飘零身世风头絮，淡泊人情春后花。拟把馀生钓江海，为烦严子借鱼槎。起来乘霁看年华，便著芒鞋代鹿车。白水明边镕落日，碧天尽处散馀霞。决明点检无多实，甘菊商量有数花。满酌一杯都不计，人閒万事足安蛇。"}