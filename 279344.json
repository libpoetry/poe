{"id":"279344","title":"石州慢·用鲍明远行路难第三首填","dynasty":"现代","author":"周岸登","text":"日冷璿闺，苔晕玉墀，香度椒阁。红窗窈窕纹纱，绣户低垂罗幕。有人独处，问讯小字金兰，纤罗被服熏芳藿。春燕乍差池，散风檐梅落。依约。对帷窥影，欹鬓横钗，弄妆金爵。揽泪含歌，欲寄遥情谁托。抱愁恒涕，镇自默默无言，人生那得长为乐。羡野外双凫，叹云閒别鹤。"}