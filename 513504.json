{"id":"513504","title":"送户部吴廷宪主事赴广西提学佥事得文字","dynasty":"明","author":"程敏政","text":"泛泛濯锦江，产材多好文。就中吴季子，壮岁迥不群。久簉司徒班，荐书新上闻。朝廷重兴学，简命恩礼勤。乘骢过梅岭，持节开江氛。念子掌邦教，此职固所欣。都门时雨晴，岐路东西分。峤外岂无士，成之在陶薰。时名愧葩藻，实学须典坟。典坟首群行，古圣非徒云。行行志方健，宁肯上负君。三岁谅有期，迟子来策勋。"}