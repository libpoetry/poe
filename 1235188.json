{"id":"1235188","title":"五言六首","dynasty":"元","author":"马祖常","text":"太行东北去，形势自天分。一苇航吴越，千车挽朔云。衣冠今复盛，豪杰古犹闻。欲献三都赋，茫然愧不文。不作还山梦，因吟李杜诗。平生无饱饭，抵死只忧时。事实兼唐史，风流揖楚词。山川旧游处，千载有馀悲。好去春山路，骑驴罨画中。徜徉紫芝客，憔悴鹿皮翁。得酒宁辞醉，逢人莫语穷。乾坤皆古意，人自不相同。御史青骢马，词臣白玉堂。有才皆展骥，此老尚亡羊。云海迷舟路，天风失雁行。不须愁白发，正欲媚幽光。闻道光山县，城南十里赊。人家依翠竹，野水乱梅花。应有仙烧药，宁无客舣槎。行当问田亩，结屋贮烟霞。栽竹复栽花，居然处士家。有田供白饭，无句咏青霞。春雨浮邻瓮，秋船系树槎。渔樵相见熟，来听读《南华》。"}