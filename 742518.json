{"id":"742518","title":"将去归顺和乐天杭州二诗 其二","dynasty":"清","author":"李宪乔","text":"三年为刺史，白公当内移。三年为刺史，李子去复来。前后三年中，问我何施为。催科不敢拙，那得抚字慈。弭盗苦无术，遑问道拾遗。惟民不我恶，我不民鄙夷。以此两相得，未免情依依。愧无西湖水，为汝溉田陂。亦无天竺石，为我压舟资。因我好吟咏，多投送行诗。山野黄发叟，里巷垂髫儿。伛偻各拜献，婉娈相扳追。肫意良可念，柰多虚泛词。恩德竟何有，吾犹自知之。若系倩人作，尤不应我欺。老者劝餐饭，幼者得携持。不言已可乐，待我再来时。"}