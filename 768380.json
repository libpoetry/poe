{"id":"768380","title":"绛都春 题耕客桃乡农词卷","dynasty":"清","author":"龚翔麟","text":"蕉衫槿帽。趁古水百折，花阴移棹。八九点鸥，引入仙源，香风绕。乞浆崔护今番到。也迷却、重门深杳。竹间杨外，红情不断，解迎人笑。真好。苔行莎坐，拓耕屋只在、云根石杪。自有桃娘，挽樱评柳，都休了。收残黄垄獐牙稻。便料理、秋矶蓑钓。醉眠船尾罾头，醒来月小。"}