{"id":"502719","title":"书三山造士刘恒哲挹翠轩","dynasty":"明","author":"王恭","text":"三山苍苍冶城里，楼台十万歌钟起。君家正在冶城西，门对千峰翠如洗。黛色空濛连翠微，和烟著雨又霏霏。澹随野鸟偏宜梦，浓带孤云欲染衣。日出尘歊满城陌，羡君开帘见山色。九衢鞍马市声喧，羡君游心竹素园。君莫爱张仲蔚，遁迹空山避朱绂。君莫爱陶弘景，自甘泉石烟霞病。五岳名山竞远寻，那知城市有山林。泮池来往堪乘兴。终是云霄万里心。"}