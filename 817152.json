{"id":"817152","title":"冉右之明经叠韵惠赠，依韵和答四首","dynasty":"清","author":"缪焕章","text":"杖策重探蜀国程，巴渝惯听竹枝声。衙斋幸接高贤踵，讲舍尤钦小阮名。佳句如珠劳慰藉，深情似海契生平。剧怜老境催人甚，华发无端只自更。扰扰红巾剑影寒，江干未许卧袁安。烽烟数载惊心久，兄弟中年聚首难。调协埙篪频按曲，花开锦绣每巡阑。丰城宝气知何在？惭愧司空刮目看。忆别江南第一程，二分月色玉箫声。水乡浩荡迷前梦，山径崎岖懒问名。我幸对床联骨肉，君将簪笔颂升平。惠思傥遂褰裳愿，剪烛西窗话五更。夙闻生计一毡寒，枳棘栖鸾恐未安。声气应求知己少，文章遇合解人难。新诗字字堪酬锦，步障层层稳护阑。从此神交通寤寐，过江洗马例争看。"}