{"id":"430710","title":"贺新凉","dynasty":"近现代","author":"徐自华","text":"此夜难成寐。步闲阶、露凉人静，微风乍起。瘦影凭栏清似水，相对自怜憔悴。那更堪、年来情思。触景伤心心易感，蹙双蛾、损尽眉峰翠。愁如许，愁如醉。抹空纤月如钩细。听桐阴蛩声唧唧，满阶秋意。离合悲欢供领略，寸寸愁肠断矣。怎禁得、千行红泪。乞巧红心增怅望，问双星、奚地埋忧惴。思往事，皆情累。"}