{"id":"135219","title":"适斋示池水大篇效元白体相答","dynasty":"宋代","author":"楼钥","text":"适斋一片心，它人难与比。少时发此念，乐施到莫齿。婚姻成者众，葬埋不知几。义气追古人，仁风动桑梓。利益及物物，方便形事事。先正有此言，源流固有自。外家有大池，清波照丛桂。来者不问谁，大小听盈器。及其旱将涸，一雨复清泚。我舅为欣然，作诗自言志。平生欲济人，往往多割己。向来俸可分，挂冠踰一纪。心勤力不逮，不得尽如意。安得有赀财，如此池中水。来求则应之，吾心斯足矣。长篇笔余力，亹亹遂满纸。病足正僵卧，三诵为之起。韵险不容次，愚言不能止。公曰汝答我，只用元白体。公心与天通，言合孟轲氏。菽粟如水火，此意岂不美。黄金土同价，但恐无此理。求水易足用，近止及邻里。上不过饮食，下亦止濯洗。求财则无厌，来不问远迩。应者力已竭，求者殊未已。有如一富翁，独处百家市。始焉逐什一，贫富本相济。余波被四邻，人情皆可喜。久之责望重，急讼随谤毁。不言理曲直，但谓富者鄙。尧舜有至仁，犹病在博施。所以汉刘德，其言有深旨。富者民之怨，百万辄散弃。贫富各有分，取予尤不易。生长在舅侧，义事熟於耳。颇亦知为人，缓急力不计。舅言出於仁，甥言裁以义。二者若不同，同归於一揆。爱苟无差等，兼爱几墨子。岂惟道非中，安有力及此。仁民与爱物，要自亲亲始。"}