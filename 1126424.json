{"id":"1126424","title":"喜迁莺 其二","dynasty":"宋","author":"曹宰","text":"皇都春早，正媚景霁色，融和时候。宿霭初收，祥烟新布，桃李满林惟绣。挺生垩朝哲辅，风采独居人右。世希有，看陈思名族，平阳革裔。眷厚知已久，近辅名藩，符竹频分剖。一节趋朝，神京作镇，高掩昔年贤守。芝检异恩才下，玉笋清班须簉。寿龄远，与湖山同永，松椿同寿。梅含春信，冒北律严寒，南枝先暖。月上初弦，萱开九叶，嵩岳诞生英俊。冰玉丰姿莹彻，锦绣文章焕烂。人歌赞，是今朝卓鲁，他年伊旦。犹羡瓜期近，课春九重，优陟公卿选。列鼎鸣钟，乘轩袭冕。直把功名占断。好是宾僚会宴，争捧觥觞频劝。重重愿，与青青松柏，岁寒难变。"}