{"id":"1193983","title":"奉和添酒中六咏 酒池","dynasty":"唐","author":"皮日休","text":"八齐竞奔注，不知深几丈。竹叶岛纡徐，凫花波荡漾。醺应烂地轴，浸可柔天壤。以此献吾君，愿铭于几杖。铜为蚴蟉鳞，铸作鱙{魚翏}角。吐处百里雷，泻时千丈壑。初疑潜苑囿，忽似拿寥廓。遂使铜雀台，香消野花落。剡桂复刳兰，陶陶任行乐。但知涵泳好，不计风涛恶。尝行曲封内，稍系糟丘泊。东海如可倾，乘之就斟酌。象鼎格仍高，其中不烹饪。唯将煮浊醪，用以资酣饮。偏宜旋樵火，稍近馀酲枕。若得伴琴书，吾将著闲品。"}