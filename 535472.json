{"id":"535472","title":"胡进士琼林醉归图","dynasty":"明","author":"王立道","text":"三月皇州春正瀰，日出烟花粲纷绮。白玉桥通仙掖斜，黄金阁向中天起。谁张绢素为此图，雕鞍骏马行甚都。似是南宫初宴罢，春风飒沓光载途。胡君马上青云客，亸袖新袍漾深碧。揽辔回看上苑花，扬鞭忽过南城陌。陌上垂杨拂锦鞯，晴丝芳草摇春妍。同行三百独意气，夹道人争羡少年。看君年少才复奇，纵横落笔无留思。朝来受诏日中上，万言慷慨真忧时。丈夫立身良不易，多君已是圭璋器。清庙明堂用岂徒，蹉跎虚负平生志。"}