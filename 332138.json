{"id":"332138","title":"月下笛·悼何蕤音","dynasty":"清代","author":"曹贞吉","text":"官阁明灯，珠藤覆屋，雨中深酌。茶烟绰约。檐花声在帘箔。酒人已逐浮云散，转眼叫、秋猿夜鹤。想鸳湖画舸，一天丝管，更谁行乐。思着。中情恶。记威凤文章，神羊头角。龙宾挥霍。漏痕还带钗脚。原边宿草年年绿，有多少、西州泪落。断魂处，隔江南，苦竹黄芦寂寞。"}