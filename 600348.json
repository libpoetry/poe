{"id":"600348","title":"晓起由灵隐登北高峰绝顶","dynasty":"明","author":"王弘诲","text":"磴道历危盘，层烟锁苍叆。灵隐与天竺，高峰此焉在。候晓策篮舆，扪萝蹑魁磊。行者如沙虫，蹩躠相负戴。劳苦出盘飧，牵曳佐欸乃。累级时一息，将辍气愈倍。杯勺指江湖，微茫望云海。烟火隔氛埃，平沙灭浮彩。旷览觉神怡，流光怅容改。尘网戒徒劳，河清恐难待。"}