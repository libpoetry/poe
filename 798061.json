{"id":"798061","title":"石州慢  忆旧用高季迪韵","dynasty":"清","author":"陈维崧","text":"醉拍雕阑，思忆从前，泪珠频洒。东阳倦沈，多愁多病，瘦躯堪把。水市津楼，奈他绣被浓香，旧时閒事偏萦惹。颠倒觅乌丝，检霜毫细写。妖冶。此夜虫虫，曾嘱监奴，葳蕤慢下。且趁湘簟银灯，邀人白打。摘尽铜签，小婢故恼人行，任他嘶断门前马。懊恼后堂前，又年光换也。"}