{"id":"1089311","title":"与同社游山园次翁常之韵","dynasty":"宋","author":"许及之","text":"眷言太玉峰，本是仙佛宅。端视俨若屏，侧睨展如翼。洞府何渺茫，传闻见图画。疆理虽东瓯，题品经谢客。至今味篇咏，当时想游历。顾我本萍泛，买邻寓栖息。江山自呈露，卉木因种植。凿岩得泉香，拓户见山色。佳客入庭户，英气来几席。幽葩芬石根，好鸟弦坐侧。拄笏山之西，拿舟江以北。明月浮可捉，疏星挂堪摘。拂晨天宇净，出海阳乌赤。脩岚烁紫翠，远目眩朱碧。崚嶒双塔影，突兀古殿脊。媚川溟渤宽，绝境天地窄。前贤未尝亡，胜趣何有极。兹时届清和，同社共推激。肯为终日留，喜免重城隔。长歌响林坰，妙语出金石。尔汝合忘形，拘挛非远识。莫嗔惊著汝，试问今何夕。曹刘墙可短，丘崖肩可拍。却笑山阴会，翻悲昔人迹。喻指孰非是，计马谁失得。明当新诗来，勿惮难韵迫。趣归不匆忙，馀兴犹襞积。感君吐琼瑰，为我写胸臆。"}