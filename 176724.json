{"id":"176724","title":"过林口市·浮泥踏着软","dynasty":"宋代","author":"董嗣杲","text":"浮泥踏着软，危坡倩谁累。家家翠岚压，此是林口市。山中何清孤，聚落颇填委。快果甘如饴，浊醪淡如水。只是石眼泉，聊慰行子齿。此景自献酬，此市亦清美。纷纭趁墟者，未晓听钟起。盛传有畸翁，韬晦翠樾里。姓名素不闻，十载安所止。多言风月夜，吟啸传远迩。"}