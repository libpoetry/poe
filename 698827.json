{"id":"698827","title":"和曾大尹去思十咏 嵇山甘棠","dynasty":"明","author":"徐庸","text":"甘棠阴接会嵇山，歌颂声传百里间。仁政不须誇召伯，清风千古得追攀。东风吹暖越台春，杨柳依依嫩曲尘。雨露有恩原不细，枝条全被发生仁。耶溪水似别情深，倚棹中流照寸心。款乃一声歌未了，又来吴渚起清音。卧辙扶辕不可留，思君重上夕阳楼。镜湖有水过天阔，澄彻同为一片秋。晴峰万仞插青□，日照芙蓉宿翳消。判笔不摇真可拟，至今民□想高标。山绕云门古寺开，郎官祈祷昔曾来。诗成走笔题岩石，不下当年老杜才。天然漠漠有依依，散作寒光锁翠微。斜日晚来休拄笏，帝庭看傍衮龙飞。云出青山禹穴空，天南飞处逐清风。贮看移向金銮上，便入氤氲五色中。月样黄金作浪纹，白莲浮影夜初分。流辉立下钱清渡，踪迹当追旧使君。布谷声中送雨声，劝农时节看农耕。推蓬正在娥江上，沛泽均沾万物生。"}