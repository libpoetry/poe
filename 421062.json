{"id":"421062","title":"贺新凉 其二","dynasty":"近现代","author":"苏渊雷","text":"绿意肥芳野。好风光蛾眉凤翅，艳传天下。烟树万家灯火闹，阅尽沧桑婚嫁。更种种心声心画。吊古伤今聊复尔，湿青衫我亦同司马。情一往，从头写。樵歌白石鸣榆社。郁冬青梦中托句，思何深也。意气平生王道甫，冢近后山梨榭。度几个漫漫长夜。大雅菉园俱往矣，剩荒榛啼鸟谁游者。春黯黯，忽新夏。"}