{"id":"1113748","title":"破贼凯歌八章","dynasty":"宋","author":"李正民","text":"两宫北狩未能归，岁岁愁看塞雁飞。马上勤劳天子诏，莫教霜霰拂龙衣。淮南千里少遗民，万顷膏腴变棘榛。辟地营田真上策，稻粱已见满仓囷。万幕如云振鼓鼙，角声呜咽马惊嘶。亚夫持重惟坚壁，应为桑榆太白低。闻道淮西遏贼锋，捷书半夜到行宫。投戈尽是三齐士，不用鲸鲵志武功。签军五万立降旗，虏将仓皇去莫追。已出寿春三百里，将军旋旆整归师。君王圣武自临戎，诸将欢呼战必躬。不是江头旗鼓出，退师安得却成功。再岁吴门赋出车，庙堂谋断两相符。中兴功业休嗟晚，收复关河是壮图。皇朝德泽浸寰瀛，伪虏乘时敢抗衡。南北生民皆赤子，自然不战屈人兵。"}