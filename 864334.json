{"id":"864334","title":"明师见和梅诗再用韵兼奉送还福唐","dynasty":"宋","author":"王铚","text":"斲轮妙手声名歇，谁信出门犹合辙。后来世外有高禅，凛凛兰摧并玉折。久将生死付八还，不数图书号三绝。诗来乃与梅争妍，獭髓补痕红未灭。那知一夜卷东风，开尽寒枝千点雪。汉宫婕妤体自香，月里飞仙长玉洁。白头对镜忆年少，每到花开重离别。爱花取醉惜夜阑，眷恋盈盈花上月。人归吹恨落关山，恨极欲吹羌管裂。何况东溪漫草寒，学世犹嗤颜谢拙。还惊诗律张吾军，尘战愧非求嚼铁。归舟满载万珠玑，莫显神龙藏贝阙。明朝诗逐暮潮还，馀意凭师笔端说。"}