{"id":"1235669","title":"遣兴四首","dynasty":"元","author":"许谦","text":"秋日常苦短，秋夜不可阑。叶鸣迅风晚，虫怨零露寒。月白天炯炯，振衣起盘桓。山川出浮滓，翳彼明不完。幽兴中道绝，百感来无端。何当诛丰隆，致身无羽翰。清光亦何私，不照方寸丹。猗猗澧有兰，馥馥沅有芷。猎猎石上蒲，泛泛水中芰。鲜鲜三径菊，旎旎百亩蕙。采掇集众芳，粲烂成杂佩。佩服何所从，将以待君子。春风荣众芳，秋露悴百草。羲和策日月，疾急两飞鸟。枯桑号天风，俯仰波浩渺。气流物随化，金石不自保。人生寄蜉蝣，时迈胡不老。天地有终穷，微眇何足道。乾坤无停运，清气日夜生。人居覆载閒，所息能不萌。握机养天和，持守如捧盈。得丧固有命，宠辱何足惊。一身磐石重，万钟浮云轻。丈夫有志愿，谁为吾无成。"}