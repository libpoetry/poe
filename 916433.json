{"id":"916433","title":"咸平六年二月十八日扈从宸游因成纪事二十二韵","dynasty":"宋","author":"杨亿","text":"步辇下明光，鸣鞘出未央。属车多载酒，夹道竞焚香。云管飘梅吹，蜺旌错鸟章。从臣沙苑马，卫士羽林枪。玉辂天行健，金壶昼漏长。光风汎兰蕙，仙雾拂旂常。宿雨收林薄，晨曦艳屋梁。闾阎空里巷，旄罕隘康庄。托乘奉珍使，先驱执戟郎。从桥初转毂，凭轼见垂裳。暂驻时龙驭，前临戏马场。由来讲武事，所以服遐荒。电影流机石，鸦群发大黄。千钧宁觉重，七札岂曾妨。卒勇如虓虎，人观若堵墙。腰鞬晋元帅，扈跸汉诸王。聊用誇胡客，还闻詟鬼方。回舆百里囿，锡宴九霞觞。射以驺虞节，歌为白雪倡。仙山鲸海上，御苑斗城旁。周镐欢麀鹿，虞韶集凤凰。瑶池春水渌，犹误濯沧浪。"}