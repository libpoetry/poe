{"id":"177476","title":"舞杨花·牡丹半坼初经雨","dynasty":"宋代","author":"康与之","text":"牡丹半坼初经雨，雕槛翠幕朝阳。娇困倚动风，羞谢了群芳。洗烟凝露向清晓，步瑶台、月底霓裳。轻笑淡拂宫黄。浅拟飞燕新妆。杨柳啼鸦昼永，正秋千庭馆，风絮池塘。三十六宫，簪艳粉浓香。慈宁玉殿庆清赏，占东君、谁比花王。良夜万烛荧煌。影里留住年光。"}