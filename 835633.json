{"id":"835633","title":"月下笛 燕","dynasty":"清末民国初","author":"胡薇元","text":"风定榕阴，停鞭乍睹，似曾相识。红襟玉剪，独怜花下娇色。三分板渚三分柳，偏解后三分佳客。看玉珂交挽，昵他香伴，往来如织。一碧芳心窄。想浑软腰支，翻飞无力。卿应共惜惺惺，原不相隔。嫣然喜得周郎顾，恨莫驻悤悤驹隙。恰记取话呢喃，梦入仙源路湿。"}