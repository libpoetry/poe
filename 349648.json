{"id":"349648","title":"水龙吟·残花","dynasty":"清代","author":"曾廉","text":"锦官城外红稀，锦江犹作无情绿。矶透借问，画船前过，衣边裙幅。窈窕谁家，若教回首，见来应熟。叹颓垣断井，飘零何许，怕道昔时金屋。梦里铜镮青琐，有人供、明珠千斛。碧阑干外，明蟾初满，芳心一掬。玉镜台昏，纱窗隙处，剩膏残馥。只无言付与，后来妆抹，冰纨云縠。"}