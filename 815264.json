{"id":"815264","title":"瞻云街","dynasty":"清","author":"胡星阿","text":"瞻云街左旧人家，望断春风去路赊。一自倚帘吹柳絮，至今和雨梦梨花。层轩绮月抛红豆，苦竹江烟怨绿华。瑶草玉沙仙洞晚，小桃空落半溪霞。瑶窗屈曲倚崇阿，金染斜阳碧染莎。帘幕晓寒鸠雨细，池塘春静燕泥多。桂旌冉冉迷湘竹，莲步盈盈隔汉波。为问画楼西畔路，花香月色近如何。"}