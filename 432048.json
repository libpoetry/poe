{"id":"432048","title":"满江红 寿卞九丈七十","dynasty":"近现代","author":"张克家","text":"玉露金风，恁飒飒、秋光潜递。看罨画、楼台深处，月华如水。檀板红牙新子弟，香车宝马争游戏。又咿哑、似箭走摩拖，鸣珂里。盏斝设，酒且旨。兰桂秀，花并美。傲西川程卓，商山公季。玳瑁筵辉镫雁足，珍珠帘上钩鹦觜。问年来、孰与捧霞觞，钟离氏。一水衣襟，看莽莽、分疆蛮触。问孰是、与人无竞，自求多福。眼底红羊经浩劫，天边白鹤难拘束。到而今、七十两齐眉，浮生足。画阁敞，琼筵簇。华烛烧，芳尘蹴。正菊前莲后，快弹丝竹。绕膝儿孙森玉树，登堂戚里倾醽醁。倩丹青、写出小香山，银屏幅。"}