{"id":"1112001","title":"劭农翠山赋唐律二首","dynasty":"宋","author":"吴潜","text":"小队旌旗上翠岩，松风十里锁禅关。水深水浅高低涧，春淡春浓远近山。乡思猛随苍鸟去，客心暂与白云闲。天公已是多情杀，特把淋头雨放悭。老守忧民若己伤，三回奉诏劝耕桑。周家绵远农开国，汉室兴隆谷腐仓。麦缘少地锄山种，水怕多流累石防。田里熙熙知乐土，更祈四表共平康。"}