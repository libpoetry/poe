{"id":"439557","title":"临终二诗","dynasty":"金","author":"韩玉","text":"客自朝那戍，东过古郑原。衰年会凶运，奇祸发流言。白骨将为土，青蝇且在樊。仰呼天外恨，沉思地中冤。母丧半途鬼，儿孤千里䰟。此心终不灭，有路诉天阍。天下无双士，军中有一韩。才名两相累，世道一何艰。旅次穷冬暮，囚孤永夜寒。身亡家亦破，巢覆卵宁完。矍铄鞍仍在，惊呼铗屡弹。丈夫忠义耳，无惜感歌还。"}