{"id":"1066040","title":"赵持志出先公文炳所藏芦雁","dynasty":"宋","author":"许景衡","text":"当年公子身通侯，锦衣玉食天上游。骑龙日日朝北斗，岂识万里江湖秋。但闻人说芦苇傍，枯荷翻倒风飕飕。四天墨黑雪欲落，群雁上下声咿呦。坐嗟上界足官府，十年高阁空双眸。岂无诗句强模写，晓梦不到寒江头。何人笔墨得能巧，活脱所见来神州。高堂素壁试披拂，已觉身在芦花洲。嗟嗟江海人，兀兀一叶舟。烟蓑雨笠不自好，风雪横来翻百忧。岂知公子曾未见，缣素髣髴千金酬。人生万事适意耳，过眼起灭皆浮沤。玉函置璧誇谨密，流落道路知谁收。公子好画岂云尔，要使万物供冥搜。至今好句在人口，泰华突兀黄河流。嗟我后来亦作诗，辞悭意鄙劳雕锼。愿起公子已死中，论诗观画一洗千古愁。"}