{"id":"496035","title":"沁园春 港口别方思道二阕 其二","dynasty":"明","author":"夏言","text":"春日相逢，春山如画，不共登临。想象麓新堂，棠花旧馆，池生碧草，莺语空林。前烛蓬窗，振衣野岸，中夜徘徊碧树阴。忘情处，任朱弦调古，绿酒杯深。何须万壑千岑。记明月、孤帆此夜吟。念行李萧萧，驰驱北上，仙槎汎汎，迢递南寻。报主关情，忧时改鬓，漫结心盟碧水浔。百年里，看双龙宝剑，不负千金。"}