{"id":"802511","title":"东风第一枝二首 其一","dynasty":"清","author":"项鸿祚","text":"更不成晴，何曾是暝，飞丝摇漾残昼。麴尘低蘸亭燕，茶烟细笼院柳。酿花天气，早酿得、春醲如酒。莫妨他、油碧芳期，容易雨疏风骤。萦絮粉、模糊鸳甃，铺楝雪、迷离翠岫。痴云著意商量，湘波几重皴皱。禁寒作暖，想未管、绿莺啼瘦。怎知人、尽日恹恹，闷过海棠开后。"}