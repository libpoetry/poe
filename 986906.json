{"id":"986906","title":"九怀 其九 东山","dynasty":"宋","author":"高似孙","text":"砥苍崖兮燕危磐，枕渊洄兮夏留寒。谷怀烟兮川引雾，出渔乡兮入樵路。屋如悬兮石将危，荡兰舟兮扬桂旗。江有蓠兮溪有荪，沙一抹兮云垂垂。耒宜雨兮帆宜风，香在垆兮各为功。村醪熟兮春无度，水羞香兮雪登俎。晴阴节兮花乱飞，老渔歌兮野巫舞。灵埃乐兮憺忘归，人无忘兮雨而雨。维余舟兮款神关，石??兮萝漫漫。帷之褰兮风毳急，石可憩兮苔痕斑。潭中人兮夜渔急，神鱼舞兮阴妃泣，报灵君兮千罟集。水如练兮月冥冥，若月弦兮作湘声。舟欲去兮且复留，耿不寐兮空隐忧。"}