{"id":"542906","title":"拟大明铙歌曲十八首 其七 战鄱阳","dynasty":"明","author":"胡应麟","text":"明日大战战鄱阳，简师料徒百万强。烈风吹沙湖水扬，烟焰涨天焚大航。三十六将死康郎，再战湖口歼馀皇。我舟胶沙敌尚强，疾呼奋臂来冲撞。鲸鲵蔽空云日黄，拍江巨浪何茫茫，如血钜鹿尸昆阳。维天命我明，车轮碎螳螂。百矢定边背若芒，一矢贯睛谅死亡。谅死亡，理出降。威加四海，莫不来王。"}