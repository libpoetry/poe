{"id":"565744","title":"读唐沈既济黄梁梦记感述一首","dynasty":"明","author":"黄省曾","text":"昔闻吕岩者，玉书授灵宝。谷神遂不死，骖鸾紫霞岛。天风吹周游，醉酒邯郸道。邂逅逢卢生，涸鱼叹枯槁。卧之通中枕，一梦即荣好。娶得如花人，龙楼致身早。簪彤鼎实和，推毂搀抢扫。历位宗衮尊，俄顷至衰老。红日薄桑榆，藏舟九泉杳。黄梁炊不熟，倏忽百年了。觉来竟虚无，觅之无可讨。依然跨青驹，春田踏芳草。浮生咸若兹，腾转似过鸟。富贵相倾夺，腐鼠争自保。但为鬼录人，长夜不复晓。不如委元化，寸心勿萦扰。亏盈皆自然，进退非拙巧。鹏鴳同逍遥，万物一何小。寄语华堂子，安足浪欢恼。"}