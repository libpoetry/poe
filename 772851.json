{"id":"772851","title":"重赋","dynasty":"清","author":"许梦青","text":"厥赋分上下，生民非病民。民以食为天，终岁劳其身。吹豳祈大有，奉君兼奉亲。四海为一家，中国为一人。击壤歌帝力，率土皆王臣。执冰释甲嬉，皆以游情论。红粟储仓廪，补助时拊循。力穑望有秋，省耕当及春。输将恐或后，岂敢较斤斤。秉穗寡妇利，疆里田畯巡。胡为贪酷吏，追呼遍乡村。吁天哀出执，子妇逃纷纷。民病苛政苛，何由得饱温。须知正供粟，粒粒皆苦辛。须恤安分农，最畏入公门。取之逾常则，数倍屯田屯。损下以益上，可怜狱吏尊。夺我盘中飧，博尔分外珍。未及书上考，华屋生劫尘。"}