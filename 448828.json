{"id":"448828","title":"题刘成斋出尘图卷","dynasty":"当代","author":"陈永正","text":"刘子造化手，一心作万境。凿空皆殊域，历历形托影。方摩雁荡云，旋复蹑华顶。盟我以巉岩，悦我以胜景。纳我以霜林，佚我以烟艇。茫茫何所之，俄而自警醒。少日遘世乱，茧足耕野岭。那解出尘趣，唯愿就市井。慰独赖朋辈，全身实侥倖。十载存百悔，盈抱但咽哽。岂期览此卷，豁然发深省。伟哉天宇间，吾生信蓬梗。穷达固无别，理想徒画饼。不有诗书画，端忧何由屏。刘子老骥心，谩嗟志未骋。一艺即千秋，安用铭九鼎。元气蓄虚壑，纡徐泄涬溟。山川郁苍莽，大痴法森整。黑白五色分，笔墨劲且挺。彷佛君新词，声希味愈永。负手绕室游，鸡鸣屡引领。明日共品题，晴窗约春茗。"}