{"id":"430114","title":"超山二首和众异 其二","dynasty":"近现代","author":"黄浚","text":"我行限山北，禅房即花坊。不见香海楼，坏垣犹许长。山南花所都，溪流如羊肠。日晡怅延望，阻绝千蛾妆。前僧果何脩，坐拥无尽藏。爱痴递成障，薅恼聊汝偿。后僧操歙音，卓锡来钱唐。自言官府力，戟梃教堤防。哀哉布金欲，负此净妙香。何当刊戒律，镌君双短章。"}