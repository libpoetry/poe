{"id":"688320","title":"次邝时用韵留别二首兼寄黎景升","dynasty":"明","author":"江源","text":"三年云水伤离别，几负诗筒走传邮。桑梓春风怀穗石，甘棠今日颂严州。低昂世事棋翻局，摇荡乡心浪打舟。抚掌叹谈兼对酒，一宵风雨为君留。一别故人经几秋，恨无黄犬作书邮。不知今夕是何夕，却在严州说广州。宿草雨荒严子宅，布帆风送富春舟。金华半刺清如玉，安得高谈竟日留。"}