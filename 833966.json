{"id":"833966","title":"长亭怨慢 送张荫庐下第出都","dynasty":"清末民国初","author":"易顺鼎","text":"是几度、愁鸾罢舞。月殢花留，镇无情绪。钿阁垂杨，等闲飘出别怀苦。嫩莺啼晓，似惯学、伤心语。倚遍笛边镂，悽绝更、送君南浦。凝伫。尽离筵一醉，酒醒玉骢何处。东风夜紧，又惊散、云鸿旧侣。有谁念、绝代才华，只赢得、十年羁旅。应梦到丰台，数点冷红吹雨。"}