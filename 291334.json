{"id":"291334","title":"金缕曲·说著牢愁起","dynasty":"现代","author":"高旭","text":"说著牢愁起。媵新词、凄凉哀感，卿真解事。日暮天寒寥落甚，终古相思无已。叹我已、今生如此。一任东风桃李闹，占百花、头上宁先死。人世梦，付流水。与君并老毛锥底。说当初、屠龙缚虎，到今奚似。憔悴风尘同调少，闲觅林泉图史。最难遣、沧桑情味。抱住芳心终不改，便此间、小住犹长计。尽许我，消魂矣。"}