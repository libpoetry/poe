{"id":"689214","title":"吾郡古要害地也闲居兴怀追咏古迹作诗八首","dynasty":"明","author":"何景明","text":"西来一道是淮源，南向千峰尽楚山。风云尚拥蛟龙窟，天地曾开虎豹关。寂寂孤城申伯台，废园遗沼尽堪哀。繁华惟见东流去，歌舞空传此地来。南山西岭自天来，翠壁丹崖映日开。不见当时卧龙者，只今惟有钓鱼台。仙人昔返上清家，留下仙坛号紫霞。世人不识蓬莱树，道士空餐松柏花。郡西山畔旧禅宫，朝暮风烟多不同。已见楼台翠微里，更闻钟鼓白云中。震雷山头石潭水，夜夜蛟龙行雨归。青春下与沧溟会，白日常闻霹雳飞。楚关申戌郁茫茫，野草春沙更断肠。山头僧住何年砦，山下人耕古战场。故谢城边溪水流，郢中风物更堪愁。行人欲问阳春曲，此地犹传白雪楼。"}