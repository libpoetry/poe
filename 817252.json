{"id":"817252","title":"永新道中即事","dynasty":"清","author":"黎士弘","text":"河水细如线，峰峰见兀硉。散石亘中流，奔雷喧日夕。山寒鸟不飞，微雨洒衣湿。牵缆百尺高，隔树明人迹。薪烟望目劳，群虎见跳掷。长吏本凉德，敢怪尔充斥。四顾井邑荒，吁嗟悼行役。下水苦逆风，上水苦冻雨。雨冻手足僵，竟日行十里。岸花歇众芳，磷磷见水底。勉力事宵征，众声合邪许。孰知舟中人，心更劳胼胝。一官不自爱，致身等腐鼠。空歌《行路难》，艰辛用自取。一山一山过，细雨鸣嘐嘐。西风号四野，壮士安能豪。嵯峨望城郭，中多蓬与蒿。鸡犬不闻声，灯焰空寂寥。老母隔江城，儿心中夜劳。仲弟陷文法，意外生波涛。日遣两儿去，急难京华路。会与少弟见，有泪如河注。念之摧心肝，焉得生羽翼。不如颠倒卧，庶几忘百虑。未明起披衣，残月犹在树。"}