{"id":"493696","title":"友警","dynasty":"明","author":"庞嵩","text":"五行橐天地，黄土为中央。五德钟人心，惟信为之纲。所以信属友，以友经天常。迁鸟求友声，甡鹿俟且行。何必重踽踽，杕杜无与双。所贵在择交，丽益相磨光。不辨菽麦者，疏粺集为粮。一膜已胡越，肺腑那相将。谷风动遗叹，下石徒悲伤。颓波岂无源，势利泊以泷。饮食共征逐，策赛均亡羊。结好盟骨肉，懋恶摩矛斨。不念松柏枝，风霜何凉凉。茑罗一相附，固结不可忘。勿以炙热趍，贻灾焚昆冈。勿以寒谷避，层阴发和阳。天鉴亦孔昭，循转自相当。安得归说人，怆恍忧以痒。"}