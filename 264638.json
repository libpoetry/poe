{"id":"264638","title":"西河·重入都门，景物异昔，沧桑之变","dynasty":"现代","author":"王易","text":"名胜地，湖山景物曾记。刘郎去后竟如斯，惊沙暗起。浓雰凄雾满神州，漫漫幽恨无际。抟云剑，还独倚，天涯底事长系。今朝莫漫问沧桑，怕寻故垒。兴亡千载事陈陈，滔滔但有流水。朱门紫阁等海市，是高贤、敛迹乡里。攘攘莫论人世，尽疏林野屋，青山相对，笑我栖栖，风尘里。"}