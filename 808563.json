{"id":"808563","title":"石宪史璞","dynasty":"清","author":"严遂成","text":"娶妇三日归母家，黄鹤一去天之涯。妇翁讼婿婿诬服，眼前酷吏酷刑酷。宪使平反如有神，神来入梦梦不真。大书一麦字，两人夹一人。比明械囚趣东市，伐鼓鸣锣手旁指。窥门屏间一童子，捕诘其师乃道士。道士匿妇槁麦中，拨云见日青天红。古人断狱断以意，后人断狱断以例。例所应死民莫悲，咎繇复生无能为。"}