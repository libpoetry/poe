{"id":"432590","title":"壬子初秋重游三贝子花园感赋五首","dynasty":"近现代","author":"陈阮","text":"眉痕依约柳梢头，碧草经春色自幽。一自年时陵谷变，夕阳红到畅观楼。迎面西山似笑人，行歌谁是采薇臣。秋风吹堕南园梦，我亦逍遥化蝶身。菡萏香销翠叶残，重来非复旧朱颜。当前一片萧疏意，任作南枝景物看。烹狗藏弓世论哗，当关虎豹更磨牙。侏儒饱死臣饥死，莫为驺虞一叹嗟。黑白分明祸所胎，只今仙鹤色如灰。迎风舞罢无人见，自向清波照影来。"}