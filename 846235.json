{"id":"846235","title":"沁园春 寿东屏","dynasty":"宋","author":"无名氏","text":"奏捷淮堧，勒功燕石，鼓吹凯旋。正归班玉笋，花袍方卸，彩衣亟著，忠孝双全。清德独高，皇心简注，燕寝凝香朱两幡。君王问，录屏风姓字，趣对金銮。平山。蹑履緌冠。竞来庆嘉平五日间。是炎刘昴宿，光至再现，绛人甲子，四百新颁。碧麦称觞，玉枝等算，长对梅花开岁寒。春回也，报调羹时候，梅子微酸。"}