{"id":"1130127","title":"偈三首","dynasty":"宋","author":"释道震","text":"白云深覆古寒岩，异草灵花彩凤衔。夜半天明日当午，骑牛背面着靴衫。眼见色时耳便聋，耳闻声处眼无功。朝来不耐灵禽报，树上杨梅似火红。石人问枯椿，何时汝发华。枯椿怒石人，何得口吧吧。石人呵呵笑，枯椿吐异葩。红霞辉玉象，白玉碾金沙。借问通玄士，何人不到家。"}