{"id":"687713","title":"西林三十二景诗 纤纤泉","dynasty":"明","author":"安绍芳","text":"刈芝苍松根，触石得鸣玉。泠泠涧底声，泻破寒芜绿。抱瓮出云中，夕阳下西麓。籍甚非所求，跫然安足喜。自爱空谷幽，白云呼不起。为报长康翁，置我丘壑里。落叶秋雨深，荒径无行迹。鹤破青冥来，翩跹一羽客。令我思休粮，松间饭白石。夕阳下前溪，西风吹野渡。不见折苇人，独立苍茫暮。隔岸丛林幽，知是寒山路。垂纶非羡鱼，聊复亦尔尔。不知红尘中，何处无芳饵。却笑磻溪翁，老与人间事。台榭俯空明，倒影见眉宇。衣间湿翠寒，青山在水底。醉学谪仙人，拾月沧波里。高阁挂苍霭，向晚松风凉。四笔石灯青，跏趺据绳床。天女散花来，竟夕闻空香。阑干逼星晨，萧然挟羽翰。窗中窥日月，出没如两丸。坐此邀飞仙，千秋以盘桓。朗啸长松下，松风答清响。夜来春雨歇，遍地紫芝长。昼日不逢人，独自披鹤氅。沈醉寄情真，片石亦名醉。溪风吹不醒，山月照清寐。惟应刘公荣，箕踞日相对。芳兰罥幽石，清芬散岩阿。相思隔美人，纫佩当如何。庶保空谷姿，幸免当门锄。石道苍翠间，窈窕绝尘鞅。麋鹿日以骄，薜荔日以长。独有青岩云，倏忽自来往。朝曦出东岭，明霞相与鲜。松露湿未晞，花源澹浮烟。道人隔岩宿，独藉孤云眠。结茆空山中，冥心契元寂。时闻虚籁生，复闻虚籁息。倦开齐物篇，高枕青山色。层台一何旷，修竹有爽色。披襟清风来，往往堕巾帻。白云自满地，上有苍麛迹。乞得袈裟地，青山如沃州。欲知无著心，面面清溪流。稍容支许辈，乘筏来溪头。"}