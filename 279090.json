{"id":"279090","title":"聒龙谣·借朱希真樵歌旧谱赋近事，托为游仙之辞，仍朱志也","dynasty":"现代","author":"周岸登","text":"涎窃天香，鬣遮海眼，夜织泪绡千缕。鹏徙南溟，驾巍峨鳌柱。正飞扬、蜃气露台，更缥缈、水晶宫府。向乖龙、左耳操刀，惊骊睡，喧鼍鼓。钧天醉，尉佗骄，奈海若群啸，冰夷朝舞。明珠翠羽，惹贪痴嗔妒。误西母、方朔偷桃，倩酒星、赵州浇土。弃珠崖、枉下神符，卷秋潮去。"}