{"id":"764346","title":"贺新凉 其四 题雪客秋水轩","dynasty":"清","author":"王士禄","text":"风柳千条卷。对清波、鉴窗添槛，幽情堪遣。鸭绿粼粼光不定，欲上人衣似泫。供妙咏、南藤东茧。除却青帘双画楫，较青溪、溪水无深浅。新句就，旅怀展。君家世以诗名显。更无须、兵曹遗斧，斗轮誇扁。笔底丹头深自秘，舐鼎那容凡犬。笑犊鼻、长竿堪免。竟欲相从沽一斗，便十千、未和春衣典。尘俗虑，坐来剪。"}