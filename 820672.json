{"id":"820672","title":"金缕曲 唐忽雷","dynasty":"清末近现代初","author":"王易","text":"西蜀多奇种。最难寻，香槽文蜕，刻龙雕凤。当日骊宫方奏罢，深谢君王爱宠。止消得，玉奴亲捧。何满一声人似醉，任鲛珠、万斛如潮涌。零落恨，更谁共。升平歌舞知何用。尽春秋、湖山草草，乱流轻送。几度沧桑曾历遍，剩有一身珍重。问谁解，轻撚慢拢。但使樊裬今尚在，托鸳弦，话尽兴亡梦。空鸣咽，泪花冻。"}