{"id":"550460","title":"题宾月楼空江秋笛二卷后","dynasty":"明","author":"徐熥","text":"爨下有焦桐，柯亭有枯竹。何期得遇蔡中郎，一取为琴一为笛。中郎已死知音稀，每有奇物谁能知。汨没泥沙弃水火，令人往往心伤悲。国初至今二百载，其人与骨今安在。二图沦落在人间，墨迹依稀犹未改。吾乡陈伯炜、郑浮丘，两人前辈称风流。坐宾楼上三更月，吹笛空江万籁秋。名公诗句题应遍，画图潇洒尤堪羡。恍若笛声江上闻，尚疑月色楼头见。当年弃置废簏中，蠹鱼蚀尽尘埃蒙。余偶得之发大叫，心颜怡悦开双瞳。吁嗟乎，奇物显晦自有数，岂但柯亭之竹峄山桐。"}