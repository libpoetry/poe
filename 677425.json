{"id":"677425","title":"题罗巽溪太守所藏竹鹤老人山水图歌","dynasty":"明","author":"胡直","text":"谁将昆丘县圃之若木，更取三山珠玗树。洒然挥斤造化工，逸思翩翩落毫素。葱蒙并带苍梧烟，缥缈还连赤城雾。树里茅堂挂云端，云屏石几苍苔寒。上有?砑叠嶂崒峛之奇峰，下有洄沿青锦湍。居者不知几千岁，别有乾坤日月宽。百尺飞梁驾长壑，凡夫欲度心骨酸。岂同栗里誇田庐，应共桃源制衣冠。此中真意竟难辨，世人枉作画图看。罗大夫，丰骨皎若行玉山。俯观簪绂如浮埃，几年赋就归去来。金高北斗悬，难买开心怀。独向碧水青山生，神解兴超意远凌。九垓老仙怜汝心魂僻，手摘群山满幅尺。郊居座上有罗浮，清卧时时游丹丘。岚光树色淋漓湿，浸入缃帙翠欲流。夫君自此得玄悟，宴坐斋心心无住。何必禽庆与向平，万壑千峦疲道路。余亦爱山人，睹此畅心神。却借幽林色，散入酒樽春。醉来挥秃白雪毫，为君添写西冈月，月光流满千嶙峋。"}