{"id":"881564","title":"水调歌头 其三 再用前韵答任令尹","dynasty":"宋","author":"向子諲","text":"飘飘任公子，爽气欲横秋。向日携诗过我，知不是凡流。筑室清江西畔，巧占一川佳处，胜士日追游。邀我出门去，柱月上新楼。烂银盘，从树杪，出云头。好是风流从事，同醉入青州。须信人生如幻，七十古来稀有，销得几狐裘。谁似芗林老，无喜亦无忧。"}