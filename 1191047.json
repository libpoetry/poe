{"id":"1191047","title":"纳凉联句","dynasty":"唐","author":"韩愈","text":"递啸取遥风，微微近秋朔。金柔气尚低，火老候愈浊。熙熙炎光流，竦竦高云擢。闪红惊蚴虬，凝赤耸山岳。目林恐焚烧，耳井忆瀺灂。仰惧失交泰，非时结冰雹。化邓渴且多，奔河诚已悫。暍道者谁子，叩商者何乐。洗矣得滂沱，感然鸣鸑鷟。嘉愿苟未从，前心空缅邈。清砌千回坐，冷环再三握。烦怀却星星，高意还卓卓。龙沈剧煮鳞，牛喘甚焚角。蝉烦鸣转喝，乌噪饥不啄。昼蝇食案繁，宵蚋肌血渥。单絺厌已褫，长䈉倦还捉。幸兹得佳朋，于此荫华桷。青荧文簟施，淡澉甘瓜濯。大壁旷凝净，古画奇驳荦。凄如羾寒门，皓若攒玉璞。埽宽延鲜飙，汲冷渍香穱。篚实摘林珍，盘殽馈禽㲉。空堂喜淹留，贫馔羞龌龊。殷勤相劝勉，左右加砻斲。贾勇发霜硎，争前曜冰槊。微然草根响，先被诗情觉。感衰悲旧改，工异逞新皃。谁言摈朋老，犹自将心学。危檐不敢凭，朽机惧倾扑。青云路难近，黄鹤足仍鋜。未能饮渊泉，立滞叫芳药。与子昔睽离，嗟余苦屯剥。直道败邪径，拙谋伤巧诼。炎湖度氛氲，热石行荦硞。痟肌夏尤甚，疟渴秋更数。君颜不可觌，君手无由搦。今来沐新恩，庶见返鸿朴。儒庠恣游息，圣籍饱商搉。危行无低徊，正言免咿喔。车马获同驱，酒醪欣共欶。惟忧弃菅蒯，敢望侍帷幄。此志且何如，希君为追琢。"}