{"id":"812464","title":"临江仙","dynasty":"清","author":"许德蘋","text":"庭院深深深几许，云窗雾阁都扃。韶华最好近清明。鸟啼声隔牖，花放色倾城。蝶舞蜂喧天亦醉，江南作赋难成。夭桃一树易飘零。冶游三月兴，寻梦十分情。庭院深深深几许，云窗雾阁开迟。相思恐减艳阳姿。陌头杨柳色，尽放绿交枝。满路流莺声睍睆，笙簧暗逐风吹。一番春事问谁知。小园寻胜赏，双燕乍来时。"}