{"id":"420702","title":"满江红 其二 黄岩管震民老丈以手书条幅见赠，并嘱为其玉照留题，因谨倚少苏大兄满江红原韵，填此阕报之，即希粲正","dynasty":"近现代","author":"李继熙","text":"潇洒仪容，看此老风流如许。长伴得猺花犵鸟，冷猿昏雨。傲骨生成翻自笑，吟髭撚断何辞苦。算浙东人物本英豪，严光侣。君两次，居胡虏。吾十载，听蛮语。任春风杨柳，玉关难渡。倾盖莫忘车与笠，飞觞共醉歌和舞。谢多情一幅写黄庭，遗缣素。"}