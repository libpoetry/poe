{"id":"619247","title":"午日承惺堂曾年伯招同智上人张少益泛舟步季玉韵赋谢","dynasty":"明","author":"邝思诰","text":"蒲艾迎嘉节，葵榴向午天。感时堪赋赏，对景合流连。冻雨围山带，南潮没阪田。雄心随竞渡，雅意寄芳筵。畅矣湘灵瑟，兼之怀水仙。朱符驱虐暑，彩缕系长年。宝筏推先济，星轺讶早悬。非嫌朝市味，为忆越中鲜。勇退看回棹，临波叹逝川。岂因人解脱，不受俗牵缠。故旧论交谊，高僧结净缘。且听歌水调，莫问续骚篇。海色哉生月，江容晚簇烟。独醒吾岂敢，归兴共陶然。"}