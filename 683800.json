{"id":"683800","title":"沈侍御汝材按秦至耀州而卒为四绝挽之","dynasty":"明","author":"王世贞","text":"秦中秋尽法星残，祋祤城头黯淡看。从此柏台乌不住，白杨风色四时寒。抗手輶轩西入秦，蓝田玉折竟成尘。蛾眉班上应愁看，鸿雁行中少一人。游子魂无忆故乡，一身天地任茫茫。车前素旐悠扬去，犹带西台御史霜。莫怪休文减带围，由来仙骨不胜衣。孤山一片梅花月，可是能骑鹤背归。"}