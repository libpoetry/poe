{"id":"116117","title":"友山·张子官于福昌","dynasty":"宋代","author":"张耒","text":"张子官于福昌，块灰独居，无与为友。宾客不至，遗朋失旧。经时闭门，终日钳口。出无与游，居无与就。谁同我食，谁酌我酒。归守妻孥，出对厮走。驾言出游，田童野叟。气否莫交，情包不剖。塞聪蔽明，盘足袖手。披书阅简，眩目疲肘。厌然成痼，不可针灸。于是张子，涤虑除烦，披庭扫堂，枕手而眠。恍若有遇，有神降焉。曰我实哀汝，独无友朋。我有教告，子乎我听。凡世之人，百愚一贤。古昔所叹，非独今然。得贤与朋，善固无俪。贤不可得，将愚与比。友贤实难，幸然后值。不幸友愚，与无孰利。谄笑倾辟，韬情晦实。测心献计，因隙投策。口是腹非，面歌背泣。友若此者，实繁孔多。曷若不见，目清耳和。我复告子，真友之实。尔遵我言，友胡有竭。人物虽殊，可友同焉。赐尔以友，其名曰山。居汝左右，在汝北焉。端不汝去，澹兮绝言。春丽夏繁，秋疏冬瘦。霞雾融明，风驰雨骤。孤楫横奔，牢屯巧镂。傲岸轩昂，清华润秀。对食临眠，排堂入牖。效技汝前，虽劳不疚。山有佳泉，多灌尔囿。历石悬空，泠泠清漱。如闻妙音，濯烦浴垢。不犹愈乎卑议庸读，过耳增懑，入心善烦者乎。山有修竹，汝园是植。静丽明鲜，端虚正直。如彼正人，扬言发色。微风散碧，宵月镂白。不犹愈乎市儿尘颜，敧眉鼓吻，佞笑浮言，工为媚悦，善佞曲拳者乎。山有乔木，耸立而峙。端无媚姿，若对正士。障雨蔽暍，千人所芘。微飚披拂，吹奏竽籁。不犹愈乎蠕蠕鼠辈，女黠儿娇，奴趋妾拜者乎。山有好鸟，清喉丽羽。引啸长鸣，群呼迭语。夜管风弦，哀簧怨柱。不犹愈乎巷歌里舞，促缩跳梁，颠妖淫污，父子不施，弃礼忘数者乎。如前实繁，言胡可殚。汝与之乐，右攀左援。曷为孑孑，寤寐嗟叹。张子再拜，受言永怀。解累亡忧，心通志开。高山岩岩，流水潺潺。竹茂木翘，鸟鸣琅然。如前夷齐，而后闵颜。吾何为乎，浩然其间。"}