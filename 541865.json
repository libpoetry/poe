{"id":"541865","title":"送郜羽士归青城山","dynasty":"明","author":"谢榛","text":"道人汗漫游人间，自云家住青城山。清谈动有烟霞气，流年不凋松柏颜。碧桃花开春正好，金银阙下违仙班。悬壶卖药寄朝市，独乘黄鹤今西还。九转垂成怀旧侣，剑阁彭门路脩阻。时人不识仙骨殊，明月梦中闻杜宇。七十二洞群真聚，天外吹笙来玉女。彩云拂地飘异香，紫鸾解歌朱凤舞。琼浆坐吸长自春，飞泉落响无今古。海西高攀若木枝，才临玄圃复瑶池。丹台坐读十洲记，俯视浮生能几时。燕昭汉武俱冥漠，陵庙白杨空自悲。"}