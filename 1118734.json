{"id":"1118734","title":"感遇六首","dynasty":"宋","author":"陆游","text":"仕宦五十年，终不慕热官。年龄过八十，久已办一棺。结庐十馀间，著身如海宽。此外皆长物，简去心始安。称意多怒嗔，易可出艰难。我无狐白裘，短褐亦禦寒。士方贫贱时，藜藿苦不足。一朝得富贵，奴仆餍粱肉。大胾食亚夫，空器馈荀彧。何如茆檐下，父子共饘粥。我生有至愿，世世谢寸禄。有子复有孙，无荣亦无辱。人之所甚患，饥渴与寒暑。粗免则已矣，过计安用许。自奉非其分，三彭将嫉汝。寓形天壤间，大抵皆逆旅。但能饱菜根，何地不可处。堂堂七尺躯，切勿效儿女。我以善勉汝，汝谓出訾毁。置之不复言，意又不能已。为善如筑台，成功由积累。中休犹不可，况本无基址。未言破万卷，日且读十纸。学虽在力行，要是从此始。我初居三山，同里数十人。尊酒相劳苦，言辞亦谆谆。去来四十年，皆成冢中尘。子孙虽或存，败屋卖作薪。此亦何罪哉，不过坐一贫。我幸未至此，亦复拙谋身。无饭可哺汝，触目成悲辛。人与人为徒，事我盖有缘。司晨与警夜，异类亦可怜。舐糠啄遗粒，要使全其天。人则当教诲，见善或能迁。盛怒姑小忍，虽蒲岂非鞭。事过我亦喜，陶然送流年。"}