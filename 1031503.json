{"id":"1031503","title":"九诵 河伯","dynasty":"宋","author":"鲜于侁","text":"清秋方初兮霪雨降而无时，旧坊弗治兮河水泛滥而为灾。潏汨沸渭兮澎湃奔波而霈来，崩腾覆溺兮夫岂河伯之不仁。汗漫千里兮荡然室闾，耄稚惊号兮丘冢为家。蛟螭愤怒兮鱼鳖纵横，鼋鼍驰骛兮凫鹜飞翔。皇天无亲兮视听以民，五序参差兮咎极以滋。圣惟唐尧兮固遭横流，臣有舜禹兮舆心所依。禦灾拯溺兮九叙可歌，四凶遂去兮二人以升。天地平成兮海隅蒙福，白马玉璧兮非神之欲。"}