{"id":"188927","title":"梅花·山深春未动","dynasty":"宋代","author":"洪迈","text":"山深春未动，沙浅水欲冰。玉梅於此时，靓妆略无朋。露蕊欲的皪，月枝持鬅鬙。俨如江汉女，可爱不可陵。他年江南路，晓妆犯严凝。寻香烟雨中，横斜插茅簦。却数今几日，痴如秋后蝇。北岭枝欲空，谁与扶一登。聊分窥水影，依我照字灯。坐使惜花梦，临风脚腾腾。昔如梦中蝶，今学桑下僧。了知菩提长，念起我何曾。"}