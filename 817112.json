{"id":"817112","title":"舅氏张少宗伯挽词二首","dynasty":"清","author":"缪祐孙","text":"风义雍容举世倾，何庸赫赫说功名。尚馀旧治传三辅，畴信仁人遽九京。秋士蒪鲈虚夙抱，春官桃李盛门生。帝阍无计扪星叩，楚些招魂涕泗横。昔别尊前刚夏五，犹云相见约春三。无端欲去挥清泪，岂识从兹隔胜谈。南省官能终赵秉，西州路忍愕羊昙。雨声黄叶苏台下，回首行窝百不堪。"}