{"id":"1108038","title":"用汪彦章内翰诸公韵二首呈信安","dynasty":"宋","author":"仲并","text":"勋业皋夔前后身，门从罗雀厌蹄轮。旌麾亟解江城守，丘壑苦留廊庙人。禅观起侵千嶂晓，篇章分与万家春。要将姓字誇今古，史笔何人似获麟。王门一岁几经过，客里承颜未厌多。诗卷心胸倾锦绣，珍庖盘釜荐麟驼。自惭淮海可怜客，每费江湖无尽波。玉树芝兰为公喜，庭空千丈影婆娑。"}