{"id":"40805","title":"始之宣城郡诗","dynasty":"南北朝","author":"谢朓","text":"下帷阙章句。高谈媿名理。疏散谢公卿。萧条依掾吏。簪发逢嘉惠。教义承君子。心迹苦未幷。忧欢将十祀。幸沾云雨庆。方辔参多士。振鹭徒追飞。羣龙难隶齿。烹鲜止贪兢。共治属廉耻。伊余昧损益。何用祗千里。解剑北宫期。息驾南川涘。宁希广平咏。聊慕华阴市。弃置宛洛游。多谢金门里。招招漾轻楫。行行趋岩趾。江海虽未从。山林于此始。"}