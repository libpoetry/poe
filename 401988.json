{"id":"401988","title":"念奴娇 中秋寄内","dynasty":"近现代末当代初","author":"张伯驹","text":"无人庭院，坠夜霜、湿透闲阶堆叶。月是团圞今夜好，可奈个人离别。倚遍云阑，立残花径，触绪添凄咽。满身清露，更谁低问凉热。记得去年今日，盈盈双袖，满地明如雪。只影那堪重对此，美景良辰虚设。玉漏无声，银灯息焰，总是愁时节。谁家歌管，任他紫玉吹彻。"}