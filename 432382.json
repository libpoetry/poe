{"id":"432382","title":"太簇谣三叠","dynasty":"近现代","author":"汪石青","text":"梁燕分毛羽，庭兰腻粉光。蝉声何处曳，花影一身香。天地浓青里，宵晨大暑旁。此时有诗料，宜簟亦宜觞。秋意偶然露，白云良可亲。山当开户处，鸟狎荷锄人。溪影摇凉味，松风泻古春。桃源如久住，何物是红尘。鹭影去平野，残阳开几层。有音皆是乐，入画不须僧。柳外碧山暮，莲傍秋水澄。琅玕青万个，小倚亦腾腾。"}