{"id":"443935","title":"曲游春","dynasty":"当代","author":"熊盛元","text":"梦断桃源渡，怅小舟仍系，烟外荒驿。冷月疏星，问何人重与，醉边吹笛？四野音尘寂。自徙倚、旧时岩隙。甚草根、屐印都消，惟见泪痕凝碧？暗忆，三生行迹。任花雨轻飘，襟底香湿。杯酒孤斟，向虹桥弄影，蜃楼摇楫。空际谁弹瑟？恨惝恍、湘灵难觅。但水云、浩渺无垠，古愁乱织。"}