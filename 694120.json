{"id":"694120","title":"访浮邱用赵太史韵","dynasty":"明","author":"陈堂","text":"浮邱佳气郁葱葱，中有林塘四望通。野色苍茫苔径小，秋声摇落玉壶空。平生吏隐惭金马，此日蓬莱想葛翁。回首罗浮天咫尺，白云何处托飞鸿。相逢休暇采芙蓉，因识仙人杖履踪。寂寞祇缘沧海变，蘼芜犹自白云封。松声十里疑笙籁，月色千门起暮钟。一自飞凫天上去，空馀芳草绿茸茸。"}