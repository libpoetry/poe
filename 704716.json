{"id":"704716","title":"次陈广文韵留别二首","dynasty":"明","author":"薛瑄","text":"荥阳南望万山攒，偶此成家计未安。生意秪凭禾稼好，离情惟向酒杯宽。诗留东道春将暮，马渡西河夏未残。自笑往来成底事，鼎彝勋业定谁刊。千里关河百里攒，不知何日此身安。秪应浩浩风云阔，倍觉茫茫宇宙宽。三晋到时蚕已老，二陵行处麦将残。人生离合寻常事，要使高名世不刊。"}