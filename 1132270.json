{"id":"1132270","title":"和李参政龙鹤庵庐二首","dynasty":"宋","author":"魏了翁","text":"落纸新诗万口传，逍遥旧梦记坡仙。明虹短雨下平楚，老雁长云横半天。涧底青松不改色，槛前流水谩安筌。寄声多谢无名子，莫搅诗翁秃鬓眠。古往今来一貉丘，行藏有道坎还流。凤凰池上春风梦，龙鹤山头夜月秋。閒曳深衣聊独乐，有怀连璧赋三游。何人得与余心会，野水黏天一片鸥。"}