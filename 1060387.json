{"id":"1060387","title":"慈云寺","dynasty":"宋","author":"朱褒","text":"崩崖落云外，怪石相支撑。穿林出蒙密，忽有青山横。古寺瞰山腹，飞檐浮太清。寒流出其右，㶁㶁沿阶鸣。我昔作胜游，芒鞋弄飞径。今来四十年，白首徒自惊。高僧延我入，巾冠耸峥嵘。假榻寄清梦，飞泉夜澎轰。残灯闻弈棋，胜负时纷争。机心亦何有，战罢谩亏成。钟声随晓风，昴宿西南倾。骊驹仆在门，吾亦问归程。"}