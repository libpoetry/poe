{"id":"405218","title":"念奴娇 和枝巢翁展春园坐雨词","dynasty":"近现代末当代初","author":"张伯驹","text":"海棠时候，廉纤雨、做就浓阴天气。一夜溪流添绿涨，晓看池波平地。金粉香残，胭脂红晕，花露流光里。风帘不捲，满庭深掩苔翠。当日南浦孤篷，西窗短烛，梦影谁能记？旧侣如今无一半，忍问飘零芳事。三月伤春，十年作客，襟上犹余泪。银灯自剔，不来深巷嘶骑。万红千紫，都过眼、换了一庭新绿。才说春来春又去，几日悲欢相续。帘映苔痕，泥黏屐齿，小径阑干曲。忽来佳客，夜阑同剪窗烛。应似乘兴山阴，论交中散，酒阵消愁斛。今古浮云余一笑，何用穷途阮哭。好景难留，名花如幻，转瞬韶光速。自开还落，不关风雨荼毒。"}