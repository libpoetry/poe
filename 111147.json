{"id":"111147","title":"寿史沧洲","dynasty":"宋代","author":"熊以宁","text":"梯旻一何高，其势如龙蟠。下直湖万顷，襟抱沧洲湾。潭居占其胜，缥缈云涛间。海邦形势地，秀传此为尊。诸湖如附庸，有水俱来环。元气昔孕此，停蓄固有存。挺生贤哲人，象服仍貂冠。道大久乃见，景好人亦闲。堂堂八座贵，袖手乐其天。龙飞御宸极，廊庙须公还。湖山虽尔佳，政恐思谢安。下客有侯喜，素爷斗与山。抠衣荷延纳，不弃蒯与菅。怜我尘土姿，欲使饵金丹。祗愧坐斤骨，蜕形良独难。恭惟我公贤，崔嵬不可攀。兹遇垂弧旦，竞赋崧高篇。南极正耿耿，三台辉紫垣。趣起对钧秉，永辅基图绵。"}