{"id":"814694","title":"度岁澧州寄山中四首","dynasty":"清","author":"郑珍","text":"我行三十日，至此醴水头。客心念岁尽，晚具稍使优。遥怜思子人，对食双泪流。劝母莫泪流，儿今饭澧州。大盘登鲇鱼，小盘鲙丝浮。湖虾点鸡子，汾酿凝新瓯。大胜母家食，菘菔间脯脩。吁嗟儿亦父，心事可自由。哽咽难再道，弃置观衾裯。弃置难弃置，悲端满天地。去年客罗山，千里度除岁。所依为至亲，亲念亦稍慰。今宵此一身，计集几双泪。炉边有耶娘，灯畔多姊妹。心心有远人，强欢总无味。忆在十载前，旧事已酸鼻。老怀况愈慈，如何淡此际。无名亲戚悲，名得又反累。得失俱可怜，伤哉功名事。卯卯今夕乐，乐到不可名。不解忆郎罢，但知烧粉蒸。守岁强不卧，喧搅至五更。班班稍解事，针缕亦略能。头试活莌花，安排拜新正。章章小而娇，其舌甘若饧。亦知岁已尽，向母索珠婴。阿耶十年来，慈祥喜渊明。青袍误愚我，残灯澧州城。安得与尔辈，叫跃如沸羹。今日趁么回，假面可市曾。卯须张飞胡，章也称鹘靘。还应篾黄竹，预办虾蟹镫。他年若命来，似耶今远行。此乐便难得，徒令涕纵横。愁思无可寄，笑调声泪并。爆竹声已销，邻舍亦罢博。把杯念吾生，飞鸟究何托。姿年逝将老，精力坐销铄。学宦亦良策，山林固予乐。诚恐为俗牵，遂令一生阁。如今倘便决，求田事耕凿。尽力得逢年，或胜虚俸薄。何必父母身，持受达官虐。弟辈不更事，望我践累若。焉知妻妾羞，百倍衣食恶。且当练劲俭，晚食而早作。"}