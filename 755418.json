{"id":"755418","title":"拟鲍明远车武吟","dynasty":"清","author":"李长霞","text":"男儿贵用世，仗剑行从军。割恩辞父母，飞旆出关门。暗谷履霜雪，危峰蹑烟云。斧冰汲朝饮，期程不遑温。饥乌啄白骨，空碛飞青磷。回首望汉关，腾沙昼恒昏。岂不怀乡县，冀邀明主恩。百战摧杂虏，九死馀一身。耿介成罪辜，功绩委埃尘。薄劳无特达，忱素将谁陈。归来守贫贱，愿侪麋鹿群。金、张藉旧业，卫、霍为近臣。封侯良有道，岂必树功勋。"}