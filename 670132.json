{"id":"670132","title":"答寄子威","dynasty":"明","author":"李攀龙","text":"刘生家本安东子，不尔高名那如此。十载论交少闻问，君胡尺书数千里。苍头大奴前置辞，主人束发重知己。家本阖闾城下儿，清风独为延陵起。便从出刺三河还，揽辔争誇按百蛮。早岁升公趋汉署，只今谢客卧江关。虽言万事归来好，乍可论交到谁老。犹作凤凰池上看，穷途杀更耽文藻。中间跌荡复王郎，伏腊扁舟发太仓。但语即翁常在口，彼时多士俨成行。宦情渐觉绨袍胜，秋兴翻随綵笔强。魏倩一珠才照乘，主人双璧竟登场。倡余和汝篇相及，日居月诸业以集。共道提戈虎穴回，傥容投谒龙门入。开椷寒色散阳湖，白雪楼空岳影孤。不尽雄才推二妙，止如古调已吾徒。一当单于则岂敢，相遇中原尚足图。但语主人须自爱，一时长句似君无。"}