{"id":"758103","title":"齐天乐 咏月","dynasty":"清","author":"周贻繁","text":"一轮推起沧溟底，高明朗开天际。冷浸银河。光凝玉宇，人在层楼无寐。浮生倦矣。叹春去秋来，几团愁思。念故伤离，此宵流尽不平泪。飞觞谁又作赋，更羁人戍妇，杯酒应醉。铁马宵征，金钲夜起，亦有英雄豪气。姮娥恁似。问炼就银蟾，屏除纤翳。冷遍尘寰，几人心似水。"}