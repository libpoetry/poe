{"id":"367587","title":"玉胡蝶·己卯冬至","dynasty":"清代","author":"杨玉衔","text":"候气灵台何在，鲁郊云物，弥觉苍黄。赋罢悲秋，动人广漠风凉。生机兆、菖蒲空卜，钻火改、榆枣延望。楚魂伤。梁园授简，难写愁肠。蛮江。栖迟何事，孤禽怯月，旅雁惊霜。无赖持杯，辛盘徒为借春忙。蛩更絮、残灰知冷，驹隙驰、一线添长。水云乡。寒衣夜索，凭吊鸿光。"}