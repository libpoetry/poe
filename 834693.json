{"id":"834693","title":"齐天乐 题梦轩师金城柳色图","dynasty":"清末民国初","author":"冯煦","text":"暝烟摇梦孤城闭。依依旧游如此。废驿霾云，荒堤咽雨，谁遣飘零身世。前尘易逝。便坠絮为萍，更无秋蒂。侧侧微波，再来总是断肠地。颓垣尚衔莫紫。暗风吹戍角，犹绾羁思。系马轻阴，调莺旧曲，不分而今憔悴。危阑更倚。也应念攀条，酒边书记。一抹残阳，乱鸦啼倦垒。"}