{"id":"308631","title":"渡江云·彊村先生沪上书来询游约，且为词以促之。敬酬一解","dynasty":"清代","author":"陈洵","text":"晴空分海翠，举头见月，怅望两天涯。素心尘事少，甚处相携，有约便移家。东篱旧色，爱晚节、同采秋华。千万输、买邻无计，淡淡始怜花。欢赊。吴云东驻，岭雁南回，指沧洲如画。凭寄情、腴秋鲈脍，深棹蒹葭。年时梦向今宵说，对满庭、花影阑斜。良会永，因循去日休嗟。"}