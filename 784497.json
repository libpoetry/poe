{"id":"784497","title":"上宗侯德少司马二十四韵","dynasty":"清","author":"李锴","text":"彊干敦磐石，和钧藉重臣。辟疆才实茂，长乐属原亲。舟楫符康济，衣冠绝等伦。五兵循职旧，三俊吁贤新。宠渥期无忝，刚方切自振。鼎虚金郑重，璧古玉璘霦。公望推当世，儒宗系此身。曹臧持节苦，董相下帷频。理蕴开天地，几先合鬼神。焦京传竟駮，施孟学宁醇。道洽文章著，中诚外物驯。众流稀壅遏，随事及陶甄。鄠杜栖迟士，龙蛇四十春。孤心孚泽雉，老骨挺江筠。麋鹿从归隐，儿童伴食贫。在閒常勿勿，匪醉日泯泯。疾有诗书癖，生同草木屯。潜麟端好缉，屈蠖敢求伸。摭拾娱枪父，提携辱伟人。未尝谋面貌，直欲拔风尘。谬宝帏中秘，回怜席上珍。骨非千里马，心见九方甄。紫塞开霜路，青天仰日轮。大君施解作，万汇入弥纶。"}