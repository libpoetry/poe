{"id":"1228948","title":"癸巳冬至李君时可同客柔川追感永嘉旧游以诗为赠当己丑岁会永嘉时十月桃花盛开气如春半识者忧其不祥既而果然就用前韵因并及之","dynasty":"元","author":"潘伯脩","text":"江城十月桃花发，小至看花半已残。香点客衣惊岁晏，醉烧官烛坐更阑。鬓毛荏苒风霜急，云物萧条海水寒。犹有黑貂能当酒，老来分手向君难。"}