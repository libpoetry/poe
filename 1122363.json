{"id":"1122363","title":"送徐抚干二首","dynasty":"宋","author":"姜特立","text":"便便满腹贮诗书，狗监何人荐子虚。半世一官供偃蹇，群公极力藉吹嘘。莫辞去佐芙蓉幕，犹胜閒乘觳觫车。文雅风流府中望，它时合在玉堂居。莫嗟骨相未封侯，美恶穷通本不侔。文似陈琳须草檄，赋如王粲好登楼。时平上幕宜多暇，酒贱清欢亦易谋。荔子丹时簪末利，可能无句寄中州。"}