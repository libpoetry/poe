{"id":"799832","title":"安宜行","dynasty":"清","author":"孙蕙","text":"安宜罹灾亦云酷，鱼龙竟夺农夫屋。千寻巨浪漫荒塍，落日西风闻野哭。水田一线才可耕，勘荒使者责长牧。征粮下令严催科，不管贫家卖黄犊。前年卖女叹伶仃，今年卖儿更孤独。阿妻阿母还佣人，岂但医疮与剜肉。牵牛出门牛不行，空腹哀鸣何觳觫！低头语牛牛且前，官税差完免鞭扑。我闻此语增叹吁，仰视皇天白日速。呜呼贫家母妻子女无还期，谁能恋此卑官禄！"}