{"id":"1031347","title":"至和杂书五首 八月九日","dynasty":"宋","author":"蔡襄","text":"晓虹跨江一千尺，平浪东西入天碧。游人初觉秋气凉，衣不禁风薄罗窄。渔家小艇方醉眠，艇里长鱼三尺白。彩栏北倚数流萤，似与流萤旧相识。香脂揩尽暗成云，银甲试弦初未直。桥前流水声潺潺，年华一去何时还。重来若问桃花路，记取松亭月影间。"}