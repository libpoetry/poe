{"id":"842848","title":"重游戒坛潭柘二寺得诗六首示嘿园宰平因寄堇腴 其六","dynasty":"清末民国初","author":"陈宝琛","text":"山好半在树，树多能作岚。峰回磴随转，深翠藏龙潭。潭小却不涸，酌之冽且甘。孤亭近阳曦，就树藉草谈。涧石谁留题？逼视得两三。苏州与祭酒，前游曾并骖。大梦先我醒，笑我还朝簪。我心似潭水，世味孰足贪？卒业幸放归，听泉终一庵。二子实闻此，山灵为之监。诗成急寄似，黄髯洞庭南。"}