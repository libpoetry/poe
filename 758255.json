{"id":"758255","title":"凤凰台上忆吹箫 和心斋大兄，题蕙孙妹《浣纱词卷》作","dynasty":"清","author":"江珠","text":"云母窗深，水晶帘静，吟来好句难酬。粲银钩小字，巧语莺偷。为惜光风窄窄，怎禁得、如许闲愁。肠断也，珊瑚敲折，无地埋忧。攒眸。落红阵阵，遣游丝断絮，争上眉头。是书生不栉，独擅风流。赢得青衫湿透，都付与、檀板清讴。频回首，箫声缥缈，何处秦楼。"}