{"id":"1138483","title":"七月初七夜渡黄河","dynasty":"宋末元初","author":"汪元量","text":"长河界破东南天，怒涛日夜如奔川。此行适逢七月夕，妖氛散作空中烟。牛郎织女涉清浅，支机石上今何年。扬帆一纵万里目，身世恍若槎中仙。仰看银河忽倒泻，月明风露何娟娟。狂来拔剑斫河水，欲与祖逖争雄鞭。扣舷把酒酹河伯，低头细看河清涟。平生此怀具已久，到此欲说空回旋。嗟予不晓神灵意，咫尺雷雨心茫然。"}