{"id":"815680","title":"幽居遣怀","dynasty":"清","author":"郭曾炘","text":"萧然丈室老瞿昙，嵇嫩非徒七不堪。祇合当门书䍺字，有时隔牖觅鸡谈。人情但自看云习，世味都输食蓼甘。强把一樽排万虑，乍欣卯饮得微酣。百劫茫茫剩此躯，镜中那复识今吾。科头晏起真供状，挑耳勘书古画图。日历久忘新晦朔，烟蓑长忆旧江湖。小车洛下无人问，牛马相遭总任呼。山经海录尽无稽，遣闷时还一卷携。渐爱负暄知老境，稍从习静见天倪。秋花自妩供凭槛，寒菜能香促灌畦。未必墙东容避世，扁舟何处武陵溪。已分高轩绝往还，深居何事复相关。打门诗债从人索，倚壁筇枝对我闲。谏草糊窗经断烂，诰绫装帖喜斓斑。卧游恣看蓬壶景，一角犹余马远山。"}