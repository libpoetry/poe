{"id":"648634","title":"送吴寺丞归滁州","dynasty":"明","author":"杨士奇","text":"白露下梧桐，秋风激砧杵。策马出都城，扬舲越江浦。朋游皆伫立，望望滁阳路。昨晤恨已迟，晨别嗟何遽。念君将门子，恬澹如韦布。文藻发篇章，游情在毫素。前者抚茕嫠，攀辕惜其去。归来官太仆，优游九卿副。三载畜蕃息，考绩腾令誉。琅琊山水清，周游昔已屡。归心复遄飞，斯须不相顾。安得往从之，一写予所慕。"}