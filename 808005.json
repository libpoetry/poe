{"id":"808005","title":"摸鱼儿","dynasty":"清","author":"杨芳灿","text":"据蒲团、楞严读罢，旃檀缕缕烟细。阇黎公案谁能悟，略遣烦愁而已。拈短偈。蚤度取、一番小劫春声里。乌皮棐几。笑斑管攲斜，粉笺狼籍，诗句没头尾。文窗下，一种悲凉滋味。满襟无限清泪。落花稳傍苔衣卧，无奈软风惊起。憔悴矣。怪如此秾春、却有悲秋意。筠帘垂地。又清影窥人，夜阑人寂，松顶月如水。"}