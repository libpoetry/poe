{"id":"824226","title":"解连环 次韵答钝子寄怀之作","dynasty":"清末近现代初","author":"宁调元","text":"卅年潦倒。值风吹潮卷，天荒地老。几曾料、如此艰难，负万种情怀，一生襟抱。苦苦辛辛，向故国、山河萦绕。到如今收局，凤锁鸾囚，忧愁不了。旧事何堪重道。似林青月黑，鬼哭天晓。醒来时、独自思量，觉爱恋都空，韶华大好。剩汝和高谓哀蝉，犹题寄、数联诗草。剧悲歌、赏音寥落，解人茫渺。"}