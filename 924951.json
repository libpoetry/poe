{"id":"924951","title":"寄济南守李公择","dynasty":"宋","author":"苏辙","text":"岱阴皆平田，济南附山麓。山穷水泉见，发越遍溪谷。分流绕涂巷，暖气烝草木。下田满粳稻，秋成比禾菽。池塘浸馀润，菱芡亦云足。辞家四千里，恃此慰穷独。公从吴兴来，苕霅犹在目。应恐齐鲁间，长被尘土辱。不知西垣下，滉漾千亩渌。仰见鸥鹭翻，俯视龟鱼浴。初来厌桴鼓，稍久捐鞭扑。清诗调嘉宾，夜话继华烛。飞花暮雪深，浮蚁糟床熟。相对各忘归，西来自嫌速。人生每多故，乐事难再卜。钜野一汗漫，河济相腾蹙。流沙翳桑土，蛟蜃处人屋。农亩分沉埋，城门遭板筑。伤心念漂荡，引手救颠覆。劳苦空自知，吁嗟欲谁告。遥知旧游处，落落空遗躅。平生读书史，物理粗能瞩。归耕久不遂，终作羝羊触。赋诗心自惊，请公再三读。"}