{"id":"623684","title":"送刘道子游闽兼赴其仲兄文学署中","dynasty":"明","author":"欧必元","text":"俯仰百年内，聚散成蕉鹿。功名富贵等浮云，株守蓬门亦碌碌。君不见李太白在咸阳，朝朝醉卧美人床。又不见西京太史公，东趋禹穴北崆峒。人生快意情非一，有酒可饮山可陟。醉来拔剑起放歌，顿令山岳增颜色。刘生岁杪理巾车，别我明朝将安之。见道七闽山水好，担囊东去采仙芝。丈夫悬弧志四海，何必乡关恋别离。览胜书奇凭丝笔，倚马万言可立得。抽思似涌大江涛，庾也清新鲍俊逸。到时共对梅萼春，苜蓿斋头酒百巡。挥弦试鼓高山调，风尘落落少知音。以君意气薄苍灏，何处逢人不倾倒。一言得意当千金，大醉宁知天地老。只今世事日已非，如君肮脏古所稀。小子嘐嘐雅慕古，生平不与世人期。斗酒逢君醉自足，狂言浪笑露肝腹。兹行不作别离看，为君翻赋游闽曲。"}