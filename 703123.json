{"id":"703123","title":"题画","dynasty":"明","author":"谢晋","text":"沙暖泥融燕雀喧，春风花柳自村村。不因西舍渔归晓，林犬何由吠出门。松撼涛声万壑风，桃花随涧落飞红。明朝试听丝桐去，只恐云山无路通。度涧穿云己倦行，林边久听午鸡鸣。书声只在茅堂上，深掩衡门未出迎。树绕村前苔满径，山如罨画水拖蓝。田家社散春风里，相送柴门日又酣。"}