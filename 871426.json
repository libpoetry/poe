{"id":"871426","title":"胡东原香锦亭","dynasty":"宋","author":"白玉蟾","text":"东皇剖破勾芒腹，锦心绣肠香馥郁。绛都风雨僝僽春，花魂无主自精神。黄鹂初唤柳开眼，海棠枝上春烟暖。放出一点两点红，墙头红腮微笑风。东原去后花无主，春工亦懒施机杼。亭前忽遇诗酒仙，花亦喷出些龙涎。风催雨趱花不辨，满庭芬芳生烂熳。牡丹吐火花欲然，日将锦绣铺苔毡。诗狂梦与花神饮，酒醉不与花神寝。酒阑令我忆东原，花木虽在人恻然。此诗终不为花作，惆怅东原此丘壑。而今赏花不见人，但见蜂蝶飞闲亭。"}