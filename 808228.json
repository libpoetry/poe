{"id":"808228","title":"水龙吟  春晚倚楼见海棠叶底馀花同谷林赋","dynasty":"清","author":"厉鹗","text":"残春能几番风，猩云一朵藏深翠。嫣然最小，窥人阑角，怜伊睡起。羞见当时，天衣涴藓，宫鬟垂地。叹宣华旧色，鸟声啼尽，迟开处，伶俜矣。尚恐朱颜易老，倩蔷薇、殷勤钩袂。楼高十二，妆轻粉瘦，绡痕寄泪。雨雨风风，铃儿未掣，蜂儿先退。待解愁知道，前身记得，晚花流水。"}