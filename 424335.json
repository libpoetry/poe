{"id":"424335","title":"水龙吟·十发丈工画石，赋此为赠","dynasty":"近现代","author":"袁思亮","text":"泛槎曾见支机，罗胸灿烂皆星斗。吟边醉墨，兴酣摇岳，六丁奔走。松骨鳞枯，云根发腻，苔皴烟皱。笑郁林一舸，仇池片玉，凭携取，君衫袖。攻错它山为友。仗刚肠、容伊坚瘦。高歌雪浪，心存故国，可堪回首。荆璞终完，秦鞭不到，白头相守。问平生块垒，此中都尽，更须浇否。"}