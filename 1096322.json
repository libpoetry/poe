{"id":"1096322","title":"酬钟省元","dynasty":"宋","author":"释居简","text":"东华肥马尘，隽游浩如海。择交如观澜，涤濯百谷濑。一瞬判清浑，三舍避狷怪。膝耻望尘金，簪愧侧冠玳。四三成朋曹，千百繁行辈。爬搔甚翎羽，嘲?赴笼械。弗与众接畛，亦复远分界。知音丈人后，有玉无善价。哦诗山月倾，奏赋金马待。青钱不俟选，白眼又焉浼。采笔虽暗投，雪曲获佳配。朋来得分赏，客去但独对。鲜明云锦囊，名氏擅先载。坛想陶谢登，盟忆曹刘会。所交贵同德，所赠胜杂佩。一夔未鸣韶，族庖已芒背。悲凉吊楚骚，慨慷唁齐薤。宁方不为卿，至圆在其内。圆方为时中，俱付形骸外。三千风月篇，纷纷课谁最。"}