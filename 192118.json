{"id":"192118","title":"九日同胡子远携三子以重阳能插菊花无分韵","dynasty":"宋代","author":"李石","text":"去年万里客，仰看秋云孤。今年返南亩，颇复怀西湖。今日果何日，淑气天四隅。凭高送无目，风景未觉殊。试问先生菊，何如朝士萸。莫作去来想，渺渺同一区。久客负隣里，置酒烦招呼。起登舍畔山，山色定有无。澹烟与晴日，醉眼相模糊。我老腰脚顽，健倒须儿扶。"}