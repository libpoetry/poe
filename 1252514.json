{"id":"1252514","title":"东风第一枝","dynasty":"元末明初","author":"邵亨贞","text":"舞馆簪蛾，谯门试角，疏灯时弄春影。晓檐铁马敲晴，夜筝锦鸿送冷。铜驼陌上，早官柳轻黄笼暝。料小楼、一枕微酲，已被暖寒欺醒。花信阻、锁窗惯静。芳事杳、翠衾倦整。晚妆似怯梅钿，旧香尚凝篆鼎。朱门双掩，向斗鸭阑干慵并。待灞桥、重暖新垆，拟约茜桃兰艇。乱雨敲窗，深灯晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。奈暗愁、忽到梅边，夜半粉香熏醒。门正掩、暮帘乍静。花未闹、小车预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。"}