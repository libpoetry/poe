{"id":"1076463","title":"时宰生日诗五首 其一","dynasty":"宋","author":"周紫芝","text":"皇天产万汇，琐碎不足名。青黄百草中，幻作芝九茎。恶鸟不敢语，紫凤丹霄鸣。尤物倘或出，四海称隆平。太史上图牒，后夔奏韺䪫。岂知人中瑞，千载乃一生。神高下苍箓，昴宿扶汉氓。天亦甚爱惜，殷勤遗黎茕。圣主答天意，一酌尊老成。愿公于斯年，拥佩朝玉京。"}