{"id":"893358","title":"读僧长吉诗","dynasty":"宋","author":"胡宿","text":"生民类能言，兹文特渊邈。精韫在希微，幽通资写托。状物无遁形，舒情有至乐。自非妙解机，谁抽神奥籥。大士栖绿岩，门前即台岳。翠屏何峨峨，千仞拂寥廓。芝朮被诸峰，烟霞兴众壑。中安仁智居，旁研华竺学。观法识非空，了心无少著。人境既相于，神明信超若。作诗三百篇，平淡犹古乐。于言虽未忘，在理已能觉。天质自然美，亦如和氏璞。贮之古锦囊，访我杼山郭。杼山空崔嵬，然公久寂寞。中间三百年，寂寞无人作。何意正始音，绪馀在清角。山旁夏欲休，林英春稍落。吟登苍卞馀，归梦华顶数。驾言整巾瓶，仍前侣猿鹤。谁言云无心，还依故山泊。顾予禽鹿姿，缪此縻人爵。居常眩韶音，几骇顿金络。比将亲椒兰，端欲甘藜藿。缅怀净名庵，终寻香火约。"}