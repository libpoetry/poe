{"id":"1074667","title":"寒食曲","dynasty":"宋","author":"周紫芝","text":"三月江南好春色，买酒家家作寒食。男呼女唤俱出游，扶路醉归欢乐极。街头尽日无人行，多在山村少在城。踏歌赛愿一时了，上冢归来闻笑声。岂料如今一百五，画戟满城椎战鼓。子孙半作泉下人，薄酒不浇山上土。死者已往生者存，随分欢娱各儿女。烹鱼裹菜当盘飧，花作红妆鸟歌舞。君不见江南江北多战场，去年白骨无人藏。"}