{"id":"689689","title":"村居杂咏","dynasty":"明","author":"岑徵","text":"行乐小桥东，芒溪踏落红。赛神喧社鼓，散学闹村童。杂鸟欢晴日，游丝飏晚风。言逢隘溪叟，閒话绿阴中。频年多旅食，三径已全荒。草蔓蹲鸱地，藤穿牡蛎墙。忘情任牛马，屈指计行藏。穷巷谁相问，高歌学楚狂。为园驱拙仆，上学督诸孙。尽日长如此，经春不厌烦。落梅黄坠瓦，流水绿当门。自得幽栖趣，将寻达者言。老至心犹壮，年华暗里迁。频添赊酒债，不许买文钱。住岂南村宅，耕无北郭田。歌声比金石，屡空忆前贤。鹅肥寒食节，酒熟杏花天。相饷烦邻叟，分甘遍稚年。放怀尘世外，痛饮绿杨边。更约鲥鱼美，招携共泛船。蹉跎过岁月，留滞一无成。对镜甘衰老，逢人畏后生。灰心甜蝶梦，掩耳谢蛙声。幸有床头酒，经春未入城。寒雨连旬月，荒斋断客过。添衣倾箧尽，补屋买茅多。竹榻滋苔藓，柴门长薜萝。愁霖空有唱，无路觅羊何。"}