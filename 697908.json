{"id":"697908","title":"鸡鸣曲三首","dynasty":"明","author":"胡奎","text":"晨鸡初鸣当夜半，少妇出房愁思乱。晨鸡再鸣月入帷，少妇出门郎马嘶。晨鸡三鸣月在道，道上马嘶声渐杳。马嘶渐杳鸡乱鸣，桃灯泣泪天未明。后夜闻鸡北窗下，梦里鸡声候郎马。一鸣六龙海波赤，再鸣旸谷东方白。三鸣阊阖参差开，紫云飞绕金银台。天街夜夜鸡鸣早，珂佩朝回霜满道。绮疏花影晏眠人，梦里鸡声不知晓。晨鸡初鸣月在堂，少妇挑灯开洞房。晨鸡再鸣月在树，门前马嘶郎欲去。城西月落鸡三鸣，出户不闻郎马声。马声已远鸡声静，回首不知郎远近。寄语晨鸡休浪啼，啼时愿郎归马嘶。"}