{"id":"1025677","title":"送赵任卿芜湖丞","dynasty":"宋","author":"韩元吉","text":"青山照濡须，江驶不可渡。当年黄须儿，跨马识其处。奸雄有遗迹，草木尚西顾。孤城千家邑，政尔横故戍。翩翩佳公子，儒雅称风度。金门向蓬莱，曾未试阔步。畴令一官卑，仅乃高尉簿。得非多言穷，定坐能诗故。相从十年间，了不见喜怒。千金第深韫，至宝可轻付。江山落君手，判断得佳句。谁欤招得仙，我欲起谢傅。似闻王师出，鼙鼓近营驻。老生固常谈，愚者亦千虑。一樽别时酒，且用慰迟暮。去去无久留，功名有夷路。"}