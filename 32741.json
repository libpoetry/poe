{"id":"32741","title":"喜翁文尧员外病起","dynasty":"唐代","author":"黄滔","text":"卫玠羊车悬，长卿驷马姿。天嫌太端正，神乃减风仪。饮冰俾消渴，断谷皆清羸。越僧夸艾炷，秦女隔花枝。自能论苦器，不假求良医。惊杀漳滨鬼，错与刘生随。昨日已如虎，今朝谒荀池。扬鞭入王门，四面人熙熙。青桂任霜霰，尺璧无瑕疵。回尘却惆怅，归阙难迟迟。"}