{"id":"116800","title":"呈周楚望·西风吹我舟","dynasty":"宋代","author":"张耒","text":"西风吹我舟，系缆岸边柳。萧萧落船叶，日夕烦我帚。心惊芳岁晚，日月去如走。搔我鬓边发，少壮宁复久。平生拙谋身，辛苦为五斗。苟逃饥寒忧，不敢择所受。心因摧折低，面苦尘埃垢。拳拳警前勇，俯俯蹈新揉。功名委之命，宁足计薄厚。独遗古人书，千古相献侑。我烹亦有鱼，我酌亦有酒。非求与俗违，聊以安吾守。"}