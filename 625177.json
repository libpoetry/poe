{"id":"625177","title":"难妇述","dynasty":"明","author":"梁朝钟","text":"车匿戊寅居皖城，杨柳春风春鸟鸣。无那杏花落如雨，杜门乳书金刚经。司马此时定豫楚，欃枪夜落飞狼星。门外儿童语异事，宿松县解流贼至。四为男子一妇人，娥眉双蹙青丝坠。所由拥妇入睇予，衣衫肣薄形憔悴。垂肩见人不举头，浴泪如海非春愁。问家何方经贼虏，欲言不言声悲柔。傍人催促至三四，双目频频视所由。渐言家住南阳府，丈夫姓焦事农圃。贼过黄池是去年，知杀丈夫与吾父。妾命狼藉万死中，鞭捶戮辱回回股。如今贼败走四方，去冬穷蹙潜山藏。此日身口不相顾，步步弃妇大道傍。同行五人皆非贼，游兵虚落梨花鎗。传闻光山舞阳捷，一夜疾风扫黄叶。斩馘大半是陕西，往岁报功多逼胁。若使乘时尽肃清，数月平原无马猎。车匿闻之发长叹，圣人兴邦自多难。因思贼起丁卯年，天下破残止过半。总然往世造恶因，不生承平生丧乱。世间最苦是女子，容易悲啼难欢喜。乱离妇女散彩云，无限官家掳为婢。迂儒动辄责伊人，何不守贞烈烈死。女子夙世造业深，生死根本起于淫。情痴一日甚一日，惟想愈升情愈沉。倘思修道求解脱，早悟三界惟一心。君不见焦家阿妇夫已剐，强贼宁容伊守寡。自从冬月掳到今，悲欢且辨真与假。诸如此类千万人，独我见一田二姐。"}