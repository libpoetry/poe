{"id":"74188","title":"沁园春·家住孤峰","dynasty":"金朝","author":"王玠","text":"家住孤峰，门临曲涧，木作横桥。与世事相违，心求活计，蓑衣挂体，斧柄悬腰。出入玄关，往来幽径，直上高山采古樵。时攀就，把千枝攒簇，一担平挑。归来快乐逍遥。且放下千斤饮一瓢。这日用家常，随缘随分，今朝明日，自有新条。一曲高歌，三声短笛，遏断行云透碧霄。其中乐，有山猿献果，四皓相招。"}