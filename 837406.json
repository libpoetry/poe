{"id":"837406","title":"次韵答陈芷公","dynasty":"清末民国初","author":"郑国藩","text":"书来才昨日，诗到又今朝。意重语重叠，高谊过王乔。闻我家遭劫，谓是绿林豪。那知戎服士，纠纠慑儿曹。倾囊恣搜索，搀枪当户高。青蚨经岁积，随手入云霄。煌煌军法在，相视等弁髦。饱飏如鹰隼，门户黯寂寥。四郊今多垒，忧世目方蒿。奈何威取术，奉同祖不祧。永夜听尨吠，守望亦徒劳。烽烟遍海内，百六运同遭。甲兵何日洗，天河望眼遥。萑苻处处警，密如瓜蔓抄。伤哉弱小民，釜鱼安所逃。况乃洪水汎，护堤鼓连宵。潦荒已有象，巧炊难为淘。可怜鱼丽辈，作气尚龙跳。畴念兵燹后，中泽有鸿嗷。分秧初夏近，欲插恐无苗。天高呼不得，仰首鬓空搔。德音何以报，一曲反离骚。"}