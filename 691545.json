{"id":"691545","title":"言怀","dynasty":"明","author":"李昱","text":"夜短苦日长，斋居避烦暑。青山在屋上，流水在堂下。好鸟依高枝，潜鱼集深渚。以兹悟天性，至乐乃其所。悠然对书帙，发轫自太古。素心契羲轩，馀事及邹鲁。所以贤达人，白首不出户。清晨事园圃，白发犹未梳。引泉灌菘韭，趁此春雨馀。崧孙年七龄，不识诗与书。但能助采摘，来往供勤渠。阿翁惯蔬食，自谓九鼎如。所以甘短褐，不愿乘高车。汝身如翁长，与翁同荷锄。"}