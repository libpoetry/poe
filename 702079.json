{"id":"702079","title":"九日圣驾阅寿宫奉命同丰城李侯守崇文门时有綵罗之赐","dynasty":"明","author":"温纯","text":"鹓班扈从出长杨，鱼钥钦承被宠光。凤阙云回星拱极，銮舆霞映帝垂裳。杯浮金菊开芳径，雪叠香罗出尚方。伫目八荒登寿域，欢歌游豫颂君王。九日天高爽气开，五云缥缈驾东回。为占万代兴龙地，非恋千秋戏马台。绮赐群工沾雨露，香分御座近蓬莱。披衣拜舞同居守，挟纩还期遍九垓。"}