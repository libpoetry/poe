{"id":"856483","title":"水调歌头 其五 用王冲之韵赠僧定渊","dynasty":"宋","author":"王之道","text":"败屋拥破衲，惊飙漫飕飗。不离当处人见，操彗上蓝游。弹指九州四海，浪说其来云聚，其去等风休。莫作袈裟看，吾道惯聃丘。齐死生，同宠辱，泯春秋。高名厚利，眇若天地一蜉蝣。闲举前人公案，试问把锄空手，何似步骑牛。会得个中语，净土在阎浮。"}