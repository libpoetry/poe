{"id":"722310","title":"华阴二莲歌","dynasty":"明末清初","author":"屈大均","text":"飞骑相迎暮未来，愁看明月出云台。一声环佩天风落，双下雕鞍巧笑开。太华莲花并蒂春，红妆恼杀谪仙人。千秋愿作田田叶，双捧蛾眉出玉津。大小芙蓉总可怜，青莲今夕在谁边。东西南北皆莲叶，明月中当玉井悬。万仞莲花挂碧天，飞来苍翠玉楼前。美人双倚仙人掌，舞袖回风绝可怜。繇来太华双毛女，采药相携古丈夫。玉女窗开向秋月，与卿复结合欢襦。女生白鹿去翩翩，玉女相将下紫烟。自古仙人多好色，合丹不用独枝莲。洞口飞泉溅锦茵，丹青画出石仙人。半轮石月悬仙掌，绝似蛾眉出水新。玉泉如浆流落花，独坐姑姑餐月华。玉浆与侬作膏沐，明月与侬作丹砂。大者芙蓉小菡萏，已开何似未开花。双窥玉女潭中水，光乱青天一片霞。东峰西峰双石楼，与卿日日居上头。二十八潭作明镜，鸳鸯万古此嬉游。"}