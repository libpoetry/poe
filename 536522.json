{"id":"536522","title":"题沈启南画虞山致道观昭明手植三桧初名七星桧","dynasty":"明","author":"王世贞","text":"白云团虞山，有七苍虬舞。云当梁初代，昭明读书所。虽干乾坤庇，实饱冰霜苦。其四托狐鸱，帝遣六丁取。存类矍圃三，去杀秦封五。宋人雅好事，往往为之补。颉颃若昆季，厥始实孙祖。隆准理固当，小巫气终阻。昨余游真宫，脱冠憩其下。日落长风来，飒然精灵语。及乎微月上，脩鳞森欲吐。沈翁长康流，为桧传世谱。不欲令汉杰，轻与哙等伍。尺楮移秋山，真宰在阿堵。蓬窗一展看，森阴洗烦暑。何必称七星，三星亦自古。"}