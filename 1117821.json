{"id":"1117821","title":"秋日次前辈新年韵五首","dynasty":"宋","author":"陆游","text":"孤生虽永弃，要亦是黎元。渺渺烟中路，冥冥海上村。小滩看鹭立，平野送鸦翻。即欲掩关卧，南山犹未昏。旧交多隽杰，离散各何之。骐骥志千里，鹪鹩巢一枝。青云迷故步，白首负明时。幸有残书卷，犹堪付小儿。老人常独处，一笑比河清。终日无来客，三年不入城。高眠听酒滴，危坐对云生。矫首羲皇世，吾其享大羹。浮家久居蜀，下峡晚还东。天际孤帆远，花前百榼空。旅游浑似梦，年运遂成翁。欲话峨眉月，无人可与同。残年垂九十，雪鬓不胜繁。卖屦籴炊米，典衣租废园。山深云满屋，夜静月当门。邻曲时相过，扶行赖稚孙。"}