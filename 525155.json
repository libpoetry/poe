{"id":"525155","title":"赠陆司谏浚明游金陵还吴","dynasty":"明","author":"顾璘","text":"陆子入金陵，飘飘若神仙。足著远游履，高咏名都篇。朝攀虎踞石，夕弄汤池泉。穷搜六代迹，下拍灵运肩。它人安得近，相携唯惠连。眷余卧江海，杖策枉茅檐。会面惊发改，吐心知性偏。问渠解绶故，举眼睨青天。呼酒不停饮，竟醉眠花前。凌晨告别去，往就丹阳船。浩荡震泽水，相望空云烟。"}