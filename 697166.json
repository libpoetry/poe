{"id":"697166","title":"送大中丞吴公之洛中二首","dynasty":"明","author":"胡应麟","text":"雨花台畔乍停车，重睹青鸾下玉除。大府宾僚迎独坐，中原豪杰避前驱。云飞雒邑朝巡外，雪满梁园夜燕馀。屈指内廷徵异绩，门人谁荐治安书。几年方岳借雄才，奕叶龙章汉殿来。帝宠骤移中执法，军容初建大行台。戈鋋掩映崤陵日，鼓吹喧传洛水雷。小队云中寻二室，何人词笔竞邹枚。"}