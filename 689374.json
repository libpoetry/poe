{"id":"689374","title":"题林德夫东山别墅","dynasty":"明","author":"佘翔","text":"偃蹇歌招隐，栖迟老岁华。世情从燕雀，吾道自龙蛇。猿鸟山中侣，松萝物外情。看花多藉草，恰恰听流莺。松下时调鹤，溪边日钓鱼。孤山林处士，封禅总无书。眷此栽花地，而多种秫田。桔槔偏不用，鼓腹乐尧天。入林无俗物，爱客有深怀。谁得逍遥趣，风吹海月来。山气冷疏牖，墟烟淡远村。桑麻与鸡犬，彷佛武陵源。群峰青似黛，一水碧如油。但得会心处，何须到十洲。芳洁纫兰佩，离披咏桂丛。谢家春草梦，无日不诗筒。花气朝侵榻，松风夜拂琴。庭前梧与竹，鸾凤自为林。白发甘肥遁，青山狎隐沦。试看朝市客，若个是閒人。"}