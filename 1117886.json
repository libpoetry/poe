{"id":"1117886","title":"丁酉上元三首","dynasty":"宋","author":"陆游","text":"突兀毬场锦绣峰，游人士女拥千重。月离云海飞金镜，灯射冰帘掣火龙。信马随车纷醉侠，卖薪买酒到耕农。今年自笑真衰矣，但觉凭鞍睡思浓。鼓吹连天沸五门，灯山万炬动黄昏。美人与月正同色，客子折梅空断魂。宝马暗尘思辇路，钓船孤火梦江村。古来漫道新知乐，此意何由可共论。放翁也入少年场，一笑灯前未歇狂。翠袖成围欺月冷，毡车争道觉尘香。蛮酥点缀春风早，楚饵留连夜漏长。结骑莫辞侵晓色，昔人万里看西凉。"}