{"id":"520256","title":"登山与强景明伴读联句","dynasty":"明","author":"朱诚泳","text":"南山何崔嵬，浑融出天匠。百二古称雄，封疆今独壮。高于列雉城，秀比施屏障。导骑俾暂休，肩舆聊一上。霏岚湿我衣，落絮沾行仗。峰峦露晓晴，乾坤正春酿。山鸟自和鸣，山花亦争放。山溜讶琴鸣，山云若潮涨。崚嶒倦跻攀，佳丽足瞻望。悠悠引旆旌，浩浩牵情况。遥看泰华峰，真乃丈人行。咫尺近星辰，分明履蓬阆。俯察白云低，遐观清渭漾。高兴入微茫，新诗给酬倡。薄暮始言归，赏心讵能忘。山灵肯爽盟，岁岁期相访。"}