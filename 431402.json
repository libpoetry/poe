{"id":"431402","title":"恸哭二首","dynasty":"近现代","author":"王浩","text":"恸哭斯翁竟息机，骤传惊问至今疑。人天无幸成知我，霄壤相违剧此悲。期许三年在飞突，踉跄一拜了恩私。城中万眼无青向，偃蹇终防海鹤知。声名异代矜维斗，骨肉相看此老苍。知己真成公死掾，殷忧要有疠怜王。陆沈世上生知赘，摆落人间夜不旸。哭向寝门无一语，好持道论足心丧。"}