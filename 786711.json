{"id":"786711","title":"姑娘塞","dynasty":"清","author":"牛焘","text":"马容城东沅溪外，山半孤村堪图画。兹山中窅翠周遭，白云深处闻犬吠。疑有幽人卧云中，不与红尘通謦欬。入境问俗访遗事，山村却号姑娘塞。从来灵秀钟淑媛，莺闺燕阁流芳在。西湖之名由西子，若耶溪边流香黛。明妃生长亦有村，姊归女子嫌丑怪。更有小姑住青溪，独处无郎蒋候妹。今之村姑何人斯，父老无传志无载。始知肇锡多传讹，大孤小孤同附会。吁嗟女兮竟乌有，丈夫岂为儿女态。即今此地清且幽，愿与高人筑鹿砦。闺中芳名不外扬，况兹无稽谬置喙。古道淳良风尚存，改名易俗诚何碍。"}