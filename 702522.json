{"id":"702522","title":"送户部叶叔通郎中知宁国府","dynasty":"明","author":"程敏政","text":"民部清风十载馀，金绯一日荷恩除。秧田麦陇宣州道，多少人迎五马车。桑梓悠悠共歙城，宦游京国倍多情。红尘离合常无定，从此相看听雁声。昔年曾过敬亭山，花雾濛濛湿翠鬟。别后山容应不改，凭君传语慰孱颜。宛陵祠下竹娟娟，一榻曾分听夜泉。携酒寓公谁复在，六回春色到吟边。故乡乔木隔山青，山郡人应候福星。民俗士风谙已熟，不须随路借图经。村村鸡犬日相亲，宣歙山川本近邻。他日钓游仍作伴，不惭曾是受田人。"}