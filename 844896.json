{"id":"844896","title":"春草四首","dynasty":"清末民国初","author":"曹家达","text":"漫分涧谷与长河，百二韶华眼底过。陵寝荒凉眠石兽，江山烽火哭铜驼。南朝碎瓦埋宫殿，北里生香怨绮罗。最是芜城看不得，萧萧烟雨暮愁多。离家王粲又登楼，蘅佩兰苕一例抽。有客绵绵思远道，故人汎汎属扬舟。江田过雨雉初覆，山路斜阳鸟暗投。正为踏青好时节，杏花开遍曲江头。清明寒食更凄迷，旧烧新痕看不齐。时有落花粘败砌，更随细水下横溪。经年北道翻青冢，一夜东风满白堤。隔岁王孙归未得，车箱愁听野禽啼。一鞭尘影误芳时，无限情怀系碧丝。河北地偏愁庾信，江南书到忆邱迟。虾蟆庭院春灯灭，蝴蝶阶除夕照移。极目关山青未了，新年乡梦满天涯。"}