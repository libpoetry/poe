{"id":"1114342","title":"中秋不见月二首","dynasty":"宋","author":"李若水","text":"明月如君子，隐见自有时。顽云巧障之，光耀不得施。赏心无复乐，对酒翻成悲。树头号秋风，日夜无停期。胡不驱顽云，放出玉一规。而乃窗几间，空将乱帙吹。明月自不老，古今同一时。寻常赏心薄，万里清光施。兹夕反云翳，庭乌亦长悲。人生得意处，每每乖所期。神仙不可学，富贵不可规。此心恐未了，付与秋风吹。"}