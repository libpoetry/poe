{"id":"1032658","title":"送赵端行","dynasty":"宋","author":"薛师石","text":"纷纷帝族贵，钦兹神秀门。永嘉分奕叶，甚盛二枝蕃。吾友天乐翁，实惟游之孙。身虽羁旅尽，诗则骚雅存。侄行有科第，作尉期高骞。是曰提刑后，令闻方腾喧。大心欲图南，小枝不在言。十年相聚首，伟论孰敢援。交比鲍叔知，志许诸葛论。分携乃明发，念我守故园。君往夫差国，不遣吴水浑。陆静玩蟾彩，江清烹鮈豚。邑宰话乡曲，官廨如荒村。昂藏信多暇，时忆朋友樽。穷达委天命，守道无竞奔。会当春风吹，梅实众花繁。"}