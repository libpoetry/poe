{"id":"1115992","title":"夜坐看月","dynasty":"宋","author":"杨冠卿","text":"南风扫阴翳，快若诛神奸。日暮天无云，月出房心间。幽人倦蒸溽，痴坐山中山。连连甲子雨，幸此天破悭。清明皆我有，何但窥一斑。春泥少曾乾，天漏几不补。冥观赤乌飞，喜见长虹吐。修竹来清风，孤光相媚妩。心神濯冰壶，何必须起舞。更欲寻断桥，前溪有饥虎。春夏季孟间，草木蔽山骨。青苍霭芳华，烟霏相出没。适从忧患场，观化超理窟。无心岫间云，有定水中月。我方意如如，谁尚书咄咄。"}