{"id":"151578","title":"柏生两石间千岁","dynasty":"宋代","author":"牟巘","text":"柏生两石间，平地盍移置。平地岂不好，又恐伤生意。两翁为柏谋，其虑各已至。受命独也正，固与凡木异。夷险犹尔殊，而我本一致。但能全其天，所择不在地。我闻柏山名，抱艺久不试。自种秋柏实，离离满山翠。石碍曾不伤，地平亦不肆。岁月渐婉娩，冰雪几凌厉。此柏初不知，老大见根柢。一笑谢两翁，何省为荣悴。"}