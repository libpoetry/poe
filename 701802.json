{"id":"701802","title":"次韵答东嵎云巢二宪伯七首","dynasty":"明","author":"黄衷","text":"森罗只道是天文，幽意曾于奕旨分。老我静来寻谱帖，几行淩乱散鸦军。月上衙回岸惠文，灯花闲落夜将分。王郎野性休翻覆，末着真同背水军。翠烟横竹坐休文，带孔频移减臂分。有客肯来开玉局，傍谈犹足当参军。原奕皮生也著文，谁家朱墨谩支分。方来温玉还珍重，逸气寻常走魏军。狂爱童儿画纸文，离离关眼暗相分。双奁若许当长日，合筑棋坛拜冠军。山人初试御前文，夺角冲关小队分。可是边烽无事日，谩将楸局儗行军。莫以论棋比较文，人间豪素敢铢分。若为不解欣然意，请看河湟奏凯军。"}