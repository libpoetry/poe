{"id":"554080","title":"望居庸","dynasty":"明","author":"胡俨","text":"望军都兮穹窿。雄关峙兮居庸。苍翠兮蒙茸。纷苒苒兮凌风。城巍巍兮两山。临玉塞兮跨高寒。车辚辚兮结驷，风萧萧兮木叶殷。淙悬崖兮珊珊。恍鸣琴兮清弹。闻仙人兮昔降，遗玉枕兮不刊。召韩生兮肃之，乃顾余兮一粲。驾黄鹄兮高飞翔，薄层云兮入霄汉。皇风畅兮八极。荡胡尘兮灭熄。邀浮丘兮赋诗，歌四海兮宁一。"}