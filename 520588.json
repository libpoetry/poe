{"id":"520588","title":"次韵得之看梅","dynasty":"明","author":"祝允明","text":"江梅不畏寒，时至开如霰。瑰姿静在野，卧病不得见。国士抱奇宝，端居察时变。杖策出城市，蒿莱满荒甸。遐寻得幽赏，独对姑射面。化泰草木蕃，时闭贤不见。无禾比两岁，□□将九县。分圭善会计，弃士如土贱。俗儒诵腐简，乡子乐耽燕。熹歌唐虞授，复誉汤武战。子有经世怀，待贾不自献。神威盛龙熊，奇秘卷帐钤。时节会应求，风虎期非晏。巍然奋载绩，志沛声亦建。"}