{"id":"993359","title":"嘉祐二年七月九日大雨寄永叔内翰","dynasty":"宋","author":"梅尧臣","text":"去年龙母沐，今年龙妇浴。民何竞相传，讹言初愿戮。沐水不湿缨，浴波吞目睛。连岁果为患，准度非人情。岛夷尚弗尔，况乃此京城。天公亦鉴详，天子大圣明。尧时不昏垫，安见尧忧茕。今但微禹力，上心常屏营。祠官骏奔走，请祷必竭诚。庙堂列土偶，椒酒空湛盈。灵气自莫主，非以尧言轻。霹雳夜复作，虾蟆尚听鸣。辇道有白水，都人无陆行。浮萍何处来，青青绕我楹。连墙已坏破，屋赖支撑牢。缅怀所亲友，亲友皆占高。独知欧阳公，直南望滔滔。遗奴揭厉往，答言颇力劳。正取旧戽斗，自课僮仆操。明日苟不已，挈家仍避逃。贤者尚若是，焉用数我曹。免为不吊鬼，世上一鸿毛。"}