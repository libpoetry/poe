{"id":"629506","title":"得茅鹿门所评欧阳文忠集三十二卷板刻精工而篇帙完好若手未触盖数十年前物也因重装日披而庄诵之","dynasty":"明","author":"方起龙","text":"宋世欧阳公，文章之凤麟。力矫当时学，黜险而崇醇。直追韩愈步，独得史迁神。一字落海内，金玉并争珍。遂开苏曾先，师表天下人。道德文章重，其学百世尊。至明鹿门子，古传衍一薪。手评先生集，意旨晰胪陈。闻与韩柳苏，曾王合刻均。他集予未见，此刻精绝伦。古香生篇帙，岁久乃能新。投予好古志，得之匪无因。玩观不敢苟，毋使或泯沦。"}