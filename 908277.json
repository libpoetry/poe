{"id":"908277","title":"马德骏微恙既平作此劳之","dynasty":"宋","author":"李流谦","text":"内寇非阴阳，穷愁因缘之。坚垒自却走，不药亦不龟。夫子乐唐虞，短褐荫茅茨。尘不上几闼，何物作伺窥。或丐愈风檄，岂邀遣疟诗。朝来就清爽，梳发修竹墀。买酒约相过，胜地相扶携。人生踰四十，浸与衰苶期。君壮尚俘劫，我怯重嗟咨。问丹勾漏迂，访道弱水疲。绵绵抱谷神，闭门有馀师。鹤病无死骨，松瘦有老枝。"}