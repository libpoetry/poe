{"id":"765785","title":"贺新凉 寄怀婉清于瀛洲","dynasty":"清","author":"殷秉玑","text":"极目南沙地。怅分携、水流花落，海天无际。九畹幽姿香国领，况是连枝同气。早省识、同心臭味。我处能开花顷刻，问年来、姊妹花开未。先结个、海鸥契。梦中几度欣联袂。乍醒来、牵牢罗被。错疑把臂。愧我疏慵抛锦轴，未解回文织字。恨欲寄、相思无自。纵使织成千字锦，怕鱼因、海阔终难寄。寄不尽，书中意。"}