{"id":"856510","title":"庆清朝 追和郑毅夫及第后作","dynasty":"宋","author":"王之道","text":"晓日彤墀，春风黄伞，天颜咫尺清光。恩袍初赐，一时玉质金相。济济满廷鹓鹭，月卿映、日尹星郎。鸣鞘绕，锦鞯归路，醉舞醒狂。追随宝津琼苑，看穿花帽侧，拂柳鞭长。临流夹径，参差绿荫红芳。宴罢西城向晚，歌呼笑语溢平康。休相恼，争揭疏帘，半出新妆。"}