{"id":"989572","title":"早行相州道中","dynasty":"宋","author":"曹勋","text":"安阳道上晨冲融，西有云气成青红。四重栏干五滴水，五花竞斗相穹崇。旁有台殿峙鸱尾，上有翔翥如飞龙。擎拳叹仰得未有，颇似西母居其中。微臣一念到彼处，仙班趋揖殊从容。跪奏内人遇至道，沆瀣一饮和气充。翛然退归复故干，神宇欲便摩青空。仰看向来礼谒处，但见碧落相冥濛。"}