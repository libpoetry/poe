{"id":"734252","title":"璿玑泉","dynasty":"清","author":"颜伯珣","text":"巨峰划中陂，东南无半麓。中有百溪流，上有十丈瀑。势割朱夏长，寒刮亭午目。遂使神鬼工，中园得渗漉。青天振飞响，殷雷转岩木。谁寻从来源，汉使终往复。此地济惠通，涓滴不敢掬。明禁三百年，沟洫废为陆。匠心理独成，凿井原山腹。周蔽㟏岈嶂，窟藏环斗轴。牵牛咫尺内，运如璿玑速。洞掣玄冥宅，浩落珠万斛。支分各汇陂，南走石池澳。欻解抱瓮忧，滋生赖溪竹。凫鹥日满梁，鲂鲤亦渐育。匪直群类蕃，黄茂锡嘉谷。济兖水利亡，旱虐时反覆。狃俗自乏术，天岂罪饘粥。乃知神禹功，润泽在四渎。近者淮泗间，机法颇赢缩。颍川虹饮筒，用乖文可读。此志竟寥寥，栖托同麋鹿。云水杳冥去，窈窕成春服。缅昔辋川人，遗篇临池录。"}