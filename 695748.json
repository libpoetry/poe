{"id":"695748","title":"送胡比部之留都胡公前御史左迁司理量移今职","dynasty":"明","author":"欧大任","text":"杨州法署见才华，獬豸从来善触邪。直指八闽曾奉使，曲台三礼自名家。箧携书富多藏竹，环赐恩深未及瓜。佳句今推何水部，知君东问忆梅花。宁同迁客著离骚，江左鸣珂赋更豪。孤阁湖光玄武署，六朝秋色白云曹。城边雪霁骖騑远，阙下星悬象魏高。一出承明天万里，先朝侍从忆王褒。十载乌台疏几行，法曹今喜接词场。池因彩舰尝停辔，观为琼花一举觞。斋阁诸生疑蜀郡，股肱二辅似淮阳。征西官属江头望，回首金陵近帝乡。"}