{"id":"537069","title":"昆溟歌赠楚人曾生麟兆","dynasty":"明","author":"王世贞","text":"我闻西有昆崙山，山高不可测，天地垂欲合。又闻东有大溟海，海深不可测，日月所出没。元始丈人窍鸿濛，搏揣两气为两雄。上有玉京下三酆，真仙灵皇之所封。神鳌背负玫瑰柱，烛龙口作玻璃宫。嗟嗟，丈夫乃在世间，龌龊那能言。我欲抗手如鸟奋笼，我欲振足如兽触藩。飘然凌虚出紫垣，八景玉舆三素幡。章亥为向导，造父为乘轩。白鹄血腥岂足洗，苍虬翼在时腾翻。焉知身所诣，但见历历千白榆，举头若可扪昆崙。城何森切，光彩一何凌乱。时听嘈嘈声，天门漏银汉。玉女碧绡冠芙蓉，粲然半启含桃红。为言此水既东逝，划作双带横寰中。一月一书附赤鲤，但逝不返如秋蓬，咄哉恨杀扶桑公。殷勤语王叟，掉头忽东去。下见扶桑公，其居半云雾。醉我玄霞浆，三日不得语。一语一泪零，泪下如悬河。天老吝相假，遂无西逝波。扶桑公，可柰何，曷不学王叟，耿耿径寸间，挥霍宇宙若弹指。五岳五拳石，四渎四杯水。道逢楚狂人，自称昆溟子。问余何方来，又复问所以。昆溟子，汝亦知南溟有鱼名曰鲲，鲲之大不知几千里。化为鹏，鹏之大亦不知几千里。鲛宫水击白波立，羊角风抟黑云起。朝从南溟游，夕宿昆崙阯。噫吁戏，男儿变化竟如此。"}