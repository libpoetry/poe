{"id":"432517","title":"江楼夜饮赠贾晴雯四首","dynasty":"近现代","author":"连横","text":"旗亭斗酒句争工，莫负花枝映肉红。一曲黄河天上远，玉关杨柳有春风。湘烟湘雨待湘灵，弹罢云和侧耳听。我自江南望江北，远峰眉黛入帘青。玉钩亭角月溶溶，珍重尊前一笑逢。莫怨秋风易摇落，涉江携手采芙蓉。玲珑宝髻坠青螺，憔悴春山蹙翠蛾。记得西湖千顷水，凭栏曾唱采菱歌。"}