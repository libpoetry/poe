{"id":"489859","title":"谢陈彦廉惠绵","dynasty":"明","author":"袁华","text":"三吴蚕缫甲天下，阴阴百里连桑柘。鸣鸠拂羽戴胜飞，曲箔爰施墐庐舍。春阳煦妪子渐肥，摘花汲水奉浴时。终朝内薄在怀抱，宛若玄蚁初生蚳。弱翎轻拂籧筐内，早凉风戾柔桑脆。榾柮烟浓帘幕垂，三俯三眠将委蛇。簇上濈濈秋莲房，功立身废茧如霜。栏灰涚水实泽器，缲丝䌟纩寒冰光。古者筑宫临水曲，大昕之朝君乃卜。缲三杯手布三宫，黼黻文章成祭服。又闻炎汉中兴年，萧条千里无人烟。群凶扫荡己灭迹，野桑成茧橹生田。秪今风尘清海㝢，五日一风十日雨。深村何地不桑麻，青镫比屋闻机杼。我耕且学居岩阿，两鬓刁骚柰老何。短布单衣才掩骭，饭牛扣角病身多。楚夷抚巡江上屯，三军皆如挟纩温。古来壮士树名节，感慨能忘一饭恩。"}