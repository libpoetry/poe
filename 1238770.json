{"id":"1238770","title":"春草轩辞","dynasty":"元末明初","author":"杨维桢","text":"春晖庭下春云暖，春草轩前草长短。中有百岁宜男花，一色青蚨缀枝满。青蚨子母生死恩，草有灵芝生孝门。春晖照人春不老，芝草阑干芝有孙。当时梦生芝草绿，瑶草琅玕栖别鹄。孤儿日长草忘忧，锦绷护儿如护玉。春菲菲，草油油，千金骏马五花裘。吁嗟儿兮毋好游，铜驼陌上春风愁。草萋萋，春杲杲，游子归来在远道。堂前何以报春晖，身上春袍照春草。"}