{"id":"220712","title":"依韵答贾黯监丞贺雪","dynasty":"宋代","author":"范仲淹","text":"今之刺史古诸侯，孰敢不分天子忧。自秋徂冬渴雨雪，旬奏空文惭转邮。得非郡国政未洽，刺史闭合当自忧。上赖天子仁且圣，神龙奔走不俟求。同云千里结雪意，一夕密下诚如羞。晓来赏心江海上，东望不见三神丘。浑祛疠气发和气，明年黍稷须盈畴。烟郊空阔猎者健，酒市暖热沽人稠。光精璨璨夺剑戟，清寒拂拂生衣裘。铃斋贺客有喜色，饮酣歌作击前筹。常愿帝力及南亩，尽使风俗如东邹。谁言吾子青春者，意在生民先发讴。"}