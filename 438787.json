{"id":"438787","title":"昆阳元夜南寺小集","dynasty":"金","author":"李献能","text":"春皋短短生兰芽，东风袅袅吹芳华。暗黄着柳小梅素，月姊新年恰十五。东皇太一来翩翩，竹宫神光祀甘泉。茂陵弓剑没秋草，凤灯煌煌空自然。当年曼衍鱼龙舞，回头昭阳化飞土。昆阳客舍冷于冰，破殿萧条佛灯古。雪消梁苑想春红，车如流水马游龙。银瓶载酒随春风，酒酣一嚼百杯空。韶华过眼弦上箭，人生得酒从欢宴。北斗阑干夜参半，耿耿疏星淡河汉。"}