{"id":"705868","title":"大坑叹","dynasty":"明末清初","author":"施闰章","text":"丛山如剑戟，灌木蔽嵚岑。其水独南流，溪谷皆阻深。山民鸟兽居，不驯匪自今。追呼敢逆命，兵革踵相寻。未能静伏莽，火烈悲焚林。杀人税无出，迟回伤我心。蚩蚩亦赤子，念尔为沾襟。招手语父老，鸱枭怀好音。宿逋既累岁，敲骨力难任。民顽实吏拙，许身愧南金。何时免素餐，引疾投吾簪。"}