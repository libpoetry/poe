{"id":"683964","title":"小祗园小憩用陶韵","dynasty":"明","author":"王世贞","text":"昔有蹈海言，兹意惜未践。踯躅孟门道，一官岂待免。忧来日苦短，数往情屡缅。春至不自知，稍闻鸟声善。市穷中林出，境迩意乃远。挟册水竹间，悠然忘其返。顾景忽自哂，吾何待吾浅。群荣秀春气，天地遂不贫。敢以百慵故，废我杯酒勤。脩竹临绿波，清辉来媚人。迹从逝晷旧，情与来景新。游鱼故泼泼，时鸟亦欣欣。南征稍知吝，西往尚迷津。偶从静者说，获与兰若邻。世累从此祛，犹足称逸民。"}