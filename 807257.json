{"id":"807257","title":"满江红  秋日几士兄姬人生子词以志喜","dynasty":"清","author":"陈维崧","text":"人种追来，喜阮曲、又生遥集。是月里、风飘桂子，夜来亲拾。旦日惊看佳气满，经年怪底吟声涩。果息机、结得蚌胎成，珠光湿。嫂已庆，螽斯缉。孙渐解，胜衣揖。笑阿兄此事，得毋非急。小弟今冬方五十，飘零一线河之北。待来春、挈取小狮儿，还乡邑。"}