{"id":"910614","title":"将进酒","dynasty":"宋","author":"李新","text":"君不见青青河畔草，秋死严霜春满道。又不见天边日，薄暮入虞泉，晓来复更出。匆匆年光不相待，桑海由来有迁改。人生荏苒百年间，世上谁能驻光彩。秦皇汉武希长生，区区烟雾求蓬瀛。骊山茂陵皆蔓草，悠悠千载空含情。荣枯自有主，富贵不可求。正值百花飞似雪，如何不饮令心忧。"}