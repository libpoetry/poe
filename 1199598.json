{"id":"1199598","title":"杂诗三首","dynasty":"魏晋","author":"张华","text":"晷度随天运，四时互相承。东壁正昏中，涸阴寒节升。繁霜降当夕，悲风中夜兴。朱火青无光，兰膏坐自凝。重衾无暖气，挟纩如怀冰。伏枕终遥昔，寤言莫予应。永思虑崇替，慨然独拊膺。逍遥游春宫，容与缘池阿。白苹齐素叶，朱草茂丹华。微风摇蕖若，层波动芰荷。荣彩曜中林，流馨入绮罗。王孙游不归，修路邈以遐。谁与玩遗芳，伫立独咨嗟。荏苒日月运，寒暑忽流易。同好逝不存，迢迢远离析。房栊自来风，户庭无行迹。蒹葭生床下，蛛蝥网四壁。怀思见不隆，感物重郁积。游雁比翼翔，归鸿知接翮。来哉彼君子，无然徒自隔。"}