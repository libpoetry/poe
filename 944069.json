{"id":"944069","title":"寄二孙 峣","dynasty":"宋","author":"陈造","text":"忆昔初抱孙，双鬓飒已秋。眼看与我长，岁月如许遒。我以薄宦西，汝为守舍留。梦辄来后前，岁律欻再周。想今与乃父，长我更半头。天姿粹而温，整整静不浮。六经如取携，八面自优游。落笔动万言，颇能如翁不。如翁何足道，抗志须前修。良匠有妙斲，惰农无厚收。彼哉碌碌者，不源而计流。吾言不虚往，过是夫何求。"}