{"id":"693204","title":"游仙诗三首","dynasty":"明","author":"沈鍊","text":"乾坤真鼎气，日月自炉锤。一得调元手，千秋正气绥。褊心亏旷达，小智骋雕追。谁识真仙道，天然理自随。刚风千劫际，妙法九华筵。道外应无地，心中自有天。玉笙吹引鹤，朱果弄调猿。驾驭英䧺毕，骖鸾礼上玄。上仙传宝诀，经世即长生。寿域开黄道，慈云丽赤城。琴中调造化，奕里运神兵。功行三千满，应知颂太平。"}