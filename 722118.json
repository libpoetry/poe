{"id":"722118","title":"呈张振六观察","dynasty":"明末清初","author":"屈大均","text":"频阳有客在金闺，最说君家将相齐。令子云雷先岭外，元侯带砺首河西。秦风雅有蒹葭慕，楚泽无令兰杜迷。长忆三峰多气象，见公如在华阳溪。兄弟秦诗奋夏声，埙篪吹出汉西京。无双已冠麒麟胄，第五还高骠骑名。南海山川疆理早，东田膏泽梦魂倾。主人身自为张仲，孝友谁深饮御情。"}