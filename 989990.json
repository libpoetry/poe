{"id":"989990","title":"清风满桂楼 丹桂","dynasty":"宋","author":"曹勋","text":"凉飙霁雨。万叶吟秋，团团翠深红聚。芳桂月中来，应是染、仙禽顶砂匀注。晴光助绛色，更都润、丹霄风露。连朝看、枝间粟粟，巧裁霞缕。烟姿照琼宇。上苑移时，根连海山佳处。回看碧岩边，薇露过，残黄韵低尘污。诗人谩自许。道曾向、蟾宫折取。斜枝戴，惟称瑶池伴侣。"}