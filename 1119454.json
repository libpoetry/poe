{"id":"1119454","title":"次韵王签判二首","dynasty":"宋","author":"陈造","text":"客中谁者伴闲身，祇有苍槐与翠筠。回首昔游惊梦断，故人重见倍情亲。簿书简省官居好，月露清圆句语新。千里相思匪天意，聚头一笑此何因。五鬼侵陵两鬓苍，振穷扫白分无妨。酒徒丛里投名懒，诗社中间趁课忙。尘暗凤笙空自叹，风惊雁字不能行。向君草草追强韵，政复通人笑楚狂。"}