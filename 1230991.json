{"id":"1230991","title":"题高尚书青山白云图","dynasty":"元","author":"张天英","text":"仙人中有琅玕树，吐作千峰落毫素。峰上苍苍一尺天，峰下云行亦无数。因忆曾为天帝客，家在白云深处住。白云随龙飞出山，我亦攀龙蹑云路。青山笑人不早归，大笑龙为云所误。变化无定端，飞扬为谁故。试问古共工，何劳不周怒。飘飘巢止翁，肯受风尘污。安得两齿屐，载我逍遥步。醉卧青山看白云，莫嗔老子来迟暮。"}