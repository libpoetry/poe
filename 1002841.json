{"id":"1002841","title":"谢章伯益惠砚","dynasty":"宋","author":"曾巩","text":"人生对门东西陌，口耳一间心谁传。况乃天地相去远，一在南海一在燕。古今万世复万世，彼亦居下此在前。是非得失错且繁，以情相话何由缘。造化岂不大且渊，到此缩缩智且悭。圣人智出造化先，始独俯仰模坤乾。一人诘曲意百千，以文写意意乃宣。简书轴载道相联，驰夷走貊通百蛮。羲皇向今谷屡迁，言语应接旦暮间。圣人不死术以此，又与其类殊蚑蠕。外之君臣内父子，仁义礼乐定笔端。砚与笔墨乃舟船，论功次第谁能攀？伯益于文敏且颛，字向纸上生戈鋋。与砚出入宜不捐，胡乃贽我璧弃泉。作诗知砚功小大，报不充赐心焦然。"}