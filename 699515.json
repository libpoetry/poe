{"id":"699515","title":"广陵曲戏赠黄昭质时昭质校士归","dynasty":"明","author":"袁宏道","text":"一络青铜一面春，雕阑处处锁朱轮。试将校黑分黄眼，品取如花似上人。绯袍牙带鞠躬迎，认得风骚旧长卿。莫似江南韩老子，教他炷艾待门生。肌香薰透绣罗襦，小立窗前拭粉朱。挂起眉图亲与较，果然颜色胜当炉。深束腰肢浅蹙蛾，伴娘频促奈他何。白罗一尺宽如许，受得巫山雨几多。"}