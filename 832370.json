{"id":"832370","title":"丹凤吟 丁卯寒食，江南人来，凄然望远","dynasty":"清末民国初","author":"陈洵","text":"倦眼东风谁主，故国江南，飞花寒食。何人愁苦，千里暮云空碧。当时燕子，可堪重诉，社鼓沉沉，黄昏历历。最是芳情怕遣，梦里残鹃，无语还似相惜。便有平居旧意，未灰绛蜡犹泪滴。强饮佳辰酒，奈都来不是，年少踪迹。山河多时，忽觉闭关人寂。堕履题门，何处访、更同携欢适。那回且住，仍念归未得。"}