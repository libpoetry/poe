{"id":"314092","title":"贺新郎·除月二十二日，乔文梁、洛闻将别余渡江，余亦由陆路之东亭，前一夕赠别","dynasty":"清代","author":"陆震","text":"炉火还床罅。苦今宵、无人送酒，凭谁饷鲊。掌大雪飞风更恶，一片冷光相射。人同客、海陵城下。正倚穷途相慰藉，早明朝、分手心先怕。忍见汝，江帆挂。银涛滚滚长东泻。料经过、寄奴山下。山光如画。而我何缘当岁暮，翻向他乡策马。正故国、冰坚难打。此去东亭知己少，更无人、念我如君者。书频寄，鸿堪藉。"}