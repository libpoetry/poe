{"id":"689012","title":"郊居","dynasty":"明","author":"何绛","text":"郊居八九月，殊自称人情。曲巷通秋水，平台对古城。白云停昼影，黄菊发霜英。况有同心者，无言到二更。独向阶前立，凉风吹素襟。花开如有约，鹤去似无心。出海帆过港，经山雨入林。柴门长自掩，饮酒复弹琴。小楼对山寺，石路隔垂萝。野鸟过城少，閒情出郭多。家贫慎出处，学浅叹蹉跎。爝火光犹近，谁为白石歌。兹城何壮丽，别馆倚西隅。日夕秋风至，时闻剑戟趋。放鹰追短草，饮马出长衢。惆怅思前代，常怀陆大夫。郊西日将夕，鸟雀何噰噰。好月邀新客，微风过暮钟。草衰宽石路，木落出寒峰。睹此芳菲尽，悠然思岭松。轻衫聊出户，最喜薄凉天。叶下清霜里，禽归落照前。渔舟晴入浦，农父晚收田。帝力惭难报，秋来复有年。"}