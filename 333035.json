{"id":"333035","title":"金缕曲·题志伯愚仲鲁兄弟同听秋声馆图","dynasty":"清代","author":"梁鼎芬","text":"正是清秋节。极难忘、蕉轩蓉馆，旧时明月。争道将军山林好，点笔阑干幽折。有二妙、辞华无敌。剪烛衙窗分题处，感庐陵心事如冰雪。图画意，我能说。苔尘曾印霜禽迹。笑几番、西风聚散，纸痕都碧。绝似逍遥堂中事，写出当年轼辙。试展卷、容颜犹昔。雁语萧疏虫吟瘦，尽声声、递入帘前叶。弹指过，又今夕。"}