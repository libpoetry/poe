{"id":"810809","title":"渔家傲 赵北口作","dynasty":"清","author":"王士禄","text":"渔屋低低茅作瓦。几湾碧柳真潇洒。此地风尘原不惹。渔父者。于中结个持竿社。乐事常年殊未寡。扁舟不系随波写。濯足舷边刚没髁。言不假。垂鞭笑煞先生马。湖岸渔村周似抱。家家门径开芳草。向背渔罾殊窈窕。凌晓到。晴矶已有垂杨扫。坐看点头行水鸟。近家何用收纶早。两桨一舟堪送老。波面好。宽闲不与欧争道。"}