{"id":"784524","title":"题山水图","dynasty":"清","author":"李锴","text":"秋黛翻空堕江水，平洲仄坂衔江尾。廿年旧梦今杳然，一旦苍茫落眼底。江村数家人迹稀，返照何处孤僧归。清猿白鸟寂视听，但见云水生空晖。凉风萧萧山欲暮，欲落不落江头树。鸣榔乍息入浦舟，略彴潜通向山路。长安八月好雨晴，对之浩然生远情。伊谁妙手称绝代，能使虚堂接洞庭。"}