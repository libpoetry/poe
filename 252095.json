{"id":"252095","title":"万年欢·瞿禅自沪渎寓","dynasty":"现代","author":"邵祖平","text":"蜃气嘘云，鳄腥翻海，绮窗惊看蛟涎。軿驾麻姑，曾记三变桑田。妩媚词人未老，比希真，渔笠飘圆。凭珍重，此膝生平，好留见面依然。鸾笺鲗墨，步趁天阙，相哀窈窕，共惜才贤。宛转柔肠千结，对泪潺湲。青鸟西飞，万里几人传。密爱缠绵。伤情处，明月江心，过船商妇调弦。"}