{"id":"692463","title":"送杨昱归省","dynasty":"明","author":"杨士奇","text":"澹斋先生冰雪操，馆阁论交三纪馀。时节相过见诸子，爱渠清润比琼琚。两家比屋东西住，静夜篝灯闻读书。南郡义方真有道，每惭衰倦百无如。同官同事复同宗，我与而翁道亦同。翁有佳儿信麟种，回看豚犬但心恫。前年南上省慈亲，旋侍严亲近此辰。富贵光荣皆外物，人生真乐是天伦。塞垣白雁逐秋回，野岸黄花浥露开。万里江陵赴慈侍，扁舟珍重去还来。鲜桃艳杏春前尽，翠柏青松雪后妍。七十衰翁无可赠，赠渠贞操阅长年。"}