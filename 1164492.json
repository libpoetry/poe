{"id":"1164492","title":"使至嵩山寻杜四不遇慨然复伤田洗马韩观主因以题壁赠杜侯杜四","dynasty":"唐","author":"宋之问","text":"洛桥瞻太室，期子在云烟。归来不相见，孤赏弄寒泉。与君阔松石，于兹二十年。田公谢昭世，韩子秘幽埏。忆昔同携手，山栖接二贤。笙歌入玄地，诗酒坐寥天。旧友悉零落，罢琴私自怜。逝者非药误，餐霞意可全。为余理还策，相与事灵仙。"}