{"id":"470680","title":"苍鹰赠蔡子毓","dynasty":"明","author":"韩上桂","text":"苍鹰白头人不识，群飞江海恣猛力。霜毛爽飒滚雪飞，铁距撑挐绝惨黑。侧目愁胡破远天，轧击左右凭胸臆。狡兔未保深窟藏，大鹏遂失垂天翼。姿雄往往受众猜，去傍鱼矶掠鳣鲫。鳣鲫灭没泥滓中，百转千飞不得食。吁嗟壮士亦如此，高牙大纛张边鄙。上林羽猎竟何为，不搏匈奴搏虎兕。"}