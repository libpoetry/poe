{"id":"1130791","title":"六月二日大雨如注山涧水溢","dynasty":"宋","author":"韩淲","text":"午夜风生雨泻檐，纱幮竹簟梦钧天。晓来拍岸波声急，六月如秋意飒然。草树离离半拂烟，雨滋芳润转青妍。山人整屐山边去，黄鹄白鸥时导前。瓮头白酒香初酿，凭藉一杯归太和。本自无愁更何喜，暑风池上看圆荷。高车驷马断经过，只见春农说早禾。得雨又还伤谷贱，不知谁与缓催科。"}