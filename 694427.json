{"id":"694427","title":"半江十咏为谢德明赋","dynasty":"明","author":"陈献章","text":"江湖城市气交吞，谁放兰舟系柳根。肯与渔翁通水界，白头破浪在江门。独速溪边舞短蓑，月明醉影共婆娑。手中握得桐江线，钓破江天不要多。水面烟浓白鸟低，数峰青锁夕阳西。隔波莫是仙源否，恰到波心路已迷。隔波晴色袅孤烟，万树桃花锦一川。夜半天风吹海立，探花人在半江船。水到江心五百弓，白鸥双起雁孤冲。竹篙点碎菰蒲月，如此风光我共公。画纸敲针一杜诗，水生花落两天机。西风捲市尘高起，也到江心不解飞。溪槎汎汎月中眠，横占波间一半天。何许少年三五辈，夜深邻舫叫摊钱。碧海云深鹤梦劳，人间无地著卢敖。不知居士曾来否，试向波心问小舠。醉则高歌醒复悲，老仙那有独醒时。江间波浪三千顷，都与回公入酒卮。半江秋水映斜阳，几个神仙坐水旁。酒是逡巡花顷刻，一尊韩愈对韩湘。"}