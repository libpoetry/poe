{"id":"773528","title":"七月七日再入大湖作","dynasty":"清","author":"梁成楠","text":"客行惨澹无颜色，十年枉用开山力。巨蛇不拔山不摧，山瘴如烟山树黑。五六月间蒸暑湿，大湖痞鬼家家入。饥鼠清宵绕案行，怪枭白昼当门立。瘴疠犹可，生番杀我。民为彼兽，山为彼囿。既择其肥，亦食其瘦。肥男瘦男为彼噬，鬼必搏膺诉天帝。坏门陷厕为大厉，不然或在彼膏肓，彼无医和那得制。岂知带血挟人头，况使骨肉成寇仇。鬼不仇番仇骨肉，骨肉吞声惟暗哭。鬼家不敢招魂祭，或恐魂引凶番至。生为肉兮死为伥，闻所未闻真骇异。民视番，猛于官，官奉番，骄于子。番屠民，如屠豕，官闻知，惟充耳。山水毒淫乃如彼，豺虎纵横复如此。居民皇皇走折趾，先生入山可已矣。"}