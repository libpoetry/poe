{"id":"553210","title":"胡仲厚先生画林塘读书图并序","dynasty":"明","author":"郑真","text":"我家住近荆公台，天光一鉴林塘开。面面青山如图画，烟云卷尽空翠来。岸头种花还种竹，风日芳菲艳红绿。珠帘卷起倚危栏，生意欣欣快心目。锦鱼群跃双鸥飞，俯仰上下皆天机。世外游尘飞不到，石床但听声唔咿。客来试问荥阳派，通德门前长书带。青春满架邺侯书，觚椟云飞蚕与虿。衣冠想象南渡时，琼枝玉树相光辉。百年祖考见余庆，佩衿济济越庭帏。笑我平生探简牍，伯仲翩翩期嗣续。寒波青影落孤灯，风雨潇潇夜深读。科名作教淮海堧，升除又上江西船。玉溪冰雪大于斗，广文座冷怜无毡。脊令原头声更苦，手足摧残愁肺腑。不才幸有两男儿，玉臂云鬟吟杜甫。熊儿欲遣寻归途，骥子不来将奚如。吁嗟文献犹一线，莫令先泽俱荒芜。田园欲归看图画，胡公胡公神变化。何时共坐秋水深，诗酒襟怀悦情话。"}