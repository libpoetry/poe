{"id":"432161","title":"杨枝词为女伶杨玉楼作（十二首选六）","dynasty":"近现代","author":"张瑞玑","text":"风满楼台雨满城，春光容易过清明。东皇绾住丝丝柳，莫化风花与水萍。一碧摇天傍路载，酒家门外早春回。烟丝雨缕东风软，马上诗人带醉来。一春愁绪最堪怜，不化游丝即化绵。莫话灵和殿前事，风流张绪异当年。画里春城欲化烟，濛濛细雨卖花天。驿亭愁煞桓司马，不待秋来已泫然。醉跨青骢踏软尘，闲来伤酒又伤春。天涯何处无离别，忍折柔条赠与人。最难消遣是秋黄，不是愁人也断肠。忍待西风摇落后，寒鸦几点乱斜阳。"}