{"id":"812180","title":"哈密使暑作二首","dynasty":"清","author":"成书","text":"乡梦不须劳万里，皇恩只许住三年。千株垂柳来庭际，一曲清溪到屋前。慕化藩王能国语，太平边帅似神仙。蓬瀛咫尺恩波近，药饵新颁自日边。尽有园林清耳目，更无案牍损心神。沙泉沸鼎茶烟活，雪水盈畦菜甲新。乍到浑如曾宿客，相逢都是故乡人。流星驿递鳞鸿便，彩笔题书报老亲。"}