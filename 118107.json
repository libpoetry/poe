{"id":"118107","title":"送表弟程之元知楚州","dynasty":"宋代","author":"苏辙","text":"与君外兄弟，初如一池鱼。中年云雨散，各异涧谷居。客舍复相従，语极长欷歔。青衫奉朝谒，白发惊晨梳。百年不堪把，一樽欢有余。清言我未厌，昨夜闻除书。淮南早已久，疲民食田蔬。诏发上供米，仍疏古邗渠。要须贤使君，均此积岁储。径乘两桨去，不待五马车。别离难重陈，劳徕不可徐。政成得召节，岁晚当归欤。"}