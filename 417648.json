{"id":"417648","title":"永遇乐 邯郸怀古","dynasty":"近现代","author":"俞律","text":"北国秋来，南楼燕去，滏阳东泻。野黍摇沙，疲牛卧草，古道斜晖挂。独客行迟，赵王城冷，何处将军系马。想当年、武灵台下，几回风雨骑射。千秋何限，登临时候，最是西风难写。闻道行人，曾经仙枕，阅尽繁华假。关河依旧，书生老去，四十八年轻舍。君知否、古人如我，我如来者。"}