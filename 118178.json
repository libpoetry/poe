{"id":"118178","title":"次韵吴厚秀才见赠","dynasty":"宋代","author":"苏辙","text":"骚人思苦骨岩岩，百里携诗相就谈。故作微词挑迁客，不嫌春雨湿归衫。少年旧喜登高赋，老病今成见敌惭。问我近来谁复可，对君聊拟诵《周南》。久欲归田计未成，羡君负郭足为生。躬耕不用千钟禄，高卧谁知万里征。已觉安闲真乐事，可怜辛苦尽浮名。隐居便作江南计，为觅佳山早寄声。一卷新诗锦一端，掉头吟讽识芳酸。哀歌永夜悲牛角，朗咏扁舟笑杏坛。间发笙簧犹可拟，弃捐斤斧定知难。继君高韵君应笑，咀嚼归途久据鞍。"}