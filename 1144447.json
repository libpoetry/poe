{"id":"1144447","title":"劝农同幕皆预即事四绝","dynasty":"宋末元初","author":"陈杰","text":"铁骑雕戈夹道驰，元戎小队出郊时。白袍容与其间者，莫是参谋老拾遗。妥贴轻舆我自便，更施小帐暖如毡。前山一阵东风雨，马上诸郎陛楯然。风捲冈头似怒雷，晓来驱我上崔嵬。斗牛尽是登临处，到得清明却不来。乌帽持觞鬓似银，近前不怕相公嗔。未知此日殷勤意，曾到深村作苦人。"}