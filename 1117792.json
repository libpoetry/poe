{"id":"1117792","title":"杂感六首","dynasty":"宋","author":"陆游","text":"病卧践衰境，躬耕归故园。怒蛙号废沼，妖鵩啸荒村。里巷鱼餐薄，坊场黍酒浑。相逢欲话旧，意极转忘言。道进身垂老，方灵病已侵。知难逃死籍，犹得遂归心。星斗开孤剑，尘埃拂素琴。妄庸常衮衮，谁与论幽深。雨霁花无几，愁多酒不支。凄凉数声笛，零乱一枰棋。蹈海言犹在，移山志未衰。何人知壮士，击筑有馀悲。草径才容步，茅庐仅庇床。原贫道尊显，回夭死芬芳。弦诵喧清晓，锄耰满夕阳。此风能不坠，韦布亦何伤。早仕谗销骨，迟归悔噬脐。短衣犹掩胫，穷巷固多泥。婢喜蚕三幼，奴贪雨一犁。衡茅明我眼，刮膜谢金篦。春晚晴还雨，村深醉复醒。溪添半篙绿，山可一窗青。药品随长镵，花名记小屏。闲身幸无事，吟啸送馀龄。"}