{"id":"802115","title":"过凌城庙谒古戴二公忠义冢","dynasty":"清","author":"倪瑞璿","text":"秋风鸣高空，乱峰下斜照。老树枝交天，苍黄覆古庙。入门扪残碑，太息拜遗貌。忆昔明运衰，群盗起聚啸。剿抚两失策，峰虿变虎豹。所过无坚城，苍生任凌暴。二公真人豪，忠贞出天造。金铁冶成心，冰霜厉寒操。贼峰一朝来，矢石躬亲冒。官小誓捐躯，力薄那自料。慷慨互争先，从容共谈笑。燃炮击贼人，天地为震悼。贼用魇魅法，蚁聚蜂屯到。众寡势不当，头断臂犹掉。成仁并取义，日月争光耀。碧血洒平芜，贼马不敢蹈。至今旷野中，白日常见烧。如何八十年，荐绅少凭吊？姓氏已稀传，父老犹相告。兰台事纂修，幽微须阐耀。谁为秉笔人，搜求不遗奥。"}