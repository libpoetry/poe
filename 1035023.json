{"id":"1035023","title":"补和李季允去秋所寄凌霄观诗","dynasty":"宋","author":"魏了翁","text":"天高山围坐，露下月满楼。其间倚阑人，古今入双眸。戒哉后时懊，迨此先民忧。匪缘冀求鱼，惧易或丧牛。瞬息起万夫，朝暮食千头。金汤蔽遮地，我岂为一州。馀力事层观，翚飞半空浮。帘开六合晓，杯纳万顷秋。灯火背城市，烟霖俯林洲。遐睎到冥鸿，吟思追驯鸥。寄声鹤山我，夺目珊瑚钩。因思去年夏，狂魂昼群游。婪酣饱溪壑，磊砢丰渠酋。诸公正错愕，如筑于道谋。微君且柔之，尚保国邑不。岌嶪变怗妥，嚬呻起欢讴。宜恢奇杰观，快此夷怿酬。独忧解成缓，万古同一流。君毋观上游，观上增叹愁。南有壶聚?，西有耕锄耰。北有不庭方，东有不宁侯。君看此风景，便谓无事休。天心果何如，年运不我留。相期懋明德，事业贯显幽。"}