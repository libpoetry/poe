{"id":"1113946","title":"昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来绕遍林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍","dynasty":"宋","author":"李至","text":"无营无欲自如如，寂静空斋昼寝馀。渴饮三杯市沽酒，闲看一卷道家书。奔趋势利心元薄，接奉交朋老渐疏。终指嵩峰待归去，白云深处卜岩居。吾宗伟量固难如，万顷澄波更有馀。吟遍人寰四时景，读穷仙馆百王书。青山绿水牵情切，要路权门著意疏。只恐爱闲闲未得，华居须作相君居。甲第新修尽不如，遍栽花卉地无馀。囊中耻贮千金宝，架上惟藏四部书。一炷白檀烟细细，百竿脩竹影疏疏。终须副却苍生望，别筑沙堤到盛居。老去襟怀强坦如，故园迢递战争馀。休思已往曾经事，但访从来未见书。止水寸心常淡静，乱蓬双鬓任萧疏。会当悬却车舆后，少室山前别卜居。自念平生谁得如，一家衣食喜盈馀。新开北户都缘竹，特搆南堂只为书。已叹病来欢笑减，那堪老去往还疏。谢他蓬岛神仙客，时下三清访陋居。"}