{"id":"1107216","title":"和朱子武夷杂咏十首 精舍","dynasty":"宋","author":"丘崇","text":"我读精舍篇，梦作山中客。从公夜不眠，寒灯歌白石。静如颜心斋，动若禹行水。迷邦谢阳子，谋国付樗里。抱膝小窗深，读书空谷响。一笑有会心，纷纷自雄长。言发矢无乡，机深舍争席。圣处倘策勋，珍重相与力。风急窗自鸣，霜严酒无力。岁律方峥嵘，幽人坐坚壁。苍山开秋屏，屹立俨无对。下有岸帻人，意气压苍翠。横笛人何在，山空花自开。不妨听晚弄，声与壮心来。清溪转回环，石矶俯深碧。公来坐忘归，此意白云识。烹茶人外世，遗灶水中央。千载公仍至，茶成水亦香。世路风波恶，扁舟去住轻。中流发清唱，千古有遗声。"}