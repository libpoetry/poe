{"id":"1108502","title":"壬辰春上冢五首 城南","dynasty":"宋","author":"刘克庄","text":"一闭幽堂十九年，万松手种已参天。懒随人乞郭东祭，自与母耕绵上田。试问拂云施鹤表，何如藉地荐豚肩。此身只合安闾里，长为先君扫墓阡。溪草林花争碧红，伤心黄壤閟芳容。短松明月易陈迹，断雨残云难觅踪。伊昔老盆常共酌，即今败絮倩谁缝。臼间一斗仓陈粟，薄暮归来独自舂。自古佳城属吉人，郭书王谶岂能神。扫松稍喜衣冠众，荐芰何妨俎豆贫。委巷起家基世德，分山葬友等天伦。侧傍即是黄香冢，冥漠之中尚卜邻。忆昨隆乾致太平，诸贤耸听凤先鸣。奏篇不愧登瀛选，拂袖难留出昼行。当日伯夷兄弟瘦，至今杨震子孙清。定知千载蟆陵路，尚有行人酹董生。水如绶带山如抱，画手难摹一段奇。松下可浇三奠去，墓傍安用万家为。虹来昂首宁非瑞，蛟徙无踪若有知。丱角钓游今白发，重寻陈迹不胜悲。"}