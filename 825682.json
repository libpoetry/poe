{"id":"825682","title":"盟鸥榭之北作一峰名碧云自","dynasty":"清末近现代初","author":"郑孝胥","text":"扪胸极坦荡，何时幻嵯峨。为山仅二仞，倒影临池波。袖中出太华，夜负烦夸娥。儿童尽惊倒，势欲苍苍摩。鬼凿混沌窍，灵探星宿窝。碧云飞未起，作态犹婆娑。篆文志其胁，安知非皇娲。小窗学跏趺，尽日对吟哦。祇愁风雨来，跋扈如天魔。挟山以超海，老矣将奈何。"}