{"id":"626908","title":"寿陈梅臣先辈八十有一","dynasty":"明","author":"梁宪","text":"南溟浩渺不可极，东倚罗浮为海国。群山西走作海门，虎头大小并称尊。环山襟海平原处，万木笼葱烟雾屯。山海所产多且奇，人才每每相参差。三百年来一老叟，啒强气宇如虹霓。少年文藻振百粤，结交海内真豪杰。神京失守板荡时，发指皆裂日饮血。偏袒一呼动四邻，执戈相从多侠烈。当时文烈增城侯，帐底偕箸资筹谋。独恨未曾将十万，经略中原出冀州。如今老去雄心尽，阅世几回性坚忍。酒酣不觉奋长髯，伏枥高歌犹满引。生平老友不相下，李司寇公简司马。骨气精神终逊翁，果然寿算难与同。天空海阔各有托，冥冥万里一飞鸿。"}