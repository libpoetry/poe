{"id":"796473","title":"台城路 花坞纪游同蔼卿赋","dynasty":"清","author":"关锳","text":"深山一夜惊黄叶，萧萧满林风扫。瘦柳敧霜，低芦冱水，凉得吟蝉都少。清溪半绕。已溪上炊烟，一丝青袅。知近禅扉，残钟隐隐出林杪。何时买山事了。赁舂终下计，何似耕钓。但近村边，能通船处，细选三间屋料。休嫌地小。任种菜栽梅，春秋都好。不见西风，晚鸦栖树早。"}