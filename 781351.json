{"id":"781351","title":"石牛驿","dynasty":"清","author":"钱澄之","text":"石牛驿破存两楹，鸟雀满地无人声。客子入门风淅淅，停车下马不得行。隔墙叫怒如哮虎，银铛锁吏出废堵。鞭笞乱下冤不闻，良久叩头诉其苦。自从江、楚纷用兵，分符秉钺输蹄横。已愁宾客多需索，更苦刁阉难逢迎。朝啼卖女夕卖妇，饥肤戕毁复何有！供顿王官职所当，白板公卿费奔走。昨日负薪者竖儒，挽牛入关窃上书。此辈宁有安刘计，今来驰驿事恣睢。官家但识遣使臣，那知驿吏多苦辛！朝廷克敌须庙算，岂在多用虚言人！"}