{"id":"1121122","title":"青龙陈君挽词四首","dynasty":"宋","author":"林亦之","text":"明月青灯合浦村，北人惟此读书园。窦家风义人牢落，多少衡门欲断魂。谁解题封忠敬堂，长安白发紫微郎。斯名似不缘渠作，却最关渠泪数行。胡为春渚梦初回，却是行舟恰到来。数尽长亭过闽岭，夕阳愁杀落花台。欲哭刍灵何日时，长江望断涕沾衣。夜香楼下如重到，鹤叫三更人已非。"}