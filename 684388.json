{"id":"684388","title":"陟湘于迈岳麓是尊仰止先哲因怀友生丽泽兴感伐木寄言二首","dynasty":"明","author":"王守仁","text":"客行长沙道，山川郁稠缪。西探指岳麓，凌晨渡湘流。逾冈复陟巘，吊古还寻幽。林壑有馀采，昔贤此藏修。我来实仰止，匪伊事盘游。衡云閒晓望，洞野浮春洲。怀我二三友，《伐木》增离忧。何当此来聚？道谊日相求。林间憩白石，好风亦时来。春阳熙百物，欣然得予怀。缅思两夫子，此地得徘徊。当年靡童冠，旷代登堂阶。高情讵今昔，物色遗吾侪。顾谓二三子，取瑟为我谐。我弹尔为歌，尔舞我与偕。吾道有至乐，富贵真浮埃。若时乘大化，勿愧点与回。陟冈采松柏，将以遗所思。勿采松柏枝，两贤昔所依。缘峰践台石，将以望所期。勿践台上石，两贤昔所跻。两贤去邈矣，我友何相违？吾斯未能信，役役空尔疲。胡不此簪盍，丽泽相遨嬉？渴饮松下泉，饥餐石上芝。偃仰绝馀念，迁客难久稽。洞庭春浪阔，浮云隔九疑。江洲满芳草，目极令人悲。已矣从此去，奚必兹山为。恋系乃从欲，安土惟随时。晚闻冀有得，此外吾何知。"}