{"id":"1058323","title":"宿道林寺诗","dynasty":"宋","author":"华镇","text":"钲鼓远轰填，旌旗近凌乱。兰棹截波舣，肩舆傍山转。白羽映尘举，乌纱倚风岸。揆才非阿都，托乘陪中散。暝投萧寺迥，路入修林茜。清谈曾未既，长夜已踰半。周旋仰陂量，眄睐惭沟断。欲倚青云披，轻歌白石烂。高风生夜壑，长松响幽涧。秉烛访陈迹，辞墨叠壮观。缨蕤虽未濯，心目欣已浣。文奇楚招些，迹异元郎漫。初惊冰玉违，已见珠玑璨。临池名草圣，天台得才冠。兼资古所稀，荐遇世尤愿。琳琅鼓馀韵，蛟虬走芳翰。诣绝雅无伦，神变敏如幻。规为到古始，气槩起消懦。须知赵璧贵，祗借秦人玩。吟想情有馀，言终屡增叹。"}