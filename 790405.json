{"id":"790405","title":"新吾同年手写昌谷集，并摹其小像于简端，谨缀其中语以为之赞","dynasty":"清","author":"陈熙治","text":"水为佩，风为裳，徘徊白凤随君王。剑光照空天自碧，芙蓉凝红得秋色，天遣裁诗花作骨。长歌破衣襟，短歌断白发，元气茫茫收不得。鸢肩公子二十馀，碧峰海面藏灵书。短策齐裁如梵夹，漏吹水咽玉蟾蜍。欲说春心无所似，忆君清泪如铅水。纱帷昼暖墨花香，莫忘作歌人姓李。"}