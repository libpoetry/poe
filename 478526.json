{"id":"478526","title":"过长荡","dynasty":"明","author":"沈周","text":"发迹过长荡，识此平生始。春流方漫衍，旷荡弥十里。老葑蔽层云，敷芽青拟拟。正如一明镜，剥蚀铜绣起。西山欲临照，掩却螺髻美。山亦拗怒去，南走太湖涘。群势涌叠浪，争捷互排挤。我恐先我去，挥手喝止止。湖山四面好，转侧皆可喜。此面正佳绝，扁舟载西子。芳洲有隙地，肯卖脱紫绮。移家非丹砂，所好在山水。"}