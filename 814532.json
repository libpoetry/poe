{"id":"814532","title":"琉球竹枝词","dynasty":"清","author":"林麟焻","text":"手持龙节渡沧溟，璀灿宸章护百灵。清比胡威臣所切，观风先到却金亭。徐福当年采药余，传闻岛上子孙居。每逢卉服兰阇问，欲乞嬴秦未火书。日斜沙市趁墟多，村妇青奁藉绿莎。莫惜筹花无酒盏，人归买得小红螺。三十六峰瀛海环，怒潮日夜响潺湲。楼西一抹青林里，露出烟萝马齿山。射猎山头望海云，割鲜挏酒醉斜曛。纸钱挂道松楸老，知是欢斯部落坟。庙门斜映虹桥路，海鸟高巢古柏枝。自是岛夷知向学，三间瓦屋祀宣尼。王居山第兔园开，松枥棕花倚石栽。多少从官思授简，不知若个是邹枚。奉神门内列鹓行，乞把天书镇大荒。唤取金縢开旧诏，侏{牜世}感泣说先皇。閟宫甍桷压山原，将享今看几叶孙。二十七王禋祀在，釐圭锡卣见君恩。译章曾记莋都夷，槃木白狼归汉时。何似岛王怀圣德，工歌三拜《鹿鸣》诗。宗臣清俊好儿郎，学画宫眉十样妆。翘袖招要《小垂手》，簪花砑帽舞山香。望仙楼阁倚崔嵬，日看银山十二回。笙鹤彩云飞咫尺，不教弱水隔蓬莱。纤腰马上侧乘骑，草圈银钗折柳枝。连臂哀歌上灵曲，月明齐赛女君祠。久稽异域岁将徂，自笑流连似贾胡。三老亦知归意速，时时风色相桐乌。"}