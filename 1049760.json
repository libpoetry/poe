{"id":"1049760","title":"楚江行","dynasty":"宋","author":"郭祥正","text":"吾生磊落无滞留，一生好作大江游，任尔龟鼍跋浪蛟龙愁。昨夜天风下荆楚，我来此地重怀古。洛妃湘女不足数，渺渺兮三闾在何所。浩荡烟波江水阔，冥寞神交两相许。倒提金斗倾浊醪，滴沥招魂寂无语。斜阳衔山暝潮退，两两渔舟迷向背。便欲因之垂钓竿，六鳌一掷天门外。"}