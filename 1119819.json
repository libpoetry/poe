{"id":"1119819","title":"看论语四首","dynasty":"宋","author":"陈渊","text":"明明孔圣能毋四，的的曾参所贵三。一部鲁论开圣域，古人无死要重参。天道文章岂两岐，雷声渊默本同时。如何子贡能言者，说与无言更有疑。陋巷从容一事无，不因邻斗出吾庐。箪瓢岂是忘忧物，自是从容乐有馀。直从尧舜以中传，又到东丘续断弦。看取子思亲的处，始知论语自无偏。"}