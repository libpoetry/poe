{"id":"687966","title":"和张子白杨鬯侯游飞来寺见寄","dynasty":"明","author":"成鹫","text":"县衙冷似数家村，方外多情是夙根。点检道书知福地，提携琴鹤到山门。花边雨过收棋局，席上诗成罢酒樽。何事定心泉下水，跳珠漱玉不胜喷。白头僧住白云村，老树根烹老菜根。斸断松虬开小径，移来石虎守空门。名山往往迟双屐，浮海区区负一樽。多谢新诗劳远寄，开缄如对峡泉喷。耳闻旧社长蒿莱，寂寂三堂昼未开。猿掷馀桃鸣石磬，鸟衔腥食立香台。百年流水心俱远，一片閒云去不来。古调更张难草草，小弦刚被大弦催。却忘世路有平陂，白石苍苔似布棋。天籁响来人籁寂，五言禽和七言诗。奇峰隔水呈三面，斜日衔山露半规。我已同游君信否，默存惟有化人知。远近游踪分不分，峡江水接粤江濆。林间独鹤能无梦，天上双凫自有群。古寺飞来空想像，雨花散去任缤纷。缄书报语神明宰，持赠惟须岭上云。"}