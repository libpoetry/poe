{"id":"1118620","title":"杂感四首","dynasty":"宋","author":"陆游","text":"壮游回首海茫茫，默数方惊岁月长。旧事莫论齐柏寝，残躯方似鲁灵光。天际晴云舒复卷，庭中风絮去还来。人生自在常如此，何事能妨笑口开。射的山前花柳新，典衣买酒过残春。但甘身作哙等伍，莫信人间髯绝伦。祸福虽云不可猜，人生要岂愿为才。髑髅正使非王乐，牺象何疑是木灾。"}