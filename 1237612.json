{"id":"1237612","title":"燕山秋望三首","dynasty":"元","author":"潘伯脩","text":"西山水落向高风，万壑千厓出梵宫。翠幕遥看银榜合，金精虚逐火轮空。构栏静立翛翛上，冠佩飞行荡荡中。何日龙船移棹晓，露房云水四帘通。辽海东空鹤不归，平芜遥际极凉霏。寒天霜静雕鹰没，沙苑秋高牧马肥。落日美人歌玉帐，西风猎骑拥金羁。豪猪猛起当前立，曾冒鸣弓脱晓围。北落师门霄汉间，阴云粉沸夜漫山。水声乱趁龙门道，月色斜窥碣石湾。剑卧古台星郁郁，笳凝幽草露斑斑。千秋万岁沧浪面，长照君王入近关。"}