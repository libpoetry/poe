{"id":"816494","title":"春游杂吟次赵秋谷前辈韵","dynasty":"清","author":"彭维新","text":"冱寒蕴元化，酿此无边春。光风洗黯黭，老物呈鲜新。遥山突入户，半壁青嶙峋。晴空云霭霭，碧沼波鳞鳞。乐意到鱼鸟，飞泳群相亲。农事以时举，钱镈亦已陈。林间鸣社鼓，陌上扶醉人。升平太和遍，何处容郁堙。洗眼待春归，一疗诗才馁。翻醉看花觞，宿醒连不解。红紫纷迷离，到处空眙骇。何限轮蹄尘，误逐繁缛彩。冲漠司化机，畴其觅真宰。岁晚冰雪攒，众卉泯无迹。一自春风来，是处草痕碧。桃杏矜艳阳，倚笑东郊陌。习经寒与暄，独有旧松柏。甘避踏花尘，云烟共朝夕。繁枝簇蓓蕾，东风为吹开。烂漫曾几时，片片飞绿苔。开落皆东风，昧者纷疑猜。芳时异摇落，胡为有隳摧。君看苍岩树，荣悴何预哉。三月春浩浩，杨柳披清池。依依缀柔叶，袅袅垂长丝。游人就帷幄，词客吟葳蕤。不愿蒙顾盼，愿勿攀折之。攀折亦易尽，来岁无好枝。繁英已缤纷，花风未吹楝。今岁桐叶增，化工不肯倦。密树百啭莺，画梁双归燕。富儿罗荤膻，闭户开广宴。独有静观人，早识东风面。筇枝收将归，阳春在吟卷。"}