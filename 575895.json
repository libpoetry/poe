{"id":"575895","title":"题唐侍仪双鲤轩","dynasty":"明","author":"孙蕡","text":"唐生昔侍双亲时，当庭日舞如花衣。严亲去世慈母在，孝养足慰无穷悲。唐生今年三十几，慈母高堂尚多祉。养志谁能论八珍，作堂暂寄名双鲤。双鲤双鲤白且鲜，日须二斗新铜钱。宁劳姜妇水中觅，不学王生冰上眠。人生有亲殊可乐，亲馔有鱼尤不恶。娱乐从兹到白头，声名况是登黄阁。我生我生缠百忧，庭帏风木悲清秋。为君援笔赋双鲤，每一读时清涕流。"}