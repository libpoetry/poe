{"id":"1106827","title":"挽杨承事并夫人诗二首","dynasty":"宋","author":"王洋","text":"除却家传教子经，世间百事不营营。自应艺学推前辈，故得风流劝后生。疏傅挥金终足食，徐卿有子自成名。后来若不流馀庆，真享千钟亦未荣。梦协幽兰故可誇，来从君子更宜家。疏恩自合开新邑，比德还应副六珈。解使威仪同诂训，聊随轻薄事铅华。自从瑶瑟初扃后，槛外春风懒放花。"}