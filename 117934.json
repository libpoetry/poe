{"id":"117934","title":"送琳老还大明山","dynasty":"宋代","author":"苏辙","text":"身老与世疏，但有世外缘。五年客江西，扫轨谢往还。依依二三老，示我马祖禅。身心忽明旷，不受垢污缠。偶成江东游，欲别空凄然。缘散众亦去，飘若风中烟。华阳本荒邑，缁素明星悬。偶然得老尉，旧依育王山。琏公善知识，不见十九年。我昔未闻道，问以所入门。告我従信人，授我普眼篇。冉冉百尺松，起自一寸根。南归发尽白，尺书今始传。不知邻邑中，乃有门人贤。百里走相访，触热汗雨翻。怀中出诗卷，清绝如断蝉。我适病寒热，气力才绵绵。空斋默相向，欲语不能宣。未暇答佳意，归锡锵金环。空有维摩病，愧无维摩言。"}