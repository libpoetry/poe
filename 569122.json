{"id":"569122","title":"张守有温甫学士擘窠书老柏行余以仲昭太卿画竹配之时万历丁丑之八月廿五日守诞辰也眷属在里中将有就馆者并以为祝","dynasty":"明","author":"王世贞","text":"君有温甫手书老柏行，槎牙爪距八法锋纵衡。我贻仲昭手画竹数茎，鸾鶱凤舞叶叶排空青。欲将此竹配此柏，挂君高斋八月动霜色。劲节原从造化留，虚心岂仗栽培得。竹既嶰谷十二声，一一将向朝阳鸣。柏亦郁作苍虬吟，和出万古萧龙音。饮君酒，上君寿，赤水三条珠在手。更闻阿段报山阴，夜雨龙鳞箨中剖。"}