{"id":"812040","title":"兰舟纪遇","dynasty":"清","author":"孙原湘","text":"半欲天晴半未晴，百禽呜处变春声。树离圆峤珠先落，月见方诸水自生。爱极翻教成怨恨，悟来始悔忒聪明。无情最是堤边柳，眼看桃花带雨倾。只在波光淡荡中，橹枝无力忽西东。难从白日回惊电，反恨青天转顺风。燕子逼帘时远近，桃花隔竹更玲珑。如何十二峰峦远，只与阑干一抹同。"}