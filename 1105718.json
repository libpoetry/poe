{"id":"1105718","title":"秋日山林即事次叔父宝印师韵","dynasty":"宋","author":"王十朋","text":"萧萧蘋末生秋声，登临遐想兰台英。天高气清水碧色，明月相映光如琼。脱叶翩翻下深樾，莲社高人诗兴发。讲外吟馀心更闲，白云满袖眠禅窟。竹径通幽人不来，鸟鸣山静独徘徊。应笑世间名利客，一生扰扰徒悲哀。清凉涤烦襟，尘虑脱心境。山城过疏雨，水国生新景。虫鸣月满林，雁度云横岭。感物夜九起，谋身日三省。平生功名心，郁郁犹未逞。深美白云人，身闲时自永。"}