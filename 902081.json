{"id":"902081","title":"上二溪山","dynasty":"宋","author":"张嵲","text":"积雨连日夜，敢谓今旦晴。绿彩泛林端，爱此朝景明。晨炊肃徒驭，结束方上征。千岩屹穹隆，万壑临峥嵘。谁知有微径，在此苍翠屏。昔闻五尺道，驰心已伶俜。今朝复何朝，冒此绝险行。侧路不容足，下瞰千仞坑。步武一蹉跌，陨身如建瓴。避地本爱死，兹行岂偷生。篮舆仗伧人，崎岖信所经。下为崖石碍，上苦萝蔓撄。阴岩多沮洳，泥苔汰相仍。薄暮雨欲来，白云起如蒸。稍观前山暗，已复如悬绳。行行入中林，心悸万鼓鸣。三泉如雪翻，竞泻石上声。值此绝世景，避贼难为情。路转复临川，浊流方满盈。波神恣桀鷔，势欲丘壑平。雄张拥行潦，河渎将抗衡。我方媚斯水，敢誇海若名。叫度雨踰急，山烟深杳冥。舍棹即绝壁，扶持陟碐层。经行细石坠，十步九战兢。羊肠与三涂，其险莫与京。叱驭匪前哲，但觉微命轻。须臾至田家，茅茨耿清灯。篝火燎衣湿，坐使愁虑并。夜雨喧客耳，羁梦何由成。平明起长望，重阴竟四瞑。嘉禾垂垄病，恶木连山荣。兵荒兼岁恶，吁嗟此黎氓。泥水方自蔽，出门谅何能。穷居未觉苦，篱外长峰青。"}