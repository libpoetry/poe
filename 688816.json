{"id":"688816","title":"行部上杭道过三洲馆见白花生枳棘中芳洁可爱而不知其名问之村民曰文坛花也予哀其托根非所赋诗唁之又推花意而答赋焉凡得六首 唁花","dynasty":"明","author":"何乔新","text":"雪彩冰姿傍棘丛，更堪苦雨与斜风。五侯亭馆多閒地，何事凄凉向个中。素质生来异众葩，孤根不识五侯家。年年雨露随天分，肯向风前怨岁华。丽馆崇台二月时，群葩红紫竞葳蕤。可怜寂寞荒山里，空抱芳心吐向谁。不誇颜色不誇香，不共群英竞艳阳。造化栽培知有意，且随本分过春光。沁园台榭五云连，铃索春来处处悬。何苦甘心萧艾里，炎风瘴雨有谁怜。碧桃红杏炫春容，岁晚纷飞总是空。纵在主家铃索里，可能禁得五更风。"}