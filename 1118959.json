{"id":"1118959","title":"李伯纪丞相挽诗三首","dynasty":"宋","author":"陈公辅","text":"豪杰不世出，为时斯间生。有心安社稷，无计避功名。忧国唯知重，谋身祇觉轻。徒令青史上，永永著英声。材大古难用，功多忌更多。忠怀冲日月，谗口肆风波。此老今亡矣，苍生独奈何。应遗一时恨，千载不能磨。当时偶同罪，平昔岂相知。天下指为党，我公终不疑。空怀荆渚乐，已失雁山期。此意凭谁诉，临风有泪垂。"}