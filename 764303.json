{"id":"764303","title":"满庭芳 其三 赠姜子翥内君澹衣生日，和芝麓先生韵","dynasty":"清","author":"王士禄","text":"并蒂疑花，俱飞同蝶，早来相逐相怜。文窗幽窈，人玉与鬟烟。几许春风消息，只探向、明镜台前。鸳鸯字，背人学写，颠倒遍蛮笺。嫣然。还自惜，回眸一笑，鹦鹉能言。算碧楼红玉，总是前缘。心喜宜男待女，花共草、入佩能全。为欢好，一弦一柱。锦瑟趁华年。"}