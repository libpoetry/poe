{"id":"446115","title":"买陂塘 十馀年前居山中，香江李国明兄曾为我绘《冷翠轩擪笛填词图》，藏未面世。近读蛰堪新河诸家题图之作，因成一阕乞正","dynasty":"当代","author":"刘梦芙","text":"记门前、一湾流水，青罗如带长绕。松篁影密遮窗翠，风起龙蛇夭矫。庐小小。爱插架、缥缃坐拥薰芸草。苔痕不扫。任开落梅花，浑忘甲子，幽境几人到。閒情赋，偶寄予怀渺渺，伊谁含睇宜笑？文狸赤豹从山鬼，紫玉横吹云表。心渐老。自别却家园，日被红尘恼。楼无七宝。幻数朵烟霞，霓裳飘去，留得梦边稿。"}