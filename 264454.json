{"id":"264454","title":"如此江山·感时","dynasty":"现代","author":"王易","text":"崦嵫日落千林暝，依稀者番风景。乌集延秋，鸿嗷建业，凄绝万家烟冷。移来九鼎。喜旧局新翻，惊涛初定。黍谷阳回，春风额手共相庆。斜阳自饶人影。笑屠龙事业，空望公等。翠葆初临，黄袍遽易，便使人嗤鏊饼。鸡声唤醒。但对著残灯，定愁夜永。无计文园，止堪言善病。"}