{"id":"402802","title":"八声甘州 蕙师为徐积余丈题所藏临安砖塔藏经","dynasty":"近现代末当代初","author":"赵尊岳","text":"淡斜阳无语暝烟深，雀离失崔巍。审拈花妙谛，檀熏业净，总付蒿莱。诸法本无空相，生灭不须哀。贝叶灵文在，翠浣苍苔。我亦湖山旧主，等蹉跎贤劫，八百年来。俛澄溪晴碧，明镜早无台。尽能消琅函宝轴，算眼中一字一琼瑰。兴亡感，问金涂塔，几许沉霾。"}