{"id":"1136080","title":"孚舟亭独坐","dynasty":"宋末元初","author":"方回","text":"荦确莳籼米，浅清钓鯈鱼。兹事不在多，克俭即有馀。俯仰六十载，山城八迁居。忆昔罢阃幕，始有此屋庐。鞠躬畚瓦砾，流汗薅茅苴。前后列花果，左右环图书。谁令厕朝士，又驾太守车。大兵革宇宙，乘时沸猱狙。斸掘坏畦径，抉偷夷庭除。厨荒败炊爨，室空移贮储。归来问邻旧，死徙徒欷歔。募工淘秽井，课仆通污渠。旋理短檠灯，复荷长柄锄。倏忽九寒暑，出入无驴舆。忍贫不肯仕，人谓回也愚。今岁事大谬，群贼屠郊墟。古树伐作薪，野茹挑为蔬。淡食已数月，穷乃至此欤。筋力既衰劣，鬓毛苦凋疏。以今较畴昔，百事皆弗如。弗如又何嗟，不系天命且。柴荆永日闭，池亭秋霁初。朝看白云起，暮对丹霞舒。独坐心自赏，是身如空虚。"}