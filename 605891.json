{"id":"605891","title":"乙巳入京睹饥民载道怅焉成感","dynasty":"明","author":"卢龙云","text":"畿南百里馀，托家在日边。胡为多菜色，老稚强相牵。困苦弥道周，流离满目前。展转沟中瘠，感之涕泫然。昊天何不吊，灾疹屡婴缠。里巷寡完壁，日午厨未烟。岂无郡邑吏，蒿目恤颠连。岂不奉明诏，频烦事赈蠲。谋朝不保夕，微生只暂延。裘马千金子，银鞍白玉鞭。意气倾燕市，斗酒美十千。立马闻痛哭，时或投一钱。所活宁有几，明惠不足宣。仁人切痌瘝，造物苦无权。谁当司燮理，密勿赞重玄。旸雨尽时若，蒸黎获所天。"}