{"id":"797341","title":"念奴娇 舟中晨起见大雾作","dynasty":"清","author":"吴尚憙","text":"水窗才起，讶长空一色，江山何处。渺渺茫茫无畔岸，那是溪村烟树。恍若云腾，纷如雨骤，却怪蛟龙吐。洛妃妆罢，扬波倩尔遮护。还忆海市凌虚。蜃楼幻影，隔断红尘路。晓日无光烟淡淡，犹似晨鸡未曙。柔橹闲声，征帆莫辨，留我冰壶住。东轮乍转，轻舟依旧飞渡。"}