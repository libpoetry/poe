{"id":"671973","title":"谢安游东山图","dynasty":"明","author":"吴宽","text":"东山高卧如龙蟠，天下苍生望谢安。徵书再下翻然起，五十不妨初作官。征西将军姓桓者，致我胡为居幕下。新亭狎视犹小儿，流汗何人面如赭。北兵百万次淮淝，别墅与客方围棋。捷书已至未终局，江上阿玄班捷师。高怀磊落多长技，谁识向来游戏事。后世风流强慕之，登山也复携歌妓。"}