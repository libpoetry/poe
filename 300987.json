{"id":"300987","title":"采莲曲·花影湖光绿漾红","dynasty":"现代","author":"程景溪","text":"花影湖光绿漾红，木兰小艇放桥东。吴娃惯与清波狎，一水盈盈荡软风。南湖打浆湖波渺，莲花采得莲心少。莲心中苦有人知，妾心中苦无人晓。一篙钩起藕无多，那晓丝长胜芰荷。看他欲断不忍断，尚系侬心可奈何。朝荣夕萎莲如此，未堪持赠相思子。花如妾貌妾如花，请君挽住东流水。"}