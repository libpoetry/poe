{"id":"73723","title":"木兰花慢·好山晴更好","dynasty":"元代","author":"周权","text":"好山晴更好，霭空翠，拥楼西。正雨沐秋清，晨暾照射，云气初开。山外飞鸦数点，看玉虹、斜绕碧螺堆。几簇人家如画，槿篱野路桥低。柴门鸡犬不惊猜。和气似春台。羡白叟黄童，顿深社鼓，稻满秋畦。误我虚名箕斗，叹镜中、华发早相催。休论无穷世事，满浮浊酒三杯。"}