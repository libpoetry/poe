{"id":"499312","title":"醉歌","dynasty":"明","author":"纪坤","text":"十里五里桃李花，东家蝴蝶飞西家。春风引我信步起，青鞋蹋遍溪边沙。欣然一往忘远近，黄公垆外垂杨遮。百钱偶尔未挂杖，村翁熟识犹容赊。自斟自酌自吟啸，不知返照蒸红霞。挑菜人归影散乱，骑牛童唱声呕呀。小奴控蹇远相觅，兴尽我亦随昏鸦。閒花野草相掩映，短衫破帽时欹斜。痴儿未可嗔太醉，老子此乐真无涯。行过浅水见蝌蚪，爱尔不作官虾蟆。"}