{"id":"1229973","title":"集句饯张知事子中","dynasty":"元","author":"卢挚","text":"和泽周三春，桃李罗堂前。劲风无荣木，于我若浮烟。与子相遇来，倾盖定前言。岁月好已积，玉石乃非坚。一朝辞吏归，悠然见南山。从我颍水滨，虚室有馀閒。故人赏我趣，赖古多此贤。吾驾不可回，怅恨独策还。靡靡秋已夕，亭亭月将圆。青松冠岩列，白云宿檐端。此中有真意，弱毫多所宣。登高饯将归，路遐无由缘。良才不隐世，来会在何年。"}