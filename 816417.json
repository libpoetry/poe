{"id":"816417","title":"驿鼓三首","dynasty":"清","author":"龚自珍","text":"河灯驿鼓满天霜，小梦温黁乱客肠。夜久罗帱梅弄影，春寒银铫药生香。慈闱病减书频寄，稚子功闲日渐长。欲取离愁暂抛却，奈君针线在衣裳。钗满高楼灯满城，风花未免态纵横。长途借此销英气，侧调安能犯正声。绿鬓人嗤愁太早，黄金客怒散无名。吾生万事劳心意，嫁得狂奴孽已成。书来恳款见君贤，我欲收狂渐向禅。早被家常磨慧骨，莫因心病损华年。花看天上祈庸福，月堕怀中听幻缘。一卷金经香一炷，忏君自忏法无边。"}