{"id":"740674","title":"同门人杨星标吴廷韩游佛峪","dynasty":"清","author":"王昶","text":"斗柄在戌寒始威，荒郊草木萋以腓。腾腾晓日明晴晖，相于二子驰骖騑。镵天山色横翠微，鸟道诘屈人迹希。路旁栝柏莽十围，山鸟惊觉鸣且飞。閕然野寺开双扉，青红古佛长而颀。画壁荒怪无是非，山僧迎客病已痱，香积索寞缠蛜蝛，厥辞怪伟无刺讥。落叶飒沓飘秋衣，游兴颇极振策归。嗟哉胜地空依稀，安得卜筑来耕耭。"}