{"id":"608407","title":"闺中闻子规","dynasty":"明","author":"区大相","text":"玉楼绮窗朝日晖，百花声中闻子规。憔悴林莺浑不语，差池梁燕未堪飞。绕遍南枝又北枝，可怜千春伤别离。直从桂岭花开日，啼到巴川花落时。巴川桂岭春难驻，越南燕北路多歧。几处听来皆下泪，谁家闻去不低眉。佳人玉箸垂红颊，朱颜坐叹芳菲歇。览镜慵图两鬓鸦，停针懒绣双飞蝶。长安大道皆言直，梦里相寻转相失。徒闻泪血染成花，岂料贞心化为石。含愁含恨诉香闺，想料枝头只独栖。但令贱妆惊鸳梦，不劝行人驻马啼。"}