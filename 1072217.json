{"id":"1072217","title":"次韵方允迪秘监步月感怀一首","dynasty":"宋","author":"刘一止","text":"伊昔苕水滨，诗酒相逆送。红蕖三百顷，天遣作妙供。于今几何时，喜惧不同梦。惊心风月夕，怨笛有残弄。所嗟老侵寻，不愧官冗从。当时季孟间，众识长雏凤。宁知天一角，复此樽酒共。文章自千古，习气无乃重。诗如朝阳鸣，一一律吕中。从游二三骏，蹀躞不受鞚。阿威有家学，落笔竞豪纵。伤时复怀旧，一笑得再恸。公等俱勉旃，如我堪底用。"}