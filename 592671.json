{"id":"592671","title":"谒孝陵","dynasty":"明","author":"欧大任","text":"万方劳我祖，百战定中原。涿鹿干戈戢，周京礼乐繁。驱除开日月，洗涤正乾坤。睿算千夫废，深仁万户温。画江盘凤阙，卜洛俯龙门。图像英姿奋，山河王气存。鼎湖云已泣，银海浪先翻。弓与胡髯堕，旗随汗血奔。夕阳原庙树，春色霸陵园。宫监藏金甲，祠官供玉尊。禹谟垂后代，尧典重正元。松路容趋走，文思颂帝恩。"}