{"id":"856216","title":"春雪和袁望回三首 其二","dynasty":"宋","author":"王之道","text":"谁谓过残腊，馀寒遂有涯。雪来风益横，冰着雨还加。万里隋堤絮，千山庾岭葩。袁门晨尚闭，剡艇夜应拿。百蛰犹含土，群芳敢放芽。娇红还玉茗，新绿借金沙。力胜榴花酒，功高雀舌茶。人心愁甚矣，天意欲何耶。好放朝阳出，休从宿雾遮。青腰诚念我，明日变霜华。"}