{"id":"168229","title":"范元长观梅诗帖赞","dynasty":"宋代","author":"岳珂","text":"范本蜀望，世仍忠嘉。南渡而来，人门莫加。帝咨典型，诏起幽遐。翊{微去彳加女}铜龙，执经金华。笔取端重，而兼奇葩。儒先所推，奚待诩夸。有伟丰公，如璧不瑕。卷怀枢庭，寓赏梅花。公从北方，共之天涯。均德比谊，而兼葭莩。寒谷将春，轻阴不遮。洁栏斯从，寄驿匪赊。倡汝和予，屏淫斥哇。托彼阴晴，以写正邪。爱君之心，对越靡差。一瞬百年，遗墨惊鸦。臭兮同兰，好兮投瓜。二公其仙，星箕汉槎。如此帖者，可复得耶。清并玉雪，秀同绮霞。"}