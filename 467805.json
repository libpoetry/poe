{"id":"467805","title":"浣溪纱 悔三首","dynasty":"当代","author":"黄绮","text":"悔向人前语意深。花香迹乱误追寻。石桥斜月见衣襟。偷捏鼻端还假寐，防他一笑又惊心。喜符春梦到如今。一曲清歌散晓烟。回眸花下正齐肩。当时强说到华年。言在而今仍作客，缘悭此夕似逃禅。风灯摇焰忆鞦韆。春尽心情酒后歌。却愁中酒梦无多。短垣灯影睡香和。欲挽银河常泼眼，不留凝泪忆嫦娥。浣纱声细混微波。"}