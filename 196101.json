{"id":"196101","title":"王翠岩写竹求诗","dynasty":"宋代","author":"赵孟坚","text":"古画画物无定形，随物赋形皆逼真。其次祖次有师绳，如印印泥随前人。尚疑屋下重作屋，参以新意意乃足。晋魏而来几百年，羲献断弦谁解续。何况高束李杜编，江湖竞卖新诗读。愿君种取渭川一千亩，饱饭消遥步扪腹。风晴烟雨尽入君心胸，吐出毫端自森肃。"}