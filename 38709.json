{"id":"38709","title":"游仙·将过太帝宫","dynasty":"唐代","author":"吴筠","text":"将过太帝宫，暂诣扶桑处。真童已相迓，为我清宿雾。海若宁洪涛，羲和止奔驭。五云结层阁，八景动飞舆。青霞正可挹，丹椹时一遇。留我宴玉堂，归轩不令遽。欲超洞阳界，试鉴丹极表。赤帝跃火龙，炎官控朱鸟。导我升绛府，长驱出天杪。阳灵赫重晖，四达何皎皎。为尔流飘风，群生遂无夭。"}