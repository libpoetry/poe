{"id":"793779","title":"鹌鹑篇","dynasty":"清","author":"李寄","text":"有隼逐鹌鹑，皇回见人投。两翩塌地飞，拍拍如有求。主人顿起怜，手援置案头。为之许长久，即向僮仆谋。先有鹦鹉鸟，鸟去笼在否。其笼颇宽敞，堤防事事周。谅无狐狸患，鹰鹘眼敢偷。安顿使得所，于我心无忧。胡为忽僵仆，转侧向两眸。羽毛蹙一片，细腿如茧抽。伤哉胆惊破，痛定魂难收。剪纸招其归，书符骗其雠。炬火熨其体，温汤暖其喉。腹伸渐趯趯，抖擞何赳赳。悍气欲赴斗，老拳应无俦。悬之廊檐下，群雀远啾啾。明日复来视，头破血迸流。往来满笼撞，思飞无时休。诫以勿复尔，斯笼可优游。外物既不干，饮啄免力搜。粲粲白粱粟，涓涓泉满瓯。向者浪跳跃，几几饱鸺鹠。今胡不少慰，留滞胜戈矛。物性卒难改，放之无怨尤。为谢敝笼窄，任尔天衢游。"}