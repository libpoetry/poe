{"id":"940098","title":"次韵苏公题欧阳叔弼息斋","dynasty":"宋","author":"陈师道","text":"行者悲故里，居者爱吾庐。生须著锥地，何赖汗牛书。丈室八尺床，称子闭门居。百为会有还，一足不待馀。纷纷幼老间，失得了悬虚。客在醉则眠，听我勿问渠。论胜已绝倒，句妙方愁予。竹几无留尘，霜畦有馀蔬。相从十五年，不为食有鱼。时须一俛仰，君可贷蘧篨。"}