{"id":"748471","title":"题树斋给谏所藏云龙册子","dynasty":"清","author":"艾畅","text":"斋空夜静星斗明，陡觉风雨昏镫青。雷轰电闪起咫尺，颓云塞地天冥冥。恍惚奔趋有百灵，海波倒卷枯沧溟。怪君何处得此通神画，令我骇对顷刻迷阴晴。我闻龙本至阳精，屈伸变化无定形。九天九渊任潜跃，出入有去翳以行。世人不知龙德贵，谓可拳养殊不经。谁其画龙即真龙，前有僧繇后所翁。此图未知出谁手，墨香一渍云濛濛。果有蜿蜒势千丈，半露云外藏云中。精灵尽出真宰泣，尺幅神变谁能穷。正恐朝坤有时要霖雨，忽然带云飞去图为空。龙兮龙兮我愿招之复来入，神功既毕此堪蛰老屋。空山伴夜吟雨气，淋漓万古云犹湿。"}