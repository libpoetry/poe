{"id":"1047786","title":"奉送志国赴举","dynasty":"宋","author":"沈辽","text":"青溪八月菰蒲老，山城飘潇秋气早。弄水亭前万斛船，一帆直上青云杪。沄川公子久论讨，筦库卑栖欲轻矫。阿阁凤雏谁不知，渥洼龙种人间少。拔荐当如颔下髭，收科真探怀中宝。人生得意须自奋，何用米盐长扰扰。齐山病夫乐枯槁，相见清欢惭老倒。它时不忘金玉音，为记云巢高缥缈。"}