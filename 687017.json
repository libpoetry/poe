{"id":"687017","title":"和灵隐蒲庵长寄二律","dynasty":"明","author":"刘崧","text":"驻锡龙河近冶亭，一池蒲草座中清。真僧渡海求书偈，朝客圜门听讲经。即物悟空心自寂，随缘出定眼长青。法台曾證人天会，几绾袈裟觐紫庭。华发飘萧六十年，閒居鱼鸟亦仙仙。开园未种千头橘，入洞初寻九眼泉。幸可自酬沽酒价，喜无人送买山钱。何时乘月过灵隐，同泛秋风鉴曲船。"}