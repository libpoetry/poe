{"id":"518580","title":"李都阃同登蓬莱阁观海","dynasty":"明","author":"张吉","text":"苍髯如戟李将军，平生嗜好在斯文。行边宛转阴山北，望水沉吟东海濆。蓬莱暑雨开新霁，半落沧潮含晓云。崔嵬阁道隳空阔，导吾并盖穷氤氲。须臾云散诸岛出，二竹三门联甲乙。寸心恍惚共神谋，两目颟顸与天毕。却忆太始混沌初，阴阳摩荡无形质。二仪既辟清浊分，洄潏颐中止天一。外浮乾象内涵坤，倒景神人难致诘。坤轩西北轾东南，万派奔趋同一律。海市流传不记秋，古今胜事信无俦。南多鲛室北蜃室，变幻起灭难推求。蜃为楼阁鲛为绡，往往真与尘世侔。虽侔尘世终莫有，吁嗟入目不入手。是时我与李将军，注目晴空颇良久。渺然一碧何所见，恍恍徒闻鳌抃蛟龙吼。人言海烟映日海市乃露呈，孰是神物无依凭。空明万象惊瞆袖，伸手谁探波底星。"}