{"id":"697933","title":"妾安所居二首","dynasty":"明","author":"胡奎","text":"贱妾安所居，所居在中堂。女子不出门，肯离慈母傍。十三学织素，绣得金鸳鸯。十五嫁夫婿，佩以双明珰。一朝复一朝，芙蓉照秋镜。自倚颜如花，不识郎心性。嫁鸡逐鸡飞，郎情与妾违。愿为松柏树，长附女萝衣。贱妾安所居，所居在空闺。女子不出门，颜色无人知。一朝嫁夫婿，未几生别离。流水逝不返，浮云无定姿。妾居非无所，妾心良独苦。愿如松上萝，不离树根土。"}