{"id":"1121889","title":"和李敷察推即席感旧二首","dynasty":"宋","author":"范纯仁","text":"相逢同榜盛当年，喜复君来对此筵。花下莫辞频把酒，月中曾是共登仙。左迁还有粗官乐，晚达何妨秀句传。得失已看如塞马，苦心劳力亦徒然。一榜登科二十年，江城偶得共盘筵。郑公雅喜中都职，梅福曾由邑吏仙。白首相期情契厚，素风犹待子孙传。狂歌醉舞形骸外，吾道从来况坦然。"}