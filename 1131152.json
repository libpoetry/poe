{"id":"1131152","title":"书事三首呈郎中机宜","dynasty":"宋","author":"廉布","text":"避地意何适，同时得二贤。才名谁敢并，萧散或堪怜。浊酒宁非道，枯藤自会禅。尚须浮碧海，风月夜同船。地僻春将半，僧房客暂休。连山花雾暗，半岭竹云愁。将士戈犹枕，书生笔屡投。黠羌兵未戢，上有自焚忧。山路入云烟，精蓝沧海边。崖沙留虎迹，石壁曳蛟涎。猿啸千山寂，鸟惊半月弦。忧来非一事，种种上华巅。"}