{"id":"977090","title":"满江红 其一 约斋同席用马庄父韵","dynasty":"宋","author":"徐安国","text":"挥手华堂，重整顿、选花场屋。撩鼻观、飞浮杂沓，异香芬馥。金缕尚馀闲态度，冰姿早作新妆束。恨尊前、缺典费思量，无松竹。蜂蝶恨，何时足。桃李怨，成粗俗。为情深、拼了一生愁独。菊信谩劳频探问，兰心未许相随逐。想从今、无暇斸蔷薇，锄罂粟。"}