{"id":"1118068","title":"石帆夏日二首","dynasty":"宋","author":"陆游","text":"石帆山下雨冥冥，闲岸纱巾憩草亭。单复篝衣时脱著，甜酸园果半黄青。鳏鱼无队依蒲藻，病鹤长鸣铩翅翎。自笑若为消永日，异书新录相牛经。短棹飘然信所之，茶园渔市到无时。风从蘋末萧萧起，月过花阴故故迟。莼菜煮羹吴旧俗，竹枝度曲楚遗辞。颇闻项里杨梅熟，邻曲相招莫后期。"}