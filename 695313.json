{"id":"695313","title":"次韵答庄国华仪宾三首","dynasty":"明","author":"林光","text":"七夕谁家送酒频，南阳一骑走红尘。铜鞮唱月延今我，岘石沉江笑昔人。秋嶂挥杯添话柄，暮云翘首忆儒绅。常疑诸葛增烦恼，不向隆中作逸民。明月清风不用求，乐天知命亦何忧。董生已破江都梦，穆子空怀醴酒愁。秋气入帘残暑尽，晚山当座白云留。缄书何日逢知己，寂寞心随造化游。千里神交感至情，远持书币到襄城。岘碑老泪今谁堕，汉水真源拟共评。潦倒几回尝世味，疏慵深恐负诗盟。梅花香浸罗浮梦，已对澄潭一镜平。"}