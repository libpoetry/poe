{"id":"420899","title":"金缕曲 病起示海燕","dynasty":"近现代","author":"王季思","text":"一病连三月。梦惊回，群魔乱舞，残星明灭。谁与先生传好语，帘外啾啾唧唧。是双燕飞来海阙。岂有人间成长夜，渐海东霞起蒸天赤。青山在，青林出。十年前事宁堪忆。有多少沾巾儿女，一朝诀绝。谁信蛾眉螓首里，有此崚嶒风骨。敢戟指璇宫妖孽。独为元勋悲早逝，摘青松翠竹标高洁。长相勉，霜筠节。"}