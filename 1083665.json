{"id":"1083665","title":"次韵沈高卿杂言","dynasty":"宋","author":"史浩","text":"读书正其远大者，莫为蟛蜞专尔雅。傥从纸上觅筌蹄，当识升高必自下。富贵不来将奈何，岂作求食思毁瓦。富贵适来无容心，处以恬然宁满假。仕官要须得若人，是为学足美其身。万方思治徯康济，当吏立政频咨询。从容风俗到淳古，坐可尧舜吾君民。昂头引颈不愧惭，奚必翰墨誇清新。吁嗟二者理非各，俗儒妄分诚臆度。学成用我鹗在天，不用聊复龟藏壳。名利宠辱尚如许，死生之变良足托。沈子才雄敌万夫，声华合与前贤符。君看昔人可炙手，行若市井真屠沽。敝袍陋巷世不如，往往胸次多良图。乃知富贵本馀事，穷达有命吾生俱。君诗卓绝了无和，我复感激重扬揄。难逢臭味同，勉子谨厥初，毋待桑榆补东隅。"}