{"id":"806071","title":"贺新郎二十首 其十三","dynasty":"清","author":"李慈铭","text":"百岁平分了。谩相传、南人衰易，此年难到。更有萧家天子语，各半东西相祷。只未食、长生茶蓼。人鬼挤排终不去，有黄齑、百瓮供人咬。忧患窟，此中老。生来百药愁都夭，记当年、瑶环就塾，未离怀抱。历尽人间千万劫，转眼头颅都皓。只剩取、形单自吊。今日杯盘红烛影，算三生、留得枯禅稿。归去也，故山好。"}