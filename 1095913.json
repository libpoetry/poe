{"id":"1095913","title":"陪陈中书游两仙堂","dynasty":"宋","author":"释居简","text":"透云两鸿鹄，何年忽卑飞。指爪泥上留，弗与岁月移。大声疾璆琳，万窍不敢嘶。琅然答空山，玲然震清溪。俯仰半千载，日日春菲菲。绪馀及草木，草木竟莫知。坐令万金产，不直五字奇。江左数六谢，选中辄见推。清新辈阿连，亦岂愧客儿。开元天宝间，有客偿心期。玉颓沈香北，健笔挥珠玑。天威不可夺，人爵不可縻。此邦非故乡，每至辄倦归。楼居寄逸想，更较先后为。有美池上仙，凛凛岩壑姿。辙飞两公后，惄若饥渴思。作堂肖公像，叠嶂双溪西。幻出天上人，对峙玉羽衣。乾坤浩荡春，盎盎在两眉。清冰照人冷，恍如吟啸时。泠泠气欲仙，拟絷游龙骑。世隘乌足容，才大不得施。至今骚雅流，临风挥涕洏。"}