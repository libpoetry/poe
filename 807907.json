{"id":"807907","title":"贺新郎  赠高内翰澹人","dynasty":"清","author":"陈维崧","text":"家傍红墙里。羡薇郎、桃花绶带，翩何清绮。白玉阑干黄金钥，别殿秋晴似水。频宣召、綵毫才子。尘世那知天上景。但微闻、奏赋天颜喜，眉子砚，澄心纸。鄙人琐琐吴蒙耳。怅生平、潜踪屠钓，埋名井里。一头绿蓑三弄笛，伎俩如斯而已。只合向、江南閒睡。深感云霄凭问讯，算人生、几度逢知己。燕市上，浩歌起。"}