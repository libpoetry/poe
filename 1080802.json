{"id":"1080802","title":"大道歌","dynasty":"宋","author":"陈楠","text":"真阴真阳是真道，只在眼前何远讨。凡流岁岁烧还丹，或见青黄自云好。志士应愿承法则，莫损心神须见道。但知求得真黄芽，人得食之寿无老。黄芽不与世铅同，徒以劳身不见功。虚度光阴空白首，何处悠悠访赤松。神水华池世所希，流传不与俗人知。还将世上凡铅汞，相似令人迷不知。青龙逐虎虎随龙，赤禽交会声嗈嗈。调气运火逐禽宫，丹砂人腹身冲冲。五行深妙义难知，龙虎隐藏在坎离。还丹之术过数百，最妙须得真华池。丹砂其位元非赤，四季排来在南宅。流珠本性无定居，若识其原如秋石。日魂月华二气真，含胎育子自堪神。变转欲终君自见，分明化作明窗尘。铅汞一门不可依，金丹秘诀圣无知。莫将世人凡铅汞，论年运火共相持。天生二物应虚无，为妻为子复为夫。三五之门为日月，能分卯酉别终初。全养天然禀至神，冲和之气结成身。富贵只缘怀五彩，心知铅汞共成亲。乾坤不互相为避，采取元和在天地。十月养成子母分，贤者何曾更运气。玄黄溟溟不可辨，铅汞之门义难显。世人不晓定其源，细视五行定听见。婴儿漠漠不可悟，徒以劳神虚自苦。但知会得圣人言，即是分明天上路。三四同居共一室，一二夫妻为偶匹。要假良媒方得亲，遂使交游情意密。浮沉恍惚往难辨，悟取迷途年月远。欲知灵药何日成，阳数终须归九转。阴阳冥寞不可知，青龙白虎自相持。年终变转自相啖，白虎制龙龙渐稀。乾天为父坤为母，南方朱雀北玄武。年终岁久俱成土，时人何处寻龙虎。三人义合同为宗，常移日月照其中。已遇三花金玉液，九转须终十月功。青龙本质在东宫，配合乾坤震位中。白虎自兹相见后，流珠那肯不相从。龙虎修来五转强，炉中渐觉菊花香。如今修鍊正当节，莫使悠悠岁月长。欲识丹砂是木精，移来西位与金并。凡人休处寻踪迹，恍惚中间互窅冥。悟者犹如返故武，迷途不易寻路苦。三人运合同一源，本姓何曾离宗祖。一人本有一人无，金公为妇木为夫。玄冥深远不可度，志士何曾肯强图。立天汪汪配地黄，男精和合并同房。白液炉户随分化，时人服者瑩心凉。金木伤相谁定原，五行相返自相连。世上黄龙阴火白，谁能识得黄芽铅。世上铅汞不相依，志士元知在坎离。贤者共藏人不见，淮南修秘在华池。九转丹成岁欲终，开炉欲见药花红。水火变来俱作土，时人何处觅金翁。铅汞相传世所希，丹砂为质雪为衣。朦胧只在君家舍，日日君看君不知。还丹入口身自轻，能消久病去妖精。贪爱自兹无所染，能改愚人世与情。谁悟灵丹出世尘，三花会合与龙亲。君看前后鍊丹者，误杀千人与万人。"}