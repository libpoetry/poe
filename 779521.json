{"id":"779521","title":"贺新凉 代人题竹深荷净图","dynasty":"清","author":"顾太清","text":"荷净竹深处。爱修篁、虚心直节，红莲解舞。应是碧天新雨霁，消尽人间烦暑。一阵阵、微风香度。人与花兮同洁净，薄绡衣、不许纤尘污。坐磐石，对芳渚。风流文彩堪称许。画图中、修眉隆准，精神楚楚。福慧双修谁得似，况又宽容仁恕。为善乐、受天之佑。此际身心清凉甚，淡襟怀、潇洒得佳趣。应添入，神仙谱。"}