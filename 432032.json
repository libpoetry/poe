{"id":"432032","title":"消夏二首得歌字 旧史","dynasty":"近现代","author":"张中行","text":"天心庙略定如何，百世谁闻击壤歌。故纸商周仍礼乐，深宫父子亦干戈。岂无汗简传高手，应有閒庭设雀罗。束带嵩呼多少事，几人归去老烟蓑。几番洛浦欲淩波，魂断南朝子夜歌。巷曲含情迎竹马，天涯践约结丝萝。凭阑日日探青鸟，泣血年年隔绛河。一寸相思三尺妒，何妨议礼颂周婆。"}