{"id":"812801","title":"风流子 西湖","dynasty":"清","author":"吴绮","text":"西湖儿女地，长堤畔、销尽古今魂。看两岭送青，云偷眉色，重波皱碧，水学罗纹。更谁处，莺调曲玉管，蝶舞郁金裙。兰叶舫头，翠觞凉月，柳丝楼上，红袖斜曛。忽风吹尘世，再来处，已是路阻渔人。空记寻香梅市，索笑桃门。叹霜高水瘦，鄂王祠庙，渚寒花谢，苏小乡邻。几度断桥伫立，惆怅黄昏。春随人共到，春光好、人又去匆匆。正水涨蒲桃，香溪画鹢，堤垂杨柳，茂苑青骢。送君去，棹歌回晚雪，帆影挂轻虹。六代旧愁，难留叔宝，一篇新赋，送别文通。登高还携手，繁华地，斜阳老尽英雄。多少鸱夷留恨，杜宇啼红。问玉箫断后，谁家夜月，乌衣归去，何处春风。无限凄凉心事，唱彻江东。"}