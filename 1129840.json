{"id":"1129840","title":"偈五首","dynasty":"宋","author":"释悟真","text":"师子儿哮吼，龙马驹絙跳。古佛镜中明，三山孤月皎。三面狸奴脚踏月，两头白牯手拿烟。戴冠碧兔立庭柏，脱壳乌龟飞上天。寂照常照本来照，草鞋底下常絙跳。更会针锋上须弥，眉毛中水常渺渺。手提巴鼻脚踏尾，仰面看天听流水。天明送出路傍边，夜静还归茅屋里。"}