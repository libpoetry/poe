{"id":"886915","title":"八声甘州 其一 寿徐信甫母夫人七秩","dynasty":"宋","author":"何梦桂","text":"对芙蓉峰晓，雪初消、云□霭烟霏。是阿谁寿母，紫鸾笙里，玉液琼枝。元是云翘仙子，珥节度瑶池。手种碧莲子，长记年时。此地神仙宫阙，几花封玉诰，金帔霞衣。但寿星堂上，七十古来稀。捧寿觞、莫辞满饮，愿年年、对鹤发蛾眉。年年有，麻姑麟脯，王母玄梨。"}