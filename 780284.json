{"id":"780284","title":"迈陂塘 下弟南归，谒文之兄沪上，梦西招饮并赋永遇乐词，命雏鬟歌以侑酒，即席写怀","dynasty":"清","author":"周星誉","text":"恁匆匆、槐花梦醒，天涯人又归去。飘零滋味尝都惯，说甚青衫迟暮。须醉舞。便海样、黄金买得春回否。壮怀休诉。且醉卧花边，接䍦倒戴，把酒酹飞絮。新词就，吩付雏鬟细谱。江南肠断狂铸。琵琶弹得花都怨，只有江云寒语。君看取。看烟柳斜阳，尽是愁来处。归心正苦。把今夜樽前，一襟秋泪，飞作越溪雨。"}