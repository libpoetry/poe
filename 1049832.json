{"id":"1049832","title":"酬蔡尉秘校","dynasty":"宋","author":"郭祥正","text":"环峰雨过烟岚披，君醉兀兀骑驴归。明朝大字送满箧，乃是醉扫琅琊诗。阳冰篆笔昔未有，铁索礧碨缠蛟螭。禹称八咏不足数，永叔烂浸镌瑶碑。山光水润洗出大古色，更后敢作知为谁。爱君胆大少且锐，搀剔缺漏笔补之。飘然一别今七载，取读往往生光辉。宁知流落尚为尉，潇湘邂逅令人嚱。又致新章溢编楮，遣仆买酒烹黄鸡。伊予齿发更衰落，固异往昔相逢时。举杯未尽辄醉倒，跟吻虽强难扶持。人生老去百无益，谈新忆故惟伤悲。劝君休吟亦勿饮，橛株拘坐真忘机。死生终始了为一，清风为我炎天吹。"}