{"id":"635438","title":"题账荒图为马卧仙赋","dynasty":"明","author":"成鹫","text":"忆昔岭南丰稔日，岁取十千开百室。田家击鼓更吹豳，稻粱饱杀仓中物。比年水旱成荒芜，潮田巨浸山田枯。南亩半收愁食力，西成未足填官租。岁之丁丑夏四月，米价高腾市舂歇。当途仰屋心血乾，四野萧条烟火绝。烟火绝兮白日黄，同时十郡咸开仓。流民就食无远迩，一饱不敢嫌糟糠。香山在昔鱼盐地，回首沧桑见凋弊。海阔天高唤不闻，吞声欲诉凭谁济。赖有专城马卧仙，生平爱义不爱钱。手挹黄河润枯槁，泽被东南半壁天。眼前菜色不忍见，解衣推食行方便。百里欢声动地来，十万青钱一朝遍。白头老翁黄口孙，孀妻弱子填公门。得钱易米作饘粥，一月频来不厌烦。当时存活不悉数，公逊硕肤无所取。义声感激有同官，雷荐云兴作霖雨。营中细柳县中花，交阴垂荫万千家。青箬裹粮归蔀屋，绿荷包饭出官衙。巨室闻风争效义，里正宿舂晨涤器。逢人不敢唤嗟来，布席受餐俱有意。仁人之利溥矣哉，将军竖帜登春台。阳律一吹回冻谷，嘉禾骈实出南陔。山中野人成久别，锦江双鲤来书札。札中写作赈荒图，口碑传颂人中杰。楮公授我三尺麻，毛生跃出丹山霞。千里题诗寄铃阁，东林归兴阻天涯。呜呼，安得天下尽如卧仙者，大法小廉不相假。凤凰巢阁鸟栖枝，麒麟在薮牛耕野。野人饱食太平年，策杖重来问风雅。"}