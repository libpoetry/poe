{"id":"921104","title":"次韵和刘贡父登黄楼见寄并寄子由二首 其二","dynasty":"宋","author":"苏轼","text":"与子皆去国，十年天一隅。数奇逢恶岁，计拙集枯梧。好士馀刘表，穷交忆灌夫。不矜持汉节，犹喜揽桓须。清句金丝合，高楼雪月俱。吟哦出新意，指画想前模。自写千言赋，新裁《六幅图》。传看一座耸，劝著尺书呼。莫使骚人怨，东游不到吴。"}