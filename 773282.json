{"id":"773282","title":"登大冈山歌","dynasty":"清","author":"周长庚","text":"手囊故乡建溪荈，趿屩步走空山巅。长生木瓢接地脉，蟹眼开遍岩头泉。迩来欢伯不投分，佛法日结鸡苏缘。清风两腋作跏跣，睥睨大块吾其仙。山中筼筜各十丈，一一高扫朱霞天。竹边双径夹剪雾，斜日尽化珊瑚烟。低头西望见大海，火云叠叠龙挂涎。迤东去番不十里，松栎未斧巢羲前。林峦重复闷毒瘴，时有快鹘来联翩。吁嗟此地天所秘，盘古不敢矜斡旋。草鸡英雄起明季，手擘地肺天无权。人心绚烂凿灵窍，混沌一死三百年。生番犹抱太古朴，机械不到先天先。只愁桔槔易抱瓮，从此海气皆腥膻。起瀹杯茗祝苍宰，古造面目休雕镌。"}