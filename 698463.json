{"id":"698463","title":"寄钟子常文学","dynasty":"明","author":"唐文凤","text":"紫髯才俊总超群，笔底春生五色云。千里相思共良夜，东龛岩畔月纷纷。龙潭酌别惜携分，酒湿淋漓白练裙。何日相逢共倾盖，寸心长绕潋江云。天上宏开白玉堂，老臣侍读沐恩光。拔茅连茹思才俊，东野云龙愿颉颃。妙画清诗才思新，笑谈顿使座生春。白头愧我鹓鸾侣，青眼思君鸥鹭群。阳山东望起朝霞，富贵功勋越国家。秋色可怜今寂寞，独留黄菊一枝花。"}