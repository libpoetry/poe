{"id":"688864","title":"秋日同黎君选徐木之侄明公儿准集愚公楼时方延僧诵法华经分赋四首","dynasty":"明","author":"何吾驺","text":"高松散晓霜，梵诵满诸方。山就藏书地，游因选佛场。桂香连席草，竹色入藤床。采采蒹葭晚，无言趣自长。花经人意晚，醉色洽秋霜。久不同僧话，安知制象狂。六经皆注脚，一品自名香。老我澄湖得，天清上画航。近学无生偈，莲华染佛香。避人云欲懒，就水野偏长。鱼以听经跃，花滋微笑芳。燕山巫峡意，耐可泪沾裳。为有云萝癖，青山就短墙。古烟巢磊砢，新水漾潇湘。薄饮忘僧戒，高吟喜客狂。谁怜嵇阮辈，散发弄沧浪。"}