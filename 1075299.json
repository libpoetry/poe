{"id":"1075299","title":"蠹鱼","dynasty":"宋","author":"周紫芝","text":"山堂夜雨如决渠，黄梅半熟书生鱼。树头朝日忽复出，聊向空阶翻故书。老人耕凿无膏腴，缃囊细字时相娱。自欣引睡得黄奶，便恐无意呼青奴。读书本不求甚解，姓名足记知有馀。此虫何乃徒饱腹，死葬书叶真痴愚。不如化作石帆山下茧，织成吴绫光满眼。乞与袁娘作舞衣，常把花枝侍君辇。"}