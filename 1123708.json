{"id":"1123708","title":"成父弟作书室于前山举予旧名堂曰青毡以榜之其旁一窗政直瑞峰取曾大父留题之句榜曰霞牖赋诗二首","dynasty":"宋","author":"赵蕃","text":"土断既已久，北人谁复论。莫嗟前辈远，尚有束书存。未免文科事，犹须素业尊。怅余今白首，宁复振吾门。避地初尚走，吾家住瑞峰。曾门有遗刻，一代仰高踪。几恨烟霞隔，忽欣窗户逢。眼明聊隐几，足倦免扶筇。"}