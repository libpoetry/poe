{"id":"207148","title":"送孙伟夫·我友睎颜人","dynasty":"宋代","author":"叶适","text":"我友睎颜人，造道最勇决。智校一驿敏，书赢万签阅。吐词春岳丽，景行寒泉洁。良工制瑚簋，本为郊庙设。便留刊字正，稍上裨衮阙。远寻丰城剑，虚负历山月。发嫌梅柳催，到恨桃杏歇。亲年过八袠，舆致经九折。纸迷版簿内，税役半缘绝。云此新进士，铨限凛难越。厅荒茅压项，馔恶芹缩舌。哿矣无情游，自伤垂老别。"}