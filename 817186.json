{"id":"817186","title":"再呈周观察","dynasty":"清","author":"蔡廷兰","text":"绛节新从海外移，锦囊又补纪游诗。三千帑运筹加赈，十万生灵免阻饥。忧世真同由己切，受恩翻悔得公迟。社仓重踵南康议，他日澎山系去思。领略芝颜笑语亲，金针密度指迷津。挥毫字挟风霜气，下榻光生雨露春。早有瑶篇公海内，又携珊网遍湖滨。探怀欲把心香爇，不省云泥隔此身。"}