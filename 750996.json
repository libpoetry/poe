{"id":"750996","title":"游燕子洞放歌","dynasty":"清","author":"许印芳","text":"马蹄踏碎冈峦影，路转冥然堕眢井。斗如刺船沧海东，淜滂訇磕闻惊风。茫茫万古不计愁，多少洪涛汨没悲英雄。入门方拟穷奥秘，物感情迁欲反辔。彳亍中辍望流川，始见沪江泻澎濞。沪江出巴甸，发源异龙湖。盘江经阿宁，引泄为尾闾。此间山界划两州，沪水西来湍濑遒。石岩瓮肚穿窦窖，潜演汩淈安阳侯。连嶂叠崿互攒倚，寂长浮二十里。鷾鸸高垒当极冲，截江断道愁龙公。大蛟萦天作牛吼，狂飙吹沙石乱走。五雷奋椎入水凿山脉，壑谷既通，神怪是宅。上有巨蟒吞象积骨成荒丘，南海大士编木为窠坐其头。下有魔子魔女噏波喷沫戏，灵府三十二将学化身倒垂。百千万亿降魔杵，影壁之面窊隆诡戾难为言。但见伏羲鳞身女娲蛇躯扬鬐矫首而上奔，兔窟之曲渴饮露，赤虹圆晖成桥跨穹窿。桥上玉树连蜷，偃蹇疑是月中桂。桥下金庭萧条，清泠疑是广寒宫。琼楼玉宇不见霓裳羽衣舞，中秋之夕不见轩辕老作东道主。飘飘忽忽往来齐驾飞云车，却见乌君陪燕女，背飞向啼为一家。造物造此亦太弄狡狯，乌衣国别开世界。遂令奇境传滇南，慈利县石无人探。我思筑室深岩里，避兵愿从猗玕子。但恐阴壑多毒雾，夔魖虺?更蟠踞。人间信有桃源路，鸡犬桑麻在何处？惟看黑浪奔腾向东去。"}