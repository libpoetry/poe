{"id":"160687","title":"和李提干携诗相访","dynasty":"宋代","author":"王炎","text":"古来论人物，西蜀名士多。李侯有酝藉，自爱如随和。不肯扣朱门，漫刺独我过。笔端金石鸣，音节如九歌。小拂榻上尘，挥麈倾悬河。岁月易晼晼，功名忌蹉跎。西风向摇落，如此羁旅何。倦游且西还，万里行江沱。士诚有所挟，光彩终不磨。翰墨更著鞭，渊云可同科。"}