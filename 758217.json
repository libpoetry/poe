{"id":"758217","title":"水调歌头 得华峰弟信，即用其中语","dynasty":"清","author":"顾贞立","text":"身世原为客，何必叹离居。脚跟不用线系，天地本吾庐。梦觉池塘芳草，酒醒晓风杨柳。纵缆采明珠。五六十本菊，三四千卷书。渡桃叶，寻彭蠡，访小姑。汉滨拾翠，此际能无佳句乎。谕檄题桥司马，作赋登楼王粲，纵迹古人如。故里莫回首，聊且托双鱼。"}