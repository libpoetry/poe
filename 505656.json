{"id":"505656","title":"题陈世恭所藏山水图歌","dynasty":"明","author":"李昱","text":"米公老手无人继，从此乾坤少清气。画师落笔颇似之，素练曲折开秋意。上有青山万叠之嶙峋，下有白云千顷之氤氲。丹枫翠柏森左右，年深乃成十抱文。白石坡头野亭小，一叶渔舟荡清晓。对岸想像忘机翁，坐占苍苔谈未了。我尝四载客京华，每见画图成叹嗟。垂老归来爱幽独，欲借云根半间屋。"}