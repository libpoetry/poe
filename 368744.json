{"id":"368744","title":"满江红·题屈翁山先生寿诗墨迹","dynasty":"清代","author":"杨玉衔","text":"粤峤山川，试屈指、古今豪杰。数不到、南园十子，后先蛩蟨。岭表三家成对峙，江南一调资提挈。剩蒲泉、古月照残碑，栖灵穴。吟龙剑，霜威折。屠狗辈，风流灭。望西台云暗，涕痕空雪。公愤永沈精卫石，私恩一报冈陵帖。到而今、正气郁行间，神虬结。"}