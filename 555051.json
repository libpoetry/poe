{"id":"555051","title":"送余先生教授淮府","dynasty":"明","author":"黄仲昭","text":"我家严君宰邑时，先生载道来为师。气味相投即相契，直与管鲍同襟期。我时亦侍严君侧，山斗光中识颜色。满怀拍塞皆阳春，就之如入芝兰室。严君解印赋归与，先生去曳王门裾。河梁马首东西别，几回江上丹枫疏。年来我作金銮客，幸遇先生朝帝阙。典衣共话十年前，浩歌醉吸清尊月。月圆月缺苦不常，人生亦恨多参商。明朝又向河桥别，离怀迥逐烟波长。官閒时会宾僚宴，山水遥知品题遍。江云渭树倘相思，春风好寄归鸿便。"}