{"id":"683200","title":"又九日二首","dynasty":"明","author":"王天性","text":"重阳是处竞登临，结伴携壶上碧岑。人世良游堪俯仰，江山胜迹几浮沉。沾衣虚下齐侯泪，戏马空雄楚霸心。却爱东篱金色菊，清香不改古来今。佳节未回逐日赊，几逢秋色感年华。霜飞木落蝉声咽，风急天高雁影斜。破帽未应嫌白发，虚罍无那负黄花。纵无宋玉悲秋赋，还敢题糕浪自誇。"}