{"id":"1236866","title":"竹枝词四首","dynasty":"元","author":"姚文奂","text":"侬家只在断桥边，劝郎切莫下湖船。湖船无柁难轻托，白日风波在眼前。晚凉船过柳洲东，荷花香里偶相逢。剥将莲肉猜拳子，玉手双开各赌空。冰肌玉骨自清凉，藕花十里锦云香。一朵红衣初脱卸，那将莲子打鸳鸯。家住西湖第四桥，自从丱角学吹箫。年来愁得两鬓雪，吹尽春风那得消。"}