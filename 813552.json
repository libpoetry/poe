{"id":"813552","title":"东风第一枝二首","dynasty":"清","author":"李慈铭","text":"甲子春开，庚寅吾降，东风四日先到。旧居谁问弧悬，吉谶漫传鹊报。毬仗灯围，已误却、雕青年少。只赚人，三韭春盘，供得庾郎长咬。看贴燕、粘鸡竞巧。又共占、一年佳兆。几时归寿高堂，醉舞渔衫娇巧。青山眷属，话绕屋梅花开早。付风清、竹屐双鬟，雪里煮茶同老。日暖云边，春来天上，杏花开到庭院。甚时宫样添栽，便把流光轻换。琼轩并立，恰占得东风刚半。正记取、老干孤擎，不许闹红零乱。最爱是、月明宵暖，认积雪、满枝香散。衬他一抹银墙，依约烟横雾澹。红窗吹笛。都不似、梅花哀怨。待画出、绮影帘前，长傍玳梁双燕。"}