{"id":"1222301","title":"拜奠宣圣林墓","dynasty":"元","author":"王恽","text":"庭训堕渺茫，师授悖严诫。羌予不惑年，行己得夷隘。今岁客东鲁，似为神所介。驾言逐秋风，得展阙里拜。遥遥鲁甸馀，汶水走湍濑。凭轼望云林，郁郁佳气叆。齐庄趋两楹，奠献成孤酹。岿然三圣封，仰止高泰岱。恨生千年后，今夕备扫洒。披云睹天日，太极开一画。彼苍讵能言，谆谆圣为代。三纲与九法，范围无内外。君臣以之定，乾坤以之泰。东周不可为，述作万世赖。藐聆徇铎音，元化雷雨解。敬想燕居容，金声锵玉佩。当时七十子，授受俨如待。凤兮鸣几时，诸子沸秋籁。一朱乱红紫，百谷茷稊稗。愚者甘下达，诞者乐语怪。韫藏宝康瓠，斡弃清庙鼐。明伦得不泯，而有六经在。天高孰可阶，一气包厚载。兹游固难言，默契心有会。胸中九云梦，吞纳失蒂芥。循循善诱辞，师也书诸带。缅怀伯禽业，郁郁文献最。三桓张公室，霸功炽而忲。一奢去无复，荒陵馀石獬。煌煌天乙孙，肤敏半冠盖。德博庆自修，道大世能迈。金石贯元精，泗波来远派。汪濊一圣海，不随梁木坏。归侍金丝堂，摄齐闻謦欬。恍如到帝所，钧天广乐备。洗我两耳聪，肉味忘一嘬。咏归写遗音，风雅变鄘邶。一箪老东家，吾知其乐大。迟迟不忍去，寒日下苍桧。"}