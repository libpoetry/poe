{"id":"62993","title":"高陵篇·道旁鬼镞飞神丛","dynasty":"明代","author":"张绅","text":"道旁鬼镞飞神丛，狂客贼我人中龙。有儿十七心胆雄，意气奄有江之东。脐然未熄炎精委，四海英雄为时起。十年血战不成功，破面安能作天子。盘盘门外野水滨，可怜高冢埋麒麟。髑髅饮恨尚不朽，死骨肯作曹瞒臣。墓旁春草年年碧，黄金握臂人耕出。姓名幸尔人不知，却怪中平一方石。君不见吴王帐下越王舞，汉王成功楚王虏。英雄千载欲何为，尽作北邙山下土。又不见秦王治葬骊山宫，玉凫金雁俱成空。武皇求仙东海上，茂陵石马嘶秋风。与君下马高陵路，落日高城忽如堵。阖闾坏冢在城边，何须重叹孙王墓。"}