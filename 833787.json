{"id":"833787","title":"沁园春 其四 蝶","dynasty":"清末民国初","author":"樊增祥","text":"栩栩蘧蘧，为蝶为庄，翩然梦游。把花斑写入，黄金扇面，彩丝缚上，碧玉搔头。腻粉飘衣，丁香点眼，滕阁春风笔底收。双飞处，羡韩凭夫妇，千载风流。天生一种轻柔。在卅六宫中十二楼。向红房栖息，休孤好夜，珍丛厮守，直到凉秋。睡里多情，香中长寿，销尽红鹃绿凤愁。修真地，纵太常官罢，犹有罗浮。"}