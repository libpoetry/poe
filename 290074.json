{"id":"290074","title":"洞仙歌·赋雪絮，用耆卿韵","dynasty":"现代","author":"郭则沄","text":"休道沾泥惯。记鸾袖乍舞，风情深浅。几笼鞭冷陌，掩镫幽院。分明粉镜回春面。问小字、盈盈还盼盼。闲愁绾。待唤醒梨魂，重话东阑晚。缱绻。涴衣易恼，点鬓频惊，坠梦荒烟，认取灞柳沈沈，可有绪风偷剪。量寒剩付差头燕。刚试手、瑶阶寻觅遍。悽更恋。怕回看、惹草萦沙思何限。任聚散。料未解尘灰愿。又仙云飘尽，绣帘孤恨无人见。"}