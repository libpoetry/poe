{"id":"1161552","title":"和处州韦使君新开南溪","dynasty":"唐","author":"朱庆馀","text":"地里光图谶，樵人共说深。悠然想高躅，坐使变荒岑。疏凿因殊旧，亭台亦自今。静容猿暂下，闲与鹤同寻。转旆驯禽起，褰帷瀑溜侵。石稀潭见底，岚暗树无阴。跻险难通屐，攀栖称抱琴。云风开物意，潭水识人心。携榼巡花遍，移舟惜景沈。世嫌山水僻，谁伴谢公吟。"}