{"id":"518103","title":"考满舟经十八滩因分各滩名赋诗 其十四 小蓼滩","dynasty":"明","author":"唐文凤","text":"小蓼滩居前，大蓼滩在后。岐而群派分，汇而众流凑。源头混混倾，石罅潺潺漱。我行泛孤舟，正值阳春候。晴光满溪山，和气暄宇宙。王事有程期，赴阙难逗遛。云随征旆飞，雨浥轻衫透。嗟我老侵寻，发秃面逾皱。报政当考绩，鸿胪名为奏。承恩复任回，郁郁棠阴茂。讼简民自淳，琴堂閒白昼。江神德不忘，祭飨答灵祐。"}