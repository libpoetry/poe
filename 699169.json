{"id":"699169","title":"送弟云霓北归","dynasty":"明","author":"殷云霄","text":"怀疴苦簿领，抱归心匪他。中原犹虎豹，南国多风波。菽水巳久旷，鸿雁各蹉跎。冉冉岁云暮，悲怆将奈何。奈何冰雪时，子来慰我思。相对乃非梦，拭泪问所知。笑言陶佳月，登临赋新诗。款曲踰三旬，倏忽成分离。分离胡山阴，飞雨洒征衣。靡靡万里途，念子复当归。逝言为谁感，居情实自违。游子身尚强，得以慰庭闱。庭闱空在望，屯云蔽层峦。辛勤归须早，勿畏朔风寒。别促岂不悲，愿言慰慈颜。明年芳草节，迟我当来还。来还亦此途，自爱各异乡。风波阻道路，冰雪被山冈。倏尔风帆飞，伫立空彷徨。归与息宴游，典籍有馀芳。"}