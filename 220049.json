{"id":"220049","title":"赠叶生·带如当风衣出水","dynasty":"宋代","author":"李处权","text":"带如当风衣出水，曹吴丹青古莫比。一时更有刘与杨，妙手斫泥端及此。叶生心匠何瑰奇，异代同声人所推。颇甘蔬饭绝肉想，神物自应来护持。花鬘珠冠宝月相，补陀宝山移海上。净瓶杨柳翠鹦鹉，突兀惊人焕寻丈。十六尊者初不同，俨然肖貌清而雄。或伏猛虎制毒龙，或飞锡杖凌虚空。伟哉功刮造化窟，凜发天风肃毛骨。来观堵立万口传，坐看声名从此出。"}