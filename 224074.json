{"id":"224074","title":"摸鱼儿·被杨花","dynasty":"宋代","author":"赵善括","text":"被杨花、带将春去，飘扬一路无定。满庭绿荫丝千尺，枝上旧香吹尽。幽梦醒。对晚色、秋千院落人初静。柔条弄影。奈翦翦轻风，冥冥细雨，惹起万千恨。云山路，休蹑高楼独凭。楚天一抹烟暝。娇莺百啭飞鸠去，何处可寻芳信。心自省。念咫尺、青楼应怪人薄幸。归期将近。料喜鹊先知，飞来报了，日日倚门等。"}