{"id":"1061075","title":"润屋轩诗","dynasty":"宋","author":"饶节","text":"层崖如立壁，秀润初欲溜。下有癯道人，异时妙基构。为山不为屋，岂待吉日戊。轩成玉满家，不减朱门富。松篁既崔错，云雾亦臻凑。霜威入松骨，古滑咽泉窦。谷风卷檐回，浩荡金石奏。骚骚乌夜啼，鼎鼎雉朝雊。时于藤萝中，便捷一猿透。客来坐胡床，纸帐卷轻皱。儿童敬杖屦，文史当俎豆。微薰出小鼎，长瓶上虚甃。此乐师有馀，何为尚奔走。记我识师初，昂昂野鹤瘦。风姿入清古，气象脱凡陋。我游山海间，未获一角兽。如师能几何，不落馀子后。师如佳少年，气出万夫右。平生千钧弩，要以一手彀。虽未须眉苍，典刑已可候。汲深非短绠，善舞属长袖。愿君浚其源，故道或可复。功成归此轩，趺坐了昏昼。"}