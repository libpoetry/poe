{"id":"541900","title":"山中隐者","dynasty":"明","author":"谢榛","text":"晚风吹云覆四野，有人晦迹萝岩下。百年杖屦秪荒径，万里山河一草舍。御寇至言顺造物，不知力命非达者。何必空名束此身，比邻酒熟杯堪把。蚁群列阵眼前兵，世事浮尘隙外马。烟火隔林古兰若，石罅迸泉散地脉。飞流倒向山厨泻，诸天在心半偈写。白莲正花香满池，陶潜又醉远公社。月转松西坐深夜，晓来俗客忽敲门，啄苔驯雀上屋瓦。"}