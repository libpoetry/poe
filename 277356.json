{"id":"277356","title":"高阳台·福州留别方曾诸姊弟，且申相见之约","dynasty":"现代","author":"汪精卫","text":"澹月流波，明霞浴水，钓丝微漾风前。水远天垂，遥怜远树如阡。归心已逐征帆去，怎离魂、转更凄然。最难忘，话雨灯阴，听水栏边。年来聚散浑如梦。尽思随恨积，愁与情绵。阅尽悲欢，鼓山无限云烟。西窗剪烛曾相约，好凝眸、天际归船。且安排，剪了园蔬，引了流泉。"}