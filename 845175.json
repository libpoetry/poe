{"id":"845175","title":"萧寺养疴焚香枯坐怀人感旧得三十篇柬锦里同人兼寄都门旧友","dynasty":"清末民国初","author":"缪荃孙","text":"忆昔李夫子，曾誇天马驹。地舆经纬域，韵法直横图。绝业傅青简，遗文散绿芜。髫年曾请益，珞珞愧今吾。劫火彻云高，声声唱董逃。书生思报国，战士励同袍。枯骨乌鸢饱，空城豺虎号。灵胥如可作，把臂大江涛。识我泥涂里，三薰三沐之。穷途知己感，过誉众心疑。岁月销诗卷，风霜换鬓丝。瓣香绛云叟，如见剧谈时。袁淑文辞艳，虞翻骨相寒。依人歌剑铗，误我只儒冠。暂别芙蓉幕，仍餐苜蓿盘。淮云鸿雁杳，不寄尺书看。门藏修竹里，中有苦吟声。扫石惊秋瘦，眠琴待月生。三乘归岛佛，五字铸刘城。绝妙催诗法，连浮太白觥。一别十年久，音书亦渺茫。从军新乐府，行客古河梁。竹叶扶残醉，梅花沁古香。旧游如梦里，回首碧山堂。龙性嵇中散，蛾眉屈左徒。一生怜宦拙，万里感饥驱。天亦奇才妒，人多欲杀无。西州门外路，一恸彻泉途。刀光如泼水，冻月关吟卮。长揖容吾辈，狂谈忆往时。诗吟宣武幕，敌怖顺昌旗。金筑烽烟靖，铭功好致辞。弟五才名著，心期书画传。风流陶令宅，虹月米家船。贝叶绝参佛，莲华果證仙。前身论慧业，应是蕊珠天。啖我牛心炙，叨君骥尾名。梦天李长吉，亡命赵邠卿。惨淡黄垆哭，凄凉白社盟。更怜刘贡父，旅殡滞燕京。狎主敦槃会，惟君律最严。忠言争药石，俗耳仗针砭。家计殊难遣，粗官亦不嫌。春明风雪冷，应否斗叉尖。鸡鹜羞为伍，摩天曳远音。幽花无艳骨，古瑟写秋心。说剑英姿在，谈经道气深。鸰原悲弱弟，风雨助哀吟。长安五千里，春梦远于天。恍入西窗坐，追随几席前。三生联密谛，百韵饯离筵。光采难终闷，摩挲宝剑篇。下第刘蕡策，钟情苟令香。雨怀宵磊落，花思晓苍茫。慧舌调鹦鹉，闲情引凤皇。蹋歌归缓缓，呼出月如霜。同作天涯客，同吟弃妇辞。前生疑骨肉，今夕共欢悲。马足太行月，猿声巫峡诗。昔曾携手处，爪印又多时。同人四五辈，跌宕最输君。得意生花笔，伤心宿草坟。神仙三岛月，金粉六朝文。滴尽西河泪，泉台讵忍闻。手握步天尺，夜登观象台。欲呼阳利起，绝学问东来。星斗淩千丈，山川隘八垓。莫存摇落感，斯世正需才。旧事从头数，交情总角前。深杯鲸吸海，采笔凤摩天。归梦蓉湖棹，哀音蜀国弦。去留两无计，滞迹又经年。紫陌寻春夕，红牙按拍时。桓生新涕泪，卫玠旧丰姿。才美翻成累，情多不厌痴。春来红豆子，新种一枝枝。旧曲翻金缕，新声续玉台。巫云栖古峡，海水泻深杯。月冷弹筝急，秋空倚剑来。石□天上种，知尔不凡才。红尘飞十丈，中有子云居。座设谈经席，门多问字车。烟花春晼晚，水竹境萧疏。胸次有真乐，何须问宿储？士蔚帛冠旧，张融革带长。遗经宗许郑，俳体薄齐梁。花雨吟诗社，茶烟选佛场。苦吟当子夜，一字尚参商。耆旧江乡尽，骚坛仗主盟。莺花京国梦，鸿雪故人情。乡味银丝鲙，山厨玉糁羹。酒酣难自遣，入市访荆卿。天马嘶风走，无烦金络头。放衙云出岫，折狱月澄秋。举手招黄鹤，盟心只白鸥。醉归常夜半，忆否凤城游？昨岁长安道，秋风并辔还。漳流云外渡，□□雨中山。历尽羊肠险，时虞马力孱。近栖亚夫帐，草檄论平蛮。千秋思尚友，叔重与康成。金石纵横列，丹铅点勘精。天教攻著述，心早薄科名。双鲤何时达，迢迢盼去程。李峤真才子，高阳旧酒徒。谈兵犹娓娓，击缶尚乌乌。逸足羁骐骥，归心托鹧鸪。宛邻如不死，得见替人无？"}