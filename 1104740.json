{"id":"1104740","title":"次韵十五日菊","dynasty":"宋","author":"丁宝臣","text":"秋香多日閟英华，霜脱离离抱砌斜。趁节不随时俗眼，近冬真是岁寒花。摛辞旧入骚人笔，载酒谁寻醉令家。曾读南华齐物论，均无迟速可惊嗟。寒芳开晚独堪嘉，开日仍逢小雨斜。秋尽亭台凋木叶，月圆时节伴蓂花。幽香不入登高会，清赏终存好事家。黄蕊绿茎如旧岁，人心徒有后时嗟。"}