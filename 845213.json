{"id":"845213","title":"踏莎行 感旧","dynasty":"清末民国初","author":"樊增祥","text":"暗减幺红，潜移嫩碧。楼头无限伤心色。晚桃几点断肠花，垂杨一树含颦叶。无恙窗纱，依然屏格。苔廊不见双钩屧。旧时和月凭栏杆，如今惟有栏杆月。斗笠云轻，茸衫寒退。雨丝乍歇晴犹未。衰桃几片不成霞，新苔一径难为翠。坐树莺娇，探泥燕慧。随人新月娟娟媚。独怜幽草过桥行，晚风吹皱寒塘水。"}