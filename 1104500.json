{"id":"1104500","title":"惜奴娇 曲破","dynasty":"宋","author":"无名氏","text":"春早皇都冰泮。宫沼东风布轻暖。梅粉飘香，柳带弄色，瑞霭祥烟凝浅。正值元宵、行乐同民总无间。肆情怀，何惜相邀，是处里容款。无算。仗委东君遍。有风光、占五陵闲散。从把千金，五夜继赏，并彻春宵游玩。借问花灯，金琐琼瑰果曾罕。洞天里，一掠蓬瀛，第恐今宵短。夸帝里。万灵咸集，永卫紫陌青楼，富臻既庶矣。四海升平，文武功勋盖世。赖圣主，兴贤佐，恁致理。气绪凝和，会景新、访雅致。列群公锡宴在迩。上元循典，胜古高超荣异。望绛霄、龙香飘飘旖旎。景云披靡。露浥轻寒若水。尽是游人才美。陌尘润、宝沉递。笑指扬鞭，多少高门胜会。况是。只有今夕誓无寐。盛日凝理。箫韶可继。阆苑金门齐启。烬连宵、宁防避。暗尘随马，明月逐人无际。调戏。相歌秾李末阑已。骋轮纵勒，翠羽花钿比织。并雅同陪，共越九衢遍，尽遨逸。料峭云容，香惹风、萦怀袂。遍寓目，几处瑶席绣帟。莫如胜概，景压天街际。彩鳌举、百仞耸倚。凤舞龙骧，满目红光宝翠。动霁色，馀霞映，散成绮。渐灼兰膏，覆满青烟罩地。簇宫花、撋荡纷委。万姓瞻仰，苒苒云龙香细。共稽首。同乐与，众方纪。楼起霄宫里。五福中天纷绛瑞。弦管齐谐，清宛振逸天外。万舞低回纷绕，罗纨摇曳。顷刻转轮归去，念感激天意。幸列熙台，洞天遥遥望圣梓。五夕华胥，鱼钥并开十二。圣景难逢无此。人间动且经岁。娩婉踌躇，再拜五云迤逦。"}