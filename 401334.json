{"id":"401334","title":"贺新凉  其庸诗人携谒吴梅村墓，墓为君新考定核实重建者，颇为壮观","dynasty":"民国末当代初","author":"钱仲联","text":"诗派尊初祖。数曼殊、南侵年代，梅村独步。姹紫嫣红归把笔，睥睨渔洋旗鼓。彼一逝、早如飞羽。东涧曝书差挹拍，问他家，高下谁龙虎？轮此老，自千古。娄东家巷吴东旅。诉衷情、淮南鸡犬，不随仙去。遗冢堂堂斜照外，今有冯唐频顾。把当日、丰碑重树。我客吴趋同拜谒，仰光芒、石壁山前路。伟业在，伟如许。"}