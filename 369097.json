{"id":"369097","title":"百字令·浓阴罨曙","dynasty":"清代","author":"杨芳灿","text":"浓阴罨曙，被东风、散作满园浮媚。六曲回廊人不到，一片苔痕香腻。莺粉销黄，蝶魂凄碧，都为春憔悴。西山眉妩，镜中犹斗穹翠。难得两度花朝，韶华百二，弹指今馀几。艳影飘零残梦断，小雨也抛红泪。钿笛偷吹，冰绡暗写，惆怅年时事。鹊炉烟瘦，峭寒帘外如水。"}