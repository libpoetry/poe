{"id":"826187","title":"法曲献仙音·探梅超山，吊吴仓颉墓。适方寒雨，景物萧寥，感往伤今，因成此解。时新历二十三年二月中也","dynasty":"清末近现代初","author":"叶恭绰","text":"树逐飙轮，苔侵雨笠，望里疏林轻雾。片石三生，孤云一握，悽怀懒共僧语。似贺老升仙后，稽山自来去。向谁诉。舞回风、巧翻妆额，愁荏苒、佳约翠禽轻误。芳讯断江南，怕一枝、萦恨终古。岭雪凄清，尽参横、宵漏未曙。甚红英数点，恨锁江城归路。"}