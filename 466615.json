{"id":"466615","title":"湘西游吟草 顺游橘子洲头枫叶未红","dynasty":"当代","author":"何永沂","text":"苍茫大地漫烽烟，一问沉浮六十年。想象万山红尽染，伫看秋水共长天。湘泉痛饮醉重阳，古拙瓶开满室香。夜立山头无一语，酒多高处不胜凉。名山容我乱题诗，正值重阳秋祭时。高处能知天意否？谷风松雨夜如斯。惜无机录水淙淙，天籁仙音送晓风。最是溪清清到底，秋高泻碧不流红。天音鸟唱欲销魂，到此凡仙一界分。云绿泉青山壁翠，直教人悔软红尘。一番风雨冷潇潇，山气横吞若怒潮。几树火枫迷我眼，从知归去梦红骄。险秀雄幽集一山，各呈奇状白云间。西天台上观何感，峰浪三千阵势寒！十里奇峰列画屏，长溪相送溅珠声。飘飘一觉寻诗梦，山自青来水自清。徐徐策马渡幽溪，乳石银沙踏雪蹄。登上山丘回首望，清流一线乱云低。峰上平湖湖外峰，泛舟宛在画图中。无缘枉作游仙梦，扑面寒秋阵阵风。茫茫古洞小乾坤，造化神功作弄人。蟹将龙皇封不尽，细看都是石头身。一声难戒水题诗，交者非狂亦是痴。击碎玉壶秋月白，紫箫沸血酒酣时。"}