{"id":"812531","title":"送沈涛园备兵淮扬四首","dynasty":"清","author":"严复","text":"忠孝名家沈隐侯，分巡弭节向扬州。楹书庭训皆成宪，锦缆牙旗得上游。一约共传支半壁，三年行见少全牛。未能出饯成邂逅，惟有离情逐水流。去年六月船南下，直北关山未解围。沧海狂流横莽莽，晨光前路远微微。相看白发盈头出，长恐青山与愿违。垂涕为君通一语，华亭千载鹤孤飞。尚忆垂髫十五时，一篇大孝论能奇。谁言后死无穷感，惭负先生远到期。得志当为天下雨，流年已似手中蓍。春申浦口春无际，独对繁花有所思。读君诗卷长三叹，他日遗山此代兴。开路骅骝气深稳，倚天冰雪势淩兢。未应处陆长呴湿，尽许同时得服膺。不废教条仍坐啸，悬知独有使君能。"}