{"id":"1059149","title":"送子发还零陵","dynasty":"宋","author":"邹浩","text":"我自罪大当投荒，君胡为乎亦遑遑。马蹄舟楫困川陆，省定违离萱草堂。由来孤操绝流俗，屹与巨镇遥相望。洞庭以南渺无际，气象突兀收湖湘。平时事事不入眼，惟恐有愧如毫芒。色难直到古人处，以其绪馀均四旁。馀波邂逅亦及我，使我方寸失感伤。我亲白发照闾里，我身局蹐瘴疠乡。两儿随母仍旧寄，骨肉星散知几方。乾坤子初无薄厚，恩为雨露威雪霜。二柄交持不偏用，万汇生成如审量。我虽弃掷五岭外，亦必有日蒙恩光。故人亭边是归路，尚得握手输中肠。将分无可为君语，独有高义无时忘。"}