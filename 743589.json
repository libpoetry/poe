{"id":"743589","title":"雪后蒋伯生诸君子邀往湖上看月","dynasty":"清","author":"刘凤诰","text":"一湖冻玻璃，月夺雪色白。照天八百里，岳气混溟泽。蛟龙蛰冬穷，那敢吞素壁。众阴呀然开，冰骨几欲坼。森森古东州，万物谢雕画。木叶风以尽，荒岸送萧槭。我来始秋䖅，荷苇删所积。颠倒南山影，屈注济水脉。谓是矜乍见，莫便穷姽婳。兹焉卜三年，临湖住官宅。半奁青铜镜，早晚鉴几席。红情伫花溪，绿意及柳陌。美景宜可常，岁寒倍相惜。近旬雪弥天，呼月来咫尺。空明互激射，清濯肝与膈。翻笑湖主人，拉为看湖客。君子有酒浆，并坐乐今夕。齐菘嫩甲剪，汶鱼细鳞擘。杯行勿逡巡，一举轰系百。三更殷钟鼓，衣袂冷侵迫。策我羸马归，回首湖不隔。佳境托邂逅，古怀话畴昔。明晨约登楼，看此雪中迹。"}