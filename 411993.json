{"id":"411993","title":"题仲文画梅、雪涛补双鹊大幅","dynasty":"近现代","author":"郭风惠","text":"秦夫子，寿者徙，颜如童兮一发无。画笔倏然落苍鹘，千崖万壑如可呼，呼来腕底奇画图。看此老梅如怒虬，腾踔翻屈不可捉，满身鳞甲，化为千花亿蕊如云铺。云欲下兮怪石相勾连，犹如古铁锈苔钱。周遭细草寒不蔫，靴纹绉浪何涓涓。逼肖渺然桃花水，径与唤起李青莲，拍手叫绝三千年。何来双鹊喳喳且报喜，老涛落墨光含紫。画鸟更比真鸟神，竖尾鼓翅栖似起。七十健叟画不止，卉木虫豸、奇翮异鳞，流落人间何止千万纸。攫得徐黄林吕白阳解韬之神髓，我非阿好实观止。而我题诗愧鄙俚。凝神看画且勿哗，直欲下拜心孔嘉。清冷抱冰餐烟霞，僵指题字如蚓蛇。久之忽觉寒起粟。只恐纸上老梅化作冻云飞雪花。"}