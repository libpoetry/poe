{"id":"750422","title":"质言一篇送无错","dynasty":"清","author":"姚浚昌","text":"高树不藏暑，火云蒸午晖。游子戒巾装，何以避炎威。迢迢望经岁，始来雪霏霏。鸤鸠啄桑椹，驾言千里违。贫赘难久留，此情吾已知。挥手在数日，举室同?眙。汝归堂上乐，汝去吾亲悲。悲乐境良殊，那复能挽回。嫁女不远行，如何慰尊慈。报刘苦日短，且复聊相依。滔滔大江水，日夕无停机。南风发庾岭，著意更相催。海门何沆漭，狼山何崔嵬。大泽万怪多，出门慎所之。常言六合表，壮游岂非宜。但恐明发怀，一日肠九回。读书爱玉体，勿逐轻薄儿。天衢轶荡荡，虎豹无蹲睢。木落江上寒，秋高鹰隼飞。望汝时登阁，念予或开扉。予怀江湖深，汝器海山奇。荆州有豚犬，亦逐龙象驰。耸身入阊阖，联步思杜韦。逝将从汝翁，一笑沧海湄。"}