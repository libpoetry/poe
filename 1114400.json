{"id":"1114400","title":"和鲍辇七夕四绝","dynasty":"宋","author":"李昭玘","text":"织女黄姑天一隅，九清飞驭尽通衢。年年须作秋风约，此事朦胧信有无。奕奕流云度太虚，盛陈瓜果望天衢。尝闻刻楮三年久，一夕穿针乞得无。如何灵匹异人间，脉脉相望卒卒还。不用蛛丝争送巧，自知得拙半生閒。一水盈盈会合难，古今云路暂来还。几多灵鹊成桥去，独有栖乌月底閒。"}