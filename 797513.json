{"id":"797513","title":"摸鱼儿","dynasty":"清","author":"凌祉媛","text":"畅游悰、匆匆几日，西风重打归桨。扁舟一叶斜阳里，帆影和云摇漾。岚岫敞。看倒映、波心远黛延秋爽。萧萧送响。更蓼溆飞烟，芦汀卷雪，寒色动苍茫。天涯路，陈迹都如梦想。独怜鸥侣无恙。疏疏秃柳长亭外，眉际都添愁况。闲眺赏。向蓬背、弦诗顿觉吟怀旷。乡关试望。指野水平桥，一灯红处，晚渡杂渔唱。"}