{"id":"118146","title":"次韵李朝散游洞山","dynasty":"宋代","author":"苏辙","text":"古寺依山占几峰，精庐仿佛类天宫。三年欲到官为碍，百里相望意自通。无事佛僧何处著，人群鸟兽不妨同。眼前簿领何时脱，一笑相看丈室中。僧老经时不出山，法堂延客未曾关。心开宝月婵娟处，身寄浮云出没间。休夏巾瓶谁与共，迎秋水石不胜闲。近来寄我《金刚》颂，欲指胸中无所还。"}