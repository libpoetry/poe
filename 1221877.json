{"id":"1221877","title":"秋夕感怀","dynasty":"元","author":"刘因","text":"新凉入郊墟，金风荡秋夕。轻河皎素练，寒霜澹白璧。星斗阑干横，孤堂更岑寂。游子起中庭，感慨心襟激。对酒露肝胆，豁然清尘臆。玩世风生口，开怀月满席。长啸一声秋，雄谈群动息。壮志海山平，任气天地塞。醉舞扪斗牛，浩歌振金石。哦吟惊鬼神，俯仰洪荒窄。耻为时辈群，追思古人迹。人生少年时，分阴真可惜。寒窗一经老，区区竟何益。学剑觅封侯，行行匹夫敌。男子志斯民，安用书剑癖。皎然方寸间，自有平安策。一日风会云，四方贤路辟。致身青云间，高飞举六翮。整顿乾坤了，千古功名立。"}