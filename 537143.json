{"id":"537143","title":"题白雪山房赠李勋卫言恭","dynasty":"明","author":"王世贞","text":"凉公驱卒入蔡州，白旄寒压银兜鍪。有孙不写云台色，却写吾家王子猷。去年夜半燕中曙，天花散入临淮署。酒畔何山是玉山，窗前几树真璚树。主人鹤氅芙蓉巾，亭亭姑射仙丰神。寸丝立起洛阳卧，片语能开郢里春。王生迩来罢山水，为君冰弦重绕指。君莫问白雪楼、鲍山址，楼中之人人亦李，君歌撒盐差可拟。"}