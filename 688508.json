{"id":"688508","title":"亚圣庙次左时翊韵","dynasty":"明","author":"祁顺","text":"六经明纲常，皎如日当午。自非圣贤出，谁任斯道主。尧咨允执中，孔欲不逾矩。正传属亚圣，邹鲁邻区宇。曾闻历聘时，车从纷如雨。巽言感齐梁，高论折秦楚。人亡道不泯，耿耿贯今古。晨过三迁坊，延伫忽亭午。缅怀孟轲氏，生不遇明主。立言垂训戒，天下知彟矩。斯文耀日星，浩气塞寰宇。乡邦存德泽，沾溉若时雨。高祠肖仪刑，冠佩犹楚楚。卓哉文宣王，配享共千古。"}