{"id":"506835","title":"送叶太守于渊致仕还乡","dynasty":"明","author":"杨荣","text":"君昔英妙年，秀发居芹宫。与予金石交，至性敏且聪。讲习资丽泽，才气如长虹。业成早膺贡，鼓箧登辟雍。六馆推何蕃，馀子难与同。丹山下鸾凤，矫翮思腾冲。翩翩五色羽，烱烱双玉瞳。来仪向朝阳，和鸣何嗈嗈。维时际熙皞，贤俊俱登庸。簉羽列鸳鹭，接武偕夔龙。喜君荷优擢，列职粉署中。邦禁属分掌，谳狱惟至公。澄潭湛寒水，皓月行秋空。清誉动朝野，明良庆遭逢。遂分铜虎符，作郡苏疲癃。五马向严城，一路春融融。朱幡照云日，黄堂蔼仁风。治绩著当世，不羡黄与龚。丁艰归故乡，号泣摧深衷。服阕出墓庐，促装觐九重。受命牧金华，冰檗全始终。惠泽洽黎庶，政化沾邻封。及今际圣明，正好殚厥忠。云胡宦况微，思作香山翁。恳恳乞归田，所愿得俯从。飘飘还山云，去去南征鸿。末夏暑方盛，槐柳阴正浓。送君出都亭，祖饯惜匆匆。况予就衰老，有志怀匪躬。涓埃补河岳，岁久难为功。感激受深眷，战兢如莫容。退休固所欲，但念民未丰。顾兹倍忧切，夙夜恒忡忡。临岐与君别，感此情无穷。"}