{"id":"807492","title":"念奴娇  和于皇梅花片茶词即次原韵","dynasty":"清","author":"陈维崧","text":"梅精近日，嫁茶星、合并相呼也得。拾取粉英煎雪乳，光映翠磁都白。便趁春阴，亟修水递，消遣天如墨。故山茗事，正应近恁时节。常笑龙凤高名，旗枪伧父，不称琼瑶液。只借陇头千百本，隐隐吹归横笛。点染天香，芟除俗艳，小泛真珠色。花情水味，融成一片无迹。"}