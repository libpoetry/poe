{"id":"1104977","title":"次韵和王敏仲望祝融峰四首","dynasty":"宋","author":"孔武仲","text":"独立千秋浑不倚，排虚直上似无根。履穿尚恐高难及，磴滑犹应险可扪。斗柄峥嵘宜有概，星榆烂漫岂无根。祝融直上应窥见，阊阖虽重亦可扪。南帝尊严敕六丁，剜湘为砚岳为屏。照青叠秀俱来会，惟有中峰在杳冥。僧居晓看一峰青，迥绝纤尘点画屏。会有片云来触石，江湖三日雨冥冥。"}