{"id":"834015","title":"玉京谣 君特昔谱此词，有客燕飘零之感，余则江关倦旅，万绪悲秋，按律寻声，凄怀殆相倍矣","dynasty":"清末民国初","author":"易顺鼎","text":"凉意嵌鸳被，金井吟蛩，又唤秋魂起。倚树无眠，玉阶风露如水。问今夜、听雨江南，有几个、飘零才子。还料理。秋词半箧，腻尘盈纸。帕绫写尽相思字。向人间、但感纨忏绮。卖药文箫，凤云春隔千里。甚青天、碧海年年，消不得、泪蟾枯死。愁未已。寻梦一灯蕉底。"}