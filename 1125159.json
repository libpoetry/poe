{"id":"1125159","title":"圆机和邵大及予二诗可谓压倒五更枕上诵叹不已复作谢之足见来章之美能发人情思也","dynasty":"宋","author":"晁说之","text":"去岁巢乾燕子归，生涯辛苦问何时。门前似觉酒徒散，坐上何尝笔力衰。郡印故人能若若，田庐晚友亦差差。莫嫌相望函关外，且是不为陶令嗤。借问高吟何所归，元和格律定同时。折除官职知多少，兼领才名孰盛衰。奏疏不为黄阁计，结庐且共白云期。君家博士归依佛，可笑夫君得计迟。"}