{"id":"1229523","title":"秋夜述古","dynasty":"元","author":"明本","text":"蛩声唧唧，雁声呖呖。病叶落空阶，清籁鸣空隙。客来叩我白云房，三绕禅床振金锡。玄音落落不覆藏，更加一语成狼藉。拟来此处寻声迹，万里秋风有何极。丈夫何事不肯休，直欲参天起荆棘。九载少林穷的的，一宿曹溪浮逼逼。偃溪流水香严击，切忌随他那边觅。良由眼听与心闻，疾燄过风俱莫及。威音那畔空劫前，底事何曾异今日。幻住道人都不识，柴扉昼掩千山碧。寒莎叶底露沈沈，烟外数声牛背笛。客既无言我亦休，横眠一觉青茅席。梦里忽闻萧骚淅沥何处生？觉来元是山雨四阎声滴滴。"}