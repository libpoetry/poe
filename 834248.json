{"id":"834248","title":"月下笛 其二 原韵题紫帆词","dynasty":"清末民国初","author":"易顺鼎","text":"兰畹金荃，霏香秀笔，几人吾友。空华转首。飞来瑶想都瘦。红云懒向仙龛住，尚记得三生事否。想醉魂曾到，骊宫雪舞，寸珠归手。定后。情禅旧。写南渡乌丝，压他苏柳。侬家也有。洞庭添个渔叟。海天万古生明月，怎一件青琴葬久。只休学郁轮袍，甘向长安侑酒。"}