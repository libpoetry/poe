{"id":"814134","title":"满江红  汴京怀古十首","dynasty":"清","author":"陈维崧","text":"坏堞崩沙，人说道、古夷门也。我到日、一番凭吊，泪同铅泻。流水空祠牛弄笛，斜阳废馆风吹瓦。买道旁、浊酒酹先生，班荆话。摄衣坐，神閒暇。北向刭，魂悲咤。行年七十矣，翁何求者。四十斤椎真可用，三千食客都堪骂。使非公、万骑压邯郸，城几下。铅筑无成，不信道、英雄竟死。犹有客、弃家破产，东求力士。太息已看秦帝矣，悲歌只念韩亡耳。道旁观、谁道祖龙耶，妄男子。狙击处，悲风起。大索罢，浮云逝。叹事虽不就，波腾海沸。嬴政关河空宿草，刘郎宫寝成荒垒。只千年、还响子房椎，奸雄悸。汜水敖仓，是楚汉、提戈边界。想昔日、名姬骏马，英雄梗概。荥泽波痕寒叠雪，成皋山色愁凝黛。叹从来、竖子易成名，今安在。俎上肉，何无赖。鸿门斗，真难耐。算野花断镞，几更年代。秦鹿讵为刘季死，楚猴甘受周苛卖。笑纷纷、青史论都讹，因成败。太息韶华，想繁吹、凭空千尺。其中贮、邯郸歌舞，燕齐技击。宫女也行神峡雨，词人会赋名园雪。羡天家、爱弟本轻华，通宾客。梁狱具，宫车出。汉诏下，高台坼。叹山川依旧，绮罗非昔。世事几番飞铁凤，人生转眼悲铜狄。著轻衫、半醉落霜雕，弓弦砉。野渡盘涡，中牟界、涛翻浪走。勒马看、残山剩水，一番回首。斜日乱碑森怪猬，危冈怒石蹲奇兽。笑中原、从古战场多，阴风吼。炎刘鼎，嗟沦覆。袁曹辈，工争斗。看金戈塞马，喧豗驰骤。浪打前朝黄叶尽，霜封断壁青苔厚。又几行、雁影落沙洲，多于豆。宋室宣和，看艮岳、堆琼砌璐。也费过、几番锤凿，两朝丹垩。花石纲催朱太尉，宝津楼俯京东路。晋铜驼、洛下笑人忙，曾回顾。花千朵，雕阑护。峰万状，长廊互。使神搬鬼运，无朝无暮。一自燕山亭去早，故宫有梦何由作。叹此间、风物剧催人，成南渡。曲水金塘，流不尽、汴京遗事。记当日、昆明水战，都亭百戏。相国寺前灯似昼，南薰门外天如水。恰政和、天子赵官家，多才艺。火仗转，星球坠。水幄捲，云房蔽。正扇分雉羽，桥排雁齿。此夜只怜明月好，当时那晓金人至。记居民、拂晓拨菰蒲，寻珠翠。北宋樊楼，缥缈见、彤窗绣柱。有多少、州桥夜市，汴河游女。一统京华饶节物，两班文武排箫鼓。又堕钗、斗起流花风，飘红雨。西务里，猩唇煮。南瓦内，鸾笙语。数新妆炫服，师师举举。风月不须愁变换，江山到处堪歌舞。恰西湖、甲第又连天，申王府。古玉津园，斜阳照、满坡芦荻。浑不见、铜街铁市，层楼列戟。阴惨惨兮门自锁，冷清清地船谁摘。缭垣边、觅个不愁人，如何得。白玉沓，黄金槅。园芳乐，楼青漆。任凄风苦雨，笼窗动壁。春去鸟啼樊重里，月明花落王根宅。坏廊斜、石兽趁行人，行人嚇。汴水分藩，忆帝子、金床玉册。人都羡、宪王才调，孝王俦匹。椒殿丁年喧鼓吹，桂宫甲帐翻图籍。唱诚斋、乐府夜深时，筝琶急。蔡河涨，兰桡织。雁池汎，龙舟疾。记牡丹时节，排当宿直。一夜黄河瓠子决，满城红袖梨花湿。痛波飘、菰米入宫墙，沈云黑。"}