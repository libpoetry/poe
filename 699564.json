{"id":"699564","title":"因何彦明赋八新效其体 新烟","dynasty":"明","author":"袁凯","text":"覆堤初冉冉，渡水尚迟迟。一树梨花色，犹能似旧时。柳外朝朝雨，平添过旧痕。往时桃叶渡，今日更销魂。乍拂芳池远，还窥绣幕重。莫将花片蹴，飞舞满筵中。水边春尚浅，沙际叶才穿。拾翠双双女，迢迢度碧烟。芳树何年到，西园梦里惊。不须重听汝，只是旧时声。浅色初含雨，轻阴未过池。黄昏画楼畔，最是断肠时。怯露依芳蕙，惊风入绣帏。莫将罗扇扑，更待满园飞。既从碧云上，复傍绮窗移。愿得长如此，教人学画眉。"}