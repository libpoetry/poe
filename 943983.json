{"id":"943983","title":"祈雨齐云楼","dynasty":"宋","author":"陈造","text":"波凉鱼初浮，露下蝉罢警。胡床俯前池，妙意吾已领。主人绝俗姿，此地背尘境。霜华耿玉宇，璇汉转金饼。桂娥不无情，与客闲弄影。红妆拥千盖，环坐殊秀整。盘珍供剥芡，水厄停煮茗。清谭略径庭，快若客酲醒。不辞仆频更，颇觉夜弥永。明朝雨一尺，重约追霁景。但恐闲麈尾，鼓吹闹蛙黾。适听步虚声，缥缈碧云顶。"}