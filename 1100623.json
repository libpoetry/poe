{"id":"1100623","title":"八月三十日小园桂香清甚招同僚吟赏忆刘判官叶令君","dynasty":"宋","author":"李龏","text":"日出理簿书，夜常秉烛归。不知花开谢，间关园鸟啼。朅来巾峰下，三度著秋衣。丹桂立西风，明年开向谁。俗吏痴已甚，骚人貌难追。坐中金兰契，萧爽芙蓉姿。酒漓饮不醉，取欢在琴诗。村落有贫民，拦道诉寒饥。官涂一笑过，念此令人悲。贤哉二大夫，露宿东西溪。"}