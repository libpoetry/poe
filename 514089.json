{"id":"514089","title":"歙北有山曰飞布甚奇山下江氏世居之山旧有主簿庙以结兵禦寇之功而江氏实主其祀今江氏之老曰嗣器其家以殷实徙京师从子韶入为京学生尝及见予予过歙欲访江氏适以疾不果赋此寄之","dynasty":"明","author":"程敏政","text":"一峰高耸碧嶙峋，一族相延几百春。庙守甘棠思歙簿，家传乔木自江人。幸瞻日月分馀照，渐觉诗书起后尘。多病未酬鸡黍约，不辞题句托双鳞。"}