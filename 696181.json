{"id":"696181","title":"次内阁赏芍药韵二首","dynasty":"明","author":"罗玘","text":"疑尔前身定姓阴，汉家宫阙受恩深。似曾改样围金带，也解随人献赤心。才亚花王一二品，隔于梧树十来寻。倚栏不住吹龙篴，愧杀啾啾蟋蟀吟。朝回个个乞花归，预恐明朝花渐稀。谁肯口乾劳品第，吾拚鼻齆嗅芳菲。初生定是鸿衔子，夜护宁无鬼设围。欲典春衣买多纸，赏音传写到岩扉。"}