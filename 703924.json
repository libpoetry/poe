{"id":"703924","title":"送王虞石侍御还朝","dynasty":"明","author":"韩日缵","text":"持斧威名飙四驰，山川百粤望旌旗。九回民瘼照应苦，一疏天高听肯卑。月照寒潭珠渐满，风传瘴海噩潜移。罗浮绝顶榕江底，处处能镌岘首碑。白简当年玉殿中，况兼艺苑擅文雄。轮埋汉代西台彦，诗采周南大国风。瘴地烟氛今觉异，禁城环佩昔曾同。野人场藿还空谷，兹夕堪维碧玉骢。已濡大泽布炎方，却望红云指帝乡。但有攀辕填委巷，那堪把酒上河梁。径花踏处如承露，台柏攀时尽染霜。明发挂帆从此别，法星高耀紫薇傍。惊传候吏促晨装，信宿欣瞻衮绣裳。霜霰尽消青草瘴，干旄犹问白云乡。蓬门始扫高轩过，翠壁新劖丽藻香。岭树溪花经指点，他时俱是召公棠。"}