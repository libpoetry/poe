{"id":"277583","title":"摸鱼子·乐昌寓楼俯临江滨","dynasty":"现代","author":"沈泽棠","text":"镇萧萧、打檐风劲，晓来冷逼孤馆。高楼帆影明还灭，空恋斜阳一片。情自泫。漫赢得、离怀说与啼鹃怨。寒深醉浅。料听雨窗前，联床夜话，应念客游倦。尘劳恨，顿被篴声吹断。回阑十二吟遍。薰炉烟袅添香细，门掩落花零乱。愁莫遣。问愁与情丝、较比谁长短。宿酲未浣。又衾薄霜浓，帘疏月峭，归梦万山远。"}