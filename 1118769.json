{"id":"1118769","title":"幽居即事二首","dynasty":"宋","author":"陆游","text":"山崦可伐薪，稻陇可负耒。但令二事集，一饱已有在。霜林两株橘，春圃数畦菜。仁哉造物心，乞我曾不爱。炊烹付樵青，锄灌赖阿对。乃翁亦自为，高枕听晨碓。书几积流尘，砚池渍浅墨。老夫自省事，童子岂不力。人生适可尔，过计亦何得。胡为弃梨枣，日夜长荆棘。洗汝侈汰心，去汝骄吝色。一菜饱有馀，奚取万钱食。"}