{"id":"161024","title":"谢黄子山贺得孙","dynasty":"宋代","author":"王炎","text":"侵寻及颓龄，忧患催霜须。是身如老木，枯枿生孙枝。自念非逸少，屈指无七之。日愿谷丰下，今见凤有儿。安得寿乔松，及渠成立时。追念十年事，欣戚更乘除。瓜葛自延蔓，葭莩相因依。赖此一雏生，两家释猜疑。飞鹊绕屋鸣，织翠来华裾。相视一粲然，英词出琼琚。醴甘不醉人，汤饼浮银丝。只欠解语花，遏云歌此词。知公本惜饮，尝试覆一卮。因之酹梅塘。骑鹄何时归。"}