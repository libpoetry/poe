{"id":"691097","title":"寄庄孔旸二首","dynasty":"明","author":"李东阳","text":"买断溪南十顷烟，还家无复梦朝天。身如元亮归田日，诗似东坡过岭年。蓬岛谪来仙骨在，钓台高处客星悬。十年未洗红尘耳，谁听清风石上弦。背郭诛茅草盖堂，边江种柳树为墙。舟中梦醒闻春雨，楼上诗成坐夕阳。南纪壮游余岁月，北扉遗草旧封章。清时例有逃名客，见说严陵本姓庄。"}