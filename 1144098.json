{"id":"1144098","title":"牟献之提刑来杭纳婿庆予七十次韵二首","dynasty":"宋末元初","author":"方回","text":"论交未觉白头新，闭户车成合辙轮。自古云希七十老，即今仅见两三人。欲心久绝身宜健，醉鼻常鼾梦不春。嫁女婚男多少事，忘怀任运莫伤神。扁舟一水接湖杭，久别先生道德光。名子我方思右咳，隔邻公此选东床。彭聃上寿终澌尽，刘白同年各健强。梅子黄时雨如许，小留信宿共清觞。"}