{"id":"693313","title":"典试院中杂作五首皆言取士之法而各有所喻焉 蓝田玉","dynasty":"明","author":"苏仲","text":"有客携一囊，采采蓝田玉。微茫渡江水，崎岖入山谷。搜索穷目力，遍寻费心曲。场中多白石，光彩堪夺目。忻然有奇遇，摭拾慎藏录。夜擎再玩之，照以光明烛。始觉非至宝，赝物不再宿。须知地有灵，珍奇多秘蓄。中遇抱璞翁，毋俾更刖足。大集荆楚驹，置之荆台野。百十自分群，玄黄杂苍赭。中有蹀石儿，中有汗血者。一经孙阳翁，笑谈定取舍。谁道不空群，龙驹归庙社。吾闻邓林木，连阴遍千里。自从开辟来，斲伐非一纪。是谁持斧柯，历阅林麓里。社栎非所用，樗散非所喜。所得在良材，所获须杞梓。或逢沈与檀，骨干千年止。蜿蜒龙蛇枝，逢者不顾矣。兹特非等閒，金璧安敢比。中蕴二五精，天香透肤理。直可荐郊庙，不敢语凡鄙。果遇巨眼人，持归献天子。渺渺洞庭水，茫茫接天日。有时烟云生，巨宇皆涨郁。中有鱼鳖窝，中有龙蛇窟。网者非一人，钓者非一匹。所喜鲟与鳇，得之为尤物。先以贡至尊，后以输郡邑。斯味固可嘉，不过助甜滑。不若鼋与鼍，所取在皮骨。鼋骨可疗病，痨瘵丸千粒。鼍皮可冒鼓，声震如雷翕。疗病起人死，震鼓兵可集。视彼口腹资，伊功反无及。嗟我网罗人，到手先掇拾。仰闻合浦珠，出自老蚌胎。茫茫沧海底，阵阵风波摧。探者非一人，采者什百来。中有鬼神护，中有造化裁。勇夫不得遇，弱者分或该。小圆菽粟粒，满眼光璀瑰。可怜照乘宝，未献君王台。"}