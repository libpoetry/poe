{"id":"833913","title":"沁园春 放舟大江至焦山，还，登北固甘露寺","dynasty":"清末民国初","author":"易顺鼎","text":"乘一叶舟，放乎中流，岂不快哉。正海门无路，渔帆似雪，江天有寺，佛鼓如雷。芦荻萧萧，波涛滚滚，劝我须倾京口醅。粗豪甚，把南朝下酒，东海为杯。天风吹我南来。对如此江山怀抱开。笑金焦两点，一般俊物，齐梁六代，几个雄才。大帝龙蟠，寄奴虎踞，王气销沈绝可哀。斜阳里，且高歌击楫，长啸登台。"}