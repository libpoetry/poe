{"id":"890914","title":"满江红 其六 和吕居仁侍郎东里先生韵","dynasty":"宋","author":"吴潜","text":"拟卜三椽，问何处、水回山曲。朝暮景、清风当户，白云藏屋。更得四时瓶贮酒，未输一品腰围玉。待千章、手种木成阴，周遮绿。且休殢，陶令菊。也休羡，子猷竹。算百年一梦，谁荣谁辱。唤客烹茶闲话了，呼童取枕佳眠足。但晨香、一炷愿天公，时丰熟。"}