{"id":"432916","title":"读翠楼吟草得十绝句殿以微忱二首赠陈小翠","dynasty":"近现代","author":"施蛰存","text":"花帘人远碧桃空，谁为西泠赋落红。至竟湖山有閒气，翠楼新句动江东。一门才调欲飞仙，坛坫声名薄海传。不与而翁叹虚我，几家娇女有吟编。臣妹才曾亚左媛，贤兄纸贵醉灵轩。清华典怨诗兼画，各有风流绍栩园。石破天惊琢句奇，雕虫长吉绮年师。春华刊落馀秋实，始是红妆郊岛诗。半臂真词耐薄寒，银筝初奏怨春残。娇花宠柳闲滋味，何似平生李易安。彩毫闲沈到词馀，檀板新声总不虚。饮酒读骚开嗣响，招魂一曲亦愁予。倚柱频为苦竹吟，更参画理證诗心。闭门不写闲花草，模得南朝女史箴。绿天深处藕花中，为著奇书藁作丛。传得古文非世用，何妨诗纬续吟红。茂陵秋老女相如，却扫凝妆惯索居。欲遣风怀归澹沲，还珠吟罢泪盈裾。历历悲欢入锦囊，三编吟草一沧桑。知君不向闲中老，珍重花从冷处芳。儿女赓词旧有缘，至今橐笔藉馀奸。碧城长恨蓬山隔，头白相逢亦惘然。樊榭流风孰与修，西溪归梦苦难酬。多君笔有烟霞气，乞取交芦一幅秋。"}