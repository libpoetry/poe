{"id":"222471","title":"送周颜游章贡","dynasty":"宋代","author":"陈文蔚","text":"忆昔吾先师，慷慨歌远游。超忽凌入荒，咫尺视九州。东将征暘谷，挂衣扶桑头。西不畏羊肠，而以摧其辀。南辕有遐眺，直指百粤陬。北驾何所之，亦欲穷燕幽。堕地弧矢志，壮岁无不酬。肯学鄙丈夫，拘剪守一丘。今日因送子，歌此临清流。江深不可极，负重万斛舟。慨然动高兴，不作贾胡留。发足真自此，行矣万里修。倘或跨疲蹇，路长殊可忧。愿言自努力，岁晚当遂谋。江山有会意，寄书传置邮。"}