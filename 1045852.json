{"id":"1045852","title":"郊祀礼成诗","dynasty":"宋","author":"吕陶","text":"皇极恢临照，嘉时属盛隆。八年登至治，大祀答圆穹。并报知坤道，推尊见祖功。先期齐广殿，将旦谒真宫。杲日迎銮皎，祥云绕盖红。衣冠开秘寝，幢节下层空。东向经途近，前瞻太室崇。过门遵往德，降辂屈清躬。八圣威神在，三牲荐品丰。奉璋人左右，进俎序西东。上意精纯至，英灵顾享同。念深尧八彩，感切舜重瞳。地胜龙湾阔，尘清辇路通。綵城齐北阙，天仗转南风。旂动三辰丽，兵严万卫雄。国容殊肃穆，丘势自穹窿。虚次移铜漏，升坛俨玉珫。礼惟三献具，乐以六成终。燔燎交神听，高明鉴睿衷。冈陵均委积，箕翼等光融。海沸欢声振，天旋瑞气充。呼嵩喧宇宙，迎仗抃华戎。盛典千春备，洪恩庶汇蒙。山河皆户牖，寰海一帡幪。独运陶钧术，齐驱造化工。令行雷荐震，泽及雨其濛。苛密宽三面，幽潜达四聪。华心归茂草，蛰户启昆虫。六合澄清外，群生富寿中。愿赓成命颂，垂裕播无穷。"}