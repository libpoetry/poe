{"id":"904647","title":"王显之求名其二子曰忠厚曰忠恕","dynasty":"宋","author":"李石","text":"有子固可贺，无子谁为羞。尧圣传世念，厉丑似己忧。有子与无子，人事天为谋。王家乌衣巷，叶叶追前修。乃翁万卷书，一一手校雠。厚恕命尔名，万金美田畴。种德日复日，藨蓘期深秋。字表名所出，远意孔与周。陶公责端宣，晋人警师仇。君家膝上郎，有如昔徐侯。富贵二雏语，岂有卑微休。"}