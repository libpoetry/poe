{"id":"1121333","title":"杂兴四首","dynasty":"宋","author":"林逋","text":"短褐萧萧顶幅巾，拥书才罢即嚬呻。耕樵可似居山者，饮馔长如病酒人。闭户不无慵答客，焚香除是静朝贞。前贤风概聊希拟，一刺偏多井大春。散帙挥毫总不忺，病怀愁绪坐相兼。苔痕作意生秋壁，树影无端上古帘。一壑等闲甘汩汩，五门平昔避炎炎。惟应数刻清凉梦，时曲颜肱兴未厌。湖上山林画不如，霜天时候属园庐。梯斜晚树收红柿，筒直寒流得白鱼。石上琴尊苔野净，篱阴鸡犬竹丛疏。一关兼是和云掩，敢道门无卿相车。掉臂何妨入隐沦，高贤应总贵全真。次山有以称聱叟，鲁望兼之传散人。拂水远天孤榜晚，夹村微雨一犁春。不知图画谁名手，状取江湖太古民。"}