{"id":"270863","title":"从军行送王玉门之大梁","dynasty":"清代","author":"宋琬","text":"有客有客髯而紫，左挟秦弓右吴矢。自言家本关中豪，黄金散尽来江沚。年来倦上仲宣楼，裹粮且记侯赢里。腰间匕首徐夫人，河畔荒丘魏公子。悬知吊古有深愁，慷慨登车不可止。自从盗决黄河奔，大梁未有千家村。烽火但增新战垒，尘沙非复古夷门。短衣聊向将军幕，长剑终酬国士恩。落日驱车临广武，春风试马出轘辕。丈夫佩印乃恒事，安能郁郁老丘樊！王郎顾我深叹息，一见欢喜如旧识。此行不但为封侯，人生贵在抒胸臆。江上杨花白雪飞，梁园芳草青袍色。盾鼻犹堪试彩毫，莺声聊为停珠勒。醉后狂歌气若云，军中教战容如墨。春风拂地车斑斑，起看明月揽刀环。平台宾客久零落，至今汴水空潺湲。怜予偃蹇风尘际，年来罄折雕朱颜。已知苦被雕虫误，强弩欲挽不可关。待尔他年分虎竹，相从射猎终南山。"}