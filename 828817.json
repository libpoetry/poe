{"id":"828817","title":"韬庵年丈以丁巳酒寄饷与愔仲对饮感怀赋寄排律十四韵","dynasty":"清末近现代初","author":"陈曾寿","text":"隔海传佳酿，当筵剖尺鳞。不期丁巳酒，还饷戊寅人。荏苒年光逝，飘飖涕泪新。开尊思旧侣，发瓮触前尘。元老吁谟切，临缄慰望频。情随千里重，味识远年醇。无补虚承惠，多歧莫致身。同云天若醉，苦雾海迷津。坐困悲鱼服，持危愧虱臣。蒙皮能噬主，假翮但依邻。疾或杯蛇误，酸因肆犬嗔。居然成背已，一任诮迂辛。覆辙堪重迹，穷冬望好春。终怀濡首戒，阳位复艰屯。"}