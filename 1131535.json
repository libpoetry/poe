{"id":"1131535","title":"秋日同官游圣感寺晚饮范公亭分韵得须对二字","dynasty":"宋","author":"虞俦","text":"招提城东隅，胜集僚友俱。腐儒元自臞，午饭厄斋盂。不如计一醉，况有高阳徒。小秋颇解事，鸡鹜营庖厨。我归与妇谋，但问酒有无。妇言有斗酒，待子不时须。木末好风来，山头凉月朏。快哉城上亭，登临吾亦再。堂堂文正公，精神凛犹在。杯行且停饮，四座俱起酹。义气激余衷，豁若挹沆瀣。此夕饮也清，且无俗子对。"}