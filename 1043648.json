{"id":"1043648","title":"又十二韵","dynasty":"宋","author":"刘攽","text":"绝境可遗老，清心仍去邪。楼头喧燕雀，川面动龙蛇。碧瓦浮烟素，朱甍丽日霞。倚风时坐啸，乘月更吹笳。庭樾交倾盖，池房杂舞髽。凉秋乘爽垲，吉岁验污邪。厨酿全欺鲁，儿歌习陋巴。林珍饷桃李，溪饭列鱼虾。胜赏须神会，浮名祇盗夸。谁能贪课最，本自学禅迦。羁旅枝栖鹊，田园舍负蜗。萧条看白鬓，早晚得丹砂。"}