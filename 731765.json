{"id":"731765","title":"感遇诗 其三","dynasty":"清","author":"陆世仪","text":"小隐隐陵阿，大隐隐朝市。朝市我不能，陵阿亦殊赘。卜居东南隅，落落有爽气。左顾通人烟，右览接荷芰。平畴繁嘉蔬，古冢出高树。虽非山林间，亦有泉石致。一廛聊自息，治乱委人事。丹穴有雏凤，乃在山之阴。青变白鹤侣，朝夕相和鸣。养此羽毛奇，翩然备仪庭。明王闇不作，海宇群沸惊。鸾鹤纷翻飞，鸱鸮互纵横。孤凤何所之，敛翮避逡巡。岂无德辉著，时穷非炫珍。灵龟曳其尾，雄鸡惮为牲。祥麟出周季，将贻田父禽。"}