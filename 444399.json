{"id":"444399","title":"水龙吟 梦碧夫子挽章","dynasty":"当代","author":"王蛰堪","text":"横窗黛损遥峰，斜街梦断垂杨暮。残箫声里，顿教啼乱，水西鸥鹭。九陌铺银，环天堕泪，都成缟素。正千山月冷，一灯灰尽，终犹是，飘然去。沽渎哀歌薤露，问而今、骚坛谁主。红牙拍歇，伤心留得，鬘天剩谱。玉笥山颓，马塍花落，新词谁赋。料吟魂化鹤，归来还绕，旧题襟处。"}