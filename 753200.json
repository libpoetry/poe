{"id":"753200","title":"秋夜遇雨无月有怀林赞虞侍郎率占留别","dynasty":"清","author":"黄寿衮","text":"忧时病逆旅，况乃秋雨中。寒镫对孤帐，蓦然思令公。神采特高发，黄鹤翔云空。俯视尽尘壒，啾啾争草虫。嫉俗与爱国，枘凿难两容。救民出水火，老臣有愚忠。今宵虽无月，圆明会相逢。秋雨阻行客，明朝趁晴风。此去频北望，马首愿早东。"}