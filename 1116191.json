{"id":"1116191","title":"书怀三首","dynasty":"宋","author":"沈与求","text":"应俗由来懒，谋身尚敢先。栖栖从见嫉，仆仆岂能贤。骏马常追日，方舟可济川。人生各有趣，心目慎相怜。暗中人易记，名下士非虚。此道凭谁办，它时或自如。真能食万户，定复愧三闾。富贵虽吾有，当令功可书。事业贵不苟，声名难预期。功非宜食肉，道岂忘羹藜。政恐仪无舌，那论纬有髭。汉庭今用少，览镜独何为。"}