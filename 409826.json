{"id":"409826","title":"岳武穆大战朱仙镇歌","dynasty":"近现代","author":"冯骧","text":"杀气勃勃阵云黑，威镇山东控河北。百万军声涌怒潮，阻逼金酋归不得。一破郾城兵，再诛颖昌贼。麻扎刀利孰敢当，泰山军来如霹雳。雄心击碎玉唾壶，壮怀欲饮金人血。旌旗林立鼓殷天，朱仙镇中围似铁。此唤岳爷爷，彼嗟风猎猎。撼军信比撼山难，投诚争欲投矛戟。乌珠搔首唤奈何，达赉仓皇头破裂。大兵指日抵黄龙，雄竹豪丝声激越。迎我二圣还，仗尔三军力。整顿半壁天，表扬孤臣节。岂期十二金字牌，万里长城中道折。可怜两河哭震天，父老攀辕枉凄切。可怜十载恢复功，涅背精忠空报国。缚虎容易放虎难，伤哉七字误长舌。岂真天弃赵官家，不使金瓯补残缺。岂真帝安小朝廷，不使将军称无敌。至今黄茅白苇间，叱吒之声犹未绝。每当风雨斗长空，何异当年相攻击。吁嗟乎，何异当年相攻击。"}