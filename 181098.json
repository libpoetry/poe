{"id":"181098","title":"别岳州·朝食三斗葱","dynasty":"宋代","author":"陈与义","text":"朝食三斗葱，暮饮三斗醋。宁受此酸辛，莫行岁晚路。丈夫少壮日，忍穷不自恕。乘除冀晚泰，乃复逢变故。经年岳阳楼，不见宫南树。辞巢已万里，两脚未遑住。水落君山高，洞庭秋已素。浮云易归岫，远客难回顾。飘然一瓶锡，未知所挂处。寂寞短歌行，萧条远游赋。学道始恨晚，为儒孰非腐。乾坤杳茫茫，三叹出门去。"}