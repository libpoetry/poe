{"id":"780082","title":"沁园春 日照李伯开作生圹成自题云“竹帛谁千古，烟霞我一丘”，余喜其能达生也，词以赠之","dynasty":"清","author":"曹贞吉","text":"表圣之徒，富贵浮云，能齐死生。忆早年任侠，千夫辟易，中年策杖，五岳纵横。紫塞黄榆，短衣孤剑，郁郁胸蟠百万兵。今老矣、向荒山寄迹，汐社藏形。牛眠好卜佳城。便撒手、悬崖自在行。彼麒麟赑屃，谁当不朽，烟霞没灭，我本无营。大海潮青，岚峰月白，乐此安知后世名。君无语，持黄金凿落，饮若长鲸。"}