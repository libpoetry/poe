{"id":"449235","title":"换巢鸾凤    游漱珠冈","dynasty":"当代","author":"陈永正","text":"漠漠青芜，想陵阳跋浪，漱月含珠。黄埃扬北域，沧海涸东隅。红桑忽见植千株。朔风撼时，枝摇叶号。秋凉夜，恍听得、老蛟哀怒。终古。风又雨。为问野田，能几经朝暮。冥想雷霆，一宵沈陆，弹指洪涛同赴。不信生涯若流尘，千年恨叩天阍诉。但徘徊，望江头、渺渺难渡。"}