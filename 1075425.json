{"id":"1075425","title":"次韵道卿催梅","dynasty":"宋","author":"周紫芝","text":"江上连朝暗飞雪，花信风迟寒凛冽。东阁观梅殊未妍，扬州何逊心应折。何郎思苦花欲开，羯鼓不倩天公催。诗翁自是催花手，能挽春从天际来。帐下玉人羞起晚，弄粉含姿半骄蹇。应怜冶叶与倡条，有意凌寒入芳苑。君诗好更谁与论，会令寒谷生春温。冰姿一笑忽满眼，谁道鹤林花有神。"}