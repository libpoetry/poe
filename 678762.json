{"id":"678762","title":"送卢质中分教韶州","dynasty":"明","author":"陈枨","text":"逢君浙江船，西风白雁新凉天。送君蓟门道，残雪初消春信早。浮云聚少散还多，握手临歧别奈何。解貂醉我垆头酒，击筑为君席上歌。君才浩若春江水，肯学腐儒老桑梓。千人夺隽郤诜贤，百里鸣琴鲁公治。美锦初裁奈数奇，几年流落怨江蓠。心将往事如春梦，鬓逐流年换素丝。朅来鹗剡辞丘壑，何限香名动寥廓。吐论应披锦绣胸，承恩又振韶阳铎。秣马匆匆向我辞，御河冰泮正流澌。柳条霜脆未堪折，笑解吴钩赠别离。扁舟此去经淮楚，梅岭天高限南土。断碑芳草曲江词，落日青山武溪渡。吊古凭高休慨慷，青毡半榻足徜徉。知君别后能相忆，莫道南天无雁翔。"}