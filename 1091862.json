{"id":"1091862","title":"挽虞丞相","dynasty":"宋","author":"王质","text":"一德风云会，千秋海岳灵。中涵天度量，外峙玉仪形。人物如三代，文章似六经。嘉谋调药石，伟望振雷霆。二水盘明镜，三嵎揭秀屏。天心开俊杰，世路化畦町。采石交绥急，参谋揽辔停。舟中掬晋指，屋上建秦瓴。帝座忧回喜，邦人醉得醒。江声鸣历历，图画俨亭亭。蜀道驰宣诏，函关寖启扃。希文初遇吕，平仲卒逢丁。直北烟都歇，居东雨载零。野随裴令绿，竹为武公青。宇宙倾风采，朝廷迟典刑。三边频仗节，七府遍移厅。坚重车方轨，光新刃发硎。事融汤里雪，物转手中瓶。杞梓充庭茂，芝兰满甸馨。宝奁森漆栗，乐笼富参苓。幽士宁悲鵩，该儒总识鼮。输怀情缱绻，接语步竛竮。岩壑多空帐，江湖少带笭。姚崇资倜傥，葛亮意丁宁。秀气横连霍，洪恩沇溢荥。德威驯虎兕，道力化蝗螟。烽燧寒边堠，桑麻蔽远坰。农熙牛??，兵劲马駉駉。雁泽宽心驻，龙沙侧耳听。檄囊停插羽，纶阁缓摇铃。周廪仍多黍，尧阶再产蓂。长杨荒御宿，茂草鞠虚囹。忽化双林火，俄流五丈星。更生游佛国，中卫立仙庭。陵寝稽朝洛，王师寖度泾。萧何虽镇蜀，韩信未踰陉。鹤踞新华表，鲸归旧紫溟。月明空皎皎，风远但泠泠。蚤岁蒙推奖，多时备使令。盘餐传舴艋，茵吐溅篁箳。追琢参群玉，调和作五鲭。自从悲殄瘁，谁弗念伶俜。道路纡脩阻，音尘堕杳冥。口呿惟墨墨，头点自惺惺。发白心随老，灯青目不瞑。有声号井络，无路挽车軨。睿意思元老，徽章播大廷。云台先邓禹，烟阁重房龄。未解联温赞，何劳勒固铭。孙多骐骥骨，子悉凤凰翎。生死虽无憾，哀荣不忍聆。一从云隔汉，两见水漫汀。飞梦风翻絮，浮生浪捲萍。西尘黯沈日，双照泪荧荧。"}