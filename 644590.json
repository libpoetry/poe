{"id":"644590","title":"四月一日蒙赐宴浣花新建草堂感恩怀古偶作","dynasty":"明","author":"方孝孺","text":"灵雨过瑶阶，朝阳丽金殿。吾王讲艺馀，特赐群儒宴。玆惟杜子宅，遗址当郊甸。盛代仰前脩，高堂歘重建。葺茅昭旧迹，拓地增新观。栋宇极崇华，檐甍俨雕焕。两楹陈绮席，仙体兼珍膳。列坐无俗宾，衔恩共酬劝。花溪浮砌净，雪岭当窗见。览物独兴怀，古人如对面。追思天宝后，宇内疲征战。徒抱稷契心，莫睹唐虞禅。薄游经险阻，放意娱篇翰。使获遭圣明，宁令老贫贱。人生鲜遇合，自昔共嗟惋。并世或弃捐，千秋有相羡。吾曹独何幸，浅技蒙深眷。难报国士知，空为昔贤叹。江山钟粹美，天地存幽赞。伫俟英俊兴，重看盛文献。"}