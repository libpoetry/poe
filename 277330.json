{"id":"277330","title":"陆子兴为其尊人云峰先生营葬京师阜成门外既成求为刻石之词作此与之","dynasty":"现代","author":"汪荣宝","text":"神州迫崦嵫，江介莽烟尘。卜居穷瞻眺，求野纡诹询。悲君妥邱垄，复此多苦辛。西匠与营度，北堂为开陈。铭椁启新兆，嵌碑存故真。湔祓资象教，骖靳兼畴人。通玄既在望，勋卿若比邻。旧谷亦几没，陈根还复春。风木不可攀，舟壑庶无湮。宰树何葱郁，列表信纷纶。玄石有时泐，清芬与世新。愿然斯有子，大哉在宁亲。"}