{"id":"730809","title":"送熊次彝还成都","dynasty":"清","author":"顾印愚","text":"西禦街前沟水流，摩诃池水暗通沟。十年游屐寻常见，四月京尘离别愁。人生何处无离别，双鬓差差揽新雪。我自淹迟未忍归，君今感激情何决。饮马芦沟穿太行，故山迢递西南长。已闻倦客愁归路，何况羁人念旧乡。旧乡五月黄梅熟，水阁寒生万竿竹。想到荷衣静掩关，岂知夏课愁三伏。穷檐不识里居壮，西笑无缘每惆怅。君到长安见几人，剩怜故我仍无恙。归卧琴台且著书，渝醅岷笋锦江鱼。更烦石室要张叔，挟策还来游帝都。"}