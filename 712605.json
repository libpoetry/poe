{"id":"712605","title":"赠黄葵村","dynasty":"明末清初","author":"陈恭尹","text":"伏暑无所适，散带行前庭。轻风入檐来，嘒嘒新蝉鸣。上有梧桐树，参差闻雨声。浮云忽东驰，霖潦浩纵横。客心既云乐，况有良友生。高谈永终日，雅奏和且平。举世皆泥涂，斯人濯其缨。古学日以坠，先民犹可程。前笙与后管，相待成咸英。朝日与夕月，相续为光明。勉尔千秋业，慰我怀古情。"}