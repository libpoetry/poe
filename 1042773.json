{"id":"1042773","title":"咏史 其二","dynasty":"宋","author":"刘攽","text":"秦兵谋大梁，决河灌夷门。百万皆为鱼，闾里无一存。不用无忌谋，人人皆有言。天方纵秦毒，荡涤乾与坤。虽得阿衡佐，谁能救崩奔。政先趣嬴祸，指鹿遂亡秦。翟义为汉谋，摄省因即真。为忠岂不难，杀身亦已仁。天道良悠悠，成败难重陈。不见商山翁，采芝乐全真。羽翼安储皇，天子不得臣。"}