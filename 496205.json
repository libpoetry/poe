{"id":"496205","title":"水龙吟 其二 夜宴未斋宅，赏坐上牡丹，再和辛稼轩","dynasty":"明","author":"夏言","text":"名花坐对嫣然，玉杯满泛休停手。相府风光，帝城春色，可人依旧。真是天香，堪称国色，群芳魁首。喜夜深、银烛高烧，问红妆艳质，曾如否。檐外渐移星斗。况今夕、月明如昼。雀锦屏开，麟袍座列，朱衣庭走。占断人间，梨园法曲，黄封御酒。愿年年、共赏霖雨堂中，放歌为寿。"}