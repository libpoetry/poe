{"id":"517700","title":"鹿鸣在薮","dynasty":"明","author":"黄淮","text":"鹿鸣在薮，鱼则川游。我居孔棘，伊谁之尤。鱼集于沼，莺求其友。我居孔棘，伊谁云偶。我陟我岵，有足伊阻。我陟我屺，有艮其趾。忧心孔瘉，涕零如雨。孰云父母，而不我私。岂无良朋，能不我遗。静言思之，怆矣其悲。襭茝为舟，寘彼川流。川流滔滔，载沉载浮。岁月于迈，曷云其休。湛湛露斯，如膏如饴。何草不茂，何蘖不滋。瞻仰昊天，悠悠我思。"}