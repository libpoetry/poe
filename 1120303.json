{"id":"1120303","title":"参政李秀叔挽词二首","dynasty":"宋","author":"周必大","text":"忆昨淳熙谨万微，再登耆哲贰繁机。谋猷入告宸心沃，俊乂旁招物望归。惠敛十连遗爱远，年开九秩近臣稀。全名备福公何憾，念旧伤情涕自挥。十载山林号后溪，三朝钟鼎列前疑。进贤自许唐师德，持论人推萧望之。玉立诸郎传素业，金声高弟振清规。送车远莫陪千两，诔行深惭措一辞。"}