{"id":"1004168","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其八","dynasty":"宋","author":"程公许","text":"南山翠鬅鬙，四荔拱故宅。采衣侍三寿，教爱如夙昔。晓然一梦阑，无复万里隔。了知恩爱缚，障我修行力。亦尝勤遍参，渐欲空结习。妄念绝攀援，自性非假借。百千三昧门，惟此一事实。持问诸老禅，少露真消息。"}