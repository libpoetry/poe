{"id":"808536","title":"静诚先生陈遇","dynasty":"清","author":"严遂成","text":"南阳诸葛庐，帝三幸其居。卫士十人护肩舆，赐金赐帛赐绮衣。帷幄计秘参刘基，功主于内不外施。官其身而辞，官其子而辞，卒成其高病告归。生赐坐近华盖殿，死赐葬近鸡鸣祠。神龙见首不见尾，清泉白石无磷淄。君不见严陵钓台高位置，赤伏符事非吾事。又不见衡山山人衣衣白，宰相味夺神仙骨。途分晦显臣不臣，静诚先生兼之于一身。"}