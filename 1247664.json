{"id":"1247664","title":"樵隐诗赠李则文","dynasty":"元末明初","author":"蓝智","text":"青城有樵者，自谓葛天民。朝辞簪组流，暮与猿鹤亲。白云满南山，荷锄荒涧滨。忆昔承明庐，吐词成经纶。文今班扬亚，笔古钟蔡邻。众壑自崩奔，泰山郁嶙峋。归来衡门下，抗志巢许伦。至今大江西，清风馀隐沦。永怀哲人远，喜识佳句新。兵革尚充斥，江湖飞战尘。看君磊落姿，非是蓬蒿人。如何山谷间，日晏行负薪。吾观丰城剑，光射牛斗津。况子富文采，挥洒如有神。皇华使者车，经略南海垠。苗公司马官，跋涉王事勤。出镇山县小，气夺戎马群。甚哀疮痍久，复睹赋敛均。擢子参赞间，歘然志意伸。秋风动江汉，杀气吹瓯闽。主将疲奔命，幽人滞荆榛。鼓枻武夷溪，荒林霜霰频。石崖畏侧足，云山岂容身。我本渔樵徒，世乱甘贱贫。岂无畎亩忧，天高难具陈。子今远行迈，道途多苦辛。凤凰高其翔，豺虎未易驯。赠尔伐木章，归哉问松筠。"}