{"id":"1076203","title":"送孙求仁官黄冈","dynasty":"宋","author":"周紫芝","text":"黄冈古淮邦，其大不如斗。谁知隔岸山，万马日奔走。有数着诗人，此地实林薮。顷来当盛年，王公号贤守。三年江上杯，快饮竹楼酒。东坡营雪堂，始种坡前柳。至今有遗迹，过者为回首。后来老门生，词翰玉堂手。谪官茅三间，门巷无鸡狗。孙郎饱文艺，贫病亦已久。着履知有土，捉衿乃见肘。抱经官残州，一饱亦难偶。论文有馀日，为我访白叟。遗事倘可书，尚足寄衰朽。慎勿止寒温，作书问安否。"}