{"id":"1126730","title":"别吕守三首","dynasty":"宋","author":"黄公度","text":"家世唐萧瑀，风流晋谢安。胸中畜丘壑，笔下富波澜。耆旧讴歌惜，宾僚礼数宽。龚黄初报政，飞诏忽江干。自此调元去，人今卧辙同。棠阴闽岭外，星传浙江东。四月黄梅雨，千山荔子风。离亭独归处，回首意无穷。涉猎愧醇儒，南州入幕初。力疲三尺法，尘满一床书。不有刘宽恕，何堪阮籍疏。才微甘冗长，感激辱吹嘘。"}