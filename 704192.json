{"id":"704192","title":"江行","dynasty":"明","author":"管讷","text":"人家近水磨茶香，江影船头古塔长。纵有琵琶旧时月，肯将清泪落浔阳。千里江行快雪晴，白银为海玉为城。舵楼高处看山兴，又比常时分外清。催舟三日鼓鼕鼕，千里江程百丈中。两岸青山看不尽，此行未厌石尤风。三江风起白鸥飞，远水征帆一片归。怪底黄尘涴吾足，白头未得上渔矶。"}