{"id":"816234","title":"风流子 村居二首","dynasty":"清","author":"黄永","text":"梅花村墅里，三间屋，一带短篱遮。见杜老堂成，满阶驯雀，蒋生径启，几树藏鸦。更兼有，松间堪抱膝，柳下好停车。有客来时，三杯桑落，无人到处，一径桐华。道先生隐者，好裁成芰服，买就渔艖。更觉神清秋水，骨秀烟霞。任世上浮沉，风飘耳畔，人间得失，絮落天涯。笑指华胥古道，这是侬家。吾将从此逝，吾何意，吾亦爱吾庐。看眼底浮云，花从开谢，阶前生意，草不芟除。闲寻去，古苔侵石罅，流水灌山厨。盍归来乎，一琴一鹤，薄言观者，非我非鱼。何人长握手，有西邻野叟，能赋能书。便相逢成二老，一样清癯。且自堕三杯，胞中浩浩，黑甜一枕，世外籧籧。人笑高阳去后，又两狂且。"}