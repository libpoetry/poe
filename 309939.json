{"id":"309939","title":"金缕曲·寄赵惠人沈阳","dynasty":"现代","author":"邓嘉缜","text":"长揖归田久。甚仙风、王乔吹下，双凫回首。料定多情谈前事，旧雨晨星罕觏。更雾琐、几番昏昼。畴昔闲鸥海隅寄，证前盟、莫挹浮邱袖。空记取，相思豆。丈夫何事甘居后。有犹龙、五千道德，含咀寻究。獬廌几曾能识字，未许砚田厮守。算口腹、累人奔走。学得众中吹竽技，掩羞颜、泪湿青衫透。防独醒，宜酣酒。"}