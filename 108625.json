{"id":"108625","title":"具茨颂·帝省具茨","dynasty":"宋代","author":"黄庭坚","text":"帝省具茨，在国南屏。笃生韩公，补天子圣。文武韩公，其德庭方。靡职不宜，乃宣力四方。四方维则，归补我衮职。西羌不庭，王师濯濯。奏功不时，公请命行。公出抚师，王师矨矫。羌戎震惊，其薮泽是狩。复我王土，将筑於河之浒。人亦有言，功不在初，其溃於成。阴有齿牙，以猾覆城。天子圣神，知我公孔武。公虽归止，四方以无悔。京师之屏，公曰维许乐土。赫赫王命，北门是处。公治北门，有条有叶。夷根披节，蟊贼是伐。惠及寡，日用饮酒。万有千载，乐公寿考。公御宴喜，乐酒温克。宾秩醉饱，柔嘉维则。维公之德，万有千岁。畀公遐福。陟彼具茨，松柏孔硕。若济巨川，维舟檝是度。瞻彼具茨，有渰其阴。如彼岁旱，视公作霖。公至北门，河润九里。公归本朝，万物露雨。帝顾具茨，公归庙堂。为天下师傅，於大隗有光。於大隗有光，公寿考无疆。"}