{"id":"432901","title":"闻罢兵受降喜而有作四首存三","dynasty":"近现代","author":"施蛰存","text":"薄醉方酣睡，喧呼搅梦思。忽闻稚子语，已是罢兵时。推枕犹难信，巡街始不疑。并将羁旅恨，一笑展双眉。仁者终无敌，王师遂格夷。八年张戾气，一夕竖降旗。破国嗟何及，凶虚悔已迟。维新趋左计，黩武亦奚为。东晋兼南宋，何曾胜此棋。九州昌禹甸，百姓解戎衣。天步艰方尽，鹰扬会有时。喜心和泪眼，感激抚疮痍。"}