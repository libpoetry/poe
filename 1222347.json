{"id":"1222347","title":"清霜怨","dynasty":"元","author":"王恽","text":"日落偶过吴郎家，入门两阑姚魏花。金盘洗妆都几日，已觉鬓乱钗横斜。韩卿秉烛惜佳丽，便恐翠袖倚竹空春华。鹤翎红糁玉蝶粉，堕髻睡美吴宫娃。我欲问花不解语，何故忽尔令人嗟。东皇醉著初不问，青女潜妒飞银沙。花神敛袂避阴惨，驻颜何有仙人砂。京师各圃花不少，今岁閒杀游春车。客怀岂独被花恼，俗事扰扰惊无涯。西风巷陌尘障面，酒楼寂寂空箫笳。我因未事得閒在，尽日饮客前溪芽。天教世务不挂口，遮眼幸有诗书葩。时时弄笔散幽滞，钱裹忘计东坡叉。为花作谱见衰盛，自笑思涩颐空呀。因声寄谢紫山老，落落高举凌青霞。"}