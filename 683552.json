{"id":"683552","title":"送仲氏敬美视关中学政时皈心道门兹行染指而已","dynasty":"明","author":"王世贞","text":"新裁绛帐拥朱轮，沃野天开万象春。它日扶风多弟子，早时函谷辨真人。梁丘代是能传易，贾谊年来不过秦。莫讶文无将赠别，祗今犹作自由身。念尔长夸太华尊，褰帷秋色许重论。可犹无恙金天掌，应否居然玉女盆。紫逻春添新句色，青柯云护旧题痕。漫道济南诗纪绝，至今犹自閟真源。阅罢晴原蚁战酣，还凭彩笔恣游探。沿陂骑吹翻春涨，入岳星河挂晓骖。间有壮心怜渭北，定无佳处胜终南。欲知西笑缘何意，来与维摩共一龛。别酒双壸且细倾，中年兄弟不关情。何必诸生推北斗，那须故纸觅西京。云开白岳峥嵘态，雪净黄河黯淡声。纵有奚囊都放却，逢人但可话无生。"}