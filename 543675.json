{"id":"543675","title":"蚤春苦雨邦相明府见过留饮斋中竟夕走笔放歌为今雨行并怀燕社诸子","dynasty":"明","author":"胡应麟","text":"白龙夜挂钱塘渚，两岸嵯峨雪山起。狂风忽捲大海流，散作东南万家雨。兰阴一雨俄经旬，茅斋独卧愁晨昏。剥啄何人驻高盖，传呼喻侯来扣门。喻侯意气天下无，结交平生尽酒徒。五载空淹茂陵秩，一官再问长安途。忆乍停车瀫江涘，邂逅逢余誓生死。片语平将白雪投，雄心真向青冥吐。汝自分符出建章，余亦携书上帝乡。掉头不入金华殿，却忆山中寻石羊。风尘道路巧相值，宛转兰阴旧相识。把臂宁论白璧双，酬知顿掷黄金百。人间彩笔何纷纭，相看吾汝真忘形。乍可经年对叔度，那能一饮无公荣。蚤春人日差可赏，尘尾玄言豁尘坱。轻云忽妒上元节，穷阴骤入花朝想。衡门独掩空莓苔，白眼四望青天摧。飞凫忽报故人至，拂衣大笑愁颜开。曲径回轩迥幽寂，面面雕阑护奇石。珠帘十二清昼垂，一尘不到胡生宅。博山炉中沉水香，兰陵之酒双玉缸，蒲团对酌春茫茫。居然一息破万古，那知雨色来虚堂。漆园无人左迁没，屈宋曹刘俱寂寂。千言欲起杜陵歌，四部重翻弇州集。人生瞬息同埃尘，碌碌谁怜身后名。日月空悬古今照，宇宙不补东南倾。何如雄饮呼大白，百川一吸飞长鲸。匕首纵横雪花乱，唾壶错落浮云惊。酒间起舞真态出，元气淋漓袖双湿。轻薄何由嗔祢衡，磊块政须浇阮籍。高山流水尽知己，授简含毫仍促席。沉冥不辞真宰怒，跌荡犹堪鬼神泣。紫气丰城暝不流，寒芒婺女纷相射。回首华阳夙昔交，十年侠气摩苍霄。黎子归耕大庾侧，梁生草没罗浮坳。刘侯李侯差振翮，朱生但乞夷门食。康胡咫尺招不得，眼底何人寄肝膈。吁嗟吾汝自一时，越吟楚调俱称奇。飞扬总让少年贵，嚄唶从教行路疑。邺侯满架差足乐，长孺淮阳岂云薄。种秫聊耕彭泽田，草玄绝胜扬雄阁。喻明府，歌莫悲，汝是豫章一男子，余亦岂俛首低眉世间士。浮荣一代安所希，大业千秋竟谁俟。丈夫会合自有神，肯将鸾翮随鸡群。孙阳造父一朝值，騄駬骅骝双绝尘。歌莫悲，喻明府，我欲乘云归太清，汝但为霖佐真主。异日中原共鞭弭，肝肠一寸久相许。漏尽银虬雨声歇，萧飒如闻二龙语。为君作歌聊尔女，无论笔落惊风雨。"}