{"id":"617621","title":"读陆观察座师黔行录述而成韵","dynasty":"明","author":"陈子壮","text":"西南毛寸枯，悠悠事空郭。贼穴失中丞，束手万夫落。江州锐莫当，行整监军托。径道不涉闾，横身当百作。清戎烱列眉，转运若行脚。亲麾蒋义战，仓卒起懦弱。驱驰空贼众，首功多刺斫。饮马三岔河，汉壁淩山岳。馘苗青宅溪，四顾挥铓锷。竟以十旬心，黔楚皆参错。雾雨先鸡兴，记牍沈宵柝。葛君治蜀计，马援平蛮略。兼之反掌馀，啸歌青油幕。上下有藩城，既生曳亡魄。可怜鬼国中，沙虫与猿鹤。风影惯凭人，肉食转相攫。反覆亦多端，馀生盈其壑。睥睨日月光，纷纭算功爵。国手夺猧儿，泾渭欲同浊。公去互苍茫，公留何束缚。古来安危身，岂以资庸恶。幽谷鸣好音，天地翱翔若。即看瘴霭消，差觉蛮烟薄。稽首顺下风，拊髀还雀跃。念伊失舟人，淹流靡崖泊。虚致狂夫言，实忌瞑眩药。"}