{"id":"140116","title":"送杜兵侍以华文待制知遂宁府","dynasty":"宋代","author":"魏了翁","text":"敝貂冲寒马声湿，余杭门外送归客。去年曾送六朱幡，今年又送四千石。更有三令相后先，采不盈筐去如织。蒙蒙风雪人气薄，漠漠烟尘剑花蚀。独立长空倚天壁，几度乞归归未得。贰卿荦荦天与姿，不肯随俗相脂韦。声名早落虞舜聪，霞裾云佩明春晖。虞舜已死不复返，云埋苍梧天地悲。万物兴歇各有期，人生出处宁无时。揽裾结佩下霄汉，苟得吾志官无卑。史臣昨侍玉皇案，爱民一语何孜孜。原公领此深长思，民力竭矣谁其知。更须同志共此事，则公且去吾亦归。"}