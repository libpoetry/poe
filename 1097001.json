{"id":"1097001","title":"戊辰冬和汤南万韵 其二","dynasty":"宋","author":"杜范","text":"春初走京华，秋杪归旧庐。简编废已久，开卷涩且疏。谁能击其蒙，石田或可腴。雁山有佳士，读尽天下书。足迹半九州，不惮道里迂。陋邦何足临，而亦来我居。相从一尊酒，未厌园中蔬。笑谭欣有合，浩若纵壑鱼。人生惟所适，所适各有途。胸中苟不迷，到处皆通衢。箪瓢有真乐，颜氏何其臞。没没嗟我生，未知终焉图。论交须论心，所论在不渝。愿君示一语，令我反三隅。君无金玉音，请诵一束刍。"}