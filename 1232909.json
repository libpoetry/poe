{"id":"1232909","title":"上京道中杂诗十二首 其八 龙门","dynasty":"元","author":"黄溍","text":"竦身望龙门，缓辔行兀兀。溪回愁屡渡，雨横惊暴溢。两崖俨相向，百水怒争出。人言马上郎，快意每多失。自非渥洼种，不得矜捷疾。飘飘虮虱臣，凛凛鼋鼍窟。皇灵重覆冒，利涉用终吉。回睨向所经，千嶂隐朝日。青林外盘纡，黄流中荡潏。后来渠未央，君子宜战栗。"}