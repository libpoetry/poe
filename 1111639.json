{"id":"1111639","title":"清平乐 其二","dynasty":"宋","author":"吴则礼","text":"瀛洲春酒。满酌公眉寿。月照沙堤春榜柳，恩暖朝天衮绣。东君着意丁宁。芳酸先许梅英。要就升平滋味，待公来后和羹。晨晖初转。拜舞金銮殿。想见对扬符睿春，天语丁宁见晚。雍容玉笋班聊，功名早上凌烟。金鼎刀圭莫惜，愿随鸡犬升仙。庆钟华胄。人物朝端秀。朝罢章华骄马骤。十万人家举手。后房桃李娟娟。有谁云雨恩偏。看取晚春时候，兰芽玉茁争妍。"}