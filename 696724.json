{"id":"696724","title":"述怀三首寄傅忠卿照磨","dynasty":"明","author":"郑潜","text":"一家三十口，此地几经年。去国犹羁旅，观风实备员。漫迁谯郡佐，终作武夷仙。岁暮谁知己，梅花照简编。去岁天屏客，今年又再来。屋存兵火后，民藉抚安回。带雨分畦菜，寻春折岭梅。渔樵喜相识，鸥鹭莫惊猜。风雪连三日，溪山异昔时。窗明宜纸帐，玉立见梅枝。薄宦身为累，丰年瑞可期。榕城春色好，何以慰相思。"}