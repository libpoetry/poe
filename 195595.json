{"id":"195595","title":"旅次寄宝觉讷师","dynasty":"宋代","author":"王令","text":"小雨破宿暑，晓风忽焉遒。山深树翳阴，蜩蚻应已秋。清坐想高绝，语言谁应酬。岂不念一往，抱病终自留。羁旅少往还，有来或非俦。命仆一谢之，纵我冠屦休。移床上高堂，解书散床头。於此有嘉兴，念世谁与谋。独思山林入，兹意可绸缪。何当买田庐，共遂丘壑游。"}