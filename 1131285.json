{"id":"1131285","title":"送赵德老观文东归","dynasty":"宋","author":"楼钥","text":"趣还宗老侍经筵，宿望吁谟信岿然。引疾屡烦颁汉制，赋归先已买吴船。去年趋召叨同传，今日求闲愧著鞭。未得相随出关去，羡公徒御若登仙。往还不过酒三行，成败同观棋一枰。东海敢言成二老，西湖自足度馀生。朅来便觉废兹事，归去定须寻旧盟。锦里锦坊秋色里，梦魂先已到江城。"}