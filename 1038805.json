{"id":"1038805","title":"临池玩游鱼","dynasty":"宋","author":"张方平","text":"曲池秋水平，虚碧杳澄净。有鰋从何来，潜据久已横。鼓鬣作波浪，晴景占蘋荇。贪吞无遗鳞，多折脩荷柄。西轩因纳凉，绕步恣哦咏。时逢横水面，气意殊豪劲。向非神守严，雨雾寻飞迸。不揆入江海，且与蛟螭竞。暇日呼罟师，搜摝穷泥泞。泼剌出数尺，怒跳何健轻。状丑足涎沫，刀几嫌腥硬。遣童放西泽，不死傥知倖。犹虑持私烹，诚嘱烦言令。去去避钩网，再获谁尔诤。遂取群小鲜，投中使沿泳。上游若浮空，众沈疑落阱。队行有孤出，如嫡从诸媵。忽散何所惊，两合成相迎。衔尾既竞速，依蒲亦少定。庄濠念逍遥，严溪思隐行。聊以贻后人，持竿助閒兴。"}