{"id":"1055949","title":"子重相率游任园","dynasty":"宋","author":"李之仪","text":"蹈雪入窈窕，蓊蔚如深春。左右无佳色，老绿不改新。小愒茅茨下，园翁叙慇勤。主人谓此翁，好事绝等伦。养生惟养花，种种皆躬亲。每到二三月，烂漫如锦茵。问翁何所有，品目如何分。翁云世间本，搜采无遗根。牡丹三万株，兼取洛与陈。芍药扬州来，密密搀鱼鳞。杂花极目是，浩不知涯津。四序更代谢，颜色常相因。我适来非时，犹得聊逡巡。约翁待花开，许我论主宾。"}