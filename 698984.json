{"id":"698984","title":"叠芍药韵咏荷","dynasty":"明","author":"徐溥","text":"蕊爱新阳叶爱阴，碧池过雨水深深。已从红蕾知鲜艳，未擘青房识苦心。岁事栽培应有待，物生开谢每相寻。看花悟得无言处，漫向风前作短吟。凌波仙子月中归，水面盈盈见步稀。似伴紫薇同我往，肯随芳草傍人菲。并依玉砌如相语，斜逗朱阑不受围。开后东风渠不怨，置身元在掖垣扉。"}