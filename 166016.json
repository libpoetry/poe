{"id":"166016","title":"赠杨景平","dynasty":"宋代","author":"晁补之","text":"君不见华阴杨君汉孔子，君生其后无乃似。平居恐惧西北隅，力行发愤尚不媿。君今鸣橹下长淮，眼明清晓三楚开。扬州行矣勿濡滞，江南细雨收黄梅。我今正是鸟折翼，肺病三年广文直。昔时黄帽榜舟人，却向西湖当不识。寄声关子老渔樵，小山桂树不须招。乘槎东海未敢必，欲去天台观石桥。"}