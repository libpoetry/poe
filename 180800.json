{"id":"180800","title":"遥碧轩作呈使君少隐时欲赴召","dynasty":"宋代","author":"陈与义","text":"我本山中人，尺一唤起趋埃尘。君为边城守，作意邀山入窗牖。朝来爽气如有期，送我凭轩一杯酒。丈夫已忍猿鹤羞，欲去且复斯须留。西峰木脱乱鬟拥，东岭烟破修眉浮。主人爱客山更好，醉里一笑惊蛮州。丁宁云雨莫作厄，明日青山当送客。"}