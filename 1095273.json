{"id":"1095273","title":"塘淫","dynasty":"宋","author":"释居简","text":"苍官百夫雄，盘错千仞冈。铁干紫尤劲，铜柯青更刚。屡吞霜雪敌，弗受斤斧戕。支厦不为柱，跨壑犹飞梁。胡为在泥滓，断岸繄关防。岂伊坚贞姿，泥滓永相望。中分枵其中，吻合相抵当。彼巧事穿凿，我方信行藏。惟其司出内，秉彝德之常。谨口饱涵畜，与时相抑扬。持满岂无道，损馀端有方。尾闾小溟渤，砥柱回污潢。瞥尔手翻覆，枯涸随汪洋。叔度万顷陂，未足与较量。匠氏弗遇郢，才不登俊良。藐然用其小，约水不得洚。有若古豪隽，落落吞湖江。遭时发所蕴，利泽何其厖。时哉倘不逢，蕙帐云雾窗。独善与兼善，一辙元非双。任大岂遗小，养浩惟能降。对此一感慨，勿谓吾言哤。"}