{"id":"424898","title":"诗匠行","dynasty":"近现代","author":"萧梦霞","text":"武不得杀贼立功以为将，文不能医国活人而为相。自分天生一庸才，只合潦倒作诗匠。工商农各司其职，春蚕抽丝蜂酿蜜。诗匠作诗敢辞劳，不问寒暑长讴短歌无停息。造屋公输子，成衣轩辕帝。欲善其事利其器，于是乎拂几开窗、笔纸墨砚一一妥安置。架屋屋有图，裁衣衣有样。惟有作诗太蹊跷，得之全凭空想象。长庆西昆各有调，批风抹月苦无料。偶得一字两字安，摇头耸肩纵长啸。世人但知苦摹杜之圣李之仙鬼长吉怪玉川。仰人鼻息以透气，傍人水缸而行船。纵有几分得形似，亦不异诵读古人原有之遗篇。而我殊不以为然，心有所感意欲宣。兴来唱作口头禅，不欲出卖半文钱，更不望其传之几百千万年。年年作诗诗愈丑，日日累人人益瘦。老妻婉言劝勿从，悻然变作狮子吼。谓君作诗作不已，灶下无柴釜无米。咬文煮字腹难饱，只好开口喝清水。笑谢山妻言，人生穷达有定理，苦事强求安足恃。君不闻周亚夫、夷齐子，命中合如此，不为诗匠亦饿死。"}