{"id":"814175","title":"虎丘","dynasty":"清","author":"陈鹏年","text":"云艇松龛阅岁时，廿年踪迹鸟鱼知。春风再扫生公石，落照仍衔短簿祠。雨后万松全遝匝，云中双塔半迷离。夕佳亭上凭阑处，红叶青山绕梦思。尘鞅删除半向闲，青鞋布袜也看山。离宫路出云霄上，法驾春留紫翠间。代谢已怜金气尽，再来偏笑石头顽。楝花风后游人歇，一任鸥盟数往还。"}