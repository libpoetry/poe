{"id":"834910","title":"应天长 题竹韵小影","dynasty":"清末民国初","author":"何振岱","text":"红衣紫筱，青屧绿芜，风光淡处闲立。望里画楼高耸，初阳盥晴色。沉吟久，烟缕碧。恁袅作、诗心无迹。映澄波、镜影盈盈，思静神适。访道话前因，按辔霄衢，年少杏园客。剩取慧根长在，今生自珍惜。簪花字，犀管笔。更细写、宝文珠笈。蕙炉畔、天接华鬘，梦倚云白。"}