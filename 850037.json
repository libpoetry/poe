{"id":"850037","title":"次钱穆父新凉可喜","dynasty":"宋","author":"孔文仲","text":"商飙结新寒，草木起馀怨。翩翩前庭叶，追逐已千万。斜阳背西壁，迤逦落藤蔓。安得金满堂，聊换酒家券。追随双鸿鹄，摆脱旧笼圈。胡为汗流赭，日与蝇争饭。常恐计不就，更以诗屡劝。江湖秋水高，百尺风帆健。何当开竹溪，玉腕互酬献。左手持蟹螯，平昔固有愿。"}