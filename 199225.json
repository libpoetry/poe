{"id":"199225","title":"沁园春·卢蒲江席上时有新第宗室","dynasty":"宋代","author":"刘过","text":"一剑横空，飞过洞庭，又为此来。有汝阳璡者，唱名殿陛，玉川公子，开宴尊罍。四举无成，十年不调，大宋神仙刘秀才。如何好，将百千万事，付两三杯。未尝戚戚于怀。问自古英雄安在哉。任钱塘江上，潮生潮落，姑苏台畔，花谢花开。盗号书生，强名举子，未老雪从头上催。谁羡汝，拥三千珠履，十二金钗。"}