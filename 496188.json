{"id":"496188","title":"忆旧游 送淳安邵主簿号藻川","dynasty":"明","author":"夏言","text":"记石佛岩前，乌龙山下，王氏新庄。柴门临水曲，有一林修竹，数亩池塘。几共萧萧夜雨，坐对短檠光。叹如流岁月，从头屈指，四十经霜。相望。念先公，有遗祠尚在，往事堪伤。惜藻川旧学，试问淳一簿，白首为郎。却愧纡朱拖玉，素食坐岩廊。爱富春山色，桐江烟水近吾乡。"}