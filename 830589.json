{"id":"830589","title":"万里春·为古微题冬心画梅。古微以此画为社题，余久未属笔，遂更离乱，无意附入行箧，时时展玩，羁绪生春。昨岁使粤，归装燬于海舶，长物仅存，诧为天幸。春明重到，坠欢如梦，过眼云烟，益复增人感喟矣","dynasty":"清末民国初","author":"夏孙桐","text":"脂凝黛冱。黯淡春愁如诉。怅徐娘、有限残妆，共东风终古。随我江湖去。便容易、劫灰一度。认枯缣、多少沧桑，怪金仙无语。"}