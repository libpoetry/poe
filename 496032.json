{"id":"496032","title":"沁园春 其六 送内弟詹莹南还","dynasty":"明","author":"夏言","text":"二十年前，恍然如昨，初过君家。爱门对青山，桥横绿水，一川乔木，数里烟霞。白发而翁，红颜阿姊，予亦青衿鬓似鸦。到而今，追寻往事，何限堪嗟。京麈荏苒年华。但明发、趋朝暮放衙。谩玉带麟袍，彤闱紫阁，门施长戟，路拥新沙。桑梓关心，风波激目，安得山巅与水涯。挥彩毫，写清词一曲，相送归槎。"}