{"id":"968815","title":"题黄存之春庄雨急图","dynasty":"宋","author":"赵汝绩","text":"山浓树密春欲浮，农夫有事营西畴。鹁鸪声歇风雨急，田塍滑澾如翻油。牢披蓑衣紧系笠，浑身水流两股慄。拣时浸种开稻包，心急鞭牛牛步急。前年春寒再移秧，去年夏旱赤地荒。东邻西保几人在，渠今尚得本身强。低头无言心似苦，定愿五风十日雨。禾头粒粒饱秋露，糠籺充肠米田主。我家镜湖烟水湄，身虽不耕眼见之。何人得此畎亩趣，短纸写出无声诗。坐令展卷三太息，力穑莫供浮末食。君看此辈终岁勤，返向沟中作捐瘠。"}