{"id":"698642","title":"挽春二首","dynasty":"明","author":"夏良胜","text":"规将好景辏春华，朝士装成处士家。夜雨忽添枝上叶，东风犹拂鬓边花。鸟如唤我梦初断，山似羞人云半遮。却怪此身羁宦辙，无多缘分伴烟霞。野寺寻芳著屐忙，雨花沾袖趁风香。从头捡点伤春事，抚掌瞢腾过日光。黄四娘来迎笑脸，杜工部已破愁肠。流年去去谁留住，大债如天次第偿。"}