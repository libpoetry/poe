{"id":"492140","title":"十二月十日晚同吟所郭光辈奉陪溪南隐君与其诸郎群从观舍傍蔬畦仍出山后临眺江上周览林麓追念旧游抚余羁怀益深感慕因赋五言近体六诗柬同游诸君亦以识嘉会也 其五","dynasty":"明","author":"刘崧","text":"日落风犹起，江寒鱼正肥。鸬鹚下水急，舴艋出滩稀。旅食劳行李，归栖念采薇。已惊残岁迫，犹恐壮心违。"}