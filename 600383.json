{"id":"600383","title":"九月雪中对菊适王广文送酒侑以秋雪歌次韵奉答","dynasty":"明","author":"王弘诲","text":"长怜菊花黄，不见雪花白。花雪两蹉跎，历落东西陌。今年雪白与花黄，平分秋色不相降。雪明似可添花色，花袅犹疑假雪香。生憎赏雪寻饯菊，一秋好景将过目。楚泽梁园漫品题，对酒高歌意随足。为问渊明玩菊时，有无六出含霜枝。为问浩然踏雪候，曾否繁英尚绕篱。此时花雪成两好，花亦不迟雪不早。但愿花前雪并妍，莫教雪后花增恼。古来竞斗梅与雪，祇今梅菊何差别。共保贞心耐岁寒，凛凛冰霜各争烈。懒散幽斋常宴眠，欲访故人无酒钱。却恐花雪成虚度，白衣怅望空悠然。广文先生意豁如，晓来助我金屈卮。几度花前共对雪，几度雪前共赋诗。怜君与我岁寒友，到处论文托尊酒。即今相对不尽欢，何处过从羡八斗。红光人面春风和，据案聊赓秋雪歌。因忆今年赋春雪，风流胜事尚未磨。不知此后陪清赏，秋雪何如春雪多。为尔临风数酬唱，新篇他日嗣阴何。"}