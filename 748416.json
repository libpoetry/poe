{"id":"748416","title":"霜夜即景","dynasty":"清","author":"戴粟珍","text":"瓦背霜落寒生棱，残月弄影清于冰。空阶但觉露华滴，老竹扑折缠枯藤。霜气化烟烟入月，月雾含霜皎于雪。漫空乱滚兜罗绵，楼台倒入天际白。大千都入混茫中，一气鼓出云蓬蓬。我想乾坤未造始，玄黄混沌将无同。斯时定有方瞳翁，虚无游戏骑白龙。星冠羽帔不可见，似闻仙乐声摇空。忽然霜飙疾如箭，净扫长天开匹练。楼观城郭出空中，满地霜华飞片片。兀立我已寒不温，一缕凉澈玻璃魂。闭户方欲觅诗梦，老鹤一声来叩门。"}