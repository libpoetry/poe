{"id":"923315","title":"某忝命守馀杭杨元素内翰洎两禁诸公出祖佛寺席上探韵赋诗以宠其行某亦分得留字","dynasty":"宋","author":"苏颂","text":"内阁临边贵，銮坡主席优。赋诗嘉赵孟，载酒饯韩侯。何幸江城守，容陪禁序游。烟霄惭久隔，声气荷相求。笑语随春煦，欢酣永日留。百分传盏斝，五熟荐包羞。西望千兵盛，东归两桨浮。感时嗟老病，去国动离忧。遂别青云友，重为沧海州。应怜旧簪履，犹著故巾褠。衮字荣褒宠，琼琚乏报投。惟将誇远俗，歌咏入吴讴。"}