{"id":"127860","title":"游仙·天河水冷烟波渺","dynasty":"宋代","author":"曹勋","text":"天河水冷烟波渺，流水无声银浪小。白榆历历央瑶沙，白露凄清下云表。扶疎丹桂落红英，片片红霞散瑶草。月中桂子空传名，散在人间无处讨。仙翁呼童收紫芝，紫芝肥嫩光离离。遗英残萼坠无数，仙鹤饮啄时鸣飞。仙人种玉耕云隈，倚云横笛学凤吹。须臾羲御崦嵫没，相呼拍手骑龙归。"}