{"id":"960418","title":"瑞鹤仙 其二 寿萧通判十月初一日","dynasty":"宋","author":"哀长吉","text":"小春天未雪。见两蕊三花，放梅时节。昴宿孕人杰。对梅花雪片，平分风月。冰清玉洁。天赋与、仙风道骨。更等闲、来访刘仙，觅取秘传真诀。闻说。辉联台宿，瑞应文昌，世承阀阅。相门事业。有祖父、旧风烈。管泥封飞下，沙堤归来，光复青毡旧物。庆家传、八叶联芳，又添一叶。"}