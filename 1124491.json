{"id":"1124491","title":"次韵谢处州乡人二首","dynasty":"宋","author":"项安世","text":"听说江湖万里身，十年流转狎波神。乡心只羡秋鹰急，世味如何臈蚁醇。耳识吴音疑故旧，眼看南士觉尖新。袖中诗句清如许，何啻他乡见似人。黄花和露作深秋，志士临风惜壮猷。靡靡道途空接淅，摇摇心事剧悬旒。儿时种木今盈抱，老去还家莫漫游。侧耳乡书上霄汉，圣朝宾贡似成周。"}