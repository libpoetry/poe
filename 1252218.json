{"id":"1252218","title":"杂题四首","dynasty":"元末明初","author":"王逢","text":"洄塘昨夜绿波增，偶策交州鬼面藤。一雨百花香洗尽，流春矼上立鱼鹰。几杖琴尊共一丘，燕归巢近午香篝。游丝不挂山人眼，直趁东风入别楼。水凉风搅一池荷，睡眼醒来手自摩。数席云阴乱疏樾，髫孙惊报鹤群过。藻池岸匝水仙开，满面香飘玉蝶梅。遗事罢书山馆寂，鼠狼行过雉鸡来。"}