{"id":"812967","title":"渔父 夏夜 四首","dynasty":"清","author":"张令仪","text":"柳锁轻烟似远山。雾中楼阁杳冥间。新雨过，片云还。洗出遥天玉一弯。茉莉香浮茗碗清。芭蕉雨过晚凉生。新浴罢，葛衣轻。隐隐雷车天外鸣。闲阶植过海棠丛。小草尤怜霜叶红。瓜蔓底，豆花中。安排络纬织秋风。露湿新荷香满庭。匡床闲卧数流萤。风细细，夜冥冥。一笛吹残鸟梦醒。"}