{"id":"543568","title":"昔游篇钱塘舟中作赠董观察","dynasty":"明","author":"胡应麟","text":"秋风肃肃鸿雁鸣，南斗参差北斗横。孤客迢遥过越水，旧游憔悴隔燕城。燕城越水三千里，忆昔声华满人耳。藉草曾留太液旁，看花误入明光里。明光太液连西苑，往往游人驻雕辇。杨柳春风七贵门，梧桐夜月诸王馆。王家贵里不相亲，联裾握手尽词人。凤凰原上题诗处，鳷鹊宫前草赋晨。纷纷冠盖争驰逐，载酒笼灯过辇毂。缓辔同看白玉京，扬鞭醉入黄金屋。秦筝赵管春不休，歌声缭绕碧云愁。香尘百里昌平道，飞雪千门易水流。五夜论心传彩翰，珠玑满把皆堪羡。衣袂扬扬逼九霄，剑锋耿耿流双电。谁言潘陆是才人，肯与王杨作后尘。格调迥追天宝上，风期直与建安邻。銮坡凤阁多相值，铁券金貂总欢昵。群中忽睹三楚豪，坐使琼瑶惊四席。豸冠绣服光陆离，片语如金山可移。暮携奏草归青琐，晓对封章下赤墀。赤墀青琐生风彩，手握芙蓉佩兰?。元礼声华动阙庭，陈登意气倾湖海。匆匆识面比南金，惭愧论文契未深。欲携短刺通华馆，忽棹扁舟出汉阴。荷衣蕙带还乡国，回首交游成太息。落日长歌玉树词，浮云远蔽金台色。落日浮云梦转长，却乘烟水下钱塘。徘徊殿阁迷仙署，寂寞川原望帝乡。帝乡仙署空辽绝，何意輶轩到吴越。欲向西湖访画图，暂辞北斗离阊阖。双峰缈缈插烟霄，三竺苍苍引画桥。清风暗拂苏堤柳，壮气平吞浙海潮。朅来问讯蓬蒿士，远思幽情何楚楚。短褐长裾谒上官，麻鞋布袜从泥滓。屈指并州几故人，嗟咨往事转伤神。虚传异日山阴棹，无复当时洛水春。山阴洛水俱陈迹，会见飞腾返京邑。乍经薇省布阳和，更上枫宸扶赤日。几年骐骥阨盐车，矫首长鸣气不舒。孙阳造父俱垂盼，肯使奇才卧草庐。"}