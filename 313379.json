{"id":"313379","title":"高阳台·杏花楼昔年与眉子寻春对酌处","dynasty":"现代","author":"潘飞声","text":"破瑟寻鸾，遗钗拾凤，香尘潮没仙踪。文杏仍花，客来已换愁容。芳尊屡导低鬟笑，霎金迷、梦影惺忪。话松陵、老去词仙，莫过垂虹。苍颜白发维摩境，拚散花何碍，玉局缘空。漫说华鬘，天涯双卫难逢。啼莺不管人伤别，劝斜阳、冷入帘栊。算多情、洛浦微波，独驻惊鸿。"}