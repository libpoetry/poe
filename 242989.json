{"id":"242989","title":"必明庵·佛心犹日出","dynasty":"宋代","author":"王铚","text":"佛心犹日出，何曾碍须弥。散为普光明，合作四威仪。万古止此日，群目尽见之。普现一切水，君自分渑淄。高垂大圆镜，君自存妍媸。方寸无尽灯，何处存思惟。高禅闻妙道，行作人天师。维摩开丈室，庵成更求诗。众说列山岳，我以一理推。万方声一概，我初拙言词。至现莫如心，举念周四维。必明乃本明，尽扫棘与茨。岂知都用晦，隐显两不知。大千在毫发，圣言不吾欺。"}