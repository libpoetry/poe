{"id":"687210","title":"有感二首简休阳程世大","dynasty":"明","author":"孙一元","text":"长吟独坐思冲冲，回首江湖梦寐中。石壁青灯悬夜雨，山城画角散天风。十年故国忧戎马，万里音书滞塞鸿。避地风烟怜杜老，草堂今寄浣花东。北风雨雪岁潇潇，问舍求田意已劳。去国久堪衣佩玦，抚时空惜剑吹毛。齐东郑泰名应早，邺下田畴气自高。回首风尘今万里，侧身天地一渔舠。"}