{"id":"746448","title":"建溪滩行遇雨","dynasty":"清","author":"蒋蘅","text":"建溪之水多奔使，建溪之船薄如纸。一丝篾缆挂船头，附石扳崖不容趾。当其船石两相持，篙曲如弓缆如矢。舟子呼号声欲嘶，商人愕顾面余咫。而我冻缩如寒蝇，裹头兀卧篷窗底。忠信涉险讵无凭，雷霆助虐胡为尔。白昼晦冥忽如夜，黄流暴涨浩无涘。前村迢迢不可即，仓卒拿舟入芦苇。黑云随风掠船过，疑有神怪相驱使。霹雳乱绕山前后，电光只在船首尾。谁言建溪水清浅，安知不有蛟龙起。雨霁心神稍收摄，船行险阻殊未已。坐思垂堂古有戒，其奈劳生无定止。平生不出里闬门，羡尔千金田舍子。"}