{"id":"658601","title":"赠杨君谦","dynasty":"明","author":"王鏊","text":"夙怀抱悁独，行与世多忤。京华二十年，壮志遂迟暮。悠悠深巷中，尽日断来屦。杨子独何为，逝言远相顾。移家浊沟上，破屋终不去。人问何以然，无乃以我故。朝过讲道玄，暮过话情素。君慕哀骀他，我思黄叔度。相见各欣然，谁能诘其故。我欲永从君，君且为我住。无为忽去兹，云山恣高翥。蓬蒿张蔚宅，依然还块处。"}