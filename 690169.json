{"id":"690169","title":"厓山吊古","dynasty":"明","author":"张同祁","text":"江上徘徊未罢兵，南来愁傍帝星明。殊方合有兴王地，异港翻摧大将营。冻雨欲分洟泪色，秋涛先起佩环声。不缘孤愤间关尽，夜夜能兼海气浾。朝事艰危转见遭，只将哀些重挥毫。肉缘赵氏孤应切，目满遗弓远自劳。乱世君臣虚石画，青天龙虎散旌旄。只今窑鳖滋苔藓，日落苍茫寒暮涛。赵家诸将气如虹，多难能堪辇路中。组练久虚军戍垒，楼船俄卸帝王宫。天亡血食传先庙，水战身歼仰数公。大洗腥风承圣主，不须含恨在江枫。"}