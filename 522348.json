{"id":"522348","title":"味澜","dynasty":"明","author":"顾清","text":"飞泉出巨壑，百里回澜翔。酌之味其甘，仰视云山苍。山高土滋厚，土厚泉益芳。浸灌富畦垄，回环固陵冈。谁知一滴润，中有千林香。先生青乌胄，家在云水乡。常言九峰青，孰与三江长。妙契一以握，川灵走奔忙。我老怀首邱，君来协吾祥。盘盘凤山麓，南趋向朝阳。溪流左右带，落此团玉光。顾会本旧浦，祥泽亦名塘。须君一染指，为我终其臧。"}