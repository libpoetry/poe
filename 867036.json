{"id":"867036","title":"木兰花慢 又赋雪 其四 先君买屋蒲江，半属叶氏，似之五兄方并得之。因举六秩之庆，并致贺札","dynasty":"宋","author":"卢祖皋","text":"向蒲江佳处，报新葺、小亭轩。有碧嶂青池，幽花瘦竹，白鹭苍烟。年华再周甲子，对黄庭、心事只翛然。都占壶天岁月，便成行地神仙。十年。微禄萦牵。梦绕浙东船。更吾庐才喜，籓篱尽剖，门巷初全。何时归来拜寿，尽团栾、笑语玉尊前。吟寄疏梅驿外，思随飞雁行边。"}