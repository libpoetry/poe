{"id":"1213527","title":"涿州","dynasty":"元","author":"陈孚","text":"晨发白沟河，薄暮宿范阳。残城无雉堞，枯木鸣白狼。回首望中原，日落烟茫茫。天低鹘没处，彷佛见太行。缅怀昭烈帝，八尺须眉苍。平生汉社稷，志欲为高光。惜哉不得就，越在天一方。里人亦何知，牲酒奠楼桑。车盖不复见，但有秋草黄。我来已千载，谁复悲兴亡。天明登车去，尘雾沾衣裳。"}