{"id":"807845","title":"贺新郎  积雨乍晴。竹逸买舟，拉云臣暨余郭外春游，访万子红友不遇，因过石亭探古梅，并坐古香庵小憩","dynasty":"清","author":"陈维崧","text":"唤个船儿去。傍城河、柳丝蘸碧，渐拖官渡。閒访故人人已出，门锁小桥烟浦。空伫立、怅然谁与。人说前村梅更好，月胧明、绿萼栖毛女。趁波暖，响春橹。僧楼小憩评今古。喜槛外、乱山绝涧，暗香无数。寒食一杯须作达，莫惹春愁万缕。看满眼、纸钱飞处。除却吾曹二三子，只此情、堪共花枝语。花不应，洒红雨。"}