{"id":"1104825","title":"踞湖山六题 踞湖山","dynasty":"宋","author":"马云","text":"山临太湖上，寺隐青萝间。五坞洞壑邃，众峰屏障环。浓岚面光彩，惊波背潺湲。云归定僧寂，月伴樵夫还。林墅掩蒙密，级磴容跻攀。钱氏建圭社，此地为家山。森森芳桂树，团团削青玉。春花飞涧户，秋实坠岩曲。霜条封翠紫，风叶摇香绿。下有幽栖人，结芳避世俗。学仙读丹经，好道探药箓。植根满群峰，不使樵夫触。高崖落飞泉，深源味冷冽。云津留玉乳，石髓澄金屑。淙淙危磴响，滴滴苍藓缺。溅沫洒明珠，满涧融寒雪。岩夫就漱饮，姬子临浣洁。不独愈痼疾，自可清内热。檀栾遍岩川，幽谷气象鲜。风玉自宫徵，秋籁成管弦。夕霭起碧雾，晨曦生绿烟。花繁紫凤饱，质劲苍虬挛。藤萝交密荫，仰不见云天。欲访桃源路，坞坞疑相连。东涧岩谷秀，粲然金碧丽。亘野丹气明，向曙霏烟霁。磴泻红玉泉，林纡赤凤髻。日出诸峰上，月皎半天际。幽谷纾绛缯，层崖荣锦罽。羡此山居人，萧然远尘世。君寻白云坞，最近林涧西。永日抱幽石，因风度清溪。炎随夏景变，凉高秋气凄。素霭生巘崿，练光带虹霓。润泽施天下，还返故山栖。深惟贤士志，出处可与齐。"}