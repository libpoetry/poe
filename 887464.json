{"id":"887464","title":"水龙吟 其五 寿尹梅津","dynasty":"宋","author":"吴文英","text":"望春楼外沧波，旧年照眼青铜镜。炼成宝月，飞来天上，银河流影。绀玉钩帘处，横犀尘、天香分鼎。记殷云殿锁，裁花剪露，曲江畔、春风劲。槐省。红尘昼静，午朝回、吟生晚兴。春霖绣笔，莺边清晓，金狨旋整。阆苑芝仙貌，生绡对、绿窗深景。弄琼英数点，宫梅信早，占年光永。"}