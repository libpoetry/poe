{"id":"800058","title":"湖天霜","dynasty":"清","author":"叶燮","text":"湖天湛然清，盛夏飞严霜。霜严结阴惨，白日沈荒凉。厉鬼啾啾鸣，行路闻心伤。埋冤尔为何，毅魄非国殇。生为蚩蚩民，安分柔且良。真盗失伏辜，渔人罹祸殃。杀人不抵死，袖手反代偿。有耳非不闻，有眼讵失芒。一人爱功名，片语进斧戕。邈矣三宥仁，熟察五过章。一朝四百指，骈首堆荒冈。湖水自终古，流恨徒汤汤。寄语司牧者，杀人宜慎详！"}