{"id":"866679","title":"建炎庚戌中秋夜与同官相期于月下既为具顽云障空不可人意作诗以纪之得赏见二字 其二","dynasty":"宋","author":"冯时行","text":"玉皇敕诸天，兹夕尽群见。驱云收月光，反照玉京宴。老龙翻海窟，沓霭郁万变。天公有严令，遗隙无一线。萧萧寒桂影，可想不可见。生平谢惠连，与月有深眷。对影无清晖，把盏不下咽。亦闻顾兔药，天成非九转。可使骑清风，飞入广寒殿。安得一刀圭，扶我超宇县。稽首分帝觞，饱以琼爢荐。回首邻清娥，相将以游衍。人间滴与沥，役役自卑贱。"}