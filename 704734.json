{"id":"704734","title":"长沙四咏","dynasty":"明","author":"薛瑄","text":"湖南清绝有长沙，江市悠悠郭外斜。水合三湘开浦溆，山连五岭散云霞。鹧鸪疏雨黄陵庙，鵩鸟残阳贾傅家。且喜登临穷胜观，不须怀古重兴嗟。江城卑湿少尘埃，霁景风烟四望开。水接洞庭从北去，山连衡岳自南来。悠悠八翼陶侯梦，落落千年贾傅才。自昔为邦多故老，总留风节使人哀。名郡前贤是旧游，我来回想兴悠悠。少陵几醉樽中酒，子厚重题驿畔楼。岳麓云霞常带雨，洞庭波浪远涵秋。为邦谁似朱夫子，道与湘漓昼夜流。明时持节按湖南，泽国风烟到自谙。客舫尽应依水市，人家多是住山岚。三苗已见华风远，五岭应知圣泽覃。廊庙只今登俊彦，不劳词赋吊湘潭。"}