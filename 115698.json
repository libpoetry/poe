{"id":"115698","title":"大雪歌·老农占田得吉卜","dynasty":"宋代","author":"张耒","text":"老农占田得吉卜，一夜北风雪漫屋。屋压欲折君勿悲，陇头新麦一尺泥。泥深麦牢风莫吹，明年作饼大如箕。野人食饱官事少，莫畏瑟缩寒侵肌。高堂晨兴何所为，门无马迹人更稀。珠楼玉阁互飞动，坐见贫屋生光辉。无功及物惭受禄，丰穰幸赖天与之。弃粮遗粒待鸡犬，吾羹何得长烹藜"}