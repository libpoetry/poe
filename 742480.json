{"id":"742480","title":"桂未谷明经以旧藏山谷诗孙铜印见赠","dynasty":"清","author":"黄景仁","text":"我友曲阜冬卉子，六书摹印真吾师。铸金同用范沙法，颠倒斯籀同儿嬉。柳闲锻灶每相过，箧中字书随所携。脱囊赠我一铜印，精绝审是泼蜡为。朱文字减土数一，仿佛西江派中人所遗。不然即是吾家子耕绍谷辈，云山谷孙系以诗。鸾翔虬结一入手，我欲拜赐心然疑。我祖诗可祖天下，凡能诗者宜当之。若资华胄便窃据，不患造物嗔吾私。虽然一语敢相质，斯道不绝危累棋。文章千古一元气，支分派别徒费词。几人眼光认针芥，学者蚁附缘条枝。雄深一变为饤饾，精华已竭存糟醨。康庄不由入鼠穴，细寻牛毛披茧丝。强将谱系溷初祖，九原可作夫谁欺。摩围派衍源屡竭，皖公云封人莫窥。我生衰门更才劣，岂有笔力能振支。但将此印印家集，一编世守侪尊彝。北平学士今巨手，后先心印无差池。李洪之编任史注，薰蕤灌露穷搜披。埽除荆莽出光焰，我翁斯文今在兹。不信请将我言质，报赠愧匪琼琚辞。"}