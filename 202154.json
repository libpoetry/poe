{"id":"202154","title":"崇福宫·上都太一临天街","dynasty":"宋代","author":"李廌","text":"上都太一临天街，千乘万骑频往回。神崧太一古所治，曷日属车游豫来。昔年章圣奉玄寂，离宫万堵临崔嵬。定陵弓剑隔重岭，金碧渝暗翬鸳摧。重门铜兽闭永日，灵囿御坐生苍苔。达官乞开奉祠事，肉食罔知真可咍。小臣作诗非望幸，欲写万壑松风哀。"}