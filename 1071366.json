{"id":"1071366","title":"从人乞酒","dynasty":"宋","author":"汪藻","text":"张侯表表霜松立，嗜酒清狂馀故习。长年种秫学渊明，门外溪流和月汲。手调溪上百花乳，十日炼成冰雪汁。糟床夜听秋雨注，诗肠晓放春风入。饱闻誇说未曾见，但笑书生便饮湿。尔来消渴卧江海，更似枯鱼过河泣。倾家饷客古人事，坐看兵厨千斛给。那知日饮无骨相，咫尺公荣殊不及。西风昨夜到林杪，左手蟹螯行可执。新醅早晚定堪斟，冻蚁浮缸应戢戢。心知问字寂寥久，会遣鸣鞭驰送急。呼儿洗盏酹先酒，为君快作长鲸吸。"}