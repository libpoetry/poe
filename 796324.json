{"id":"796324","title":"百字令 秋日看花感怀拙存","dynasty":"清","author":"劳纺","text":"愔愔轩馆，蹙波纹、数叠湘帘垂地。庭树荫移斜照下，小立碧纱窗底。枝簇轻红，篱扶瘦绿，秋色方清美。对花惆怅，迢遥人隔千里。无聊独绕珍丛，寒泉自溉，默默愁心碎。几幅蛮笺书遍了，不尽万重离思。画槛闲凭，幽芳共赏，往事依稀记。兵干扰攘，故乡名岁归未。"}