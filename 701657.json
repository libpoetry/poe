{"id":"701657","title":"同屠比部张仪部集万都阃公署四首","dynasty":"明","author":"黄省曾","text":"芙蓉北阙倚钟山，细柳连营紫雾间。日月常悬江海静，飞龙马放绿郊闲。大将青庐直禁宫，高贤驻马玉杯同。柳垂阊阖千章绿，云涌蓬莱万片红。白鹭洲边踏马来，青龙山下绮筵开。南云结取为张幕，北斗携将作献杯。五云红日昼蝉鸣，宛宛高杨翠染成。鹦鹉杯衔银月上，仙人缥缈想吹笙。"}