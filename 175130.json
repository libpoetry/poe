{"id":"175130","title":"读曾吉甫横碧斋诗","dynasty":"宋代","author":"刘子翚","text":"携锄引荒泉，偶步松岗北。泠然毛骨清，楚尾见秋色。稻气馥初凉，柽阴澹微日。缅怀小斋居，棂槛增岑寂。旷度灭知闻，微吟数峰碧。若人端好修，珍驾动无迹。深穷伊水源，峻陟衡山极。终焉憩孔林，所乐惟自得。延和数酌醪，侑静一编易。向来辱倾输，洞见胸中白。思亲道匪侔，既远情不怿。矧余质冥顽，固未易刻画。尊生有遐心，克已无全力。以兹畏所知，负负常夕惕。余波傥时渐，玉汝天其或。"}