{"id":"1118944","title":"和邓帅参追和东坡雪韵","dynasty":"宋","author":"陈元晋","text":"学舞腰支束素纤，回旋似怯晓风严。飘窗淅沥暗投璧，洒研纷披冻着盐。应有饮羔围暖帐，谁怜饥雀啅寒檐。凭栏独耸诗肩瘦，对立西山玉几尖。破寒有喜报晨鸦，忽送诗筒雪赋车。占岁便同天雨粟，宽忧解遣笔生花。琼枝夸丽羞陈苑，玉树争妍比谢家。腊白才呈春已动，扶桑霁影晓相叉。"}