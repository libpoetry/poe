{"id":"713750","title":"赠王给事 其一","dynasty":"明末清初","author":"屈大均","text":"君家临大河，龙门仅数武。生长飞浮山，耕牧安瘠土。西河溯遗风，咏歌三百五。小序乃国史，得失于焉取。周南本根地，厥惟夏阳古。太姒窈窕姿，宫人所歌舞。洋洋雎鸠篇，房中以为祖。君诗兼风雅，哀乐有规矩。后妃与琴瑟，文王与钟鼓。文母墟墓存，再拜以依怙。"}