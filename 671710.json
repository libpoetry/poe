{"id":"671710","title":"越州城外山水","dynasty":"明","author":"凌义渠","text":"爱说越中游，兹游谓未足。何缘登历遍，止从近郊瞩。有意发其光，接之以冥穆。到眼了无倪，浓淡不相属。径过寘莫问，关我神明俗。背客退而寻，魂情如再续。譬若涉异书，一字味徐触。髣髴共高士，无言容止肃。岂必际秋冬，有怀始伤独。颇悟晋人云，周玩不在目。岫势未全殊，湖光看旋洑。亭台饾其间，一一缀明淑。拟将西湖较，霜旦与晴旭。同异且莫分，永依山水福。"}