{"id":"1251346","title":"七夕篇","dynasty":"元末明初","author":"王翰","text":"七夕家家望河鼓，乌鹊翩翩彩鸾举。玉宇无声河汉流，风递吹歌喧万户。我自少小攻文章，天孙为乞云锦裳。五色炫烂秋霞光，对客落笔声锵锵。刻楮三年费心曲，画蛇岂容添一足。人生所贵在真醇，以巧衒人犹衒玉。劝君乞巧莫乞深，巧深入骨淫人心。人心淫慝不可涤，柳州商监犹昨今。我为多技足忧患，宁复此夕杂童丱。闭门却扫省前非，遥礼舂陵香一瓣。"}