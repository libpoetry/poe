{"id":"908308","title":"代人上李制参生辰","dynasty":"宋","author":"李流谦","text":"乾坤不许一尘隔，谁倒天河濯秋色。鹄鹭心性冰雪魂，造物著意不仓卒。星斗并焕仰斯文，准绳不愆宗绝德。当年只作充闾喜，不知此人系邦国。锦囊名章小游戏，上公启齿叹孤出。太白要是天上人，少陵屡作诸侯客。朝来日照黄金卮，诸生登堂作生日。凤麟媲德公厌闻，丹砂续年笑无益。试问公家白发翁，五千微言不老术。"}