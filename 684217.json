{"id":"684217","title":"秋居用唐人韵得五首","dynasty":"明","author":"王立道","text":"平生轩组意，不为慕轻肥。身世夔怜蚿，风尘犬吠衣。微官百指累，旧业五湖归。怪得驱驰久，秋来双鬓稀。本为悲摇落，还因厌俗尘。次公酒狂士，方朔谪仙人。偃仰四空壁，周旋一垫巾。眼前无长物，非是拙谋身。四户啼螀乱，秋阴欲上阶。菊花收作枕，草蔓缉成鞋。得句先书壁，因琴别置斋。溪云与山月，总不费安排。重来北山客，却愧草堂灵。窈窕郑生谷，寂寥扬子亭。检山收地志，盥手阅心经。长日看逾短，秋声入夜铃。木落随寒雨，林开际远天。水纹摇簟竹，秋气入琴弦。倚树禽相语，班荆鹿共眠。机心日以尽，自讶骨如仙。"}