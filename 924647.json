{"id":"924647","title":"过张天骥山人郊居","dynasty":"宋","author":"苏辙","text":"南山莫将归，下访张夫子。黍稷满秋风，蓬麻翳邻里。君年三十八，三十有归意。躬耕奉慈亲，未觉锄耰鄙。读书北窗竹，酿酒南园水。松菊半成阴，日有幽居喜。客来时借问，问子何年起。新求西溪石，更筑茆堂址。但令三岁熟，此计行亦遂。堂成不出门，清名满朝市。"}