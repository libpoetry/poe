{"id":"844069","title":"与韦镜秋上舍话旧，即次其即事原韵","dynasty":"清末民国初","author":"陈肇兴","text":"海外干戈起，消磨近一年。那堪多难后，重话识君前。缚裤参戎幕，徵歌列绮筵。相逢须痛饮，莫负杖头钱。转盼又春菲，鸡虫息是非。从军年少者，抚景念庭闱。大吏轻裘煖，官胥快马肥。闻鸡应起舞，不必辄思归。登高望烽火，落日几徘徊；鼙鼓惊千炮，干戈念五材。苦心参国是，泪眼不春开；惆怅关山暮，苍茫独举杯。涕泣妻儿共，流离父子俱；人谁分盗贼，地各据当途。剽掠无完瓦，战争不用弧；书生廑民瘼，残喘庆来苏。"}