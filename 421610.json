{"id":"421610","title":"贺新郎 十一月十六日，上海美专校友欢聚锦江，庆祝予从事艺术活动七十周年，聊答雅意。","dynasty":"近现代","author":"刘海粟","text":"长笑观黄浦。七旬间、韶光似水，慨然付汝。慈母中华经百劫，依旧中流砥柱。喜雾散、云开天曙。花涌香潮莺乱逐，遍地重生树。前年雪，知何处。樽前休作空豪语。发如银、丹青路上，犹思飞举。且掬庐山千丈瀑，泼出朝暾彩雨。创奇画、最新最古。更向良朋倾肺腑，踏天都、同作青春舞。松万壑，奏金缕。"}