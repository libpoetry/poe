{"id":"1111745","title":"和朱世同韵二首","dynasty":"宋","author":"吴芾","text":"立朝初不愧廷臣，晚节胡为苦乞身。自度济时无远略，不如辞禄作閒人。林间幸已安禅榻，湖上何妨掷钓纶。若也故人能过我，尚堪共醉瓮头春。已归林下得从容，还喜时和与岁丰。好景尽归诗句里，閒愁俱付酒杯中。腊残惟愿呈三白，春去从教落万红。亲旧自今休问位，只须唤我作吴公。"}