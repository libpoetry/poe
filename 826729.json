{"id":"826729","title":"疏影·赋影","dynasty":"清末近现代初","author":"章钰","text":"浮生老矣。尚不离寸步，真好嬉子。铲迹欢场，埋照穷乡，偏偏无计回避。虚堂结得牢愁伴，尽不问、人閒何世。要借他、常寂光中，与证万千心事。潭底镫前镜里。即空亦即色，随分游戏。劝饮长庚，赠句泉明，忍仿前贤高寄。年年顾尔伤迟暮，祗独立、不惭非易。笑达摩、我相犹存，枉惹几多尘滓。"}