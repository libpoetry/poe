{"id":"685588","title":"赋得铜柱风高珠池月朗二律祝明河家兄六十一寿时旅寓合浦近兹胜迹云","dynasty":"明","author":"邓云霄","text":"擎天一柱屹亭亭，古色千秋灿紫青。上划烟云齐北斗，中分夷夏镇南溟。晴空露重金茎湿，永夜风高鹤梦醒。休羡功成人矍铄，海边今有老人星。观涛晚上木兰舟，万顷波光镜里浮。灼烁珠华纷映月，晴明海气正澄秋。翻惊星汉天齐落，且挟骊龙夜共游。借问添筹崖畔客，乘潮何处是蓬邱？"}