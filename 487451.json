{"id":"487451","title":"北游诗十八首 其二 北游留别阳山顾愿","dynasty":"明","author":"张元凯","text":"顾生言志高，乃住卑犹山。常来访屠博，悲歌游市阛。葛巾一角垫，长裾其色殷。蹇步上大堤，桃花在窗间。袖里金错刀，换酒良不悭。宁待飞青霜，坐以凋朱颜。皇皇脱长剑，送我西入关。赠处两不语，流涕各潸潸。世无四公子，弃客如草菅。间有魏其侯，聊可与往还。"}