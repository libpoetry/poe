{"id":"757668","title":"百字令 题刘醇斋先生快晴小筑词后","dynasty":"清","author":"王倩","text":"天风海水，讶如椽大笔，压他秦柳。那得珍珠千万斛，撒向蛮笺乱走。手捉蛟虬，脚翻鹦鹉，当代知谁偶。狂吟高唱，一声声彻牛斗。休叹锈斧轻抛，朱门客散，云气成苍狗。馀事千秋夸盛业，金印何须悬肘。丝竹闲情，莼鲈俊味，天待公消受。旗亭画壁，谪仙也合低首。"}