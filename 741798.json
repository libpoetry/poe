{"id":"741798","title":"虞姬祠","dynasty":"清","author":"朱黼","text":"高楼飞阁开云霞，明珰翠羽颜如花。夫君霸业在本纪，独少外戚留世家。英雄青史不堪说，美人黄土犹争惜。何曾垓下葬芳魂，空有霜锋污颈血。兵戈转战生死同，美人即是真英雄。咄哉孺子刘沛公，戚姬乃以人彘终。传闻飞雹从空起，灵爽犹能卫桑梓。可惜重瞳下相来，喑呜叱咤徒为耳。"}