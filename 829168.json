{"id":"829168","title":"木兰花 次贺方回韵，蜡八二首","dynasty":"清末近现代初","author":"吴湖帆","text":"文园玉柱纤纤软。心许琴弦声乍远。指挥五凤恨难飞，目注惊鸿亲贴面。阿娇滴滴藏深院。鸳被愁翻红浪卷。隔墙微雨掩梨花，俊约画梁迎紫燕。鸾弦凤曲交重拨。楚雨巫云浑一抹。寒侵绣幌故垂垂，果粥来朝传蜡八。霞笼媚脸如春发。小院黄昏青眼阔。凭谁吹暖雪中心，妒我团圞天半月。"}