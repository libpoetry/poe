{"id":"811802","title":"和朱勿轩移居四首","dynasty":"清","author":"刘天谊","text":"闻君避地徙村西，门外饶看卉木萋。比舍牧樵元旧识，归家鸡狗讵多迷。小庭半作栽花径，隙地应添种麦畦。记取古人安宅训，何庸数尺炫榱题。一区聊记子云居，载酒多来问字车。不喜作家徒立壁，岂防胠箧只藏书。新巢栗里随彭泽，古迹金台羡望诸。壮志未酬权寄托，朅来因树结精庐。自然野趣足天机，镇日幽斋忘掩扉。墨客有题诗贴满，砚田无税吏来稀。鸭鹅预戒嗔邻里，燕雀时容过闼闱。只恐当途多物色，羊裘访认钓鱼矶。成室于今五载多，寄人篱下意如何。戏嬉犹恋童游处，迟久方携妇爨过。地为公超还作市，人钦康节共营窝。应思尽庇贫寒士，莫逐风人隐轴薖。"}