{"id":"1213464","title":"三高祠","dynasty":"元","author":"陈孚","text":"君不见洛阳记室双鬓皤，不忍荆棘埋铜驼。西风忽念鲈鱼鲙，归来江上眠秋波。又不见甫里先生心更苦，河朔生灵半黄土。夕阳蓑笠二顷田，口诵羲黄思太古。二君隐沦岂得已，一生不及鸱夷子。吴宫鹿走越山高，脱缨径濯沧浪水。丈夫此身系乾坤，岂甘便老菰蒲根。古今得失一卮酒，我欲起酹汀鸥魂。"}