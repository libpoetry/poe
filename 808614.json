{"id":"808614","title":"顾端文宪成","dynasty":"清","author":"严遂成","text":"皇子并日封，抗疏矢蹇谔。江陵病祷祀，手取署名削。秉铨时牴牾，相权为旁落。放逐名益高，东南司木铎。龟山葺旧院，六经下注脚。文清我所师，暨关濂闽洛。闻风率响应，讲席大张拓。赴会棹小舟，歌诗听条约。亦有好事者，附丽意浮薄。指斥时政非，裁量人物各。淮抚通波论，贻书入台阁。传刻邸杪中，此著铸大错。古训戒出位，守身要束缚。遂以资口实，抨击相继作。株连逮三案，毒焰一网煿。天鉴录东林，朋党其名恶。在野清义亡，在朝元气索。后学游泾阳，瓣香缅如昨。林栖四十载，寻孔颜之乐。遥遥溯渊源，惠泉流未涸。"}