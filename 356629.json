{"id":"356629","title":"壶中天·衍波玉润","dynasty":"清代","author":"项鸿祚","text":"衍波玉润，写银钩叶叶，点商分羽。修到神仙贫亦好，寄食幸逢邹举。画阁笼烟，湘帘映水，一砚瀛洲雨。乌丝墨纱，只今流落如许。当日镜槛书床，朝朝暮暮，便是瑶台侣。甲帐绣襦甘小谪，何况世间儿女。紫极人归，青林虎啸，遗迹城南路。夜凉应有，佩环月下来去。"}