{"id":"775733","title":"抚恤六首答蔡生廷兰 其三","dynasty":"清","author":"周凯","text":"大府闻告急，飞章达天衢。檄令厦门道，就近携所需。帑金出厅库，薯丝购海嵎。剋期渡溟渤，未敢缓须臾。东海偏作剧，漂泊月有馀。幸不葬鱼腹，居然到澎湖。台阳镇道府，早檄大令徐。沈施二巡检，先后临灾区。折桅与断舵，倾覆尤堪虞。分投稽户籍，冒险忘捐躯。援照昔年例，火速开仓储。监放选绅士，手不假隶胥。老弱戴皇仁，襁负来于于。余也心孔亟，思民口可糊。计尔丁多寡，计尔家有无。计尔饔飧后，计尔刈穫初。务使沾实惠，普遍海之隅。恺泽实汪濊，臣工敢迂拘。"}