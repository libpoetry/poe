{"id":"820245","title":"金缕曲  示菜佣，菜佣即井研老名士龚熙台先生也，于此浊世，一无所过问，与余同志因制此见赠","dynasty":"清末近现代初","author":"朱青长","text":"自幽州分路。荷一肩，风风雨雨，几时归去。去不多时人便老，还是无头没绪。自买青门瓜圃。我辈生涯无厚薄，只朝朝要米三升煮。无所慕，无所苦。京华旧梦轻如雾。双眸中，金銮野草，几邱坟墓。两院宫花红血滴，污了漳台冷土。并不见，西陵歌舞。锦水联诗天胆大，仅模糊两句兴亡语。谈往事，最清楚。"}