{"id":"623039","title":"章帝","dynasty":"明","author":"郭之奇","text":"永平察察自伤明，长者承家初易视。改苛深纳济宽言，矫饰仍思安愊吏。黄发无愆许驳闻，兰台书实容讥刺。六十三人会孔宗，二千斛米分均义。尊师重道岂私荣，为亲与兄亦有利。从兹儒馆献歌谣，遂使戎亭虚候侍。鳞介衣裳那可易，虎观渠阁今无二。丁楼班贾尔何人，独令曹褒标远帜。西京十二传蕞绵，东都百五增谶记。繇来汉道本非醇，安得名儒通礼意。当日君贤赖母慈，日夜孜孜从老至。诸马既辞诸窦来，孤雏腐鼠谁相弃。沁水田园未足惊，都乡颈项真难避。始知君德贵刚强，谨小失大终为累。此时何似撞郎人，郎官不为公主畀。"}