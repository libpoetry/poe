{"id":"367445","title":"看花回·登西竺庵僧楼望江上春色","dynasty":"清代","author":"黄燮清","text":"画楼三面空旷，练净沙洁。万树媚红怨碧，带缕缕情丝，闲处萦结。莺程燕路，薄暝生烟芳草滑。看落照、碎作黄尘，乱山蒸翠雨初绝。才过了、元宵一月。渐逼近、春分时节。一半韶光送却，早一半离愁，做弄华发。凭高望远，心与江流应九折。拍垂杨、又飞絮，重赋天涯别。"}