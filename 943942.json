{"id":"943942","title":"使君有诗复次韵","dynasty":"宋","author":"陈造","text":"诗播乐职闻子渊，贵耳底用泥古先。吾宗使君当世贤，援今辈古敢间然。祖武孙谋有源水，功名济美方未已。即今朝野属望深，简斋仙人真不死。诗律欲并元刘驱，郡政坐使豚鱼孚。编辑妙制纪殊绩，瘖不措手吾非夫。壮岁毫端有神物，才与年衰此心屈。伸纸索句颇强颜，漫把清明誉天日。"}