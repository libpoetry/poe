{"id":"608332","title":"报使至横石驿病不能前疏乞宽假作","dynasty":"明","author":"区大相","text":"叹滞曾周南，悬情亦魏阙。轻生命不延，矜荣义所劣。昔予骋皇路，青宫点朝列。未尝遑家恤，誓执匪躬节。徇时昧止足，忝役愧明哲。逮此缠痼疾，饮水诫内热。将命阻瓜期，怀归畏简札。陋彼蒲柳姿，伤此桃李月。长云送归鸟，空山响啼鴂。引领天北隅，企望心力绝。灵药庶可采，疏麻岂堪折。"}