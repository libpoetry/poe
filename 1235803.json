{"id":"1235803","title":"胡太常录寄黄侍讲诗二首见示因次韵","dynasty":"元","author":"吴景奎","text":"学士悬车自日边，太常先已得云泉。政如洛社尊诸老，曾听虞廷奏五弦。礼乐雍容清庙祀，丝纶紬绎玉堂仙。归欤好结山中友，来往风流白发年。翰林风度似涪翁，伐木相求一笑逢。东岘看云披鹤氅，北门视草忆鳌峰。花间载酒清歌起，竹里行厨异味重。晚岁文章浩如海，百川日夜尽朝宗。"}