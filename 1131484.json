{"id":"1131484","title":"姜邦杰以四绝见寄因和之","dynasty":"宋","author":"虞俦","text":"当年宝婺我为州，锦里先生得唱酬。一自江头分袂后，至今空想暮云愁。州县丰登公事少，凝香燕寝只吟哦。乐天长短三千首，争似斯民击壤歌。梅山诗集到中都，囊括三江带五湖。却许严诗编杜集，傍观应作丈人乌。少日清文结主知，斋坛授钺及耆颐。人生得意今如许，须信穷人不是诗。"}