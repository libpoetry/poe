{"id":"628636","title":"送汪仲嘉还新都","dynasty":"明","author":"李云龙","text":"刺促复刺促，为君歌别曲。君家司马号能文，当时雁行淹与君。二仲之名满人耳，世间文士徒纷纷。新安山水天下奇，白榆社裹共题诗。不独士龙称小陆，惠连本自异常儿。西日东流不相待，词场赤帜须臾改。我从海外数英雄，惟君犹有典刑在。榕城正月鸟啼春，一片蒲帆薄海滨。相逢大笑开怀抱，乃是平生托慕人。花前握手欢何极，倒意倾情无所惜。正好过从细论文，宁知遂作分飞翼。粤王城南一送君，郁铜江口遂离群。孤帆转眼不可接，愁看江树连江云。由来君是湖海士，第五之名等骠骑。愿君更奋鲁阳戈，横行直扫妖魔垒。吴山越水从此分，去住俱成泪满巾。披云峰畔多明月，倘向秋风忆故人。"}