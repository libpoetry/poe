{"id":"686226","title":"渔家傲 丁丑重九日猎边外龙安山次先贤范希文词","dynasty":"明","author":"卢象升","text":"怪是重阳风雨恶。东篱把菊寒酸作。醉掾当筵吹帽落。皆寂寞。人间漫说登高乐。何似今朝开眼目。秋山万叠尖如削。绝顶连云张锦幕。天摸著。昆崙下看阆风阁。搔首问天摩巨阙。平生有恨何时雪。天柱孤危疑欲折。空有舌。悲来独洒忧时血。画角一声天地裂。边风撼树惊魂掣。绝影骄骢看并逐。真捷足。将军应取燕然勒。"}