{"id":"1251322","title":"黄河曲","dynasty":"元末明初","author":"王翰","text":"行吟散郁积，日暮黄河曲。黄河昆崙来，万里经平陆。西北限秦晋，东南走梁宋。龙门夜雨深，砥柱秋涛横。鼋鼍时出没，鲸鲵相簸弄。艰险自天设，万骑安所用。人事多乖迕，山河有变更。孝武宣房歌，千载有馀清。朱梁白马祸，草木动悲鸣。圣人总四溟，天地还清宁。河当一澄彻，因之作颂声。"}