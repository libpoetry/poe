{"id":"432947","title":"平寇杂咏（二首）","dynasty":"近现代","author":"洪存恕","text":"溯湘逾岭总难休，那计流亡岁月稠。抗日旄头威绝域，忧时蒿目快清秋。迫降敌虏方通牒，欲返家人先买舟。我检水山图百幅，留娱衰老卧能游。七度秋添客鬓华，西南避寇任天涯。芒鞋驿路看山水，盏酒蛮村赏月花。战士同袍收失地，旅人分舸送还家。年前吾幸辟为掾，未抵今宵乐趣赊。"}