{"id":"1026895","title":"答江邻几","dynasty":"宋","author":"韩维","text":"君虽宦游者，閒适意有馀。平居对樽酒，口诵离骚书。援琴写其声，世事皆蔑如。不知万乘相，可易此乐无。诸诗来不竭，若有神物输。予病废学久，腹中日空虚。苦遭大敌压，便甘等缧俘。清风濯我圃，竹树相倾扶。益之以佳雨，清凉如可㪺。聊休据梧瞑，且复带经锄。鸣莺久不去，乳鹊时惊呼。即此良自逸，安知城郭居。此与君不浅，相望重踌躇。"}