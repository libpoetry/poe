{"id":"720603","title":"春从天上来  寿制附府大司马吴公","dynasty":"明末清初","author":"屈大均","text":"几载炎方。总两粤诸侯，师保堂堂。衮衣开府，彤矢安疆，五井星宿光芒。笑汉时大长，逾百岁、魋结称王。我君公，但南方虎拜，东海鹰扬。长随丽空双曜，作守日黄人，出入扶桑。沐浴精华，卿云葩烂。更多倬彼文章。写五臣谟训，和骚雅，传与旂常。养群贤，看天冲舆卫，雷雨同行。"}