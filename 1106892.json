{"id":"1106892","title":"除夜寄罗评事同年","dynasty":"宋","author":"王禹称","text":"岁暮洞庭山，知君思浩然。年侵晓色尽，人枕夜涛眠。移棹灯摇浪，开窗雪满天。无因一乘兴，同醉太湖船。除夜在天涯，共君同忆归。梦中倾寿酒，堂下著斑衣。腊雪通宵舞，梅花到处飞。更堪洞庭宿，愁思倍依依。郡僚方贺正，独宿太湖棱。阶下羞为吏，船中祗载僧。折梅和薄雪，煮茗对孤灯。应笑排衙早，寒靴踏晓冰。"}