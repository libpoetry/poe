{"id":"1129389","title":"圜悟和尚赞三首","dynasty":"宋","author":"释宗杲","text":"道大德备之词，赞师之真。此处无金二两，俗人酤酒三升。超佛越祖之谈，赞师之禅。削圆方竹杖，鞔却紫茸毡。无可论，无可说，正是守著系驴橛。那堪更言七坐道场三奉诏旨，大似郑州出曹门，且喜没交涉。降此之外，毕竟如何。江南两浙，春寒秋热。寄语诸方，不要饶舌。风雷为舌，虚空为口。应群生机，作师子吼。眼光烁破四天下，惊起法身藏北斗。个是杨岐嫡孙，喝下须弥倒走。这老汉无置锥之地而不贫，有无价之宝而不富。睹众善而不欣，遇诸恶而不怖。一著当阳全提，要且秋毫不露。有时石火里藏身，却向电影中回互。塞却临济三玄门，截断岩头末后句。"}