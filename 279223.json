{"id":"279223","title":"忆旧游·更效梦窗二解","dynasty":"现代","author":"周岸登","text":"饯秋秋渐老，待挽秋和，愁伴年涯。鬓侵吴霜重，怕欹冠映日，妒了寒鸦。背人倦叶如诉，红怨泣尘沙。便画壁程歌，芳颜借酒，懒咒唐花。兹亭惯游赏，奈败芦声乾，衰柳丝斜。金碧残阳里，看江山如此，同叹无家。断词字灭慵认，春蚓杂秋蛇。但望极觚棱，严城暮角羁恨赊。"}