{"id":"701456","title":"寅卿赵柱野宅上对水仙花","dynasty":"明","author":"黄廷用","text":"对此清芬梅作侣，水晶为骨玉为神。凌波欲溯银河上，暂向人间度几春。戛玉鸣金摇翠羽，若从江渚挹花神。故将瑶佩聊相赠，肯信东家别有春。瑶台春色每相宜，盆里娇黄逞玉姿。苔藓半蒙芳叶下，托根慎勿俗人知。一从品藻黄山谷，再见新题赵倚□。花下尊前香不断，玉人何处觅春游。"}