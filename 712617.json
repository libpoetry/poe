{"id":"712617","title":"高固斋以长歌赠别赋答","dynasty":"明末清初","author":"陈恭尹","text":"我生不辰稀所慰，唯以同心作同气。同心海内几人存，白首尘中觉无谓。与君相知三十年，未曾识面心先传。穷通夷险每在眼，眉宇笑貌依希然。去年握手仙羊石，今年大醉嵩台驿。狂呼绝叫许谁闻，座有王生老髯客。三山五岭本同风，千里帆樯指顾中。朱明之末赵宋似，车辙幸不厓门同。田横岛上多义士，无成无败皆英雄。高牙大戟今满地，独少毛锥为表忠。高侯好事古希有，油素铅椠不离手。引商刻羽固所能，水澨山陬恣求取。前年北谒十三陵，鬓丝如雪须有冰。长安公卿争请乞，小书夜夜篝寒灯。长歌赠我声声泪，虎卧龙跳千百字。途穷时暮予何言，忠搆身危当日事。升沉何必问君平，大有同人偶复呈。火天上下固一揆，卦序后先如弟兄。且将欢笑乐今日，莫使临岐感叹生。"}