{"id":"828928","title":"忆旧游","dynasty":"清末近现代初","author":"俞陛云","text":"问雕梁归燕，亲见年时，月满花秾。车骑雍容惯，正珠歌翠舞，锦幄千重。五陵几多豪侠，回首感飘蓬。浑不信当初，郁金堂畔，解佩相逢。匆匆。已陈迹，记大道青楼，曾驻花骢。绮梦如云远，又疲驴乌帽，残照西风。黯黯黄尘影里，谁倚旧帘栊。剩头白刘郎，芳桃忍说前度红。"}