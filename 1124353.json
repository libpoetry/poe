{"id":"1124353","title":"次韵范有交秀才投赠二首","dynasty":"宋","author":"项安世","text":"头颅看即已如斯，狡狯何能尚昔时。物自有情非我也，笔因随意偶书之。不知风壑焉由籁，但见春林忽自枝。老去诗名多减尽，咏沂门户欲容窥。旴江范子亦奇哉，谒入寒厅眼为开。少日论心弋阳老，新年行脚艮斋回。君方赤手骑生马，我已冥心学死灰。空复项斯门地在，个中无处觅诗才。"}