{"id":"1037490","title":"谢御书飞白扇子歌","dynasty":"宋","author":"胡宿","text":"圣皇多才复多艺，包牺徒云造书契。坦然制作侔日星，焕有文章贲天地。太宗飞白入于神，玉堂四字标奇势。宝跗一学造其精，圣祖神孙知善继。万几馀力表全能，三纪体仁成至治。金壶贮墨奉严禋，往年大揭明堂门。素龙鳞角俨欲举，白凤翅翼行将翻。八会辽邈不可见，六书细碎何足论。仁慈原庙多珍榜，河汉黼黻辉朝昏。天公常敕六丁护，在在处处祥烟屯。迩英叨籍侍清切，浴兰每岁逢佳节。鲛人海底织冰绡，宫工天上裁纨雪。弥纶宝箑已珍华，泛洒神毫益精绝。纷如薄雾翳灵芝，淡若轻云拂初日。免令常侍登御床，就降王人颁睿札。玉玺封题光姓名，孤臣拜手欢且荣。旸炎扇暍昭慈眷，夙夜安民彰圣情。九门才传妙墨出，三殿已觉薰风生。标章有愧参鸿硕，视草无能裨圣明。短歌莫尽形容美，微志聊依颂叹声。"}