{"id":"1130295","title":"次韵彭子长佥判二首","dynasty":"宋","author":"释德洪","text":"我穷亲旧绝，君来殆天遣。度关一句妙，不拨机自转。令人意颓然，盎如醉黎衍。新诗丽吴姬，雾鬓风前卷。细看发豪放，川奔惊地喘。才高那可妒，默念耳自反。不禁数馀年，三眠蚕欲茧。思君谁与同，月度微云浅。悉如羊公鹤，氋氃费推遣。心如旋磨驴，日夜团圞转。夫子为讥诃，譬说颇蔓衍。愁心得少休，忽作象鼻卷。出门无所诣，地坐息疲喘。路穷辄一笑，兴尽复回反。风光闻布谷，人家初煮茧。倚藤望九峰，层叠分浓浅。"}