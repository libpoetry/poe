{"id":"812574","title":"史督辅可法","dynasty":"清","author":"严遂成","text":"拥立匆匆失潞王，此身分与国兴亡。滥觞官爵如儿戏，巢暮光阴但色荒。手让大权归马阮，心忧私斗解高黄。避嫌出外成何事，莽莽长淮望白洋。鼓声铃阁夜惊眠，缟素孤臣茗饮年。一死平生文信国，千秋奏议陆忠宣。国殇有母呼辽鹤，家祭无儿拜杜鹃。泪洒隔江埋骨处，梅花斑竹黯春烟。"}