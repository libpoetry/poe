{"id":"697188","title":"后西湖十咏 湖心亭","dynasty":"明","author":"胡应麟","text":"万顷寒波荡瀫纹，朱帘十二挂絪缊。阑干尽压鱼龙窟，箫鼓长惊雁鹜群。山色四围晴拥雾，湖光八面夜飞云。中流好是西施宅，早晚鸱夷挈画裙。画栱雕甍势欲翔，居然台殿到清凉。三天竺色全窥户，九里松阴半入廊。绝顶竿?红日近，中峰铙磬白云长。异时禅榻惊人后，彩笔犹传婺女傍。突兀空明架紫苔，纷然龙象凿瑶台。昆崙一柱从天下，滟滪孤根拔地来。飞到岂缘夸氏力，削成庸假巨灵材。他年挟汝乘风去，不羡如拳寄草莱。十尺嵬峨岳降神，当年横槊徇边尘。中原万姓遮留日，绝徼全师恸哭晨。阴雨旌旗朝上帝，春风笳鼓酹游人。凄凉大树英灵在，尽拱南枝向北辰。百尺金身峭壁前，三峰云气屹相连。浑疑竺国诸天坠，绝胜秦城太华悬。随处法身分翠竹，无穷妙相示青莲。瑶軿咫尺西方在，一叩如来结梵缘。鹫岭西来梵刹重，长松落落倚芙蓉。千林夜涌涛声出，九陌晴飞露气浓。翠盖中天巢鹳鹤，苍髯匝地舞虬龙。餐霞亦是华阳客，遮莫秦娥树底逢。兀立中流四望奇，谁开丈室枕涟漪。云埋洞口呼猿日，雪拥湖头放鹤时。丛桂作花犹满砌，疏梅横萼迥当篱。凌风却月凭谁和，一树寒香入梦迟。绝顶浮图出化城，扪萝如蹑太空行。孤标突兀神光现，七级玲珑妙相呈。大海云霞频幻色，平湖日月递生明。亦知多宝元无相，何暇当年阿育成。千尺晴虹架彩斿，阑干三百大堤头。缤纷冶女迷花到，杂沓王孙戏草留。玉管竞催明月上，金丸时遂暮云流。春风一路堪图画，万树桃花簇紫骝。鼓吹喧阗一望遐，湖头云日乱蒹葭。三千船舫家家月，四百楼台寺寺霞。桂影荷香迷越客，竹枝桃咏醉吴娃。天容乞与西泠地，独拥寒涛卧钓槎。"}