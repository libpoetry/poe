{"id":"687771","title":"舟中","dynasty":"明","author":"庄昶","text":"暮霭千家望欲平，风光著处有诗情。秋灯小榻留孤艇，疏雨寒城打二更。石自隔河分别界，人将望驿问何程。同行我亦朝天客，两鬓羞看雪乱明。百年高兴未全平，在处风流在处情。老梦到家还万里，小诗欹枕欲三更。诏承君命羞吾驾，驿送官船愧客程。曙色满河船尽发，隔波天映海霞明。"}