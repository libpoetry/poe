{"id":"705781","title":"渔阳老将行","dynasty":"明末清初","author":"梁清标","text":"渔阳重镇临边隅，将军燕颔赤虬须。少小结发事行阵，弯弓自请当单于。军中行酒青油幕，马上穿杨金仆姑。养士家财能立散，摧锋遍体无完肤。将军胆略古无两，逐北直取封侯赏。大小身经数百战，九边形势如指掌。报主濒死沙场中，论功欲绘凌烟上。岂知岁月空蹉跎，将军已老双鬓皤。内外一家方罢战，毳帐满地驱明驼。边备不修闲士马，归来小猎南山阿。猿臂无力射猛虎，雄心卧看浮云过。宝刀既卖宾客散，柴门反闭张雀罗。幽州健儿夜吹角，梦魂犹绕白狼河。"}