{"id":"790296","title":"赵忠毅铁如意歌","dynasty":"清","author":"张廷寿","text":"蚩尤张雾天弥漫，弹章衣拟铭忠肝。清晨径向殿前奏，欲挽既倒之狂澜。金矿银矿发已遍，嗟哉此铁不易见。重卅六两尺半长，铭以铭辞经百练。当时以此锄奸胥，胆落委鬼寒光舒。风高殿上满四角，可惜如意意不如。吁嗟乎，可惜如意意不如，王阳奉诏旋登车。抚膺国事已如此，孤臣愿向宣州死。宣州一去不复还，耿耿丹衷照青史。岂惟公心劲不磨，公物亦足留山阿。碧花归来尚无恙，见公此物如亲我公，当日一再三摩挲。铁如意，铁如意，精金要作廊庙器，何为飘零无尺地。"}