{"id":"1122090","title":"再和前韵","dynasty":"宋","author":"郑清之","text":"为乏刀圭饮卯卮，黄庭空想衣朱衣。三田未遣三彭去，九轨几成九折危。瘦骨可能支夜永，醉乡那复挽春归。亦知有客真佳甚，握手还须笑乐为。若时风雨候三台，忧国丰年几入怀。执戟未愁方朔死，闭门唯喜子桑来。人间宰相真如梦，天上群仙讵可阶。事业镂冰何所有，之乎者也矣焉哉。辕门怒发彘肩卮，计相当年笑解衣。谁识英雄千古意，肯论性命一丝危。伏波卧看飞鸢堕，杜曲生怜独鹤归。自愧此身成濩落，空搔种种欲何为。遂初雅喜赋天台，墙月东边谩古怀。虽乏平泉供宴乐，幸寻荒径惬归来。蹒跚愧我无金汞，蹀躞看君上玉阶。傍舍数弓畦药本，聊支晚岁亦优哉。难追八骏举瑶卮，肯向罗浮醉绿衣。敝服真成原宪病，枯枝几赋仲堪危。忘忧拟问酒中圣，觅句懒从天外归。笑傲桑榆知有几，春秋敢以大椿为。茂先博物懵星台，世味沉酣酷鸩怀。风月自为无尽藏，湖山谁肯爱闲来。竞知疾下多车乘，岂悟机危蹈廪阶。幸与乐天相伴住，休论达者谓何哉。"}