{"id":"1110602","title":"次韵子文抱病幽居之作二首","dynasty":"宋","author":"朱长文","text":"几年彩笔擅辞场，鬓发相饶色更苍。千里旧闻称骥騄，九霄安得接鸾凰。醉凭净几抛乌帽，闲捲新诗置锦囊。治世莫将公干比，松陵风物胜清漳。好闲不复爱轻肥，病起神清与道宜。药灶夜寒薪焰歇，书窗昼寂竹阴移。坦怀莫学途穷哭，行己应无屋漏欺。里巷游从须勉强，相逢犹记是童儿。"}