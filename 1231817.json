{"id":"1231817","title":"芝云堂以古乐府分题赋得短歌行","dynasty":"元","author":"于立","text":"白日苦易短，百岁良非长。今日花间露，明朝草上霜。黄河无停波，浩浩东入海。弱水隔神山，灵药何由采。羲和总六辔，苍龙挟其辀。回车谒王母，蛾眉生素秋。虞渊沈暮景，忽在扶桑颠。孰知青天上，年年葬神仙。尊中有美酒，潋滟浮春香。调笑青霞侣，婵娟紫云娘。今日不饮酒，奈此白日何？来者日益少，去者日已多。太极那能穷，浑沌不可补。不如醉乡人，一息同千古。谁云刀圭药，可以养神骨。天运未可期，且尽杯中物。"}