{"id":"688998","title":"东山草堂四首为刘大司马作（以四字为韵）","dynasty":"明","author":"何孟春","text":"唐朝绿野相，宋代独乐公。起居候夷狄，姓氏传儿童。古人不可作，谁是间世雄。我公后其人，德业正尔同。来为下览凤，去若冥飞鸿。完名归造物，一节见始终。区区汉两疏，图画未足工。东山在何许，亦在东门东。昔闻谢安石，栖迹会稽山。一为苍生起，功收谈笑间。我公济世才，舒卷有余闲。吹律岁载成，遗荣身早还。东山楚犹越，千载相孱颜。末路士多拘，高风谁更攀。岳降不偶然，天将辅有道。廊庙逼台斗，谁当致身早。我公立四朝，事业多远抱。心增许国壮，鬓为忧时槁。兹维大司马，名位列师保。特受先帝知，圣治回熙皞。风云非偶逢，日月有新造。用舍定由己，决归非草草。林下见一人，雒中配诸老。往事宁复论，清风播穹昊。舜日丽宸极，大明朝万方。天下闻风声，我公真栋梁。公有补阙线，孤忠托衮裳。公有决胜筹，长才制畿疆。君子恃无恐，临流公为航。一朝辞禄去，士类何伥伥。青林旧盟在，白社始愿偿。其如本朝心，一饭不易忘。宇宙此东山，乾坤一草堂。请看出处间，斯文道弥光。"}