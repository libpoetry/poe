{"id":"835494","title":"换巢鸾凤 乙巳送灶","dynasty":"清末民国初","author":"王闿运","text":"烹得黄羊。喜厨中酒熟，甑里糕香。团圞无镜，听儿女、有家当。五穷辞去去东洋。依然那时、镫光烛光。消得我、七十次，香花供养。惆怅。休更想。要识世间，苦乐常相傍。范釜常寒，梁炊不熟，他日欢情无量。勘破流年似回环，只愁霜鬓明朝长。谁思量。紫姑神、如愿酬饷。"}