{"id":"1235858","title":"太学生刘君定挽诗二首（君定西域人延祐七年中大都乡试是岁冬客死京师其父母时在浙西蔡思庸字有道陈可久字宗得皆胄子之翘楚者是岁并亡故及之）","dynasty":"元","author":"宋褧","text":"岁暮当风雪，乔松偃涧阿。丰仪思蕴藉，文采失中和。前日阳春曲，今朝薤露歌。天高鬼神恶，此世定如何。蔡子乘虬去，陈生跨鹤征。人方怜二妙，天遂夺三英。稚弟攀輀哭，群公执绋行。庭闱四千里，悲动浙江城。"}