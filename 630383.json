{"id":"630383","title":"久雨弗止","dynasty":"明","author":"释函是","text":"天泽岂厌多，春泥行深耕。九州沾易满，一暴新苗焚。阳石不可鞭，草木倚玄冥。宁使白日烈，不愿天无云。烈日枝可濯，土乾根难萌。犹忧榆筴后，田上无焦明。二月园蔬足，三四稻粱生。稻粱终岁望，蔬蓏四时更。讵直予中心，普天翳同情。盼盼祥风起，濛濛垤鹳鸣。不以柴门掩，眷焉怀暂晴。"}