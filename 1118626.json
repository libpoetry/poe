{"id":"1118626","title":"种菜四首","dynasty":"宋","author":"陆游","text":"菜把青青间药苗，豉香盐白自烹调。须臾彻案呼茶碗，盘箸何曾觉寂寥。老农饭粟出躬耕，扪腹何殊享大烹。吴地四时常足菜，一番过后一番生。白苣黄瓜上市稀，盘中顿觉有光辉。时清闾里俱安业，殊胜周人咏采薇。引水何妨艺芥菘，圃功自古补三农。恨君不见岷山芋，藏蓄犹堪过岁凶。"}