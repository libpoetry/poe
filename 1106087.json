{"id":"1106087","title":"次韵张子野竹林寺二首","dynasty":"宋","author":"王安石","text":"涧水横斜石路深，水源穷处有丛林。青鸳几世开兰若，黄鹤当年瑞卯金。败壁数峰连粉墨，凉烟一穗起檀沈。十年亲友半零落，回首旧游成古今。京岘城南隐映深，两牛鸣地得禅林。风泉隔屋撞哀玉，竹月缘阶贴碎金。藻井仰窥尘漠漠，青灯对宿夜沈沈。扁舟过客十年事，一梦此山愁至今。"}