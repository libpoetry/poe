{"id":"573312","title":"夏日黄平倩邀饮崇国寺葡萄林，同江进之、丘长孺、方子公及两弟，分韵得阁字","dynasty":"明","author":"袁宗道","text":"数亩葡萄林，浓条青若若。垂藤如幡幢，布叶如帷幕。交蔓为宝网，缀实成璎珞。蜩蝉递代响，清越钧天乐。寒泉绕膝流，坐久怯衣薄。霞外四五朋，一笑破缠缴。依岸排绳床，科头兼赤脚。语或禅或玄，杂之以诙谑。露葵带雨烹，云芽拣水瀹。石砌滴琤琤，铜铛鸣霍霍。拇阵分两曹，夺爪如相搏。百罚嫌觥小，取钵代杯杓。锦江气豪宕，新都质文弱。其馀尽楚人，赋性俱脱略。乡语虽粗丑，动麈珠错落。三伏此中消，万卷束高阁。"}