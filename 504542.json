{"id":"504542","title":"送邵原性游括苍","dynasty":"明","author":"李昱","text":"二月东郊花已冥，一番南浦草初青。交游旧雨如今雨，送别长亭更短亭。席上新诗才十韵，沙头清酒尽双瓶。江湖豪气青蛇剑，沙水生涯白鹤经。子美须期才可继，景纯兼羡术多灵。庭闱已薄西山日，云雾难掩处士星。船入好溪银作浪，人登括岭翠为屏。被鞍騕袅应辞策，出匣豪曹始发硎。野老得归双短鬓，异乡相值两浮萍。挑灯后夜思君切，高枕阴何欲再听。"}