{"id":"1251329","title":"读仪秦传","dynasty":"元末明初","author":"王翰","text":"强秦奋关中，六国环恣睢。西上望函谷，壮士不能踰。地开天府险，法仿申韩馀。治道既出下，民性皆异趍。彼哉苏张徒，挟诈从横书。捭阖中时议，三寸挠万夫。韩赵弗敢违，齐楚从其驱。车骑颇张皇，威焰烜赫如。最缓来踵迹，代衍还连茹。轲也论王道，妾妇明其狙。周纲既陵替，秦治非远图。土地何其贪，生民何其辜。兵甲日以縻，膏血日以涂。至今载简册，庄士长不愉。斯人在三代，谗口伏显诛。"}