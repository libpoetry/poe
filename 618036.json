{"id":"618036","title":"冯桢卿黄门绿雪园","dynasty":"明","author":"何吾驺","text":"长安买竹可百竽，戏署吾亭曰快雪。静夜捎风早拂云，半幅潇湘聊作活。一日过君绿雪园，碧玉千竿剧林樾。时当暮春微雨?，绿沉半顷染秋月。一樽碧玉浩相招，绝壑峨眉冻蛟裂。坐吟新诗字字寒，密林逼坐凝堤雪。平生好手画石图，千岩万巘迥清切。就中拂拂展长条，爱杀而翁不朽业。渭滨千亩到胸中，不写繁枝写高节。抚此萧然枕簟清，况兹翠碧堪怡悦。笼云滴露积古苔，青琐暇归理疏发。隐隐如闻牛背吹，未咏猗猗情已绝。还看小窗紫箨疏，独留清影寒侵骨。"}