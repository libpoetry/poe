{"id":"438679","title":"跋范宽秦川图","dynasty":"金","author":"麻九畴","text":"山水人传范家笔，画史推尊为第一。朅来因看秦川图，天下丹青能事毕。大山岩岩如国君，小山郁郁如陪臣。大石盘盘社与稷，小石落落士与民。一山一形似争长，一石一态如布军。想君胸中有全秦，见鐻削鐻鐻乃真。掌上长安近于日，千树万树生青春。忆昔岐山凤皇语，葱葱柞棫沾新雨。昆夷束手密须降，不见功勋见歌舞。黄金铸牛西入僰，五丁云栈通中国。骊山宫阙九天高，六处孱王走衔璧。不信诗书信法家，关东半被鱼书惑。尽卷图籍亦大好，五十年凶都一埽。章邯董翳举如毛，沐猴冠委金陵道。北原兵自天而下，汉室倾颓如解瓦。祁山六出纵无功，渭水犹堪饮君马。螭蟠老将骨未朽，草附那能济阳九。技痒投鞭抵岁星，归来鹿死何人手。神武空矜贺六浑，投机常落周人后。竟令冯翊软沙边，东风一夜吹新柳。侵寻皂角相料理，抛掷龙津浮汴水。鹢头过处巳非隋，不觉晋阳人姓李。华清高宴戛宫梧，舞马如何护两都。纵得青骡还蜀道，肉得沙场白骨无。兴亡自取不足吁，可怜神州为盗区。贪徵往古山川事，忘却题诗赏画图。"}