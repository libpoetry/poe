{"id":"690994","title":"浮丘山居十首","dynasty":"明","author":"李云龙","text":"丹丘遥带郭，一径入云长。花亚珊瑚井，莺啼薜荔墙。松房跨幽石，竹户对寒塘。月出拿舟去，虹桥烟水乡。菌阁三城望，花蹊十亩馀。我寻仙子宅，来就羽人居。浥露耕瑶草，焚香检玉书。夜阑灵籁起，人在白云庐。花宫行欲尽，片石出林端。晴日登临处，烟村远近看。孤亭苍藓合，古木白云寒。挹袖人何在，听笙独倚阑。尚忆神仙令，飘飘振羽衣。著书探妙诀，抱璞契玄机。玉局名犹在，仙山路不违。如何千岁后，空有白云归。溪边红药院，堤畔木兰舟。下榻来山鸟，钩帘散白鸥。风恬看花去，日出采芳游。羽客溪桥上，相逢说十洲。瑶池新水涨，一夜与桥平。逆雨鱼苗长，吹风荇带生。时流仙梵去，半染落花明。为问骑鲸客，何年下玉京。夜宿丹台上，萧然物外踪。梦随芳草合，门付白云封。月黑禽争树，天寒犬吠钟。怪来爽气洽，清露在岩松。向晓开帘望，烟林杳未分。寒虫答蕉雨，清磬逗松云。草阁鹿双卧，芝田鹤几群。瑶坛花树下，遥礼玉宸君。相国南迁日，行吟经几春。暂为香案吏，还作玉堂宾。琪树藏仙籍，桃花隐去津。安知松际鹤，不有姓丁人。正喜长林下，玿珰为扫除。谁知陵谷变，忽到水云居。芜没真人迹，苔荒太史书。仙家亦消歇，尘世复何如。"}