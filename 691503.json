{"id":"691503","title":"和陶诗 癸夘岁始春怀古田舍二首 其一","dynasty":"明","author":"李贤（原德","text":"古来耕耨劳，秉耒身已践。四体良亦劬，岁歉饥不免。沮溺今安在，怀贤兴何缅。我咏豳风篇，预立斯为善。允矣人事勤，勿云天道远。所以避世心，长往竟不返。有酒斟酌之，此兴良不浅。哲人达时命，未遇亦安贫。我怀沮溺俦，宁惮四体勤。躬耕有莘叟，道可觉斯人。三聘苟弗至，天下何由新。君子有其具，无往不欢欣。向无古人志，岂望居要津。我酿幸已熟，开樽召比邻。同醉茅檐下，自比葛天民。"}