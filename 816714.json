{"id":"816714","title":"鹧鸪天 灯前花影","dynasty":"清","author":"董元恺","text":"醒写精神醉写容。柔枝无力倚帘栊。衬将皓月分肥瘦，笼得轻烟别淡浓。青镜畔，碧纱中。兰膏烧彻转玲珑。欲教移入罗帏里，好把红缸照院东。金波滟滟玉缸融。碧蕊离离白路浓。笑剔芳心凝兔影，暗添喜色映蟾宫。银汉北，画堂东。花开偏照百花丛。嫦娥此夜休垂泪，落尽垂珠一穗中。"}