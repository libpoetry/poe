{"id":"419950","title":"绮寮怨 中秋无月","dynasty":"近现代","author":"邓潜","text":"不信秋催人老，木樨香又残。怕踏碎、满路金星，红楼去、别绕回栏。催妆姮娥定笑，双行历、欲守新旧难。算世间、好事多磨，今宵过、一样明镜圆。冷落锦城管弦。烟尘盼埽，孤怀借酒权宽。醉问苍天，忍敲破，烂银盘。风传笛声凄咽，听总是，念家山。含情悄然。冰蜍待诉与，先泪弹。"}