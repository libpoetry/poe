{"id":"143937","title":"白雪·洞天昼永","dynasty":"宋代","author":"米友仁","text":"洞天昼永，正中和时候，凉飙初起。羽扇纶巾，云流处，水绕山重云委。好雨新晴，绮霞明丽，全是丹青戏。豪攘横卷，楚天应解深秘。留滞。字学书林，折腰缘为米，无机涉世。投组归来欣自肆，目仰云霄醒醉。论少卑之，家声接武，月旦评吾子。凭高临望，桂轮徒共千里。"}