{"id":"917993","title":"平南谣","dynasty":"宋","author":"杨蟠","text":"海南山似刀，溪恶如发弩。溪山毒烟中人骨，水有蛟蜃陆豺虎。蛮人徭贼行若飞，纵火劫民杀官府。溪中之水涨赤血，山头积尸变成土。经年斗战兵已穷，磔将屠城不可数。官家发军救死国，万里欢喜得时雨。诛擒凶党功德高，海水一清奏歌舞。山非无险，水非无阻。有地不城，城亦不武。将民赤肉致戈戟，口不能言心自苦。"}