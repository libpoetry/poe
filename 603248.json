{"id":"603248","title":"游海珠谒李忠简像","dynasty":"明","author":"韩奕","text":"奇哉公之遗迹，伟哉公之高名。手携天柱扶金阙，力挽沧波洗玉京。雄裁早著龙图阁，妙策还存雁翅城。明珠煜煜摇星斗，人言公实应其精。香火先年崇报祀，至今兰若海心擎。余也鼓棹破南溟，暂来蓬岛叩仙灵。春禽想伴探花客，江水似和读书声。渔人自得交唱晚，僧子入定却忘情。自是天然图画趣，赠公千载作丹青。"}