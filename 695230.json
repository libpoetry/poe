{"id":"695230","title":"游石佛寺五首 其二","dynasty":"明","author":"林光","text":"乌马穿松得得来，白云封寺径封苔。閒官莫道无閒趣，也傍泉声弄酒杯。山径崎岖策马来，笑扳崖树破莓苔。道人不惜颓然醉，恰有春花照酒杯。谁将巨石凿如来，何恨游人拜藓苔。一曲山泉清到骨，醉来仍欲引流杯。花时我马远能来，踏破松根几处苔。一树山茶红点翠，诸君何苦谢深杯。"}