{"id":"577163","title":"观岳鄂王像","dynasty":"明","author":"陈琏","text":"虎头将军面如玉，手执麟经衣戎服。生绡一幅几百年，神采光荧射人目。忆昔南渡谁谋臣，中兴之将推何人。将军奉诏总戎律，壮志誓拟清中原。义旗所经民安堵，丈八蛇矛马如虎。钢刀斫胫拐子空，千里惊奔逐狂虏。偃城城边飞战尘，三军胜气腾如云。朱仙镇上势方锐，指日可平戎虏群。捷书才奏遭谗口，赐环竟殒奸人手。五国城头日色昏，金人相酌平安酒。百战经营一旦空，惟馀史册表孤忠。焚香再拜睹遗像，古庙飒飒生悲风。"}