{"id":"665295","title":"放舟荆溪寻张公洞不果归至滆湖起步长桥望烟景放歌","dynasty":"明","author":"郑善夫","text":"日晷于东驰，羁人复北征。鼓舠下荆溪，言访张道陵。缘薄扼事艰，意短回修程。稠年戒襟素，履兹荒志诚。坐令紫霞居，远隔于青冥。所赖滆湖好，烟景疏天声。躞蹀骋瞻眺，稍慰沧洲情。青镜不肯私，金精几时营。寓形若流电，空怀紫金经。"}