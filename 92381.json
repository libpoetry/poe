{"id":"92381","title":"寄题张仲寅甘老堂","dynasty":"宋代","author":"杨万里","text":"屏山十论择圣心，甘老十论刮古今。古今刮得都见髓，持献玉工逢刖趾。玉皇左相华阳封，上与阿且双周公。荐渠金门可登仕，金门送渠外台试。渠侬掉头不肯行，有雪可钓月可耕。恩山紫蕨椽来大，恩江白鱼船样个。绿蓑青蒻霞上卧，不知毕逋明视东西过。"}