{"id":"106191","title":"送医工郭耕道","dynasty":"元代","author":"方回","text":"上古三皇轩农羲，天始有柱地有基。腹虚与实疗民饥，心塞与开植民彝。保民性命专厥司，握生杀权名曰医。万事万物有偶奇，一阴一阳之所为。五运六气相参差，流行百骸敷四肢。河堤蚁窍如针锥，荣卫微爽颠不治。沉里浮表数及迟，指下难明审毫里。能肉其骨扶其危，神圣工巧古所推。汴梁凯旋并门师，代州之郭天下知。半留中原半南移，大方脉科三百朞。黄金台边驿骑驰，大树古巷传言丝。趣装北上扬喜眉，药囊香细温风吹。肘后之祠神护持，本草我亦一二窥。素问难经手曾披，但于一事似有疑。左右心肝贤肺脾，女人反此背看之。叔和脉经无比辞，托名为诀翻支离。尺盛尺弱分两岐，句拙语俗意有疵。举世附和莫钳锤，惟晁公武能辨兹。欲攀易牙别渑淄，郭侯去矣不可羁。丹砂赤箭参术芝，豕苓鸡雍败鼓皮。百发百中谨所施，楼护侯鲭勿涎垂。弘景当有还山期，赠行聊效黄庭诗。"}