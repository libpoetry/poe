{"id":"819823","title":"游天宁寺同左笏卿丈作","dynasty":"清末近现代初","author":"陈曾寿","text":"驱车尘冥冥，隐见孤塔圆。大佛相接引，一径横苍烟。升堂坐初定，微风度檀栴。开窗纳远秀，小幅横辋川。春芳满秋砌，悴叶犹扶妍。想见腰鼓发，车马何喧阗。暂荣悟常寂，爱此萧境閒。长廊引幽步，奥复穷诸天。殿古金界坏，树老秋阳殷。何代万石钟，横身卧高阡。出手试一击，龙吼殷河山。煌煌乾隆碑，天笔惊如椽。明政移寺珰，狐鼠多功缘。真源一飘洒，薰腐为洗湔。惜哉洒扫缺，岁久生荆菅。园林虚有神，运化悲如环。俯仰日向暮，胜迹空流连。松风无世情，谡谡吹面寒。"}