{"id":"779421","title":"高山流水 听琴。社中课题","dynasty":"清","author":"顾太清","text":"七条弦上写柔情。一丝丝、弹动秋声。风拍小帘栊，花阴恰有人听。芭蕉影、隔住红灯。分明是，流水高山绝调，戛玉敲冰。更幽兰制佩，腕底散芳馨。泠泠。虚空度鸿雁，寒浦外、水净沙平。何处怨苍梧，落叶舞遍风轻。掩朱帷、拍缓弦停。夜深也，还怕纤纤素指，错点明星。默无言、恍若江上数峰青。"}