{"id":"924432","title":"同王适赋雪","dynasty":"宋","author":"苏辙","text":"北风吹雨雨不断，遍满虚空作飞霰。纸窗独卧不成眠，茅屋无声时一泫。鸟乌错莫寒未起，庭户空明夜惊旦。重楼复阁烂生光，绝涧连山漫不见。夹砌双杉洗更碧，满田碧草埋应烂。城中闭户无履迹，市上孤烟数晨爨。细排玉箸短垂檐，暗结轻冰时入研。拨灰有客顾尊俎，迹兔何人试鹰犬。未容行役扫车毂，应有老农歌麦饭。一来江城若俄顷，四见白花飞面旋。坐看酒瓮谁敢尝，归踏冰泥屡成溅。年来桥板断不属，莫出肩舆足忧患。到家昏黑空自笑，诉妇勤劳每长叹。床头有酒未用沽，囊里无钱不劳算。更令雪片大如手，终胜溪瘴长熏眼。谒告犹能不出门，典衣共子成高宴。"}