{"id":"974236","title":"送徐季益赴婺州陈尚书之招并属寄谢郡守韩侍郎","dynasty":"宋","author":"赵蕃","text":"禅月台边草树苍，下临溪流碧泱泱。君卜居之岁且长，径路不忍夷其荒。我时巾幅上君堂，劳君煮茶炷炉香。与谈世故如有亡，掉头诵诗声绕梁。别来书劄阙寄将，忽然贻我细作行。似言欲从怀玉旁，迤逦远趣金华装。金华尚书汉豫章，招礼孺子固所当。出处有道君素详，此行甚重无或伤。况君袖手久退藏，九十半百胡可忘。傥谒地主询吾乡，为致登临忆侍郎。"}