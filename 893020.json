{"id":"893020","title":"去年十月赴淮阳今实周一岁岁中三迁遂直内禁作诗记其出处","dynasty":"宋","author":"宋祁","text":"去年诏赴淮阳郡，手合鱼符拥使辀。今岁恩叨玉堂署，头簪凤笔从宸游。孤蓬逐吹无时定，倦鸟逢林只自休。暗隙遂容私照日，奔湍信有不沈舟。身归讵敢夸三组，目眩何能读九丘。白发纷垂文思轧，此生荣遇若为酬。"}