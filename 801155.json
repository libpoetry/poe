{"id":"801155","title":"题杜文贞公小像","dynasty":"清","author":"吴廷华","text":"长乐坡前白讥甫，太瘦生缘作诗苦。我闻斯言不谓然，是亦群儿谤伤语。三人各瘦公有云，诸弟岂尽能诗人。《唐书·文苑传》可考，丧乱饥饿丛公身。自公莅官天宝季，渔阳鼓瞽势何炽！陷贼归来惊所亲，老瘦当知从此始。乾坤疮痍劳至尊，苍茫家室空柴门。三年奔走益潦倒，一身皮骨嗟空存。我读公诗见大略，浩气纵横非束缚。况闻下笔如有神，豪吟安得身如削。披图恍遇山泽癯，聊存诗案明其诬。闻说李侯亦憔悴，千首敏捷终何如。"}