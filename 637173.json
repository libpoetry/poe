{"id":"637173","title":"发广宁都宪诸公饯于城东是日宿高平","dynasty":"明","author":"祁顺","text":"路出城东门，朝暾吐晴燄。霜华白于雪，山色青似染。群公设祖筵，治具良不俭。金盘列珍羞，玉液浮潋滟。含情强分手，恋德犹未厌。盘山远经过，周道平如簟。郊原杳无尽，斥堠青数点。边墙近深沟，非有山溪险。战守在得人，何须比天堑。夕阳返馀光，金背寒鸦闪。停装宿高平，夜静重门掩。挑灯倚胡床，默默自防检。胸藏万卷书，袖有三尺剑。兹行重王事，使命期不忝。圣贤有明训，好恶求自慊。平生冰玉姿，肯受尘埃玷。却笑扬子云，空能事铅椠。"}