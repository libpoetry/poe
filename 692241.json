{"id":"692241","title":"寄题贻厥堂","dynasty":"明","author":"杨士奇","text":"南平郭里东西住，曾见名家六世来。前辈风流皆寿俊，后人文采发英才。春深栏槛云生竹，岁晚阶除雪映梅。贻厥堂中最潇洒，四时清景隔浮埃。堂前兰桂艳春荣，堂上衣冠老更清。自倚诗书传世业，每持义利振乡评。故家宦谱行当续，前代文章叠有声。同学少年俱白首，几时相聚慰平生。"}