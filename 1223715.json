{"id":"1223715","title":"题柯敬仲画","dynasty":"元","author":"虞集","text":"昔者老可守陵州，守居北山吾故丘。太守时来看山雨，每画纸背成沧洲。老蒲松烟色过重，挥霍阴崖交剑矛。百年离乱亡故物，敝箧江南谁复收。新图筼筜枝叶脩，使我不乐思昔侯。碧鸡祠前杜鹃叫，玉女井上丛篁幽。棠梨树高青子落，碧花翠蔓萦牵牛。扬雄无家不归老，蟏蛸蟋蟀寒相求。丹丘先生东海客，何以见我空山秋。萧条破墨作清润，残质刊落精英留。陂陁重复分细草，山石萦纡生乱流。眉山学官莫厌冷，言归故乡非远游。石田茅屋傥可得，万里欲上东吴舟。百花潭深濯新锦，持报以比珊瑚钩。"}