{"id":"813244","title":"题蒋南沙画杂花诗","dynasty":"清","author":"张照","text":"百花各有时，迟早不相贸。代谢鳞次之，适性随所受。胡不并敷荣，一侈富媪富。大化本无心，在物理则囿。眷兹弱植蔓，月月一披秀。初生益部中，谓无霜雪茂。移根植他方，开花宛如旧。乃知小草心，能与四时副。才全古所难，撚花无言嗅。岸上鲤鱼风，芙蓉别秋水。满江两脚来，波面蜻蜓起。揖雨还拜风，蓼花红逦逦。莫讶爱江湖，前身是鱼子。汀洲秋易深，木叶萧萧下。弹琴送湘君，风车催雨马。遗珠堕翠翘，满岸丁星者。露乾翠已消，闲客凌晨写。塞山暑雨过，烂斑满翠锦。花叶良似菊，色香乃稍寝。落英未可餐，流泉未足饮。红霜益灿然，傥与菊同禀。善善及其类，忍使沦寒品。收之芳草谱，姱修可勤恁。篱落有牵牛，花如碧玉簪。秋雨一沾，延蔓随低阴。甫开即揪敛，不耐烈日临。上有蟪蛄鸣，下为萧茵林。对之怀履霜，弹我峄阳琴。大易系苋陆，绘图意良深。"}