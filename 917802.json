{"id":"917802","title":"伏蒙提举秘书郎中以留题县驿新篇封示恻隐惠爱之意自然著见可谓发情止义无愧古作道中不得即具申谢之仪夜还舍秉烛亟次崇韵庸见不敢虚辱大赐之诚非敢为文某惶恐敬上","dynasty":"宋","author":"杨简","text":"我学如畎浍，纤流未距川。何如作难邑，衮衮膏火煎。学力未纯固，诚不能不迁。所丧逮寻丈，所补无尘涓。是则百炼金，无复畏巨燃。不闻曾氏子，兢兢而虔虔。一贯融终始，虚明万虑捐。此道甚简易，劳苦无禹胼。体妙用亦妙，扬州十万缠。不熟愧稊稗，未免世累挛。使者临旧治，盛礼修同年。所道惟政事，握手意留连。车行眼偏瞩，粟畦暨麦阡。父老亟来迎，喜色津津然。我非当世才，亦复见谓贤。临违语益稠，不觉膝自前。更愿所以谙，教我理婚田。"}