{"id":"1236492","title":"过居庸关二首","dynasty":"元","author":"周伯琦","text":"崇关天险控幽燕，万叠青山百道泉。绝壁云霞龛佛像，连廛鸡黍聚人烟。炎凉顷刻成殊候，华夏于今共一天。我欲登临穷胜槩，西风五月倍凄然。关南关北四十里，玉垒珠闳限两京。列队龙旂明辇路，重屯虎卫肃天兵。桑麻旆旆村无警，榆柳青青塞有程。却笑燕然空勒石，万方今日尽升平。"}