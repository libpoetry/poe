{"id":"1207661","title":"出西涧过龙岩途中瞻眺","dynasty":"元","author":"周砥","text":"适意穷山水，览物眷时候。兰薄迷烟孕，桐林仰云逗。却立驻幽躅，前临纵遐觏。谷鸣始嘤嘤，川响复浏浏。冲飙激高竹，晴曦艳寒溜。崖复翠羽戢，石触金鳞皱。妙合理无遗，心怡兴难究。逼仄缘石磴，岧峣陟云构。岂唯庐霍期，揽此嵓崿秀。素履非行险，逸想仍冒诟。遥遥此中情，庶以谢纷揉。"}