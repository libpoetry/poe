{"id":"1242506","title":"上巳日，杭州府学教授徐一夔、四斋训导拉游智果寺，访东坡，题参寥泉","dynasty":"元末明初","author":"张昱","text":"佳游在上巳，属此清明前。春景已云宴，风光犹未暄。往寻智果寺，竟得参寥泉。云物岂殊昔，人世自更迁。邈哉长公咏，风流想当年。我辈复登临，花界何因缘？古佛俨香阁，真诠积华轩。境超万念空，道胜诸妄捐。缅怀此会难，徘徊未云还。申章续芳藻，冀或来者传。"}