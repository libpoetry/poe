{"id":"687964","title":"移居梅园答庞静庵来韵","dynasty":"明","author":"成鹫","text":"入林多恐负初心，一别名园遂至今。地迥江山由我借，天空云月不相侵。梅花老去偏宜雪，菊蕊秋来渐有金。何幸鹿门能爱客，肯分乔木托幽禽。浪迹萍踪两不知，自来自去自寻思。天能解语凭谁问，佛本无心是我师。何用枯禅同木石，有时冷笑立阶墀。吟诗报语陶彭泽，日暮篮舆过莫迟。偶因北院依南院，新辟梅园近竹园。多谢居亭旁借径，试穿邻壁别开门。云霞推里疑无地，鸡犬声中别有村。但使榻边容鼾睡，置身何异古桃源。"}