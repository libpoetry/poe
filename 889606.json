{"id":"889606","title":"夏日同官会饮白鹤寺双瀑亭李道济作诗纪事因次其韵","dynasty":"宋","author":"吴芾","text":"嗟予好泉石，所至穷幽胜。年来堕尘埃，复苦炎热盛。赖有古招提，相去不步仞。何时供燕游，庶以息喧竞。山僧结虚亭，潇洒净如镜。双瀑从天来，景物更幽迥。栏楯溢波光，清凉殊可凭。复幸僚友贤，雅与山川称。得暇倾尊罍，相从尽豪俊。令尹如子文，去就亡喜愠。贰邑不负丞，所蓄金玉润。耿侯固坦夷，赵子亦纯正。盍簪已足乐，况复有名酝。酒酣人意适，坐久天宇静。踏月各言归，清风远相趁。君诗继踵来，敏捷过于瞬。中复含妙理，不独写幽兴。读罢愈惊人，痴坐不知暝。援笔强续貂，安能继高咏。"}