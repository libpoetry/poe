{"id":"1116263","title":"杂诗","dynasty":"宋","author":"沈辽","text":"白云非我役，出没在山间。我亦何所事，篮舆自往还。不知乐与否，聊尔寄衰孱。早恨冠冕误，空令鬓毛斑。我昧明哲戒，置身在天涯。悯悯常畏人，岂异池中蛙。吴山千万里，梦寐不到家。永怀故山乐，轻舟棹烟霞。屈平作天问，委骳穷不悔。寥寥千载还，柳子强复对。二子诚多材，无乃振憔悴。区区亦何为，吾方游物外。巨蛇老且蜕，不如蝉脱飞。茫然寄坱圠，生死亦一归。达人观元化，其言玄且微。生死有不类，于是知者稀。秋池夜观月，方与水相辉。聊尔乘物化，指象终为非。"}