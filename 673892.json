{"id":"673892","title":"题溪山烟树图","dynasty":"明","author":"谢廷柱","text":"远山冥濛入烟雾，近山参差头角露。园榆岸柳色不分，篱落村墟欲迷路。鹁鸠布谷处处鸣，野渡溪桥春水生。屋外青帘湿不舞，万家蚕事千家耕。右丞之画多妙思，画中有诗无乃是。忽然烟润生高堂，瑟瑟衣裾避空翠。凤皇台下春可怜，闽客对景心茫然。披图不觉动野兴，清宵有梦岊江田。"}