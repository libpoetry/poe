{"id":"1081413","title":"过子陵滩题僧舍壁","dynasty":"宋","author":"赵鼎","text":"山水莽回互，转眄图画间。念此清绝地，昔人所盘旋。舟子相叹嗟，示余子陵滩。有台出山半，藤萝蒙藓斑。缅想建武功，用人及茅菅。躐取汝颍士，列宿枢极环。中有贫贱交，客星犯帝关。其能荣辱之，但及平生欢。志愿乃有在，归欤一渔竿。高风邈千载，独立谁跻攀。山僧本何知，结屋临清湾。笑谓舟中客，何为争崄艰。权门有遗啄，造请无寒暄。嗫嚅到童仆，俛仰惭衣冠。所得谅几何，赩汗流面颜。偃鼠不过饱，鹪鹩亦求安。子能了此义，分子一席闲。"}