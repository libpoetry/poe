{"id":"1125843","title":"又和","dynasty":"宋","author":"郭祥正","text":"关关禽语弄轻风，决决田流上下通。行过小桥穿竹坞，山花时见一枝红。无数幽花覆水香，一条轻素引烟长。客情春恨都谙尽，把笔题诗独绕廊。新莺求友出林飞，谷谷催耕着处啼。野渡无人芳草碧，前山欲雨暮云低。斜日会扶岚气暖，好风能送笛声长。倦投芳草人人醉，流出残花涧涧香。花枝自倚青春笑，客恨须凭浊酒迷。望断夕阳无问处，只今应照故园西。春事须臾不可留，花枝争上少年头。欲乘舴艋凌波去，何处佳人似莫愁。花笑莺啼酒可沽，山光水影淡烟敷。垂杨欲碍春归路，更放轻绵匝地铺。营巢新燕惊垂幕，采蕊娇蜂避落花。着处风光浓似酒，行人何事苦思家。寻春眷眷惜春回，四序相新一气催。桃李无言贪结子，野棠閒淡为谁开。盈筐斗草红裙女，亸袖香毬白面郎。归去不嫌清夜冷，李花枝上月凝霜。"}