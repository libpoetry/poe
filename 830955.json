{"id":"830955","title":"梦芙蓉  同梅生嘿园晓泛荷湾","dynasty":"清末民国初","author":"陈宝琛","text":"爞爞熏梦断。喜敲门客到，缺蟾斜瞰。练波双桨，谈笑入葭薍。露香花近远。初阳妆就明艳。未隔兼旬，看缃房翠菂，开谢渐过半。苦念金鳖影畔。牢落红衣，水怨蓬莱浅。比还连雨，伤潦共菱芡。一湾芳自占。舟招况对词伴。记否家江，正鱼肥荔美，和月趁潮泛。"}