{"id":"703426","title":"游罗浮合掌岩","dynasty":"明","author":"释今佛","text":"连峰叠翠与云齐，中有前时隐士溪。千岁未归华表鹤，一湾长绕紫芝畦。陇头但见秦人少，山角空闻谢豹啼。几度临风倍惆怅，不禁吟到夕阳西。仙山如画染烟岚，暂得登临结韦衫。古径寒香梅绽雪，飞空灵籁瀑穿岩。一枝渺渺穷云窦，五色荧荧发石函。长路盘桓归已晚，满天霜月照松杉。"}