{"id":"680591","title":"过巢县黄山峡怀友人孔道甫","dynasty":"明","author":"李裕","text":"峡口夏景清，平明下原隰。川回路迂远，征骑苦维絷。山势几断连，岚光时吐吸。憩石临清泉，迸流溅衣湿。穿林鸟声乱，摘菂花香袭。麦秀喜两岐，黎元颇安辑。故人山中居，肯顾侯门揖。囊无一文钱，惟有书盈笈。于今虽坎轲，鸟中孤凤立。文采自殊凡，终向梧桐集。"}