{"id":"431616","title":"满江红二首·写定葵倾集，将寄陈副总理转献毛主席，再缀二章","dynasty":"近现代","author":"龙榆生","text":"一笑相逢，头颅在、肝胆犹热。惭数载、涵濡雨露，寸心难说。曝背朝阳春煦妪，离群断雁风萧瑟。问眼中、青兕果何如，情殷切。迷途恨，尘许拭。再生感，香重爇。便新描眉样，总怜痴绝。一岁长吾勋业灿，三秋难喻光仪接。把虫吟、更为达天听，红双颊。于意云何，春正好、与民同乐。仍办得、丹忱一片，向阳葵藿。落后怕遭儿女笑，瞻前未避风波作。但容吾、寂寞事丹铅，心无怍。换凡骨，思灵药。骋馀力，知所托。看月明星粲，稳栖乌鹊。识小故应长奋迅，启新谁共勤磨琢。倘增辉、不弃烛光微，从头学。"}