{"id":"458113","title":"明月。七月十三夜将赴零点，出外室见月过窗，退而书此","dynasty":"当代","author":"卢青山","text":"明月入我窗，静若依窗女。凉风慕之来，欲留不得住。案头数卷书，积尘盈寸许。败纸纷丛残，随地游步屦。我坐窗光侧，似闻微叹语：此是幽人居，不识人何处。举世喧如潮，胡为独禁锢。向昼何经营，向夜何思虑。我亦无以答，双目凝而举。感彼温如心，愿此长对伫。天地茫无边，彼固有定矩。依依离我窗，堕过西山去。"}