{"id":"763587","title":"满江红 其十三 即席送同年沈绎堂入都兼怀汪千顷杨地一同展成既庭赋","dynasty":"清","author":"曹尔堪","text":"良夜传觞，梅雨急，画船冲涨。人南北、旧时金马，兰筋无恙。饮社向同枌梓畔，校书陪銮坡上，自休闲、吾土饱莼鲈，迟相饷。看大纛，堤边漾。听邪许，河滨唱。更夷犹吴榜，甘醲淮酿。老伴玉堂今有几，敢忘太乙当时杖。向知交，为我道江潭，行吟状。"}