{"id":"684773","title":"舟行书所见二首","dynasty":"明","author":"王彦泓","text":"一溪烟柳自阴森，落照斜明屋角金。果实带生趋晓市，禾苗忍死待秋霖。庸医入座摊经诀，宦女离村换语音。独有客衣寒未赎，临风愁听晚来砧。竟月愁眉始一伸，乍亲烟水离嚣尘。柳桥日淡闻黄鸟，荻浦潮回举白鳞。云树总为诗送料，溪山翻与画传神。此中可卜诛茅地，那得张融与结邻。"}