{"id":"780366","title":"月华清 赋得团扇复团扇","dynasty":"清","author":"周之琦","text":"小影兜香，圆规倚月，未秋已自惆怅。憔悴回看，几日乍萦蛛网。记同心、有约相携，问半面、为谁羞障。乌巷。负僧弥玉润，绣奁偎傍。戏蝶游踪暗想。枉镜彩重重，细描宫样。宛转声中，禁得倩魂摇飏。掩花容、新恨仍迷，听絮语、旧情难忘。低唱。付秦淮渡口，那时双浆。"}