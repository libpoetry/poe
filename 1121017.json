{"id":"1121017","title":"庚子正月彗见于室有诏求言因上己见有感作三唐律","dynasty":"宋","author":"岳珂","text":"天象占仁爱，宸心极战兢。图从甘石辨，言并禹汤兴。有志酬消露，无词赞履冰。至明昭万里，先愿烛西陵。美芹野人意，乔木世臣家。尺璧谅非宝，寸心元不遐。谁知剑门栈，已建郁军牙。所恨箫韶远，不堪闻塞笳。粮府久关虑，骑官方应占。天心昭可卜，人事备当严。一苇江难恃，三巴民已歼。闭关还早计，璿玉不须觇。"}