{"id":"943718","title":"再次韵酬林子长运使","dynasty":"宋","author":"陈造","text":"绣衣如椽笔，可但江山助。登楼得秀句，飞云为公住。使君倾意气，接我便亲故。自忖庸鄀陋，两公富全楚。赋雪容末至，高轩先左顾。醉乡信馀地，肯作长沙舞。和气挽春回，冰柱下檐雨。代舍著狗盗，珠履贲豪举。阿迁诧齐魏，琐琐吾未许。我从两公游，趣舍本神遇。更当问学閒，司南取夷路。"}