{"id":"1124706","title":"题金华徐伯光义聚规约","dynasty":"宋","author":"徐元杰","text":"至矣前人惠后人，爱之无不用吾情。寸心千虑规前定，六世一门家太平。愈久愈教同保守，不容不念始经营。业为可继宜休养，夜夜春雷鼻息鸣。每慨人无善后图，荡然家检亦何疏。眼前漫不知由己，身后谁能管得渠。喜见双溪今轨范，更绵一脉古诗书。了知斯聚更斯义，散及宗枝广义居。"}