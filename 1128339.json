{"id":"1128339","title":"归故园","dynasty":"宋","author":"舒岳祥","text":"千家桑梓兵馀痛，十世松楸火后悲。瓦砾成滩无鸟雀，荆蒿如杖有狐狸。咸平树在枝柯损，晚易书亡目录遗。半树瑶花微雨里，向谁寂寞泪将垂。辟兵辟寇走他方，六遍移家路转长。百醉与君同出处，五穷随我共行藏。柳花暗度谁家竹，燕子寒归何处梁。最羡刘家好男女，稳抛家事客原尝。"}