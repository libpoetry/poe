{"id":"844842","title":"春柳四章用渔洋秋柳韵","dynasty":"清末民国初","author":"曹家达","text":"别风淮雨瘁吟魂，倒绾春丝过孟门。别恨暗销残月梦，新诗全化晓烟痕。红桥回首经千里，青眼相逢又一村。文杏车前含睇久，洛阳花事肯同论。东风吹过晓天霜，一片閒云照野塘。秋水媚含青玉鉴，柔荑亲按镂金箱。人来京兆思张敞，春到梁园忆孝王。直恐芳姿易萧飒，也应垂念永丰坊。软尘摇漾泛征衣，自别乡关百虑非。子夜歌馀风味在，莫愁湖上旧情稀。短亭去马和愁繫，细雨雏鸦不耐飞。江上烟花真草草，伯劳燕子故相违。宛宛丰姿剧可怜，浅衔长带雨如烟。江潭树色初摇浪，野渚萍花欲化绵。镜里玉颜悲远道，衣篝金缕惜芳年。如何一样依人态，不似秦淮水榭边。"}