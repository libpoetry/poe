{"id":"534023","title":"和李季常同汪公干过予新居锡尔楼用季常韵","dynasty":"明","author":"黎民表","text":"首夏清和叶舜薰，梯楼还得共论文。沈珠浦上鹏风起，越井冈前雁趐分。三径逢迎多散客，一时交谊总怜君。笼鹅旧帖传青李，辟蠹残编拂绿芸。白社比来增气色，潢池今喜息妖氛。宾筵倒屣迎王粲，海峤题书似陆云。蒲俎自应殊臭味，荼枪还欲斗奇芬。巡檐淅沥诗初就，下箸稀疏酒半醺。行旅莫深流落感，竹西词客本同群。"}