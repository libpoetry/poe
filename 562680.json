{"id":"562680","title":"金镜篇","dynasty":"明","author":"董其昌","text":"圣人有大宝，金镜洞八荒。阴阳为炭造化冶，剖判混沌侔三光。希夷恍惚含有象，空明寂照应无方。曾闻传咸史，岂是秦宫装。悬之玉宸助垂裳，清辉能烛奸与良。山河大地一览尽，山精魑魅夜遁藏。天子万寿坐明堂，月轮重朗星含芒。比德水鉴光琅琅，映照八彩皇哉唐，汾阴宝鼎何足当。"}