{"id":"468023","title":"壬申元夜感赋二章","dynasty":"当代","author":"熊盛元","text":"茶烟轻飏卧腾腾，料峭春寒苦不胜。慰我岂无初度酒，撩愁最是上元灯。镜中白发三千丈，梦里红楼十二层。底事浓云偏蔽月？嫦娥清泪冷如冰。半世飘零处处家，只从冷淡觅生涯。霜侵鬓发人千劫，诗写穷愁鬼一车。旧梦绿牵堤上柳，绮怀红幻镜中花。今宵酒酿他年泪，洒向心头绽苦芽。"}