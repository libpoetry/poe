{"id":"1119678","title":"次章房陵韵四首","dynasty":"宋","author":"陈造","text":"老骥挺高骨，弥耳尘中驰。邻女嫁不售，泣向流黄机。与子落穷山，坐无适时姿。濠梁莞一笑，游鳞噞风漪。诗法究源委，今古有正传。寥寥风骚后，谁定执此权。杜韩到黄陈，刃藏牛无全。愧我蚊负山，良夜卓两肩。章子五车读，诗外未一施。清篇忽见属，了不计吾谁。投暗率如此，世路宜暮迟。独无牙旷手，并坐弦君诗。诗社有血指，铅刀齿鱼肠。横江限一锁，未易枝龙骧。山泽护我瑕，珠璧耀我箱。胜谭当不遗，茗果秋夜长。"}