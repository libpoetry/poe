{"id":"564519","title":"观奕","dynasty":"明","author":"孙承恩","text":"空堂手谈谁，剥啄惊户外。旁观似予閒，当局真敌对。势多楚汉强，地割鸿沟界。敛拓互阖辟，错纵明向背。攻围盛行阵，隐伏妙机械。奇出风雨交，冥搜鬼神会。争雄不相能，夺隽讵容贷。时移方一着，妙处得三昧。坡云方优游，我欲无胜败。疾呼为太狂，赪颜亦颇隘。一挫何须馁，敛枰还可再。兹艺岂犹贤，饱食圣所戒。"}