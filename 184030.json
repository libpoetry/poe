{"id":"184030","title":"寄题徐郎中鄱阳高居望云台","dynasty":"宋代","author":"苏颂","text":"子牟在江海，心存魏阙下。君居虽远方，不忘朝廷者。筑室负郊郭，虚堂连广厦。浮梁江湖间，风物最萧洒。官罢得优间，一到休车马。开轩命宾客，棋壶杂觞斝。园亭助登览，山川入骚雅。霄汉不可跂，惓惓谁能舍。目睇西北云，丹成此倾泻。出还拥旌旟，归复傲林野。真得吏隐趣，岂累荣名假，宦游羁绁中，适意如君寡。"}