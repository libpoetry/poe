{"id":"989677","title":"青汉谣","dynasty":"宋","author":"曹勋","text":"鼓策飞晨华，翘辔玄景阿。云裾动星汉，流彩鸣玉珂。苕苕拂青霭，俛仰窥员罗。群真俨龙驾，拊节扬空歌。灵风翔玉京，音响生云和。飞轩出阊阖，紫霄高峨峨。览极不知疲，垂足濯天河。抵掌谈羲黄，历世由经过。下盼尘波中，秽浊真弃帑。胡为恋浮境，出没相缠纡。秦陵一抔土，神室生葭芦。商山高崔嵬，名与四皓俱。归来邈云汉，璧月流绮疏。悠然动清兴，何必骑鲸鱼。"}