{"id":"475365","title":"大洪行","dynasty":"明","author":"王问","text":"君不见石龙嵚崎蹙海鲸，伏甲尽是苍山精。帝遣石龙镇东海，势拔十州倾五城。又不见河伯狂奔自西极，独挽黄流向东射。两雄相遇未肯降，谁哉凿断石龙眷。龙门碻磝秋水高，千载犹闻石怒号。峡声如雷日酣战，斗落千尺飞鸣涛。银河倒青天，并作三洪水。滟滪瞿塘不足方，挽舟咫尺论千里。尔来云帆接帝州，上洪下洪俱稳流。儋耳明珠贡万斛，江东玉粒宽九愁。君不见应图真宰持天纪，石龙低首黄龙徙。"}