{"id":"1004196","title":"送悦斋先生","dynasty":"宋","author":"程公许","text":"风尘三十年，世途日险窄。婵娟弃土梗，倚市竞容泽。大雅何寂寥，志士三叹息。维皇惠斯文，为国永寿脉。灵光岿独存，硕果有不食。坤维返全璧，北墅归散策。天开景气新，晴破层冰积。畴咨耿宵虑，图任先耆德。披云绚天章，趣驾觐宸极。喉舌俄申命，股肱待宣力。解弦未为难，航险那可忽。泾渭不同流，薰莸讵相入。所虞愤失职，阴拱或伺隙。事须众贤和，乃可殄行堲。沉几陛下圣，虚己言路辟。稍欣元气充，犹虑外忧迫。敌情任反覆，庙论须谨密。功名百尺竿，家国万金璧。平生一知己，瓣香无愧色。驽怯勉荷担，迟顽费推激。大艑驾云涛，薰风饱帆席。丁宁耳面命，远别何须惜。宽以七月程，修门拜赤舄。"}