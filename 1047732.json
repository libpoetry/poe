{"id":"1047732","title":"五言赠别博明二古","dynasty":"宋","author":"沈辽","text":"三年客零陵，所得惟二古。彼室虽屡空，高谊诒先矩。顾我被迁斥，数过南山坞。攘臂岂无人，久要何足数。君无一樽酒，我无一柈黍。相见动移晷，不及市朝语。博古练世故，黑白谁敢侮。明古喜方术，虚怀安疾苦。古人处其道，足以察臧否。何用轻薄儿，口舌卖州府。度直始诗书，襟灵各翘楚。阴德有阳报，终当大门户。老夫趣北归，顾予求所处。昏悖何可言，愧汗欲如雨。诗人慎加餐，斯意亦可取。不忘双鲤鱼，遥想潇湘渚。"}