{"id":"685112","title":"别觉山洪道长二首","dynasty":"明","author":"王渐逵","text":"觉山生何幸，乃在程朱乡。慧悟既成性，进脩倍精强。源流溯有自，孕毓乃其常。圣贤千载寄，岂在山与江。人心迥代禅，旷世遥相望。樵云喜深慰，得见君子光。心事语契合，神交缅难忘。一别未已惜，寡助祇自伤。白沙起溟海，甘泉达其流。灵光䇄东南，后哲多所收。为道如饥渴，岂惮路途悠。所嗟当世士，讲学非吾俦。顿悟谈光景，冥心事玄幽。奇功既汗漫，实绩焉能酬。敬义双夹持，仁义如轮辀。闽洛有真诀，君归秉前脩。"}