{"id":"1106507","title":"和何元清韵九绝","dynasty":"宋","author":"王炎","text":"春深绕屋绿阴稠，却扫无人识冗侯。独肯叩关相劳问，不妨挟册共藏脩。丝竹无缘在后堂，肉羞不辨出东房。金徽弹罢惟清坐，共挹熏炉一穗香。屋边花萼自离披，屋底臞儒但著书。游冶郎君应冷笑，不能暇逸独何欤。老来视听稍精明，休问如何太瘦生。还信閒中安乐否，龟巢莲叶喜身轻。觅官安用羡登仙，求富何须愿执鞭。洙泗从游多达者，箪瓢颜子独称贤。青眼虽惭阮嗣宗，为君解榻席相重。菜羹蔬食能甘否，自昔人言俭易容。莫年筑室北山边，自笑浑无塞屋钱。巾褐翛然穷亦乐，岂曾有梦到金莲。一洗平生筝笛耳，极知绿绮有遗音。君臣庆会休三弄，泉石膏肓不可针。焦桐为我发哀弹，但觉清风绕指寒。老大虽思闻古调，莫弹别鹄感离鸾。"}