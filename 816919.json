{"id":"816919","title":"将之鹿洞主讲留别陈伯潜同年","dynasty":"清","author":"谢章铤","text":"纪群交谊在，设醴及迂疏。附汝青云后，嗟予白首初。求才期报国，立论可成书。方寸严泾渭，灵光不碍虚。平生吴季子，捷径畏泥涂。每笑羊头烂，还怜虎气粗。论交谁似此，薄俗更何如。四海方多事，黄垆永恸余。向日崇微尚，消磨百不如。艰难走牛马，琐屑误虫鱼。益友存无几，虚生愧有余。知君行役处，离梦到匡庐。"}