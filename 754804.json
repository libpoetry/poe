{"id":"754804","title":"题常熟张孝女传后","dynasty":"清","author":"何佩玉","text":"孝女心，天上月，万古清光长不没。孝女颜，雪中花，千秋香艳明于霞。十龄失怙心如剖，宛转相依惟阿母。屏除粉盝与脂签，日侍茶铛兼药臼。窈窕窗前守一经，天然玉立秀亭亭。螺丸肯画双弯碧，閒煞虞峰入镜青。传家雅有支机石，笑语承欢自朝夕。不绣鸳鸯并凤凰，簪花小仿曹娥格。温凊辛勤二十年，一朝母病痛难痊。人间那有长生乐，苦乞参苓晓夜煎。背人偷卷香罗袖，欲倩肌肤延母寿。空庭悄立月无光，虬箭沈沈催玉漏。瓠犀深啮臂脂殷，眼波迸裂攒眉山。一线金刀飞白炼，血痕尽变桃花斑。烹作羹汤进母食，绕床忍著凄凉色。岂知母病太沈绵，百转千回医不得。生身恩重此身轻，代死吁天天亦惊。一瓣心香虔默祷，椎心欲泣不成声。悲鸣鵩鸟号风木，户外清霜折慈竹。白云痛绝影迢迢，愁对寝帏镫晕绿。香桃骨瘦不胜衣，麦粥微餐药饵稀。含笑随亲归碧落，雁行肠断惜分飞。芳名真合标青史，彤管传来凭阿姊。南国徒夸彼美人，北宫不数婴儿子。焚香读处首先低，今古何人可与齐。惆怅琴河寒食节，女贞花发孝乌啼。"}