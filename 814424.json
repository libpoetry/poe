{"id":"814424","title":"周子玉部曹军务告竣后告归榕省，送别二首","dynasty":"清","author":"林占梅","text":"处事交人出自然，姿神慷爽致翩翩。胸中兵甲希前哲，海外经纶继昔贤。子骏来途随降福，班生归路俨登仙。襜帷已历台疆遍，载道芳名到处传。才经聚首顿离群，执手踌躇袂忍分。子比晋卿真似日，我如吏部愿为云。才情契重诚知己，道谊交深独有君。飞鹭亭前惆怅甚，何时剪烛再论文。"}