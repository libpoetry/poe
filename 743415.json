{"id":"743415","title":"酬郭少廉茂才","dynasty":"清","author":"钱清履","text":"银汉昨横秋，不雨威余夏。槐花举子忙，秋风各整驾。我辈萧散人，孛辘热犹伯。南皮文酒会，逭暑若望赦。盈斛酿葡萄，堆盘果薯蔗。篱落络纬鸣，秋娘及时嫁。簪裾并山玉，槃敦联颜谢。主人好客殷，地偏游兴藉。图画壁纵横，名手连城价。疏梧修竹间，怪石山可借。水隔东西溪，居邻南北舍。陈子篆隶古，笔不竞娅姹。君才更横逸，明珠光照夜。胡不去省闱，宜乎老叟讶。"}