{"id":"798694","title":"雨淋铃 芷云参军神交十载，今秋过港，舟中话旧，次柳屯田韵送君羊城","dynasty":"清","author":"陈步墀","text":"凉秋清切。乍相逢处，谈笑难歇。期君更尽杯酒，河梁执手，匆匆舟发。十载萍缘莫定，见时正悲噎。问此去、何日归来，目断珠江绿波阔。无人不道伤心别。况凄风、苦雨重阳节。知音落落谁是，当唤汝、是天涯月。好放团圆，应照陈蕃，卧榻悬设。为尚有、千斛愁情，待向徐孺说。"}