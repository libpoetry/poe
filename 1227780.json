{"id":"1227780","title":"玉环引送伯庸北上","dynasty":"元","author":"王士熙","text":"昆山有美璞，昆吾有宝刀。推雪漉寒冰，凝此英琼瑶。团团月长满，皛皛白云浅。似环环无穷，寥寥人意远。有美天山人，皎洁同精神。禁垣青春多，大佩垂朝绅。腰无大羽箭，肘有如斗印。结束上京行，骝驹骤长靷。不采珊瑚钩，海深安可求。不执水苍璧，汉庭罗公侯。爱此玲珑质，题诗赠与客。百金一朝倾，三年不可得。不得只空行，山泉琴峡鸣。摩挲龙门石，忆忆应留情。天风北极高，归涂踏霜草。不惜玉环分，只愿君还早。"}