{"id":"723083","title":"聊作百一体诗","dynasty":"南北朝","author":"何逊","text":"灵辄困桑下，于陵拾李螬。历齿方嗟贱，灸背岂知豪。佣耕乏旅力，倚市惮劬劳。旷日无豆饭，方冬缺缊袍。清旦开蓬筚，举目想煎熬。枢机慎仆隶，媒蘖畏朋曹。万途皆自僻，一事岂他褒。匆匆昨不定，负杖出蓬蒿。逢施同沟壑，值设乃糠糟。生途稍冉冉，逝水日滔滔。咸言等木石，谁当出羽毛。"}