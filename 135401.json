{"id":"135401","title":"寄题高汝一少卿识山堂","dynasty":"宋代","author":"楼钥","text":"庐山之高谁不识，欲识其真了难得。往来山中最亲切，岭为横看峰是侧。曾从彭蠡望山外，识得山南昧山北。山体如如本不动，人苦求之愈多惑。君今一堂据湓城，香炉五老皆嘉宾。莫问后前与向背，面目还君多识真。君今与山如故人，慎毋忽作白头新。堂中燕坐静且寿，君其於此知吾心。"}