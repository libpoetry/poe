{"id":"235799","title":"假山·衡湘侧南二千里","dynasty":"宋代","author":"杨时","text":"衡湘侧南二千里，清淑之气常蜿蜒。丹沙玉石气所感，融结万状非磨镌。穷源荒蹊异岱畎，不逢禹绩轻弃捐。苔封土蚀谁复问，嶙刚僵卧当市廛。龟山老叟见之喜，鸠徒辇置罗前轩。岧峣孤峰露仙滨，屹若太华青摩天。倾崖断壑坐中见，葱蒨似玉生云烟。初疑祖龙未死日，浮梁拟跨咸池渊。"}