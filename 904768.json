{"id":"904768","title":"赠杨教授","dynasty":"宋","author":"李石","text":"读书要身荣，得禄为亲喜。端知绛帐华，乃在綵衣里。冷官多澹泊，有道足甘旨。登堂四壁馀，发帙照案几。尚有老孟光，环以三稚子。一笑扶鹤发，相见折屐齿。出门顾诸生，正事歌锡尔。生朝适馀暇，汤饼庆弧矢。众客集清辰，好语塞两耳。我有海上方，剩泛杯中蚁。永为萱堂寿，胜饮菊潭水。"}