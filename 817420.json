{"id":"817420","title":"岁暮歌三章","dynasty":"清","author":"戴亨","text":"若有人兮在山椒。衣云锦兮佩琼瑶。持芳芬兮犹豫，将谁赠兮心烦劳。太息兮遐睇，路漫漫兮山嶕峣。若有人兮在山阴。葛藟累兮石崎嵚。阴阳摧兮岁暮，风萧萧兮猿狖吟。皋兰萎兮不馥，谁余慕兮深林。若有人兮在山麓。飘风发兮陨草木。陟椒邱兮不返，高余冠兮被初服。庸愚乐兮贤心悲，不我知兮谁告。"}