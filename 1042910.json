{"id":"1042910","title":"书怀","dynasty":"宋","author":"刘攽","text":"幼学慕高远，读书不求解。志为逍遥游，耻以声名卖。宁从子桑简，不愿伯夷隘。未常忧瓠落，岂复顾机械。遁时良无闷，涉俗适得怪。但使心休休，那论行夬夬。世涂剧坎阱，人理甚蜂虿。低颜费将迎，非意成睚眦。铁冠喜弹画，法吏乐罥絓。洗濯出瘢痍，丹青恣描画。抗言畏不伤，奉职谓匪懈。指擿本无瑕，销铄缘鼓韛。群嬉更啸呼，斗巧逾狡狯。抵巇加捷翻，取必期称快。上恩初优假，一眚犹纵解。虽蒙三面宽，未免六翮铩。全生愧液樠，有道羡瘖瞆。失马未必悲，堕甑何足喟。后皇物群生，大块为之噫。在盈或时亏，有支那可坏。行苇无践履，甘棠勿剪拜。犹将采葑菲，讵有弃菅蒯。宁当置韶濩，始欲荐任韎。厌饫椒与兰，玩惜饐而餲。宿名守枯槁，知命遗芥蒂。猖狂蹈大方，屈服嗌若喝。腰舟虽云慎，吹齑亦已惫。既往诚无追，有来当自戒。萧萧鬓毛改，杳杳岁月迈。愚谋向千失，晚悟犹一洒。龟手世絣絖，支离保针茝。鬻渡学操舟，闭肆从问卦。念皆贤者为，亟闻古人话。有田倚江湖，往岁成亩浍。还归岂无图，绪业颇未败。采菰仍得鱼，种榆因及薤。小屋蔽蓬茅，大囷输精稗。逢迎具壶浆，称贷偿私债。暑从泉流濯，寒有檐日晒。何苦事明经，区区矜地芥。"}