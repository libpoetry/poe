{"id":"683017","title":"西苑诗十首 万岁山","dynasty":"明","author":"文徵明","text":"日出灵山花雾消，分明员峤戴金鳌。东来复道浮云迥，北极觚棱王气高。仙仗乘春观物化，寝园常岁荐樱桃。青林翠葆深于沐，总是天家雨露膏。泱漭沧池混太清，芙蓉十里锦云平。曾闻乐府歌黄鹄，还见秋风动石鲸。玉蝀?蜷垂碧落，银山缥缈自寰瀛。从知凤辇经游地，凫雁徊翔总不惊。海上三山拥翠鬟，天宫遥在碧云端。古来漫说瑶台迥，人世宁知玉宇寒。落日芙蓉烟袅袅，秋风桂树露团团。胜游寂寞前朝事，谁见吹箫驾綵鸾。小苑平临太液池，金铺约户锁蟠螭。云中帝座飞华盖，城上钩陈绕翠旗。紫气曾回双凤辇，青松犹有万年枝。从来清跸深严地，开尽碧桃人未知。列殿阴阴水窦连，汉家帝子有楼船。兰桡桂楫曾千里，锦缆牙樯忆往年。汾水秋风空落日，隋堤杨柳漫青烟。今皇别有同民乐，不遣青龙漾碧川。小山盘折翠㟏岈，松桧阴阴辇道斜。草长兰亭迷曲水，雨深桃洞自飘花。紫云依旧围黄屋，青鸟还应识翠华。知是史臣焚草地，文光隐隐结红霞。太液东来锦浪平，芙蓉小殿瞰虚明。碧栏蘸影双龙卧，绿水浮渠九岛轻。漾日金鳞堪引钓，拂天翠柳乱闻莺。激流静看飞轮转，天子无为乐岁成。青林迤逦转回塘，南去高台对苑墙。暖日旌旗春欲动，薰风殿阁昼生凉。别开水榭亲鱼鸟，下见平田熟稻粱。圣主一游还一豫，居然清禁有江乡。汉王游息有离宫，琐闼朱扉迤逦通。别殿春风巢紫凤，小山飞涧架晴虹。团云芝盖翔林表，喷壑龙泉转地中。简朴由来尧舜事，故应梁苑不相同。日上宫墙飞紫埃，先皇阅武有层台。下方驰道依城尽，东面飞轩映水开。云傍绮旒常不散，鸟窥仙仗去还来。金华待诏头都白，欲赋长杨愧不才。"}