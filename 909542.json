{"id":"909542","title":"水调歌头 其二 招八窗叔托疾再和","dynasty":"宋","author":"李曾伯","text":"一番蓼花雨，几阵桂枝风。杖藜多暇，准拟同醉小山重。底事阮郎清致，苦托休文瘦损，咫尺阻西东。秋色浩如许，岂可欠诗翁。门前事，都莫问，付杯中。纷纷蛮触等耳，富贵大槐宫。何惜振衣而起，相与凭栏一笑，抵掌共谈空。佳客傥不至，推枕卧云松。"}