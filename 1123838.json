{"id":"1123838","title":"用韵寄孙推官二首","dynasty":"宋","author":"赵蕃","text":"泪垢悲啼失母雏，可思营室共衔芜。未能因事赋归去，尚此折腰成走趋。岂谓微官堪顾藉，不难征路指虚无。重轻得丧吾知矣，莫待孔宾闻夜呼。珍重章泉万竹雏，护烦邻里未应芜。浮生固觉浮云似，逝者难堪逝水趋。尚喜论诗有新益，幸逃阅士若旁无。君平未可山林去，傥欲赴盟其见呼。"}