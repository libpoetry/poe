{"id":"815903","title":"法驾导引 四首","dynasty":"清","author":"顾翎","text":"人间世，人间世。小谪廿年留。琪树折残沧海夜，瑶花吹碎碧城秋。天上有离愁。瑶池上，瑶池上。异味出天厨。阿母待餐青凤髓，麻姑手擘紫麟脯。游晏到方壶。清虚府，清虚府。宝镜影团圞。玉兔生依青桂树，金蟆爬上白云端。风骨最高寒。东华录，东华录。曾作散花来。凉月无尘鸾鹤梦，残香有恨凤凰台。劫后辨馀灰。"}