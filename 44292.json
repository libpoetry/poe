{"id":"44292","title":"题赵叔雍高梧轩图","dynasty":"现代","author":"陈三立","text":"誓卜幽居傍湖曲，画手设施无不足。挺立长梧凉压屋，旁罗矮细千竿竹。层层都活石气中，夜卷秋声入吟腹。楼台窈窕出晴雨，山水氤氲界边幅。应带坡公葑草堤，恍接逋仙梅花麓。英妙少年亦痴绝，要令梦染灵峰绿。异时朱况两秃翁，携访赓歌任沉陆。"}