{"id":"700328","title":"杂书五首 其一","dynasty":"明","author":"顾清","text":"唐家重考牧，毛仲最承恩。开筵待宋璟，速客烦至尊。宾从满高堂，日晏湛清樽。把盏不及釂，飘风送回轩。主人不敢讶，四座悄无言。何异百鸟群，仰视孤凤骞。良史剧善绘，丹青俨如存。何当得再拜，一醒尘目昏。美人鲜妆坐，膝下锦绷儿。珍果半衔袖，黄柑带青枝。可爱故不与，绕床牵母衣。文举方四岁，掉头扬青眉。得果尚取小，焉能为尔嬉。荠堇不同味，萧兰不共根。云鹏与斥鴳，所乐各有存。本是麋鹿性，而当絷缨繁。缨繁已自困，更使舞当轩。方将龁野槁，难报刍秣恩。抚事意不适，掩书翻自疑。皇穹降民德，圣言岂予欺。云胡康庄道，蹶入千仞溪。皮伤毛焉附，巢破卵则危。同舟济江海，生死理共之。宁当风波际，篙楫自纷披。曲突见谓早，焦头竟何裨。永念竦毛骨，中宵起呼衣。展转竟达旦，欲言当语谁。妾本田家女，出身事蚕桑。十三学抛梭，十五成文章。二十嫁夫婿，上堂奉姑嫜。伯姒调鸣瑟，小姑弄金簧。清声激四坐，欢乐殊未央。回眸忽自失，羞涩归下房。明灯发图史，彤管有遗芳。先哲岂予侮，永矢期勿忘。"}