{"id":"455896","title":"金缕曲 重游广汉三星堆，弹指十五年矣，步张元干韵","dynasty":"当代","author":"刘雄","text":"又踏江干路。似当时、野凫几点，舞风禾黍。水瘦山寒人少至，翻觉心潮奔注。怅日月空成待兔。惨绿少年今渐老，尽铜仙铅泪还难诉。追往事，但流去。沈埋地下经寒暑。露峥嵘、乍惊世界，史前风度。玉作圭璋金作树，欲起公输共语。好面具、雕成谁与？应识红尘皆幻象，况轮回亿劫谁真汝？绝系念，弃丝缕。"}