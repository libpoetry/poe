{"id":"1126777","title":"金陵即事","dynasty":"宋","author":"黄文雷","text":"东庵遗像宿尘埃，追想鸡声午梦回。只与钟山增九鼎，当时何似早归来。千年陈迹故难寻，向北山根识定林。丘壑独来差可意，断无人影古松阴。唐晋诸人骨已磨，龙蟠虎踞自山河。可怜不共羊昙见，奈此秦淮落照何。王谢风流自一时，长干古巷记乌衣。寻常百姓几番换，那有当年燕子飞。"}