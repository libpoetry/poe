{"id":"992155","title":"别后寄永叔","dynasty":"宋","author":"梅尧臣","text":"前日辞亲泪，又为别友出。愁极反无言，欲言词已窒。荷公知我诗，数数形美述。兹道日未堙，可与古为匹。孟卢张贾流，其言不相昵。或多穷苦语，或特事豪逸。而于韩公门，取之不一律。乃欲存此心，欲使名誉溢。窃比于老郊，深愧言过实。然于世道中，固且异谤嫉。交情有若此，始可论胶漆。"}