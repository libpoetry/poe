{"id":"576592","title":"恤狗","dynasty":"明","author":"黎贞","text":"看家狗，怜尔苦，照管主人门与户。朝朝暮暮防盗来，贼闻狗声走无路。护得主人金与银，护得主人命与身。一朝狗病主不恤，却将卖与屠宰人。狗身被卖与屠宰，叫啖主人全不采。被卖出门尚回头，悠悠恋主心长在。兽形人心人不识，人面兽心安可测。堪叹平生结交友，人心不似狗心久。人见人贫情自疏，狗见人贫长相守。有钱莫结无义人，无钱莫卖看家狗。殷勤奉劝世间人，路逢无义须回首。"}