{"id":"854074","title":"夜闻雨用诚斋新凉韵","dynasty":"宋","author":"方岳","text":"岁事不可常，吾生复馀几。立秋五十日，殊未凉风至。山田欲生烟，旱气亦可已。摵摵声入桐，中夜揽衣起。未议填饥肠，且与洗渴髓。霢霂倘优渥，安用雷电驶。相传水晶宫，法施政如此。焦枯宽一分，热恼清十倍。稽首不昧香，我意则佛意。问雨从何来，君其无罪岁。"}