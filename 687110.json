{"id":"687110","title":"和鹏举赴滁阳道中述怀见寄二首","dynasty":"明","author":"刘崧","text":"闻君赴滁阳，前月过秋浦。轻蓬去如叶，列屿若浮俎。思亲念方永，怀友心亦苦。清宵发孤咏，馀响应柔橹。盈虚谅谁卜，忠槩伤自许。君心正悬旌，我发已垂缕。苦无太古调，何以袭宫羽。峨峨北岩山，上轶雨与云。下有蕙与兰，芃芃扬秋芬。君子在远道，怀思极忧勤。眷言感时泽，亦复伤暌分。念兹恺惠性，化者将同薰。由来金玉姿，不如萧艾群。逝将媲贞美，庶以怡朝曛。"}