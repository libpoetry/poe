{"id":"975933","title":"题澹山岩二首 其二","dynasty":"宋","author":"项安世","text":"此日纵自尔，此兴不可阑。竹径滑拳局，芒鞋侧蹒跚。南窥下阴洞，北望升天关。鬼穴勇争觑，仙扃谁得?。敷床憩明洁，酌酒休痴顽。幽处可僧磬，回中堪舞鬟。乐极忽有念，相顾生愁颜。指点壁间字，其人多马班。书迹向昧昧，苔痕日斑斑。题名出门去，岁月如循环。何年复此来，三士同跻攀。"}