{"id":"314792","title":"六州歌头·感愤无端，长歌当哭，以东山体写之","dynasty":"现代","author":"龙榆生","text":"青天难问，待击唾壶歌。惊残破。遭折挫。看山河。泪痕多。掩面愁无那。民德堕。癫风簸。燎原火。滔天祸。可奈何。鬼哭神号，罪孽谁担荷。满地干戈。怅高衢大道，翻作虎狼窝。吞噬由他，不须诃。似狂潮过。冲单舸。嗟失舵。泛洪波。思丛脞。意相左。长妖魔。数烦苛。万姓蒙枷锁。安偷惰。避虞罗。纵淫颇。攀花朵。任蹉跎。飘荡神魂，剩欲吟清些，贼及菁莪。更鸮音盈耳，无计托岩阿。雨泣滂沱。"}