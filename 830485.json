{"id":"830485","title":"登钟山作","dynasty":"清末民国初","author":"俞明震","text":"鸿濛凿元胎，地脉郁王会。盘冈若蛇赴，蹑足出鸟背。落日荡遥悲，烈风夺天隘。荒荒孝陵树，阴嶕失拱卫。燐飞隧殿黝，哀湍奋沉濑。引睇排重闉，雄风讵彫瘵。藐兹喋血场，蚁聚争王气。聚散成古今，乐往哀长繫。栖霞馀春姿，新亭空雪涕。登高我何托，色然倚天地。到海水无多，即此悟边际。浮埃蔽城飞，渴壁俯睥睨。"}