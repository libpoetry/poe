{"id":"695769","title":"三月三日驾出大阅","dynasty":"明","author":"欧大任","text":"金甲云边赤电开，营图十二上亲裁。和门虎旅铙歌起，驰道龙旂卤簿来。万里军声临朔塞，一时捷奏入燕台。都人喜见升平事，从此嫖姚尽将才。乐府新传鼓吹篇，佳晨上巳帐城烟。千官候跸长杨馆，七萃分麾下杜田。明月双弯金是弹，浮云一骑玉为鞭。礼成讲武周宣日，不数华林马射年。"}