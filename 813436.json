{"id":"813436","title":"过无锡齐梅麓明府遨游惠山饮秦氏寄畅园别后却寄","dynasty":"清","author":"李振钧","text":"轻舠一叶隔花停，为爱登临蹑屐轻。湖水倒涵僧塔直，春山遍绕县门青。折腰漫种先生柳，举首曾占太史星。可记皖公峰万叠，江流如带拥云屏。名园颇似午桥庄，近接巡銮别院墙。芳草楼台春入画，菜花风雨晚生凉。山如含笑应留客，石不能言亦靓妆。怪底宰官清似水，酒香泉洌沁吟肠。"}