{"id":"1111250","title":"乞补外出江皋待命泊伟观二首","dynasty":"宋","author":"许及之","text":"经年充拾遗，一字无所补。岂不怀故乡，念方事新主。一朝冒超迁，循墙不遑处。宁离人间世，亦恋行在所。有亲方赖禄，有子方应举。守道在守官，奈当事斯语。欲去不得遂，正如太庙羊。登俎分所宜，得去喜可量。圣度真如天，不妨且翱翔。扶老复携幼，迁居大江傍。居然得伟观，怅焉渺遐荒。潮头来如山，亲乐想未央。"}