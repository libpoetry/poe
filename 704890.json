{"id":"704890","title":"行路难","dynasty":"明","author":"薛蕙","text":"君不见山中行人?虎腹，复有贪狼饱人肉。天生二物毒爪牙，比似谗人未为毒。谗人之毒在利口，能覆邦家如覆手。一夫中伤那足悲，万事纷纭真可丑。君不见伯嚭加诬子胥刎，越师西来吴国尽。又不见上官纳谮屈原死，楚王翻为秦地鬼。谗人反覆不可凭，变易是非移爱憎。重华聪明疾谗说，诗人怨愤刺青蝇。青蝇营营点垂棘，谗口嚣嚣排正直。已于平地置机阱，更向通衢布矰弋。可怜豪杰死道边，总为奸邪在君侧。行路难，行路难，只在谗人唇吻端。宁当脱屣蹈东海，不须驱马入长安。我歌行路难，什百之端歌一端。丈夫委质事天子，岂谓当由左右始。九重邃远壅蔽多，疏贱孤臣竟谁恃。君不见贾谊上书谈世务，汉皇欣然绛灌怒。秪言旦暮即公卿，一麾却作长沙傅。又不见董生硁硁守廉直，儒者安知丞相力。白头不得里中卧，远徙胶西骄主国。二公之事略无异，史策纷纷多此类。馀风积习传至今，覆辙危机在平地。沛国迂儒不晓事，酷信丘轲泥文字。往年抗疏撄逆鳞，赐玦归来十二春。岂无高足据要津，未肯低眉干贵人。贵人方寸九折坂，况我三轮行不远。帝阍无路欲何之，五岳寻仙未应晚。男儿有事在四方，我今胡为不下堂。白首徒怀经济策，青袍虚忝尚书郎。早年不睹道路涩，慷慨登朝期树立。万分论议甫一吐，群小猜谗俄横集。自兹投劾归田里，汹汹风波犹在耳。敢恨流离世不容，独幸崎岖身未死。摧藏无复异时意，攀援永谢同朝士。始悟高贤好长往，却愧顽疏昧知止。君不见当时汲汲鲁中叟，褰裳濡足常奔走。七十二君冀一遇，枘凿方圜终不偶。楚狂悲歌伤凤衰，郑人窃悼丧家狗。大圣行藏且如此，小儒功名亦何有。闭门不免忧饥寒，出门险巇千万端。祸福重轻君自看，不如解却头上冠。悬车絷马但高卧，莫叹人间行路难。"}