{"id":"145776","title":"八月廿七风雨大浸","dynasty":"宋代","author":"释居简","text":"左扼飞廉吭，右拊巽二背。谓云如何其，坐使六鷁退。亦有司雨工，馽发击单于。不卷油然云，自欲干剪屠。乡来不鸣条，块亦不曾破。卿云千点明，华月半天堕。衮衣徂东山，拔木仍偃禾。至今东山诗，千载犹咏歌。悠然启金縢，风反雨亦止。是中果何书，顷刻变天纪。流言久弗作，狐亦不复疑。至诚动真宰，风雨胡不知。风雨不我以，我稼已堕水。不知十日淫，滴碎田父心。"}