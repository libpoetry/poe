{"id":"1113243","title":"初夏湖山","dynasty":"宋","author":"张埴","text":"重台栀子玉攒花，初夏湖山一供嘉。三嗅馨香几欲泣，年时曾食故侯瓜。今朝二供亦相宜，眼底忘忧粲是诗。有恨春风不相待，山林著在日长时。三供飞来个白鸥，炯然点破一池幽。午阴小扇人回首，何许白蘋江上愁。山灵浑不倦差排，四供相随好雨来。花木成行新膏沐，麻鞋更上一层台。五供翛然可是鲜，一生只抱石头眠。死应不恨为冯剑，夏日攸山二十年。六供菖阳气味真，还教绳墨百年身。幅巾清脱山风外，都等离骚说众人。"}