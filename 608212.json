{"id":"608212","title":"感昔篇答友人","dynasty":"明","author":"区大相","text":"昔年十四五，意气无与比。富贵不关心，功名何物是。经过紫陌场，被服纨与绮。清阳既婉如，侠烈性复尔。阳春二三月，游戏出都市。臂鹰草泽中，调马垂杨里。黄金结壮士，白璧投媚子。行乐苦不足，明岁复如是。二十始学书，三冬足文史。来观上国光，幸免下流耻。被酒干人事，赋诗良自喜。未觉世途艰，安见流光驶。蹉跎及兹辰，弱龄逼强仕。心长发奈短，素丝渐垂耳。览镜非旧容，逢人羞问齿。芳时不再至，壮心讵能已。明当携少年，射猎西山址。"}