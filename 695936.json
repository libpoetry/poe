{"id":"695936","title":"送陈僚长则济谳狱云贵四首","dynasty":"明","author":"欧大任","text":"二月芳郊春草生，故人相送蓟门城。知君归奉中涓教，应促平反使者行。地接荆梁下五溪，春风先到夜郎西。使君佩印行边徼，箐鸟江猿处处啼。黔中未隔古牂牁，卢橘巴焦日渐多。一带盘江通洱海，西南何地不恩波。竹索桥西路更长，叶榆河北渡澜沧。碧鸡金马谁云远，不数王褒事汉皇。"}