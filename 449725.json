{"id":"449725","title":"曲江秋　咏菊，用逃禅韵","dynasty":"当代","author":"刘斯翰","text":"风颓雨歇。作几日阴晴，天涯无热。渐上麂篱，轻舒绣眼，漫绾青青发。瑶席倩谁设。仙袂乱，流溪滑。妙手翩翻，迟回痴想，冷云高揭。凄绝。千红泻月。板门侧，重崖抱叠。对棋情脉脉，风灯闲照，人面光如雪。永夜起彷徨，秋星窈窕看明灭。鬓华畔，柔枝试簪，更听空山鶗鴂。"}