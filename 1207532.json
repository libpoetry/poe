{"id":"1207532","title":"月氏王头饮器歌和杨铁崖","dynasty":"元","author":"李费","text":"太白入月月欲颓，胡风吹堕白龙堆。血函模糊截仇首，半腕刳作玻璃杯。目眦生红酒微缬，戎王胸堂沃焦热。青毡帐下唱胡歌，三十六国皆胆裂。金篦搅红红欲凝，脑中犹作铜龙声。千年古恨恨未平，怨魄飞作精卫精。君不见，漆身复仇仇未复，地下义人吞炭哭！"}