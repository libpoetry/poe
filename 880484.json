{"id":"880484","title":"题义门胡氏华林书院","dynasty":"宋","author":"刘骘","text":"徐孺亭边水石连，高名频见野僧传。箧中书满思安世，楼上诗成忆仲宣。已说烂柯忘意远，定知焦尾用心专。寒溪乘兴云迎棹，秋夜娱宾月照筵。曲槛静宜开木笔，短墙幽称聚苔钱。廷评官小无馀俸，致仕身闲得尽眠。梅少也须饶越岳，竹多宁肯让湘川。樽前白玉杯常在，腰底黄金带未悬。清露暖空滋菊圃，紫云垂荫养芝田。仍闻旌表门闾后，朝士褒称过百篇。"}