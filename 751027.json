{"id":"751027","title":"辰阳驿咏石","dynasty":"清","author":"周家禄","text":"古有大力人，天地始开辟。割裂大圜体，扶峙九州脊。蛮方五溪险，苗疆六里籍。山高偪天小，溪多侵地窄。吾从马底司，来趣辰阳驿。千流迸一怒，一关扼众嗌。请迥使者车，暂止游客屐。为君瀹清泉，听我貌奇石。大股嵩华剖，小垛磊砢积。植柯仰厉斧，筑堵俯开隙。木札险离斤，衣袽破就刺。元冥汎水痕，祝融炽火迹。红陈廪君粟，断烂穆满册。其间杂丑怪，乍睹惊辟易。虎视爪齐奋，熊经掌待擘。层累牛戴牛，偻立躄迎躄。鬒女笑整鬟，?人怒脱帻。皮坚幕浑敦，窾空鼓霹礰。由来少文章，颇复有络脉。赋形不害蠢，取姿全在瘠。江南佳山水，吴中盛园宅。百金买皱瘦，寸顽抵圭璧。良工费搜罗，兹地独狼藉。君知天下奇，造物故不惜。"}