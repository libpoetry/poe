{"id":"708908","title":"扬州慢  与林铁崖陈鹿友程古狂饮","dynasty":"明末清初","author":"曹溶","text":"读罢离骚，客闲无赖，临春强自支持。向流莺声里，问往日花枝。话神武、门前轶事，澄湖鱼鸟，怅怏归迟。有糟丘百尺，黄金尽买蒪丝。飞尘塞眼，谢公山、台榭参差。少如云歌伎，安边壮略，谱入新词。共讶狂奴老矣，苍生泪、犹似平时。仗三更渔笛，回风吹散情痴。"}