{"id":"1108661","title":"即事二首","dynasty":"宋","author":"刘克庄","text":"碧玉去随年少易，绛桃留待主君难。唤郎岂有云神女，觞客宁无黑牡丹。汉上谩为留佩恼，湘东曾被淡妆瞒。维摩老病禅房冷，一点青灯伴夜阑。非人不暖岂其然，卷起桃笙设艾毡。老物可憎吾顿觉，盛时一失汝堪怜。有分香妓空遗臭，无散花魔莫恼禅。多谢小窗半规月，夜深长伴绛纱边。"}