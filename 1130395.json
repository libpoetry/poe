{"id":"1130395","title":"送莫内翰五首","dynasty":"宋","author":"释慧空","text":"惊世文章梦里花，出尘悟解眼中沙。怪来不打这鼓笛，亲见江西老作家。一槌从使口如鼻，百炼谁知方入圆。莫怪野人高索价，从来佛祖不曾传。黄龙室内三关语，赵老青州一布衫。何事临分无别说，则川庞老是同参。试问同参参底事，华亭秋晚水如天。离钩三寸无人会，风起芦花落钓船。今者丛林走大声，不言无眼只无睛。愿公善保千钧重，莫管他家热椀鸣。"}