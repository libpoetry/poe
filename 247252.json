{"id":"247252","title":"霜花腴·南台秋花极盛石帚师倚梦窗自度腔赋九日","dynasty":"现代","author":"白敦仁","text":"暮云敛碧，对晚英、凄凉自整危冠。尘耻虚罍，客惊秋病，今朝醉也应难。怨怀怎宽。正战场、花发霜前。更堪悲、倦蝶归来，褪香空绕短篱寒。水吊古台残照，剩南园一角，唤尽哀蝉。红叶霜多，黄昏愁重，年时曾费吟笺。饯秋画船。梦橹声、犹照婵娟。问西风、暗老珍丛，几人持泪看。"}