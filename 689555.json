{"id":"689555","title":"同白岩诸公清凉寺避暑二首","dynasty":"明","author":"吴俨","text":"城西古刹倚层空，鹫岭东来有路通。樵唱不知萝径外，梵音只在竹林中。隔江鼓棹人乘月，溽暑添衣客避风。白发老僧殊解事，问谁诗句似休公。古寺遥看入碧空，竹间石径暗相通。九重宫阙云霄里，千里山河指顾中。地迥自应消暑气，树高偏易起秋风。翠微旧址今安在，不用殷勤问远公。"}