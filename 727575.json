{"id":"727575","title":"送学使郑筠谷夫子还朝三十韵","dynasty":"清","author":"吴敬梓","text":"帝德敷文教，醇儒受主知。南屏誇毓秀，西浙信钟奇。邹鲁心源接，皋夔事业宜。摛辞先紫闼，簪笔上丹墀。鳌禁回翔日，龙楼申命时。风期储作相，简畀命为师。圣代恩光美，诸生教育垂。中川飞綵舸，长路飏云旂。被化千馀里，劳臣三载期。弦歌声络绎，羽籥舞参差。继志人皆仰，因材笃靡遗。冰壶常自耀，水鉴果无私。舒啸闻鸾凤，挥豪篆虎螭。春风开绛帐，夜雪坐皋比。语默无非教，周旋必中规。叩帘仍待问，撤幕不差池。三变容皆见，一隅举所疑。持衡馀奖进，取士掩瑕疵。披览官斋晚，微吟夜漏迟。孤寒群爱戴，蹶弛荷扶持。昔岁彤廷诏，曾令蓬户窥。不才尘荐牍，授简写新诗。坐待官厨饫，吟看日晷移。几回瞻謦欬，再拜奉师资。知遇真难报，蹉跎尚若斯。惊心易寒暑，临别重讴思。哲匠饶经济，名贤好翼为。鸾台九重待，凤阁百僚随。教泽咸沾被，酬恩难絷维。抠衣姑孰路，惆怅送旌麾。"}