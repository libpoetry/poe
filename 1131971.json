{"id":"1131971","title":"饮百花洲四首","dynasty":"宋","author":"黎廷瑞","text":"北岭寻花云绕屐，东湖载酒水平船。旧游零落令馀几，回首春风十二年。湖山几度少年游，散发吹箫坐小舟。秋鬓苍苍春树碧，更堪重过百花洲。桃花绕屋竹参天，曾向湖西住五年。回首但馀葵麦在，古今何必更桑田。归鸦澹澹夕阳閒，窅窕楼台紫翠间。说向城中应不信，隔湖最好看芝山。"}