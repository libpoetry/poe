{"id":"107930","title":"十月十九日小酌分韵得里字","dynasty":"元代","author":"方回","text":"名氏垂信史。画饼既无成，坠甑亦云已。幽哦陶倦情，閒读探玄理。嗜古植雅正，愤俗馘淫靡。尚堪辈前哲，未屑睨余子。寒门车马绝，良月风日美。旁近东西邻，邂逅二三士。无钱焉能神，有酒犹粗旨。炙脔割肥羊，脍材斫长鲤。随分匪强致，乘兴肯中止。钩深出该洽，砭疾伐鄙俚。缩颈罚令荷，抚掌戏语绮。豪歌眇群儿，大笑惊数里。一翁醉而踣，两生掖不起。心广穷亦乐，气衰老且死。生生天壤间，知命者罕尔。予将归万山，后日当忆此。"}