{"id":"583503","title":"送蔚景元叔作进贤县丞","dynasty":"明","author":"王缜","text":"庐之山，峨峨百尺青削玉。庐之水，滔滔东归遥泻绿。刚柔摩荡几百年，神发秀启真才育。金砂鸟羽争献奇，橦楠杞李穹林麓。精元储合钟英灵，微物岂敢当机局。君家德迈庆泽深，遥遥华绪接芳躅。昔年挺生宗伯公，赤手天边扶日毂。前年又见青琐友，逆鳞直批无瑟缩。君今名家千里驹，合参豹尾亸牙纛。胡为垂耳佐双凫，小驾轻车就平陆。试看鸾栖考城之仇香，更占窈冥凤翔之张鷟，古来英俊多跧伏。明时但得志愿行，岂问禅官忙与俗。丞哉不负人，君行莫但哦松竹。"}