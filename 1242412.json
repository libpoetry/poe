{"id":"1242412","title":"挽边懒懒道人","dynasty":"元末明初","author":"王翰","text":"四明边道士，狂似贺知章。结客游千里，看花醉百场。越谈多慷慨，楚舞独徜徉。翰墨南宫趣，襟期北海乡。看云时并屐，贳酒每探囊。蕙佩青山影，芹羹碧涧香。交情期管鲍，人事等参商。入望迷云树，相思见月梁。三生空指日，两鬓各成霜。百粤清游地，怀君一断肠。"}