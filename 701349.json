{"id":"701349","title":"喷玉岩","dynasty":"明","author":"黄在衮","text":"风急灵岩静，泉声树杪来。探奇频策杖，望远独登台。沙白鸟双下，天青江自开。何堪摇落早，秋色杳难裁。磴道飞帘瀑，萦回薜荔斜。松涛低过雁，江暝断栖鸦。叶落疏林寂，藤阴去路赊。苍茫堪眺望，吾欲挟烟霞。灵閟开天阙，峰峦敞羽扉。断崖流瀑浅，阴洞过云霏。烟静残苔出，霞深古桧围。丹梯千仞上，鸾啸歌何依。"}