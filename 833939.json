{"id":"833939","title":"大江东去","dynasty":"清末民国初","author":"易顺鼎","text":"一拳庐阜，也还算、吴楚中间奇物。我自飞行南斗外，不藉丹崖翠壁。三石梁边，六朝松顶，瀑布悬秋雪。浩然归去，望云心似仁杰。翻羡陆弟周郎，石湖秋色里，扁舟徐发。五老香垆，遥送我、回首烟岚明灭。未报君亲，名山虽有约，敢云披发。人间事了，骑龙同捉明月。"}