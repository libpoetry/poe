{"id":"569075","title":"咏诸功臣像二十六首 其十五 故荣禄大夫少保吏部尚书华盖殿大学士赠特进太傅商文毅公辂","dynasty":"明","author":"王世贞","text":"商公一书生，三表群英冠。偶然值屯夷，遽尔参涣汗。中踬乃复起，不修睚眦怨。嗣李务含宏，佐彭出谋断。密雪庙社功，景皇复昭焕。力发肘腋奸，权珰稍知惮。事违奉身退，翛然严滩畔。所以马钧阳，怀贤发浩叹。"}