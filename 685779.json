{"id":"685779","title":"题吹弹歌舞图","dynasty":"明","author":"丘夫人","text":"谁家有女颜如玉，手持几竿昆崙竹。镂金编云一片形，含商弄羽千般曲。一声迟，晓起丹山彩凤啼。一声疾，夜半孤舟嫠妇泣。一声喜，秦楼仙侣同飞起。一声悲，异时忠臣乞食归。十分妙趣真无比，良工写入霜缣里。时人莫道是无声，仙声不入凡人耳。中虚外实木一片，抱向佳人怀里见。玎玎珰珰几点声，细细粗粗四条线。一声清，半夜天高万籁鸣。一声浊，八月秋风落群木。一声苦，昭君马上啼红雨。一声欢，妃子宫中洗禄山。风流画史龙眠老，笔端写出心机巧。劝君莫道是无声，有声不似无声好。"}