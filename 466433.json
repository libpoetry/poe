{"id":"466433","title":"水调歌头　东坡子由唱和韵二首","dynasty":"当代","author":"卢青山","text":"耿耿孤灯灭，夏夜冷如秋。一窗蛙鼓如战，惊破枕中愁。峭立连天风露，尽数满襟星月，吹彻古梁州。曲尽千山寂，萤火满蒿洲。长搔首，青鬓发，褐衣裘。溪云何事相得，百媚以相留？怜我人生易老，嗟汝深山寂寞，两对可忘忧。变化飞而至，拥我卧高楼。花事催开谢，岁月转春秋。今来古往都变，不变古今愁。便算人生如梦，总有联床夜雨，相约在西州。剩我太寥落，独和诵荒洲。挂长剑，击铅筑，赠绨裘。今宵令我浩叹，双泪不能留。我欲琼杯高酹，唤起二公英魄，一醉散前忧。四顾千山冷，明月伫幽楼。"}