{"id":"1202511","title":"永遇乐","dynasty":"元","author":"王吉昌","text":"机括独行，犹然形累，庄严神正。诸漏牢封，万缘齐剪，豁达开心镜。禅关打破，壶春深入，万象拱环七政。天河转、月窟光飞，低衬碧霄相映。纯阳束体，瑞云高卧，轻清拂面风劲。欢乐无涯，变通难约，时复狂歌咏。笙簧缭绕，雷霆鼓润，做弄木童馀庆。冥冥证、一点圆空，至清至静。"}