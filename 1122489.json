{"id":"1122489","title":"送钱国博解成都漕节详刑湖右","dynasty":"宋","author":"度正","text":"坐于黄卷得新功，学海波中号老龙。雅以明经空四海，何曾屈膝拜三公。汉庭耿耿千回梦，蜀道依依一节东。帷幄傥求真学士，当今难舍状头翁。难弟堂堂玉立峰，当年同奏大明宫。早惭游子迷求益，晚侍宾筵喜发蒙。妙境妄能窥雁荡，春风留得满蚕丛。从今午夜占星斗，弱水之西望大逢。"}