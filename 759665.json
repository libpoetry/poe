{"id":"759665","title":"己亥五月二日东山大忠祠祝文信国公生日 其五","dynasty":"清","author":"丘逢甲","text":"庭蕉实方黄，荔子丹离离。撷之用荐馨，薄寄千秋思。有明萧黄门，实肇为斯祠。去今三百年，往烈谁攀追？兰陵二生者，为我陈牲牺。祝公自公义，繄我宁独尸。佳客万里来，新射策丹墀。与公天上名，俱书白玉碑。此来上公寿，香火缘可知。彬彬潮人士，登堂同观仪。肃雍俎豆间，如见天人姿。左张而右陆，磊落雄须眉。东山富奇石，为虎为龙螭。石气上为星，寒燄生尾箕。睢阳两忠臣，半夜来灵旗。比邻倘相呼，应诉君国悲。愿公勿复悲，来歆此寿卮。同堂祝公者，愿公为之师。同持忠义心，以为治平基。运会值大同，一统兼华夷。岁岁此祝公，清芬生鼎彝。勿诵炎午文，勿歌皋羽辞。渊渊金石声，风雨方催诗。"}