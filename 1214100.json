{"id":"1214100","title":"车中作古乐府","dynasty":"元","author":"尹廷高","text":"车历辘，车历辘，驴牛逐逐双转毂。可怜喘汗更鞭朴，行到深更鞭转速。老夫平生苦晕眩，两手扶头身蹙缩。停车少憩日又出，束栝营炊道旁屋。牛疲马跛筋力绝，世上利名心未足，前车未去后车续。车历辘，车历辘，老夫柳下眠正熟。铃丁当，铃丁当，大车小车摆作行。问渠捆载有何物，云是官满非经商。蟠螭金函五色毯，钿螺椅子象牙床。美人娇娇如海棠，面帘半染尘土黄。迎门软脚闹亲旧，提擎骆瓮刲肥羊，人生富贵归故乡。铃丁当，铃丁当，老夫北行书满箱。"}