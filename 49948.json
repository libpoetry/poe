{"id":"49948","title":"寄郦绩溪仲玉为钱氏门人","dynasty":"明代","author":"徐渭","text":"绩溪县亦神州赤，闻君作簿无鱼食。谁能嚼肉过屠门，瘦杀鸾栖一枝棘。近来二哥自县来，览君诗帙羡君裁。高情欲并崔松馆，别体尤工汉柏台。文成一线今将断，钱翁老死寒灰散。十年半夜急传灯，西来衣钵君应管。莫言小釜烹鲜鱼，莫言牛刀割只鸡。真儒不拣啼儿抱，主簿同安是阿谁？去年别君天真馆，我犹缚翅君飞远。只今缚解翅不长，无由一奋来溪畔。司马功高旧主人，君真父母匪邦邻。坟头松丱今何似，匣里弓刀暗却尘。由来壮士悲罗雀，我亦因之感死&lt;夋免&gt;。今来已是十余春，金钱银钱不一缗。我复何辞公不嗔，会须上冢拊愁云。一哭裂却石麒麟，下来与君谈苦辛。"}