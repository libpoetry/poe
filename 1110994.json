{"id":"1110994","title":"崇寿客舍夜闻子规得三绝句写呈平父兄烦为转寄彦集兄及两县间诸亲友","dynasty":"宋","author":"朱熹","text":"空山初夜子规鸣，静对琴书百虑清。唤得形神两超越，不知底是断肠声。空山中夜子规啼，病怯馀寒觅故衣。不为明时堪眷恋，久知岐路不如归。空山后夜子规号，斗转星移月尚高。梦里不知归未得，已驱黄犊度寒皋。"}