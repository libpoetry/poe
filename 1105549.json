{"id":"1105549","title":"再和","dynasty":"宋","author":"王十朋","text":"峥嵘高阁耸云端，万壑千岩坐上看。八百里湖寒鉴瑩，二千年国卧龙盘。金风吹面扫残暑，明月入怀生嫩寒。见说神山正相偶，醉中端欲驾仙鸾。家在东嘉山水州，玉箫丹灶古仙丘。两年秋月登蓬阁，千里乡心绕谢楼。作赋端同比窗里，思归长咏大刀头。与君何日脱尘鞅，杖屦逍遥物外游。"}