{"id":"1046208","title":"和穆父待制蓬莱观雪","dynasty":"宋","author":"杨杰","text":"戊辰岁历长，两春一逢腊。上瑞兆丰年，同云弥六合。初如天马来，奔入银河蹋。梁苑客后至，郢楼曲难答。锦绣方还里，樽罍喜开阁。光照孙康书，寒恤袁安榻。但爱川陆平，不问瑶珉杂。扁舟欲泛剡，凛气若浮漯。龙图屡烹试，风腋顿爽飒。明月交清辉，绛笼不燃蜡。"}