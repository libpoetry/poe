{"id":"350081","title":"六丑·和强村吴门听枫园海棠韵","dynasty":"清代","author":"程颂万","text":"祝东风暂小，为幽树、停阴芳阁。露妆未晞，香心拚退却。丝恨垂落。绀碧苔枝罥，莫辜烧烛，晕敞天东幄。余娇冷斗秋千索。粉帨揩奁，赪苞媵爵。旧巢更留欢约。甚云根未老，残梦偏恶。飘灯归箔。杏秾华误托。照眼愁樱近，伤凤泊。商量去燕无诺。指墙阴泪点，秋萌先觉。斜阳路、尚穿园角。模糊更几辈，春宵忍赎，旧时哀乐。仙趺迥、空抱残萼。倚铃幡、十万饶孤注，生生系着。"}