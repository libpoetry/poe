{"id":"849178","title":"和催雪","dynasty":"宋","author":"卫宗武","text":"我欲问天天穹窿，岁卜其有于岁终。胡然玄律欲遒尽，燠乎一岁融而冲。冻肤未起玉楼粟，寒力尚怯珠槽红。腊前三见瑞盈尺，九土斯农之望同。冱寒虽以云布濩，合影尚欠宵通胧。梁园徒聚为赋客，灞桥更误能诗翁。倩谁剪下银潢水，六花人代天施工。不必作威藉风伯，不必布势劳丰隆。预占多稼满周亩，首验小麦连崆峒。尝闻玉妃从者万，要看羽卫来仙宫。未多刘子比西阆，抑陋卫人歌北风。撑肠吐出冰雪句，清辉交映弥寒空。列岑银铸增突兀，千林楮刻森玲珑。瑶芝一望千万顷，不辨田上田中中。忆昔腊霙点予须，至今皓首如飞蓬。自怜老朽难用世，祇堪把耒勤农功。行天须见度有马，入地庶使潜无螽。年丰常愿颂秋报，岂止击壤歌三农。"}