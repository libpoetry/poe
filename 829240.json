{"id":"829240","title":"眼儿媚 和梅溪二词","dynasty":"清末近现代初","author":"汪东","text":"别时梅萼正含春。骑马踏香尘。年光换了，重来南浦，愁望西津。纵饶别有红窗伴，熨贴可无人。传言信否，裙腰宽褪，眉黛长颦。随身双佩刻鸳鸯。分贮镂金箱。三生愿结，敲残清磬，爇尽沈香。不成天意终相扼，欲断已无肠。年年最苦，春心寥落，春物繁昌。"}