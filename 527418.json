{"id":"527418","title":"许下","dynasty":"明","author":"何景明","text":"伊昔炎汉季，西京方遘患。宫室烧燔尽，乘舆播草间。劫迁留兹域，荆棘满颓垣。横流一以滥，大厦宁复元。豺虎互驰噬，鸱鸮厉飞翻。日月屡薄食，风云变无端。嗟哉众君子，杖策起周旋。荀公诚伟士，弘思济其艰。陈琳自南至，王粲亦西还。从戎藉雄辩，腾步有荣观。良蹇岂同御，凤鹜不共餐。功名安足为，明义乃高贤。"}