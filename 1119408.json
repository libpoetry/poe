{"id":"1119408","title":"次韵张守劝农","dynasty":"宋","author":"陈造","text":"东郊春好近清明，小队相羊为省耕。扶路人归皆喜色，应时雷殷亦和声。不妨密雨催花放，有底屯云妒月盈。遥想一尊同客夜，烛花未剪已诗成。眼向囊书老不明，合遵宽教事农耕。雨馀骤变菖条绿，晓起欣聆布谷声。谭笑俾民无死徙，丰凶转手有虚盈。衰翁倍荷殷勤意，缄致无非翠织成。"}