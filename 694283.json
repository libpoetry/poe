{"id":"694283","title":"送罗养明还江右","dynasty":"明","author":"陈献章","text":"长寄湖西梦里身，扁舟春早忽相寻。乾坤自古悲难合，伯仲而今契亦深。草色正催公子醉，花枝不称老年心。何须袖却鸳鸯手，更向沧溟问我针。懒作人间卖卜仙，红渠浪里枕书眠。诗篇到老绝求世，酒盏逢春不爱钱。鸥鹭一群清似雪，江湖诸子远如天。扁舟忽报金牛信，也得江花对惠连。"}