{"id":"1211416","title":"登歌风台","dynasty":"元","author":"萨都剌","text":"歌风台前河水黄，歌风台前春草碧。黄河之水日夜流，碧草年年自春色。当时汉祖为帝王，龙泉三尺飞秋霜。五年马上得天下，富贵乐在归故乡。里中父老争拜跪，拄杖麻鞋见天子。龙颜自喜还自伤，一半随龙半为鬼。翻思向日亭长时，一身捧檄日夜驰。只今宇宙极四海，一榻之外难撑持。却思猛士卫神宇，安得长年在乡土。可怜创业垂统君，却使乾机付诸吕。淮阴年少韩将军，金戈铁马立战勋。藏弓烹犬太急迫，解衣推食何殷勤。倒使英雄遭妇手，血溅红裙当斩首。萧何下狱子房归，左右功臣皆掣肘。还乡却赋《大风歌》，向来老将今无多。咸阳宫殿眼亲见，今日荆棘埋铜驼。台前老人泪如雨，为言不特汉高祖。古来此事无不然，稍稍升平忘险阻。荒凉古庙依高台，前人已矣今人哀。悲歌感慨下台去，断碑春雨生莓苔。"}