{"id":"842650","title":"二十六夜珍午寄示叠和望夕泛月诗时以仓神出游不果行也四叠答之","dynasty":"清末民国初","author":"陈宝琛","text":"笙璈裙屐尘倾城，火龙烛天红万茎。出门海沸不可度，飞奴瞥下寻前盟。涉旬留月月渐远，剩有满纸秋光横。危亭人外发孤啸，拨刺宁免池鱼惊。我诗三鼓气衰竭，君顾淬锐蒐心兵。轻艖笑乱一水碧，孰与出峡淩重瀛？鲸呿鳌掷总泡影，何物能滓圆灵清？潭潭旸谷晞发近，幸吸瀣皎餐霞赪。水仙一操洗众籁，侧耳静听张咸英。苇间孥音合让我，醉泥渔父馀杯倾。旧巢昨过暑已退，柳衰荷败低徊情。老梧虽槁中琴料，生恐薪爨烦规程。更阑夜静戒晨驾，檐雨又作催诗声。"}