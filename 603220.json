{"id":"603220","title":"孤雁失群歌","dynasty":"明","author":"袁应文","text":"灯火栖迟共几秋，当时意气凌嵩邱。一朝分散成漂梗，我滞南粤君皇州。皇州世路当清夷，拔茅连茹汝其时。长安卿相多年少，联辔青云勿复疑。只今吾年已三十，谈笑风云岂无及。几年霜刃掩清光，逢人耻作穷途泣。一樽酒酌暮江头，群雁高飞一雁留。哀鸣嗥嗥失其侣，众宾对此增离愁。烦君努力佐明主，吾将散发弄扁舟。"}