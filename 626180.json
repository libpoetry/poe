{"id":"626180","title":"古意","dynasty":"明","author":"黎景义","text":"君子事远役，悠悠牵我思。室家一何乐，阔别良非宜。空房嗟薄命，永夜忆佳期。隃隃千万里，妾愁君岂知。玉箸为君堕，朱颜为君衰。昨夜梦书回，暨觉犹记之。拟织回文锦，寄报陈我私。功名倘少建，握手当有时。巍巍帝王乡，劝君勿久羁。驹隙不相待，少年倏已移。及今得归来，敢云邂逅迟。"}