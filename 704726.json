{"id":"704726","title":"送牛给事领敕命还南京三首","dynasty":"明","author":"薛瑄","text":"趋朝北阙近臣回，送别南风祖席开。玉佩暂辞鹓鹭侣，画船行近凤凰台。江山爽气临官署，星斗清光接泰阶。此去超迁应有日，中朝属望想重来。黄门三载北趋朝，又沐天恩下九霄。别思暂倾燕市酒，好风宜放潞河艘。家人蟢子占应近，官舍灯花结未消。圣代两京宏治化，好持忠谨答轩尧。南归紫诰喜新颁，送别都门拥大官。鸾纸分题殊浩瀚，羽觞行酒任飞翻。吕梁浪稳仙舟度，京口风清客思閒。想到秣陵瞻北极，便应咫尺见天颜。"}