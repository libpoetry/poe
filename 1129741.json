{"id":"1129741","title":"五泄山三学院十题 五泄","dynasty":"宋","author":"释咸润","text":"飞泉成五级，一级一龙湫。削出万仞秀，讵让蓬莱丘。造化凿绅维，千岩斗空碧。有时云雨开，残阳落幽石。一径数里间，巉岩镇幽谷。中夹清溪流，白云长断续。寒井深无极，人谓藏虬龙。尝闻救炎旱，丝雨洒长空。巨石平如掌，天然状鼙鼓。击之还有声，分明含太古。双峰起云际，髣髴五侯门。烟霞锁不开，曾无车马奔。峭石状危屏，截断诸峰青。白云触不飞，仙掌空遗名。昔人持此咒，岩坐岁寒深。梵言不复闻，雅名流至今。尝闻越邑民，祷雨碧岩畔。神龙如有期，为霖通旱暵。扪萝梯峭石，直上青云端。咫尺星斗光，冷射人心寒。"}