{"id":"543478","title":"古意赠云间唐子四章 其四","dynasty":"明","author":"胡应麟","text":"大江际天流，将子一苇航。飞涛如雪山，日夜奔钱塘。同心苦离索，泪目驰河梁。岂无盈觞醪，我友不共尝。蒹葭被白露，林叶何萎黄。朱弦感人怀，怨彼离别长。翩翩两龙剑，各逐晨风翔。雄雌一朝合，紫气腾岩廊。许身贵许心，片诺为肝肠。寄谢久要客，形骸良可忘。"}