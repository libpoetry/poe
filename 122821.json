{"id":"122821","title":"次韵陈仲思径属西峰观雪","dynasty":"宋代","author":"范成大","text":"仙人漓江游，剪水冯夷宫。宾友来邹枚，寒辔摇冬珑。起望天南陲，玉沙满长风。越人来省识，把酒酹层空。从来峤南北，人谓将无同。那知梁园霰，飞入瑞露中。幕府有清士，寻僧上西峰。六花信娟巧，未及五字工。我亦涤冰砚，课虚贵新功。莫嗤两臞儒，毫端尚清丰。"}