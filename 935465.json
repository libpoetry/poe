{"id":"935465","title":"记梦","dynasty":"宋","author":"陆游","text":"梦泛扁舟禹庙前，中流拂面风泠然。楼台缥缈知几叠，云物点缀多馀妍。莲房芡觜采无主，渔歌菱唱声满川。梦中了了知是梦，却恐燕语来惊眠。弄桡顾谓共载客，乖离不记经几年。即今相逢两幻质，转盼变灭如飞烟。斯言未竟客大笑，人生寓世岂独坚。元章嘉叟君所见，一别丹旐俱翩翩。君知梦觉本无异，勿为画饼流馋涎。我惭俛首梦亦断，尚觉细浪鸣船舷。"}