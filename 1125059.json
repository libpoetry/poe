{"id":"1125059","title":"即事呈闳中顺之二年兄二首","dynasty":"宋","author":"晁补之","text":"蠖轩屈首诗书人，自喻适志非求伸。闻蝉熟寐白竹簟，见客一整乌纱巾。语言无味穷鬼志，香火有缘居士身。明年得去不汲汲，种竹待笋犹须春。吾两同年俱可人，平生一为知己伸。何由利口似虎圈，应不拭吐烦龙巾。卜邻只约二三子，看山拟分千百身。绿鬓哦诗欲成雪，朱颜得酒尚能春。"}