{"id":"699826","title":"定道德经为六十四章漫书所得八首","dynasty":"明","author":"郭之奇","text":"天上有物乎，吾不得而乞。天上有人乎，吾不得而亲。虚微髣髴，视之乃沕。抱一存真，强名曰神。犹橐犹籥，风卷云郁。天地不仁，刍狗是刜。和光同尘，众妙维新。圣人不仁，后身外身。外身而身存，身存而物宾。吾不知谁子，以天物为臣。金玉何足守，美善何足珍。有名之毋见，无名之始沦。非见亦非沦，玄玄万古屯。圣人不为目，人目乃圣腹。人目灿如金，圣腹浑如玉。天物自芸芸，吾以观其复。有者虽并作，无者终守笃。人生行世间，如车三十辐。有之以为轮，无之以为毂。为吾有身，大患相亲。及吾无身，何患可邻。身何可罔，宠辱休仗。无象之象，是谓惚恍。曰夷曰希，强名曰微。三者为一，妙玄乃归。深不可卜，以归神谷。得此勿盈，敦兮若朴。绝学无忧，弃智寡欲。以为文不足，故令有所属。众人皆有馀，惟我存故夙。春台与众登，食毋真吾独。风雨非天质，清宁讵可溢。况复骤与飘，何以能终日。人心良亦然，失者同于失。馀食苟相矜，赘行难自黜。惟圣法天，天与道匹。孔德之容，既安且密。有物混成，其中窈谧。四大群游，众甫胥昵。行绝马车，止非宫室。开无关键，解无绳繂。知三守三，去三抱一。吾不知其名，自然之道毕。奈何叔季人，强为蜮中虱。始执躁轻心，究归奢泰术。神器走虚空，强为遭呵叱。安知天下毋，已先天地出。能为万物宾，天下安敢臣。奈何不祥器，而称君子人。以兵强天下，荆棘满其身。胜人虽有力，杀人人岂亲。将欲亲之，必与之邻。将欲邻之，必使其均。将欲均之，必与同贫。无争之宝，时解众颦。无名之璞，我将独珍。天之大象，与世俱屯。国之利器，非我得陈。天大王大，宜子宜民。王与天合，如露如春。天下之性，如车有轮。知足知止，非义非仁。无为无欲，谁喜谁嗔。无为而物归，天下何可违。无欲而人静，天下终自定。忠信薄于礼，道德如追蠡。将除愚乱因，应向薄华洗。万有生于无，万无归一柢。昔之得一者，仁义犹稊米。侯王孤寡身，玉石藏真体。道隐无名，德至无声。若昧若谷，乃冲乃盈。冲气为和，万物以成。知足之足，无寡无倾。牖窥天见，郊却马鸣。损之又损，无为无行。百姓之心，圣人之情。民注耳目，圣浑聪明。十三生死地，出死而入生。死生犹断绝，何况辱与荣。前之大笑者，毋为乱首惊。夫惟道德贞，以为天下正。天下多忌讳，首尾一身畏。民人多技巧，奢淫终日炒。利器转相誇，国家同怨嗟。禁之以法令，盗贼持柯柄。使我介然知，所戒惟施为。大道甚夷，而民好径。好之在下，犹不可胜。好之自我，民胡不应。必也其圣，无欲乃净。生之畜之，万物所命。塞之闭之，光而不映。修之于身，天下以定。比于赤子，以柔握劲。至精至和，卒如本性。是谓玄同，亲疏孰竞。闷闷醇醇，不可歌咏。吾将从其后，与民相左右。根长而蒂久，能取复能守。嗟兹家国母，是曰乾坤友。治国如烹鲜，取下日趋渊。治大如烹小，流下时归沼。两不相伤，其德乃长。神鬼洋洋，降之百祥。两得所欲，其道乃笃。牝牡相浴，其人似玉。拱璧虽宝，不如此道。道维物奥，人宜德保。累土毫末，九层合抱。千里之行，足下非早。为大于细，图难于易。无为无味，乃无难事。修己以安，尧舜犹难。圣人无难，慈以胜残。慈故能勇，勇而不踊。执无兵捧，行无敌恐。下以用人，虽敌可亲。先人后身，万国皆臣。三宝惟吾把，不敢为先者。百谷之王海，以其善下也。使民复结绳，老死不相陵。甲兵无所用，舟车无所乘。使民复畏威，不言而自归。吾言甚易知，知者亦何希。不知知病，不病乃圣。圣人不病，民莫不敬。不争而胜，不召而应。天之所亘，民胡不定。天网恢恢，天道日回。抑高举下，损去益来。有馀不足，既覆始培。圣人胎之，使世皆孩。以柔胜刚，以弱胜强。处下曷殃，损馀曷伤。受其不祥，为天下王。执契司方，为天古皇。毋为大匠斲，以劳血指握。道本无名璞，人心方寸觉。五千牛背言，一画庖牺学。"}