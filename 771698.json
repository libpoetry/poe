{"id":"771698","title":"瑞龙吟·静夜闻丝竹声，感赋","dynasty":"清","author":" 裴维安","text":"琼华怨。还唱万里关山，一声河满。娟娟纤月蛾眉，故人剩几，年华暗换。况游倦。愁听恨商悽羽，绪风吟晚。阿谁省识相思，断肠静夜，红徽翠管。曾记开元新制，蕊珠宫里，金尊檀板。回首画堂，银云横带天半。停声待拍，欹住春醪浅。空江上、峰青未了，伊人不见。旧谱秋零乱。问谁更解，霓裳片段。城悄疏更短。除算有虚窗，孤怀难遣。戍楼画角，薄寒吹散。"}