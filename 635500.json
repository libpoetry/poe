{"id":"635500","title":"舍利浮图纪异呈邑明府姚齐州","dynasty":"明","author":"成鹫","text":"朱明洞天明月寺，僧有远公作佛事。范金铸塔通幽明，供养如来真舍利。十方诸佛现全身，八部天龙分侍卫。九环宝顶无量光，四句伽陀最深义。紫檀刻作须弥座，金相玉质殊坚致。有时黑月放光明，有时白日生云气。凡夫肉眼浑等閒，开士灵心契神异。秋风擎出杂华林，寄向宝光无佛地。远公杖策入罗浮，空留宝塔陵高秋。塔高一尺魔一丈，虚堂雀鼠鸣啾啾。钟前鼓后走胠箧，神光匿影随东流。明灯礼佛失舍利，人天怅惘僧悲愁。韦驮大士擎宝柱，兀立不肯回双眸。老僧领众日祈祷，鸡鸣人定声不休。尊天乃起运神力，澄汰恶浊成清浏。幺么褫魄自皈命，入门稽颡轮愆尤。宰官现身发悲悯，赖有慈父姚齐州。饥寒切身失廉耻，罪虽可惩情可周。殷勤提奖出首实，塔光返照莲池头。片言折狱出郊去，手持綵棒鞭春牛。春牛白，春牛黑，昨朝角触今犁轭。春牛肥，春牛瘠，昔日咆哮今稼穑。放下綵鞭一事无，弹琴隐几看春色。"}