{"id":"507134","title":"题常执中无息斋","dynasty":"明","author":"夏原吉","text":"天道何刚健，运行若机旋。昼夜弗暂息，今古或无愆。四时以代谢，万物资陶甄。嗟哉果何如，惟其一诚焉。不见古君子，体道心拳拳。贤兮则希圣，圣兮则希天。兢兢著谟典，亹亹垂诗篇。宣尼叹逝水，孟氏称源泉。禹阴分寸惜，陶甓朝昏迁。铦锥季子读，圆枕温公眠。所进虽各异，所志同一坚。眷彼蚩蚩氓，相去霄壤悬。灵台既茫昧，德基任摧颠。高明邈难入，污下甘伏跧。晚途或有悔，畴能返流年。吾湘常氏子，学古知其然。高斋扁无息，翼翼临江边。不华亦不隘，非郭亦非廛。轩窗贮经史，几席罗毫笺。端居究玄赜，终日惟乾乾。德业遂精进，声华益昭宣。徵书忽相迫，试艺临文渊。琳琅有馀响，隙吹胡能联。英英冠多士，籍籍膺高铨。暂别京国友，远泛端溪船。民事固杂沓，夙心敢云谖。朝焉戴星出，夕焉戴星还。吏案无留牍，琴堂弗闻鞭。一篝照清夜，典籍还穷研。匪曰钓时誉，所希在圣贤。顾我何放旷，百行无一全。庸庸窃君禄，华发将垂肩。感子名斋义，自愧还自怜。壮心日以钝，安能重磨镌。愿子慎终始，勿谓百里牵。鹏抟必九万，骥骋须三千。矧今圣明世，简拔无私偏。坦荡青云路，会当恣高骞。周览上林春，满挹龙楼烟。对扬吐奇蕴，献纳摅忠虔。跻民太和域，致君唐虞前。功名著青史，耿耿千秋传。"}