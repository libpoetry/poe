{"id":"722037","title":"旧京感怀","dynasty":"明末清初","author":"屈大均","text":"羽翼秋高未奋飞，移家偏向帝王畿。文章总为先朝作，涕泪私从旧内挥。燕雀湖空芳草长，胭脂井满落花肥。城边亦有阴山在，怪得风沙暗翠微。内桥东去是长干，马上春人拥薄寒。三月风光愁里渡，六朝花柳梦中看。江南哀后无词赋，塞北归来有羽翰。形势只馀抔土在，钟山何必更龙蟠。"}