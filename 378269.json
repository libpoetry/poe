{"id":"378269","title":"忆旧游·记金牛湖上","dynasty":"清代","author":"蒋敦复","text":"记金牛湖上，门对青山，画阁停桡。一抹疏奁影，正初三碧夜，第六红桥。垂杨尚有几树，瘦过沈郎腰。恁负了盟鸥，萍花散也，目断春潮。迢遥。故乡住，秪唱到吴娘，暮雨潇潇。相别相思地，算西湖西子，一样魂销。消磨两处风月，残梦话渔樵。待缚个茅庵，闲寻野笠携短瓢。"}