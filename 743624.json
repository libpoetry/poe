{"id":"743624","title":"天台藤杖歌","dynasty":"清","author":"阮元","text":"福庭本是群仙囿，汉代桃源尚如旧。仙人手种祁婆藤，掷与人间赛灵寿。敲破铁簧扪楖栗，擎起蛟身看清瘦。我来天台亲见之，万年岭上垂金枝。猿狖引臂弄光泽，筋缠石骨坚无皮。鹿樵偶向梦中得，七尺珊瑚淡红色。岂须芝草始长生，著手已能助仙力。石梁雨滑生苍苔，听笙看月登琼台。恐随飞瀑化龙去，直拨白云寻鹤来。持归拂拭奉堂上，腰脚轻便不汝仗。跃马才从灵隐回，横膝聊为寿者相。庭前倚杖听儿诗，如策长藤到台荡。"}