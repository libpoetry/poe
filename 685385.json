{"id":"685385","title":"瑞莲","dynasty":"明","author":"贝琼","text":"双花相向复相辉，白帝西游拥一妃。羽盖风清朝并载，珠宫月冷夜同归。翠房已作鸳鸯结，红粉那成蛱蝶飞。亭上酒醒杏不断，满汀暮雨湿仙衣。秋水嘉莲瑞一门，初花惊见出同根。美珠汉女无留迹，鼓瑟相灵有返魂。相府昔年曾制曲，仙家今日重开樽。合欢何限风流意，怨绿愁红谩自繁。"}