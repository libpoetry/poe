{"id":"506916","title":"题王知事苍梧亲舍","dynasty":"明","author":"杨荣","text":"苍梧之山高崔嵬，苍梧之水青於苔。朝云捲雨凝不散，化为五采天边来。知君揽结入肺腑，绮语藻词生笔下。一从泮水乐优游，声名早已登天府。朅来闽藩今几年，元戎幕下开红莲。庭闱道远不可见，披图展玩心悠然。苍梧遥遥几千里，引睇沅湘隔烟水。慈亲鹤发双鬓皤，倚门日日长如此。忠孝由来难两全，嗟君心事谁能怜。丈夫有才誓许国，要令事业垂简编。我时趋京赴西掖，因君此图情转剧。相思应在玉堂中，明月满帘天咫尺。"}