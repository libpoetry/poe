{"id":"1067994","title":"寄崇书记","dynasty":"宋","author":"李彭","text":"穷山岁晚满烟雨，欣逢支公会心侣。斲诗已度曹刘前，谈玄复恃殽函固。寒厅夜寂斗正横，衰怀径协沧洲趣。新章顿挫兵出奇，遥随归雁下烟渚。胸中书传要扶疏，笔端联翩将脱兔。渊渊挝就渔阳掺，遽作回帆听鸣鼓。明窗试玩老髯语，黄鹄看君响长阜。山阴傲吏有僧珍，水镜湛然当见许。"}