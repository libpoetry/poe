{"id":"462042","title":"解连环 次清真韵","dynasty":"当代","author":"添雪斋","text":"未曾言托，料经年宿雁，只留虚邈。莫再问、寄梦东风，向人后横斜，更成轻薄。休也相思，绿窗下、烛魂萧索。任一帘淡月，穿冷朱楼，坠残红药。樽前曲殇自若，叹凄清旧唱，几回吹角。总怕是、空对愁浓，纵能避悲声，晚寒难却。等此春消，别馆里、了无芳萼。剩多少、柳前乱絮，为谁尽落？"}