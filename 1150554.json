{"id":"1150554","title":"驾幸长安奉使先往检察","dynasty":"唐","author":"王无竞","text":"奉使至京邑，戒涂历险夷。首旬发定鼎，再信过灞池。河山壮关辅，金火递雄雌。文物沦霸运，灵符启圣青。宸扆阔临御，巡幸顺讴思。城阙生光彩，草树含荣滋。缇骑纷沓袭，翠旗曳葳蕤。童幼闻明主，耆老感盛仪。轮袂交隐隐，廛陌满熙熙。微臣昧所识，观俗书此词。"}