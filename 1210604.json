{"id":"1210604","title":"为朴散提刑寿","dynasty":"元","author":"魏初","text":"精神满腹眼如漆，落笔蛟虬大如尺。君侯累世公卿家，清议到君能事毕。忆昨台中初见时，虎头金节含春姿。陪从评议得梗槩，磊磊落落青松枝。相期不得长相与，汧陇秋烟汉城雨。今年驻马凤凰泉，定教有此青灯语。便当载酒三百壶，对君城南梅花株。为君上寿为君舞，醉倒不用春风扶。"}