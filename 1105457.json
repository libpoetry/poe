{"id":"1105457","title":"石峡山茶盛开","dynasty":"宋","author":"方逢辰","text":"冰崖赤骨物俱老，火树生阳我不孤。铁叶几经寒暑战，丹心不为雪霜枯。托根峡里老居士，加号花中烈丈夫。颜色不淫枝干古，洛阳牡药只为奴。凡卉春妍誇国色，此花阴极抱阳明。人疑芝草非时出，我谓丹砂托树生。可惜洛中忻富贵，不知霜里蓄精英。老夫诗若宋初出，牡药如何得盛行。"}