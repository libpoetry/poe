{"id":"405496","title":"村居","dynasty":"近现代","author":"邱汝滨","text":"君山睡未醒，春来啼鸟唤。溪雨浣尘颜，螺髺欣新盥。晓日烘睛窗，流光辉几案。萝幔引清风，瓠壶坠花片。起烹白龙牙，泥炉手自扇。饮罢尚留香，一读五柳传。清旷独倚栏，寡偶若世判。幽思托微吟，倏焉白日晏。曳杖倚柴门，红霞照皱面。昏眼老转明，炊烟起近远。荒径疲牛归，新月来相见。爱此江村幽，穷居亦欢忭。"}