{"id":"512991","title":"送袁德淳还太平","dynasty":"明","author":"沈周","text":"阊门送别当新暑，绿波芳草如南浦。袁侯玉雪照离尊，言貌温恭心独古。谁道今时无古人，眼中之人仲山甫。天球河图东序物，置之市肆岂其所。太平作县草创初，务在民安心独苦。诚格山川及鬼神，爱存父母无官府。况于朋友急为义，援我亲丧离浅土。临岐感激一何深，默默扪心泪如雨。"}