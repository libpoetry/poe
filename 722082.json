{"id":"722082","title":"阮亭岁暮怀人诗有曰姚生结屋罗浮顶小陆平分古洞天欲觅屈师访仙迹梅鋗岭上隔风烟屈师谓予也其注亦云翁上人旧隐罗浮","dynasty":"明末清初","author":"屈大均","text":"罗浮旧隐海云东，姚陆坟悲宿草空。憔悴依然为屈子，逍遥不复作支公。沉冥竹叶愁终遣，汤沐梅花命或同。岁暮有怀劳学士，何时注籍洞天中。南流为泪北为罗，离别其如二水何。山鬼但知篁竹美，汤师偏见碧云多。难言风雅归蛮越，亦有江山似屈沱。三峡羡君频上下，巴人传遍竹枝歌。"}