{"id":"521925","title":"初伏喜雨次未斋殿讲韵","dynasty":"明","author":"顾清","text":"老火淩稚金，乾坤郁炉烘。田农望时雨，十候靡一中。商羊蹋两翅，玄豹隐尘霿。苍头挥巨箑，却立嗟腕痛。此时天公心，髣髴为尔动。驱雷驾长云，横海截明蝀。初开瓦沟瞥，忽作渠溜閧。淙淙殊未已，密密欲无空。儿嬉集堂坳，万斛试一㔶。老夫病不寐，还作江海梦。青秧间白水，碧树黄鸟哢。絺帷凉到骨，翻恐墨池冻。起来望西山，云气犹澒洞。回翔如有意，邀我作诗送。须臾朝阳照，五彩变龙凤。岩峦数百里，眩晃莫抟控。轻阴拂高城，馀润溢朱栋。蔬畦及稻垄，盎盎流乳湩。即看禾连箱，已觉齑满瓮。坡仙记新亭，妙语托深讽。骊珠与肪玉，至美等儿弄。此物方施行，我道堪哀恸。清风频戒秋，炎令将过仲。河流满诸闸，日夜走方贡。床头幸有酒，一笑且从众。"}