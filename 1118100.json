{"id":"1118100","title":"秋穫后即事二首","dynasty":"宋","author":"陆游","text":"多稼如云接百城，村村鼓乐赛西成。顿宽公赋私逋责，一洗儿啼妇叹声。社酒粥醲供晚酌，秋菰玉洁芼晨烹。放翁醉饱摩便腹，自炙毫瓯试雪坑。秋穫春耕力尚馀，雨中袯襫种寒蔬。筑居正可茨生草，出市何妨借蹇驴。老境朝晡数匙饭，腐儒生死一编书。敲门忽有岷山使，惭愧交情未作疏。"}