{"id":"717478","title":"华岳百韵","dynasty":"明末清初","author":"屈大均","text":"至道生元气，神山结混茫。灵胡开华岳，少皞主秋方。肃杀清天地，明禋恪帝王。轩游受图箓，虞狩会衣裳。万壑悬河汉，三峰压雍梁。冠危司寇立，鼎耸紫微妨。井鬼精相接，嵩衡影在望。轮牙千仞辟，峪口一夫防。垂峡天如练，横溪石作航。树阴交茂密，泉响击砰磅。太素芙蓉发，真源玉井藏。云霞天四塞，浑沌帝中央。千叶擎珠阙，三花滴玉浆。蔽亏秦日月，照映汉旂常。叠巘森堂奥，攒霄乱剑铓。潼关收虎踞，沙苑放龙骧。表里金城拥，纵横锦幔张。我来凌百二，仙举出阴阳。雾入张超市，风窥玉女房。胸襟披早爽，吟咏写清商。踊跃牛心谷，徘徊古柏行。一天通箭括，九地出车箱。凿翠成飞栈，嵌空作曲堂。鞠躬遇搦岭，垂足度悬岗。自汲凭双绠，人骑向一梁。窦中穿?窱，陂上蹑毫芒。惨澹愁春霭，凄寒怨晓霜。属厓频甐耳，沿涧几回肠。赑屃扶天柱，滂沱哭帝阊。小心恒惴惴，高视每洋洋。但使玄都达，安知玉趾伤。歌翻风浩浩，渴挹露瀼瀼。壁笑飞猿坠，龛怜白鹿翔。凭虚惊御寇，履险藐瞿塘。舞袖回高掌，琴声挑玉姜。蓬壶虽自引，沟壑未曾忘。八极閒挥斥，群真凛拜飏。怀柔思哲后，宰割试封疆。金主骖烟至，甄萧向日妆。霓旌互摩荡，鸾节共趋锵。光彩纷离合，忠诚一赞襄。神京钟鼓在，王母简书将。遗璧传龙死，搴蘋吊国殇。为旒师矗矗，如带恨汤汤。寤寐宗周久，经营陜服长。商颜犹绕霤，渭汭且浮觞。禾黍哀何及，干戈命靡尝。西昏逢昧谷，东旦想扶桑。势蹴中条裂，流倾星宿黄。真形含菡萏，盛德见圭璋。秉矩三公穆，生华庶物昌。万峦朝落雁，半榻卧修羊。郁郁莎罗木，阴阴罨画廊。香炉氛霮䨴，金捡色辉煌。奥府长司命，中华此扼肮。崤陵接风雨，蒲阪列屏障。瀑布瓴长建，桃林甲莫当。逡巡还六国，约法待三章。昔我明高帝，兴基迈古皇。斋心恭默后，飞梦削成傍。圣藻辉岩岫，文思格昊苍。蓐收迎羽葆，白虎奏笙簧。社首迟封禅，华胥享乐康。天威瞻咫尺，仙乐听铿锵。绕指潜幽草，攀髯堕大荒。壶公暂肥遁，箕子久佯狂。战阵存棋石，玑衡运算场。瑶台何偃蹇，姣服自芬芳。蹻捷时争鸟，超腾或射狼。钩梯穷上下，博箭赌兴亡。有母悲三北，无人继一匡。季龙偷玉版，交甫失明珰。丹笋干云直，青柯拂雨凉。坪前三辅小，溪底四州强。太白皆孙干，岷峨是女墙。终南相倚伏，雷首乍低昂。霰雪秋频冷，芝苓夜有光。云英堪沐发，石马欲施缰。绝顶谁盘礴，明星独颉颃。丈夫临乳洞，童子执油囊。不死何须药，无生自有乡。渊明难止酒，弘景早休粮。姑射真冰雪，神尧亦秕糠。洗盆通渤海，御道跨欃枪。同泽纷毛女，承旂俨凤凰。波涛奔楚邓，蠛蠓化氐羌。丰镐劳经纬，昆崙赖纪纲。孤根标不止，变态浩难量。赤县今沦没，黄巾昨扰攘。鳖呿坤轴动，狐啸盗兵倡。发愤吾安往，飘零道不祥。思从杶桧麓，永解蕙兰纕。构宇仙人砭，移家天子鄣。犁沟种瑶草，劈石佐神香。鹑首天方醉，蛾眉世不扬。将军松落落，太上水泱泱。但自调干羽，何烦缺斧斨。聪明归峻极，膂力养方刚。申甫钟何晚，桓文履未臧。希夷不蝉蜕，更扫读书床。"}