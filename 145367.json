{"id":"145367","title":"秋夜感怀·秋山夜无人","dynasty":"宋代","author":"释文珦","text":"秋山夜无人，虫在草根泣。明月照高林，虚窗风露入。生年四十余，万事未有立。东西岐路间，终岁常汲汲。双亲死经年，宅兆久完葺。兄弟亦贫窭，於此不暇给。回首思故园，愁云满原隰。交朋阅千百，存者已无十。顾我枯槁姿，奈此短景急。终宵不成寐，起坐千虑集。至人乃忘情，效慕安可及。唯作无生观，去引衣袖湿。"}