{"id":"1042904","title":"同谢二兄弟游城南王氏园坐竹中水上","dynasty":"宋","author":"刘攽","text":"昧旦从吏役，中昃既休閒。慨然田野兴，策马从近关。谢公虽朝裾，雅意存东山。相期物外游，待我季孟间。晴阳煦烟郊，蔼蔼春气还。南溪已浮冰，乱石声潺潺。意得境弥好，形劳心讵艰。名园得暂息，奇树多可攀。去水贯林竹，脩篁夹澄湾。波光龙蛇行，微风鸣佩环。窄径偶深入，交柯存勿删。并流一长啸，照影清心颜。胜事岂有尽，向此同蒯菅。发兴自我辈，忽如远尘寰。严城迫归鞅，夕阳稍朱殷。后游期不忘，秀卉春斓斑。"}