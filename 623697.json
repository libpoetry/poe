{"id":"623697","title":"送社人何龙友入试春官","dynasty":"明","author":"欧必元","text":"何龙友，真吾友。忆昔赵氏园，与君初握手。我年二十馀，君龄未十九。君发与眉齐，我髯已盈口。同是贤书溢额人，我为龙尾君龙首。乡较年来各冠军，君怀良璧逢时剖。丙午场中听鹿鸣，疋马长安陌上走。我致君书数万言，因附青云垂不朽。蹭蹬寒窗过十年，剩却蓝衫几欲穿。陷贼归来无寸土，一身骨立徒萧然。宗戚乡闾不复顾，云霄旧游谁见怜。感君高谊难为匹，逢人偏把项斯传。朱提浊酒时相继，片言直当九鼎系。摇指悠悠陌上人，友生安得如兄弟。君今砥柱障狂澜，小人非敢私怀惠。北风十月凉飕飕，送君明光去谒帝。东方奏牍盈三千，胪唱乡云居上第。有时选读中秘书，侍咽柏梁多应制。春风陌上马如飞，长安索书循旧例。知君草圣已登坛，笔阵一扫龙蛇势。君不见社中李伯襄，双翼云霄起雁行。诗名已满都人耳，閒来休沐寄江乡。首唱较君输一着，君应接武滩前黄。同时翰苑四五辈，衣冠近独盛炎荒。丈夫致身苦不早，富贵功名如露草。得时须及会风云，人有荣名堪自宝。世间不朽惟其三，虚羡眼前常美好。白日西逝黄河东，倏忽少年成丑老。伸纸挥毫此送君，别离郁郁抒怀抱。河桥有酒且尽欢，莫使朱颜易枯槁。"}