{"id":"807949","title":"春风袅娜  正月十二日同陆翼王宋既庭吴志伊庆百徐大文叶九来道子李秋森游白塔旃檀诸寺","dynasty":"清","author":"陈维崧","text":"被东风入户，唤作春游。新霁动，峭寒收。望峥泓太液，龙堂凤艒，参差上苑，碧甃铜沟。元夜风光，天家亭馆，树已将花人少愁。帽影带晴薰御陌，鞭丝和暖糁皇州。经过旃檀绣刹，莲幢芝盖，行人说、翠辇常留。金犊稳，雪蛾柔。一车莺燕，十里骅骝。旧族崔卢，花翎茜袖，新妆秦虢，秀鬋明眸。独怜高处，有塔铃碎语，当年此地，辽后妆楼。"}