{"id":"601298","title":"代妓赠别歌","dynasty":"明","author":"唐秩","text":"生别离兮情不禁，远别离兮情更深。海门牵袂泪盈襟，有口难尽平生心。昔年春月满窗纸，与君戏学鸳鸯侣。一盏孤灯照帷里，话话歌歌终复始。如今冷落已三年，又泛潮头万里船。注目轻舟自翩翩，下有海水上有天。天难登兮海难测，海天透眼去无极。此心难说亦难识，甘逐马蹄船柁迹。马蹄船柁去茫茫，有梦恐不到君傍。潮增水兮云遮山，凭谁为问饥渴寒。吁嗟人情难割舍，千句回文亦难写。雁得暖时向北也，秋凉还忆衡阳野。君情淡兮我情浓，未至绝兮还相通。中原花柳争春风，一见未必心肠同。是我苦兮君亦苦，我憔悴兮君险阻。鸥鹭双双宿江浦，潮风带云云带雨。乞住兰舟再一语，舟人不肯慢摇橹。"}