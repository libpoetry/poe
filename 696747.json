{"id":"696747","title":"冬日扈驾猎龙山同尚书蹇公学士胡公登斗首山佛窟寺偶成十诗奉简","dynasty":"明","author":"金幼孜","text":"梵刹倚崔嵬，登临此日来。穿林缘翠巘，坐石拂苍苔。绝壁浮图在，空岩佛窟开。凭高一回首，佳气满蓬莱。侍从朝初罢，乘閒散马蹄。黄麾云外见，猎骑望中迷。石室疑龙卧，禅床听鹤栖。经行有佳兴，且复记新题。日晏疲登顿，遥峰入望微。云根孤犬吠，林外一僧归。霜滑犹沾屐，苔深欲染衣。底须论说法，到此已忘机。空寂浑无事，从来远俗氛。崖深留冻雪，松老驻寒云。碧殿香烟静，层云紫翠分。下方尘扰扰，钟磬有谁闻。野旷澹朝晖，山光拂翠微。青松低石屋，黄叶碍柴扉。长日僧閒卧，终年客到稀。自缘尘俗少，甘与世人违。江山如画里，满目尽乾坤。翠拂旌旗动，风吹鼓歌喧。晴烟分野色，旭景散春温。喜有同袍在，幽期可共论。名山不易到，欲去重盘桓。浩荡添诗兴，行吟驻马鞍。风泉杂钟梵，岚翠湿衣冠。顿此忘尘幻，偏令眼界宽。古木含馀霭，垂萝隔紫烟。碑残尚没草，井废尚通泉。梵钵留深殿，天花雨法筵。山僧少迎送，高卧不知年。偶寻方外去，佳兴亦悠哉。云气随冠冕，花香拂酒杯。閒时难再得，何日更重来。向晚銮舆动，争随骑从回。未有人知处，经行到上方。丹霞浮御气，宝树散天香。碧嶂猿啼静，遥空雁影长。题诗寄行迹，回首意难忘。"}