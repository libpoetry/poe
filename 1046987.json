{"id":"1046987","title":"游山门","dynasty":"宋","author":"沈括","text":"溪水激激山攒攒，苍崖腹封壁四环。一门中嚂俯惊澜，造物为此良有源。坡颠窍塞沦九渊，吐吞龙螭殆非然。又疑猛将血战还，斩此欲守规为门。至今惨恻风夜寒，杀气袭水为屈盘。山重地僻道路偏，此境安得与祸连。反复不得意所安，将必有理愧莫原。山川幽深适素尚，辙蹂万坚穷跻骞。生平所更了可记，怪特若此殆未观。崆峒地首久茫昧，自此稍欲信所传。排云径上淩巀薛，力弱盛恐乘以蹎。西光戛戛下岩壑，取酒更为山留连。"}