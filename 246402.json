{"id":"246402","title":"法曲献仙音·暮春京华小驻与凡翁饮于柏森先生客舍同谱此调","dynasty":"现代","author":"王蛰堪","text":"茗雾微熏，篆丝轻袅，客里鸥盟曾寄。笛外香残，镜边霜嫩，丛丛俗琐空累。怅一霎春驹过，探芳趁晴霁。动愁思。算年年、天边歌吹。花事暂、吟屐晚来栖止。薄暮小窗昏，问而今、清兴馀几。睡眼难开，梦沉沉、半晌便抵。又桐阴低转，拚得良宵同醉。"}