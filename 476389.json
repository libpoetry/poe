{"id":"476389","title":"别张子言四首 其一","dynasty":"明","author":"王廷陈","text":"我友驾言迈，去去之朔方。晨起趣中厨，为我具酒浆。长别在须臾，且愿尽杯觞。昔为骨肉亲，比翼云中翔。今当永乖违，邈若参与商。出门异乡县，居世如朝霜。世途转倾侧，良会安可常。羸马感人情，哀鸣衢路傍。悲风振乔林，瑟瑟伤肝肠。执手不能辞，泪下沾衣裳。恨无凌风翰，送子还故乡。"}