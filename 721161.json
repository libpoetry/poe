{"id":"721161","title":"钟子建才美而文有怀高云白之作社中人为和章余亦步韵二律代高子赋答二首","dynasty":"明末清初","author":"何巩道","text":"芳树亭亭玉不如，思君何事久离居。岂怜蝴蝶迷庄子，难得蒹葭倚太初。对镜远山朝霭霭，入弦流水夜徐徐。不须帝子临湘渚，别有愁怀渺矣余。凌云岂敢拟相如，空学灵均赋卜居。未与故人倾白堕，漫劳佳句比黄初。须知彩鹢能寻戴，莫遣乌龙解吠徐。试问六窗分向月，清光何处不怜余。"}