{"id":"1095672","title":"雪中寄赵湖州容斋","dynasty":"宋","author":"释居简","text":"庆兆三回白，祥开嗣岁春。精求方恳恳，悬应忽逡逡。化母非无待，玄冥却有神。夜窗疑是月，晓砌不生尘。麰麦占年熟，郊原见日新。柳塘吹漠漠，银浦剪缤缤。鹤干胜寒重，猿枝撼落频。折腰嗟劲节，低首吊苍鳞。池草生吟思，溪梅寄远人。不知吟啸地，何似灞桥亲。"}