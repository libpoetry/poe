{"id":"534749","title":"巽屏歌","dynasty":"明","author":"尹台","text":"君不见黄雩之山蜿蜒来百里，矫若游龙天中峙。群峰合沓簇其下，烟材雾术莽相亚。日南山人何年卜尔庐，溪谷环复冈峦纡。中有一山横抱东南隅，屹然碧玉之屏万丈孤，云景朝夕秀色铺。吾闻八方人文巽其枢，兹山无乃神之都。洞门不交俗士履，石室长秘仙人图。金芝色映丹霞彩，玉术膏流绀露珠。九笈宝章閟奇诡，千寻铁锁悬虚无。咄山人兮孰招，绿萝冥冥兮猩鼯号。羌隐处兮余迹焉逝，彼屏之曲兮佳可以遨。世间万事岂有极，王侯富贵终蓬蒿。不如芒鞋竹杖游戏此山中，猿情鹤思千古流长谣。"}