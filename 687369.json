{"id":"687369","title":"会麟山别业再次前韵四首","dynasty":"明","author":"孙承恩","text":"风月自堪适，壶觞复此招。野情转萧散，习气未全消。海上金光草，山中白雪苗。浮荣如可弃，吾与子同樵。地僻无尘事，高人称隐居。启扉云在户，决溜水通渠。瀚海闻抟翼，濠梁看跃鱼。百年知道寡，粗得究盈虚。小径花阴合，闲阶日影流。主言宜尽兴，仆语好回舟。岁月无公案，沧浪有棹讴。白鸥閒似我，随意立芳洲。物外乾坤别，樽前意兴深。云山欣属目，事业愧初心。野水淡秋思，庭槐生夕阴。商歌二三子，逸响振云林。"}