{"id":"199620","title":"瓜州歌·今年城保寨","dynasty":"宋代","author":"刘过","text":"今年城保寨，明年城瓜州。寇来不能御，贼去欲自囚。伟哉淮南镇，禹贡之扬州。念昔蕞尔虏，马棰轻江流。翠华离金陵，人有李郭不。幸被账下儿，一箭毙其酋。帝把羓有遗臭，鲜血粘髑髅。败军惨无主，蛇豕散莫收。势当截归路，尽与俘馘休。甲兵洗黄河，境土尽白沟。天予弃不取，区区乃人谋。金帛输东南，礼事昆夷优。参差女墙月，深夜照敌楼。泊船运河口，颇为执事羞。"}