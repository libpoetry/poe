{"id":"691305","title":"麟哀十首","dynasty":"明","author":"李江","text":"巴峡猿啼泪几行，随风点点滴心伤。偶炊无釜梦千里，谁续断弦琴一张。月挂西山人不见，云横弱水恨何长。今朝罢却前生事，巴峡猿啼泪几行。衡阳断雁碧峰青，天远山空月自明。书信自从今日尽，天缘有分几时成。闺门妇道能无忝，云路夫君喜有名。望眼愈长心愈苦，衡阳断雁碧峰青。龟游长江不再回，空悲天地古今来。千年万载成虚语，再世还魂亦可猜。香断芝兰风雨恶，音消琴瑟水山哀。当年只把龟为寿，龟游长江不再回。马嘶芳草路何长，万里腾云只自伤。天子门生知有分，细君年几未应亡。堂前甘旨须供奉，壶内纲常赖主张。行李春风原是客，马嘶芳草路何长。玉兔云中捣药声，寒云捣尽月空明。仙风吹断三千里，紫府遥连一万程。欲问当年为月老，何知今日失云英。夜长天远思无尽，玉兔云中捣药声。金鱼比目物皆然，何事姻缘无百年。夫妇有情如愿久，室家无幸亦天偏。桃花落尽青犹再，桂影亏时望复圆。惆怅人生不如物，金鱼比目物皆然。豹枕惊寒梦不成，春风帐底可伤情。鸳鸯水暖期双老，鸾凤声沈隔五更。中馈乏人诚落魄，幼儿无母甚孤?。今人遭此真无奈，豹枕惊寒梦不成。鹿车遗迹夜沉沉，抛妇分明一点心。缘分有天应到底，佳期无奈止于今。女牛天上年年见，兰桂人间夜夜深。有恨尽从归肺腑，鹿车遗迹夜沉沉。黄鹤楼中云自移，不知黄鹤欲何之。一杯合卺昏中酒，九步佳城望处思。二月桃花思旧日，七弦琴韵失前时。一朝倾下东风泪，黄鹤楼中云自移。华表千秋一柱高，佳期音断北风号。思量人世真如梦，那见神仙果伐毛。百岁姻缘谁不愿，终身家计却空牢。天长地久来今古，华表千秋一柱高。"}