{"id":"166859","title":"春日同伯氏游问政山门意似表弟旧题用其韵先","dynasty":"宋代","author":"李弥逊","text":"晴妍入遐瞻，佳处要林樾。归云纷卷舒，列岫互明灭。偶从青都行，遂与凡境绝。舆肩俯清阴，屐齿破苔滑。坡陀度崇冈，窈窕必真阙。烬馀见颓基，纸上得遗碣。红白抹花脸，嘲哳掉禽舌。伤列起孤愤，感物动深悦。稍罗肴核丰，共吊泉石咽。云冠俨臧获，霓骑想飞越。灵踪尚储休，爽气亦时发。散花步危坛，引蔓探幽穴。胎田倘可丹，石髓未成铁。却思棠棣篇，已换桃李节。雁书当解封，鹿驾定因辙。兹游约重寻，晚笋政堪撷。"}