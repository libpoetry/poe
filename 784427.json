{"id":"784427","title":"虎子行赠石君东村","dynasty":"清","author":"李锴","text":"君家虎子蔚豹文，短小精悍骄不驯。问年裁及龆毁新，方颐阔颡骨肉匀。电光疾闪双瞳神，轻貂插帽玉琢带。窄靿靴跐天街尘，番刀快割不肯离。璁珩觿韘徒横陈，北山之石维四钧。兀然高广半及身，有时斜睨一笑申。双拳龙攫胯虎蹲，宝鼎足举山拔根。观者咋舌宾客笑，群儿慑伏咸逡巡。君不见朱丝脩长断复续，系颈累累古相属。天生此儿必有为，姑墨龟兹其蚤服。"}