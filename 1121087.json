{"id":"1121087","title":"十月廿五日有诏以予班六卿赐对衣金带鞍马二首","dynasty":"宋","author":"岳珂","text":"缀迹中朝十四春，精镠两锡带围新。赐袍又见光蹄袅，沃辔不妨翔苑麟。有马可乘存史阙，无衣谩赋感君仁。轻肥岂是平生志，髀肉何堪豢此身。非念蹉跎马少游，几年田野任沈浮。衣章不称麒麟楦，袍缊谁惭狐貉俦。试问嗫嚅常束带，何如款段自经丘。感恩一念惟忧国，莫笑隐居金络头。"}