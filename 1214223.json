{"id":"1214223","title":"次韵济翁叔并谢诸公","dynasty":"元","author":"周权","text":"一尊俯仰乾坤阔，何处蓬莱白银阙。百川东去无回波，白日人间事如织。安能久挽林下鞅，要挹终南嵩华碧。壮游直上黄金台，赫弈光华弥上国。三年客梦天之北，梅花万里关山月。对酒亦有新丰歌，题名未问游岩宅。吟裾不曳王公门，禁林曾谒文章伯。满襟逸兴征鸿高，过眼浮荣流电疾。云山恋恋未忘情，岁月悠悠易成昔。酸风已破黑貂裘，晴湾又割沙鸥席。陪翁夜话不忍眠，银烛花残仍见跋。诸公忽畀金薤章，十袭九缇良足惜。老韩险语轧霄峥，大陆雄文妙英发。剡溪玉板洒乌丸，句中风露含秋色。方今妙选需贤才，遗韵重宣机籁寂。青云当赋杏园诗，白首毋寻草玄笔。"}