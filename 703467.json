{"id":"703467","title":"题画马四首","dynasty":"明","author":"释妙声","text":"真龙矫矫空大群，奚官牵来气若云。黄金骨法颇清俊，画者似是曹将军。驽骀高骧饱刍粟，白驹辕下伤局促。方今相者多举肥，莫画权奇须画肉。画师胸中有全马，三马斯须生笔下。中有一匹玉花骢，似是西来大宛者。不群不食意气豪，羞与二马同凡槽。使我见画三太息，于今谁是九方皋。皎皎白马白于练，首如渴乌目如电。天闲麒麟人不见，画师为我开生面。圉人牵浴定昆池，落花满地骄不嘶。青丝络头无一丈，挽住万里昆崙蹄。前朝王孙善画马，笔迹不在曹韩下。君看榻上玉花骢，风骨权奇绝萧洒。却忆至元全盛时，四十万匹皆吾师。崇天门下宣入贡，大仆牵来亲见之。李君爱马人莫比，意气相期论万里。千金买得真骅骝，蚤晚骑之见天子。"}