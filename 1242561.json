{"id":"1242561","title":"题番使进呈三马","dynasty":"元末明初","author":"张昱","text":"殿中得名画番马，笔力不在陈闳下。方其番使引进时，诏许当轩对描写。近前一匹白鼻騧，咫尺天威生惧怕。第二匹马青连钱，矫首嘶鸣意闲暇。向后赭白马最雄，雾鬣风鬃劳握把。三马既出浣海空，天厩真龙此其亚。画师貌此良苦心，惨淡精神入夷夏。冥冥雷雨晦大河，漠漠风沙连钜野。诸番服饰本华靡，不独丹青侈图画。百年绢素霜雪新，拂拭徒为发悲咤。莫言世有真乘黄，只此按图谁识者？"}