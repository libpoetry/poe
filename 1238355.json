{"id":"1238355","title":"船上歌","dynasty":"元末明初","author":"王冕","text":"草衣老子双鬓皤，拍手夜唱沧浪歌。浮生不信巢穴好，卖屋买船船作家。明月满天天在水，别调新歌水中起。萧散可同甫里翁，逃名不比鸱夷子。大儿船头学读书，小儿船尾学钓鱼。病妻未脱乡井梦，梦中犹虑输官租。前年扬帆箕子国，矫首扶桑看日浴。蓬莱可望不可到，海浪翻空倒银屋。去年鼓枻游潇湘，湘南云尽山苍苍。灵均死处今尚在，使我吊问空凄怆。今年来往太湖曲，三万顷波供濯足。玉箫吹散鱼龙腥，七十二峰青入目。脱巾袒裸呼巨觥，旁人睥睨笑我狂。我狂忘势亦忘利，坐视宇宙卑诸郎。君不见江西年少习商贾，能道国朝蒙古语。黄金散尽博大官，骑马归来傲乡故，今日消磨等尘雾。又不见江南富翁多田园，堆积米谷如丘山。粉白黛绿列间屋，竞习奢侈俱凋残，今日子女悲饥寒。呜呼噫嘻，何如尚志富，曷足求贵曷足恃。秦时李斯丞相位，汉家韩信封侯贵。堂堂勋业亘乾坤，赤族须臾无噍类。何如老子船上閒，朝看白水暮青山。艰险机忘随处乐，顾盼老小皆团圆。且愿残年饱吃饭，眼底是非都不管。兴来移棹过前汀，满船白雪芦花暖。"}