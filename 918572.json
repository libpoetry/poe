{"id":"918572","title":"赠祁门不老山高法师","dynasty":"宋","author":"汪莘","text":"鳌山万仞峙璇霄，上有高真道寂寥。拔足壮能轩物表，洗心清不浑尘嚣。洞天别有风光异，人世那知宇宙遥。云覆醮坛闲悄悄，烟凝仙室静萧萧。步虚韵稳听晨礼，环佩声迟识晚朝。饭啖青精颜色好，词歌白鹤利名消。囊空阿堵缘辞宠，匣蓄干将为斩妖。折角巾多裁氎布，隐居衣尽屏鲛绡。神游汗漫趋蓬岛，禹步回旋指斗杓。九转丹砂盈日月，三千功行继松乔。密渠细石通泉窦，斜插疏篱护药苗。瓮里香醪斟琥珀，壁间修扇阁芭蕉。蟠桃欲熟人争窃，野菜初生手自挑。花卉得时舒锦绣，瓶汤娱客奏笙箫。长松夭矫龙千尺，嫩竹琳琅玉万条。凤翅乱峰森洞口，羊肠微径绕山腰。床眠瘿木肱常曲，兀坐文藤足屡翘。衮衮骞河倾俊辩，温温和璞琢孤标。我惭未跃三春浪，君去行看八月潮。好把阴功拯存没，西归宜早买吴舠。"}