{"id":"581667","title":"望金台","dynasty":"明","author":"苏葵","text":"望金台，金台远，人间骐骥同驽蹇。乐生陆沈郭隗微，何用胸蟠千万卷。望金台，金台近，日莫纷纷鬻神骏。贵通贱守士价轻，肮脏方头甘弃摈。金台远近那得知，纵横岂是明扬时。燕昭一去二千载，太息日日江流驰。纵令台在无黄金，扣关衒玉相侵寻。已无钓丝系汉鼎，岂有岩穴藏商霖。天南天北老眼昏，台前白日飞红尘。凭君莫向台前过，恐忤刀锥牙侩嗔。"}