{"id":"1249939","title":"王节妇诗","dynasty":"元末明初","author":"高明","text":"清清慈溪水，蘋藻被涯涘。昔年修妇职，采撷荐明祀。殷勤执豆笾，斋肃事君子。一朝双鸳鸯，别离隔生死。死者无还期，生者当同归。奈何姑嫜老，重以膝下儿。升堂奉甘脆，篝灯训书诗。庶以未亡人，慰彼泉下思。溪水彼可竭，妾身不改节。溪水有停污，妾心但明洁。荧荧瑶台镜，玄发今已雪。孤鸾虽不舞，寒影自澄澈。溪水常流东，馀波总相从。结发为夫妇，永别何由逢！青山有玄寂，百岁须当同。愿言合欢树，化作垄上松。茑萝更缠绵，相依无终穷。"}