{"id":"293854","title":"浪淘沙慢·恨别依清真韵","dynasty":"现代","author":"张伯驹","text":"晚春近、烟迷路柳，树隐云堞。南浦年年草发。愁歌进酒一阕。正缀雪、丁香初绾结，曲阑外、忍与轻折。念久客归人今又去，情怀倍凄绝。悲切。远天望里空阔。兄渡口烟波停桡处，北去江水咽。记执手沾巾，花里离别，笛声渐竭。更水程山驿，疏星残月，闲馆云屏遮重叠。罗衣解、暗香未歇。问消息、菱花圆又缺。晓来看、昨夜东风，甚作剧，吹残满架蔷薇雪。"}