{"id":"183051","title":"五鼓·夜枕回远梦","dynasty":"宋代","author":"孔武仲","text":"夜枕回远梦，北窗觉微明。遥知扶桑曲，万顷摇光晶。江海已瀺灂，鱼龙俱震惊。大哉阳德敏，顷刻周四溟。天星黯余照，林飚飒先声。栖鸟不安巢，世务新营营。阳德固主动，与物皆流行。君子法天时，燕居尝夙兴。流火感隙驹，翰音伺鸡鸣。焚香奉真祠，篝衣寻六经。夜气犹未晓，神观则愈清。力省功或倍，心虚思弥精。道要处戒定，自伐如刀兵。书绅以自劝，因之遗友生。"}