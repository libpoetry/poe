{"id":"704029","title":"送林黄门聪奉命代祀南海便道归省和同寅王公度韵四首","dynasty":"明","author":"韩雍","text":"朝阳鸣凤瑞皇家，四海苍生览德赊。多少回天好封奏，人传曾梦笔生花。一身已许帝王家，奉使何嫌道路赊。直以诚心将宠命，祝融坛上奠松花。三山东畔是君家，缥缈孤云久望赊。今喜承恩遂归省，锦袍宫酿寿萱花。忠臣忧国总忘家，谁肯留连岁月赊。况是明君正延伫，回轩莫待雪飞花。"}