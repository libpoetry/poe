{"id":"1077678","title":"张子公以圆鉴见寄作诗报之","dynasty":"宋","author":"李纲","text":"我观大圆鉴，瑩澈靡瑕垢。清光溢寒蟾，碧井窥古甃。冰池绝埃尘，玉璧无肉好。不知何年铸，款识杂篆籀。冷然照肝胆，况烛须眉秀。英英张公子，辍赠意独厚。使我正衣冠，更以别妍陋。嗟予罹百忧，半世困驰骤。苍浪齿发衰，已觉成老丑。幸兹置宽闲，闭户念往咎。冠攲与佩落，颠倒散襟袖。平生遭谤谗，白黑坐分剖。逝将杜德机，渐可塞智窦。岂徒齐美恶，端欲一昏昼。鉴焉何所施，无乃虚授受。聊持戏凤匣，藏此蟠螭纽。精光秘不露，犹使魑魅走。讵逃鹦鹉形，时作蛟龙吼。君看方寸间，此物谁蔽覆。灵台湛虚明，广博含宇宙。纤毫莫凝结，万象悉笼囿。宁随古今移，不逐面目皱。人人各具足，一一谢雕镂。无尘安用拂，表里自通透。诸佛亦何为，四智此为首。祖师持出游，法器久已就。那将清净眼，更入烦恼蔀。随缘梦幻中，坐阅蛮触斗。本来妙明心，一念證无漏。持此还寄君，试问承当否。"}