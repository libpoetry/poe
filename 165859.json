{"id":"165859","title":"和关承议彦远水乐","dynasty":"宋代","author":"晁补之","text":"上盆五尺高，下盆二尺广。咿呦蚁穴间，飞瀑一线响。关侯初为此，避世挹萧爽。晁子亦欣然，闭户穿瓦盎。虚堂一亩静，纯白四隅敞。中央浑沌胚，鯈忽所求往。凿窍令语言，岂但一成两。危峰下俯瞰，石井黝然仰。奔泉决眦落，惨澹阴壑想。明珠溢盘盂，白露湿尘坱。声音通大道，断竹自谁赏。何曾戛击阑，缾缶日夜长。初疑风陨箨，骤雨来莽苍。乍似酒落槽，夜枕听惚恍。鸣禽杂啁哳，物魅乱肸蠁。相依欠林樾，见蔽赖帷幌。范侯惊侧耳，李令笑抵掌。张侯助我懒，不忆税归鞅。云间余仲弟，聊可乐吾党。中和非外物，此理未宜罔。相劝戒勿传，名字遍天壤。撞锺鼎食事，老罢不知飨。但怪一世狂，端如转车辋。能来解幅巾，为子濯泚颡。"}