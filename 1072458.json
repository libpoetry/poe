{"id":"1072458","title":"观骆元直经进江南形势图","dynasty":"宋","author":"王庭圭","text":"异时汉网疏天讨，胡儿马齧江南草。石头重戍岂无兵，将军不识丹阳道。至今战骨埋秋霜，伤心不忍问耆老。龙蟠虎踞昔何雄，赤壁濡须在眼中。浔阳江水射蛟处，旌旗拂天来向东。艨艟塞川不敢下，昔人曾此破曹公。横江九道波翻屋，试请轻兵渡淮曲。夜入长安人不知，应见画图心已熟。他日将军按此图，鼓行如西如破竹。"}