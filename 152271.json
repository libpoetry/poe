{"id":"152271","title":"陆务观病弥旬仆不知也佳篇谢邻里次韵自解","dynasty":"宋代","author":"周必大","text":"闭户十日雨，陆居如坐舫。吾身固已困，未省子疾状。昨朝拜床前，不敏只自怆。萧然维摩几，高谢桓荣帐。是身本何有，更虑不已恙。全人豆肩肩，大瘿谁甕盎。掷杯蛇自去，静耳蚁为谅。乃知阅肘后，未免信纸上。大哉横气机，寄此语清壮。我虽问疾晚，可以无怅怏。"}