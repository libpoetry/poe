{"id":"479648","title":"十二月十八日大雪登楼作寄进之天锡时诸君方修府志","dynasty":"明","author":"顾清","text":"酸风割耳须作虬，闻雪强起开西楼。西楼一望几十里，玉田瑶圃烂不收。两年粳稻化鱼鳖，穷计每日占来牟。眼前富贵已如此，何苦更作明年愁。书生耐冷自常事，北窗清坐端谁留。神游不到党家帐，意行屡上山阴舟。淮南山海诞莫考，吴中沟浍须精求。映雪著书堪一笑，却似五月披羊裘。"}