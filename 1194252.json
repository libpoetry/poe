{"id":"1194252","title":"山居即事四首","dynasty":"唐","author":"吴融","text":"桂树秋来风满枝，碧岩归日免乖期。故人尽向蟾宫折，独我攀条欲寄谁。不傲南窗且采樵，乾松每带湿云烧。庖厨却得长兼味，三秀芝根五朮苗。万事翛然只有棋，小轩高净簟凉时。阑珊半局和微醉，花落中庭树影移。无邻无里不成村，水曲云重掩石门。何用深求避秦客，吾家便是武陵源。"}