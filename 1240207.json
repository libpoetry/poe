{"id":"1240207","title":"枯树图","dynasty":"元末明初","author":"刘基","text":"道傍古树身半枯，白蚁穴根虫穴肤。风摧雨撼霜雪冻，断石臲卼无人扶。忆昔勾芒肇初政，百卉腾达随呵嘘。新柯荏苒旧柯壮，雾露膏沐光如濡。黄鹂翡翠语娇滑，桑扈戴胜鸣相呼。白鹤来巢鹿止荫，匠石愕睨争叹誉。宁知忧患生旦夕，野火倏忽起不虞。燎原烈焰难向迩，孰问柞栎杉与槠。枝燔叶焮根半赤，朽腐瞒液非时须。山林摇落岁方晏，聊以薜荔为衣袽。呜呼广厦栋梁具，委弃草莽同薪刍。皇天未必替生意，更盼玉烛回旸乌。"}