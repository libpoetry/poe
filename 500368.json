{"id":"500368","title":"送童良仲归兰溪","dynasty":"明","author":"张孟兼","text":"尝读登科记，犹忆庚子年。君名乃亚魁，众口争称传。岂惟宗党重，亦为闾里贤。授官得要地，尚尔客幽燕。音书或间至，途路动逾千。不谓兵革起，陵谷成变迁。南北遂阻隔，相望各一天。我思曷怏睹，心若摇旌悬。君世居兰溪，我家浦水边。相去固甚迩，鸡犬声相连。胡为万里别，不啻参商然。人生出处异，会晤实因缘。去年朔方平，君挈家南还。相逢逆旅中，把手话缠绵。江城寒雨歇，泥淖穷巷偏。促席竟及夕，剪烛夜忘眠。或于风雪际，围炉拥青毡。哦诗出险语，欲压石鼎联。君才十倍丕，顾我何能先。譬诸觕粝女，效颦愧妖妍。又如低飞鸟，敛翮避鹰鹯。此情胶漆投，此义金石坚。还返仅半载，慰藉肯弃捐。兴言久居此，浩然乡思牵。今日既得请，促装买归船。功名非吾事，身世图生全。故山有敝庐，读书可终焉。昔有钓游处，西郊及东阡。邻翁纵谈谑，岁时罗酒筵。非学高尚隐，实且脱忧煎。闻之使我惊，我亦思林泉。我生素狂瞽，窃禄徒备员。几欲乞归养，日夕心乾乾。念君挽莫留，告别一何遄。探囊竟何有，怜剩三百钱。沽酒劝君饮，为君写拳拳。蒸雨急如洗，薰风爽微肩。到家可计程，定及秋月圆。"}