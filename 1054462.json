{"id":"1054462","title":"郡名诗呈吕元钧五首 其五","dynasty":"宋","author":"孔平仲","text":"吕公杞梓材，自是栋梁质。岷山岩谷邃，蜀锦机杼密。含章同豹隐，荣进异蠖屈。兴起自艰微，败席代门荜。扬庭挺科两，许国操心一。理财务廉约，持宪从宽佚。言动肃以舒，丝纶蔚成帙。琐围使辽土，政府论仪物。陈郡剖侯封，潞郊纾守绂。今栖重湖外，久矣齐得失。高吟贻华莞，静鼓云和瑟。知音旷寰宇，自养融心骨。冥鸿难遂去，塞马有归日。会见促召还，忻欢投枣栗。"}