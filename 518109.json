{"id":"518109","title":"送萧用道长史之桂林","dynasty":"明","author":"唐文凤","text":"长风吹征衣，白日照穹颢。朝辞金陵城，暮向桂林道。之子富才华，天葩绚文藻。选职王府官，辅佐拟师保。鹤驾日侍随，嘉猷事论讨。磐石固藩封，德化服夷䝤。人生百年间，相知不在早。既推学术尊，亦慕丰姿好。岂期识颜面，遽别感怀抱。每念眼惟青，自嗟首空皓。丈夫志磊落，养气充浩浩。愿言秉忠贞，荣名亦为宝。"}