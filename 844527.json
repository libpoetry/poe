{"id":"844527","title":"减兰 薄病初起书怀","dynasty":"清末民国初","author":"洪炳文","text":"养疴许久。料是黄花同比瘦。勉阅方书。案上终朝对药炉。宵深不寐。只有青灯知此昧。残月窗横。不是三更便四更。流光似驶。又见凉风天末起。百感纷投。兀自伤心不待秋。峰回水聚。何处神仙开洞府。梦里名山。安得乘云共往还。新秋至矣。案户明河如尺咫。砌畔虫声。不是愁人不解听。罗帏雪净。照见娟娟明月影。雁字遥天。待架银筝柱上弦。"}