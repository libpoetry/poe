{"id":"639306","title":"赠钱牧斋少宗伯","dynasty":"明","author":"陈子龙","text":"汉苑文章首，先朝侍从臣。三君同海岳，一老是星辰。作直称遗古，推贤更得邻。当时客渐进，文举气无伦。陈窦圜中土，萧刘泽畔人。蟪蛄喧日夜，兰桂历冬春。旧学商王重，清流汉史均。范宣谁让晋，卫鞅欲专秦。独指孙宏被，仍污庾亮尘。十年耕钓乐，七略较雠新。当户无芳草，洪流逸巨鳞。睚眦流訾訾，钩党报申申。告密牢修急，经营伟节神。霜华飞暑月，剑气彻秋旻。明主终收璧，宵人失要津。南冠荣衮绣，北郭偃松筠。艰险思良佐，孤危得大臣。东山云壑里，早晚下蒲轮。"}