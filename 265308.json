{"id":"265308","title":"戏作谢惠连体十三韵诗","dynasty":"南北朝","author":"萧纲","text":"杂蕊映南庭，庭中光景媚。可怜枝上花，早得春风意。春风复有情，拂幔且开楹。开楹开碧烟，拂幔拂垂莲。偏使红花散，飘飏落眼前。眼前多无况，参差郁可望。珠绳翡翠帷，绮幕芙蓉帐。香烟出窗里，落日斜阶上。日影去迟迟，节华咸在兹。桃花红若点，柳叶乱如丝。丝条转暮光，影落暮阴长。春燕双双舞，春心处处扬。酒满心聊足，萱枝愁不忘。"}