{"id":"635394","title":"赠陈屏甫","dynasty":"明","author":"成鹫","text":"为僧不能成佛祖，圆顶方袍安足数。儒不作圣玄不仙，章缝鹤氅空徒然。何如居士现身说，火里莲花波里月。男儿出世不出家，身虽城市心烟霞。长生换取无生义，一日心空看及第。自称了事老凡夫，不缁不羽不簪裾。三教圣人管不到，兄弟一门胥好道。埽室时翻贝叶文，晨钟晚磬声相闻。青蚨散取布金地，十字街头作佛事。事佛仍推屋上乌，从师拾得衣中珠。衣珠拾得逢人卖，誓度有情归净界。忆我初从海上来，东林偶入知宗雷。侍儿机子求剃度，多谢檀那为證据。大心未了现生缘，今朝弧矢还高悬。寿佛破颜开口笑，笑道此翁正英妙。座客谁知古佛心，山僧欲语终沉吟。提起数珠一百八，请君会取无生法。"}