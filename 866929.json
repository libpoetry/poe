{"id":"866929","title":"窄岭","dynasty":"宋","author":"卢方春","text":"危岭恶有名，窄岭险无数。石鼻卷我车，石牙隐我步。空冈虫九头，黑身眼四顾。掷之声愈厉，飞前使人怖。想当开辟时，已是樵猎路。茅臭不成山，瀑断不成布。丫岩升恶猿，蹄涔立饥鹭。芦花大如钱，况乃时寒冱。遐征误假道，抚景自作恕。林壑非出伦，笔砚不入务。脚怠宿未投，天低日俄暮。"}