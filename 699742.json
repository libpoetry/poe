{"id":"699742","title":"伤怀五绝","dynasty":"明","author":"郭之奇","text":"未了馀生百自劳，伤怀一事若相遭。无端更作幽山侣，错认松声是海涛。苍松尽日舞烟风，为爱林栖息意同。一自秋霜凋露白，懒从春水问溪红。春思秋怨总相同，一寸柔肠百断中。春草萋萋秋不见，教人长愧落花风。朝云已去暮还归，长与山人共落晖。举目跚跚频立望，空中虚影是耶非。半载幽思孰共怜，几番愁梦倍凄然。人间亦有伤怀者，未必钟情似我坚。"}