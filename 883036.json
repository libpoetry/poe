{"id":"883036","title":"石应之校书招同胡崇礼赵几道饮白莲社晚雨","dynasty":"宋","author":"孙应时","text":"白莲远公社，不能致渊明。雷峰峰下庵，乃复浪此名。野客当暑来，喜甚荷风生。柳渚睇窈窕，竹房步纡萦。西轩正虚寂，一镜湖光平。小饮试谈噱，高吟发幽清。两士幕府彦，主人芸阁英。我虽漫浪者，颇复同胜情。六合自今古，百年各经营。悠然一笑粲，急雨催诗成。"}