{"id":"985243","title":"横翠堂成与诸公落之蒙贶佳篇不敢当也谩作数语以纪其实","dynasty":"宋","author":"郭印","text":"何处无奇观，隐显随所遇。事有幸不幸，邂逅元非素。招提枕山趾，出郭才数步。高亭齐浮云，杖策邀我屡。西厢偶徘徊，屋敝惊颓仆。穴壁试一窥，似觉万景聚。同来老先生，错愕喜相顾。明朝便鸠工，栋宇更寻度。华堂不日成，杂沓千山赴。落日下层巅，寒烟笼远树。乾坤发秘藏，物象争呈露。烂赏良未能，草略杯盘具。群公意尽欢，韵语各吟赋。和气回阳春，篇篇奏韶濩。堂以横翠名，誇诧盈道路。人材何异此，用舍得其趣。渭滨一钓夫，起为周室辅。皇皇鲁真儒，终以不合去。圣道奚加损，山亦无新故。废兴适然耳，万事成感悟。"}