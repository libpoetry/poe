{"id":"429177","title":"论诗一首呈瘿公","dynasty":"近现代","author":"黄浚","text":"罗侯相见无杂语，苦问年来作诗好。平生羞饮不渫井，举世嗟随偃风草。雅音东迁已变徵，乐府西京从探讨。元气浑浑笔在手，河车辘轳水灌脑。六朝风味键李白，九代骚篇发开宝。高冠岌嶪高王岑，初服曳娄返孟浩。百家错落缀星斗，甫也光芒日杲杲。元和韩孟觑天奥，鞭辟神力入孤抱。云龙千载快摩窣，世上小儿笑寒槁。时贤扬扢必自宋，戛戛皮骨人力造。如山自篑期渐益，如垢匿身先以澡。要当籋云汗流血，始见飞黄出内皂。秾纤态极小李杜，植干著花各有道。不然举鼎乃绝膑，不然挽弩弗穿缟。毫端光?要腾焯，声律拘牵吾所恼。罗侯才清心析发，葩窟纵横著吟稿。危时此道合冷歇，歌哭宁知千眼媢。诗厄劫人百无赦，此事茫茫听苍昊。"}