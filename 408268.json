{"id":"408268","title":"舟中梦醒观群山","dynasty":"近现代","author":"冯振","text":"舟中忽梦觉，起坐环峰峦。罗列如美女，一一垂云鬓。行列忽欲断，白云还相连。秀丽谁能匹，娇羞半掩颜。顾我送微波，若来又姗姗。凝睇心如结，欲即势难攀。相对销精魂，坐使我忘餐。变化何倏忽，焉辨云与山。云外山自静，山中云自閒。不知江上望，何似梦中看。"}