{"id":"688124","title":"宿献花岩作","dynasty":"明","author":"朱应登","text":"名山隔岁与心期，古寺经过再赋诗。僮仆解装先藉草，主僧留客旋烹葵。泉鸣涧壑秋生驶，树隐房栊日上迟。岂独有缘参法界，同行吏部共襟期。长廊卷幔得閒凭，南国秋容望不胜。香阁梵音传远磬，石幢寒影护悬灯。山深疑有长生药，寺古应多入定僧。人语忽然飘下界，始知身在白云层。"}