{"id":"703299","title":"红叶","dynasty":"明","author":"释今无","text":"一夜秋风涷碧岑，凭栏寂寂怯寒襟。儿啼欲止非同色，霜落犹看费独吟。横字楞严曾剌股，食砂蝙蝠自归林。高廊莫扫烧寒灶，恐有閒僧后夜寻。春花百种斗幽奇，彼此丰姿又一时。雪底怀人堪写句，月中对我忽辞枝。竹斑自滴双娥泪，舌在还教六国知。莫使随风投赤水，神珠原自护蛟螭。"}