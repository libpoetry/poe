{"id":"332151","title":"桂枝香·风清露细","dynasty":"清代","author":"曹贞吉","text":"风清露细。早稻熟江乡，嫩凉无比。八跪双螯郭索，迷离烟水。断芦折苇洲边憩，羡轮囷、行沙如驶。寒潮来去，孤舟没灭，渔灯初起。正好是、荒村雨霁。问何人笭箵，萧然汀嘴。小市平桥，过处霜天凝紫。橙黄橘绿登高会，醉东篱、酒人风致。依稀记得，鱼庄设簖，夜分无寐。"}