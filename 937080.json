{"id":"937080","title":"登灌口庙东大楼观岷江雪山","dynasty":"宋","author":"陆游","text":"我生不识柏梁建章之宫殿，安得峨冠侍游宴。又不及身在荥阳京索间，擐甲横戈夜酣战。胸中迫隘思远游，溯江来倚岷山楼。千年雪岭阑边出，万里云涛坐上浮。禹迹茫茫始江汉，疏凿功当九州半。丈夫生世要如此，赍志空死能无叹。白发萧条吹北风，手持卮酒酹江中。姓名未死终磊磊，要与此江东注海。"}