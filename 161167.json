{"id":"161167","title":"望明河·华旌耀日","dynasty":"宋代","author":"刘一止","text":"华旌耀日，报天上使星，初辞金阙。许国精忠，试此日传岩，济川舟楫。向来鸡林外，况传咏、篇章雄绝。问人地、真是唐朝第一，未论勋业。鲸波霁云千叠。望仙驭缥缈，神山明灭。万里勤劳，也等是壮年，绣衣持节。丈夫功名事，未肯向、尊前轻伤别。看飞棹、归侍宸游，宴赏太平风月。"}