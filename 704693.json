{"id":"704693","title":"有感五首","dynasty":"明","author":"薛瑄","text":"火发木将燬，奸生理自危。洞观千古事，深合一时为。往事既如此，来踪可更追。尔心徒自省，吾道欲何之。谁使三苗叛，深劳王者师。操兵诸将勇，转粟万人疲。行见投戈日，还看奏凯时。犬狼何足道，雨露本无私。锦里南天外，中原北斗边。乘轺孤节远，恋阙寸心悬。雁塞氛常净，龙沙驾已旋。忠臣扶社稷，快著祖生鞭。庶官务割剥，不念远人穷。况复羽书急，时兼馈饷供。探兵林莽密，转粟水山重。指日兵氛扫，车书四海同。禁闼知无补，江山敢惮劳。运粮民力困，讨贼将心骄。围解人饥死，蛮穷县劫烧。贪官能致乱，选牧望天朝。"}