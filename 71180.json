{"id":"71180","title":"叹病驼·狂夫东游乘白骡","dynasty":"元代","author":"王逢","text":"狂夫东游乘白骡，道路适遇病橐驼。紫毛无复好容色，肉鞍尚耸双坡陀。南人从来不梦此，私怪目击临干戈。泉渠元自控蕃落，天苑毕竟连银河。吴郊楚甸水草浅，任重却欲千斤过。青袍朝士为起立，茜帽番僧时抚摩。热风吹尘鼻出火，积雨成潦疮生窠。牛虻狗虱苦嘬血，末由驱除知奈何。频年出师数百万，熊罴狮豹相奔波。岂期独后死沟壑，余光所及良已多。老奚首帕短裤靴，手持鞭策涕泗沱。忆昔滦京避暑日，气骨礧嵬从銮和。沉沉金瓮夹渼马，袅袅锦带悬灵鼍。眼劳辇下藉鬋刷，屈迹泽畔甘蹉跎。畴能推广爱乌义，没齿仰饲公田禾。"}