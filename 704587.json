{"id":"704587","title":"过张受先茅居留赠四首","dynasty":"明","author":"黎遂球","text":"茅居对天地，知子道心安。惜物拾花落，赋诗题叶看。世衰违好易，名重保身难。悟得阴阳理，兼成却病丹。五柳半人宅，一经堪子传。苍生想安石，神令著临川。鹤饿依贫骨，琴心弹古弦。道成同辟谷，因可谢文钱。楚狂歌凤德，汉代仰龙门。兰室气恒秘，桃花笑不言。凿流环梦处，结想拟仙源。往事馀经济，占云自灌园。种鱼供砚沈，留客让书床。问影泠泠善，栖心寸寸香。吏廉归只俭，童兀刺难偿。却累频怜我，缄题远不忘。"}