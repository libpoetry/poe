{"id":"543469","title":"大佛寺观释迦文佛金像题","dynasty":"明","author":"胡应麟","text":"峨峨蓟城西，飞观耸百级。金身五千丈，照耀天北极。画栋糜丹青，雕甍烂朱碧。琪花烨如散，瑶草纷可拾。耨水清六尘，雪山炯四壁。广座陈香灯，长廊绘粉墨。优钵梵筵启，伊蒲僧供出。俗染汰欲空，净因了可觅。香象来医王，天龙护帝释。茫然小宇宙，一怆大雄力。"}