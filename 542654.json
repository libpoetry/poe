{"id":"542654","title":"酬杨万壑茂才见寄山川图并诗","dynasty":"明","author":"谢榛","text":"画逼辋川工，王维信可同。云微天若远，石断水如空。裂素写能尽，披图意不穷。相知万里合，相望一书通。神会江天月，名传海岳风。君才变化里，吾道寂寥中。猿鹤交年久，渔樵化岁丰。懒时犹蒋诩，圣代岂扬雄。地胜閒多赋，山灵暗有功。寒暄依古柏，霜露感秋虫。养拙聊幽事，探奇奈老翁。丹书长在壁，逸兴满蒿蓬。"}