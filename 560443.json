{"id":"560443","title":"悼倪母陈氏","dynasty":"明","author":"徐庸","text":"倪氏之母贞且良，良人云没凡几霜。只今年岁逾六秩，心在力家家已昌。堂前三子能奉养，况复此身已无恙。所居临水临尺咫，一溺谁知竟徂丧。星昏婺女天为愁，白璧遽沉非自投。冯夷河伯共惆怅，肠断烟浪无情流。精卫衔石填海水，子心亦欲效如此。吁天扣地杳不闻，哭声直致渊宫里。悲风惨惨云茫茫，即之不及空徬徨。百年抱恨恨罔极，招魂谩诵兰台章。"}