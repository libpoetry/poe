{"id":"1118916","title":"柳梢青 其二","dynasty":"宋","author":"陈允平","text":"沁月凝霜。精神好处，曾悟花光。带雪煎茶，和冰酿酒，聊润枯肠。看花小立疏廊。道是雪、如何恁香。几度巡檐，一枝清瘦，疑在蓬窗。菊谢东篱。问梅开未，先问南枝。两蕊三花，松边傍石，竹外临溪。尊前暗忆年时。算笛里、关情是伊。何逊风流，林逋标致，一二联诗。片片花飞。风前疏树，雪后残枝。刬地多情，带将明月，来伴书帏。岁寒心事谁知。向篱落、微斜半敧。添得闲愁，酒将阑处，吟未成时。"}