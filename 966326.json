{"id":"966326","title":"邀朱推单令周尉赏西邻野人屋前梅花次单令韵","dynasty":"宋","author":"胡寅","text":"西崦一株梅，在野何清丽。遥知不是雪，香散青林际。肆筵宾沓来，秉炬仆相递。幸蒙五字诗，妙敌一言蔽。便恐清夜阑，行酒莫濡滞。莓苔何必扫，月地作瑶砌。细蕊护檀心，已带轻酸味。为语青裙妪，斤斧烦叱卫。会有移根人，趁得春风至。颗颗调君羹，年年映尘世。来游者谁子，此兴恐难继。"}