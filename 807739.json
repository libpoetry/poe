{"id":"807739","title":"霜叶飞  黄牙菜","dynasty":"清","author":"陈维崧","text":"轻松纤软评春雪，此言殊耐寻玩。昔人句子巧形相，又入春趺赞。细拟议、两般俱善。不如单咏霜蔬便。每未到春盘，早赪甲、娇擎隽永，那数禁脔。此际风雪豪家，点酥抑鲊，花压羔儿红浅。寒酸腹内剩蔬畦，那有羊来践。只千里、湖莼路远。乡愁菜把权消遣。对稀疏、凭小摘，忽忆情亲，踌躇未免。"}