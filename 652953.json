{"id":"652953","title":"题刘孟功竹深处二十韵","dynasty":"明","author":"谢晋","text":"高人留客处，万顷绿云中。清閟浑无暑，凉阴不待风。交枝迷翡翠，接叶隐房栊。俗地无尘到，仙坛有路通。影筛金琐碎，声杂佩丁东。栖宿看仪凤，翱翔下颢穹。楚云朝晻冉，湘月夜空濛。林暗容春鸟，庭寒避夏虫。萧骚依枕簟，音韵合丝桐。酒或眠看醒，愁同对坐空。粉痕销旧箨，雨色翳新丛。裁笛从江叟，为竿任钓童。屐粘苔径碧，窗映露灯红。借看随人兴，何须问主翁。还持苍玉杖，来扣水晶宫。溪逸情偏遇，林贤趣未穷。虚心君子并，劲节古人同。几见凌霜雪，孤高倚华嵩。淇园秋渐晚，吴苑岁将终。宜隐筼筜谷，深藏造化功。"}