{"id":"1130804","title":"杂兴","dynasty":"宋","author":"韩淲","text":"常苦灵山暑气昏，澹云疏雨洗乾坤。溪南只许闲人看，紫障青崖静吐吞。书帙侵窗竹数竿，晚留晴影上青攒。不禁滴尽潇潇叶，时拂疏风雨未乾。润色初分岚影飘，细看莽莽近迢迢。山楹川观谁能到，禽鸟飞鸣亦自骄。经雨高林月出云，一天凉净白纷纷。道人打叠身心处，泥饮行吟不乱群。大笑花开只自藏，垂头叶底自芬芳。天生杨震今清白，常具人间一种香。薝卜生成净洁花，愈幽深处愈多葩。肯教肉眼凡夫见，宁可移栽释老家。"}