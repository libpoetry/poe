{"id":"743049","title":"归途二十里渡浑河登石径山遇雨","dynasty":"清","author":"赵怀玉","text":"回头别群山，西望尽碧空。岂知青未了，山色忽向东。巃嵷邈双阙，詄荡开九重。林枯少栖鹘，洞累疑藏蜂。虚无想金阁，黯淡留铜容。遗经署元和，高爵奓卢龙。能邀定州殁，始信大觉功。至今来游客，证古名犹蒙。徐开荆枳地，力陟陂陀峰。下临駴无地，上瞩愁近穹。桑乾塞外来，至此势更雄。飞声撼诸天，一听三日聋。塔孤势疑动，客惧不敢从。前山雨欲集，归路云已封。不辞沾衣湿，藉慰久旱衷。"}