{"id":"771174","title":"徵招•天宁寺登高，循银湾而返","dynasty":"清","author":"陈匪石","text":"扬鞭却指银湾路，荷香旧沾衣袂。雁背是斜阳，换西风人世。客尘浑未洗。正回首、白云无际。帽影欹寒，角声催晚，满襟诗思。眼底惯逢迎，卢沟外、滔滔乱流东逝。万古此西山，拥愁鬓如睡。菊丛今日泪。漫枨触、故园心事。楚天远，脉脉秋魂，被暮鸦呼起。"}