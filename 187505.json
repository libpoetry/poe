{"id":"187505","title":"赛龙谣寄陈倅校书兼呈黄堂","dynasty":"宋代","author":"刘宰","text":"重光协洽之岁夏四月，朱方不雨川源竭。田家汲井灌新秧，绠短瓶羸汗流血。太守尤民一念深，欲决银河起伏险。弥月驱驰偏群祀，云卷碧霄呈象纬。闻说南洲有蛰龙，百年水旱资神功。民言直彻九天上，丝纶屡下恩光重。来往瞻言三百里，别乘亲行古无此。洁蠲牢醴荐芬馨，愿借英灵一瓢水。瓢水英灵亦何在，精诚自与神明会。炎官叱驭正当空，丰隆已驾随飞盖。归轩暮扣古城闉，霈泽朝均千里外。秧田得雨变青青，麦田流水迷沟塍。击壤欢呼纷老稚，惭愧今年又丰岁。典衣沽酒赛神龙，一饱權舆神所赐。神龙肸蠁意已傅，似言此赐非予专。一瓢汲水能回天，多谢紫府瀛洲仙。瀛洲仙人笑挥手，龙不言功我何有。祗今千骑拥朱轮，即是商家大旱作霖人。"}