{"id":"650248","title":"送萧深州复任诗","dynasty":"明","author":"金幼孜","text":"圣皇驭九有，图治如渴饥。求贤靡不至，实期赞雍熙。矧兹郡县寄，休戚系黔黎。简擢苟不慎，易以生怨咨。深州古名郡，俗尚非昔时。官守失其政，凋弊日以滋。公来敷治理，极力为抚绥。吹嘘振枯朽，扶植苏癃疲。欣欣沐膏泽，煦煦蒙春辉。于焉乐生遂，有食且有衣。徭役既不后，租赋自有期。豪强遵约束，吏胥惮严威。黄堂白日静，终岁忘鞭笞。心清事逾简，弦诵有新诗。颍川绩可拟，渤海名堪齐。及兹逾两考，奏最咸称宜。还官既有命，五马何光辉。都门一相送，握手暂蹰踟。春风正骀荡，桃李还芳菲。酌君光禄酒，尽此黄金卮。深州日在望，速往毋迟迟。相期在远大，勿用伤睽离。候君重来日，三考荣超跻。努力慎终始，庶以慰遐思。"}