{"id":"1151198","title":"梦好梨花歌","dynasty":"唐","author":"王建","text":"薄薄落落雾不分，梦中唤作梨花云。瑶池水光蓬莱雪，青叶白花相次发。不从地上生枝柯，合在天头绕宫阙。天风微微吹不破，白艳却愁香涴露。玉房綵女齐看来，错认仙山鹤飞过。落花散粉飘满空，梨花颜色同不同。眼穿臂短取不得，取得亦如从梦中。无人为我解此梦，梨花一曲心珍重。"}