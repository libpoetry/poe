{"id":"903217","title":"次韵傅景夏见赠兼简徐季益","dynasty":"宋","author":"张镃","text":"懒情妨勇志，闇识乖明时。昔人嗟远矣，有梦那见之。百计谐余衷，第一證以诗。合处即劵钥，宁问渠为谁。端居偪仄胸，旦旦荆榛披。又如涸辙鲂，纵漾清塘陂。宗旨要领会，法律忌脱遗。泚笔漫拟古，深扃愧无奇。寒松凛颜采，耻竞桃李姿。疲马借康庄，敢对骐驎驰。自娱成自虐，苦心到肝脾。孰真念本愿，颇或讥繁词。君侯忽我予，臭味几夙期。何时结幽磐，开径通双扉。花明莺锦芗，竹暗蜂烟霏。应缘更数载，遮莫俗惊窥。伟编昨珍投，如病和扁医。月台气醇茂，共社当肩随。火龟莫视兆，叶吉庸奚疑。解颐持此先，讵须匡鼎来。"}