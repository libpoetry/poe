{"id":"702470","title":"元夕灯诗十首应制 起火","dynasty":"明","author":"程敏政","text":"活火翻成一缕烟，暖风吹上碧云边。须臾响作春雷起，万紫千红献帝前。曾烧银烛照红妆，贪睡花神梦正长。高卧不知身已幻，碧纱笼里度春光。内前花炬刻金莲，彻送儒臣事漫传。此夕一枝光照夜，顾因观赏监当年。煌煌火树照金门，不倩韩郎为染根。御苑春光长不老，好花开到木香盆。银缸分出影参差，旋点朱英上绿枝。一夕自开还自谢，化机谁谓有停时。一种名花号玉簪，冰容斜倚翠云衾。谁知点缀春宵景，尽把芳心变赤心。字画依稀古老钱，火中埋没几团圆。休言转眼全无用，买断鳌峰不夜天。鳌山花卉竞春红，舞蝶时来趁煖风。一霎不知何处在，恍疑飞过漆园东。夜深灯火下蓬莱，一片飞霞烛上台。箫鼓不惊仙漏永，芙蓉芍药满山开。巨鳌峰下彩云深，谁遣秋容入上林。始觉化工生意溥，菊花新放满枝金。"}