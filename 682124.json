{"id":"682124","title":"无题","dynasty":"明","author":"于谦","text":"名节重泰山，利欲轻鸿毛。所以古志士，终身甘缊袍。胡椒八百斛，千载遗腥臊。一钱付江水，死后有馀褒。苟图身富贵，朘剥民脂膏。国法纵未及，公论安所逃。作诗寄深意，感慨心忉忉。篝灯夜窗下，抚卷坐来久。泛观古豪杰，际遇良不偶。伊周及房杜，股肱戴元首。韩范与富欧，曲蘖成醴酒。勋业正当时，功名垂弗朽。李广命不侯，冯唐空白首。间关逐常调，遇事亦掣肘。赋命有疾徐，奔竞适足丑。掩书对明月，且尽杯中酒。"}