{"id":"424173","title":"莺啼序 辛巳六月廿九日，半塘翁逝世三十六年，共李重毅任仁、区得潜文雄二先生于翁故宅小集，同人聊修薄奠。适长沙章孤桐士钊先生来自行都，亦欣然莅止，辄题此解，录呈正拍","dynasty":"近现代","author":"朱荫龙","text":"萧疏断云过雨，揽峤西胜处。洞墙缭、明灭波光，旧宅空占尘外。画阑迥、临高气结，荷风冉冉吹衣袂。荫台碑、人去松孤，恨萦天际。一往幽怀，载酒吊古，趁轻镳缓辔。暗惊省、卅六年前，短箫声断吴地。莽江南、哀蝉竞咽，似都识、中仙身世。悄消凝、烟锁平芜，满楼凉意。长门怨损，大泽吟枯，草庵剩寄蜕，心伤一第。词衰天遣挥常淅，记庚年、鼓角秋边泪。无多手泽，随意大笔翻腾，重拙洗净红翠。宗风未绝，此日园林，又俊才济济。驻岭表、骖鸾聊且，祭酒同倾，悼逝忧时，派开流委。哀弦自理，家山念破，杉荒榕老谁共赋，漫修堤、斜日开澄霁。摇摇湖海襟期，望极长天，鹜霞飞未。"}