{"id":"476267","title":"李将军歌","dynasty":"明","author":"罗洪先","text":"五溪西南山刺天，千盘万箐幽且坚。岚腥水毒不可渡，昏昏白昼沉乌鸢。帝窜三苗曾此地，或云槃瓠居仍传。魑魅过从喜得侣，山川感召生何偏。窄衫鬌髻号鬼国，腰镰挟弩亲农田。迩来跳梁犯楚塞，下令用兵垂十年。武陵屡奏南征曲，毕口频移上将权。已闻调发牵两省，况复节制同三边。未见泸水走孟获，空留铜柱镌文渊。将军胄出西平王，忠武世业何煌煌。生来相貌似熊虎，口谈韬略虬髯张。往时提军入镇篁，叱咤诸蛮如犬羊。时危正藉酬恩力，志奋宁须绝技长。即今头衔比都统，兼报开府临辰阳。胸中礌嵬富群策，胡为噤不呻苏吭。岂欲万全报天子，伐心在谋不在强。老我无能抱图史，染翰濡毫发语狂。拟作五溪旋凯赋，且待将军投报章。"}