{"id":"626199","title":"寿清寰祖叔七十一初度","dynasty":"明","author":"黎景义","text":"璇河碧净明南极，瑞绕卿云嘘五色。下烛桃源多异人，澹宁幽远畴能识。我翁清淑挺其间，胎结英芬绚八寰。椠彩铅辉吞武库，笔涛墨雾贲名山。弱冠章逢观璧水，春华秋实纷堪纪。席珍还待举呦鸣，雄踞词坛捉牛耳。吾宗锡胤远蝉嫣，金紫箕裘六百年。忆我鸤鸠扬烈后，得翁鹏起奋光前。仔肩堂构馨笾簠，頫笃燕诒昂干蛊。桃虫纵使偶拚飞，桑土绸缪那敢侮。程门皓积雪氍毹，融也高堂施绛裯。小子翕然歌誉髦，春风何处不涵濡。我思有才必有用，行藏总拟为时栋。行慰龙田雨望奢，藏看史奏星葩动。当世如翁岂盗名，学优盟志系苍生。素殊梓泽富而艳，讵效竹林谈自清。公车竟断长安道，藜吹空照芸芝老。彤墀圣主颂难飏，白首潜夫篇就草。只今览揆适从心，鸿羽仪形粹德音。愿教岁岁人如玉，何必累累肘曳金。迩来缔社珠山下，斌斌不乏于喁者。赋辙驰骧追屈宋，文江浩瀚凌班马。盛事千秋意气多，宏襟五岳卧游过。醉吟居士香山会，康节先生安乐窝。邵德遐龄古稀见，唐蓂十五开渊献。羊裘鹤发已传徽，麟趾凤毛尤足羡。未了勋华付有人，豫章七日何轮囷。结绿晶芒升紫气，渠黄逸足绝红尘。庭前森植三槐树，桂殿云馗会骞翥。苞雏衔得宝纶来，长向瑶池伴青羽。"}