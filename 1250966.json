{"id":"1250966","title":"虎丘春霁图","dynasty":"元末明初","author":"王行","text":"群巘抱西郭，一峰出平田。孤秀凌太清，旁绝络与联。古迹遍林谷，干将閟重泉。划开千尺厓，下见清泠渊。翠壁绚霞彩，葩词咏千贤。于时属青春，霁色明高天。鸣鸟亦已和，众卉纷自妍。夙驾爰此游，襟怀遂悠然。岂曰事赏心，观俗古所传。来牟蔽丘垄，馌耕满畴阡。乐土有若兹，勤政复勉旃。愿同击壤氓，熙熙度馀年。"}