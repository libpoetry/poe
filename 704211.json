{"id":"704211","title":"公事后禁门三首","dynasty":"明","author":"蔡羽","text":"龙輴金铺丽，蜚廉贝阙县。燕藏朱户网，花隔绮疏烟。刻漏虚银箭，宫槐积翠钱。瑶台夜夜月，不复妒婵娟。绀宇环天第，青苔琐汉宫。翠华雕辇去，露榭舞衣空。风散琼林绮，花流温沼红。玉人抱银钥，羽校列云中。碧霭凝金瓦，沧波到玉津。蓬莱云叆叇，玄圃石嶙峋。内祝开香殿，天花捧御真。丰宫太皇业，温树万年春。"}