{"id":"559770","title":"送樊景昭回","dynasty":"明","author":"曹义","text":"远岫削芙蓉，滦波漾晴玉。芳草满江滨，春光真可掬。柳风吹絮荡晴空，桃雨飞红点新绿。此时送客最关情，临岐怕唱阳关曲。阳关怕唱意如何，人生会少离别多。去年此日金陵道，为均酌别朱颜酡。今日相逢即相别，离情争似春风和。君今别我意冲冲，我亦送君情戚戚。到家青鸟有时来，为寄平安好消息。从今云树两茫茫，渭北江东总相忆。"}