{"id":"1110026","title":"次韵尧明如皋道中五首","dynasty":"宋","author":"吕本中","text":"万顷曾经一苇航，旧缨如可濯沧浪。簿书窘束尘埃里，犹见当时玉树郎。王李风华旧得名，颇容偏左去求盟。从来量比江河大，不取人间盆盎清。不嫌众里衣冠古，自觉人前礼法疏。已似羲之弃官后，近逢安石赴京初。醉别江南久未还，至今犹梦雨馀山。少留白发三千丈，胜取黄金十二镮。侯喜学诗新有声，坐中忽遇老弥明。故知麦饭与藜藿，不识虞卿醒酒鲭。"}