{"id":"495167","title":"忆余在翁岛与张鲵渊、吴峦徲、朱闻玄诸先辈从游，一时情文宛然在目。今三君皆以国难殉，而余在行间，犹偷视息。然蹙蹙靡骋，盖不胜兴废存亡之感矣","dynasty":"明","author":"张煌言","text":"年来洒泪看桑田，陶、谢风流已尽捐！伊昔几人陪后乘，我今何处竞先鞭！未消肝胆堪许托，无恙须眉祗自怜！转觉诸君真羽化，夜台杖履亦珊然。"}