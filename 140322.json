{"id":"140322","title":"季夏有怀仲晦","dynasty":"宋代","author":"黄铢","text":"六月苦炎蒸，山居昼方永。泠然南风至，萧散荷气骋。蜩鸣绿树阴，鱼跃横塘净。高蔓展修条，幽篁茁阴颖。良时倏回改，白发益蔽领。虽无簪组累，要有贫贱{病去丙加省}。故交何寥阔，画戟光炯炯。沧洲期未远，岁晏心独耿。谁同兹寂寞，敛退自幽屏。向夕牛羊下，过翮急似逞。默默掩荆扉，明蟾在东岭。"}