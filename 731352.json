{"id":"731352","title":"观鹤舞","dynasty":"清","author":"永珹","text":"幽人惯调鹤，散步临前墀。兴来观其舞，开笼无常期。胎仙若解意，小立修容仪。徐焉顿修趾，双翮俄参差。暂离芳春地，不上乔松枝。徘徊弄逸态，宛转矜殊姿。惊鸿方振迅，翔凤偏威垂。烟雾隐芝圃，风雨生瑶池。讵嫌心目眩，祇觉精神移。轩翥亦已久，敛翼还自持。横空骋天步，华表忘归时。顾念驯养恩，云外凭招之。低徊同戏彩，不愧林家儿。"}