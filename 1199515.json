{"id":"1199515","title":"子夜四时歌 秋歌十八首","dynasty":"魏晋","author":"无名氏","text":"风清觉时凉，明月天色高。佳人理寒服，万结砧杵劳。清露凝如玉，凉风中夜发。情人不还卧，冶游步明月。鸿雁搴南去，乳燕指北飞。征人难为思，愿逐秋风归。开窗秋月光，灭烛解罗裳。含笑帷幌里，举体兰蕙香。适忆三阳初，今已九秋暮。追逐泰始乐，不觉华年度。飘飘初秋夕，明月耀秋辉。握腕同游戏，庭含媚素归。秋夜凉风起，天高星月明。兰房竞妆饰，绮帐待双情。凉风开窗寝，斜月垂光照。中宵无人语，罗幌有双笑。金风扇素节，玉露凝成霜。登高去来雁，惆怅客心伤。草木不常荣，憔悴为秋霜。今遇泰始世，年逢九春阳。自从别欢来，何日不相思。常恐秋叶零，无复莲条时。掘作九州池，尽是大宅里。处处种芙蓉，婉转得莲子。初寒八九月，独缠自络丝。寒衣尚未了，郎唤侬底为。秋爱两两雁，春感双双燕。兰鹰接野鸡，雉落谁当见。仰头看桐树，桐花特可怜。愿天无霜雪，梧子解千年。白露朝夕生，秋风凄长夜。忆郎须寒服，乘月捣白素。秋风入窗里，罗帐起飘飏。仰头看明月，寄情千里光。别在三阳初，望远九秋暮。恶见东流水，终年不西顾。"}