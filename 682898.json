{"id":"682898","title":"用韵柬应参政二首","dynasty":"明","author":"尹台","text":"十月风霜在客舟，沙鸥犹戏水中洲。渐看洛下贤人起，敢恨周南太史留。今日朝廷谁四岳，野人巾履只孤丘。甘棠况荫江藩地，折羽宁怀弱鸟忧。客路相将济水舟，蒹葭杨柳亦汀洲。翛然剡曲孤航对，何羡山阳累日留。性僻常怀高士社，兴豪欲访羽人丘。须公事业酬明主，共拟长吟消百忧。"}