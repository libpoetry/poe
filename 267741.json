{"id":"267741","title":"念奴娇·题秋厓卷子","dynasty":"现代","author":"朱祖谋","text":"曝书人老，好池台都共，画叉飘泊。碧玉通津流客梦，分付雨烘烟托。千首填词，十年磨剑，心决归耕乐。小楼添否，白头依旧牢落。难得两幅鹅溪，一船虹月，来侑郫筒酌。坐忆承平觞咏事，展对凉堂清幕。灵宝厨空，丰城剑合，此中关丘壑。钱郎句好，须君补上笺角。"}