{"id":"911666","title":"闲坐有感偶成古风简刘会之高吉父康司理","dynasty":"宋","author":"杜范","text":"虞夏几百载，继以周礼乐。洋洋雅颂音，后亡前亦作。井疆贫富均，薄海咏康乐。姬公同圣贤，积累亦不薄。宜其垂万代，整整守矩彟。宁知不数传，板荡已非昨。丘赋鲁史书，田畴郑谤作。滕君谩忧勤，毕战空唯诺。盛古犹有憾，此岂易商榷。矧今千载后，而欲强复剥。州县工罟阱，黔黎惴沟壑。世道日浇讹，禁厉不可缚。我尝三太息，浮云翳碧落。为贫走尘埃，岂解拯民瘼。州家轻任使，千钧委羸恶。劳瘁敢自爱，恐负此邦托。仁政安在哉，名是意已错。治道去泰甚，此论东州确。人言宽一分，所望恕且约。一分宽未易，十分扰已博。嗟哉斯人生，日巧亦日削。俗吏事朱墨，暴吏事鞭扑。我把七篇书，人笑谓迂学。谁与输此怀，浊浪渺垠堮。"}