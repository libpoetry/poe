{"id":"759254","title":"杂诗 其一","dynasty":"清","author":"丘逢甲","text":"羲和驭日轮，赫赫鉴八荒。游氛积为阴，上翳阳无光。太白窃神威，睒睒昼有芒。斗垣森严地，飞星敢干行。谁实操天权，得毋失厥纲。寂寂河鼓鸣，惨惨参旗扬。天弧不能弦，纵恣来贪狼。下界虮虱臣，惴惴心忧伤。欲将灾异书，上吁通天阊。紫霄昼沉沉，钧天乐方张。王母宴诸天，游戏容东方。天公色然醉，玉女倾霞觞。列侍诸仙官，冕旋各飞扬。方谋剪鹑首，持之赐秦王。"}