{"id":"1120670","title":"送费茂和二首","dynasty":"宋","author":"周紫芝","text":"谁言令尹拙催科，鞭朴当如岂弟何。楼下久传于蔿曲，人间方唱纥那歌。虎知低首须应杀，雉已将雏不可罗。太史若书神爵传，慈祥未愧昔人多。前贤零落谩知名，后辈何由识老成。谁遣斯民俱卧辙，因知循吏本无声。眼前公事何时了，月下清樽且复倾。想得新栽池上柳，送君归棹亦多情。"}