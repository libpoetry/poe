{"id":"813648","title":"南巡纪事","dynasty":"清","author":"杨二酉","text":"路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙。扁舟溪水上，遥见此山痕。一脉仍通海，千峦何处根。云封傀儡社，竹护夕阳村。川岳东南尽，群灵拱至尊。问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰。"}