{"id":"548692","title":"送萧以台使秦兼归省","dynasty":"明","author":"余继登","text":"君家仲氏昔校文，蹑履曾凌华岳云。华山道士久云卧，月明彷佛挹清芬。君今持节秦中去，此去经行华岳路。白社原分大国茅，青骢遥度长安树。华下王生心相知，燕市曾为华岳期。携手应知能汗漫，振衣宁复畏嵚巇。玉女盆头香雾缈，仙人掌上祥烟绕。崒嵂谁誇众岳雄，顾瞻顿觉三秦小。羡君兄弟真壮游，洞天福地足夷犹。应有新诗纪胜迹，风雨夜夜山灵愁。金马嗟予久寂寞，关门虚负王生约。自怜斥鴳本卑栖，何以大鹏游寥廓。太华削成势独尊，诸峰罗列似儿孙。遥望乡关杳何在，汉江亲舍白云屯。十丈莲花如船藕，昔日灵根今在否。君携几片为亲寿，令亲寿比华山久。"}