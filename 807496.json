{"id":"807496","title":"念奴娇  月夜看桂花","dynasty":"清","author":"陈维崧","text":"凄清庭院，乍金飙压下，一天黄雪。恰值烂银盘又上，冷浸水晶宫阙。阵阵天香，萧萧夜色，花影扶疏绝。谁家墙外，洞箫不住呜咽。记得玉兔金蟆，团圞百亩，碧落分枝叶。自遇吴刚修桂斧，浪被人间攀折。万里空明，一尊潋滟，肯负当头月。姮娥莫笑，老颠狂兴如鹘。"}