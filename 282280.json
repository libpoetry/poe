{"id":"282280","title":"天都峰·艮位在东南","dynasty":"现代","author":"金天羽","text":"艮位在东南，立地苦不尊。我观天都峰，气若无昆崙。轩辕拥二仙，学道探天根。丹光作明月，创气生白云。剑佩上清都，冕旒朝群真。兹峰绝依傍，龙驾所游巡。三障列侯服，一柱标帝宸。至今削壁上，未许猿猱扪。泰山亦云高，跻巅瞰朝暾。华岳更崭绝，玉女窥头盆。天都四无邻，举首惊威神。众峰不敢仰，戢戢如儿孙。夜半奏广乐，帝将觞群臣。天地为钟鼓，六合闻韶钧。佛从西方来，丈六显金身。抗雄起莲花，分席如帝宾。一阐华严法，互谛香火因。仙佛本合宗，山川通毖芬。灵爽日来游，荒度非普门。我行名山多，忽作天都民。醉来上天都，一卧三干春。天上桃花实，东海看扬尘。"}