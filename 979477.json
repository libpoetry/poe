{"id":"979477","title":"饮酒二十首同苏翰林先生次韵追和陶渊明 其二十","dynasty":"宋","author":"晁补之","text":"黄子似渊明，城市亦复真。陈君有道举，化行闾井淳。张侯公瑾流，英思春泉新。高才更难及，淮海一髯秦。嗟予竞何为，十驾晞后尘。文章不急事，用意斯已勤。平生不共饮，叹息无与亲。问道伯昏室，何人独知津。各在天一方，泪落衣上巾。归休可共隐，山中复何人。"}