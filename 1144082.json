{"id":"1144082","title":"次韵王俊甫山长九日登乌聊二首","dynasty":"宋末元初","author":"方回","text":"山色初明小雨开，可容无地拓襟怀。荒寒试与登临去，奇崛能随感慨来。何限诗愁关世故，终凭烂醉了生涯。风流二谢犹堪恨，俯首刘郎戏马台。江边危阜俯江皋，去马来牛细若毛。古道向来元寂寂，俗流何处不滔滔。漫拈老笔雕空阔，径命芳樽洗郁陶。天地年年有摇落，悲秋端谢楚人骚。"}