{"id":"829208","title":"感秋诗","dynasty":"清末近现代初","author":"杨圻","text":"八月登临惊客心，烽烟万里忽萧森。南洲草木黄陵晚，西蜀楼台白帝阴。赌墅何人陪谢傅，誓师未必得陈琳。荒江欲渡无舟楫，坐看风云入塞深。月上江寒白雁来，北山松桂素秋哀。苍梧木落孤城闭，剑阁云深万马来。塞上星河谁拜井，军中雨雪且登台。早知公路心无汉，昨夜山东插血回。似闻大隐起江湖，六合烟波失钓徒。天下英雄谁与操，江东人物既生瑜。章邯军马关东久，刘濞金钱百粤枯。近日晋昌车骑众，客来莫是看花无。怅卧沧江岁月催，九天露冷万年杯。为愁落日登楼去，欲望黄河走马来。汉将假王争自立，楚军高会总相猜。庸知形胜非为福，一寸江山万骨灰。中原成败已无形，倦眼愁看岳渎青。长使南云横战垒，何时东井聚明星。笙歌月夜开金谷，灯火楼船下洞庭。新拜五侯兼赐第，玉津沁水旧林亭。"}