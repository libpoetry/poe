{"id":"1104515","title":"和邓慎思诗呈同院诸公三首","dynasty":"宋","author":"余干","text":"秋日同文馆，官寮许暂依。卫轩留鹤住，楚泽滞鸿归。木选山中胜，珍求世上稀。清时方物贡，宁在箧中玑。秋日同文馆，兴贤道与光。雄奇思汝颍，浮巧笑齐梁。绿醑倾蛆瓮，青灯拆米囊。雅谈挥玉麈，未厌漏声长。秋日同文馆，抡才又一回。楩楠输海徼，金玉振岩隈。富赡看先达，清新畏后来。百朋行可锡，所乐在多才。"}