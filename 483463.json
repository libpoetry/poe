{"id":"483463","title":"西峰东面莲花形","dynasty":"明","author":"王履","text":"玉并十丈花，欺我亦已久。巅池千叶莲，寻池复何有。果是莲峰望或开，记者之辞又为缪。传闻不足信，托意不足凭。窊隆偶尔如花形，便谓此山缘此名。我来觅胜胜已盈，谁真谁伪何须征。世间图谋多耳听，未如吾眼真搜冥。我诗通我怀，不为稽考作。且看鳞动众山来，化作笙钟满林壑。"}