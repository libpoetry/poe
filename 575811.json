{"id":"575811","title":"挂剑台","dynasty":"明","author":"孙蕡","text":"我有白虹青霜之宝剑，舞时烨烨莲花艳。去年北上东蒙峰，君眼如猫看不厌。今年匹马归江东，将期豁我抑郁磊落之心胸。怀君不见泪如水，坟树索索生秋风。岁华露落对杯酒，酒酣脱剑为君寿。今为君赠君不知，坟前挂向桂树枝。等死酬知心所许，剑有神灵剑应语，金环鱼肠宁足数。草平翁仲月荒凉，山鬼提携学吾舞。"}