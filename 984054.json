{"id":"984054","title":"寄于忠父先生 其二","dynasty":"宋","author":"袁说友","text":"诗来已报平安好，犹恨得公诗不早。忽闻单舸下沧浪，却喜此翁元未老。折腰耐辱来皇州，大手妙割无鸡牛。平生拄腹五千卷，百未一究真难休。我昔从之曾竭蹶，刮眼期公空岁月。老来犹足举千钧，岂是周郎独英发。苕溪猎猎蘋花风，溪楼万瓦如铺筒。未须黄帽催归去，尊酒一笑期君同。"}