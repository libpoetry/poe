{"id":"702800","title":"题尘隐居三首","dynasty":"明","author":"董其昌","text":"高情期五岳，小隐得残山。嘉树成蹊径，危峰出市阛。微唫时倚树，爱客不开关。谢氏云林宅，风流此更攀。买山何足问，缩地长高樊。石秀衔空翠，苔深带雨痕。双梧分凤渚，一水接鸰原。未得长慵卧，占星到德门。松菊陶公径，蓬蒿仲蔚村。何如朱户里，别有碧山蹲。卷幔云生坐，登台月可扪。泉声朝暮响，怪底莫寻源。"}