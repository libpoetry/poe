{"id":"829330","title":"次和答蒿叟三首","dynasty":"清末近现代初","author":"陈三立","text":"叠吟怒涌源泉似，万斛惭将一勺酬。坐洗襟抱吞海气，隔扶魂梦湿湖秋。尊前菊影开奇境，鬓外坟痕有断愁。逸趣报公携岛客，表忠观更访碑留。窅然燕处忘天下，不放笳声落几筵。寇盗连群犹过隙，诗书定命欲疑年。寻秋画□围花屋，共影筇迷坠叶天。采药求仙痴绝耳，凭渠风引海中船。癃疲安问起沉痾，天柱摧倾唤奈何。远去曾逢龙种泣，德衰犹接凤兮歌。典坟堆案元精合，海水添潮老泪多。稍欲从公恭睡味，一毡番市恋槃阿。"}