{"id":"1098992","title":"望雨行","dynasty":"宋","author":"张侃","text":"去年雨多浸坤轴，排檐日日注银竹。菊花已老强飘黄，荷叶虽枯犹护绿。今年梅雨久不来，暑风吹乾生尘埃。苦求涓滴润田亩，敢望潋滟添酒杯。昨日雨意十分好，雨声不断真是宝。谁知好处放些悭，尚使老农恼情抱。拙翁负丞方五旬，为民致祷施殷勤。飞云渐黑开又合，恋恋未竟林花纷。"}