{"id":"702805","title":"送郭宪副天谷入贺万寿二首","dynasty":"明","author":"董其昌","text":"骊歌声里重踟蹰，为忆当年寄事馀。兼隐自开秋宪府，祝釐行指太清居。枫宸尚忆明光草，桃观难消月旦书。十载鱼肠空在袖，烟波何处式吾庐。冰壶玉尺迥无俦，清切持衡照九流。吏部文章悬北斗，史公留滞暂南周。天阶蓂荚千秋镜，幕府芙蓉八咏楼。圣主祈年颁瑞后，新恩定向旧人求。"}