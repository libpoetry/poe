{"id":"338604","title":"百字令·九月十四生日漫兴","dynasty":"清代","author":"许嗣隆","text":"霜浓日淡，又匆匆过了，燕台重九。独立峥嵘萧瑟际，乌兔任他飞走。眼傍齐州，气吞云梦，一室才如斗。香销茶罢，黄花只待红友。何事笔阵书田，东涂西抹，闲却持螯手。大嚼浅斟忘日月，爱我无过醇酒。肘系黄金，腰围白玉，此事吾何有。乱头粗服，车中从闭新妇。"}