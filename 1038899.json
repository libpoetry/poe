{"id":"1038899","title":"送施秀才","dynasty":"宋","author":"苏舜钦","text":"贱生罹凶丧，日与死亡逼。羁孤困猜嫌，动步畏蛇蜮。之子脱俗情，平生未相识。足茧千里来，顾我喜颜色。衣裘风霜凋，颜发尘土蚀。开席揖之坐，意勤语腷塞。徐徐动辞气，突兀露胸臆。绀囊出文章，发覆见宝璧。自羞无所有，曷以报相德。告行东风前，花草正狼籍。又无一尊酒，浇沃慰远客。扁舟下长淮，企立空叹息。"}