{"id":"686659","title":"咏东园黄牡丹二首","dynasty":"明","author":"边贡","text":"霁园霞石媚春光，结侣看春坐夕阳。天上谪仙逢李白，世间名品见姚黄。千须万瓣深含态，细幕轻帘迥透香。后会恐迟花谢去，携尊明日过林塘。莆山司马兴偏豪，洛水先生意独劳。正想故园看画谱，忽惊仙彩傍春醪。中央色染金衣薄，上品名齐玉价高。移席坐吟还立赏，暮林鸦散起松涛。"}