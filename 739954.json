{"id":"739954","title":"过百泉新庄留题便去","dynasty":"清","author":"王太岳","text":"半生奔走穷南北，四海无家著归客。欲寻丘壑聊放情，来买百门泉上宅。药畦竹町喜粗具，白水苍葭更闲僻。映帘芳草看罗生，绕砌流泉分细脉。北山郁郁屏障开，云气漠漠穿窗来。阴厓冒雨采石发，仄径步月循兰陔。素琴书卷此堪托，故乡何必黄金台。几时拂衣来濯足，高枕一任年光催。"}