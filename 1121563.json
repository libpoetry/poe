{"id":"1121563","title":"孙氏女哀词三章","dynasty":"宋","author":"罗椅","text":"秋风萧飒兮白露零，汝坟何在兮何草为青。昨秋此日兮犹冀汝生，洒墨我别兮人间父子之情。我枯如腊兮涕更纵横。秋风萧飒兮白露晞，五十年闺闼兮宁识马嘶。衔辔迫人兮魂为之飞，归来一空兮不死何为。谁为此祸兮使汝当之。秋风萧飒兮白露下，岂不日月兮照我下土。持此白头兮言归何所，默已不堪兮哭微更苦。儿孙为吾一恸兮万万古。"}