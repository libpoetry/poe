{"id":"493811","title":"读三生文志喜","dynasty":"明","author":"庞嵩","text":"壮哉何黄李氏子，厉志三馀了经史。闭门对榻膝欲穿，孰为龙头孰腹尾。英华吐出胸中藏，斗牛气贯虹霓光。天马行空拟联步，青钱万选谁争长。朅来快睹醒尘目，璀璨珠玑千百斛。同人意气乐已深，旧游况是通家族。通家自昔爱后生，庆有贤嗣光前躅。愿言继孔迹伊周，谫谫尔一芥之功，名岂以为诸君足。"}