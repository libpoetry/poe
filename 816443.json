{"id":"816443","title":"菩萨蛮 题画八首","dynasty":"清","author":"龚翔麟","text":"春山一抹垂杨外。春花千点晴霞缀。春水碧于蓝。春阳远近含。春衫丝襻解。春酒划皮载。春望转悠然。春风容醉眠。赤泥亭子沙头小。青青丝柳轻阴罩。亭下响流澌。浴波双鹭鸶。田田初出水。菡萏含娇蕊。添个浣衣人。红潮较浅深。并刀剪取吴淞水。人家两岸疏篱缀。采捕是生涯。家家有钓车。似晴还似雨。远棹溟濛处。帆席不曾撑。江风知未生。短篱随岸逶迤转。杉青枫紫山根满。只是不开门。都无人境喧。遥峰晴缥渺。略彴人来少。独自一凭楼。斜阳数钓舟。爱他一片玲珑石。拒霜枝沁苔痕碧。才放两三花。风前故故斜。老莲遣墨沈。挂壁知秋信。不用到重阳。篱根始斗觞。?霜不着秋容淡。村南村北溪流浅。绝壁听潺湲。扶䉫石磴攀。家家凭水阁。一带山窗拓。尽在白云间。天风吹面寒。瘦驴偏爱冲泥健。雪花如掌前山漫。此际最消魂。村村掩店门。松关开绝顶。鱼板空林振。急去访山僧。分尝玉版羹。一间茅屋疏篁压。最怜富户双螺插。绕砌长莓苔。多时客未来。不知名与姓。对面原难认。只看有梅花。逋仙应是他。"}