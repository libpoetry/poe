{"id":"713624","title":"咏怀 其一","dynasty":"明末清初","author":"屈大均","text":"瑶琴欲高张，角弓贵持满。至人漱正阳，神明日三浣。驾言陟天孙，揽啸迎风馆。明月升娥光，鲜霞流玉盌。逢君安期子，相求何嬿婉。至道如膏粱，厌饫世所罕。秦皇不可说，怀策自萧散。抚节一悲歌，时逝将奈何。玄霜杀百卉，积石扬洪波。宁无鲁阳德，回日扶桑柯。"}