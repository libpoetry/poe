{"id":"198130","title":"乐章五曲·海日上天破苦雾","dynasty":"宋代","author":"李复","text":"海日上天破苦雾，散香酾酒巫进舞，神在琵琶弦上语。载鸾旂，伐鼍鼓，驱丰隆，笑玉女，小雨班班点飞土。驾文螭兮张翠羽，兰为旌兮桂为斧。神车出兮青山空，留应龙兮守山宫。古烟苍苍封寒松，流水溅溅山重重。促前导兮走轻雷，驻清驭兮云低回。石坛漠漠风帏开，乡人奠拜神君来。"}