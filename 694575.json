{"id":"694575","title":"卧游罗浮 登飞云","dynasty":"明","author":"陈献章","text":"马上问罗浮，罗浮本无路。虚空一拍手，身在飞云处。白日何冥冥，乾坤一风雨。蓑笠将安之，徘徊四山暮。一度一万丈，飞空本无铁。何名为飞空，道是安排绝。夜久天宇高，霜清万籁彻。手持青琅玕，坐弄碧海月。天风吹我笠，吹下黄龙顶。两手捉笠行，不知白日暝。赤松见我笑，却立千丈影。童子问赤松，云深各不领。山大必有灵，土高岂无异。翠浮几千丈，日月东南翳。我寻五岳来，未问仙家事。绝顶望九州，衡山正西峙。"}