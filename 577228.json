{"id":"577228","title":"山水图为霔僧录赋","dynasty":"明","author":"陈琏","text":"城南长干古道场，至今舍利腾寒芒。圣朝敕赐报恩额，梵宇宝塔增辉光。霔公僧录久驻锡，宗风大振声名彰。丈室经翻贝叶老，祇园树长昙花香。有时斋罢坐挥麈，热恼消尽心清凉。焚芗每喜铜篆古，启户静对钟山苍。钟山咫尺欣相望，云气缥缈时飞扬。图中景物宛相似，幽兴满前那可忘。"}