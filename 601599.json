{"id":"601599","title":"卢郎中感交","dynasty":"明","author":"郑学醇","text":"旦夕历城闉，旷远聊骋目。北顾邯郸道，南指太行麓。燕赵昔名疆，贤哲竟驰逐。亭幛绝烽烟，雁门居李牧。秦人屡西却，良将称马服。边鄙多侠气，慷慨遗芳躅。天步属艰难，邦家遂倾覆。浮云蔽旧京，中原力谁戮。羁旅及幽并，滥竽縻薄禄。朽株岂栋梁，弱萝依灌木。宽租愧汉倪，鸣弦思鲁虙。惓惓怀良俦，何以托心曲。"}