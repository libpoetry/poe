{"id":"684863","title":"奉和胡学士光大侍从游万岁山诗韵十首","dynasty":"明","author":"王洪","text":"莺啼紫殿风，春暖万花红。绿树连秦塞，青山绕汉宫。旌旗移晓屿，歌吹落晴空。回首都城望，云烟杳霭中。驰道花边出，清泉树杪分。锦衣行白昼，珠旆拂青云。露柳深春色，风兰散晓芬。承恩多乐事，宁与外人闻。阁道云中迥，峰峦雨外奇。竹林深傍水，花径细分岐。扇影低春燕，炉烟驻晚丝。自欣逢胜览，毕竟不知疲。春树隐宫鸦，春风满殿花。洞门深处暖，云阁望中赊。绿水明瑶席，青山转翠华。承宣陪宴者，重赐凤团茶。杨柳千门晓，莺花万国春。珥貂黄阁老，挥翰玉堂人。听鸟教收弋，观鱼止下纶。从兹亿万岁，同荷发生仁。飞旆临丹壑，鸣镳陟紫台。日边双凤下，云里六龙来。宝殿临空敞，璚筵就水开。共誇青琐客，陪宴柏梁回。步辇度龙楼，青春展豫游。径从深树转，泉带落花流。宛转云峰秀，清凉雪洞幽。晚来移綵仗，归到凤池头。飞燕语雕梁，幽阶转翠篁。玉芝常满地，珠树不知霜。曲水通云窦，虚亭近石房。回看移跸处，佳气晚苍苍。殿阁青霄迥，山川紫气高。门开天上日，地压海中鳌。响彻苍龙管，□传碧瓮醪。共欢千载遇，登赏总忘劳。紫殿蔼弦歌，青春惜绮罗。云林留野鹿，烟岛放笼鹅。宴镐皇风远，横汾胜览多。侍臣鱼藻咏，歌颂满岩阿。"}