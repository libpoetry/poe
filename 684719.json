{"id":"684719","title":"送郑叔贞从驾巡边三首","dynasty":"明","author":"王绅","text":"时雨沐芳甸，林木荐南薰。贤王肃命驾，广道先清尘。奔走给众役，呵护劳百神。山川本自嘉，徼塞须远巡。前驱尽褒鄂，旁侍皆白申。岂惟耀威武，亦欲昭至仁。驰驱匪云邈，属车无停轮。遥遥盼红云，拟候广汉滨。鸾舆属巡幸，奔走纷俊乂。川光照征袍，隰云拥飞骑。郑子山泽癯，远自东海至。许令沐清光，执笔同近侍。原野民物饶，夷貊风俗异。游豫昭王度，纪述擅才气。寸善且不遗，至德在详记。洗耳锦江滨，好音为频寄。子长好远游，为文时出奇。子美遍涉历，穷达皆寓诗。斯文千载事，藉此清淑资。羡子有深缘，遭遇天人知。薰陶饫令德，游览逢盛时。坐使补衮手，抽出独茧丝。蹇予类斥鴳，卑卑守茅茨。安得凌风翼，与之相追随。"}