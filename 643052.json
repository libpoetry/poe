{"id":"643052","title":"和嵩岳行","dynasty":"明","author":"胡奎","text":"吾闻三十六峰青嶙峋，仙翁价重连城珍。金堂石室不可到，紫芝瑶草长清新。自笑青春探灵秘，望断蓬莱五云气。不是丹丘紫凤凰，按图空想千年瑞。使君看山双眼青，题诗曾寄山之灵。吹笙每招王子晋，采药或遇安期生。锦袍旧是龙门客，不怕山灵夜呵责。有时笑接浮丘公，有时吹笙坐盘石。醉骑黄鹄登天门，濯足银河清绝群。鸿龙玉狗森左右，大叫阊阖排青云。紫皇授以瑶台月，照见迎风玉壶雪。鹤梦寥寥蕙帐空，幡然又与烟霞别。黄河一千年一清，六龙在天当圣明。河阳种得花满树，谁能解此春风情。明当高附垂云翼，直上榑桑望朝日。肯信东方有小儿，三偷阿母蟠桃实。"}