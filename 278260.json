{"id":"278260","title":"水天远·俟瞿禅居士","dynasty":"现代","author":"沈轶刘","text":"白溪绀雨，迸七尺珊瑚一朵。看独旆横虚，坚芒揭地，早岁占星浙左。风里爰居西飞急，问孰捩中流危柁。灿五色奇葩，笔端鍊出，十年兵火。谁和。有姮娥前夜，罗襟曾涴。待摽却残烟，惯撑百劫，撩眼空花逐堕。虫沸光宣，四朝末焰，漂霰春淞摧破。双泪经天，湖山好补岁寒课。"}