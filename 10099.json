{"id":"10099","title":"晚秋集贤院即事寄徐薛二侍郎","dynasty":"唐代","author":"常衮","text":"穆穆上清居，沉沉中秘书。金铺深内殿，石甃净寒渠。花树台斜倚，空烟阁半虚。缥囊披锦绣，翠轴卷琼琚。墨润冰文茧，香销蠹字鱼。翻黄桐叶老，吐白桂花初。旧德双游处，联芳十载余。北朝荣庾薛，西汉盛严徐。侍讲亲花扆，征吟步绮疏。缀帘金翡翠，赐砚玉蟾蜍。序秩东南远，离忧岁月除。承明期重入，江海意何如。"}