{"id":"1115847","title":"故蕲州王刑部阁老挽歌五首","dynasty":"宋","author":"杨亿","text":"东观未绝笔，西垣俄解龟。罢裁青纸诏，重入白云司。流落成三黜，联翩换一麾。黄岗与滁上，应立去思碑。鸡省曾三入，鳌峰近十旬。命书批凤尾，谏疏逆龙鳞。按部朱轓远，悲秋素发新。茂陵终不起，遗札满埃尘。近署罹官谤，清淮绾郡章。平生不佞佛，晚岁尚为郎。得疾因卑湿，为文足感伤。才蒙宣室召，奄忽叹云亡。楚客离骚怨，子牟江海心。积忧偏损寿，多病未妨吟。野鸟俄窥舍，甘棠已结阴。郡中应罢市，遗爱在人深。奏稿应盈箧，藏书复几车。门人谁渍酒，天子想投瓜。旅榇关山阔，铭旌道路赊。趋庭有令子，清白自传家。"}