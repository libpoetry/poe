{"id":"1112775","title":"感秋呈宏父兼呈周楚望三首","dynasty":"宋","author":"张耒","text":"西风吹我舟，系缆岸边柳。萧萧落船叶，日夕烦我帚。心惊芳岁晚，日月去如走。搔我鬓边发，少壮宁复久。平生拙谋身，辛苦为五斗。苟逃饥寒忧，不敢择所受。心因摧折低，面苦尘埃垢。拳拳警前勇，俯俯蹈新揉。功名委之命，宁足计薄厚。独遗古人书，千古相献侑。我烹亦有鱼，我酌亦有酒。非求与俗违，聊以安吾守。西风中夜来，飞雨随以至。揽衣不能眠，起坐为涕泗。炎蒸虽云酷，香草犹可佩。清商来无情，凋我兰与蕙。咿咿草虫悲，袅袅露蝉嘒。高梁燕如客，铩翮鹰方鸷。乾坤本无心，万物随一气。如何于其间，感怆坐自累。置之勿复道，得酒但知醉。陶然杯杓间，萧洒无馀事。浮云无停阴，急雨来清秋。飒飒水上风，吹我千里舟。二年客淮楚，乞米充饥喉。空堂堆诗书，冷落妻子羞。操舟将何之，漫浪为西游。岂不厌奔走，贫贱无良谋。人生天地间，如萍水中浮。安得必所往，南北但随流。达者知其然，委己任去留。止若寄渚雁，行如浮海桴。万物本无事，百年漫多忧。冥怀付造物，俯仰予何求。"}