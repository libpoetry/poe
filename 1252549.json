{"id":"1252549","title":"游赤松","dynasty":"元末明初","author":"金涓","text":"枕石听流梦未安，碧云萝薜古祠寒。夜深鸾鹤群仙过，人在青松月下看。桃花流水出红尘，洞口仙凡隔几邻。刘阮若知人世换，春风那肯问归津。金华三洞洞中天，今日来游信有缘。丹井水寒瑶草碧，白云犹伴石羊眠。琳宫玉宇锁崔嵬，绝顶松窗对月开。昨夜仙翁骑鹤去，五云深处采芝回。"}