{"id":"829193","title":"挽石遗年丈十首选四","dynasty":"清末近现代初","author":"李宣龚","text":"经师例上寿，胡为不慭遗。举世不读书，失君真可悲。车载老矍铄，骤然成暌离。何事甘首邱，九原无鼓鼙。八闽论诗派，七琴而三琶。松寥不足尊，秋江非所誇。旷代梅都官，正声不停挝。下视徐庾尘，岿然成一家。海滨治仆学，星凤灿可数。苟能振其绪，一变即邹鲁。说诗引儒行，此义盖已古。莫诋郑巢经，声病出训诂。元诗有纪事，岂能无辽金。一笑颔吾语，老夫力能任。惜哉近代诗，绝弦谁赏音。历乱一屋鞋，纸堆终难寻。"}