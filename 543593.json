{"id":"543593","title":"赋得赤松宫为东阳卢祠部","dynasty":"明","author":"胡应麟","text":"君不见赤松宫前赤松色，夭矫轮囷际天碧。霜皮不减三万株，铁干宁论二千尺。初平骑羊去不回，药炉丹灶空崔嵬。山中白石乱无数，何人叱咤飞风雷。君不见东阳卢君大奇绝，前身曾受长生诀。往来三洞蹑明霞，啸傲双溪弄明月。朅来欲作人间游，苍生六合攒眉头。帝傍玉女不敢留，飞行独下昆崙丘。挟书却走明光殿，跃马天街谁不羡。柳色阴浓彭泽车，桃花锦簇河阳县。一朝鸣佩趋南宫，炉香画省追夔龙。退食羞为素餐士，愿将直笔回宸聪。五夜排云叩阊阖，凛凛孤诚照丹阙。丘埴宁增泰山峻，微丝愿补衮衣缺。九关䆗窱环苍龙，燕台白昼飞长虹。曳裾止辇亦臣职，拂衣神武来秋风。衡门却返东阳旧，落落松阴浮远岫。已见声名重斗山，更欲栖迟终宇宙。名山咫尺黄初平，石羊成阵来相迎。天王明圣臣愿足，富贵浮云何足论。卢君卢君真丈夫，直节祗今天下无，从我且酌黄公垆。漫学三闾赋沅水，肯令董相淹江都。一朝当宁思良弼，飞诏东山起安石。会教霖雨遍遐荒，取次天门生八翼。赤松之宫君暂居，高吟抱膝聊吾庐。三洞宁为长往客，九重行问治安书。"}