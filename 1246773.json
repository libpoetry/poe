{"id":"1246773","title":"摸鱼儿","dynasty":"元末明初","author":"刘基","text":"洒轩窗、数声疏雨，霎时驱退残暑。碧江风过龙鳞起，天际白云如絮。人老去，但说道秋来，先自伤心绪。故乡何处，望不见渊明。菊荒三径，尽日漫凝伫。新凉夜、兔影澄清汉渚，寥寥鸿雁飞度。莎鸡络纬闲相妒，催得鬓丝千缕。芳草渡，还又是、苍烟绿水连红树，荣名几许。随分莫求多，五湖有路，波浪未应阻。"}