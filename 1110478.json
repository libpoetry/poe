{"id":"1110478","title":"正月十四日半夜大雷雨许楙仲有诗次韵三首","dynasty":"宋","author":"孙觌","text":"万炬红莲陆海中，车如流水马如龙。九街画鼓春声满，百柁琼艘蜡味浓。底事狂雷翻地轴，叵堪笑电破天容。冲泥蹋雨寻归路，竹杖芒鞋取次供。覆雨翻云一霎中，雷鞭击柱起乖龙。推愁正倚三杯酽，破睡那能一枕浓。桑下持锄如许健，席间失箸若为容。诗翁只作啼婴看，万斛珠玑唾手供。尚见暗尘随驷马，忽惊飞电扰群龙。玄云合沓涛头上，白雨浑酣乳面浓。淡碧鳞鳞生晓涨，小红漠漠放春容。只应便作寻芳计，好把鸱夷载酒供。"}