{"id":"1075684","title":"送秦德久守安丰","dynasty":"宋","author":"周紫芝","text":"师行朔野不记年，两淮千里无炊烟。君王偃革似建武，始遣循吏来安边。今日安丰非故垒，夜闻夷歌隔淮水。况当两国不交兵，高堑深沟岂须尔。朝不鸣刁夜灭烽，吉语上闻天自喜。但令南亩栖馀粮，尽驱流冗归故乡。会见今年八九月，处处枣红梨子黄。四郊无兵门有戟，淮上山青淮水碧。樽前一曲柳枝歌，酿酒击鲜公燕客。"}