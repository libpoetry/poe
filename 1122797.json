{"id":"1122797","title":"罗尚书挽诗三首","dynasty":"宋","author":"洪适","text":"周旋仪禁路，契合本孤忠。帝识尚书履，人惊御史骢。贵名青史上，谠论皂囊中。不入三台志，盐梅事竟空。当年持从橐，白发奉亲闱。安否君王问，尊荣简策稀。祥琴曾未御，丹旐已同飞。萧瑟千章柏，深藏五彩衣。连蹇鱼符忝，宗师藻鉴亡。但瞻杨子宅，莫避盖公堂。远水松区对，东风绋路长。九原精爽在，遗恨一庄荒。"}