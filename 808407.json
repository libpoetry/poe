{"id":"808407","title":"自河南入关所经皆秦汉旧迹车中无事因仿香山新乐府体率成十章 其四 二崤山","dynasty":"清","author":"洪亮吉","text":"逼仄复逼仄，西经二崤山。山溜冲作道，巨石横为关。关门前，黑如许，西飘秦风东晋雨。南陵北陵事迹陈，遑识夏后兼周文。止忆晋五帅，秦三臣，为晋胜，为秦奔。晋人虽墨衰，秦人亦素服。向师茫茫恸秦穆，老臣此时无泪哭。出山一里路渐平，巨石夹道愁纵横。君不见，山凹不特炎暑酷，瞥有野鹰来攫肉。"}