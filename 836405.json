{"id":"836405","title":"金缕曲 其二 题赵渊甫影","dynasty":"清末民国初","author":"沙元炳","text":"满面英灵气。有平生、撑肠拄腹，五千文字。读破诗书兼读律，打叠通何再世。奈举目、河山都异。论语为薪玄覆瓿，莽乾坤、那有经生事。拚笔砚，永焚弃。无端插脚淮南市。尽销磨、关符野?，堠官亭吏。鄂渚风烟回首处，梦里惊魂尚悸。祇剩得、须眉如此。汉上题襟襟上酒，这斑斑、认是铜仙泪。还一笑，买新醉。"}