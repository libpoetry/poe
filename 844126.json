{"id":"844126","title":"题杨妃出浴图","dynasty":"清末民国初","author":"陈肇兴","text":"玉貌花颜金步摇，一番澡洗倍夭娇。起来似不胜罗帔，倚定宫娥整翠翘。一曲霓裳绝代无，春风省识美人图。分明剥出鸡头肉，滑腻如凝塞上酥。环佩珊珊出浴堂，玉莲犹吐瑞龙香。楼东别有梅精在，不赐华清第二汤。凤凰阁下册娉婷，十一年中读道经。旧梦回头成一笑，醉归不怕寿王醒。瑶池月下玉山头，为雨为云几度秋。千载粉香凝渭水，金钱难洗禄儿羞。谢却铅华淡扫眉，风流虢国冠诸姨。不知骑马平明去，也许承恩赐浴池。长生殿里祝他生，万岁千秋有旧盟。料得马嵬重驻跸，丹青魂断丽人行。"}