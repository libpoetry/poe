{"id":"703456","title":"次韵张叔平","dynasty":"明","author":"释妙声","text":"有香难返九泉魂，升济惟冯化佛尊。望拜略同郊祀礼，祝词亲出内廷门。缁黄兼唱唐风盛，王霸相参汉制存。敛福锡民精意享，西来紫气满乾坤。京华虽好只怀归，生怕缁尘化素衣。因览山川寻古迹，莫占星象动天威。水深不惜浮杯渡，发短何劳待日晞。解道江南佳丽地，诗家今有谢玄晖。"}