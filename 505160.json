{"id":"505160","title":"题湖山春翠图歌为倪晋明作","dynasty":"明","author":"张宇初","text":"春江涨流夜喧作，霖雨如膏滞山郭。新图坐阅类经行，金彩湖山肆游乐。谁家门巷柳烟丛，别渚舟帆花雾幕。清都阡陌酒垆春，丝管相催莺燕频。小船风送残音曲，月榭歌帏蒲藻滨。黄金买笑轻乡土，白发朱颜改秋水。欢筵宜厌梵台钟，晚市何憎荻花雨。当时珠璧烂京华，湖水荷香今几家。古来消长电惊目，莫怪寒潮悲暮笳。自缘粉黛擅苍翠，心迹熏酣动忘岁。记我林逋鹤队行，江声海色归帆尾。浦树汀云送瞑鸿，闲情尽付严滩句。汉家倪掾带经锄，故业尤存图与书。多君白首素贤裔，高卧松筠耽自娱。要知杨郑等榛砾，清白传芳看有无。"}