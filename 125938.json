{"id":"125938","title":"落花长吟·以酒战花秾","dynasty":"宋代","author":"邵雍","text":"以酒战花秾，花秾酒更浓。花能十日尽，酒未百壶空。尚喜装衣袂，犹怜坠酒锺。多情唯粉蝶，薄倖是游蜂。减却墙头艳。添为径畔红。飘零深院宇，点缀静帘栊。又恐随流水，仍忧嫁远风。水流犹委曲，风远便西东。狼籍残春后，离披晚照中。亭台虽有主，轩骑断无踪。剑去拥妃子，兵来围石崇。马嵬方恋恋，金谷正匆匆。曹植辞休切，襄王梦已终。谬称寻洛浦，浪说数巫峰。燕诉冤还在，莺传信莫通。苔钱如可买，柳線自能缝。怅望尤真宰，凄凉殢化工。放教成烂漫，不使略从容。命扫心争忍，言心计遂穷。异香销骨髓，绝色死英雄。任诧回天力，饶矜盖世功。奈何时既往，到了事难重。开谢形相戾，兴衰理一同。天面之浅者，未始免忡忡。"}