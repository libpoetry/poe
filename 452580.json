{"id":"452580","title":"夜飞鹊 与留社诸子谒孔庙分韵得灯字","dynasty":"当代","author":"钱之江","text":"龙吟送秋去，鸱尾轩腾。斜日殿宇崚嶒。愔愔重谒泮池水，庭槐吹上觚棱。残碑漫轻拭，问三千年事，杞宋无徵。乘桴海上，此心在，天道如恒。回首畹兰零落，须唤起前脩，枹鼓相应。休话昆湖劫墨，只今谁向，风雨悬灯。浩歌弄月，莽河山，都付孤凭。但沈沈乙夜，清霜万里，聊试坚冰。"}