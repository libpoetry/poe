{"id":"16845","title":"酬东川李相公十六韵","dynasty":"唐代","author":"元稹","text":"昔附赤霄羽，葳蕤游紫垣。斗班香案上，奏语玉晨尊。戆直撩忌讳，科仪惩傲顽。自从真籍除，弃置勿复论。前时共游者，日夕黄金轩。请帝下巫觋，八荒求我魂。鸾凤屡鸣顾，燕雀尚篱藩。徒令霄汉外，往往尘念存。存念岂虚设，并投琼与璠。弹珠古所讶，此用何太敦。邹律寒气变，郑琴祥景奔。灵芝绕身出，左右光彩繁。碾玉无俗色，蕊珠非世言。重惭前日句，陋若莸并荪。腊月巴地雨，瘴江愁浪翻。因持骇鸡宝，一照浊水昏。"}