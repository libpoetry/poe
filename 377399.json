{"id":"377399","title":"疏影·黄花瘦矣","dynasty":"清代","author":"蒋敦复","text":"黄花瘦矣。卷西风一桁，和梦吹起。庭院深深，挂在月明，谁家今夜秋思。明河不隔玲珑望，怕瞒了、双星密誓。曳缟衣、荡冷琉璃，滴碎凤绡清泪。疑向瑶台路入，把珍珠晓揭，尚带霞气。十二琼扉，瞥见横波，刚近日高梳洗。非烟非雾情无着，浑织就、鸳愁如水。待燕归、诉与相思，越恁翠沈沈地。"}