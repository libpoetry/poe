{"id":"244230","title":"水龙吟·翠空缥缈虚无","dynasty":"宋代","author":"史浩","text":"翠空缥缈虚无，算唯海上蓬瀛好。琼瑶宫阙，蕊珠台榭，玲珑缭绕。弱水沈冥，瑞云遮隔，几人曾到。四明中，自有神仙洞府，烟霞里、知多少。堪笑当年狂客，爱休官、何须入道。婆娑绿发垂肩，著甚黄冠乌帽。花底金船，月边玉局，尽能迟老。待丹成九转，飘然驾鹤，却游三岛。"}