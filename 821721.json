{"id":"821721","title":"喜朝天 苏渊雷寓舍海棠三株盛开，邀同茗赏。用晁无咎秦宅海棠韵","dynasty":"清末近现代初","author":"汪东","text":"近春残。好花半凋蘦，玉貌珠颜。旧赏亭榭，正繁枝照席，霞透云殷。追想游踪，巴蜀锦城西，千株色斑斓。尤喜共、车尘夜驿，吟绕江干。归来更几回见，似褪妆中酒，娇困禁寒。赖有佳会，对三姝艳绝，长伴萧闲。细履苍苔碎石，屡回顾、休嫌客清顽。堪久待、斜阳下了，月影窗閒。"}