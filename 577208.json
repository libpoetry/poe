{"id":"577208","title":"兰桂双喜图为监生马骥赋","dynasty":"明","author":"陈琏","text":"君不见晋谢安，十年不出居东山。一朝声华著江左，群从子弟犹芝兰。又不见窦谏议，阴德原来真罕比。挺生五子联芳名，当时曾拟燕山桂。崇兰丹桂时所嘉，托根多近忠良家。若非主家擅芳誉，谁问桂芳兰茁芽。乐庵马翁诗礼裔，况复高情爱清致。芸香满室书在床，桂树当门兰绕砌。春风淡荡日载阳，崇兰郁郁含烟光。紫茎竞秀见奇质，碧萼乍吐闻幽香。郊墟生凉雨初霁，桂树团团实堪爱。珠葩万点粲黄金，老叶千层张翠盖。翁兮对此心自怡，儿孙娱侍皆英姿。谢兰窦桂足堪并，和气蔼蔼充庭闱。子能承颜奉甘旨，复喜潜心事经史。昔曾擢桂登蟾宫，又见观光游璧水。志大宁甘安小成，尚拟对策登明廷。省亲暂尔归南海，都门祖饯皆儒英。此行到家秋已暮，丹桂著花兰欲吐。蹁跹綵服拜翁前，喜鹊查查在庭树。知子平生怀远图，文采烨烨珊瑚株。古人事业立可致，岂负少年勤读书。"}