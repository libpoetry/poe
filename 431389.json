{"id":"431389","title":"拟杜子美诸将五首","dynasty":"近现代","author":"王昌麟","text":"汉家城阙共天高，万里巡游翠辇劳。玉碗几陈悲黍麦，铜驼新拔出蓬蒿。朱旗倒卷兵西掠，赤炬横飞鬼夜号。未磔月支头作器，疆臣终不费靴刀。西来千骑助收功，时势艰虞应未同。生便无人擒渭寇，没当何语答韩公。阻颁赤节银车上，请系黄支紫塞中。万道旌旗纾国患，至尊临禦选元戎。千金铸剑吐寒芒，百战提兵定洛阳。黔首并心看克复，赤眉破胆走苍黄。只今道路生荆棘，深恐关河塞虎狼。痛忆亲臣怀远略，江干流涕哭宁王。无端连岁动妖氛，城拟冲腾郭早焚。边徼近来多事变，江湖到处有传闻。负锄共庆天中日，按剑时看海上云。尚有收京戈甲在，安危大计仗诸君。锦城西障峻连天，下有骊龙百丈渊。晴霁雪山来眼底，风烟吴舶叩关前。歌成相和流金石，曲用横吹壮管弦。岂独一隅资保障，更看磨盾勒燕然。"}