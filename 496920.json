{"id":"496920","title":"隐者词焦山寄客","dynasty":"明","author":"张元凯","text":"伯成耦耕耕且锄，务光避世世情无。古来隐者不以帝王易，何况区区赵孟三公乎。山人颓唐隐者姿，萧萧肃肃孤松枝。紫芝黄鹤久不作，清风朗月恒相思。相思不可见，远隔江之湄。不寄投湘赋，唯吟招隐诗。碧桃开遍绿水洲，山人犹在人间游。富春矶閒海鸥下，鹿门山空猿鹤愁。诸侯筐篚不足贵，天子安车何必求。但须寂寂山之丘，明月为侣云为俦。庶几不愧乎隐者流。"}