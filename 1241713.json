{"id":"1241713","title":"咏史二十一首 其二","dynasty":"元末明初","author":"刘基","text":"神枢干元化，循环运阴阳。善恶随气异，祸福竟何常。朱均继尧舜，时事巳抢攘。至人妙转移，霾曀回晶光。祥麟踣大野，君子徒慨慷。黄星照中原，天道遂披猖。汗漫千百年，流潦浩滂滂。否泰有倾覆，霖雨见朝阳。惜无风与牧，乘时佐羲皇。熙熙返大朴，济济垂衣裳。鼎湖去不复，叹息空哀伤。"}