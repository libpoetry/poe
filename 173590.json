{"id":"173590","title":"听琴赠远师·世人倾耳听繁音","dynasty":"宋代","author":"王洋","text":"世人倾耳听繁音，太音古淡难为听。有如广庭题旌夏，或者惊遁疑有神。当时舜床调五弦，薰风煽物无穷人。若言造化不爱玩，安得感君回阳春。遣音相继嗣者谁，穷山缁侣黄冠师。非干此意乐穷静，世路自与相参差。我今试听清风操，野鹤孤猿对残照，琅琊山下醉翁吟，分明拨向琴中调。人言大弦如玉温，小弦廉折亮以清。春秋自是隔寒暑，天地不和令偕行。岂如七弦转十指，劲节谐音同到耳，乃知造化在指端。岂但高山与流水，道人不肯长怀珍。亦曾挟艺游车尘。高门八字惊未见，脱赠往往捐千纯。如今飘泊困长路，更觉世味难将迎。应将感怆赴琴风，一听万虑罗心兵。道人勿苦生冰炭，古道须信非人情。哀音果要洗俗耳，更去娇弦三两声。"}