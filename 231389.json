{"id":"231389","title":"木兰花慢·碧尖相对处","dynasty":"宋代","author":"周密","text":"碧尖相对处，向烟外、挹遥岑。记舞鹫啼猿，天香桂子，曾去幽寻。轻阴。易晴易雨，看南峰、淡日北峰云。双塔秋擎露冷，乱钟晓送霜清。登临。望眼增明。沙路白、海门青。正地幽天迥，水鸣山籁，风奏松琴。虚楹。半空聚远，倚栏干、暮色与云平。明月千岩夜午，溯风跨鹤吹笙。"}