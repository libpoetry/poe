{"id":"697180","title":"奉寄左司马汪公四首","dynasty":"明","author":"胡应麟","text":"功成一疏下蓬莱，寂寂平津昼未开。九伐尚传司马法，千秋重睹卧龙才。天悬白岳云霞驻，地拥黄山日月回。闻道藏书岩穴遍，好飞椽笔到兰台。垂旒朝日侍明光，开府频年控粤裳。幕下诗名收李杜，朝端文誉重班扬。行藏未许亲鱼鸟，栖处还应是凤凰。最是怜才心更切，远题书札问陵阳。紫阁归来鬓尚玄，朱轩遥忆宦游年。毫飞雪色三湘外，剑吐霜华百粤前。尺地东陵聊寄迹，扁舟西子暂随缘。漫从九折誇回驭，屈指蒲轮日下传。乾坤何处独支颐，咫尺龙门驾尚迟。七步已非年少日，四愁偏向倦游时。书传一雁堪飞动，匣隐双虹渐陆离。纵是焦桐惭拂拭，会将流水傍钟期。"}