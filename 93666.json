{"id":"93666","title":"水精脍·上饶灵山无它灵","dynasty":"宋代","author":"杨万里","text":"上饶灵山无它灵，空山满腹著水精。炯然非石亦非玉，乃是阴崖绝壑千秋万岁之坚水。只知灵山有爽气，谁知水精有奇味。诗人新试餐玉方，解遣坚凝作松脆。银刀细下雪缕飞，金盘飣出琼瑶推。齿牙著处霜霰响，殽鲭厌後胸襟开。尊前欢伯来督战，坐上嘉宾欲惊散。胸中自有水精官，不怕醉乡无畔岸。"}