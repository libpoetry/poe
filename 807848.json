{"id":"807848","title":"贺新郎  春夜听鼓师挝鼓","dynasty":"清","author":"陈维崧","text":"月黑灯摇雾。看鼓史、岑牟单绞，当筵箕踞。苦竹哀丝争欲闹，静听八音之主。让老革、凭陵今古。紞地一声千籁响，掣红旗、突阵将军怒。荷珠迸，碎如雨。有声讵比无声苦。又垂手、画槌小歇，凝情无语。忍俊不禁停又滚，隐隐春雷慢吐。十三段、花攒锦聚。打到五更心已碎，正疑愁、似梦无寻处。方趁拍，猛然住。"}