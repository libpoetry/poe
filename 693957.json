{"id":"693957","title":"次答家珶赤兄","dynasty":"明","author":"陈邦彦","text":"济时自昔仗英雄，非曰能之愿下风。但遣行藏殊小草，敢论词赋拟长虹。龙飞建号嘉祥合，雁序临歧感奋同。漫向九关忧虎豹，金陵王气正菁葱。恒干瞿然亦自雄，孤舟横野更飘风。难将幽愤填沧海，剩有悲歌贯白虹。列镇王师元不战，万邦侯王几来同。传闻征戍防淮北，方叔于今已佩葱。"}