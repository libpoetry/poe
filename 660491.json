{"id":"660491","title":"又用雪湖韵写怀一首","dynasty":"明","author":"谢迁","text":"悬崖欲断青溪过，石上高眠醒来坐。泉声到处玉琮琤，举觞不用笙簧佐。人言佳境欠茅亭，紫翠中间著一个。个中适趣仅容膝，傲睨乾坤不知大。曲径斜通花木深，虚窗洞启烟岚破。暗香疏影月中梅，玉液琼浆雨馀蔗。时呼野鹤上轩除，旋摘园蔬荐宾斝。秋来丰乐如有期，老去宜休信多暇。高文宁愧北山移，清唱聊随东郭和。牛屯牧处芳草多，旧日生涯未容惰。如今亭上望牛屯，蓑笠无劳雨中荷。"}