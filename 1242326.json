{"id":"1242326","title":"摸鱼子 其二 寒食雨中","dynasty":"元末明初","author":"邵亨贞","text":"倚阑干、暮云千里，天涯芳草凄楚。愔愔巷陌重门掩，何况满窗疏雨。江上路。又还见、黄金暗柳千万缕。荒村岁序。纵燕子新来，梨花未扫，好景自虚度。江淹老，谁解重吟恨赋。东风依旧南浦。青烟店舍长安道，梦里翠屏朱户。闲院宇。怅犹记、佳人秉烛深夜语。新诗谩与。奈世事驱驰，流光荏苒，回首更延伫。"}