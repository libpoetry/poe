{"id":"620907","title":"闻寇陷襄雒","dynasty":"明","author":"黎遂球","text":"守文列圣德，驱胡高皇功。明运宜无疆，我后承丰隆。过臣亶焦劳，济蹇谁匪躬。金瓯缺辽左，饷额勤输供。遂以困阎闾，焉谋备年凶。适郊逢硕鼠，捍网怜飞鸿。中原多悍寇，懦将愁频攻。驰驱十馀载，躏蹂如乘风。荆襄江上流，雒阳天下中。宋辙有覆监，汉都忧其终。近闻亦倾陷，官民泥刀锋。星陨亡上将，藩决哀大宗。狂生识其故，伊昔神凭丛。抚降但养虎，凶服嗟临戎。请剑曷斩佞，伏蒲乌为忠。朝堂难战胜，臧否疑府宫。父书赵括惭，负荆廉颇雄。以此思古人，忾敌将何从。殷忧已叠警，我后惟天聪。河清洗甲兵，酌酒趣群公。"}