{"id":"1006166","title":"沁园春 其四","dynasty":"宋","author":"葛长庚","text":"大丈夫儿，冰肝玉胆，砺山带河。算此身此世，无过驹隙，一名一利，未值鸿毛。相府如潭，侯门似海，那得烟霄尔许高。当初我，是乘云御气，几百千遭。此生勋业无多。也手种梅花三百窠。又底曾嗅著，庙堂钟鼎，底曾拈得，帷幄弓刀。玉帝遥知，金书何晚，时有鹤鸣于九皋。如今且，向风前浪舞，月下高歌。"}