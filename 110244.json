{"id":"110244","title":"望春回·霁霞散晓","dynasty":"宋代","author":"李甲","text":"霁霞散晓，射水村渐明，渔火方绝。滩露夜潮痕，注冻濑凄咽。征鸿来时应负书，见疏柳、更忆伊同折。异乡憔悴，那堪更逢，岁穷时节。东风暗回暖律。算拆遍江梅，消尽岩雪。唯有这愁肠，也依旧千结。私言窃语些誓约，便眠思梦想无休歇。这些离恨，除非对著、说似明月。"}