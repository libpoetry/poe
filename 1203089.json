{"id":"1203089","title":"玉女摇仙佩","dynasty":"元","author":"王哲","text":"终南一遇，醴邑相逢，两次凡心蒙涤。便话修持，重谈调摄，莫使暗魔偷适。养气全神寂。禀逍遥自在，闲闲游历。览清净、常行穴迪。应用刀圭、节要开劈。三田会明灵，结作般般，光辉是绩。先向天涯海畔，访友寻朋，得个知音成阒。直待恁时，将相同步，处处嬉嬉寻觅。暗里瞯瞯檄。觑你为作，如何锋镝。会举箭、张弓对敌。百邪千魅，战回纯皙。无愁戚。方堪教可传端的。"}