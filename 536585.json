{"id":"536585","title":"十四夜复步月过从弟饮作","dynasty":"明","author":"王世贞","text":"秋气日以佳，秋月垂当团。晚获徒步趣，相与复盘桓。剥啄惠连门，揽衣不及冠。呼妇出斗酒，手自裁肴餐。素旻溢清波，炯然濯肺肝。慨兹人间世，所受殊已难。安能需令节，谋客始为欢。白露下沾衣，北斗自阑干。远树出严钟，隐隐将就残。抚枕追往境，怅焉浩无端。"}