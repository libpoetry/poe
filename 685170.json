{"id":"685170","title":"海上受降","dynasty":"明","author":"王猷","text":"白浪兼天春渺茫，降旗一片水云张。直凭青帝行新令，便繫长鲸莫跳梁。天净帐开悬海月，潮平弓挂在扶桑。从今高坐安澜上，快睹朝宗百谷王。蛮烟蜃气一时清，天外恩波霁景生。怜尔潢池骄赤子，想堪海国寄干城。流云野浦供横槊，落月沧溟照洗兵。此日卖刀忙买犊，水田归去及春耕。"}