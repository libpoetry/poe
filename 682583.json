{"id":"682583","title":"三礼诗三首 皇太子册立诗","dynasty":"明","author":"区大相","text":"于昭皇明，十叶惟圣。引祚自天，敷祐厥命。百辟是钦，四方是正。咸建国本，以绥家庆。帝衍其昌，缵服其光。载辑人纲，载锡天常。孝慈用章，福履无疆。奠丕丕基，以定厥祥。厥有圣嗣，惟皇元子。睿聪夙成，令闻蔚起。天之所置，孰俪懿美。式灵震器，以享以祀。如彼玉润，蕴德不瑕。如彼朝阳，协于重华。山川鬼神，罔不宠嘉。凡厥内外，系心靡他。维昔廷言，冀光大典。帝命曰吁，天序丕显。尚其弱龄，学于黾勉。无庸骤尊，而骄不腆。乃列坟史，乃翼师儒。时敏厥修，日新与俱。群公矢谟，元良在图。帝命曰俞，万邦作孚。乃诹礼司，庀是仪服。乃虔时日，以先太卜。象辂鸾旌，有贲执玉。左右视听，百尔祇肃。釐兹册宝，有穆其容。践位储贰，俾朝于东。并建诸王，蕃屏维宗。覃惠自公，殊方攸同。济济宫寮，保傅是弼。既曜春华，亦乘秋实。诏美导和，庶士维吉。启以三善，崇以四术。思皇帝胄，遹骏贻谋。眷命悠悠，底于千秋。敬承维夏，继述有周。矢诗宣猷，以扬鸿休。吉日惟良，命服惟元。集礼铜龙，烂其盈门。宫僚肃将，以承前轩。衮冕有加，其道弥尊。衮冕峨峨，既曼且硕。采璂朱绂，瑶契金册。宠兹成德，圣祖列辟。式光宗祏，皇心孔怿。皇醴东朝，训命告釐。念厥毗倚，淑是令仪。裕民惟志，寿国惟祺。睿敏圣嗣，敬德不违。圣嗣敬德，诞受多福。霭其如春，式其如玉。象贤攸属，令终有勖。作颂孔穆，风言维祝。厥颂伊何，于际于蟠。厥讽伊何，慎防其端。方圆以翊，中正以观。保兹燕誉，奕世不刊。两仪既定，阴阳斯位。于皇储圣，惟德是媲。自天之祐，罔不淳备。乃启甲观，而登淑懿。苑桃之华，有烨其光。馥彼兰宫，达于椒房。乃登文币，以定厥祥。元祚其昌，嘉命之将。德音孔惠，人神作缔。在妫之汭，在姬之渭。女史有纪，彤管有炜。以其良娣，威仪棣棣。威仪静幽，君子好逑。佩瑜鸣球，羽葆文辀。八鸾啾啾，曰闲以柔。从车如流，归于龙楼。帝道蕃茂，垂裕厥后。庆成入奏，左右忭舞。酌彼醇酬，以其玉斗。群公稽首，天子万寿。"}