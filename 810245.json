{"id":"810245","title":"三月二十九日偕徐汉卿、易念堂、刘伯蒪、陈晴陔诸大令，黄庆生副戎，策马出城二十里，游葡萄沟。其地山环水抱，柳暗花明。葡萄尤为其土产，蔓生陇畔，十余里无隙地，同人登农家小楼茶话眺览至足乐也。归而赋之二首 其一","dynasty":"清","author":"严金清","text":"相约春游同出城，驱车浅草马蹄轻。花迎远客都含笑，犬吠生人不住声。桑柘半村阴未密，葡萄十里蔓交横。小楼也适登临兴，山色溪光照眼明。"}