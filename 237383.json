{"id":"237383","title":"披云堂歌·痴云压陇如坚城","dynasty":"宋代","author":"马廷鸾","text":"痴云压陇如坚城，猛风击破如雄兵。寒溪古洞收不彻，有如奔车白旆归空营。林稍划划露微碧，玉匣渐见青铜精。影转西风流日脚，万斛黄金散空落，宝篦刮尽重瞳膜，倒盛一海春冰薄。世界倾在琉璃屏，神豪气爽肌骨清。不须七碗秋江波，两腋自有清风生。长忆当年玉川子，殷勤会问苍生事。"}