{"id":"549103","title":"请室课子歌","dynasty":"明","author":"毕自严","text":"淄黉老叟鲜机心，四十二载点朝簪。中外南北频拮据，度支承乏惕影衾。六年持筹嗟仰屋，华发种种类临深。匪朝匪夕躬尽瘁，畏首畏尾力难任。黔驴技穷驽马殚，倦鸟回首思高林。屡疏乞骸玦未赐，一言忤旨狱吏侵。只身狼狈困缧绁，十龄稚子相追寻。俯仰天地等逆旅，依依将雏祛烦襟。忆昔夏侯与黄霸，异姓授书传古今。况尔年少方趋庭，好惜寸阴如寸金。君子患难行素位，经史乔梓足哦吟。天王神圣公论皎，浊醑逡巡对月斟。"}