{"id":"213678","title":"梦芙蓉·赵昌芙蓉图梅津所藏","dynasty":"宋代","author":"吴文英","text":"西风摇步绮。记长堤骤过，紫骝十里。断桥南岸，人在晚霞外。锦温花共醉。当时曾共秋被。自别霓裳，应红销翠冷，霜枕正慵起。惨澹西湖柳底。摇荡秋魂，夜月归环佩。画图重展，惊忍旧梳洗。去来双翡翠。难传眼恨眉意。梦断琼娘，仙云深路杳，城影蘸流水。"}