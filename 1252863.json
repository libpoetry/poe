{"id":"1252863","title":"素梅五十八首","dynasty":"元末明初","author":"王冕","text":"大庾岭头春似海，不是寻常白玉堂。昨夜护龙河上看，一天明月四檐霜。树头历历见明珠，底用题诗问老逋？且买金陵秋露白，小舟载月过西湖。江南雪消春渐回，溪东溪西梅花开。幽人作诗兴不浅，时复杖藜携酒来。岁寒风致少能解，野草安能识此情？春到玉堂浑不觉，清香疏影自分明。五云缥缈隔蓬莱，仙子吹箫月下回。转首不知春几许，霜花如雪满瑶台。江南十月春色早，处处梅花当水开。玉笛一声霜不小，满天明月鹤飞来。罗浮月白海无尘，玉树琼林处处春。半夜禹陵风雨作，屋梁飞动欲生鳞。铁石心肠满面霜，岁寒吾计未全荒。相逢休问春何处，定是调羹到玉堂。不向罗浮问醉仙，笑呼孤鹤下吴天。春风吹散梅花雪，香满西湖载酒船。玉雪玲珑瘦影重，不同桃李媚春风。十分清致无人解，犹在旧家池馆中。寒枝错落冻不解，隔水清香招得来。午夜风停雪声堕，梅花开尽不知寒。断云流水孤山路，看得春风几树花。骑马归来城郭是，月明箫管起谁家？昨夜朔风吹倒人，梅花枝上十分春。老夫高卧石窗下，嬴得清香入梦频。朔风吹冷过山城，巾子峰头雪未晴。十载西湖閒客梦，夜来山月最分明。罗浮山下雪三尺，白玉堂前春几分。岁晏归来诗思好，东风吹散一溪云。疏花粲粲照寒水，玛瑙坡前春独回。却忆去年风雪里，吹箫曾棹酒船来。天寒江国霜如雪，草木无情尽摧折。不知春意到江南，疏影横斜半窗月。春风处处竞繁华，桃李无言亦好花。独有高人爱高洁，肯冲冰雪到山家。平生固守冰霜操，不与繁花一样情。岁晏溪头春意足，是谁看得最分明？疏篱潇洒绿烟寒，老树鳞皴艾叶攒。昨夜天空明月白，一枝疏影隔窗看。春风一笑玉无垠，云散空窗见月痕。半夜鹤归诗思好，清香吹满水南轩。月明曾过西湖路，爱看横枝当水斜。试问玉堂诸学士，几时清梦到山家？明月满天霜气重，梅花风韵更清妍。鹤飞不带箫声远，春过西泠第二船。霜花浮影月娟娟，春色无痕上画船。转首西湖风景异，不知谁识老逋仙？吹彻瑶笙鹤未还，小桥流水碧潺潺。夜深梦醒推窗看，白月无痕雪满山。鹅州城东古梅树，鳞甲满身如老龙。冷霜极冷欺不得，春风吹作玉玲珑。记得西泠春色归，珠星璧月景离离。近来消息真堪笑，却说梅花不要诗。开遍南枝又北枝，春风于我似相知。酒边漫说罗浮梦，忘却瑶台月下时。十月中原风景别，寒冰如地雪漫天。相逢尽说江南好，处处梅花压酒船。溪谷冰霜春到迟，老夫长夜只吟诗。凭谁说与中朝士？此是江南第一枝。玛瑙坡前春未来，几番空棹酒船回。西湖今日清如许，一树梅花压水开。潇洒山林惯雪霜，不同桃李竞芬芳。何缘作得春风梦？一夜吹香到玉堂。此心如铁蕴阳和，不得春风也自花。何自高人爱潇洒？夜深踏雪到山家。铁石心肠冰雪颜，逢时亦有好花看。玉堂可有青毡旧？不畏风霜入骨寒。千年万年老梅树，三花五花无限春。不比寻常桃树李，只将颜色媚时人。霜气横空水满川，梅花枝上月娟娟。却思前载孤山下，半夜吹箫上画船。夜来漫踏前村雪，雪里梅花认得真。回首中原天万里，琼林玉树一般春。一树横斜白玉条，春风吹乱雪飘飘。孤山老却林和靖，多载笙歌过六桥。瘦铁一枝横照水，疏花点点耐清寒。雪晴月白孤山下，几度清香拄杖看。今日开门见远山，炼师坛下列清班。看来都是梅花树，个个春风玉佩环。树阴如屋雾如潮，浅水流花落野桥。忽忆去年秋八月，玉霄峰顶夜吹箫。仙子归来夜未央，瑞香风动翠罗裳。月明无处韬清影，箫管迎春上玉堂。海云初破月团团，独鹤归来夜未阑。一片笙箫湖水上，玉妃无语倚阑干。云间古寺陆机宅，草木萧森鹤不来。惟有溪头老梅树，霜花犹是旧时开。三月东风吹雪消，湖南山色翠如浇。一声羌管无人见，无数梅花落野桥。閒花野草斗青红，一著冰霜扫地空。惟有老梅标致别，岁寒时节自春风。地老天荒尽可花，不同桃李竞繁华。要知鼎鼐调羹味，须问旧时丞相家。和靖门前雪作堆，多年积得满身苔。疏花个个团冰雪，羌笛吹他不下来。月明海底夜无烟，恰似西湖雪后天。清气逼人禁不得，玉箫吹上大楼船。西湖湖上水如天，狂客长吟夜不眠。骑鹤归来清兴好，梅花无影月娟娟。六月一日天大热，清风忽地过江来。湿云挟得梅梁起，半夜飞空作怒雷。江北江南寒气重，雪花如席蔽天来。五更野叟敲门报，屋外老梅连夜开。独鹤高飞雪气浓，梅烟清浅月朦胧。一声箫管归何处？人在琼楼玉宇中。马迹山前万树梅，千花万花如雪开。满载扬州秋露白，玉箫吹过太湖来。冰雪林中著此身，不同桃李混芳尘。忽然一夜清香发，散作乾坤万里春。黄河十月冰如地，骑马何人说好官？老子门前三丈雪，梅花开尽不知寒。春风无声海日起，梅花满树烟茫茫。西湖昨夜笙歌静，相见逋仙是林中。"}