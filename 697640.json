{"id":"697640","title":"丙子杪秋骄阳蒸热踰月不雨偶坐南轩承少保镇山先生佳篇屡赠蹶然有感怀答三首","dynasty":"明","author":"胡直","text":"蒸暑隆三伏，胡然剧杪秋。骄阳乘时令，无乃乖蓐收。循畴菽并萎，临池埃欲浮。芳兰摧通谷，时菊零京丘。灵雨不相济，田父空告愁。舍置坐中轩，已矣非吾忧。发箧来琼玖，清风慰吾求。昔多君子朋，乃在黄金台。卑彼声利徒，谐此金石怀。予拙终畎亩，学道无取材。君本济世英，夙名播九垓。中岁简帝心，奇勋列上台。何当佐圣日，乃复弃华阶。鸿冥分有托，虬潜匪谅哉。鹏鴳同一栖，凫鹤靡所乖。永愿陪清唱，不受俗尘猜。几载殊燕粤，尺书岁难陈。今归依南斗，上下漳水滨。漳水日悠悠，客怀亦以新。良觌未有期，名篇眷独殷。伐木声瑰玮，开径意清真。所愧巴曲俚，胡以赓阳春。申章谢存慰，报李讵能珍。"}