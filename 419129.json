{"id":"419129","title":"金缕曲 辛巳重阳闻雁，寄滇蜀故人","dynasty":"近现代","author":"夏承焘","text":"懒赋登高句。望人间、青山影断，盘雕没处。独守孤灯听雁阵，相唤千俦万侣。凄咽似、送春鹃语。冰雪故交馀几辈，料相逢、都在关山路。书不到，恨难诉。邻家弦上平沙谱。问佳人、玉纤银甲，能无愁否。我有商声乌啼曲，难和庭花玉树。但绕指、秋空风雨。拣尽寒枝栖不稳，算羁孤、始信飘流苦。霜吹里，夜如许。"}