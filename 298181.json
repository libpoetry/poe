{"id":"298181","title":"喜迁莺·贺燮培新居","dynasty":"现代","author":"傅子馀","text":"沿栏星列。看画栋绊云，光生瑶阙。珠灿东州，玉辉南斗，遥吸去波千叠。楼下如龙车骑，楼上纤尘都绝。乍开户，任乱山飞入，何分吴越。红叶。犹未见，风约北窗，笑把梅花折。罗荐平铺，锦屏斜向，送老一帘明月。闲倚觉翁孤调，又见唾壶敲缺。室家美，听刘樊佳话，仙缘长结。"}