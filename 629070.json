{"id":"629070","title":"石楼老人歌寿梁明府","dynasty":"明","author":"李云龙","text":"石楼老人金骨身，肩拖一片茅冈云。掀髯长啸鸾鹤舞，九天飞下云中君。自言山水心原远，四十悬车已为晚。溪头栖老朝天凫，花底惊回吠月犬。茅冈冈畔水粼粼，桃花有情笑迎君。为君含蕊三千岁，青羡河阳旧日春。此时老人思超越，一溪烟水千林月。手提玉柄歌五噫，霜髯倒映猩猩发。石楼山下是朱明，葛令当年大药成。瑶坛丹灶今无恙，迟尔陵风跨鹤行。"}