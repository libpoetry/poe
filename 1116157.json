{"id":"1116157","title":"次韵吴明叟集鹤林五首","dynasty":"宋","author":"汪藻","text":"平生梦往处，始到天南峰。风来荷气度，日转松阴重。林间煮茗罢，谷口苍烟漫。行看草根露，已作珠玑团。临分更携手，坐听烟钟声。斜阳有底急，不贷四窗明。支头涧底石，濯足松下泉。吾生傥有此，无复东西缘。冥冥近岭翠，浏浏长廊风。他年竹林社，记取山王同。"}