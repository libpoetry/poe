{"id":"1131460","title":"即事","dynasty":"宋","author":"虞俦","text":"夺得饥民鬼手中，误恩增秩敢言功。颇闻有意徵黄霸，却坐无书遗子公。莫我愁眉劳抚字，从渠醉眼乱青红。床头况有韦编在，消长何妨以数穷。光阴老去漫匆匆，千骑南来岁又穷。竹瘦固应留晚节，梅开宁亦待春风。青冥蹭蹬何关我，白发飘萧恐未翁。毕竟田园归去好，暮云回首自江东。归来世事任浮沉，车马萧条门巷深。一榻容身无妄想，两餐度日少关心。园收佳实随时荐，瓮有新篘待月斟。老觉閒居浑有味，不须荣宦说骎骎。春工投老日骎骎，阅遍芳菲又绿阴。不复椅梧倾宿凤，几番淮海变鸣禽。太阿自抚为知己，焦尾谁弹莫赏音。高下风花何足问，向来出处固无心。"}