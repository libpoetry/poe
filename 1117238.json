{"id":"1117238","title":"筠州圣祖殿诗","dynasty":"宋","author":"苏辙","text":"高安在南，分自豫章。重山复江，鱼鸟之乡。俗野不文，吏亦怠荒。礼失不知，习为旧常。于穆圣祖，宅神皇极。降鉴在下，子孙千亿。羽衣玉佩，旗纛旄节。巍巍煌煌，秩祀万国。如日在天，靡国不临。筠虽小邦，其有不歆。东庑西向，谁昔营之。民昏不知，神以不怀。深山之间，野水之滨。礼乐声明，孰见孰闻。祖庙之严，君臣则存。失而不图，民以罔观。毛侯始来，其则有意。匪民之愚，礼教实坠。章闻于朝，帝曰俞哉。弗改弗营，何以示民。九峰之杉，逍遥之楠。易直且修，弗斫而堪。新堂有严，四星在南。朝廷之仪，万民所祗。"}