{"id":"697786","title":"泰和八景 澧陂春涨","dynasty":"明","author":"胡奎","text":"山中夜来雨，春水拍天浮。野航高过屋，系在树梢头。紫烟浮碧虚，炉峰几千丈。欲持一瓣香，安得仙人掌。仙人鍊丹处，云是杜光庭。手持青玉琯，月下唤龙听。西山送夕阳，东山迎素月。一百八声钟，迎送何时歇。龙嘘石气浮，空翠不曾收。松径朝朝雨，萝窗夜夜秋。戴笠出东郊，白云如海涛。前村风雨急，溪水晚来高。闻道浮丘伯，甘峰看瀑飞。手翻银汉水，随手落珠玑。蓬莱巨鳌簪，此立向天外。仙人招我来，飞空振环佩。"}