{"id":"687192","title":"城东避暑次廉伯陆先生元韵二首","dynasty":"明","author":"吕卣","text":"避暑城东十里行，旁人休诧是逃名。丹崖碧水开仙府，风格龙楼仰帝京。冠盖登临增地胜，笙歌清绝带泉声。惭予归自西台晚，未得相逢共咀英。暑气蒸人欲濯川，群公郊野喜镳连。追凉合坐池边树，医俗还寻竹里廛。耕凿不知恩似海，笑谈忘却日如年。诗成东阁翘材馆，留与君家作胜传。"}