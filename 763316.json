{"id":"763316","title":"永遇乐 和澹心","dynasty":"清","author":"吴绮","text":"韵海书成，亭皋咏罢，有人于此。公事湖中，胡床月下，兼署莺花使。白头有分，青编无据，中夜壮心频起。赖相看、风尘慰籍，尚有鸿妻霸子。鄣山乔木，隋堤芳草，何处燕巢鸠垒。半百将过，五十徒读，莫辨臧三耳。谢公功业，杜郎词赋，付与春婆梦里。念衡山、懒残煨芋，急流将已。"}