{"id":"1079368","title":"符离诸贤诗","dynasty":"宋","author":"吕本中","text":"穷居日荒凉，杜门与世绝。亲故日夜疏，诗书固宜缺。符离虽陋邦，贤士稍罗列。德操青云器，议论辈前哲。外貌发英华，中心瑩冰雪。介然特立士，劲气刚于铁。攘臂辩是非，孰能逃区别。信民粹而和，名利诚难悦。汩没稠人中，独抱云松节。伟哉二三子，实乃邦家杰。我来从之游，内顾惭疏拙。欣然对三益，放怀歌数阕。已矣不须言，渠当为君说。"}