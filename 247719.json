{"id":"247719","title":"春云怨·十一月十五夜与咏雩湘碧慈博步月城西","dynasty":"现代","author":"朱庸斋","text":"寒尊罢酌。正际空清夜，一奁银魄。病起沈腰憔悴，应叹素娥浑未觉。烛底帘垂，梅梢风动，倩影迷离渐消却。乌雀无声，楼台如水，悄把梦魂托。重来镜里颜非昨。料经时换尽，新妆眉萼。空有飞琼旧留约。谁分年年，几许人间，雾屏云幄。万里婵娟，终宵风露，往事半沈画角。"}