{"id":"608361","title":"盘松篇夏日陪诸公饮报国寺盘松下共赋","dynasty":"明","author":"区大相","text":"炎氛扬火宅，万物赫以暵。偶践清凉境，获此嘉树玩。种植自何代，蓊蔚若崇巘。冉冉烟黛浮，团团盖阴转。昔闻耸仙岭，今见盘佛殿。托根水晶域，布叶雨花院。婆娑覆广除，森沉隐遥汉。风霜讵摧折，虬螭互奔窜。夏云垂迥荫，秋涛起层澜。既异恶木阴，幸免不材叹。暂乖栋梁用，永离斤斧患。无用形不累，有节凋宁先。屈蟠岂其性，偃蹇庶自善。君娱匝地枝，宁惜参天干。青黄文牺樽，曲直传马栈。终全社栎年，共保灵椿算。"}