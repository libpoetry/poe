{"id":"831322","title":"红林檎近 云岩垂柳图。柳为余手植，高覆云岩，在石巢养芝仙馆西偏","dynasty":"清末民国初","author":"程颂万","text":"前席金茎渴，后堂琼树阴。替月助奁妩，因风拜楼心。惊怪寻常燕子，尚记冷落园林。旧陪翠袖芳斟。巾裹簇林檎。石罅楸局近，絮点砚痕深。良辰美景，吾涯随分销沉。况江山如此，人如此树，镜岩空对霜鬓侵。"}