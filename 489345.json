{"id":"489345","title":"分题赋得任公钓台送王允刚归义兴","dynasty":"明","author":"虞堪","text":"任公有钓台，阳羡西门道。六朝去已远，一守称绝倒。无事每萧閒，于焉事幽讨。惠政实已多，昔民仰苍昊。至今钓游处，水清山亦好。云天日为旗，野树春如葆。鱼鸟识风流，江山见文藻。王孙远游归，悽迷思芳草。壮气溢前修，我当论怀抱。出处可探奇，有志莫易老。"}