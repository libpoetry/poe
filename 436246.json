{"id":"436246","title":"赠医者呼延生","dynasty":"金末元初","author":"段克己","text":"君不见南齐潘聚师，禁耳出箭镝。又不见唐人孙甑生，祝石使相击。祝溪溪不流，徐登先破的。以树徙痈疽，伯宗多伟绩。后来便说呼延生，神异一时无匹敌。誓言拯众疾，犹己有饥溺。吐气作云霓，掉舌飞霹雳。炎凉随手变，众苦已荡涤。百谢不一顾，黄金同瓦砾。饮酒过百觚，醉不遗涓滴。归来掩关卧，瑶琴閒挂壁。所至汉义合，无莫亦无适。衡门时见过，笑语慰岑寂。却愁仙籍告功成，便恐人閒无处觅。"}