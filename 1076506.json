{"id":"1076506","title":"大宋中兴颂","dynasty":"宋","author":"周紫芝","text":"缅维圣宋，昔在中叶。四方多虞，万里喋血。大臣持谋，兴师肆伐。将臣持兵，日献戎捷。皇帝曰吁，黩武无烈。糜我赤子，膏我斧钺。孰与休师，一戟不折。因垒而降，舞干而悦。闭我玉关，归师解甲。犁我春田，销兵铸铁。使命交通，相望不绝。爱惜两朝，前师圣说。昭陵之仁，嘉祐之业。念昔兴师，堂陛卼臲。发言盈庭，更訾元蔑。佩剑彼此，孰予孰决。庙谋一定，群议沮折。袖手何言，瞠目卷舌。草木苍苍，始有芽蘖。尽育恢胎，咸归坱圠。灞上棘门，环卫拱列。罔敢擅师，始制君节。万夫属鞬，拜舞君阙。乃命叔孙，诹日绵蕝。蒐讲阙遗，悉究悉设。皇帝孝思，上与天合。冀获一真，如响必答。翠舆南旋，红鸾秉翣。长乐钟闻，皇情允惬。我歌思齐，舆情激越。皇帝之祀，咸秩罔缺。合祭于郊，爰胾茧栗。苍璧前陈，大裘始挈。我歌思文，以告丰洁。大庆御朝，王春正月。禹会涂山，万玉交戛。汉朝诸侯，图籍是阅。兵戈澒洞，士气销詟。俎豆不陈，军旅是急。大起廱泮，儒士鼓箧。韦带缟衣，骈冠累屧。论秀蒸髦，尾尾岌岌。农流于兵，病不生活。茫茫千塍，蒿藜是没。皇帝慨然，亲耕陇畷。耕根之车，飞檐䡾䡾。宣和之轨，明道之辙。圣心恳到，三推未辍。父老曰嘻，归告我邑。俾尔粳稌，屯云积雪。凡此大功，具载史牒。用告神明，以报夔契。帝坐法宫，礼备乐阕。兽舞凤鸣，八音不夺。皇威所覃，雷动风发。南面垂衣，大壮帝室。曰皋曰雉，鼛鼓弗及。苍龙之阙，上摩星日。万目顾瞻，葱葱郁郁。澎澎海潮，吴会来集。天子万年，风翔喜溢。孰磨苍崖，孰秉史笔。天子曰都，是任良弼。圣有至言，维德之一。是用作歌，以告万国。"}