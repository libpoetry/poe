{"id":"773919","title":"入山歌 其六","dynasty":"清","author":"吴性诚","text":"自顾庸才忝斯土，未然弛禁疏防堵。笋舆冒雨入云山，事后勤劳恐无补。溪回路转骇蚕丛，羊肠叱驭笑笼东。敢辞险阻勾留苦，仗剑横扫魑魅空。莫认蓬莱可访仙，荒烟蔓草翠微巅。白云欲晴黑云雨，鹧鸪啼声到耳边。治人治法难俱得，大东小东堪叹息。苍生霖雨不相逢，救死攘敚谋衣食。兴言至此颜厚有忸怩，试听枝上子规心恻恻。寄语番奴休杀人，杀人天谴不可测。"}