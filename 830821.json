{"id":"830821","title":"蜀石经残本歌","dynasty":"清末民国初","author":"沙元炳","text":"嬴秦焚经传二世，孟蜀尊经传二世。腐儒苦怨天梦梦，天眷原不私文字。我观广政经，成一百十二。?翠墨未完，蜀社置毋家，百万黄金钱。但为新朝儒学地，先石后木劳手民，到今石木无一存。盲左诗礼出炱朽，捃拾旧数赵黄陈。庐江刘翁欧赵选，收揽《周官》及三传。艺风师是今柳东，钩考异同泐成卷。我徒见跋未见经，骨不可揣从声听。经兴经废等亡国，樊榭诗在吾听荧。年衰才退奈此石经何，西望蜀碧年年多。"}