{"id":"754705","title":"钱塘怀古","dynasty":"清","author":"孙荪意","text":"古杭形势称雄界，左右江湖作襟带。我来吊古发长嗟，舞榭歌楼陈迹在。缅昔钱王乘王气，八州保障民生倚。西湖之水不肯填，愿作开门节度使。一朝点检腾风云，四方纳贡皆称臣。是时钱塘归附早，底须振旅烦曹彬。如何瞬息红羊换，绝域兵戈穷庙算。苍黄泥马渡江来，故国山河弃天畔。再延国祚百馀年，占得临安半壁天。《黍离》莫洒孤臣泪，回首樊楼只黯然。偏安遂尔成南渡，此事由来亦天数。居民争望小朝廷，汴水苍茫渺何处。北地悲笳夜月哀，西湖歌管春风来。但得和戎长计在，君臣行乐莫相催。即今故殿埋蓬葆，凤凰山上无人到。荆榛寂寞铜驼悲，萝薜荒凉山鬼吊。惟有梳妆台畔池，春来长遍胭脂草。"}