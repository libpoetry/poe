{"id":"289910","title":"壶中天·逊园小集，观所供盆石，云阻风夔门时所得，或鱼复阵石之遗。为填此解","dynasty":"现代","author":"郭则沄","text":"蜀江何限，记汀蒲如画，前番风色。扁棹留君应有意，分与一拳秋碧。滴溜疑穿，皱云比瘦，奇骨何人识。梅边清对，梦痕犹恋烟汐。当日赤壁纵横，艨艟敛尽，遗恨空沈戟。抉水奔猊留断影，只伴骚人行笈。冰柱高吟，雪盆小供，幽致俱无匹。补天终负，客中丝鬓添白。"}