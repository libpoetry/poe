{"id":"945576","title":"次韵竹窗兄欲死叹","dynasty":"宋","author":"陈著","text":"人生天地閒，所患在身死。身死人谁逃，所患不在此。所患死其心，此患无比侣。厥初天赋性，未始分贤鄙。贤鄙何由分，由自全自毁。是故君子儒，明德至善止。不问身死生，谁论时泰否。纷纷蒙昧徒，知有外物尔。富贵苟可图，遑恤理如彼。求容足称香，丧志手落匕。本心不复存，蹠寿何足美。我兄竹窗兄，劲节修竹倚。一病二十年，坐受五贼使。题斋曰委顺，无怨当没齿。闻兄赋欲死，我方疑所以。及观欲死辞，终亦委顺矣。委顺则心安，长须此心理。"}