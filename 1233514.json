{"id":"1233514","title":"赠夏德颂","dynasty":"元","author":"黄溍","text":"夏君怀抱何磊落，卜居不肯依城郭。丙舍新开近墓田，雪柏霜松翳丘壑。一朝兴来不可遏，万里黄尘走京洛。叩门遗我尺素书，俪玉骈珠相照灼。为言家世本臞儒，馀力惟知事耕凿。穷年甘与鹿豕游，敢希鸿鹄翔寥廓。秪今远来亦有意，求诗元不求官爵。华星秋月幸分辉，持向山家慰萧索。我闻君言重太息，感君望我殊不薄。清时杂遝富才彦，笞凤鞭鸾趍馆阁。挥毫成风墨成雨，瑞锦披张分制作。一言引重力千钧，青云骥尾端堪托。顾我方为句读师，掇拾残编味糟粕。坐隅童子日呶呶，平生雅意浑销铄。奚暇清吟发天巧，剪红刻紫供嘲谑。君归卉木尚馀春，况值新篁初解箨。传家有书故可读，有石可眠泉可酌。大胜山人来索价，低头欲就微官缚。我虽龌龊坐无毡，有客如此良不恶。戏拈笔管和灶煤，为君聊赋山中乐。"}