{"id":"808928","title":"平夷驿马祖祠下柏，将坼矣，命伐之，其拥树诸石，不忍他弃，遂移作假山于祠后庭","dynasty":"清","author":"郑珍","text":"平生爱石心，惟有石始知。两脚落荒城，苔岑悲索离。谁谓补天具，日见乃忽之。含笑抱之进，马卒俱暗嗤。世有非常原，固无怪汝疑。茶夫小儿手，指意任所为。妙在不经心，遂与岩壑期。峰峦有重复，嵌窦亦生姿。果然惬所欲，百绕未觉疲。谁为后来者，聊乐某在斯。"}