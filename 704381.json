{"id":"704381","title":"顾玄纬见过山房次韵二首","dynasty":"明","author":"黎民表","text":"谁拟南阳有卧庐，蓬蒿三径闭门居。祗缘好事能携酒，应为穷愁独著书。阑暑气催鸣鸟变，新凉风过落花馀。云山政值邀欢日，入洛才名信不虚。东陵今日学为园，芹曝何心献至尊。谩有声名传谷口，空劳车骑访夷门。清冰销夏沉朱李，凉月邀人倒玉尊。自是罗浮堪吏隐，肯将名姓拟轩辕。"}