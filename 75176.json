{"id":"75176","title":"水龙吟·画檐疏雨才收","dynasty":"元代","author":"王沂","text":"画檐疏雨才收，酒醒凝掩篷窗卧。薰炉火冷，余香犹在，拥衾清坐。点鬓霜明，窥人月小，短擎花堕。想吴山越水，楼台缥缈，应曾有，飞鸿过。寂寞文园病后，旧心情、苦无些个。多君调我，幽兰新句，纹笺玉唾。花落元都，鹤归华表，梦谁擎破。待莼鲈江上，高歌小梅，扣舷相和。"}