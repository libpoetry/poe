{"id":"813536","title":"台城路六首","dynasty":"清","author":"李慈铭","text":"碧阴悄悄重溪侧，嘶春玉騧来又。山角芜青，畦棱絮白，顿失乱红吹绣。流莺去后，剩燕子泥墙，清明厮守。记取门前，一枝曾罥翠钗溜。人生容易感旧，叠东风万恨，都付丝柳。流水香消，题诗人老，泪满当年罗袖。花还怨否。看名十倾城，总难回首。一例将愁，夕阳芳草瘦。夜来孤馆无眠惯，雨声更催天曙。著户帘开，敲窗烛暗，尽把闲愁来絮。离情几许。只枕泪衾重，自家将护。掐遍莲更，暗中写就断肠句。分明故乡怨绪，恁文园善病，谁遣羁旅。可忆年时，空阶点滴，不似者番凄楚。梦儿归去，问画尺声中，今宵凉否。燕子檐花，记侬灯畔语。锦帆乍卸松滋雪，骄骢又穿吴树。钿陌停觞，津亭打鼓，犹记别时情绪。屏山暂阻，问珠屐筵前，几吟鹦鹉。笑撚梅花，翠帘不隔梦云路。天涯况逢俊侣，倾囊争赌曲，消受眉媚。扇约炉薰，钗围鬟影，怜取眼前羁旅。才停雁柱，趁烛烬香残，坠鞭归去。莫忘尊前，画楼今夜雨。十年扶醉金门路，秋风又吹萍梗。绛蜡围尊，银衿贮月，重话旧游清俊。筵前漫省，看零落何戡，半凋青鬓。怕说更深，画帘斜堕桂花影。江南燕归未准，天涯芳草远，谁寄愁信。瘦赋佣金，清歌换米，同是随人消损。商量旧饮，待种树招莺，借他清荫。只恐年年，露寒鸦占稳。凤城西畔前朝事，禊春又联吟侣。松合香台，草侵荒殿，撩乱风幡铃语。杏花过雨，正蓝子摇红，丁香含素。庭院深深，磬声不隔燕莺路。藏云洞今在否。登临孤客迥，难寄愁处。柳绿芦沟，云开蓟镇，依旧青山无数。悲歌倦旅，看禅榻茶烟，鬓丝如许。好片斜阳，暮钟催客去。苑墙斜抱离宫树，楼台多少云里。太液平分，飞虹高跨，两岸芰荷无际。丹霄咫尺，正万柄摇红，十洲含绮。凤辇时来，五铢衣带御香细。当年听彻宫漏，便蓬瀛鱼鸟，也识延企。小殿芙蓉，夹城松栝，尽戴翠华佳气。垂杨凝峙，恰上映山亭，下临烟水。倚遍栏干，暮云琼岛起。"}