{"id":"684761","title":"连日醉游用孝先禊日韵二首","dynasty":"明","author":"王彦泓","text":"风情浪拟杜司勋，烂熳狂踪远近闻。泼翠岩峦三代器，艳新花鸟六朝文。那辞蜀洒扶头醉，为伴湘兰竟体芬。任是春城能火禁，退红香焙定须焚。闲看缟髻笑青枫，亦有红氍坐药丛。画舫帘衣凭雪藕，玉筝弦索见春葱。才人履屐能俱妙，贵客林亭惜未工。自是昔贤情调浅，风流争肯受诗穷。"}