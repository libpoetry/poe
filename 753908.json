{"id":"753908","title":"苦热","dynasty":"清","author":"姚允迪","text":"碧空高高火云厚，溽暑著人如中酒。斗室浑同深甑蒸，当檐恨不栽榆柳。竹床莞簟卧不得，长箑何曾暂离手。况逢久旱禾苗乾，桔槔戽水鸣前滩。农家妇子汗流血，足茧皮焦力已殚。我庐正与田畴接，默坐思之心恻恻。安居尚畏炎威逼，天生烝民皆食力，勤者辛劳惰者逸。愿得飙风驱雨来，比屋俱变清凉域。"}