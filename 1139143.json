{"id":"1139143","title":"察罕布哈忠翊父殁王事母表门闾本官弃职侍养守制三年一门节孝人所难能作诗美之","dynasty":"宋末元初","author":"陆文圭","text":"王气初不限中华，至性未尝根六籍。门闾节行世所钦，父子忠孝天应惜。连环解玉理坚致，老蚌剖珠光的皪。伯也执殳万人敌，血染征衣归不得。空留明镜照孤鸾，妾颜如花心如石。鬒云渐变蚕丝白，蓬首何曾御脂泽。北堂手植忘忧草，幸有斑衣可娱老。不须遣使寄当归，儿无远志归来早。事亲日短当爱日，祇今三年已素鞸。宰予衣锦殊未安，温峤绝裾非小失。"}