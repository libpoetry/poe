{"id":"100942","title":"蔡景繁官舍小阁","dynasty":"宋代","author":"苏轼","text":"使君不独东南美，典型长记先君子。戏嘲王叟短辕车，肯为徐郎书纸尾。三年弭节江湖上，千首放怀风月里。手开东阁坐虚明，目净东溪照清泚。素琴浊酒容一榻，落霞孤鹜供千里。大舫何时系门柳，小诗屡欲书窗纸。文昌新构满鹓鸾，都邑正喧收杞梓。相逢一醉岂有命，南来寂寞君归矣。"}