{"id":"516856","title":"题徐用之助教慈训堂","dynasty":"明","author":"龚敩","text":"南州一高士，晦迹衢婺间。六岁失所怙，立身何艰难。高堂有慈母，尽瘁心力殚。年甫二十四，掩镜啼孤鸾。纺绩事教养，辛苦摧肺肝。岁时奉祭祀，鸡黍供盘餐。殷勤冀成立，宗嗣得无患。子母命相依，影只形更单。儿身壮有室，母心方燕閒。乳下三岁儿，况复哀茕鳏。保抱恤疢疾，衣食防饥寒。三世各一身，谁不为悲酸。人愿天弗违，竟使嗣续完。母头既垂白，儿亦双鬓斑。綵衣戏堂下，五色纷斌斓。凊温适母宜，甘旨尽母欢。树彼萱草花，慈训谁与颜。慈训不可忘，恩重如丘山。贤孙诲上庠，耿耿心寸丹。有志在补报，无时涕汍澜。求诗纪其实，千载为兴观。"}