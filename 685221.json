{"id":"685221","title":"哭黄后峰大理次伍松月韵四首","dynasty":"明","author":"王缜","text":"胡然一别永分歧，野哭惊闻九九时。岂信孤忠无禄食，祇存遗直有人思。莆阳木萎乡贤梦，燕市乌号客路輀。拭袂酸心徒挂剑，知音何处问钟期。希声高举似鸣岐，棘寺平反未几时。忽尔庄鹏成羽化，伤哉贾鵩促神思。衣冠寂寂魂归土，风雨萧萧旐引輀。恐是玉楼成得早，天公命召有程期。生前磊落本无歧，死后还如贫贱时。忠遇主知刚起废，身随事尽更何思。恋乡白鹤归华表，溅泪黄花衬远輀。从此后峰云气敛。惟留草色记年期。今古多迷为泣岐，壮年谁料是归时。史鱼有草还投谏，伯道无儿岂辍思。撒手江山藏返魄，伤心尘土送孤輀。亦知不朽名常在，直以文章作后期。"}