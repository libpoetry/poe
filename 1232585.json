{"id":"1232585","title":"延陵公承庆堂诗","dynasty":"元","author":"张雨","text":"大江苍苍兀龙虎，辅元之家百神頫。望拜受釐若稽古，上清真人阅众甫。新宫洁斋导天语，纷云郁霞错承宇。虚皇穆然阳卫武，左飙右欻降軨羽。县钟镗镗迅击鼓，赫金蔡服赭朱户。双珠月明带宝璐，挟以流黄玉■（木昙）具。既竣大礼私事举，吉日宗族奉爵俎。青紫系地簪绶组，魏张代剑新捧土。饶国开观治宿莽，报君亲师物咸睹。抚己一念或未溥，西壁考书玄范府。寒冰层阴发春煦，日若休明沐仁雨。道德大非方仙五，月佩六印非适取。持旌召趣迹旁午，下土滓?宁久处。天关会规足蹈矩，愿天愿地多黍稌。毕志万年奉明主，小史作书孰敢侮。吁嗟厚德番之祖。"}