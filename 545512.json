{"id":"545512","title":"徐参知总角与余游中间显晦殊途不相闻问者廿载兹邂逅淮甸特邀余为具署中清灯话旧不胜今昔之感即席载赋二律时参知以青雀见假由此竟达燕中矣 其二","dynasty":"明","author":"胡应麟","text":"濩落长途赋远游，青帆驰载出河洲。双龙吐雾莲花合，片鹢乘风竹箭流。搦管东南空大泽，飞旌西北近神州。酬知一寸将何事，日夜薇垣望斗牛。"}