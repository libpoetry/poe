{"id":"400046","title":"瑶华慢 为罗孝锡丈题陈苕溪昭君倚梅图","dynasty":"民国末当代初","author":"朱庸斋","text":"胡天望绝。明灭黄尘，蔽未央宫阙。貂裘寒脆，回首处、莫为丹青愁咽。幺弦倦拨，料早已、檀槽冰裂。更玉龙、尽日吹残，催起故关晴雪。春风难度阴山，甚沙外疏梅，红萼犹结。毡车过处，应暗忆、驿路幽香谁折。伤心临镜，怕重画、汉家眉月。想夜深、梦里归魂，尚佩旧时环玦。"}