{"id":"482577","title":"秋月篇","dynasty":"明","author":"黄哲","text":"金商鸣素节，瑶律届先秋。始见西陵月，婵娟沧海头。清规临夜满，澄影际天浮。媚浦沈珠迥，凝波净练收。常悬鳷鹊署，初照凤凰丘。碧落宵同映，银潢晓共流。梁园生绮梦，陈榭感芳忧。爽洽征人袂，光含思妇楼。玉台情未已，鸾镜影空流。讵惜盈亏屡，仍知晦朔周。关山随别骑，淇水送行舟。愿逐馀辉去，兰台奉夕游。"}