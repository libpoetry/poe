{"id":"1105275","title":"元日雨","dynasty":"宋","author":"方岳","text":"那得工夫作往还，一犁取日破荒湾。春今又绿山中草，酒不能朱镜里颜。六十只馀三岁在，百年亦是霎时间。村村雨色冥濛外，已觉天公露一斑。云泥隔断拜年人，天自怜予老病身。荠菜共挑元日雨，梅花未放去年春。风烟不尽惟吾老，造化无他只此仁。小试园林栽接手，山中亦是一洪钧。"}