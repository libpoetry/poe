{"id":"408193","title":"无俗念 题《桐荫读书图》","dynasty":"近现代","author":"温倩华","text":"琅环仙境，爱云窗四面，桐花香簇。坐久浑忘秋影重，兜满一襟幽绿。爽翠生云，峭凉疑雨，浣却尘三斛。暂抛书卷，尽君消受清福。恰好杨柳深深，帘波如水，浸到阑干曲。领略清凉滋味久，红袖添香嫌俗。击节惊螀，长吟和凤，不厌千回读。雅人深致，辋川无此图幅。"}