{"id":"645025","title":"元日作","dynasty":"明","author":"解缙","text":"喜鹊双飞鸣，飞鸣报春晓。元日红云上赤乌，万国山河青未了。我曹与世真奇逢，年年此日朝飞龙。几回遥拜黄金阙，几回导驾乾清宫。彩笺曾献平蛮颂，莲炬斜辉宫锦红。屡得升堂拜家庆，綵衣犹荷君王圣。玉枕初疑凤翼飘，金声忽响盘龙磬。南邻修善颂佛经，东家吾伊读书声。读书诵经心总好，同善同心歌太平。"}