{"id":"1016429","title":"贺李大著","dynasty":"宋","author":"释宝昙","text":"眉山县前江可怜，昔人饮此俱成仙。只今独数苏与李，岂伊亲濯玻璃川。功名事业天所靳，况复真宰持其权。先公用舍诚有道，不愁轲后真无传。道山人物今第一，蒹葭玉树犹依然。东南弱水三万里，亦有跨鹤来翩跹。至人活国岂无术，丹砂乌喙堪同年。众工可笑不解事，颠倒规矩求方圆。向来贲育尝贾勇，彼岂有力能回天。公今已不负世学，盍先鸥鹭高腾鶱。窗间借取董狐笔，父子相继书凌烟。"}