{"id":"312384","title":"酹江月·今夕何夕","dynasty":"清代","author":"陆恒","text":"今夕何夕，怅娟娟照处，风清月白。玉宇琼楼归去后，知在蟾宫几阙。也算曾圆，不堪重证，小历沧桑劫。前身记否，明明镜影磨灭。料应只合奔云，为谁系恋，莽莽尘寰窄。未必多情长锁恨，刚好从头悟彻。可是无缘，谁能遣此，击碎冰壶缺。霜花窣地，任他一例埋没。"}