{"id":"979508","title":"和缙云守关彦远浮山作","dynasty":"宋","author":"晁补之","text":"广陵形胜昔所闻，昆冈作轴江为门。西来蜀道从万里，伏堆藏阜争崩奔。盘挐蹙踏得江住，精铁一亩岿然存。半潜屋牖半出户，鼍龟见背熊罴蹲。我行平地是绝顶，叹息但以指爪扪。谁言一水限南北，壅遏势极逾腾骞。不然安得江南之山踊跃出，中流浮玉犹崷崒。操权高视竞瓜分，岛夷索虏何烦述。木兰水调更凄凉，延和小语尤苍猝。周公卜雒贵坦平，亦言有德易以兴。真人龙飞狐兔窘，御营周堑压芜城。大明寺中老竹在，九曲池上新荷生。君胡闻此不数往，地中顽矿烦嘲评。自言家世西湖侧，惯闻洗土开南屏。欲空息壤发幽秘，河曲定笑劳精诚。君不见珊瑚玲珑石上吐，海底有山那可睹。"}