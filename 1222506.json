{"id":"1222506","title":"至洪王肯堂治书见示芙蓉诗次韵","dynasty":"元","author":"程钜夫","text":"春风歇桃李，秋雨深莓苔。萧然公馆间，得此奇种栽。九天清露零，一道红云开。句牵绿衣队，酣宴瑶池杯。秾妆月鉴悬，丽服霜刀裁。瑞莲涌平地，妙色分五台。暂陪飞仙游，偏称幽人怀。终疑阆苑去，嘉会何时谐。此日眼双明，临风首低回。长当歌楚骚，招得花神来。"}