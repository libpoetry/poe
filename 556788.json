{"id":"556788","title":"除夕放歌行同助甫赋","dynasty":"明","author":"宗臣","text":"北斗沉天海云黑，群星乱落化为蜮。万丈寒光忽相逼，碧眼小儿惊且惑。胡霜朔雪高如山，出门长跽泪沾臆。一自逢君坐天门，夜夜为我生颜色。今夕辞君归故域，何以赠之寄相忆。霜华雪片五千石，留君箧笥充君食，令我闻之长太息。床头白云天地开，青春已驾双龙翼。吁嗟东风一何力，一夜吹破扶桑国。走天直把青春缚，携之怀袖光如拭。蘼芜叱向杯前生，杨柳只在手中植。翩翩春衣云锦章，呼尔云孙为予织。明月为车虹为轼，驾之可以凌八极，何问江南与冀北。"}