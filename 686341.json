{"id":"686341","title":"分题得震泽竹枝词送中书李舍人","dynasty":"明","author":"史鉴","text":"洞庭西望水漫漫，浪打船头来往难。荷叶作衣蒲作帽，只遮风雨弗遮寒。野老乘舟自打桡，闲看翡翠戏兰苕。连山不断南津口，曲水回通底定桥。太湖一水跨三州，洞庭两山在上头。侬意如山常日静，郎行似水去难留。合伴送郎湖水边，柳丝无力系郎船。黄蘖作籓篱更苦，淤泥种藕别生莲。震泽雨晴添水波，郎船将发唱吴歌。谁知三万六千顷，不及侬愁一半多。十里荷花云锦机，鸳鸯相对浴红衣。不道采莲歌渐近，一双惊起背人飞。燕子来时雁北飞，留郎不住别郎悲。小麦空头难见面，春蚕作茧自缠丝。风吹雨点打荷盘，点点成珠碎又圆。碎珠更有重圆日，雨落何曾再上天。"}