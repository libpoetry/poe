{"id":"400330","title":"缅北村女，艳溢香融，梳髺插花，宛同汉俗，为赋续丽人行，次东坡韵","dynasty":"民国末当代初","author":"饶宗颐","text":"情深有水难比长，风吹野花满头香。美人相望不相识，秋波脉脉枉断肠。众花尽是可怜意，郁蒸日午奈思睡。忽见陌头柳色新，愁牵野草随风靡。深秋南国不知寒，且从茅店歇征鞍。人间未乏周昉笔，暂作欠伸背面看。始信东坡言无底，误把西湖儗西子。君看草树连云齐，中有娇莺恰恰啼。"}