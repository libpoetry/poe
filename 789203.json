{"id":"789203","title":"三姝媚 报恩寺塔用史梅溪韵","dynasty":"清","author":"王策","text":"青红鳞绣瓦。遍珠宫花雨，六时飘洒。龙鬼毰毸，挟金盘千尺，舞空而下。绝顶凭虚，应望见、钟陵石马。只恐阑边，一派罡风，裂人衣衩。足底江流日夜。听商船玉树，几时歌罢。如此江山，被纤儿贱卖，不曾论价。断岸斜阳，何处梦、当年王谢。多少齐梁旧恨，对伊吟写。"}