{"id":"1038842","title":"己卯冬大寒有感","dynasty":"宋","author":"苏舜钦","text":"延川未撤警，夕烽照冰雪。穷边苦寒地，兵气相躔结。主将初临戎，猛思风前发。朝笳吹馀哀，叠鼓暮不绝。淹留未见敌，愁端密如发。予闻古烈士，自誓立壮节。丸泥封函关，长缨系南越。本为朝廷羞，宁计身命活。功名非与期，册书岂磨灭。然由在遇专，丑类易剪伐。训士无他才，赏罚在果决。近闻边方奏，中覆多沈没。罪者既稽诛，功者不见阅。虽使颇牧生，勇智当坐竭。或云庙堂上，与彼势相戛。恐其立异勋，欻然自超拔。不知百万师，寒刮肤革裂。关中闲诛敛，农产半匮竭。我欲叫上帝，愿帝下明罚。早令黠虏亡，无为生民孽。"}