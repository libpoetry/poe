{"id":"1042733","title":"寄题汉中三亭","dynasty":"宋","author":"刘攽","text":"梁山屏西南，汉水相萦带。古惟千骑居，今亦一都会。守邦多伟人，按节森大旆。治声我家贫，能事斯亭最。苍峰上盘云，清川近泻濑。隅分地俱胜，鼎搆势争大。扶危新栋梁，增旧加粉绘。功成人不劳，事得文无害。长涂拥行辀，高宴罗羽盖。开筵揽锦绣，劝客喧竽籁。陪游惭望回，请赋嗟自郐。安得凌风翰，径厉褒斜外。"}