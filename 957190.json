{"id":"957190","title":"舫斋信笔","dynasty":"宋","author":"范成大","text":"燕居故可乐，病卧翻可怜。身閒傥更健，其人半神仙。既无扬州鹤，龙钟任吾年。南斋深而明，略似西江船。船中何所有，药气杂炉烟。亲朋稀老伴，暂来即飘然。秋蝇独恋恋，终朝相扑缘。霜晴日色浓，窗纸烘春妍。但愁添眼花，瞑坐聊参禅。困从定中生，瞢腾梦相牵。三昧未得力，十魔方现前。欠伸付一笑，朽腐难雕镌。东蓝午斋动，风顺钟鼓传。家人亦相呼，趣具先生餐。牛呞能几何，蝉腹易便便。此日虽可惜，姑付食与眠。"}