{"id":"279169","title":"秋霁·登常乐寺藏经阁，次梅溪韵","dynasty":"现代","author":"周岸登","text":"枫老朱颜，带过雨残阳，也妒鸦色。露泣枯荷，泪迎丛菊，可怜拒霜无力。寺楼暂息。旧题墨晕侵苔碧。问佛国。如是我闻，应许住词客。鱼呗送暝，鹤梦惊寒，雨花香严，台殿幽寂。蟪蛄声、违山十里，閒愁偏惹鬓丝白。檐马咽风听不得。最断魂是，归趁淡月黄昏，市桥人语，自眠孤驿。"}