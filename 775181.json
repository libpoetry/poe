{"id":"775181","title":"剧新百一诗","dynasty":"清","author":"洪繻","text":"新政言难罄，聊为举一隅。岂能鱼漏网，长觉雉离罦。天地空亭毒，江山等弃繻。闾阎虚盖藏，郊邑伏萑苻。律例繁兼猛，生谋有若无。千方图悉索，百末责均输。抑勒将刑迫，吹求藉势驱。削朘吞弱肉，征榷尽锱铢。铸鼎欺编户，怀琛罪匹夫。明徵同冠夺，暗取似穿窬。豢吏专苛敛，供军厉急需。虞衡山作贡，盐府海为枯。酒务重重酤，糖园处处租。一朝开市里，万井变官途。金币难三品，权量锢五都。风云惊发号，雷火骇严符。暮令朝旋改，前科后顿殊。衣冠皆獶杂，逻视总貔貙。侦伺穷幽隐，公私肆觊觎。死亡因细薄，陷溺在须臾。日日遭鞭挞，家家苦役徒。深文真刻酷，善政益模糊。检疫寒侵骨，焚尸痛切肤。牛羊登册籍，鸡犬禁逃逋。灾害伊谁恤，烦冤底处呼。秉威官长暴，立宪下民愚。黑界盆中戴，黎元几上屠。锄夷难苟免，波累惨追捕。连坐商鞅重，坑降白起粗。杀机深北鄙，种类落东胡。耆旧沦舆皂，农工比隶奴。低徊思曩昔，彷佛隔黄虞。"}