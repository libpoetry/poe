{"id":"1236466","title":"胡伯玉隐趣图四咏 蜀锦屏","dynasty":"元","author":"陈樵","text":"朝看花中仙，颜色媚且鲜。暮看花中仙，颜色忽己蔫。红芳不足恃，青春政堪怜。人生宇宙中，寿无金石坚。百岁等瞬息，业火徒熬煎。何如鍊金液，返本得长年。秋菊有佳色，幽香知为谁。蔚为霜中杰，肯向露下衰。独赏心悠然，酒至觞淋漓。永怀陶靖节，高风邈难追。夕陨悲蕣华，秋零悼蒲柳。急景不可留，高风邈难久。风霜十二月，松竹凋独后。还与岭上梅，结为岁寒友。草木本无情，犹能同岁寒。奈何市井交，轻薄不足观。脩竹荫幽涧，筑亭留隐君。隐君去已久，何人蹑清芬。抚弦变新声，感慨万古情。不识翁玉润，不识翁冰清。烟林暮萧萧，风水秋泠泠。故交难再得，兀肰空旧亭。"}