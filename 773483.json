{"id":"773483","title":"北固山访古","dynasty":"清","author":"洪繻","text":"胜绝千古称，胡乃一邱陵。三国六朝间，长此阅废兴。北顾复何有，江树渺冥冥。赖有瓜洲渡，远入广陵城。我从山头望，复向山中行。栏杆百千尺，石磴三五成。入寺访古迹，第一江山亭。亭畔梳妆阁，下有很石横。吴王留战帜，夫人留艳名。梁鼎不可见，晋画已无形。诸葛孙刘风，遗烈尚轰轰。矫哉赞皇公，铁塔馀半层。山腰云渺渺，江上风泠泠。夕阳红到海，洪流去不渟。骚人争凭吊，英雄事凌兢。惟此一拳石，一顾今古更。山小而江长，万派可扬舲。"}