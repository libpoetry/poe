{"id":"674952","title":"题章千峰画竹","dynasty":"明","author":"朱谏","text":"千峰道人画墨竹，潇湘虚映君山绿。孤舟半夜锦瑟鸣，綵云欲断湘妃哭。竹枝袅袅青接天，湘南湘北皆春烟。昔年我作上游客，吹箫月下开楼船。归来不觉成白首，旧日竹枝还在否。兰香两岸鹧鸪啼，亦有游人来载酒。千峰叟，不独会，题诗亦擅丹青手。雁宕山头千万竿，请君写意凭高阜，貌我同为岁寒友。"}