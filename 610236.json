{"id":"610236","title":"陪饮陈制府席中赠马御史","dynasty":"明","author":"韩上桂","text":"台上群鸟栖复飞，排云影日飏朝晖。早秋烈气凝寒署，草色迎阶上绣衣。绣衣御史天下奇，琢成宝琬丹霞披。雄文早雠天禄阁，彩笔夕湛昆明池。尔来奉节翔东土，咫尺鹓鸾瞻簉羽。霜威直扫岭头云，天风吹落平原雨。江浦晨惊鼓吹喧，旌旗昼拥动楼船。中丞转向芙蓉幕，御史新开玳瑁筵。玳瑁筵中斗酒春，玉盘杂遝罗翠珍。波光拟接乘槎客，风捲谁为入幕宾。贱子何知敢重陈，私将短褐谒清尘。座上双星瞻执法，天边并辔起埋轮。埋轮此日严霜歇，杯酒之馀宽节钺。京兆骑驴意未嗔，然明执手情何竭。马公首肯陈公笑，奖拔何妨借年少。片言芳馥蔼春兰，指顾星辰翻照耀。两公长者世所无，盘盎之质胡为乎。清庙琳琅开大雅，金钟玉贝光天衢。已知下里难酬雪，仰视彤云真点缬。齿颊犹然重后生，风流终自依前哲。短翮徘徊日欲低，万户千门入望迷。一枝如可巢归鸟，为借霜台树里栖。"}