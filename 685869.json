{"id":"685869","title":"赏菊次韵二首","dynasty":"明","author":"卢宁","text":"薄战西风血点衣，天教阳质迓寒威。曾陪烈士歌金甲，还待幽人上翠微。献岁谩疑迟节序，赏心赢得殿芳菲。相看醉此贞元会，又到梅花带腊归。饮水餐英作寿基，满庭霜集副襟期。樽前朱履踏红叶，头上金钱蘸绿卮。秋色已拚今夕醉，朔风何急向篱吹。自知根蒂从来固，誓不飘零满砌墀。"}