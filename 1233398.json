{"id":"1233398","title":"逸山过姚紫英别业","dynasty":"元","author":"黄溍","text":"逸山诚复佳，逸人不可逢。何言一笑顷，得此苍髯翁。今晨过其庐，碧苔灭行踪。坐我松竹间，野蔌罗甘丰。初无惊世谈，颇多旷士风。念昔去岩壑，辍耕白云中。白云故无恙，我乃羞樊笼。祗应山林癖，未易药石攻。高期出邂逅，意气将无同。十年旧泉石，忽忽蟠吾胸。起视白日低，归禽乱西东。拔地森四壁，搀天唯一峰。复闻麻谷幽，近与金盖通。山态方屡改，泉源殊未穷。湫然一区内，嗟我何憧憧。"}