{"id":"992381","title":"依韵解中道如晦调","dynasty":"宋","author":"梅尧臣","text":"二君嗜学者，不啻食饮贪。所得才半语，已实犹双南。推予当独步，幸勿辞再三。可因愤悱发，莫为顽鄙谈。大雅固自到，建安殊未甘。哀哉彼屈宋，徒尔死湘潭。险句孰敢抗，似入虎穴探。辛勤不盈襜，况又剧采蓝。诽诃猬毛起，度量牛鼎函。人情何多嫉，机巧久已谙。莫问冠冕贵，自将诗书耽。兴来聊咏怀，字密如排蚕。曹刘为我驾，颜鲍为我骖。爰视二子才，并驱应亦堪。"}