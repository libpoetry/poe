{"id":"935463","title":"记梦","dynasty":"宋","author":"陆游","text":"梦游异境不可识，翠壁苍崖立千尺。楼台缥缈出其上，挥手直登无羽翼。门楣扁榜作八分，奇劲非复人间迹。主人鹿弁紫绮裘，相见欢如有畴昔。探怀示我数纸书，妙句玄言皆造极。我即钞之杂行草，主人惝恍如甚惜。梦中亦复知是梦，意恐觉时无处觅。自量强记可不忘，鸡唱梦回空叹息。"}