{"id":"467789","title":"归自谣十首 黔中吟","dynasty":"当代","author":"黄绮","text":"残月晕。江上褰裳和泪揾。离言易尽情难尽。船移望眼灯红润。随波引。路遥千里萦方寸。人渐远。晓梦初回犹眷眷。万山如簇车如旋。微烟水面徐徐卷。朝阳炫。无端一阵南飞雁。音信杳。鹊噪低檐天欲晓。此情不识何时了。连朝却被风雨恼。关山道。谁怜露重霜飞早。吹玉管。韵入梅花香更远。月寒光照衣裳满。游情不记深和浅。风如剪。马嘶墙外更初断。初中酒。雁过南楼伤别后。帘低夜气轻寒透。心无彩翼能飞走。灯如豆。月明只共人依旧。休送目。几处高楼披翠竹。谁家深夜吹寒玉。离魂归梦贪追逐。怜幽独。薄衾合是眠难熟。山远小。一线飞泉浮树杪。能离世路攀云道。平芜尽处青青草。舒怀抱。朱颜不肯无为老。多探问。深入异乡居未稳。遍寻众里无亲信。为何步步真堪忍。天涯恨。狂歌歌罢西风紧。江上立。鸥鹭闲云相共白。波平日暮千峰出。多情今日多回忆。无消息。雪融春信寒梅碧。风断续。月照离怀摇案烛。梦乡原不分南北。梅花应是飘香国。栏干曲。关山别后萧萧木。"}