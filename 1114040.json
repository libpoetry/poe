{"id":"1114040","title":"次韵申伯上杭道中见示二首","dynasty":"宋","author":"李纲","text":"川途荏苒度年华，命与时谋敢自嗟。但使直方能养浩，岂知权势解悲夸。淮舟昔共茱萸酒，闽馆今同薄荷茶。往复纷纷成底事，庞公只合访丹霞。相逢闽岭得同行，秋早凄然风露清。蝉曳残声吟翳荟，泉飞小瀑落峥嵘。浓云林表千峰立，细路山腰一线横。坎止川流任天运，未应萍梗叹劳生。"}