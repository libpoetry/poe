{"id":"511620","title":"伯牙抚琴图","dynasty":"明","author":"柯潜","text":"君不见雍门周，苦调能使田文忧。又不见商陵牧，别鹤凄凉不成曲。伯牙之琴出成连，古意妙契羲皇前。山中净扫苍苔石，坐倚松风调素弦。大弦声迟小弦急，虬龙起舞鹓鸾集。长河澒洞泻出悬崖颠，高山万丈峨峨倚天立。舜文不作识者稀，赏音惟有钟子期。一曲未终白日暮，适意忘形归去迟。我思古人不易得，耻共今人听筝笛。囊中亦有伯牙琴，不遇知音空太息。"}