{"id":"694621","title":"送别胡一斋同年还乡","dynasty":"明","author":"陈繗","text":"红杏春风丹桂秋，一天光彩两同游。舞衣耀綵君深慰，瞻衮趋朝我独留。载重殊恩江上舸，兴高归趁月边楼。梦魂一路从君去，直到苍山建水头。点铁原来要作金，文章成器此生心。微名已著登科甲，薄职偏教入翰林。晓曙进参丹陛近，春风歌咏玉堂深。一官万里无他报，两字清高是好音。"}