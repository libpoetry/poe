{"id":"812063","title":"密绪","dynasty":"清","author":"孙原湘","text":"兜罗绵手罢花拈，亲为檀郎熨指尖。背地暂将凫藻让，耳边低劝翠裘添。转参庄语教人听，徐敛明眸觉婢觇。离席不妨端坐好，莫因匆遽召猜嫌。才欲回身却敛身，郁金堂上暂逡巡。同心那在相逢数，半面何尝不看真。尽可端详馀背影，断难描画是丰神。临行尚有消魂处，未敢题诗浪示人。"}