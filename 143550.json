{"id":"143550","title":"摸鱼儿·甚平生","dynasty":"宋代","author":"刘将孙","text":"甚平生、风流谢客，刀头梦送酸楚。不堪又得花间曲，猛忆云英霜杵。闲情赋。谁催就月明，云鬓犀梳吐。才情几许。待遗策重来，吹箫一弄，鸾凤共轻举。留春住。买得绿波南浦。黄金□散如土。蔷薇洞口三生路。无奈春光顿阻。新□绪。也待见东邻，花艳墙低处。东风看取。便娇送飞梭，半摧编贝，笑咏尚高古。"}