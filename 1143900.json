{"id":"1143900","title":"六十五春寒吟七首","dynasty":"宋末元初","author":"方回","text":"日日春寒昼掩扉，惊嗟六十五年非。未为白傅同州起，犹胜坡翁海外归。斗分军兴群盗作，浙乡水患细民饥。忍穷苟活犹閒管，痛惜残梅万点飞。当是平生取数多，穷途无力战群魔。二千石滥知州事，三十年羞进士科。人老决难重少壮，春寒毕竟渐晴和。筹来算往终无益，且傍残梅作醉歌。老眼閒中子细看，天公作剧故多端。雪占岁稔何曾稔，雨作春寒断是寒。酒尽闷多欢笑少，花开折易长成难。暮年不喜金仙说，到此心才悟六观。病骨春寒欠酒浇，关山满眼雁程遥。有人恨过江淹赋，何处魂堪宋玉招。六十五翁来日短，百千万事迅风飘。平生知己惊俱尽，一影穷山伴寂寥。清晓林禽百种鸣，春寒渐暖变新声。向阳死草青先茁，解冻枯池绿再生。太子四门何足怪，麻姑三海自堪惊。回头最念儿童辈，不识灯宵旧太平。性癖耽吟本不工，平生竟复坐诗穷。状头浪说三千字，举手行为七十翁。夜永自怜灯是伴，春寒最苦酒难中。王侯蝼蚁终同尽，便出阳神也落空。知旧惊嗟踵丧亡，劣容此老据藜床。六旬有五犹穷健，百拙无双但醉狂。莳菜连畦终岁饱，种梅匝屋满家香。不须苦怨春寒恶，榾柮炉边味最长。"}