{"id":"697766","title":"望海觞咏","dynasty":"明","author":"胡奎","text":"太常博士金闺彦，也爱长斋绣佛前。放浪形骸当九日，康强筋力称馀年。临池写字鹅翻雪，隔竹煎茶鹤避烟。昨日登高东海上，时人称是地行仙。海国凉生白苧袍，年年此日爱登高。不妨更落西风帽，想象同持左手螯。雨过一江澄晚色，空清万里见秋毫。凭阑望远谁能赋，只有元龙气最豪。"}