{"id":"700150","title":"题十峰兄芙蓉庄四时四绝同洞阳兄作","dynasty":"明","author":"顾可宗","text":"谁识人间顾古泉，幅巾藜杖亦神仙。令兄园柳黄鹂语，春草青青唤阿莲。荷叶荷花骨节香，雨丝微点已生凉。疏帘清簟看棋罢，飞起鸬鹚上石梁。古松悬瀑挂清秋，分付人间百道流。半壁明霞一藤杖，夕阳为我小勾留。只应湖面种芙蓉，莫怨开迟霜正浓。到得此花摇落后，寒松晚翠欲成龙。"}