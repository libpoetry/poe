{"id":"138245","title":"范丞相生日·天启中兴运","dynasty":"宋代","author":"吴芾","text":"天启中兴运，时生间世人。岘山钟气象，汉水赋精神。文采倾场屋，声猷耸缙绅。千言医国策，一日致君身。平步登黄阁，孤忠结紫宸。圣心资启沃，帝业赖经纶。嶷嶷文章伯，常常社稷臣。威名腾异域，德泽遍斯民。相越风流在，归秦意气伸。有才俱擢用，靡事不咨询。十载空天路，三年泽国滨。宵衣方念远，皂盖且行春。令下人咸喜，风行俗自淳。一方新沐惠，四海旧依仁。伫见飞还诏，重烦秉国钧。从容扶日毂，慷慨扫边尘。为相贤如此，当朝信绝伦。邦人逢诞日，和气满城闉。贵极才三纪，冬来始浃辰。愿随灵寿杖，千岁阅庄椿。"}