{"id":"1235103","title":"送方以愚编修之嘉兴推官","dynasty":"元","author":"乃贤","text":"夜直南宫碧树凉，青藜独赐挍书郎。玉蟾水咽云生砚，金鸭香销月转廊。万古唐虞尊训诰，一时燕许擅文章。书成未使人间读，锦袭缄题进御床。除书侵晓出金銮，太史衔恩拜理官。贺老平生知李白，张汤一日荐倪宽。春风铃阁官梅蚤，夜雨圜扉碧草寒。东海狱情无枉滞，归朝还著惠文冠。"}