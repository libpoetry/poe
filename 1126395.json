{"id":"1126395","title":"代送礼部杨侍郎帅江陵","dynasty":"宋","author":"曹彦约","text":"鼎鼐真才笔橐声，清朝人物独先生。从来马老荆州望，可但元公礼部名。谋帅直须医国手，辍贤何以慰人情。送春又数春回处，忍更堂堂背我行。慈恩一集成三纪，朝路相从不半年。托荫身如松下草，愿交身已社中莲。一时事体公轻重，到处参辰我后先。折赠不须门外柳，病怀落寞正如绵。"}