{"id":"594217","title":"皋鹤篇","dynasty":"明","author":"欧大任","text":"秣陵一夜商飙起，散露凝霜万馀里。九皋有鸟号胎禽，日盻岭云睨江水。忆从羽翮长毰毸，十载回翔紫禁来。曾陪朱鹭听仙乐，几逐铜乌绕帝台。丹砂顶爱江头浴，白雪翎羁省中宿。恋阙虽驰北望心，思乡每奏南飞曲。踉跄辽海路霏微，何须人识是令威。浮丘纵接崧高去，缑氏临霞不似归。归去兮，有双翼。四百峰前阿耨池，三千年后轩辕石。秋月兮婵娟，秋风兮翩跹。君不行兮何迟，吾将期汝朱明耀真之洞天。"}