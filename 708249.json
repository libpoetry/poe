{"id":"708249","title":"念奴娇 其九 题席次文出猎图和梅村韵","dynasty":"明末清初","author":"尤侗","text":"是何年少，向长城饮马、沙场结客。台上呼鹰垆下醉，尚弄数行题墨。投笔归来，东山射虎，大羽犹能没。画图留取，黄云万里秋色。我亦蛮府参军，短衣长剑，喜逐将军猎。回首卢龙成旧梦，变作阳关三叠。仰屋看书，叩门乞食，恨少朱家侠。相逢痛饮，头颅如许堪惜。"}