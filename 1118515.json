{"id":"1118515","title":"秋怀四首","dynasty":"宋","author":"陆游","text":"少年万里度关河，老遇秋风感慨多。草圣诗情元未减，若无明镜奈君何。园丁傍架摘黄瓜，村女沿篱采碧花。城市尚馀三伏热，秋光先到野人家。迢迢枕上望明河，帐薄帘疏奈冷何。不惜衣篝重换火，却缘微润得香多。诗如水淡功差进，身似云孤累转轻。落叶拥篱门巷晚，一枝藤杖且闲行。"}