{"id":"621707","title":"枕上过彭泽起视则惊涛过颡舟与江下上矣","dynasty":"明","author":"郭之奇","text":"江知我欲去，寄情为我徵。风知舟欲速，噫气为舟凭。不以风搏江，谁与江力輘。不以舟御风，安极舟任胜。江风不肯降，舟故勇为承。中有游泛客，一叶恣奔崩。云天合空碧，危涛欲上凭。千山纷如蹶，银屋蔽叠层。势吞小姑入，马当不敢应。隐跃长鲸舞，呼吸百川腾。舟人俱造次，奚奴颠沛仍。雅宜谢公量，啸歌不改恒。犹作苏子字，舍笔别无能。情居夷险外，波沸心自澄。万里丈夫浪，一楫巨川乘。天之示我者，怒流为益增。眷彼扶摇翮，九万正翻淩。胡甘耳目陋，不及鲲与鹏。去去南溟近，渤海待余兴。追轶临峤作，四友未许矜。"}