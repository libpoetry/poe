{"id":"682217","title":"送周启明水部上淮阳宪使四首","dynasty":"明","author":"于慎行","text":"十年玄武署中居，建节初乘六传车。此日宣房沈璧马，河渠已有著成书。蓟门别思草萋萋，五月楼船泊大堤。欲问风流何水部，梅花东阁几时题。词赋名归楚客豪，和歌燕市曲弥高。不禁白雪凄清色，洒作扬州八月涛。扬子桥边月满城，乡心渺渺大堤横。长干估客今多少，共听襄阳曲里声。"}