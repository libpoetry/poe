{"id":"604197","title":"郑司马辂思谢大行友可萧给谏损之沈司马伯含朱太史元价邓明府玄度汤太史嘉宾刘孝廉百世毕中舍孟侯徐司马鸣卿蔡司马元履社集城西隅赋得郁郁园中柳","dynasty":"明","author":"张萱","text":"青阳忽云迈，南讹秩炎晖。烦蒸厌房栊，美游城西垂。风日清且嘉，百卉纷葳蕤。朱榴照丹楹，红蕖冒绿池。娜娿拂地条，袅袅掌中姿。濡根荫华樾，春心常自持。枝枝既相绾，叶叶亦相依。流飔弄晴翠，绰态盈芳墀。幸不委道傍，攀枝非所悲。感此良宴会，念彼朱明移。丰景岂不赊，成贷理无违。贞脆固异质，荣悴□□□。□□□□惬，无为达者嗤。"}