{"id":"1114333","title":"三韵杂咏七首","dynasty":"宋","author":"李若川","text":"础润湿欲雨，月晕知有风。大哉天地理，机熟潜可通。念彼在世人，心隐无由穷。斯人异好恶，是非汩真情。鹅有翅莫飞，蛇无足能行。世事亦如此，未可一概评。足随意以行，目惟心所视。若必待使之，动行即相戾。是故造自然，斯为理之至。鹭白固匪珍，鸦黑亦非贵。使其色相反，人皆竞称瑞。世情惟尚奇，在理则为蔽。足安咫尺地，临险生忧危。世故日纷扰，逐物心难持。心定境亦定，祸福安能移。一气有清浊，二仪成覆载。鱼鸟各飞潜，草木异荣败。不齐乃至齐，造化所以大。瞽者不视色，聋者不听声。观其动作间，视听由心生。一心苟有蔽，耳目绝聪明。"}