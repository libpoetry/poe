{"id":"1128766","title":"玉楼春 其二 王守生日","dynasty":"宋","author":"谢逸","text":"横塘晕浅琉璃莹。绿叶阴浓庭院静。樱桃熟后麦秋凉，芍药开时槐夏永。蓬莱阁下红尘境。青羽扇低摇凤影。庭前玉树一枝春，香雾和烟新月冷。青钱点水圆荷绿。解箨新篁森嫩玉。轻风冉冉楝花香，小雨丝丝梅子熟。华堂烛烬零金粟。人在洞天三十六。昭华吹彻管声寒，声入寿觞红浪蹙。"}