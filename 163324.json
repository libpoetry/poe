{"id":"163324","title":"理舟入奉大对临发有赋","dynasty":"宋代","author":"程公许","text":"弱龄诵书史，所慕在经世。靦颜科目中，颇恨愆素志，天府两贡书，耻逐时粧媚。诸公娱乐赏音，偶玷春官第。王明渴畴咨，临轩有故事。明当鼓枻下，陛对去天咫。采兰有常供，胡为轻万里。趋庭愿有闻，丁宁汝其识。谨无曲学阿，恐作儒冠耻。士当志远大，富贵余事耳。百拜请书绅，誓言其敢替。万古洙泗传，岂为青紫计。"}