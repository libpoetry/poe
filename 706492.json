{"id":"706492","title":"熊男公过访","dynasty":"明末清初","author":"王夫之","text":"遥山清露条，木末素月上。佳人不违此，适尔成元奖。先彼凉云阴，心知畏景往。静气欣相移，天机继以长。夙昔扶清刚，独唱閟幽响。周道信逶迤，睘行生惚恍。炯炯河鼓星，迢迢天汉广。津梁诚有待，良会仍多爽。云何衰景及，遘此西清朗。百年如九秋，一意谐双赏。我闻绥山桃，酝彼灵胎养。餐之踰万春，握之在孤掌。下士原大笑，上士成独享。君其遂方今，缥渺慰云想。"}