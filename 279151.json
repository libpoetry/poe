{"id":"279151","title":"忆旧游·题薛冬树画梅，赠梁叔子","dynasty":"现代","author":"周岸登","text":"记栖霞葬玉，舜庙闻韶，孤雁愁听。满目山阳泪，倩折枝梅影，聊遣哀情。尔时帅府新创，筹笔厌言兵。有宝剑凄凉，洞箫幽怨，同慰飘零。兰成。最萧瑟，自一梦江关，几浅沧溟。桂管归来久，问骖鸾仙侣，鱼素难凭。故人幸有冬树，潇洒振芳馨。怕纸帐春寒，罗浮梦怯魂暗惊。"}