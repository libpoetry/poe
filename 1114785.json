{"id":"1114785","title":"重庆阃治十咏 华明堂","dynasty":"宋","author":"李曾伯","text":"要识披图际，还同枉驾时。未应成否论，汉德有兴衰。尧舜君民学，吾儒共讲磨。一毫如有愧，其若此堂何。九重怀井络，一字侈奎章。来者思冰檗，其毋顷刻忘。先以一诚格，斯能众正招。要来堂下蔑，勿徇帐中超。硕果食难尽，其机运不停。岷峨几霜雪，依旧草青青。不逐风云去，盍求山泽安。祗怜当笔者，空作画屏看。卓尔有所立，俨然即之温。他疑攻玉异，交谊断金存。坐却并州骑，行思楚泽渔。斯亭著斯客，斯意竟何如。不早浮槎去，焉能罔水行。叩舷谁共语，载不尽高情。四维风折势，一片雪同规。花竹丛间著，开樽瀹茗宜。"}