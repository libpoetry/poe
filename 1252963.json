{"id":"1252963","title":"次韵高则诚雨中三首","dynasty":"元末明初","author":"刘基","text":"短棹孤篷访昔游，冷风凄雨不胜愁。江湖满地蛟螭浪，粳稻连天鼠雀秋。莫怪贾生偏善哭，从来杞国最多忧。绝怜窗外如圭月，只为离人照白头。霖雨萧萧泥客途，岁华冉冉隙中徂。不知燕赵车千乘，何似嵩邙饭一盂。露冷芙蓉捐玉佩，天寒薏苡结明珠。东邻艇子如堪借，去钓松江巨口鱼。吴苑西风禾黍黄，越乡倦客葛衣凉。楸梧夜冷鸟惊树，霜露秋清蜂闭房。天上出车无召虎，人间卖卜有王郎。干戈满目难回首，梦到空山月满堂。"}