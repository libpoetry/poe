{"id":"1121384","title":"送谢中舍二首","dynasty":"宋","author":"欧阳修","text":"滁南幽谷抱山斜，我凿清泉子种花。故事已传遗老说，世人今作画图誇。金闺引籍子方壮，白发盈簪我可嗟。试问弦歌为县政，何知樽俎乐无涯。喜闻嘉誉蔼淮壖，又看吴帆解画船。陇亩遗民谈旧政，江山馀思入新篇。人生白首吾今尔，仕路青云子勉旃。举棹南风吹酒醒，禽觞莫惜少留连。"}