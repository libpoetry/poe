{"id":"1252925","title":"古诗五首","dynasty":"元末明初","author":"王翰","text":"空堂霜气肃，落木集已多。墙阴数丛菊，岁晏承阳和。寘卷下堂行，自爱颜色佳。掇英汎浊醪，为我驻年华。渊明已黄土，幽姿徒尔嘉。惆怅南山上，千载空烟霞。清风汎栏楯，明月耿房帷。夜永草虫吊，天长鸿雁悲。容华渐销铄，阳景空中驰。宝剑光陆离，白马黄金鞿。丈夫贵循名，讵以别离为。含情掩瑶琴，涕泗空涟洏。日暮洛阳道，北山正嶕峣。高坟望累累，岁久青松凋。为问葬者谁，云是汉唐朝。龟龙卧深草，文字半沉销。凄风扑霜叶，阴云惨寒郊。颓垣隐狐?，荒棘鸣鸱鸮。千载雍门琴，令人涕泪交。夷齐千载后，西山淡无姿。贤人千载生，空林老蕨薇。青青庙前柏，高高堂下碑。空山阅今古，同与天地摧。倜傥鲁连子，抱义不逢时。片言为解纷，尺素杀军师。耻秦誓蹈海，辞赵非金为。颓波无回流，砥柱高崔嵬。芳名在简策，壮士饮风仪。今日天气佳，曳杖出衡门。凉露湿芒屦，清风感帨巾。幽鸟避人飞，游鱼畏钓沉。蛛丝映空张，饥隼号北林。恶彼机事深，安能降我心。归来遣世虑，浊酒聊自斟。"}