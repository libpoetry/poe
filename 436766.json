{"id":"436766","title":"满江红 过汴梁故宫城二首","dynasty":"金末元初","author":"段克己","text":"塞马南来，五陵草树无颜色。云气黯、鼓鼙声震，天穿地裂。百二山河俱失险，将军束手无筹策。渐烟尘、飞度九重城，蒙金阙。长戈袅，飞鸟绝。原厌肉，川流血。叹人生此际，动成长别。回首玉津春色早，雕栏犹挂当时月。更西来、流水绕城根，空呜咽。尘满貂裘，依旧是、新丰羁客。还感慨、中年多病，惟堪眠食。方寸玉阶无地借，诗书勋业休重忆。况而今、双鬓已成丝，非畴昔。兴废事，吾能说。今古恨，空填臆。向南风望断，五弦消息。眯眼黄尘无处避，洗天风雨来何日。待酒酣、慷慨语平生，无人识。"}