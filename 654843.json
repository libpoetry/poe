{"id":"654843","title":"和傅曰川止酒 其一","dynasty":"明","author":"倪岳","text":"渊明性嗜酒，未必因诗止。传君病痰热，乃在深冬里。酒岂为君患，自责固君子。昨过高坡寓，已报勿药喜。东风畅春和，正及病新起。卷册未忘倦，尊罍尚可理。苟非沉湎失，数酌亦由已。醒然坐终日，于君亦迂矣。朝下北门直，伫望西江涘。客中且为乐，谁能阅千祀。"}