{"id":"542983","title":"乌生八九子","dynasty":"明","author":"胡应麟","text":"峨峨秦氏高楼，桂树轮囷出云间。上有一双头白乌，毛羽何摧残。唶彼头白乌，生八九子，养雏坐树端。八九子，乳哺亦诚难。朝不得食，夜不得餐。八九子，羽翼以长成，各各飞去忘来还。唶彼头白乌，空腹坐树端。饥饿顿欲死，泪下如流泉。唶彼秦氏少年子，怒激壮士肝。白玉为雕弓，黄金为弹丸。一发中群雏，魂魄飞上天。八九子，魂魄飞上天。唶彼乌不反哺谁当怜。"}