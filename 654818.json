{"id":"654818","title":"望雪辞","dynasty":"明","author":"倪岳","text":"夫何玄冥雨雪之愆期兮，羌有失于天职。云何为兮不同，霰何为兮不集。怅仰天而驰望，极余怀之郁悒。风不凛兮凄其，气不严兮烈栗。何颛顼之不廉兮，夺彼阳春之煦日。煦日兮融融，念匪春兮伊冬。眷连云兮宿麦，及在地之遗螽。苟一雪兮有靳，曷由致兮年丰。年不顺成兮曷怙，札瘥多兮沴气布。步璿衡以推测，求苍天之何故。天漠漠兮莽无垠，目渺渺兮徒伤神。嗟三农之渴，想何滕六之不仁。冬之日兮苦短，节序迈兮非缓。恨不得起逝波于银潢，烦此天孙之一剪。天与民兮情自符，德潜感兮非我诬。况岁腊兮尚远，更圣皇之驭图。将天心兮上格，驱丰隆兮命风伯。霏缤纷兮素英，大雪降兮三白。跂予兮望之，尽六合兮登春熙。承上天之嘉惠，皆吾皇之恩私。"}