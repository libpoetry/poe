{"id":"1224571","title":"商学士画云壑招提歌","dynasty":"元","author":"柳贯","text":"高为巅峰下为壑，群木惨惨风欲作。浮红动翠何许似，别崦残云明佛阁。眼中疑此洛南山，咫尺便到龙门湾。暗潮已落州渚出，新月未上渔樵还。商侯胸有群玉府，借酒时时一轩露。延春阁下墨淋漓，馀情亦及沧洲趣。好山好水如高人，岂直貌敬将心亲。平生几梦奉先寺，不知猿鸟犹相嗔。君不见饮酒吟诗狂太白，曾是匡山读书客。泥涂失脚走憧憧，岁晚看云情脉脉。生今益壮业益修，未可造次思岩幽。披图渍墨歌远游，我无桓玄寒具油。"}