{"id":"1112155","title":"晚秋北园二首","dynasty":"宋","author":"宋祁","text":"寂寥台榭使君家，日涉中园到日斜。林下归心纷似叶，菊前衰鬓晚于花。支离粟饱宁无愧，漫漶书成未足誇。犹有一杯相伴在，判从鶗鴂耗年华。午阴初转歇馀喧，暂到高斋一凭轩。蒲芡因依残涨沼，枣梨狼藉晚秋园。轻凉著衽如堪掇，静境留人自不烦。须信吏中逢隐趣，随宜鲑菜伴芳樽。"}