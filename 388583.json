{"id":"388583","title":"念奴娇·癸亥元日作寄碧梧姊","dynasty":"清代","author":"谈印梅","text":"柏香椒酒，忆多少新岁，乡园风物。小字宜春从别后，应是尘封素壁。冻茗含温，灰炉抱暖，深夜微闻雪。拥寒情味，只今知与谁说。还想爆竹催梅，画檐低映处，疏花先发。送腊迎春箫鼓间，上寿高堂华发。客里流光，尊前心绪，往事云明灭。照人无奈，纸窗惟有灯爇。"}