{"id":"1055800","title":"折渭州画像赞","dynasty":"宋","author":"李之仪","text":"龙章凤姿，燕颔虎颈。巍巍堂堂，弗严而整。山纳海容，霜根雪节。可畏而亲，力莫之斡。吾私淑诸，一代之英。多取益给，欲掩滋明。长庚未艾，白气何来。精爽如在，佳城不开。出卯则角，堕地而班。岂无所遗，騄骥方闲。高牙赤舄，惟叔惟虎。有之似之，千载一武。赳赳桓桓，彼徒见诮。他日凌烟，实先前诏。"}