{"id":"1124175","title":"连雨独饮偶书四首","dynasty":"宋","author":"赵蕃","text":"缘山灌木长，绕舍芳草积。敢希陶渊明，自谓张仲蔚。出门无所诣，闭户聊自得。简编或倦?，壶觞恣酣适。自昔嗜酒徒，往往皆能诗。诗亦何与酒，胡为必相资。我诗既不工，我酒还复漓。颓然亦复醉，信笔辄书之。人无送酒钱，官无种秫田。邻家赖可赊，醉过春风颠。春风急雨颠，梅黄更连连。不念陋巷士，其贫类颜渊。伯伦无他文，一颂自不朽。渊明饮酒诗，乃至二十首。未易多寡论，俱能金石寿。我乏二子辞，徒然老耽酒。"}