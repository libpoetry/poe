{"id":"416779","title":"齐天乐","dynasty":"近现代","author":"李冰若","text":"霜帘风逗炉烟袅，丝丝暗萦愁绪。岁晚江关，天涯寄旅，赢得鬓华如许。人生最苦。念碧血黄花，翠钿金缕。一例消沈，茫茫幽恨倩谁补。飞光惆怅坐负，叹搜金铸错，深怨难赋。玉液延年，雕戈驻景，换却沧桑无数。更长梦阻。漫自想春台，万花娇舞。候馆灯昏，拥衾听夜雨。"}