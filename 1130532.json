{"id":"1130532","title":"次韵子云途中见寄","dynasty":"宋","author":"韩元吉","text":"轻风猎猎转残红，春去荒村暮雨中。花影带寒犹黯淡，山光和雾更空濛。百年拚却身长醉，五斗由来计日穷。惭愧宾朋有胶漆，不堪兄弟苦西东。十年计拙未能伸，四海滔滔总是津。但得有山供醉眼，不忧无地著寒身。莺花撩乱空三月，风雨凄凉过几旬。莫道衡阳无雁信，故应时有北来人。"}