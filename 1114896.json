{"id":"1114896","title":"次韵解君接感怀","dynasty":"宋","author":"李新","text":"能向风尘识马周，新丰饮尽得相留。后车惯载胡王缚，衰草频惊战马秋。灵武须公来辟土，桃林他日待归牛。承平卫霍知虚老，剩著新篇继日休。太平事业按商周，麟阁仪形待子留。壮士长歌三箭定，鸱夷归老五湖秋。生涯底事空藏剑，英气平时已食牛。歌扇舞衫今太寂，暮云佳句敌汤休。"}