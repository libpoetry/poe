{"id":"532314","title":"遣吴氏女归本宅","dynasty":"明","author":"朱浙","text":"汝宗本华胄，田园生理微。顷遇岁年荒，闾里共苦饥。汝父抱汝来，岁晏重相依。汝时尚幼小，出入须提撕。朝嬉同稚孙，夕寝侍母慈。所幸儿女仁，群侪安敢欺。谁云非骨肉，周视同女儿。忽忽阅数年，秀发扬双眉。语言颇巧慧，亦有佳容姿。娟娟云边月，濯濯花间枝。怜汝渐长大，白璧无磷缁。嫁汝非所能，留汝非所宜。兹当仲春月，岁丰物熙熙。鸟雀育其雏，啾啾镇相随。人惟万物灵，能免顾尔私。浣濯旧衣裳，缄缕新履綦。虽无环与珥，粉黛令薄施。遣尔归而宗，婉娩习女仪。作配宜令门，议婚当及兹。再拜辞我去，送汝门之畿。东望五侯山，路记初时来。人生父母心，莫悲生别离。六载今来归，喜极泪交垂。祖母见汝来，抚顶生歔欷。叔婶见汝来，感叹成嗟咨。宗族妯娌间，咸来视汝为。人生无根蒂，飘荡长风吹。向令落他门，宁有生还期。汝伯俟斋翁，平生心相知。归时相问讯，细话此中时。"}