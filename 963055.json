{"id":"963055","title":"赴建安守泛舟游九曲","dynasty":"宋","author":"洪迈","text":"武夷之山如画图，中有玉洞藏仙都。一溪穿空舞澎湃，九曲度尽方盘纡。细看直疑路中断，已转始觉川平铺。诸峰削成鸟亦怖，危磴岂复人能踰。机岩学馆第传授，鼓楼石床知有无。坐令丹梯化一鹤，又唤立笋成三姑。游人来观但借问，道士指说犹惊呼。神君曾孙在何许，想见幔亭空药炉。千崖万壑心赏倦，正喜松风清坐隅。归舟瞥然箭脱手，醉目眩我双明珠。"}