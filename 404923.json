{"id":"404923","title":"高阳台·仲秋将尽，陪习丈登梨山，兼呈同游诸公","dynasty":"近现代末当代初","author":"袁荣法","text":"修壑黏云，回峰障日，苍松百尺巑岏。穿毂珠飞，颓崖错落惊湍。岩扃一径嶙峋过，渐天开、图画荆关。问灵修、谁拓鸿濛，装点烟鬟。回风吹雾旋成雨，把尘红涤尽，秋满人间。楚客寻吟，疏林才歇啼鹃。琼楼缥缈非耶是，料无人、能说高寒。约明年、来伴梨霙，重写清欢。"}