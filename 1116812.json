{"id":"1116812","title":"和陶杂诗十一首","dynasty":"宋","author":"苏轼","text":"斜日照孤隙，始知空有尘。微风动众窍，谁信我忘身。一笑问儿子，与汝定何亲。从我来海南，幽绝无四邻。耿耿如缺月，独与长庚晨。此道固应尔，不当怨尤人。故山不可到，飞梦隔五岭。真游有黄庭，闭目寓两景。室空无可照，火灭膏自冷。披衣起视夜，海阔河汉永。西窗半明月，散乱梧楸影。良辰不可系，逝水无留骋。我苗期后枯，持此一念静。真人有妙观，俗子多妄量。区区劝粒食，此岂知子房。我非徒跣相，终老怀未央。兔死缚淮阴，狗功指平阳。哀哉亦何羞，世路皆羊肠。相如偶一官，嗤鄙蜀父老。不记犊鼻时，涤器混佣保。著书曾几何，渴肺灰土燥。琴台有遗魄，笑我归不早。作书遗故人，皎皎我怀抱。馀生幸无愧，可与君平道。孟德黠老狐，奸言嗾鸿豫。哀哉丧乱世，枭鸾各腾翥。逝者知几人，文举独不去。天方斲汉室，岂计一郗虑。昆虫正相齧，乃比蔺相如。我知公所坐，大名难久住。细德方险微，岂有容公处。既往不可悔，庶为来者惧。博大古真人，老聃、关尹喜。独立万物表，长生乃馀事。稚川差可近，倘有接物意。我顷登罗浮，物色恐相值。徘徊朱明洞，沙水自清驶。满把菖蒲根，叹息复弃置。蓝乔近得道，常苦世褊迫。西游王屋山，不践长安陌。尔来宁复见，鸟道度太白。昔与吴远游，同藏一瓢窄。潮阳隔云海，岁晚倘见客。伐薪供养火，看作栖凤宅。南荣晚闻道，未肯化庚桑。陶顽铸强犷，枉费尘与糠。越子古成之，韩生教休粮。参同得灵钥，九锁启伯阳。鹅城见诸孙，贫苦我为伤。空馀焦先室，不传元化方。遗像似李白，一奠临江觞。馀龄难把玩，妙解寄笔端。常恐抱永叹，不及丘明、迁。亲友复劝我，放心饯华颠。虚名非我有，至味知谁餐。思我无所思，安能观诸缘。已矣复何叹，旧说《易》两篇。申、韩本自圣，陋古不复稽。巨君纵独欲，借经作岩崖。遂令青衿子，珠璧人人怀。凿齿井蛙耳，信谓天可弥。大道久分裂，破碎日愈离。我如终不言，谁悟角与羁。吾琴岂得已，昭氏有成亏。我昔登朐山，出日观沧凉。欲济东海县，恨无石桥梁。今兹黎母国，何异于公乡。蚝浦既黏山，暑路亦飞霜。所欣非自誷，不怨道里长。"}