{"id":"485745","title":"周玄初祈晴诗","dynasty":"明","author":"丘民","text":"阏逢岁之半，白祲白如烟。野人不敢出，封户听雨眠。梦跨苍精龙，六丁相后先。手持五色石，直欲补漏天。刚风忽引去，天门方洞然。忽见一道士，青眉长娟娟。绿章缡紫霞，稽首上帝前。上陈太守辞，下述万姓癫。稌无一尺苗，潦涵累百廛。阴霓走白日，黑蜧嘘长川。百怪不自珣，三光何由宣。帝怒叱力士，磔裂无留连。即遣东王公，高掣羲和鞭。金鸡恍惊觉，日出榑桑颠。"}