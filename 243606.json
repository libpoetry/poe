{"id":"243606","title":"官舍梅树·东风慰寂寞","dynasty":"宋代","author":"邓深","text":"东风慰寂寞，花到阶前树。一枝花十馀，一树枝四五。妙处在不多，酴醾更屏护。半开半未开，十分好态度。去年初来时，爱此当庭户。便指为红梅，试问何以故。入檐一枝低，偃亚复数处。有是好风骨，他木安敢许。逮至腊前后，梅开不择所。此独未有芽，春信来何暮。时著手摩挲，切勿为文具。相劳虽无酒，典衣吾有取。因循及初春，椒萼才可数。怂恿荷微暖，红英忽然吐。惊培出不料，绕玩遂成屡。頳颊人共怜，惭颜我自误。着眼未分明，殆须卷帘顾。昔尝笑北人，浑作杏花睹。认桃花无绿叶，吾不事斯语。吾本待以梅，恨不辨红素。见花乃识花，康节应笑汝。"}