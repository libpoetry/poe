{"id":"785534","title":"送女弟 其一","dynasty":"清","author":"黄遵宪","text":"阿爷有书来，言颇倾家赀。箱奁四五事，莫嫌嫁衣希。阿母开箧看，未看先长欷。吾家本富饶，频岁遭乱离。累叶积珠翠，历劫无一遗。旧时典衣库，烂漫堆人衣。今日将衣质，库主知是谁？扫叶添作薪，烹谷持作糜。尺布尚可缝，亲手自维持。行行手中线，离离五色丝。一丝一泪痕，线短力既疲。即此区区物，艰难汝所知。所重功德言，上报慈母慈。"}