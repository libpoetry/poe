{"id":"1133640","title":"三洞","dynasty":"宋末元初","author":"方凤","text":"金华北山三洞天，垂髫欲往今华颠。春风吹衣雨洗屐，瘦筇忽拄苍山烟。山高地平走幽涧，根络石上森楠楩。步从飞桥瞰石洞，崖色阅世知几年。风痕雾迹化异物，龙首昂左尾右旋。就中暗穴如蟆颐，急水泻碧鸣娲弦。溯流束炬照徒涉，肩背擦石行拳挛。水穷路夷内景得，以炬交烛穷幽玄。细纹蹙波涌浪接，皓彩凝雪飞霜鲜。大为狮子虎犀象，琐碎亦复蜂屯然。蜿蜒双蟠角尾具，一一玉爪拿苍坚。穹龟负甲色深墨，长蛇白质相萦缠。钟能钟声鼓能鼓，不假枞簴知谁悬。直棂斜槛藏湢室，短畦长町移原田。青云白霓五色霞，笑画败絮留丹铅。中途经过最深窅，伏身低眺洞口泉。空明一线隔远见，秋蟾浴海光婵娟。左岩袈衣颇横亘，叠摺众皱垂蹁跹。自馀神怪不可极，似凿非凿镌非镌。出登山腰叩中洞，外视石井闻潺潺。入深踏险思缒绠，长竿揭炬后且先。水帘可俯心为悼，到此十九归言遄。嗜奇不惮历磊砢，足以目故差轻便。翻身却望水帘处，银河天落悬吾前。常情疑复下百尺，积水定作神龙渊。石乾径辟却易进，玉笋拔地修而圆。宜为渊处乃为屋，亦或摩藓题新篇。同游怪我久未出，笑谓岂欲井底眠。林幽风起日已晚，犹睨高洞山之巅。薪蒸可买樵我导，不远数里仍攀缘。傍从石壁入深坼，如铁户限琼为櫋。俨然海相挂珠络，熟视始信非誇传。左为朝真正面入，便想笙鹤遨群仙。云霞波涛仙衣裳，奇诡岂必下洞专。歘然修梁架岩起，左右苍白龙形全。望中极底胜漆黑，双扉隐隐启半边。天光一道烛扉内，知此明罅从何穿。霤深壁峭不可往，安得插羽如飞鸢。嗟余兹游尚牵俗，身所骤历辞难宣。但思乞水学坡老，洗眼看字消馀年。"}