{"id":"1099505","title":"促刺行","dynasty":"宋","author":"严羽","text":"促刺复促刺，男儿蹭蹬真可惜。三年走南复走北，岁暮归来空四壁，邻翁为我长太息。人生四十未为老，我已白头色枯槁。海内伶俜独一身，裘马摧藏愁欲倒。今日饮君数杯酒，座閒颇觉颜色好。忽忆当年快意时，与君笑傲长相期。大杯倒瓮作牛饮，脱巾袒跣唯嫌迟。即今多病筋力弱，壮心虽存兴寂寞。君不见昨夜谁为烈士歌，听罢仰空泪零落。"}