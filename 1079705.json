{"id":"1079705","title":"曹南过五丈河堤入城访颜岐夷仲清谈久之乃归","dynasty":"宋","author":"吕本中","text":"春色不自惜，落花如许愁。晴天一望远，漕水十分流。每绕长堤去，频因好句留。相随觅季主，不必贷河侯。论极文章秘，居兼竹石幽。和风落香烬，晚日泛茶瓯。壮节知无用，诸儒误见收。江山亦在眼，岁月忽忘忧。南郭今丧我，长卿仍倦游。漫成长韵律，胜与小蛮讴。簿领憎频过，尘埃懒再谋。何须五湖口，风雨转船头。"}