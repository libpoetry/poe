{"id":"572024","title":"彭长卿自武陵至公安游甚困便欲由梁之鲁入都歌以送之","dynasty":"明","author":"袁宏道","text":"瘴雨溪烟痕满面，去日北风打霜霰。青鞋踏遍武陵山，溪流不泛桃花片。千崖霞错绣盘盘，自是羁人眼不见。归魂夜夜搅春云，梦里黄金醒后变。宵寒枕上叠征衫，晓雨街头典行卷。囊空难买沙头春，一骑秋风走淮汴。袖里慵开北海书，匣中自洗端溪研。杜甫南池李白楼，兔园台馆灵光殿。七十老翁健如铁，骚场尚可背城战。大耳红颊酒百盏，醉来犹枕桃花扇。朱家门外季布髡，信陵席上侯嬴贱。碣石天高晓月寒，潞河水滑秋云溅。幕府若逢裴相国，一字应偿一匹绢。"}