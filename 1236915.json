{"id":"1236915","title":"次韵荅天台杨景羲拟杜陵曲江体五首","dynasty":"元","author":"洪焱祖","text":"天台山深秋月明，幽人见月偏多情，伐木赓诗求友生。我亦弹琴不成调，风清露冷越江横。快剑斫水水不绝，同心何恨音书阙，莪蒿两地中肠热。还怜瘦马系空阶，得似青鞋踏沙月。百川赴海海不满，志士意长日月短，金丹九转成功晚。台山采药听清猿，剩欲投簪寄閒散。城中帻峰高插天，竹房煮茗僧汲泉，半江云影危阑前。秋风吹去一只鹤，老我回头三十年。洞天夜宴桃花下，座中都是能文者，银烛穿山闹车马。当年此会几人存，安得云龙逐东野。"}