{"id":"863869","title":"黑裘","dynasty":"宋","author":"王禹称","text":"野蚕自成茧，缲络为山紬。此物产何许，莱夷负海州。一端重数斤，裁染为吾裘。守黑异华楚，示俭非轻柔。熏香则无取，风雪曾何忧。朝可奉冠带，夜以为衾裯。晏婴三十年，庶几迹相侔。季子苦貂弊，吾服仍为优。不耻狐貉者，亦当师仲由。况我屡迁谪，行将耕故丘。映发垂鹭顶，植杖昂鸠头。袖宽可以舞，老农即为俦。紫绶挂君门，任尔争封侯。"}