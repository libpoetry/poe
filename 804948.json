{"id":"804948","title":"东林书院怀古","dynasty":"清","author":"王颖锐","text":"龟山载道南，东林遗片席。绛帐十八年，烟雨丛荆棘。顾高实倡谋，卜筑弓河侧。坠绪一线延，书院名仍昔。一遵白鹿规，辩难皆心得。性道别毫釐，此志存一息。门外履常满，庭前雪三尺。崔巍扇奇祸，灰飞余瓦砾。天将丧斯文，岂复留六籍。天未丧斯文，斯固安有宅。国朝应昌期，鸠工命匠石。多士讲席余，丽泽皆王泽。虽非鲁灵光，岁寒见松柏。明德犹在兹，登堂缅先哲。"}