{"id":"686100","title":"和金陵怀古六首 吴","dynasty":"明","author":"卢龙云","text":"一自金车应闿阊，秣陵佳丽属吴王。但誇卷土天为堑，肯信中流苇亦航。风火楼船思赤壁，英雄部伍失丹阳。当年筹策需人望，谁为东南惜仲翔。神州沈陆虏尘昏，指点铜驼未忍言。易马重看兴帝室，化龙谁与复中原。山河涕泪新亭集，王谢风流旧宅存。杯酒长星能几劝，淮淝鹤唳只荒村。竹下龙文护讲堂，五虹交映宋图昌。居人独颂元嘉政，赋客争传小谢章。曲水池边频应诏，乐游苑里缓称觞。俄闻相国加殊锡，疏爵朝端又进王。铁马功兴皂荚桥，旋看草禅接先朝。黄金土价应难并，白璧山灵似可招。笔彩正回江氏梦，带围犹称沈郎腰。石城钟阜依然在，应教谁堪续旧谣。西邸才华沈谢游，萧郎日角出庸流。浮山野水通鱼穴，泰寺炉烟绕佛楼。狐在尚应须玉烛，猿亡先已虑金瓯。早知玄寂终无补，亿万何劳赎冕旒。马上游尘骤扑衣，仓忙朱雀转堪悲。鸡人候晓曾传箭，狎客临春只赋诗。结绮宫前迷玉树，望仙楼外语黄鹂。长江浪说难飞渡，笑杀芒山侍饮时。"}