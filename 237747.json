{"id":"237747","title":"饮沈氏园得僻字","dynasty":"宋代","author":"曾协","text":"会心足胜侣，暇日访春色。慵寻剡溪榜，厌曳永嘉屐。名园可徘徊，胜概在咫尺。峰峦起平地，村落堕城壁。梅横前岭峻，柳列长堤直。最爱临水亭，欲背依山石。沉沉想潜鳞，铮铮听仙弈。初无杖屦劳，具享山林适。一尊供笑语，四座列豪逸。规摹西洛旧，仿佛香山昔。爱酒太白狂，耽诗少陵僻。始静姑纵谈，中喧或争席。残钟咽林际，新月挂檐隙。饮散兴未厌，人归境愈寂。何必记昔游，虚空了无迹。"}