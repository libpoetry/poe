{"id":"743567","title":"读史 其一","dynasty":"清","author":"王芑孙","text":"邪教世多有，张角始汉季。角一妄男子，造乱何容易。外挟万灾黎，中通十常侍。伏莽燕寝间，诸将徒麾帜。宁知五斗米，常侍暗为地。封谞与徐奉，发觉劳捕治。斯时天亦怒，剪除当以次。张让亟叩头，怒解仍无事。古今变虽殊，往往出所备。从来忧宦官，成败灿曩记。覆车乍惊奔，继轸还遒至。咸虞近不逊，孰料远生怼。旁皇绎圣言，弥隙将奚自。谞等虽伏诛，让辈繁其类。骟马不可骑，饥鹰自然鸷。谁当守王闲，?御箴在位。"}