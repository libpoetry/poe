{"id":"597405","title":"送傅山人游罗浮","dynasty":"明","author":"梁有誉","text":"仙山矗遐峤，缊奇信灵造。晻霭蹴重溟，巍峨冠穷昊。阴室引阳辉，雾谷通霞岛。玄溜泽难枯，炎林蕊还早。故鼎无留丹，煮石有遗老。神境谁能跻，玄踪尔方讨。秘检洞中寻，尘悰云外扫。陟霄搴若华，恁崖掇朱草。吹万固不同，得一以为好。嗤彼蜉蝣士，夸毗丧其宝。何当策茅龙，吸景涤幽抱。"}