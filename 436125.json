{"id":"436125","title":"吕氏用静斋","dynasty":"金末元初","author":"段成己","text":"两崖夹嵯峨，一水中委蛇。是閒有高人，静与山林期。结茅并溪石，故迹司空遗。因人爱其山，佳处应自知。心閒境随胜，眼静山增奇。寥寥丈室中，日用夫何为。不书咄咄字，高咏休休诗。无人书一编，有兴酒数卮。便足一生了，安问蓍与龟。依依中条云，梦想紫芝眉。昨朝寄书至，谓我来何时。急营买山钱，巳觉从君迟。他年两绳床，分忍西山饥。"}