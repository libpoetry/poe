{"id":"550000","title":"于陵吊古和王季木","dynasty":"明","author":"范景文","text":"枯峭涧石寒溪水，洗耳之清冷漱齿。吊古借问谁氏居，传是于陵高士里。于陵何必逊首阳，山薇芬留井上李。夷齐兄弟仲夫妻，千载将无一致尔。怪是峄山著论高，强欲律以中庸旨。不思中庸解误人，易为贪夫作嚆矢。欲挽颓波砥中流，行径何妨太卓诡。肯将耳目易廉名，虽然矫节亦可喜。若仿庄生齐物篇，夷蹠谁非以殉死。孔门思狷难其人，吾欲举一陈仲子。"}