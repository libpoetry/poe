{"id":"1128167","title":"和同舍夏日四诗 清冰","dynasty":"宋","author":"程俱","text":"寒暑不到处，翛然天地中。夏冰聊善幻，性水自真空。松壑凝寒露，荷灯障远风。峨峨欲千仞，扇暍意无穷。晓来风破睡，天外失参横。雨作刻漏下，人思江海倾。林塘回秀色，廛市亦欢声。漏屋吾无憾，聊苏秉耒氓。夜气接平旦，微凉生太虚。庭槐秋影动，檐月晓光馀。执热宁无间，探汤固有初。斯须衔烛转，汗渍羽陵书。赤日不可度，红尘能许深。粪除知有意，垢净亦惟心。叶落石门晓，花残桃径吟。安知烦溽地，拥彗却流金。"}