{"id":"745191","title":"送别黄清溪","dynasty":"清","author":"周济","text":"淮南木落天雨霜，先生别我归江乡。江乡今年足稻秫，归酌春酒酣高堂。昨君未来我苦寂，日日马蹋河沙黄。盘雕眼疾细草死，风埃一道昏残阳。书生胡为衣短后，独吟无和声难扬。初闻君来色然喜，令子昔曾交短李。李子论交最有名，字学因兹测涯涘。握手便作云龙谭，乃识君书著皮里。君言枕葄四十年，落纸果化为云烟。君言静参恒累宿，吐舌果解生青莲。君言楚璞献已倦，十上不选张郎钱。君言作宫非所乐，游戏聊复来人间。下士闻之各大笑，谓我白痴君亦然。是时亢阳骄不雨，日秩陪祀清泠渊。苍生膏泽别有寄，我等冗散空相煎。秋风吹我过江去，接䍦倒著看青山。五旬小别意凄怆，夜梦往往逢君颜。重来见君话契阔，我病君归各飞越。君爱堆盘玉斧肥，我思压酒银针活。君今先归我亦去，冷落淮山剩寒树。他日相逢我荷瓢，君能戴笠真吾侣。"}