{"id":"1036153","title":"满庭芳 余年十七。始与刘仲达往来于眉山。今年四十九。相逢于泗上。淮水浅冻。久留郡中。晦日同游南山。话旧感叹。因作满庭芳云","dynasty":"宋","author":"苏轼","text":"三十三年，飘流江海，万里烟浪云帆。故人惊怪，憔悴老青衫。我自疏狂异趣，君何事、奔走尘凡。流年尽，穷途坐守，船尾冻相衔。巉巉。淮浦外，古寺空岩。步携手林间，层楼翠壁，笑挽攕攕。莫上孤峰尽处，萦望眼、云海相搀。家何在，因君问我，归梦绕松杉。"}