{"id":"1011904","title":"萍乡县丞求颂","dynasty":"宋","author":"释印肃","text":"杜门终日不通书，得意忘言总不拘。举向世间人不会，妄谈生死事区区。信香不昧和光爇，祸福皆心岂有殊。心本全真含万有，只缘六处起诸愚。眼耳舌鼻身意静，个中何物碍明珠。照天照地元不坏，非心贪妄命须臾。天命五旬当见觉，从其耳顺纵心如。老人百出光无变，休将庚申叩文殊。了道即心含法界，心无应物合菩提。但劝诸人心莫怕，岂劳心上外求诸。为君一念真空体，肯信无心道不虚。"}