{"id":"807413","title":"无闷  益都冯相国夫人饮我以太和春赋此奉谢","dynasty":"清","author":"陈维崧","text":"履道坊西，独乐园中，朝散沙堤似水。拥绛帐生徒，青州从事。唤取鸬鹚杓到，付侍立、清清小童洗。咬春说饼，满船药玉，几瓯冰蚁。风味。倩谁拟。似梅瘦春湖，茶香官焙。尽濡甲郫筒，逊伊清绮。曲部休嘲户小，也浮白、卷波如渴骥。看泻向、粉盎霜瓷，一色白泱泱地。"}