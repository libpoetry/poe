{"id":"1066620","title":"程良器嘉量解元许为写照作诗求之","dynasty":"宋","author":"葛胜仲","text":"虎头千古丹青杰，谁言黠中有痴绝。手挥五弦真胜诣，颊染三毫更超越。自言四体媸或妍，顾与妙处无相关。炯炯双瞳点圆碧，笔下顿觉神明还。程郎言语妙天下，画复通灵能变化。扫除俗骨画如诗，摹写天机诗似画。竹斋溪屿数相从，似蒙儃儃窥尘容。诋呵众史露拙迹，疑有心画藏胸中。寒乡鼠目獐头子，葛帔练裙谢龟紫。幼舆政自丘壑人，试为写传岩石里。"}