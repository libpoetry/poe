{"id":"474635","title":"惩咎诗并启一首上大名张太守鄮西吴吏部少槐李翰林东岗","dynasty":"明","author":"卢楠","text":"于皇明祖，历数在躬。龙翔淮甸，凤时金陵。哲后继启，寔为太宗。涤宇沙汉，定鼎北平。鳦鸟肇迹，笃生我皇。文思钦明，武烈威扬。九壤流化，八叶载光。越商轶周，方轨于唐。赫赫明圣，鉴临下土。阅兹藩魏，在漳之浒。政狎民逸，不克时叙。咨汝宰臣，孰宁予处。天官曰都，张公臣邻。懿思渊塞，迈德种勋。三揖缁衣，五马白唇。锡汝淮阳，以优王宾。曰若李公，维帝喉舌。逆鳞补衮，持稷紏契。执宪匪回，万夫之特。投章出郊，藩此南国。曰维吴公，环拱紫微。县衡泰垣，曳履龙墀。三台中拆，骇慄天维。怀玦之屏，绝景超辉。象服有韡，式宴嘉会。剑履云行，徽章雾丽。丹霞扶轩，流飙承佩。相协天人，调和鼎鼐。振举颓纲，综釐群纪。肃肃公徒，峨峨俊士。有怀克绥，无颇不圮。神人胥悦，黄耇称美。繄余小子，髫龀载年。圜彼桥门，执经陈虔。虡磬玉鬯，琴瑟洞弦。官师儆惎，我弼我愆。嗟余小子，般乐肆射。禽色交荒，曾匪日夜。日居月诸，忽焉代谢。长老有言，固而弗化。履霜坚冰，积雪维霰。福始祸基，致毁匪嫚。臧获跋扈，竖牛之渐。驾言锄挺，搆兹奇怨。谁其为梗，职此厉阶。行人牵牛，邑人之菑。匪曰狡狂，孰为斯媒。沉思窳圉，遐不怆怀。蹇蹇王臣，侯来于京。云驰四表，雷动八纮。霜飞天钺，秋冠烈缨。如追放豚，寘余典刑。群公穷烛，察我冤隐。洒以甘露，润此槁轸。烁燹燎原，扑灭可近。三宥弗张，六极迭惷。犴狴勿密，缠牵永殛。卧无曲肱，行有颠踣。日星安施，违此昏墨。维绁之傫，与余偃息。大夜何长，伫视虚照。魑魅僛偲，既嚬亦笑。招之不来，迤逦入庙。非予作孽，斯焉取造。瞻彼卫澳，有蘋有蘩。祁祁士女，大佩琼璠。以嬉以游，俯仰如神。岂不尔怀，畏此棘垣。麋鹿榛榛，虎豹伾伾。号走旷野，齧肉茹爢。夫我无食，不如尔怡。欲往同群，驺虞在逵。伊禽之介，黄鹄其羽。千里一息，不遑宁处。荡荡玄霄，俦克与伍。有泚厚颜，莫不能举。嗈嗈鸿雁，唼喋江湘。弋人何篡，实汝瑶觞。汝之匪觏，亦自云亡。罪岂碆卢，俾我悲伤。何我人斯，不如狱草。晨光朝晞，零露夜灏。草之油油，孤秀斯宝。嗟予小子，胡不自好。严父辞堂，慈母去闱。二灵并暴，风雨中摧。圜幽五稔，谁掩葛藟。心膂惨伤，发肤当乖。两稚失怙，咨命不永。厥绪斩㔃，谁继余统。马牛风埏，牧竖登陇。万岁千秋，涕下如绠。妻孥牵裙，将柰若何。我有严刑，遑恤其它。生当来归，死当长嗟。兹其余辜，怨岂在遐。谔谔三公，奕世夔龙。投分绍运，骈翊帝衷。力侔造化，志与神通。何惜覆盆，照此微躬。蠢尔黠虏，窥我华阙。愿投有畀，亲冒矢石。搴旗瀚海，奋剑沙碛。雷毂雁门，电扫张掖。捐躯国难，解颐龙鳞。血化为碧，膏涂铁斤。薄劣既弛，少谢陶钧。死虽一辙，肝胆殊分。天未悔祸，忧心烦劳。怀贤如渴，德音式昭。梦寐赤舄，仰止嵩高。王泽弗竭，鉴我时髦。"}