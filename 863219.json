{"id":"863219","title":"赠大猷","dynasty":"宋","author":"王洋","text":"栖迟下国伤蹉跎，更生父子交琢磨。雀罗门外宾客省，三鳣堂中经史多。菑川起奉太常策，风雅先入光禄科。人间盛事有如此，东平江夏今如何。一廛聊寄吴山曲，白柄长镵斸黄独。饮从野老自有馀，饭在先生长不足。人言功名难力取，我意功名要勤苦。分明经训是菑畬，谁道今人不如古。山阳隐士家传饥，长身季子今流离。闻君酬唱得此客，牧儿贩妇哦新诗。我将六十筋骨羸，形骸行赴沟壑期。如君名遂尚可见，幅巾他日期追随。"}