{"id":"1109275","title":"嘉祐大行皇帝挽诗十首","dynasty":"宋","author":"刘攽","text":"七月期先远，三泉异卜征。悲忧同轨事，遏密兆人情。晚出苍龙驾，真游白玉京。称天腾茂实，厚德始能名。北发声名远，西城剑戟销。万灵潜受记，百兽乐闻韶。昧谷迷升日，璇霄失建杓。仙游那可问，赋讽已飘飘。盛德终无逸，元功熟间然。启疆神禹绩，著记帝虞年。桑变旋观海，弓遗杳望天。霸陵无石椁，不改故山川。尽礼三神事，斋居五日朝。绨衣仍浣濯，禁籞亦刍荛。汾水游何往，华胥梦转遥。羹藜与环堵，无日不思尧。属车全卤簿，宝玉焕渠眉。万国瞻龙翣，三辰会素旗。雪迷帝乡望，风动海隅悲。今日西巡守，仍非八月期。清光非可望，天道亦难闻。策府开群玉，赓歌续庆云。一经皆赐复，九译尚同文。会尽南山竹，成书纪帝坟。陵阙俨因山，明中恍下天。燃鱼常照夜，耕象自成田。鸿洞深投玉，莓苔密瘗钱。涕流昭德舞，无复柏梁篇。帝车旋北斗，驰道绕青松。银海浮双阙，虞渊顿六龙。深思倾杞国，遗恨泣华封。述作无忧事，灵台与辟雍。车书共文轨，律度出声身。明白垂中典，优容礼直臣。熊罴渭川叟，风雨越裳人。更想攀髯士，犹知不犯鳞。哀挽千人唱，崇冈万岁居。呼关想传警，羡道法周庐。晚日涂车静，深山灌柏初。谷神知有术，犹欲信前书。"}