{"id":"829956","title":"满江红·再题精忠柏，调寄满江红，步武穆韵","dynasty":"清末民国初","author":"王照","text":"世宙无常，总万汇、终归衰歇。贯今古、精神郁勃，惟兹义烈。雠陷亚夫牵甲楯，中伤斛律歌明月。抱不平、江水咽胥涛，同凄切。莫须有，冤谁雪。涅背字，几埋灭。计偏安，一任方舆残缺。大厦知难支一木，痛心忍溅忠臣血。轮囷姿、耻伴幕乌巢，卑廷阙。"}