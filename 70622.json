{"id":"70622","title":"贺新郎·故垒空如堵","dynasty":"元代","author":"许有壬","text":"故垒空如堵。杳无踪、朝台暮榭，燕歌赵舞。为问人间繁华梦，几度邯郸炊黍。只燕子、春来秋去。太液句陈何由辨，似咸阳、一炬成焦土。兴与废，竟谁主。满川芳草迷烟雨。怅平生、楚骚心事，更堪羁旅。野水芙蓉香寂寞，犹似当年怨女。长啸罢、中天凝伫。沧海桑田寻常事，附冥鸿、便欲飘飘举。回首后，又千古。"}