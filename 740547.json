{"id":"740547","title":"秋晚重游雷州西湖兼怀确斋","dynasty":"清","author":"翁方刚","text":"湖上稻已长，倒渌于湖中。飞舞百顷浪，抱郭成弯弓。谁云潦水减，更觉亭阁空。缅思昔来贤，大半嗟途穷。最著苏与寇，乃及梁溪翁。一笑坡翁言，杭颍谁雌雄。我昨初秋来，行绕菡萏风。野寺访遗碣，斜景余卧钟。尚此携旧侣，词赋怀严终。坚坐递传讽，僵立愁仆童。江海倏霜露，风雨吟蛟龙。秋光知君去，新霁为我容。澄澄菰芡外，虽画难为工。苍然起凉思，远磬生梵宫。"}