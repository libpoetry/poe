{"id":"95204","title":"五月下旬梦赵文鼎书寄斯远","dynasty":"宋代","author":"赵蕃","text":"我不见君死，直疑君固生。赋诗无所寄，始复为失声。鸡窗已三号，不但当既鸣。恍云秋之中，取酒相与倾。坐有馈生鱼，欢言事煎烹。饮我谓杯小，何翅一再行。落月落未落，犹疑见鲜明。已焉觉梦尔，起坐神未平。沧波渺万里，底处寻骑鲸。怅望莫子语，徘徊空思盈。"}