{"id":"492642","title":"奉题王氏勤有书堂十四韵","dynasty":"明","author":"刘崧","text":"朱雀桥边燕子飞，故家文物重京畿。华堂高敞青霄近，此老风流白发稀。门引秦淮春水绿，窗含勾曲晚烟微。席间上客千金剑，庭下佳儿五綵衣。坐拥词林分旖旎，行缘艺圃袭芳菲。书联缃帙文韬锦，轴散牙签字刻绯。阆苑花明千琬琰，海门月照万珠玑。芸房剔蠹风初定，草閤囊萤露未稀。一息故应存夜气，分阴还自惜春晖。琢磨拟并荆人璞，累积何惭乐妇机。舒卷长怀吾道在，研钻莫遣壮心违。极知力穑功相近，转觉嬉游事总非。学习可忘飞振振，趋程好在策騑騑。公侯必复非难事，贤圣由来此共归。"}