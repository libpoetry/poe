{"id":"508493","title":"赋得天上麒麟歌寿卢大海","dynasty":"明","author":"倪谦","text":"麒麟本是天上物，头角峥嵘光五色。紫皇案前颇驯扰，雷祖跨下尤奇特。碧蹄蹀?凌紫霞，毛骨凛凛无纤瑕。忽然掣断黄金锁，来降江南卢氏家。多君生来最清澈，逸气英英称敏捷。碧玉煖发蓝田烟，冰壶冷浸瑶空月。横经早向芹宫游，文光夜夜摩斗牛。伫看破浪出南海，一枝折落蟾宫秋。秪今岁毂行将暮，喜遇佳辰是初度。画堂日煖篆烟长，南极流辉照庭户。流霞满酌琉璃卮，玉管鸾笙次第吹。碧桃花底东风软，玄圃天中白日迟。神龙出图龟出洛，丹凤翱翔入阿阁。灵物纷纭感盛时，岂可将身老丘壑。白驹疾去不可呼，及时汗简当涵濡。知君固是麒麟种，姓名拟向麒麟图。"}