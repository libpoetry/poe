{"id":"1246841","title":"和吴生维新","dynasty":"元末明初","author":"唐桂芳","text":"老来懒吐惊人语，水落寒天露沙渚。早年枉费饾饤功，谩把红花媲青蕊。后山景慕双井黄，平生袖有知见香。而今吾道付弦绝，可怜岁月空茫茫。庭前叶响雨三尺，枯树潇潇含冻湿。忽传新句满蛮笺，使我起坐三太息。要知胸次空中楼，八风不碍横江秋。纷纷英雄起南北，每为咄咄生閒愁。昨夜如槃月未落，街头美酒堪作乐。何须苦羡返舟人，如此敲门亦不恶。"}