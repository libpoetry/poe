{"id":"698234","title":"祀归限韵二首","dynasty":"明","author":"倪岳","text":"残月初高霜满林，熹微曙色散轻阴。城留拒马风云壮，庙隐栖乌岁月深。令尹官閒民十里，广文斋冷树千寻。自怜此地经行熟，冉冉流光感寸心。归途风日总熙然，联骑仍逢阆苑仙。陵祀有严分祭岁，山呼无计预朝天。葭灰已应初阳律，云气应占大有年。却忆西人怀拯济，匡时何策继唐贤。"}