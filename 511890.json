{"id":"511890","title":"松云轩为陶希文先生题","dynasty":"明","author":"童轩","text":"当轩植长松，苍翠堕寒玉。风吹白云来，就我檐端宿。我昔挟策去，排云叫天扉。胸中一万字，五色云锦辉。当时一出真堪重，直欲擎天架梁栋。何知匠石匪奇工，缩手旁观不能用。归来巢云入云中，翩然解组凌飞鸿。风流酷似孟夫子，孤高不减庐山翁。朝看松上云，暮抚云下松。云开绝壁倚翠色，蜿蜒千尺蟠虬龙。怡情爱此云松好，金粉堆香晴不扫。怒涛翻壑泻长空，老鹤一声山月小。此时抱云松下眠，红尘不到心悠然。梦回散发一长啸但见，白云万顷秋无边。君不见长安重桃李，卖松入市难求利。又不见孤云离海东，漠漠还山寻旧踪。云飞无心任舒卷，松劲有节欺霜风。悠扬不学肤寸合，偃蹇岂与群芳同。长材辜负廊庙器，大志蹉跎霖雨功。白衣苍狗自千变，何年十八君为公。"}