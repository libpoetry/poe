{"id":"722447","title":"题铁桥翁黄山画册","dynasty":"明末清初","author":"屈大均","text":"天都峰似仙人掌，一见惊如太华峰。掌上石楼无路上，巨灵曾此擘芙蓉。扶松直上鳖鱼背，太古苔花滑杀人。石笋干霄吹欲折，天风不惜玉嶙峋。汝在罗浮紫翠重，不知身亦老人峰。仙人自古多为石，黄石生时是赤松。天梯千尺井中悬，㠉峡何如一线天。分得苍龙一半险，教人匍匐白云边。兄弟高居始信峰，相寻不为扰龙松。钩梯断绝苔生铁，食尽菖蒲花紫茸。白发长留太古身，匡庐五老未为真。高高并立云峰上，中有浮丘一丈人。参天一半白云封，怪石株株是箨龙。东取黄山千万笋，归来分作一峰峰。沿花一路水淙淙，谷口人家吠小庞。渡涧不须松一臂，云边自有白砂矼。风泉九道落龙潭，飞过诸峰泾翠岚。梦里不知真瀑布，只疑疏雨洒松杉。白云出入此峰门，人作韶阳双阙看。何代云根凝作石，穿云直上翠微端。白云为水水为云，万壑千岩忽不分。三十六峰凫雁似，天风吹去总纷纷。从来狡狯是仙真，蝉蜕犹能作石人。相对峰边疑绮皓，摩娑亦有老龙鳞。松作蒲团亦可眠，松毛短短软于绵。一株倒挂悬崖上，望似苍苍一朵烟。砂笋硫华气易通，温泉迸出冷泉中。丹光一片含真火，万树梅花染尽红。黄发青筇逸兴饶，攀跻不觉上云霄。天教汝自罗浮至，添得黄山一铁桥。"}