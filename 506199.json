{"id":"506199","title":"钓台歌","dynasty":"明","author":"周是修","text":"一夕湘沅春水来，浩浩荡荡无际涯。手携童冠二三子，直登落日钓鱼台。钓台之古清尘埃，绿杨白石荒苍苔。钓台之幽散花竹，断崖绝壁何崔嵬。风潭百顷鱼龙走，海上万叠烟云开。周宗相业嗟已矣，汉代客星安在哉。空馀高隐垂纶处，风帆沙鸟相迟徊。渡头人尽遥天暝，东山片月如飞镜。渔船浦屿火初明，僧寺林塘钟已静。长漠漠，山云浮，长悠悠，江水流。人生几何奈易老，昨日红颜今白头。富亦不须乐，贫亦不须忧。道大小天地，义重轻王侯。有酒即合就君饮，饮即醉，不醉至死不肯休。谁能更问名与利，自今辜负钓台游。"}