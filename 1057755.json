{"id":"1057755","title":"贺提刑生辰二十韵","dynasty":"宋","author":"刘弇","text":"律中蕤宾候，时生翰苑才。昴星天上降，玉树署中开。地望无双也，公侯有种哉。仪刑推虎子，头角号龙媒。雅负凌云操，阴怀构厦材。家声说王谢，儒学美邹枚。德宇浑深厚，书林早贡该。发谈生雾露，走笔落琼瑰。仕誉彰宸听，纶恩擢宪台。泥封云外捧，使旆日边来。未夏薰风至，先春暖气回。驱驰车翼翼，制割刃恢恢。钦恤恩涵海，澄清令走雷。露帏衣照日，行部驾扬埃。上表除蛇豕，飞章荐草莱。闹中金韵掷，醉里玉山颓。龙印当时伏，鹓班异日陪。暂来为八使，终去面三槐。身况推华胄，门曾位上台。定重调鼎鼐，应再作盐梅。适遇悬弧旦，宜倾上寿杯。下僚何所祝，愿早见天魁。"}