{"id":"438373","title":"冬夜二首 其一","dynasty":"金","author":"师拓","text":"云破月穿牖，夜严风号隙。客子寝不安，寒灯照空壁。默然不平事，起坐长太息。书但记姓名，剑本匹夫敌。追奔慕前哲，恢张济时策。何意造物儿，重此稻粱役。兴酣气益振，孤愤远飘激。非无南山云，高卧养虚寂。茹芝酌悬流，啸吟展胸臆。圣达岂不念，且有不暖席。此抱谁与知，乾坤夜寥阒。"}