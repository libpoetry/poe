{"id":"1246082","title":"望武夷山作","dynasty":"元末明初","author":"刘基","text":"饮马九曲溪，遥望武夷峰。长林抱回合，丹崖造空濛。浮晖澹寒翠，水木皆曼容。薄游限尘务，促景尼奇踪。缅怀紫阳子，千载谁与同。琼佩遥烟雾，石函閟遗封。羁猿怨幽涧，飞萝冒芳丛。瑶琴空流泉，桂枝徒秋风。帐望佳期阻，缠绵忧思重。殷勤尺素书，愿寄云间鸿。"}