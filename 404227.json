{"id":"404227","title":"多丽·丁酉，一九五七年。咏落花","dynasty":"近现代末当代初","author":"黄咏雩","text":"梦惺忪。繁华回首成空。对离筵、谁家燕子，几番蹴碎香茸。镜奁欹、粉肌麝褪，金铃动、瑰泪猩融。流水无言，游丝乱扑，一春烟雨总濛濛。那管得、坠音坠溷，憔悴祗应同。徒延伫、愁鱼搅翠，妒蝶捎红。算从来、繁英开落，当时一样匆匆。缓歌归、钱塘陌上，回身舞、金谷楼中。熟实谁甘，大枝先折，漂零何事怨东风。且分付、廿番风讯，岁岁好相逢。销魂处、绿阴芳草，啼鸟帘栊。"}