{"id":"1082150","title":"陪同舍登望越亭观潮","dynasty":"宋","author":"刘才邵","text":"吴越中分江一派，两岸溪山扫浓黛。茫茫云海迷烟空，方诸宫外天为界。潮波吐纳谁使然，欲到先冲海门隘。江浅洲长碍奔放，势益汹汹怒而噫。方看隐起玉堤横，忽复飞腾雪花碎。高浪翻空雷吼怒，黑沙崛起云崩坏。山岳倾颓惊炫转，鲸鹏摩戛舞幽怪。大声吹地恣淙淙，馀响振天轰磕磕。恍如白帝盛羽卫，风搅旌幢纷旆旆。从以百万虎与貔，组练精明呼声大。世间奇观独雄绝，坐令耳目俱松快。津亭晚霭动遐想，樽酒相欢信良会。木落山空秋气高，情多思远人寰外。杜老扶桑有遗恨，韩子鲸鱼思饱脍。豪气英风终不泯，海色天容自相对。同来俱是蓬山侣，蕊简玉书名姓在。东游不用浮海航，仙骥追风云作盖。却须从此排阊阖，丛铃响杂飞霞佩。通明殿里缀仙班，官府纵多君莫悔。"}