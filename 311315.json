{"id":"311315","title":"三姝媚·烟中望娥眉三峰，云气氤氲，黛螺娟好，极惝恍迷离之致，词以写之","dynasty":"现代","author":"刘永济","text":"修蛾谁染就。向青空晴春，倍添妍秀。浅幂霏微，似藐姑初醒，倦搴匼绣。帝宇河山，还又是、凄凉时候。半郭斜阳，一剪明波，替人僝僽。烟霭凄迷望久。恍涌现金天，化城神鹫。咫尺灵场，问几时能向，幻尘挥手。暝色阑干，闲倚到，残鸦啼后。应有仙云来往，招侬载酒。"}