{"id":"713010","title":"维岳篇祝嵩山兵宪","dynasty":"明末清初","author":"陈恭尹","text":"咄哉豪杰不复见，武功文德难兼擅。书生不解治戎行，壮士何曾知笔砚。乾坤血战四十秋，风云惨澹生公侯。攀龙附凤各有以，乘风破浪公无俦。独向军前建奇策，落落数言终灭贼。夺其所恃用吾长，狡窟虽多随手得。赋诗横槊古称雄，今日天南又见公。马前露布无停笔，阵上穿杨自引弓。建节粤台明绣獬，六载深仁翔岭外。白首承欢锦昼归，丹书宠锡金横带。允文允武此其人，为孝为忠萃一身。尹也清风惭吉甫，敬歌维岳颂生申。"}