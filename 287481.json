{"id":"287481","title":"东风第一枝·龙泉元夕闻村乐","dynasty":"现代","author":"夏承焘","text":"锦幄围灯，翠楼熏被，几曾当日有此。寻幽携屐，梅边和韵，烟霞句里。坠欢馀几，也尽付、梦华弹指。闲笙笛、莫弄春声，一曲先惊换世。只当作听风听水。那复有、霓裳宫徵。客愁突地峥嵘，吟兴验谁醒醉。故人归未，各雨雪、间关千里。料应是、雾鬓风鬟，日日袖罗如洗。"}