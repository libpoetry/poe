{"id":"747758","title":"乐昌大滩","dynasty":"清","author":"苏廷魁","text":"乐昌六十滩，兹滩为巨擘。风雷万古忿，蛟龙不敢宅。我来子月尾，潦尽滩见脊。尚挟三泷流，争此五里石。先声蓄高势，后劲接生力。滩师语约束，激昂赴大敌。一舟方枝梧，数舟助嚄唶。屡挫气益厉，竞进劳未息。下滩虎蓦坡，上滩蚁缘壁。朔风吹暮雨，并作寒威逼。水宿今浃旬，江梅慰行客。"}