{"id":"597605","title":"送李解元归岭南诗","dynasty":"明","author":"林大春","text":"凌霄无俗怀，摘月踰仙岭。岭海辟贤关，清名彻宸镜。朝上春官书，众眼纷难定。宁为失路悲，且复慰晨省。趋庭奉馀欢，投诗访予病。辉光一再逢，烦襟思重整。一旦膏车归，微霜度林景。会少别苦新，意深言未罄。岂不念离忧，所重从亲令。丘陇夙所怀，展谒义斯正。天远罗浮高，日出扶桑瑩。安得从子游，千古寻幽胜。南望倚秋空，为子发孤咏。"}