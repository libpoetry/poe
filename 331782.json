{"id":"331782","title":"念奴娇·风尘燕市","dynasty":"清代","author":"曹尔堪","text":"风尘燕市，与渐离诸客，垆头击筑。放逐归来停锦缆，烟景苍凉满目。晓埭趋鼯，荒畴骨葛，赋语应难读。故人重见，自伤髀已生肉。华发镜里萧森，瘦筇短褐，羞对东篱菊。二十六年缘底事，偏记西湖僧屋。杨柳堤长，芙蓉溪冷，且饱芜菁粥。红桥客散，日斜同倚修竹。"}