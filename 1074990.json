{"id":"1074990","title":"次韵赵鹏翔秋夜叹","dynasty":"宋","author":"周紫芝","text":"朝弹雍门琴，暮歌梁父吟。秋容日欲老，客愁秋更深。问言愁何许，万里怀归心。昔在洛阳日，颇遭胡骑侵。骨肉尽奔迸，岁月良侵寻。譬如痛定人，当痛难重任。辞亲就薄禄，夜寝无完衾。家亡河间书，囊鲜鸿宝金。谁能援一臂，使子无陆沉。老骥得平坂，惊凤翔长林。佳名一朝白，高义千古钦。"}