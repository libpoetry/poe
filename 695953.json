{"id":"695953","title":"金陵送黄白仲北上四首","dynasty":"明","author":"欧大任","text":"扬子扁舟送客行，飞涛春涌石头城。遥知金马沉酣日，彩笔凭陵赋二京。易水悲风百尺台，黄金骏骨未须哀。浮云不断双钩色，何限才人碣石来。荐引承明侍从庐，西游谁似马相如。芙蓉一片酬肝胆，岂但长杨谏猎书。胡姬邀醉酒家楼，意气新从定远侯。盾鼻檄成羌笛起，曲中应解奏凉州。"}