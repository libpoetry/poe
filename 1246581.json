{"id":"1246581","title":"水龙吟　 次韵和陈均从吹箫曲","dynasty":"元末明初","author":"刘基","text":"秦台人去无踪，空馀绿树连天表。瑶京路远，缑山夜永，离愁萦绕。露咽玄蝉，霜栖白鹤，月寒烟袅。想孤鸾舞罢，碧桃花尽，长是怨多欢少。梦里軿车过处，见苍梧、九峰青小。脩篁染泪，沧江流恨，年年不了。广莫风悲，昭华玉冷，声沉云杪，又扶桑、日上靡蓱光散，蓬池春晓。"}