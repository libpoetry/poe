{"id":"491508","title":"题秋色平远图赠汪孟谦归四明","dynasty":"明","author":"刘崧","text":"我家住在澄江畔，村北村南去山远。春风桑柘连麦畦，秋雨菰蒲隔松坂。几回欲起看山楼，未成忽作神京游。至今梦落珠浦曲，如见秀色天中浮。昨来驱马趋燕北，霜草风沙总悽恻。汪郎为写平远图，恍似江南带秋色。横坡断岸向湾涯，危石临水如蹲犀。松阴二客茅屋底，无乃相对方吟诗。我欲呼之从此起，便踏渔舟弄烟水。月明吹篴下平川，卧看青天千万里。情不得遂将奈何，忽复秋霜双鬓皤。归田已知生计晚，滥禄颇觉忧虞多。君归四明沧海上，惜别临图倍惆怅。他年载酒看荷花，贺监湖边定相访。"}