{"id":"682818","title":"席上答钟海月","dynasty":"明","author":"区越","text":"共老登台快独先，楚歌声彻泬寥天。望中云物双眸迥，晴后秋花几树妍。水阔鱼龙迁旧穴，风清韶濩丽新弦。浮杯欲共沧瀛去，斜月娟娟自海边。林下歌谣逐日新，君家犹有酒通神。一天凉气解醒后，四座秋声催赋频。松径扫风馀落叶，郊居临水断飞尘。独嫌青女匀颜色，幻出芙蓉八面春。"}