{"id":"796516","title":"贺新凉 题张型钦合卺","dynasty":"清","author":"宗婉","text":"一管吟毫妙。数年来、诗仙草圣，众皆倾倒。今日两行花烛下，学把春山轻扫。料深浅、自家知道。况遇新人同玉立，更颂椒、家世多才调。珠与璧，相辉耀。洞房深处三星照。最宜人、满庭秋艳，助它双笑。良夜条条莲漏永，罗带同心香袅。愿早叶、梦；兰佳兆。愧我忝随葭谊未，缀芜词、也现涂鸦稿。歌一阕，新婚好。"}