{"id":"899724","title":"暗香 海滨孤寂，有怀秋江、竹闲二友别本","dynasty":"宋","author":"张炎","text":"羽音辽邈。怪四檐昼悄，近来无鹊。木叶吹寒，极目凝思倚江阁。不信相如便老，犹未减、当时游乐。但趁他、斗草筹花，终是带离索。忆昨。更情恶。谩认著梅花，是君还错。石床冷落。闲扫松阴与谁酌。一自飘零去远，几误了、灯前深约。纵到此、归未得，几曾忘却。"}