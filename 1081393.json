{"id":"1081393","title":"陪王毅伯游柏梯寺次毅伯韵","dynasty":"宋","author":"赵鼎","text":"伊昔耐辱人，诛茅此山谷。爱闲如爱官，食薇如食肉。酌泉吸山光，清泠饱空腹。故居今宛然，修篁蔽山麓。我亦困尘笼，暮年思退缩。道人梯柏处，梦想长在目。崎岖乃夙心，宁问隘车毂。危蹬乱水石，悲风号竹木。款步转嵚岈，举头蒙朴蔌。径欲走其颠，仰羡孤飞鹜。层峰拥户来，何啻三十六。幽人岂知此，相对一茅屋。真成拓异境，不胜无遗镞。夜枕却生寒，尚烦杯酒燠。清梦那得长，鱼鼓惊晨粥。五老晓相迎，雾雨如盥沐。引我眺北岭，坐觉天宇蹙。朝日涌地低，明霞疑可掬。欲留采黄精，愧此鬓发秃。正恐泛槎星，已见君平卜。"}