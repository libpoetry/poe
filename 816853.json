{"id":"816853","title":"摸鱼儿五首","dynasty":"清","author":"蒋敦复","text":"过清明、画桥人散，天涯知渐春暮。名花一半东风恶，又被无情丝雨。愁几许。算只有、垂杨尚劝流莺住。海棠怨否。问靓影谁怜，别来数日，泪眼竟无语。芳菲节，重忆秋千何处。楼高终把人误。鸳鸯照水横波媚，换了凄凉鸥鹭。应更苦。纵盼断、江潮不见双鱼素。如今倦旅。但酒病诗医，魂消梦受，目送乱红去。荡湖烟、红窗六柱，满湖都是花气。芳魂一缕随风引，值得此中销未。情早系。爱生小、吴娘秪抱鸳鸯睡。珠帘近底。有眉语些些，鞋尖叠叠，幽怨凤箫寄。山塘路，十载青衫蕉萃。画船听雨曾记。寻前便解相思苦，不待管弦终矣。临别意。怕黛点、飞霜夜夜吹鹃泪。蘋波又起。似重见春人，回身碧玉。依约好年纪。买陂塘、旋栽杨柳，柳边长聚鸥鹭。双溪千树村家独，问讯桥名红土。君小住。爱居士、头衔自把清凉署。浮生未误。看风月情怀，烟霞痴痴，高卧此林坞。人间世，第宅王侯几许。夕阳芳草无主。云山四壁堆图画，移取神仙家具。花影度。听弹瘦湘弦，一鹤来微步。柴门日暮。但枯笠寻诗，瘿瓢贳酒，三两素心侣。拂簪裾、草堂归隐，一畦新辟蔬圃。英雄种菜寻常事，只合闭门风雨。君记取。听雁叫、秋空此色苍生误。楚天日暮。但抱瓮人来，忘机息影，相约伴鸥鹭。石城里，多少寓公小住。高斋聊共容与。春云满地浮浮绿，绿上小楼月午。君更募。要一角青山，三百梅花补。扁舟我去。祝供养烟霞，招呼猿鹤，他日待携俎。盼秦淮、满湖烟水，夕痕飞上帘幌。莫愁生小湖边住，风月南朝谁访。开蕊榜。算第一、名花第一名流赏。斜阳画舫。有翠栌双枝，红窗六柱，日日打兰桨。髯翁老，铁板铜琶豪唱。刚肠为汝柔荡。青山红粉销魂窟，白发尊前无恙。卿莫忘。道有个、狂奴脉脉生霞想。脂奁未傍。便对影闻声，蓬山不远，环佩水风响。"}