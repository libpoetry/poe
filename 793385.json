{"id":"793385","title":"及门孔义韩问橘过淮而变枳，未识枳返淮而仍橘否喜其心思灵活，书此广之","dynasty":"清","author":"缪烜","text":"橘过淮变枳，土易性随失。未闻枳返淮，可以复成橘。偶缘子质疑，恍起予载笔。宁惟物乖常，而人亦莫必。秦桧伯夷颂，居然伊周匹。钤山堂十年，冰雪志士律。一朝利禄萦，顿改庐中质。所以圣贤尊，终始守贞一。"}