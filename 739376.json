{"id":"739376","title":"为顾备九孝廉寄题补溪芙蓉庄","dynasty":"清","author":"查礼","text":"涉江未采江南香，长歌为咏芙蓉庄。芙蓉庄新梅里古，远隔春申黄歇墅。虞山东去补溪西，客来问花先访溪。污泥不染波如划，君家世世原清白。阳冰作吏在缙云，君家邻县称神君。剧盗就诛同斩草，御史书功上上考。一麾出守即本州，惜哉未展平生筹。流传别业重乡里，一树相思常结子。祠堂霜露荐蘋蘩，平泉偶筑尚书园。尚书诗编《红豆集》，不记谁种鹦鹉粒。转电光阴感岁华，芙蓉仍作故园花，折花笑问芙蓉主，花谱何如治县谱。"}