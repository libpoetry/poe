{"id":"150107","title":"次韵和马子虚学士感事见赠","dynasty":"宋代","author":"晁说之","text":"与君中山时，心乐得乐土。未始厌耳闻，宁或刺眼睹。风雨喜分散，乐事亡难补。看君青云编，翅堕不得举。荣滞正相半，田园馀几许。前年白马乱，不保使君诅。去从竟陵谪，竟陵人何慕。妻儿思北归，耕桑失寒暑。邂逅怪我存，魂招来奚数。强欲布露之，愧君健能赋。"}