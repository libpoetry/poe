{"id":"722214","title":"咏古","dynasty":"明末清初","author":"屈大均","text":"一日犹炎汉，三分是武侯。出师遗表在，涕泪至今流。漂母元仙者，淮边俎豆长。英雄犹未报，一饭至今香。皋氏春边客，曾无赠妇篇。风流惟举案，留与后人传。一饭皇天德，王孙未敢求。英雄沟壑物，自昔少封侯。一饭人间少，英雄饿未央。祗应从妇女，日日乞壶浆。如何带长剑，取笑市中儿。水际垂竿好，无鱼且莫悲。焚书嗟未尽，兵法老人留。一卷传年少，咸阳战血流。英雄多误中，难息博浪沙。一奋金椎后，山河属汉家。六国无人起，诛秦始子房。功为天下首，不独佐高皇。纷纷蜀富人，看作圈中鹿。污我法言书，姓名宁可录。子胥无饵口，行乞市门时。怨毒平生事，箫声谁得知。肉人悲玉斧，冲举尚迟回。寄语青鸾鸟，功成始下来。悔与荆卿别，当时不请行。悲歌空慷慨，易水咽无声。东西游走倦，家敝苦渊明。五子何须学，从他自耦耕。处士一弦琴，清含山水音。谁从鸾凤啸，识得古人心。"}