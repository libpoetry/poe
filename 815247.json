{"id":"815247","title":"闻孙平叔同年移藩粤东","dynasty":"清","author":"胡承珙","text":"平生好在紫髯翁，此别无因执盏同。去路月明千里外，交情雨散一年中。甘棠旧港依然绿，荔子连山不断红。试上朝台定回首，故人犹滞沃焦东。君才似海常宜近，我计归山苦未能。王式不来应有以，淮阳非卧所能胜。偶看芳草思蛩駏，漫向秋风较鴳鹏。留取怀中书数纸，相思时与剪青灯。"}