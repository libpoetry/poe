{"id":"689510","title":"题县八景 金鸡春晓","dynasty":"明","author":"吴士耀","text":"孤城北面与山齐，山蔼苍苍度晓鸡。报得浈州春信早，户思弦诵野呼犁。仓麓云侵古渡头，前山影带碧波浮。歌声何处迎归客，风度牛羊一笛秋。芦花江畔钓舟轻，欸乃歌狂浃隐情。不著衣冠空世代，海天摇曳一蓑清。龙池润洒遍贞岷，霁色初开入望新。野老莫愁天不雨，文仙原是作霖人。绥水茫茫夹右洲，沙瑩遥带远山浮。洲名试听呼谁氏，颂德于今二百秋。冰姿只合对蟾光，懒向繁华竞斗妆。开向百花头上早，春风不改旧时香。干霄古木上蟠龙，响根禅林和晚钟。历尽炎寒多岁月，森林共仰大夫封。"}