{"id":"279306","title":"塞垣春·己未岁朝大雪，咫园和梦窗丙午岁日词，走示。即席詶之","dynasty":"现代","author":"周岸登","text":"脆玉敲冰管。唤酒趁，笙簧暖。窗幽白小，髻芗兰倚，弦语歌啭。付雪儿、细涤蓬莱盏。醉不问，天长短。任年涯催老，却疑春近春远。裙衩两鸳鸯，愁惊梦邛池，寻梦湘岸。怨别几东风，赚人胜钗燕。便蓬心斗转。飞坠天云，画中身，月中见。梅雪共清冷，验眉颦深浅。"}