{"id":"844931","title":"梅花杂题四首","dynasty":"清末民国初","author":"曹家达","text":"断木溪桥临水村，袅烟和月向黄昏。独怜桃杏追陪晚，狼籍东风涴酒痕。大好湖山未肯违，缟衣薄暮见应稀。隔溪风竹摇虚影，惊起霜禽背月飞。自昔张镃善品梅，年年玉照画堂开。吾家亦有南湖在，领取寒香入酒杯。朝来春鸟唤提壶，春到南枝问有无。我爱孤山林处士，不辞风雪过西湖。"}