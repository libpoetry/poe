{"id":"62123","title":"还陈检校山谷诗","dynasty":"明代","author":"孙作","text":"苏子落笔奔海江，豫章吐句敌山岳。汤汤涛澜绝崖岸，崿崿木石森剑槊。二子低昂久不下，薮泽遂包勍与鳄。至今杂沓呼从宾，谁敢倔强二子角。吾尤爱豫章，抚卷气先愕。磨牙咋舌熊豹面，以手扪膺就束缚。纤毫剔抉难具论，宛转周腊为郑朴。烟霏澹泊翳林莽，赤白照耀开城郭。沅江鳖肋不登盘，青州蟹胥潜汪壳。洞庭东南入无野，二仪清气会有壑。士如此老固可佳，不信后来无继作。我尝一诵一回顾，如食橄榄行剑阁。忽闻冻雨洗磨崖，抵掌大笑工索摸。作诗寄谢君不然，请从师道旧所学。"}