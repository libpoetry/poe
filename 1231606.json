{"id":"1231606","title":"江雨谣题偶武孟江雨轩","dynasty":"元","author":"陆仁","text":"白龙祠前江水绿，江上何人吹紫竹。江妃清怨不能降，散作浮云满江曲。浮云忽变江雨来，乱撒骊珠三万斛。天昏地黑若混沌，铁马交驰龙战陆。初疑巴陵走急湍，复讶匡庐泻飞瀑。鲛人停机那敢织，冯夷扬波自起伏。须臾静听寂无声，袅袅如丝成霢霂。长虹直截东海边，夕阳照向江头屋。满村父老起歌谣，䆉稏今年秋雨足。幽人开轩举醽醁，正爱晚来凉气肃。我今下榻轩中宿，几时更剪西窗烛。"}