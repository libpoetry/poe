{"id":"1248720","title":"寄萧尊师","dynasty":"元末明初","author":"陈基","text":"我昔山中寻紫芝，道遇真人行若飞。自言鍊骨有仙术，曾事神农为雨师。自从别后三千岁，不住尘寰即方外。我昨题诗遗羡门，为问真人定安在。答云往日隐东蒙，上下风雨骑苍龙。只今卖药居灵越，来往三吴弄明月。天上非无十二楼，人间乃复爱沧洲。时时跨鹤乘云气，历览无穷跨九州。劳生苦为尘缘缚，安得从之超广漠。手折三株海上花，去随鸾凤巢阿阁。"}