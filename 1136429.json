{"id":"1136429","title":"题罗观光藏陈所翁墨竹","dynasty":"宋末元初","author":"方回","text":"陈其姓，名曰容。称所翁，善画龙。葛岭翘材酒杯客，不分虎，不凭熊。晚节写此箨龙儿，真是老笔善藏锋。我尝遥望识其貌，古面无髯双鬓蓬。画龙撇竹匪二技，造化虽异机轴同。竹即是龙龙即竹，鬼施神设非人工。龙耶竹耶勿恼我，拓楼长啸万里天宇空。"}