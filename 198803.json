{"id":"198803","title":"九日九日·凄凄风露滋","dynasty":"宋代","author":"曾巩","text":"凄凄风露滋，靡靡尘霭屏。已忻庐舍清，未苦裘褐冷。眠食味尤嘉，起坐日尚永。虚天照积水，精鉴出幽矿。石莹见山棱，林疏觉窗冏。黄花宿蕊破，艳艳晨妆靓。频寻远迳香，每爱苍池影。为谁佳色鲜，慰我贫斋静。寒醅出家法，异果得他境。甘腴馔新兔，丑怪荐修{外疒内卑下两虫}。幽闲重时节，老大珍物景。献酬兴未薄，比讽思犹骋。况同亲戚欢，讵匪田野幸。俱醉任栖鸦，烛炬尚可秉。"}