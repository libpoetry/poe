{"id":"833950","title":"齐天乐 吉祠秋集，分咏，得废池","dynasty":"清末民国初","author":"易顺鼎","text":"廿年乔木言兵倦，扬州旧游何许。瘦鹭窥肩，枯蝉感鬓，来对荒波自语。画阑在否。有飘泊春魂，落花曾住。不似宫沟，替人能寄怨红句。枯荷又兼暮雨。紫萍无赖甚，空自来去。太液秋风，昆明春水，回首汉家箫鼓。他时倦旅。怕一角寒漪，也无寻处。照影冰奁，素娥愁更苦。"}