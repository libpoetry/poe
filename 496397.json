{"id":"496397","title":"瑞龙吟 杏花","dynasty":"明","author":"杨慎","text":"东风峭。谁猜水剪余霞，日烘残照。妆成窥宋东墙，倾城倾国，嫣然一笑。轻笼罩。叶底烟开冉冉，枝头春闹。燕泥香里，斜阳酒旗映水，天涯一棹。消息繁华谁报。记曲江池上，长安古道。愁落愁开，雨横风暴。沈吟无语，时把朱阑靠。知谁伴、单衫露冷，醉红簪帽。倚醉狂歌浩。悠悠尽是伤离调。花艳为谁好。春又晚、可惜年华空老。关山迢递，故人难到。"}