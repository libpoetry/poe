{"id":"1112595","title":"不出偶成二首","dynasty":"宋","author":"张耒","text":"老人杖履一茅亭，花谢西园不复扃。翠被一方都盖覆，红妆数子尚娉婷。可怜莺蝶狂都歇，颇觉风云意有营。闻说陂田雨三尺，远城酾水种春粳。结茅亭下小池新，积雨通沟滟晚春。风掠尘埃出明镜，影吞林木卧青云。泥中蘋藻生无数，江上鵁鶄坐得闻。太液渐台深斗极，乘閒杖履得相亲。"}