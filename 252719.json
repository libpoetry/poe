{"id":"252719","title":"暗香·晚香玉即夜来香","dynasty":"现代","author":"林修竹","text":"夜侵凉月。被万株玉葩，映来通白。拂水着烟，轻袅风枝送香雪。三十年前往事，曾记在、丰台驿站，见小玉、袅袅婷婷，带露手亲摘。艳绝。恁时节。又绣阁闺楼，夜来流媚，晚香偷泄。襟上枕旁倍亲切。茉莉逊他素洁，比栀子、更为芳冽。助夜兴，沈醉里、引人欣悦。"}