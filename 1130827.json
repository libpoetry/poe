{"id":"1130827","title":"次韵潘德久舍人七月廿一夜喜雨五绝","dynasty":"宋","author":"韩淲","text":"钱湖苦热人不眠，下塘水涩流涓涓。云奔雨骤忽到晓，便有小舟来闸边。雨云低水夜微明，隐隐临平山上青。荷花菱叶不自已，摇动湿风时乱萤。客中倚楼秋思觉，人静石罅促织鸣。未知我诗能吟否，三更起坐床不平。补陀净圣有许事，用作霖雨谈笑中。天竺山高湖水满，去来何地不圆通。转庵老子又多能，意气少年誇五陵。自到玉皇香案侧，退朝犹不废吟灯。"}