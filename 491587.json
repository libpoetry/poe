{"id":"491587","title":"题屏岫幽居图为万砯赋","dynasty":"明","author":"刘崧","text":"秋屏列岫之间，乃有万氏之圃，幽人之居。门前青柳日系马，池上紫菱时钓鱼。前年尘起龙沙北，万氏林居总萧瑟。杨君好事惜奇胜，为写池亭寄秋色。两松落落千尺长，高云不动江风凉。谁能低头事权势，便思濯足歌沧浪。东南连年困兵革，人生安居那可得。向来华屋今谁在，忽忆旧游心惨恻。君不闻王维别业孟城隅，亦有亭馆临欹湖。当时胜迹逐云往，至今传得辋川图。"}