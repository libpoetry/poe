{"id":"807770","title":"沁园春  秦对岩太史饷酒馔至词以谢之","dynasty":"清","author":"陈维崧","text":"雨挟泉飞，风助杉吟，调调刁刁。正梅刚破腊，檀匀脸靥，山争酿雪，粉剪翎毛。水坼龙鳞，树洼蛇腹，苍莽空山捲怒涛。吾衰也，恰閒思说饼，狂欲餔糟。故人相念何劳。遣银鹿持笺讯老饕。更厨娘斫鲙，几丝姜橘，索郎泻玉，满瓮蒲桃。鸡蹠双持，腹腴偏劝，浮拍中山也自豪。吾醉也，向床头舞剑，席上歌骚。"}