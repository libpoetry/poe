{"id":"208533","title":"读杜诗至减米散同舟路难思共济舟人偶来告饥","dynasty":"宋代","author":"朱翌","text":"老翁起布衣，诗史天下选。眼中无全牛，万象转綮窽。曹刘知几辈，波澜付一卷。凄其忧世心，妙若医国扁。惜哉无孔子，不得并坟典。豹露管中斑，吾犹及浅浅。岁月走江淮，冷淡空盘盏。诸子不见味，咀嚼必禁脔。遗编过三复，奥义见百遍。长言起清风，竦立侍冠冕。减米散同舟，读已事在眼。吾岂监河侯，不救在陈患。生尘甑屡空，戛釜声不免。迢迢千里程，与汝共艰嶮。虽无百丈牵，雇有众力挽。原学平原公，试草乞求米简。更问偕来人，恐有蔡明远。"}