{"id":"453881","title":"一萼红 盆中月季一枝超群兀立赋此嘲之","dynasty":"当代","author":"傅义","text":"碧丛凝，怎一枝挺出，何事独峥嵘？郁郁葱葱，浓浓密密，故处依旧欣荣。巨飙起、翻澜卷石，宁不畏、纷若众山倾。漫倚高标，难禁暴力，自顾伶仃。羡煞罗浮疏影，任横伸斜出，不怍无惊。择处山中，寄人篱下，空叹天地无情。忆平昔、偕萤百颗，守残编、窗畔听鸡鸣。何苦偏争拔萃，幻梦虚声。"}