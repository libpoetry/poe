{"id":"697951","title":"示顺生四首","dynasty":"明","author":"胡翰","text":"去日不可追，来日犹可期。朝采六艺英，夕玩忘其疲。海是众水积，圣亦途人为。挟册自有得，焉用比皋夔。明招山中人，高义无等伦。恨子弗见之，一去五百春。我学如赘疣，未成先误身。误身身不淑，误世心不仁。大音在天地，浩浩空山河。作者推李杜，千古未足多。至哉风与雅，采之委巷歌。世人事雕琢，伐柯徒伐柯。严霜十二月，鸡鸣思远道。远道方迢迢，客行何草草。朅从汴水来，复鼓秦淮棹。秦淮梅柳树，物色今年早。"}