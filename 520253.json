{"id":"520253","title":"秋夜斋居与娄克让宪使马启东大参刘文纲少参联句","dynasty":"明","author":"朱诚泳","text":"玄鸟初归去，宾鸿属仲秋。金风时渐爽，火气已全收。清庙深还邃，斋居阒且幽。传呼严夜禁，次第报更筹。奉祀遵明训，为邦赖至休。茅分秦社稷，位重汉诸侯。肥腯供尝献，丰年获岁酬。神明歆懿德，辅弼赞嘉猷。每惧名难副，深惭礼未周。精诚元自集，职业素能修。仁义钦天道，忠勤释帝忧。春台恒盎盎，寿域日优优。相祀劳公等，宾筵总畯流。纲维端有本，感格岂无由。内外能脩谨，神人永附投。年年如此夜，赓和从珠旒。"}