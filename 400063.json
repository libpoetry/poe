{"id":"400063","title":"月下笛","dynasty":"民国末当代初","author":"朱庸斋","text":"倚槛衣单，窥尊月淡，谢家庭户。薰风暗度。镜里千红骤流去。醉中又换人间世。更休费、哀弦倦语。奈湖山魂梦，笙歌帘幕，昨宵难据。无绪。空延伫。料门隔花深，钿车时驻。香尘绣雾，画眉今在何许。天涯纵有闲蜂蝶，问知否、行云旧处。想目断、正关情，犹有垂杨万缕。"}