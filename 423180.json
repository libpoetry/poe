{"id":"423180","title":"梅香慢    戊寅秋巴县遇寒梧下峨眉复有贵筑之役和东山","dynasty":"近现代","author":"乔大壮","text":"门泊吴船，正翠影浮空，浪花融雪。万里风烟，永夜角声，惊换客衣时节。蓼溆蘋洲，零露白、相看愁绝。向夜郎西，登山渡水，又成轻别。回首旧京人，但神山长闭，叹息王烈。不信风流歇。问短亭衰柳，几堪攀折。转绿回黄，似帐饮、东城初阕。剩液池边，当年对影，四更残月。"}