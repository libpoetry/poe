{"id":"1036141","title":"无愁可解 国工花日新作越调解愁。洛阳刘几伯寿闻而悦之。戏作俚语之词。天下传咏。以为几于达者。龙丘子犹笑之。此虽免乎愁。犹有所解也。若夫游于自然而托于不得已。人乐亦乐。人愁亦愁。彼且恶乎解哉。乃反其词。作无愁可解云","dynasty":"宋","author":"苏轼","text":"光景百年，看便一世。生来不识愁味。问愁何处来，更开解个甚底。万事从来风过耳。何用不著心里。你唤做、展却眉头，便是达者，也则恐未。此理。本不通言，何曾道欢游，胜如名利。道即浑是错，不道如何即是。这里元无我与你。甚唤做、物情之外。若须待醉了，方开解时，问无酒、怎生醉。"}