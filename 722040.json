{"id":"722040","title":"从沔鄂将归先寄故园诸子","dynasty":"明末清初","author":"屈大均","text":"归来依旧一船书，妻子浮沉两载馀。就暖又随南海雁，承欢惟有武昌鱼。羊裘天肯留男子，玉佩人休愧女媭。中道裁诗先寄语，相知多半在扶胥。相思莫遣鹧鸪来，咫尺南中见越台。雪至三城频作雨，花生五岭总成梅。离支酒为高堂熟，孔雀屏因上客开。歌舞人祠东莞伯，閒同珠浦一徘徊。"}