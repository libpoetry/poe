{"id":"1125172","title":"以李约交游晚岁重为韵作五绝句别韩二十七","dynasty":"宋","author":"晁说之","text":"红尘岁月晚，白社烟霞交。相思得相见，作底不逍遥。几岁不出门，一朝事远游。长安初岂远，孤客难淹留。菡萏露不迟，蒹葭霜岂晚。我生宁免愁，别离无近远。敝庐无良辰，荒田多荒岁。贫贱重离别，君乎休富贵。少贵别离轻，老贱别离重。后日君亦老，我发亦种种。"}