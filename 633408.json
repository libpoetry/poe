{"id":"633408","title":"寿刘焕之总戎","dynasty":"明","author":"释今无","text":"敦友本以仁，道合竟得天。因思十年里，其乐如登仙。天下有至理，散在日用前。应其当然者，不后亦不先。秦台善鉴物，无语列媸妍。君子会心际，融洽亦如然。天多气象正，静至道妙全。颖南产奇士，志气自刚坚。少小偶失途，髫龀长烽烟。突马解战斗，看剑摇山川。因探河洛数，便窥孔孟传。怀秘寡徒侣，抗调难和篇。与余一定交，万古破拘挛。两宗聚讼久，真义竟未宣。有离亦有合，有全亦有偏。共坐广居堂，挑灯常不眠。剔微语俱涩，默对如蜕蝉。忽而憬然起，大笑泻飞泉。语默动静间，殆无有遗璇。既能明曩哲，又复资玩研。金张何足问，管鲍亦非贤。情好醇已笃，骨肉相牵连。髣髴同所遇，髣髴情堪怜。只愁非麋鹿，会上别离船。癸丑秋才深，余果游幽燕。乾坤随震荡，戎马踏春田。五岭亦多事，分镇日催迁。锁钥寄连阳，所事在两肩。早曾学军旅，气可吞九埏。如珠只走盘，如珠不在毡。以其所蕴者，施于牙纛边。予既归五羊，不得相周旋。时时发清梦，同诵锦云笺。仲冬乃君诞，昂首祝斗躔。人生建令名，学术不弃捐。可知澄清辔，即是祖生鞭。愿为台与莱，芘物长芊芊。慰我非一途，无用真枯禅。"}