{"id":"752541","title":"壬寅春正四日晋郡小憩道中古庵信笔书此 其二","dynasty":"清","author":"何士循","text":"行肠转易饥，草草具午膳。餐少味无兼，酒浊壶有半。举酒酬古佛，低眉佛无见。独饮意亦欣，暂喜得閒散。乡民纷来窥，短衣仅及骭。窃言宦性殊，不米而食面。儿童不畏官，索食天真烂。祇此数餦餭，分食苦难遍。安得仓箱盈，家家足饱饭。"}