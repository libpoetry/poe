{"id":"20059","title":"山行书事","dynasty":"唐代","author":"长孙佐辅","text":"日落风bk々，驱车行远郊。中心有所悲，古墓穿黄茅。茅中狐兔窠，四面乌鸢巢。鬼火时独出，人烟不相交。行行近破村，一径欹还坳。迎霜听蟋蟀，向月看蟏蛸。翁喜客来至，客业羞厨庖。浊醪夸泼蚁，时果仍新苞。相劝对寒灯，呼儿爇枯梢。性朴颇近古，其言无斗筲。忧欢世上并，岁月途中抛。谁知问津客，空作扬雄嘲。"}