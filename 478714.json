{"id":"478714","title":"丙午初度题像","dynasty":"明","author":"史鉴","text":"自我得尔来，忽忽已三载。忧乐不相关，贫病安能浼。兹晨遇初度，举酒一相洒。我貌日就衰，尔颜常不改。过此复几时，应知愈不逮。观者问为谁，曰我咸疑绐。惟馀旧亲识，追想为尔拜。茫茫天地间，岁月不相待。终当委运去，谁亡复谁在。谓是无所知，言非亦何解。一笑两茫然，浮萍渺沧海。"}