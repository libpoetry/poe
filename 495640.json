{"id":"495640","title":"齐天乐 送刘太守入觐","dynasty":"明","author":"陈霆","text":"水风吹透菱滩绿，南湖赠人凉意。仙舫登龙，灵槎泛斗，千里明河秋霁。飘飘行旆。瞻紫盖神光，绛都佳气。手捧琅函，嵩呼人在五云际。湖山暂教无主，报亭空浮，碧峰孤环翠。后土风雷，帝青日月，元气一时交会。明廷眷注，久五裤闻谣，两歧书瑞。鳌抃彤墀，天颜应笑喜。"}