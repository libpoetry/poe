{"id":"863827","title":"和张校书吴县厅前冬日双开牡丹歌","dynasty":"宋","author":"王禹称","text":"君不见年年三月千丛媚，紫烂红繁誇胜异。寻常人戴满头归，醉折狂分不为贵。枝闲叶尽根空培，人情皆待明年开。化工自有呼魂术，霜前唤下琼瑶台。王母亲将金粉傅，麻姑齐借霓裳来。主人盖是神仙才，不然此物胡为而来哉。二姬劝酒谁引满，长洲懒吏先举杯。多感同年与攀折，吟诗欲谢难轻发。青宫校书方遁迹，代我作歌如锦拆。他年吾辈功业成，与君共作骑鲸客。"}