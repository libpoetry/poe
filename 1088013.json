{"id":"1088013","title":"复用前韵敬别机仲","dynasty":"宋","author":"朱熹","text":"君家道素几叶传，只今用舍悬诸天。屹然砥柱战河曲，肯似落叶随风旋。奋髯忽作猬毛磔，浩气勃若霄中烟。隐忧尚喜遗直在，壮烈未许前人专。武夷连日听奇语，令我两腋风泠然。初如茫茫出太极，稍似冉冉随群仙。安能局促夜起舞，下与祖逖争雄鞭。终怜贤屈惜往日，亦念圣孔悲徂川。愿君尽此一杯酒，预浇舌本如悬泉。沃心泽物吾有望，勒移忍继钟山篇。"}