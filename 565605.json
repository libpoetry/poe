{"id":"565605","title":"妾薄命行一首","dynasty":"明","author":"黄省曾","text":"车行古城下，绵绵道何远。妾心如车轮，一日千万转。金剪不裁绮，银针不施线。云山何悠悠，日夕隔郎面。凤在昆崙丘，凰在扶桑国。歌舞安能偕，三年不成匹。南山雀飞飞，飞飞复息息。有罗不可张，怅望愁何极。灼灼桃李花，狂飙吹落之。花落有重芳，颜去无回时。高山有时颓，沧海有时浅。安得方寸心，恒久而不变。香草可为兰，佳橘可为枳。妾心矢无他，思思念君子。"}