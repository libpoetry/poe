{"id":"1070109","title":"过吴兴城北超览堂","dynasty":"宋","author":"程俱","text":"佛子固多幻，开轩纳群山。平畴展摩衲，回塘萦玉环。新荷丽朝日，一一发清妍。引簟北窗下，云岚揖高寒。超然醉司马，寄傲羲皇前。座有眇道士，长谣九华丹。张翁老篆癖，势逼之罘镌。濡毫记姓名，夭矫龙腾渊。日没群动息，城阴静娟娟。长林有归翼，吾驾亦言还。"}