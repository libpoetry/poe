{"id":"683282","title":"初秋独游张园五首","dynasty":"明","author":"王世贞","text":"小筑谢公墅，东邻习氏池。野夫还一造，秋暑忽何之。过雨添新瀑，悬崖逗晚飔。莓苔任沾湿，长啸坐支颐。景物乡心在，诗篇病骨苏。流霞散醽醁，飞雪破雕胡。日月行双镜，乾坤自一壶。抚膺予稍适，朋旧未堪呼。海外戎王麦，风前石国榴。火珠红乍吐，栗玉翠还浮。物自频堪摘，人胜几度游。雕栏太平里，曾是曲阳侯。席绮千门月，台阴百尺松。园林私野色，邸第改秋容。卤莽时人赏，飞扬我辈逢。且须?一醉，湖海战心浓。季子慕奇尚，少文耽卧游。生平骄尔辈，端合置沧洲。此地适相遇，新篇高自酬。遂令林泉表，时见云霞流。"}