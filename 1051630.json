{"id":"1051630","title":"和亶甫夜字","dynasty":"宋","author":"彭汝砺","text":"雪轻不自持，风急更相借。仙人集蓬岛，鸿鹄云中下。飞腾障空虚，细碎穿隙罅。光明入幽室，晃耀不知夜。苦寒为公饮，酒尽解貂贳。盘蔬起乡思，披绵问鹅鲊。浮生夙何缘，今昔同官舍。才调稍迫促，每羡公优暇。草玄入幽微，曾不解嘲骂。文衡委轻重，事亦宗伯亚。我愚实未称，得友还自诧。两骖万里心，双璧连城价。尘土难淹留，云霄看高跨。"}