{"id":"1162748","title":"维舟秦淮过温州李给事宅","dynasty":"唐","author":"许浑","text":"给事为郎日，青溪醉隐衔。冰池通极浦，雪径绕高岩。珠玉砂同弃，松筠草共芟。帝图忧一失，臣节耻三缄。代有王陵戆，时无靳尚谗。定应标直笔，宁为发空函。雾黑连云栈，风狂截海帆。石梯迎雨润，沙井待潮咸。蜡屐青筇杖，蓝舆白罽衫。应劳北归梦，山路正巉巉。"}