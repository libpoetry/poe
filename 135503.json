{"id":"135503","title":"过古夹寨城","dynasty":"宋代","author":"孙冲","text":"宋氏英声振，并门意气扬。两雄争裂土，百战竞图王。揣敌惟虞晋，躭颐已噬唐。大河分背面，上党扼咽吭。地利知为胜，人心彼未遑。重围夸壁立，夹寨逞虹张。埇道便轮馈，游兵劲绝粮。蒙冲窥女堞，钩戟伺耐墙。踞峙培山峻，环围列堑长。力攻须陷没，坚拒倚金汤。墨带推才妙，班斤衒技良。万夫横剑刃，一噉堕夷伤。野草涂肝脑，贪心怒虎狼。嘶鸣宵遁马，感慨守陴郎。戈甲從谁息，功名漫自狂。逡巡称五代，合沓斗干场。此后连吞并，于时旋覆亡。昔年劳战阵，今日旧城隍。耕涩枯骸白，风腥鬼火光。营基系井室，濠坎密榆桑。忍杀天还厌，阴谋嗣昔昌。驱除期出震，草昧在开皇。真主临绵宇，华胥正乐康。廓然文轨至，海外截封疆。"}