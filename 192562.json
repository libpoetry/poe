{"id":"192562","title":"谢杨寿卿送双鸭用香木拄杖韵","dynasty":"宋代","author":"李石","text":"我家群鸡真似木，君家双鸭重如玉。情如此物不敢烹，未忍戛羹求剩馥。传闻深村水田里，翠羽成群蔽溪谷。乔仙两舄不用多，尺纸长须慰幽独。墙头瓠壶舍下笋，唤作蒸鹅烹健犊。前时馋客错欢喜，益水添薪费煎促。主人此外北窗风，饭后乳瓯初睡足。"}