{"id":"1101311","title":"送周竹友红椒","dynasty":"宋","author":"萧立之","text":"交枝积翠铓钻镞，薰风一根万仓粟。炎云蒸作丹砂红，黑瞳欲堕秋玲珑。楚人论香不论味，风流仅足侪兰蕙。长秋宫壁垩未墁，一粒蠙珠未为贵。野人摘赠持满筐，吐霞喷雾回晶光。我生食藉岂识此，藜羹糁苋填饥肠。练囊离□撑欲破，益味养神公所课。他年填用调羹手，请佐盐梅供五和。"}