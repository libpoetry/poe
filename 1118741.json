{"id":"1118741","title":"思北邻韩三翁西邻因庵主南邻章老秀才二首","dynasty":"宋","author":"陆游","text":"韩翁生不识官府，半醉长歌老烟浦。因师老乃学长斋，白饭青蔬自炊煮。二君要是可喜人，未尝一语欺其邻。有过无过姑置之，后生孰能如此真。乡闾耆宿非复前，老章病死今三年。朝来出门为太息，不见此翁催社钱。我比翁虽差识字，向来推择尝为吏。事功自计无一毫，尚不如翁终日醉。"}