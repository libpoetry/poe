{"id":"316285","title":"高阳台·己酉赴官，偕黄子雅萧瘦棱绕道游西湖","dynasty":"现代","author":"魏元戴","text":"花酿曾沽，乐天襟上，旧痕犹带余杭。频袖低鬟，歌吟倚遍蓬窗。尘踪剩得儒冠老，忆同游、墓草斜阳。佐清觞。角黍榴花，几转愁肠。填词为寄苏堤柳，说多时添炷，画省炉香。留客湖山，殷勤怪底钱塘。天边雁序人人字，忍寻思、陛戟鹓行。远相望。泪洒觚棱，梦冷柴桑。"}