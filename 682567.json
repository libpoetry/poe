{"id":"682567","title":"入西樵","dynasty":"明","author":"区大相","text":"西樵与东樵，云表互参次。借问四百峰，何如七十二。山中千馀家，往往足幽事。迢迢白云间，鸡犬自鸣吠。闾里绝诤讼，园畦多树艺。以此淳朴风，上代复何异。荒凉福地图，寥落洞天记。胜绝昔有闻，兴剧今始莅。石扇启霞霏，金函发山笥。独往念始申，还丹术犹閟。将寻芝谷翁，共访桃源世。采蒲入深谷，谷深蒲叶长。下垂九节茎，上荫千仞冈。玉虹摇涧彩，瑶草发金光。临流洗且曝，随风清且香。仙人骑白鹿，乃在嵩山阳。我昔行见之，授以服食方。且尽延年术，乘化以翱翔。松间四五翁，劝我居锦岩。岩前下飞瀑，后可结茅庵。隔林望村落，一一入烟岚。水石既潆带，藤筱复相参。桃花发天上，桂树生山南。爱此风土美，况聆丘壑谈。晨朝警鹤辔，景夕驻鸾骖。拂雾采灵药，开云艺松杉。隆情匪虚饰，夙志庶无惭。涉海时泛滥，登岳信阻修。未若兹山胜，逶迤起平畴。烟霞接敝庐，林壑即近陬。旦发淩东坂，倒景穷西陲。畦疃高下起，瀑布纵横流。人家住重岚，水木涵清秋。啸歌白云动，衣袂青霞浮。金砂事未著，玉版谁见留。葛洪慕丹井，安期访蓬丘。此山多胜事，缓步得冥搜。一枝聊偃息，八极可神游。"}