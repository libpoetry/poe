{"id":"528836","title":"赤壁歌","dynasty":"明","author":"陆深","text":"我闻赤壁乃是曹刘之战场，襟锁巴蜀，喉控荆襄。丹崖插江几千尺，疑是煆烂半面之昆冈。下有波涛走万里，上有椒桂森众芳。紫苔斓斑伏虎豹，红云缥缈游凤凰。当时烈烈南风发，北岸舟楫灰飞扬。蛟螭失势易为缚，何奈太白多寒光。时移运去疾流电，江山如故天苍苍。平生好奇癖山水，梦寐彷佛徒彷徨。昔有苏子瞻，来自白玉堂。扁舟夜载七月凉，月明把酒酹周郎。英雄多有恨，涕泪徒浪浪。尔来数百载，胜事不可常。陶子五月使潇湘，殷勤请戒十日粮。黄州弭节聊徜徉，须凌绝顶出上方。翘扶桑兮俯八荒，清风时来声琅琅，为我一诵秋水章。"}