{"id":"532768","title":"同丁戊山人游白云寺","dynasty":"明","author":"黎民表","text":"流观遍炎隩，结赏自员峤。积阳熙层崖，凝阴豁林杪。云构何厜㕒，乳窦自窈窕。澒洞出谷云，渊渟瑩神沼。稍疲暂憩石，选胜益跻表。栏楯寄躨跜，轩窗瞰深窅。猛簴发鸿音，宝轮晃馀照。龛以昙花覆，阶将慧草绕。讵谓劫灰馀，遂成夷原燎。栋挠芝菌生，瓦圻鼪鼯啸。金薤剥石幢，汞药遗丹铫。惠远岂复招，巫阳不可叫。萧晨命良俦，兰觞展奇眺。感兹玄运徂，念尔冲规劭。关河阂舟楫，云雨乖言笑。潜虬媚烟霄，冥鸿避矰缴。勉敦谷口盟，无贻北山诮。"}