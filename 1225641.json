{"id":"1225641","title":"游东湖醉中歌","dynasty":"元","author":"袁士元","text":"青山偃蹇不可呼，我行青山如画图。荡舟春波并山去，青山尽处横陂湖。周湖一百二十里，湖波极处山孤起。下临沧海上青天，南有浮屠抱山址。事幽兴集天风来，乘风便欲归蓬莱。忧长未释天地隘，眼阔稍觉心颜开。酒酣重踏孤舟发，此兴平生浩难遏。横山西去复清沟，屠苏巧构林岩幽。园翁剪花春在手，蟠回石磴穷雕锼。兴尽归来月犹在，盘礴解装春叆叆。呼童置酒复徘徊，明月清风如有待。临水轩窗次第开，玉山自倒非人推。吁嗟劳生快意少，故园茅屋今苍苔。明朝阴晴未可必，携手重游定何日。借我仙人九节筇，直欲拄上太白峰头立。"}