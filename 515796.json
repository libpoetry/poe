{"id":"515796","title":"东田","dynasty":"明","author":"程敏政","text":"泮邻有居东有田，田上结屋穷遗编。水云四拥足渔乐，更辟小圃临回川。可渔可圃未宜稻，傍人莫讶非东阡。租鱼课蔬亦田尔，何必铚艾求丰年。凤池犹子远大器，雅志伊葛非徒然。一朝射策取上第，高才万选如青钱。分符早带劝农字，牛刀小试青溪边。廊庙大用多自此，穷达肯为时情牵。行人三日坐春雨，割鲜脍玉劳相延。官箴民瘼几倾倒，故乡此地犹拳拳。应知异县簿书暇，时遣旧乐归鸣弦。官舟斜日重君意，不惜为赋东田篇。"}