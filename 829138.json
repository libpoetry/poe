{"id":"829138","title":"题南国风光画册十六首 巴礼寺","dynasty":"清末近现代初","author":"吴妍因","text":"处处钟楼耸碧空，倾城景慕泰西风。效颦未省无盐陋，却诩容光冠远东。古寺钟声响彻宵，国风久靡国魂消。零金碎纸教迷醉，树亦甘心任斲雕。上国机耕遍各州，下邦依旧把锄耰。牛生莫怨驰驱苦，人亦终身苦似牛。室陋曾无储谷仓，稛收露积小场旁。躬耕毕竟终身苦，沃野肥田任半荒。阵阵风沙漠漠云，黄埃满染紫罗裙。但教衣饰能西化，农作因陈一任君。贱卖番麻贵买纱，鸳机不解织云霞。衣成且喜能勤浣，挈出清波无点瑕。大木柚苏美且坚，构成上国屋参天。休言筑室良材鲜，竹可编排茅可牵。编茅架竹结为庐，一室如悬四壁虚。却羡拜金分馂者，连云夏屋亦渠渠。绰约鸾裙纤手擎，鬅鬙蝉翼两肩轻。椰窗才弄钢琴罢，去向银坛赏艳情。圣母圣前拜主归，解衣蹲踞事雄飞。爱看锦羽黄金距，来日鸡场独逞威。土瓮郫筒一担将，渡头归去踏残阳。难尝上国香宾味，椰酒何妨醉几觞。豪客千金醉盛筵，甘香肥美足垂涎。应嫌蟹酱鱼乾臭，自理竿丝钓小鲜。五色缤纷一匾轻，沿途顶戴踏歌行。末由买办居奇货，蔬果聊将小本营。奇货眩教心眼昏，家珍不识几端存。分明道地炎方种，也说来从美利根。薇蕨西山欲采难，辛根酸实撷盈盘。战时犹恐儿饕餮，绘影权当画饼看。玻璃杯子不盛茶，漫插殷红木槿花。莫道殊方佳丽少，犹堪点缀乐贫家。"}