{"id":"1069044","title":"蜡梅近出或谓药中一种不结子非梅类戏作数语为解嘲云","dynasty":"宋","author":"张扩","text":"梅花孤高少辈行，蜡梅晚出辄争长。素妆落额岂不好，浅黄拂杀更官样。檀心半迎寒日吐，暗香坐待初月上。春风不是苦靳惜，未办开花大如掌。君不见桃李开花到结果，削梗钻核终奇祸。蜡梅沾蜡如幻成，渠要调羹身后名。"}