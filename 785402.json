{"id":"785402","title":"远别离","dynasty":"清","author":"多隆阿","text":"春风骀荡杨飞花，怒马驰骋人离家。一日行程百馀里，数日应到天之涯。天涯远望云瀰漫，天涯久住星霜换。争怪连宵梦转多，那堪积岁书长断。一纸忽来千里书，书来已是隔年馀。此日差喜君无恙，转怅还乡信仍虚。草木托根各有处，游子行踪偏无据。邻家前宵有客归，言君又渡桑乾去。"}