{"id":"701759","title":"舟中和张天益二首","dynasty":"明","author":"黄衷","text":"风前箫鼓落滩声，云际孤帆逐鸟轻。秋满残林初送雨，夜严荒徼渐传更。无心更著江湖记，庞俗曾闻山海经。惟谢同行张博望，一尊遥为寄高情。江空滩急榜歌声，西上奚囊一叶轻。云影自从秋里薄，山姿岂必雨前更。愁心附雁知何去，逸迹凭诗记所经。蔀屋晨烟犹未业，缓箫鼍鼓不胜情。"}