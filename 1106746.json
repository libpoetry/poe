{"id":"1106746","title":"拜明招二先生墓有感","dynasty":"宋","author":"王柏","text":"忆昔龙门续断弦，荥阳一脉浚家传。谁知丽泽收声蚤，梦奠于今八十年。神皋王气点腥膻，爵命今年下日边。俎豆孔堂新剑佩，风烟晋国旧山川。一原英魄一山藏，回首怀忠道路长。天意未开南北限，要教北学王南方。林麓幽幽气象闲，三年肄习萃衣冠。自从引翼无求地，荆棘丛中路顿宽。炯炯长空一片心，东南鼎立统斯文。卷藏万古春归去，只有馀光在此君。研席尝栖一柏堂，至今鱼鼓诉凄凉。溪山不掩中和气，发见随时草木香。竹舆侵晓出山阿，宿露清圆忆旧哦。当日解衣盘礴意，明明分付一池荷。多少门人迹已空，后生久矣失遗风。圣贤立教无今古，时有污隆道不穷。束发家庭识所宗，平生心在瓣香中。白头始下券台拜，的的精诚自感通。仲氏孤忠彻九天，青原淡月惨遗篇。摩挲朱子呜呼字，寂寂庭前重怆然。"}