{"id":"732397","title":"十五六行赠玉式","dynasty":"清","author":"纪映钟","text":"忆昔与君十五六，我裹缊袍君奇服。相逢各不问苦愁，尚论渊玄瞪双目。读书祇恐后古人，著作等身恒不足。横笔直扫千人废，上溯羲轩下周穆。或忌或怜曾莫知，快意在胸心槁木。看山即行数十里，一醉三日常不起。有司督试逡巡来，西抹东涂荐冠喜。自视一第如探囊，致君尧舜平平尔。华阳道上携两仆，二十余年驴尾秃。明远楼前科跣行，心肝呕尽刘蕡哭。文章既与世变更，天地都如浪翻覆。而我安能与之随汨没，忧从中来不可掬。君茹荼，我啮蓼。君挝鼓，我击筑。斗酒难浇心曲愁，高歌偶当穷途哭。当时岂意贱如此，道旁偃蹇避朱紫。骄人自昔笑劳人，周士安能学秦士。祇合深山大泽披发掉臂闲游行，万壑松声涤心耳。绿萼梅，千叶杏，银瓶细挽双鬟靓。中秘书，万言策，南朝天子动颜色。君所有，我所无。君较菀，我较枯。我不问天，天胡为乎？嵩阳玉女峰，太华希夷庐。一片月，万古居。肉芝红类小儿掌，石英绀比千芙蕖。食之天地寿与俱，君若能来莫趑趄。噫嘻，君若能来莫趑趄。"}