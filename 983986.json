{"id":"983986","title":"至游堂二首 其二","dynasty":"宋","author":"袁说友","text":"嗟哉予少年，学志如蒙泉。区区指漫血，未识方与圆。晚于方册间，再拜予公先。琳琅粲珠玑，意公真其仙。寒窗手不停，朝暮披云天。已办膺门登，肯放边腹便。一身落宦海，去若不系船。怀此日月长，岁晚而夤缘。长安初拜公，抠趋立庭偏。一见意未尽，愦愦如醉眠。春闱接从容，拜赐喜欲颠。夜半呼论文，不复怀官联。此身愿持似，稽首从公贤。一意门墙归，稍却名利愆。寻幽并湖山，百计一未全。而公亦倦游，卜筑方怡然。把酒问明月，诲我诗成编。淋浪身上衣，归喜那更湔。雄篇富褒拂，字字华衮鲜。吾侪一瓣香，斯文今有传。"}