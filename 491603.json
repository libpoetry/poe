{"id":"491603","title":"寄曾郁文短歌","dynasty":"明","author":"刘崧","text":"澄江水，向东流，流向东昌江上头。我有故人在江上，十年不见增烦忧。白沙水声寒活活，黄岩云气凝清秋。岂无沙棠枻吴女讴，可以载酒同遨游。狂风吹山波浪恶，使我不得回轻舟。翩翩云中双飞燕，衔书寄我频留恋。书中展转道深情，但恨相思不相见。春燕飞来秋复归，报书不遣壮心违。碧兰紫蕙何由采，即恐萧条霜露稀。"}