{"id":"1238241","title":"四牧图戴嵩画","dynasty":"元末明初","author":"王冕","text":"牧儿小职奚以为，力耕得暇则放之。浴流食青随所宜，岂同人牧潜危机？重爵厚禄那自欺，坐看败肉加鞭笞。何如牧儿心坦夷？出入自在无羁縻。高林雨晴白日迟，平原春暖芳草肥。牧儿乐事从可知，钓鱼吹笛怡怡而。牛犊茁壮长厥肥，老我亦有丰年期。披图载颂四牧诗，龚黄召杜今是谁？"}