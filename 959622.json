{"id":"959622","title":"冬日示杨季若梁天机","dynasty":"宋","author":"郑獬","text":"天河忽侧飞雹倾，丁丁屋瓦相敲鸣。扑衣写下白玉粒，脚底踏碎真珠声。官舍高屋苦濩落，此时不易孤客情。颍侯恰寄玉泉酿，乳花甘滑琉璃清。红糟淮白复脆美，佐之绿菘作吴羹。纵谈往旧杂嘲戏，大笑觞倒金酒觥。閒以罚令却寂默，四座睥睨如伏兵。人生会合即为乐，况子归意凌青冥。赤尾鲤鱼在泥滓，行见两翅穿鳞生。跳身耸鬣望东海，苍崖枯涸埋层冰。明年春风扫地起，一起万物皆光明。"}