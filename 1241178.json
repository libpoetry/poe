{"id":"1241178","title":"辞帅幕后王左丞复以淮省都事过举且送马至以诗辞还","dynasty":"元末明初","author":"王逢","text":"梁驩难冲城，干将难补履。历块过都百战材，枉送怀铅提椠士。左手控紫游缰，右手执青丝鞭，身试上文锦鞯。吴台越苑山浪涌，连城花暗摇红烟。由来得意虞失脚，率府元僚早辞却。方图安步傍林泉，敢许横行向沙漠。野庭憩马荒鸡鸣，马思故枥雄风生。殷勤目送使上道，驾牛万一至南平。"}