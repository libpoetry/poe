{"id":"72467","title":"过安庆追悼余文贞公","dynasty":"元代","author":"丁鹤年","text":"将军匹马入舒城，击贼频烦训义兵。孝以保家忠徇国，聚而出战散归耕。围侔月晕全无隙，捷振天威大有声。游说飞书徒间谍，输诚伏节愈坚贞。云梯屡却妖氛豁，露布交驰杀气平。千里荆扬凭保障，七年淮海赖澄清。山深猰貐歼还出，江阔鲸鲵斩更横。外援内储俱断绝，裹疮饮血独支撑。天昏苦雾埋营垒，日落阴风卷旆旌。甘与张巡为疠鬼，肯同王衍误苍生。三千将士皆同死，百二山河亦继倾。静对风霆思号令，遥从箕尾识精诚。颂碑不愧词臣色，哀诏偏伤圣主情。愿为执鞭生不遂，临风三酹重沾缨。"}