{"id":"516668","title":"竹窝为司叔端赋","dynasty":"明","author":"史谨","text":"以竹名窝竹为瓦，先生乐道居其下。清风一枕傲羲皇，眼底荣枯总虚假。座中趣味如安乐，我亦曾来共盘礴。无边清气贮心胸，琴响松风雨鸣瀑。黄州竹楼今已无，杜陵茅屋埋烟芜。二老仙游去不返，至今清誉闻江湖。先生之窝可相继，地位清高远华丽。时闻松桂起秋声，一片笙竽绕檐际。"}