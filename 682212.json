{"id":"682212","title":"送邑侯见廷张君入觐二首","dynasty":"明","author":"于慎行","text":"首春握绶出明光，立见英声满岱阳。膏雨千家歌麦秀，和风百里散花香。御屏久已书名字，左省还应最奏章。多少朝元天上客，惊传年少是龚黄。千骑牙旌拥道周，齐城仙令古元侯。春前凫影翔霄汉，日下鸳班拱御楼。玉扆望悬天左个，黄金擎拜殿东头。传宣倘问羊裘隐，白发沧浪一叶舟。"}