{"id":"1045010","title":"谢周裕之 其一","dynasty":"宋","author":"徐积","text":"乐不须丝竹，花不须桃李。舞不须轻躯，歌不须皓齿。人生各有乐，顾我如何尔。我是两柳翁，家在南郭里。诗酒以为乐，宾客至即喜。酒味酸或淡，瓷椀粗而伟。或无一饤菜，但费几张纸。人情慕富贵，公何视贱鄙。寒冷载肴酒，暮夜烦屐履。孚诚非猝然，饤饾亦劳止。不用卞郎瓠，但坐杜侯椅。两桌合八尺，一炉暖双趾。不以药随时，而用缯掩耳。或啖鱼菹尽，或爱藏蔬美。或取鱐与腊，或约酒以指。人皆悦真厚，谁敢停箸匕。一客癯而清，偶坐为六子。吟声尚鼓吹，欢情胜罗绮。俗物无所用，高会有如此。"}