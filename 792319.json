{"id":"792319","title":"送鬼篇","dynasty":"清","author":"王季珠","text":"北人信奉狐，南人鬼亦重。往往感微疾，亟遗女巫送。女巫挟何术，登堂秘咒诵。拈香点鬼籍，秩然按伯仲。纸灰战屋隅，阴风泼窗洞。胡语空恻恻，十人九怕恐。铺设上下筵，鸡豚从丰供。遂令道若僧，口腹欲愈纵。明年未收谷，抽抵今年用。乞巫暗消寝，剜肉不心痛。夫受抱耒饥，妇受投杼冻。一刻整家赀，冤抑无由讼。习俗溺于迷，甘为邪人弄。一棒打当头，或醒梦中梦。"}