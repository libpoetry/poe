{"id":"1076562","title":"送刘羲仲检讨归南康","dynasty":"宋","author":"翁挺","text":"先生来东都，貌如林间鹤。闻名今见之，信难尘中著。诸儒纷藏宝，人进已反却。眇然千载事，独与复商略。斯人昔俊豪，世故熟斟酌。冥栖二十年，不为幽禅著。秋风有所思，木落庐山脚。岂为菰莼念，亦负溪友约。清霜动车轮，不复生四角。想见胸府间，天地泻寥廓。平生杜陵老，妙处倚山阁。岁晚或相从，应分半岩壑。"}