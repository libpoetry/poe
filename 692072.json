{"id":"692072","title":"送潘令之邯郸","dynasty":"明","author":"李攀龙","text":"春满邯郸十万家，若为潘令斗繁华。请看如玉丛台女，岂让河阳县里花。为政风流不下堂，漳河春色动宫墙。遥知茂宰鸣琴曲，弹作罗敷陌上桑。赵家和璧旧知名，千载秦人说蔺生。莫道君才非百里，须将高价抵连城。邯郸出宰气何雄，伫日徵书奉汉宫。制锦但令成五色，如花岂羡鲍家骢。"}