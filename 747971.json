{"id":"747971","title":"书明孙文正公五律四首墨迹后","dynasty":"清","author":"郑珍","text":"高阳诸葛流，策进先善守。崇祯五十相，谁欤出其右。如何松涛亭，间此活国手。旁观送日月，浩叹付诗酒。回首山海东，心尽百八叩。辽左等闲弃，神京究何有。昏昏一世人，狺吠随指嗾。庄烈固英主，补牢未为后。岂真四城复，斯人遽衰朽。终要宁远关，何惜祖大寿。擎天竟听去，明社焉不覆。流传翰墨缘，虹光照虚牖。旧闻须如戟，谓当平原肘。绕指一何柔，始叹包孕富。"}