{"id":"898049","title":"读管子","dynasty":"宋","author":"张耒","text":"夷吾相桓公，岂复偶际会。观其平生心，身已有所委。天方困生民，吊伐实在己。求居寓所欲，纠与白等耳。堂堂东海邦，内政谨疆理。南荆北达燕，玉币走千里。仲尼免左衽，自以身受赐。孟轲圣之偶，非薄良有谓。彼狂后世儒，诋毁恣轻议。嗟哉不量分，讵解圣贤意。区区彼商鞅，操术良非是。为法昧所从，以身受其弊。"}