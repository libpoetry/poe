{"id":"687986","title":"邓子东山得名画半帧乃昔时好手绘未成幅者索予题破口占三绝书以还之","dynasty":"明","author":"成鹫","text":"仙人云里掩齐纨，一段风流欲貌难。却似真山描不得，止留一半与人看。山有云霞水有澜，虚空却被画师瞒。何似东山真面目，和盘托出与人看。溪声山色太无端，阁笔濡毫总一般。不似老僧门紧闭，了无踪迹与人看。"}