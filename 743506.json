{"id":"743506","title":"宋谢文节公桥亭卜砚歌","dynasty":"清","author":"舒位","text":"团湖坪，三寸镝。建阳市，一片石。更无鸲鹆好纹留，应作蟾蜍清泪滴。自从历劫厓山麓，坑云五色无人斸。荆棘难寻秘阁顽，泥涂何况桥亭卜。不怨魏行省，但笑留承旨。无劳程集贤，犹有赵处士。始知神物难久埋，南溪七十三间开。得之地下窜狐兔，捧出座上生云雷。铜爵香姜不足数，玉带水云乃其伍。肯草蠲除诏，留伴赵孟頫。愿写生祭文，移赠王炎午。石飞海立五百年，砚兮砚兮尔良苦。忆当流落朝天桥，早识三日无江潮。祇为赵氏一块肉，未入杨家七客寮。好事留传阅兵燹，黑者隃麋碧者藓。鼠肝虫臂已不惜，龙眼犀纹那可辨。重其人者物可悲，一书却聘生光辉。警鹤徙倚詹尹市，饥凤太息曹娥碑。呜呼宝祐初开蕊珠榜，放胆文章慨以慷。三十功名石不言，凄凉资国蜘蛛网。"}