{"id":"605926","title":"宝纶楼为萧比部赋","dynasty":"明","author":"卢龙云","text":"谁家高楼倚碧空，层檐飞宇势穹窿。佳丽河山指顾中，地灵久与人谋通。乔木森森本故丰，谷口犹馀百尺松。主人卜筑方成功，登楼一览思无穷。朝看旭日扶桑东，夕挹明霞返照红。奎壁入夜透绮栊，四时林薄环青葱。忽睹鸾书下九重，天意人事宛相从。君不见东海父老忆于公，高闾驷马意何雄。又不见通德门成自孔融，世人咸仰郑君风。宝纶之楼事并同，主人以此称亢宗。岭海遗爱溢花封，白云司里名转隆。奏绩又逮明光宫，天书之下迭相逢。千年堂搆业增崇，更看贻燕光前踪。"}