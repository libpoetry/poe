{"id":"816308","title":"春尽次觉侄韵二首","dynasty":"清","author":"黄毓祺","text":"渔竿何处狎羊裘，七里滩高水正悠。爱说洲边寻白鹭，怕闻峡口望黄牛。握拳未作孤城鬼，搔首徒为一室囚。肠断王孙春草尽，杜康无计解人忧。行看夏葛易冬裘，老我春衫意自悠。不失君臣怜穴蚁，徒争人我笑蜗牛。天涯岂少悲歌客，江左谁为对泣囚。花信风微弹指过，愿言明日树忘忧。"}