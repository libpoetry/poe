{"id":"815077","title":"淮阴道中咏芦花和韵","dynasty":"清","author":"查有新","text":"会忆西溪秋雪铺，冷风苇岸怅羁孤。遥看旅雁过仍宿，近讶閒鸥堕忽无。鹢首和云飞作絮，龙眠带月写成图。高歌独立苍茫裹，一片光延万顷湖。细雨斜风放钓船，有人閒傍荻丛眠。万芽犹忆初成笋，三袅俄看尽作鞭。白鹭茫茫迷极浦，银蟾澹澹映前川。残秋枫叶江边路，此景频经不记年。客到江湖万绪纷，无端秋令又中分。濛濛港畔疑浓雾，滚滚舟边似冷云。红蓼丹枫原是伴，苍葭白露定需君。衔杯竟欲呼穷士，风起寒漪易夕曛。渔翁再到景应非，围绕藤萝荫钓矶。是雪是花群目想，和烟和雨一帆飞。萧萧故垒秋多感，鸭鸭言禽㬉惯依。凌水有人搴作絮，哀鸿遍野正无衣。"}