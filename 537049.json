{"id":"537049","title":"绿筠窝卷歌","dynasty":"明","author":"王世贞","text":"华翁之窝字绿筠，第云不可无此君。手种淇园三万个，一一青含太古文。龙鳞陡擘谷后雨，凤尾直破松梢云。为君传神者谁氏，醉沈淋漓走元气。敲戛犹馀金石音，纵横不见龙蛇字。此君与翁俱有孙，琅玕肯让吾家门。夹池檀栾借馀润，茂林风流依旧论。阿戎昔作童子游，把臂三日山中留。卷头虽失王大令，眼底复得文湖州。文君妙手称三绝，墨池片片墨琼屑。已教春雪擅前贤，况是秋霜同晚节。此图再更人再徂，恍然若对黄公垆。未穷尘代沧桑事，嵇阮于今不可呼。"}