{"id":"1108240","title":"贺郑枢齐","dynasty":"宋","author":"刘子寰","text":"鄮峻鄞深巩会稽，气钟神秀半千期。龙飞虎变具元化，地辟天开衍庆基。身扶晹谷出升日，手引咸池更洗光。须信洪钓有根极，直从朱邸植忠良。中庸功用本明诚，心正身修久著刑。涵养君心三达国，图回天下九为经。人间日月声名重，笔下波澜帝泽多。献纳渊衷资启沃，笑嚬寒谷转阳和。紫闼黄枢功已著，苍生黔首望逾深。公施政术施仁术，公得人心得士心。已观瑚琏登宗庙，未觉龙渊露颖铓。好看和风将瑞露，更飞紫电极青霜。枢庭斋阁五云深，一穗炉薰静养心。雅志未先天下乐，两望钟鼎与山林。盛丽纷华念不萌，位高心小古难能。祇今翘馆延人物，只似萧斋接友朋。君臣鱼水方行道，德性鸾凰素服人。四海衣冠祈宋祚，万年基业系公身。九秋硕果烂枝繁，中养蟠桃千岁根。政用斯时祝箕寿，永扶皇极正乾坤。"}