{"id":"523179","title":"广州歌送罗参议","dynasty":"明","author":"李梦阳","text":"丽哉遐乎广之为州兮，辟炎区奥雄跨乎南陲。天作五岭奠玄武，排空下走何崔嵬。拓邦几千祀，浩荡人文开。秦还汉往不复识，但见古城苍苍生绿莱。上则盘冈曲丘龙蛇虎蹲，其下膏场绣浍晻暧而渟洄。水银丹沙布平地，珍错奚翅犀与瑰。夷舲贾舶竞追逐，白首浩淼谁曾回。土产之异尚如此，何况四民者挺然参三才。君今绾牒向南去，清风吹袂心悠哉。峥嵘五羊城侧有千尺台，曩昔闻君坐其上醉睨沧溟如一杯。是时榕蹊雨初霁，茉莉霜成堆。君尝梦游而神适兮，岂知七载还复来。男儿成名贵及早，英雄多少埋尘埃。羡君青鬓结明主，出参方岳声如雷。金章紫绶不可以幸致，如君者谓非历块之龙媒。罗浮三千六百丈，矹律倚穷隈。巨鳌戴之与波下上，三十五莲峰照耀云中辉。群仙跨飞龙，流影乱岩霏。我欲从之叹无术，送君翘首空徘徊。"}