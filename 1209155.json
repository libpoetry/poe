{"id":"1209155","title":"次沈元晋莲花韵","dynasty":"元","author":"张仲深","text":"方塘过雨新流急，高柳玄蝉为谁泣。故家池馆藕生花，万柄参差水中立。亭亭尽作妖冶容，妆明不假铅华浓。碧云低拥浣纱女，花房乱捣红守宫。水晶宫殿开南北，万顷琉璃湛秋色。仙人太乙忽相逢，囧囧方曈照空碧。自言家住青溪滨，年年种花惊水神。华开茜素千万朵，采之寄赠相思人。殷勤为道相思苦，眼底风尘暗淮楚。苦心自抱清白姿，素质不随泥垢污。撷芳采绿当制衣，为逃浊世非眩奇。他年玉食许同贡，只在苕溪与霅溪。咏罢仙人驾莲叶，手把洞箫吹不彻。回头池馆起西风，十里烟云华似雪。"}