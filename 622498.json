{"id":"622498","title":"观寒雁","dynasty":"明","author":"郭之奇","text":"夕氲穷天蔽，寒雁纵声高。问汝今何适，喈喈视其曹。回翔若语我，远意日忉忉。自向回峰北，严霜折大刀。深秋将邈遰，江汉有馀陶。所愧中和质，颇因寒暑遭。衔芦避人缴，司夜命奴号。独爱主宾礼，岂辞南北劳。君观前后列，去就安可挠。感此俯而思，诸怀悉屏韬。始知烟雾姿，此诚飞类豪。知几轻万里，秩序本中操。洲渚千行次，云霄一羽毛。试看鸿渐陆，何似鹤闻皋。"}