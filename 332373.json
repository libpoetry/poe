{"id":"332373","title":"壶中天慢·碧窗似雾","dynasty":"清代","author":"曹慎仪","text":"碧窗似雾，正炉烟轻飏，屏山深闭。镇日闲庭春寂寂，过尽养花天气。挂柳残阳，滴蕉细雨，总是凄凉味。病怀萧索，锦笺书就慵寄。渐看花到将离，草成旧梦，忍把雕栏倚。香涴苔痕红泪湿，薄暮东风又起。有限韶华，无边愁绪，非复当时意。一杯婪尾，趁春归去犹未。"}