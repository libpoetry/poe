{"id":"1056653","title":"麻姑山诗 三门桥望五星峰","dynasty":"宋","author":"吕南公","text":"弄水石桥西，退荫百尺松。看山同羽人，初问五星峰。为我袖手指，当前秀蒙笼。平排五青尖，似拱寥阳宫。自外虽峛崺，其高莫能同。固知天下名，有以形类通。不然天精纬，讵或聚此中。他山冈阜名，顿拔亦俊雄。民耕牛羊践，称谓谁与宗。维此古洞府，群仙屡从容。烟霞庇草木，题号更峻崇。融结俱土石，灵凡异遭蒙。想当有初物，岂自知所从。嗟嗟蓬荜士，何用羡帝公。"}