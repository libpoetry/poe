{"id":"176751","title":"吟客枉访酒边走笔以赠","dynasty":"宋代","author":"董嗣杲","text":"读书无灵时易过，剩得此身寄寒饿。浮议徒然强雌黄，孤生已拚蚁旋磨。江湖说诗在处多，字不堪煮诗奈何。不若将军氈帐醉，儿郎帐里传羌歌。归寻种秫安愚分，微名微利天所靳。长沮桀溺隐者欤，耦耕曾答仲由问。浊世悲欢无歇时，公事不了归痴儿。胸蟠今古何足恃，得醉且醉莫须疑。酒边说诗真是赘，说诗断是败人意。醉入羲昊洪荒前，消取霎时邯郸睡。岁年宁免驱尘劳，劳不成功亦滔滔。终须侪入千百众，坐对柏烟穿布袍。"}