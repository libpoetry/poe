{"id":"433036","title":"望江南 四首","dynasty":"近现代","author":"唐圭璋","text":"帘栊静，几日病缠绵。素手纤纤劳敷药，柔情脉脉立灯前。痛苦亦心欢。人眠后，吹笛在凉天。丽曲新翻同拍节，芸香刚了又重添。谁复羡神仙。山村路，来往少人踪。隔岸桃花攒绿树，拍堤湖水映惊鸿。人在画图中。花丛外，艇系小红阑。细语生憎风水乱，夜凉多恐着衣单。戴月踏莎还。"}