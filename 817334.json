{"id":"817334","title":"赠同年吴学使七云","dynasty":"清","author":"戴亨","text":"文章髫龀压临城，仙籍芳名震玉京。潜邸儒臣周睿简，飞龙天敕授文衡。心倾殿陛葵同赤，日辨珉矼鉴逊明。荒署寒毡沾化育，泰山北斗望峥嵘。忆昔同攀月桂枝，金山玉海识丰仪。大鹏奋翮淩霄劲，孤雀翔风接翅迟。养志莫酬甘旨愿，怀亲空诵蓼莪诗。青云已作帡幪覆，锡类应捐紫陌悲。"}