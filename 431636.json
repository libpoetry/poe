{"id":"431636","title":"梁庄杂诗","dynasty":"近现代","author":"乔大壮","text":"一一苍官可带围，泰陵终古占斜晖。牧场饱龁中原马，万里䕸枯百草腓。衣冠荒冢越长河，隐翳树间千丈坡。窣堵波前初月黑，将携短剑叩荆轲。甲帐生尘好畤平，银凫作队茂陵倾。异时来奏初明表，窃有愚心慕长卿。万派崩腾不可方，番禺一老与津梁。平生雪涕知何所，凭仗村奚指赐庄。九茎连叶采神芝，草木功能转鬓丝。旧日观河惊皱面，不知身是老波斯。穆穆金波怀裹间，驿亭端正聚烟鬟。忽然呷尽杯中影，自敛酡容揖四山。"}