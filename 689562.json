{"id":"689562","title":"元宵三首","dynasty":"明","author":"吴俨","text":"天上今宵月色多，人间到处有笙歌。宝灯灿烂成银树，星斗分明落绛河。万岁山前仙掌动，百花香里辇尘过。教坊音乐应无数，独有清平调是和。莫道君门万里赊，君心如烛照民家。瑶笙夜启千门月，火树晴连万井花。凤阙上临珠斗近，鳌峰高碍彩云斜。轻烟试看归何处，化作天边五色霞。华灯淡月斗清光，玉漏迟迟夜正长。韶乐奏时双凤舞，辇尘生处百花香。綵山巧对龙楼外，仙掌平分御座旁。宴赏每怀忧惕在，宵衣传授自先皇。"}