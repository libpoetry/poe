{"id":"1078663","title":"过府学遂谒文翁堂","dynasty":"宋","author":"喻汝砺","text":"绿荻负幽隐，高槐泛轻凉。各誇一时好，披风互低昂。讵知五月中，微阴忽催黄。我行鲁侯宫，独谒文翁堂。若人骨已朽，道在斯不忘。遂令蜀文章，照耀日月旁。世事俱腐臭，斯文真久长。靡颓能几时，萧条翳墟荒。富贵岂不好，千载同一场。三叹过泮宫，抚已涕自滂。"}