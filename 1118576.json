{"id":"1118576","title":"杂兴四首","dynasty":"宋","author":"陆游","text":"寸阴可惜子所知，尺宅治生今未迟。虚费年光作闲事，人间信有白头痴。尧舜桀纣皆腐骨，王侯蝼蚁同丘墟。麦苗覆块鸠唤雨，常恨无人同荷锄。一春妍暖无多日，八十康强有几人。学不名家空自苦，路边醉倒却关身。诗人肝肺困雕镌，往往寿非金石坚。我独适情无杰句，化工不忌遣长年。"}