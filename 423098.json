{"id":"423098","title":"琐窗寒 八月十三夜澄江坐雨","dynasty":"近现代","author":"詹安泰","text":"水涨螺鬟，花沈酒阁，斗城孤旅。秋空待老，瘴雾羃云飞吐。伴残灯、三更四更，搅情万谷风环语。念红蕉翠裂，故园难认，放怀何许。休诉，消魂路，有劫后冤禽，怨深金鼓。相思错铸，更好月圆谁住。办归艎、双鬓尚青，夕阳坐怯眠夜雨。试明朝、起看湖山，与结潇湘谱。"}