{"id":"1124478","title":"十月旦上冢诗","dynasty":"宋","author":"项安世","text":"当时飞鞚得金堤，掣电惊风过马蹄。今日笋舆摇醉帽，城东一日到城西。敝车羸马袅荒陂，十步蹒跚九步攲。不恨傍人骑马过，病夫曾有少年时。流莺飞絮满城时，曾踏春风看柳枝。却到枯条黄叶下，人生老去更何疑。一年两度过城隅，似读皇王万古书。看罢春花与秋叶，人间万事更何如。"}