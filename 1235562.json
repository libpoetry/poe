{"id":"1235562","title":"次饶介之游东皋佳作","dynasty":"元","author":"成廷圭","text":"半雨半晴春更佳，也知郭外少纷华。蛮王埠头多载酒，李家园中来看花。曲阑芳槛递隐见，苍松老竹相交加。安得长绳系乌足，不放西崦红日斜。纵饮狂歌晚未归，松阴香雾转霏微。醉中漫喜朱颜在，头上争禁白发稀。无数野花迎客喜，一双沙鸟傍船飞。浣花溪上真堪笑，每日朝回只典衣。草草杯盘也自佳，名园今日有光华。东风淡起云漠漠，胡蝶飞上芜菁花。百年酒伴无多在，一夜春愁十倍加。明朝应被傍人笑，醉里题诗字半斜。不用人扶醉里归，水边杨柳晚风微。一年春事又将半，三月捷音何太稀。莫倚书囊谈未了，却凭藜杖步如飞。入城彷佛严更动，冉冉花香尚满衣。"}