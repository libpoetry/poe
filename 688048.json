{"id":"688048","title":"为陈弘道题十一首 四美堂","dynasty":"明","author":"朱升","text":"有客留题四美堂，东涂西抹妄平章。元来只是四时好，雪月风花相发扬。卉木亭台景实稠，不留隙地豁吟眸。举头见有空闲处，又构飞云十二楼。楼外周环列秀峰，先生爱此意无穷。不放水纹浮枕簟，但教栏槛倚晴空。杭人食梅不待酸，只须豆样荐金盘。若教青子亭中坐，看有何人不整冠？满架芳尘似雪开，眼鼻受用贪忘回。暮归却被娇娥问：何处惹得香风来？月挂棠花不但梢，欺人憔悴强婆娑。主公也有长春药，千壶倾倒醉颜酡。二月时光春事浓，海棠花发透脂红。若还真有仙风味，那得中间一径通。武陵源里桃花春，世俗传闻昧伪真。早知只在东园里，大有高人来问津。为怕燕姬翠黛愁，画船舣阁两津头。因兹便得济川妙，只用舆梁安用舟。后凋向说柏共松，今此名亭又不同。直为正心难屈致，但蟠香叶绿茐茐。乐得之心自有邮，智仁肯向陈编求？威望何如山厚重，机心未逊水周流。"}