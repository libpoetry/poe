{"id":"834022","title":"选冠子 赠韦伯谦学使","dynasty":"清末民国初","author":"易顺鼎","text":"花国呼莺，木天栖凤，风流跌宕如许。烟峤千重，星轺万里，小憩瘴云深处。闻道璇闺，吟鸾有伴，分得笔端眉妩。怪添香、少个清娱，多恐回文寄与。镇此际、塞管秋声，宫袍春色，回首东华尘土。网罢珊霞，归依珂月，留作黑头公辅。谁怜破帽，天涯才退，江淹别怀凄苦。待相逢、燕市酒边，剪烛话黔山雨。"}