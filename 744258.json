{"id":"744258","title":"初冬多景楼寓目","dynasty":"清","author":"张尚絅","text":"小阳天气佳，林表如散绮。蹑蹻恣野游，落叶万山紫。言寻最佳境，北固引屐齿。振衣上层巅，一步一迤逦。径转登危楼，江光生眼底。遐瞩渺无边，金焦成鼎峙。渀湃海门潮，突兀瓜步垒。回眸忽异境，龙埂接城雉。万井生炊烟，人语微茫里。兹楼俯崚嶒，千载思苏米。凭栏逸兴豪，感慨于焉起。三国枉雄图，六朝余故址。霸业委榛翳，一一皆可指。万古无端倪，独有寒江水。"}