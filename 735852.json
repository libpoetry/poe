{"id":"735852","title":"开河","dynasty":"清","author":"陈维崧","text":"前年大水庐舍没，今年无雨井泉竭。江南江北尽开河，官司夜点开河卒。朝开河，暮开河，河身龟坼将如何？千夫畚锸竞邪许，淤泥堆积成陂陀。三日开一尺，五日开十步。监河使者河上住，虎须锦伞一何怒。岢峨大艑谁家子，枫林祭赛刲羊豕。船头打鼓催发船，那得河中一杯水。官舱骂吏吏骂夫，尔曹饱饭何为乎？河夫闻言泪双堕，家贫路远夫常饿。君不见河乾田焦冬复春，滂沱须赖皇天仁。缺钗淘得送沽酒，官莫枉却开河人。"}