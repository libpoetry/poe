{"id":"554909","title":"送黄石体行任湖广副理问","dynasty":"明","author":"黄仲昭","text":"君从故乡来，握手长安道。满眼尽交游，何如同姓好。旅馆幸连床，朝夕资论讨。时复酌金罍，花前共倾倒。相爱见天真，赖以开怀抱。昨日拜新恩，锦衣炫晴昊。笑买楚江船，匆匆出蓬岛。离尊怅初尽，烟起河桥草。扬帆入烟去，沧江空浩浩。感君平日情，忧心惄如捣。何以慰渴饥，贞白期自保。"}