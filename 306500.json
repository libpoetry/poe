{"id":"306500","title":"多丽·红树","dynasty":"现代","author":"黄咏雩","text":"叶声乾。亭皋晼晚天寒。奈西风、彩云吹散，高楼犹揭朱幡。燕莺惊、几林霜露，鸦鹜闹、一角江关。草木苍凉，尘烟凋悴，挽将斜日照颓颜。好秋色、漫伤迟暮，欹帽醉看山。徘徊处、落花前度，流水人间。问征夫、天涯归未，古原羸马班班。射潮回、锦衣树老，猎火起、云梦旗殷。埽叶闲情，停车怅望，岁寒消息总迷漫。暗自抚、婆娑生意，哀怨正无端。还留取、相思豆子，开匣休弹。"}