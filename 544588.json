{"id":"544588","title":"题松茂兰馨图二十韵","dynasty":"明","author":"胡应麟","text":"霁日明松桧，光风毓蕙兰。一弧悬海上，双舄堕云端。殿宇金茎矗，庭阶玉树团。丹膏凝琥珀，翠萼绽琅玕。五粒垂山径，孤根翳石坛。沅湘思楚客，泰岱觅秦官。劲节回春意，幽芳袭岁寒。亭亭标院落，冉冉拂栏杆。突兀朝霞映，纷披夕露漙。当风旂猎猎，杂雨佩珊珊。鸑鷟文犹贵，熊罴梦未阑。燕台新骥足，渭渚旧渔竿。象纬中天谪，波涛弱水残。含饴呈极乐，设醴助清欢。火枣频餐易，冰桃乍得难。后堂罗管籥，中路集衣冠。北极催纶诰，南冥兆羽翰。青云传上国，紫气接长安。奕叶清芬播，茏葱瑞霭蟠。云礽八千祀，绛阙下还丹。"}