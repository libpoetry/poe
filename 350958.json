{"id":"350958","title":"满江红·过金沙寺，为岳鄂王题壁处敬和原韵","dynasty":"清代","author":"董元恺","text":"擐甲投戈，过萧寺、晨钟甫歇。想当日、冲冠怒发，满怀忠烈。剑气夜寒阳羡草，笔光阵扫金沙月。拂残碑、遗恨对西湖，同悲切。淮北耻，终难雪。淮西议，终难灭。叹黄龙未饮，金瓯还缺。潭水秋吟名士句，冰天泪洒英雄血。看阴阴、松柏向南枝，朝双阙。"}