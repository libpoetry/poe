{"id":"1130891","title":"次韵铦师壁间句四首","dynasty":"宋","author":"韩淲","text":"老僧有句逼阴何，一字流传兴已多。秋日湖山载尊酒，试邀我辈与相过。檐外扶疏秋竹竿，冷清清地碧团团。四人话到离骚地，却怪从前有个般。系船湖畔作山行，物是人非几变更。川畔何须问圆泽，世间禅指即三生。禅家法眼本高寒，不用机缘出世间。一首清诗一盂饭，静看南北两云山。"}