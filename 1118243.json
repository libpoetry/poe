{"id":"1118243","title":"园中杂书四首","dynasty":"宋","author":"陆游","text":"萧萧慈竹鸟呼风，宛似山光小阁东。剩欲杖藜寻昨梦，更添红绽绿阴中。北窗看镜意凄然，梦断梁州已七年。猎猎綵旗春日晚，不堪花外见鞦韆。笋生密密复疏疏，来看偏宜晓雨馀。乞与人间作图画，幅巾短褐小篮舆。残花委地笋掀泥，香椀诗囊到处携。幽梦欲成谁唤觉，半窗斜日鹧鸪啼。"}