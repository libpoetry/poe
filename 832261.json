{"id":"832261","title":"绕佛阁 秋日与琴筑、六禾、橘公饮荔湾园亭。六禾约次君特卢楼韵","dynasty":"清末民国初","author":"陈洵","text":"闹红旧馆，飞鹭乍落，兰棹先杳。蘋上风小。翠澜荡作轻绡弄微照。暗萤又巧。檐际数点，偏赚星早。寒袖香少。就中宛转莲丝向人抱。步袜去尘寂，梦冷薰风离苑道。谁见趁凉鸳鸯波语俏。剩放鸭秋谈，渔钓堪老。所思江渺。但对酒簪花，哦句欹帽。数流光、燕昏莺晓。"}