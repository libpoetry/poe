{"id":"1072466","title":"过萧泷庙","dynasty":"宋","author":"王庭圭","text":"泷江欲度虹为桥，泷涛舂击蛟鱼跳。泷头有庙非一朝，泷民犹传神姓萧。殿脚插入白鹭腰，青原舞翠挹岧峣。朱甍日出烟雾消，碧瓦不动磨青瑶。忽然飞电掣紫霄，天为借怒生奇飙。游龙挥雨洗泬寥，桂花堕落香云飘。百年古木号鼍能，击鼓变化鸾吹箫。官艘贾舶胆欲焦，庙前泊橹不敢摇。楚词跪奠设浆椒，泷之灵兮或可招。"}