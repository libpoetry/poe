{"id":"920552","title":"五月十日，与吕仲甫、周邠、僧惠勤、惠思、清顺、可久、惟肃、义诠同泛湖游北山","dynasty":"宋","author":"苏轼","text":"三吴雨连月，湖水日夜添。寻僧去无路，潋潋水拍檐。驾言徂北山，得与幽人兼。清风洗昏翳，晚景分秾纤。缥缈朱楼人，斜阳半疏帘。临风一挥手，怅焉起遐瞻。世人骛朝市，独向溪山廉。此乐得有命，轻传神所歼。"}