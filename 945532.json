{"id":"945532","title":"四月五日醉书慈云阁","dynasty":"宋","author":"陈著","text":"峰开荷叶东南倾，梵宫截断西来青。参差楼阁半空起，撞钟椎鱼撼林坰。奔走簦笠数百里，随事来乞山中灵。大众坐饱云捧足，百需顺应水建瓴。彼饕者谁尸海阃，日鬻三帖出府庭。交驰争此一席捲，赭山不足搜钵瓶。囊橐所攫鸟兽散，遗臭满山草亦腥。檐栋摧落甚败驿，旁风雨湿上见星。厨烟寂寞甑釜破，残僧菜色身伶俜。山运忽回缘法到，铁锡飞入总云亭。伽蓝起舞山鬼避，击大法鼓轰雷霆。竖硬脊梁施敏手，恢恢馀刃新发硎。仆者以兴弊者刬，如痼病脱沈醉醒。况今佛流正澎湃，平地丈浪腾沧溟。何事不可咄嗟办，寺已如画山翠屏。谁知不忍回首处，山下景色何凋零。文献故家编下户，潇潇四壁门长扃。旧来富家鼠窜伏，贫民偶遗风涛萍。叫嚣隳突尚不已，宛转就缚垂死丁。春风无分日光薄，冤声苦语那可听。信有天堂与地狱，咫尺中间分异形。世变不情至此极，仰面三叹天冥冥。"}