{"id":"1118745","title":"新秋往来湖山间四首","dynasty":"宋","author":"陆游","text":"车似鸡栖舟似叶，百里何曾劳步屧。朝游樵风弄清泚，暮泊石帆登岌嶪。旅饭虽舂才脱粟，僧羹无菜宁用挟。归来村落未上灯，除却御风无此捷。会稽山下樵风溪，翠屏倒影青玻璃。尤奇峭壁立千仞，行子欲上无阶梯。商山坐看紫芝老，武陵无奈桃花迷。人间得意妄自喜，一鬨怜汝真醯鸡。禹祠巍巍阅千代，广殿修廊半倾坏。屹然遗窆每摩挲，石长苔侵字犹在。去年已愧曳杖来，今者更用儿扶拜。聊持一酌荐丹衷，衰疾龙钟神所贷。健席高樯梅市路，朱桥绿树兰亭步。儿时钓游略可记，不料耄年犹此处。渔歌相和苇间起，菱船远入烟中去。世间万事等浮云，耐久谁如两芒屦。"}