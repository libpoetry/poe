{"id":"879617","title":"简康侄求先君石山","dynasty":"宋","author":"刘学箕","text":"见好山如见高人，遁世冀茧清净身。见拳石如接佳友，手摩挲爱逾琼玖。我生嗜好不有冗长物，寓意萧閒祇在青山并怪石。往年都梁得灵壁，名以催诗延座侧。去载还自嶓冢江，女娲溪头才落帆。山灵见知情不凡，乞我清波一块川墨涂巉岩。屏山嵯峨高云衢，五亩下著吾侬居。窗扉面面挹山色，真山假山互崷崒。旧藏英道数峰碧，怪怪奇奇总拈出。一丘一壑在胸臆，烟云尽向空斋集。君家一峰良可惜，埋没庭除沙土蚀。尚思阿翁存手泽，何不遣归慰岑寂。楚人亡弓楚人得，在彼在此理则一。小诗代简言从容，子心坦荡讵执违与从。傥令长须勤送似，待予大书特书榜曰飞来峰。"}