{"id":"1126984","title":"再答静翁并以筇竹一枝赠行四首","dynasty":"宋","author":"黄庭坚","text":"南鸿北雁年年客，有个生涯主不知。撼动从来忧乐事，夜窗风叶响棠梨。栽松道者身先老，放下锄头好再来。八万四千关捩子，与公一个锁匙开。一筇九节添行李，用得人间处处尊。只要上山行饱饭，莫将风雪打人门。万事实头方稳当，十分足陌莫跷除。困来展席日里睡，读尽空中鸟迹书。"}