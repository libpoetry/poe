{"id":"1105704","title":"悼亡","dynasty":"宋","author":"王十朋","text":"燕寝焚香老病身，细君相对坐如宾。而今一榻维摩室，唯与无言法喜亲。不见音容忽三月，无从涕泗已千行。家山准拟欲归隐，堪叹相随无孟光。偕老相期未及期，回头人事已成非。逢春尚拟风光转，过眼忽惊花片飞。夤缘偶作于飞侣，梦寐相随到数州。泥上迹留鸿已去，舟中刻在剑难求。"}