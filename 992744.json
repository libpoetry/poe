{"id":"992744","title":"赴刁景纯招作将进酒呈同会","dynasty":"宋","author":"梅尧臣","text":"日光如镕金，涌上沧海流。一朝复一朝，铸出万古愁。大炉石破碎，世事安得休。明月只照夜，时时如屈钩。常娥与玉兔，捣药何所瘳。大患不自治，更被虾蟆偷。我思天地间，二物最取尤。措置尚若此，细故曷用忧。著书欲传道，未必如孔丘。当时及后代，见薄彼耽周。功名信难立，德行徒自脩。劳劳于我生，蒂挂同赘疣。不如听邻笛，就其举杯瓯。笛不烦教养，酒不烦取求。从今醉至春，从夏醉至秋。勿禁鸡㹠鱼，间荐鹑雁鸠。况多南方物，咸腥美咽喉。计较无以过，试共阮籍谋。"}