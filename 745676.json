{"id":"745676","title":"孔家涵桃花","dynasty":"清","author":"朱浩","text":"田头老农颜似铁，操犁日朝到日昃。归来破灶烧湿苇，翠烟如缕消残雪。蒸称煮藿儿女欢，不嫌泥垢同盘餐。黄土筑墙茅盖屋，此中即是桃花源。门外忽见胭脂山，一株雨株春风颠。浣纱女子清溪边，卖珠侍儿修篁间。金粉扬州空斗巧，富贵春明无此好。水流花发少人知，黄牛独龁门前草。"}