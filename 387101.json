{"id":"387101","title":"齐天乐·灯花，和兰当韵","dynasty":"清代","author":"樊增祥","text":"玉缸撩我看花眼，昨宵已曾开过。浅浅垂春，深深照夜，暗结连珠双朵。闲愁无那。算小草红心，有情如我。未忍挑伊，依前戴上玉钗可。纱窗又催月上，正蛩鸣粉壁，蟾啮金锁。网户蛛灵，填河鹊喜，好梦都凭伊做。青扉玉琐。忆宝炬宫莲，自天飘堕。莫误相思，当他红豆颗。"}