{"id":"528347","title":"九日","dynasty":"明","author":"何景明","text":"盗贼无休日，凭高泪满缨。岷峨日悽怆，江汉失澄清。故国遗军壁，孤城傍虏营。兵戈生朔气，鼙鼓入秋声。吹帽他时兴，登台此日情。宾朋共一笑，俯仰异平生。黄菊淮川晚，丹枫楚岸晴。蹉跎栗里醉，憔悴泽中行。近郭青山抱，回堤绿水萦。长阴接远句，短日背高城。墟里孤砧发，关河一雁鸣。临觞忧战伐，对食想升平。元帅谁摧敌，尚书尚用兵。幽人独北望，疲卒举西征。秋圃芳菲杂，闲门鸟雀盈。垂萝飘几席，落叶袅檐楹。夕竹捎烟劲，寒花泫露明。光阴玄鸟变，湖海白鸥轻。放逐宁违性，栖迟且避名。苍生大臣在，莫自涕纵横。"}