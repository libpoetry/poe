{"id":"694720","title":"出辽后三首","dynasty":"明","author":"周祚","text":"我马来自西，下马广宁城。其地控千里，食者八万兵。白水女直种，猎骑何纵横。大统在中国，胡运方北倾。圣人戒履霜，岂得事远征。雄剑八九动，边风射高旌。西望山海关，旦夕达神京。日落沙碛暗，风吹边月昏。远见屯田吏，催促下军门。戍卒行已出，老妇代其言。禾黍尽在野，胡马日复繁。持刀抽身去，岂得顾子孙。尚闻有虎符，科积穷丘原。万人奋其怒，欲出舌复扪。辽河亘千古，西从桑乾来。巫闾复中断，碛戍乃南回。胡人下饮马，箭血流高台。寒云昼不张，白沙积崔嵬。弯弓行伍儿，饥寒手不开。愿言东至海，相越隔龙堆。"}