{"id":"282885","title":"金缕曲·和董每戡君","dynasty":"现代","author":"俞平伯","text":"一曲嘉隆旧。叹跫然、足音空谷，寂寥良久。欣遇莺啼花开日，多少朋来聚首。总梁魏、风流难又。慢转歌喉低按拍，只怀庭、成法犹堪守。启兰菊，青年秀。岭梅驿使怀琼玖。海南天、彩云飞堕，馨香盈袖。身后是非闲得失，评泊琵琶能究。记京国、初逢把酒。慕想董公真健者，更春深、陌上重来候。歌下里，为君寿。"}