{"id":"731347","title":"松雪画兰","dynasty":"清","author":"弘瞻","text":"昨宵有梦落空谷，开匣氤氲香满幅。鸥波亭畔好春光，露凝点点风扬扬。巧从瓷斗开生面，笔阵纵横墨花灿。天目山坳彷佛逢，至元款识寻常见。夙闻画马殊有神，风毛雾鬣看犹新。换手忽传林下态，多情应对管夫人。敷荣讵肯同萧艾，嫩叶千茎绿玉碎。小窗展对读《离骚》，可许楚臣纫作佩。九畹幽芳静裹含，秋来摇落有谁探。一拳瘦石根无土，珍重同时郑所南。"}