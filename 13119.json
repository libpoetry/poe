{"id":"13119","title":"杂言奉和圣制至承光院见自生藤感其得地因以成咏应制","dynasty":"唐代","author":"崔元翰","text":"新藤正可玩，得地又蓬时。罗生密叶交绿蔓，欲布清阴垂紫蕤。已带朝光暖，犹含轻露滋。遥依千华殿，稍上万年枝。余芳连桂树，积润傍莲池。岂如幽谷无人见，空覆荒榛杂兔丝。圣心对此应有感，隐迹如斯谁复知。怀贤劳永叹，比物赋新诗。聘丘园，访茅茨，为谢中林士，王道本无私。"}