{"id":"557895","title":"张行人银汉遨游图","dynasty":"明","author":"张弼","text":"东溟仙人事游冶，稳骑六气如驯马。双袂翩翩历紫清，回看一道银河泻。河中谁汎莲叶舟，玉节翠旂张使者。昔日灵槎巳腐烂，换得莲舟更潇洒。天孙投杼笑相迎，与尔一别三千龄。卯金木子又天水，天下纷纷今几更。凤阳真人握长剑，汛埽六合开大明。圣子□孙亿万世，三辰五纬皆安宁。我欲赠尔支机石，□劳远访严君平。但裁十帧文龙锦，为我拜献白玉京。龙衮纵无分寸阙，庶可以之颁后庭。使者慇勤谢情好，远物奇珍作所宝。小臣持节遨银河，特访南箕傅岩老。天孙施巧但教民，女织男耕共温饱。"}