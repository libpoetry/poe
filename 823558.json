{"id":"823558","title":"步月 次史梅溪韵","dynasty":"清末近现代初","author":"吴湖帆","text":"景满东山，梦回南国，丽都波暖同归。镜华如水，还想卸云衣。正端合、人天四美，乍小阻、帘幕双飞。空怀溯、霓裳旧曲，孤负玉真妃。烟霏。笼暮紫，放灯碍路转，油壁红围。绮筵佳会，休道昔时稀。纵多感、分襟自遣，料个情、除月谁知。秋宵永，香飘露冷湿鸳帏。"}