{"id":"368677","title":"剑器近·和六禾夏日龙湾寓斋雅集","dynasty":"清代","author":"杨玉衔","text":"乍苔润。便客展、双双痕印。榜门树阴添晕。蛎墙粉。算游俊。总胜却、青郊结轸。河流外，环篱槿。际天尽。随分。一生分仕隐。江村舒啸句短长，野味饶蔬笋。雄谈不惜语惊人，任临觞当歌，老饕狂鼓馋吻。菊花蓬鬓。杜甫高吟，共感年华别韵。不辞白雪招秋蚓。"}