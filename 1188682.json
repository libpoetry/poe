{"id":"1188682","title":"舟中遇陆棣兄西归数日得广陵二三子书知迟晚次沙垫西岸作","dynasty":"唐","author":"萧颖士","text":"林乌遥岸鸣，早知东方曙。波上风雨歇，舟人叫将去。苍苍前洲日，的的回沙鹭。水气清晓阴，滩声隐川雾。旧山劳魂想，忆人阻洄溯。信宿千里馀，佳期曷由遇。前程入楚乡，弭棹问维扬。但见土音异，始知程路长。寥寥晚空静，漫漫风淮凉。云景信可美，风潮殊未央。故人江皋上，永日念容光。中路枉尺书，谓余琼树芳。深期结晤语，竟夕恨相望。冀愿崇朝霁，吾其一苇航。"}