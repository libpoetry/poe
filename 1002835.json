{"id":"1002835","title":"湘寇","dynasty":"宋","author":"曾巩","text":"衡湘有寇未诛剪，杀气凛凛围江浔。北兵居南匪便习，若以大舶乘高岑。伧人操兵快如鹘，千百其旅巢深林。超突溪崖出又伏，势变不易施戈镡。能者张弓入城郭，连邑累镇遭驱侵。群党争誇杀吏士，白骨弃野谁棺衾？貔貅数万直何用？月费空已逾千金。楚为贫乡乃其素，应此调发宁能禁？捷如马援不得志，强曳两足登嵚崟。乌蚁睢盱倚岩险，此虑难胜端非今。较然大体著方册，唯用守长怀其心。祝良张侨乃真选，李瑑道古徒为擒。呜呼庙堂不慎择，彼士龊龊何能任？大中咸通乃商鉴，养以岁月其忧深。愿书此语致太史，献之以补丹扆箴。"}