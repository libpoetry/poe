{"id":"103013","title":"寄维阳许待制","dynasty":"宋代","author":"梅尧臣","text":"当时永叔在杨州，中秋待月後池头。约公准拟与我敌，是夜二雄利矛。我时小却避其锐，风愁雨怛常娥羞。主人持出紫石屏，上有朏魄桂树婆娑而枝虬。作诗夸诧疑天公，爱惜光彩向此收。四坐稽颡叹辩敏，文字响亮如清球。更後数日我北去，相与送别城门楼。谁知康成能饮酒，一饮三百杯不休。鸡鸣各自便分散，山光寺侧停画舟。我来谒公公未起，卧索大白须扶头。而今倏忽已八载，公领府事予居忧。欧阳始是玉堂客，批章草诏传星流。问公可忆羊叔子，虽在军中常缓带而轻裘，寄声千里能信不。"}