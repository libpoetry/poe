{"id":"192615","title":"省中当直即事书怀兼简阁长李舍人","dynasty":"宋代","author":"杨亿","text":"两掖深沉大帝居，紫微西省掌泥书。天阍启鑰趋朝后，侍史焚香起草初。五吏援毫才患少，万钱分膳食无馀。凤池荀令连宾阁，骑省潘郎对直庐。烟气霏霏生屋瓦，雷声隐隐度宫车。沧波满壁浮兰橑，修竹当轩荫绮疏。性懒无堪过叔夜，思迟多病似相如。缭垣直北银台路，拭目看君侍玉除。"}