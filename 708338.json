{"id":"708338","title":"念奴娇  花下小饮时方上书有所论列八月廿五日也用东坡赤壁韵","dynasty":"明末清初","author":"龚鼎孳","text":"画眉余兴，哂王章闺阁、都无英物。北阙浮云遮望眼，谁作中流铁壁。剪豹天关，搏鲸地轴，只字飞霜雪。焚膏相助，壮哉儿女人杰。投袂太息花前，仰天长笑，正酒狂初发。赤日鳞金霄汉转，坐见岳摇氛灭。一叶身星星发。与君沉醉，玉台斜过佳月。"}