{"id":"704767","title":"兖州人日二首","dynasty":"明","author":"薛瑄","text":"去年西蜀逢人日，人日今春客兖州。行止可应无定迹，岁华仍复易周流。驿亭尽日风顿起，官路漫天雪未休。南到彭城祗几驿，天晴拟放吕梁舟。驿亭窗户总光辉，人日纷纷雪乱飞。关塞有兵皆冻合，园林无树不春归。风威肃肃朝来静，云叶飘飘晚渐稀。清兴此时谁与适，论心殊觉故交违。"}