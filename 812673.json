{"id":"812673","title":"宣府","dynasty":"清","author":"吴升","text":"宣府城高压暮鸦，云州西望控龟沙。秋光雨淡关门柳，晓帐风传塞上笳。村堡负山皆铁瓮，健儿飞弩胜铜牙。不须更设乌桓府，中外于今是一家。幽燕重镇奠雄图，隍堑重重拥大都。洋水东流趋涿鹿，宝峰南峙扼飞狐。弧旌在韣星常卷，帟幕来巢鸟自呼。无限碧云西海阔，李陵台畔月轮孤。夜刁无警野烟和，漠北尘氛颂止戈。箭岭晴云横素练，玉关寒雨簇青螺。时平不用防秋急，岩冷真宜结夏过。耕柞安氓烽燧息，隔垣闲听牧人歌。"}