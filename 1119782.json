{"id":"1119782","title":"邓元孚待制挽词四首","dynasty":"宋","author":"陈渊","text":"从容绍圣末，直节更谁攀。不见豺当路，悬知虎在山。石渠聊试可，江国竟投闲。尚冀调金鼎，那知去不还。永泰君臣分，钦慈母子恩。渊衷虽有在，孤迹自难论。身去朝廷远，名垂简策尊。秪应延阁命，犹未厌舆言。季父恩稽报，平生不自安。诸郎方未命，犹子遽先官。义气今何在，高风众所难。惜哉耆老逝，闾里欲何观。越岸方投绂，将回出岫云。楹间俄梦奠，地下去修文。落日川原静，悲风草树薰。但令千载后，掩涕想馀芬。"}