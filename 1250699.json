{"id":"1250699","title":"乙未岁家居不出偶读渊明诗因集其句为一首曰归田园","dynasty":"元末明初","author":"王祎","text":"丈夫志四海，驱役无停息。荣华难久居，岁月相催逼。纵浪大化中，人生不满百。时驶不可稽，前涂渐就窄。吾生行归休，营已良有极。念念动中怀，行行向不惑。守拙归园田，贫居安稼穑。司田眷有秋，苗生满阡陌。幽兰生前庭，灌木荒余宅。闭门不复出，何尝失显默。时还读我书，抗言谭在昔。穷通靡攸虑，我心固匪石。浊酒聊可恃，素衿不可易。怀此贞秀姿，谅哉宜霜柏。"}