{"id":"581366","title":"归欤词","dynasty":"明","author":"吴琏","text":"归欤归欤，吾之膝有琴案有书。琴可鼓而造尧舜之区，书可读而坐周孔之隅。吾之竹万个松数株。深苍浅翠，老怀衰步可于此而少舒。清江枕村兮可渔，薄田负郭兮可锄。出无车兮蹇驴，食无鱼兮盐菹，居无庐兮茅旋可诛。如此亦可放浪形骸而自适，何役役于尘途而久困其躯。菽水以娱老亲兮，旦夕愉愉。诗书以启儿童兮，庭其日趋。再掩扉于罗浮兮，日求心得之馀。惟冀所生于无忝谁其拘。"}