{"id":"808219","title":"喜迁莺  赋赵谷林三十六鸥亭","dynasty":"清","author":"厉鹗","text":"风蒲低暑。见白羽带波，翻翻还住。阑影摇人，簟文生梦，梦入藕花深处。閒笑泛湖伯越，閒笑啼湘怀楚。晚凉外，动忘机一曲，悠然琴趣。休去寻钓艇，重理旧盟，草合垂虹路。倚扇开襟，调冰脍玉，不问是谁宾主。三十六梯明月，三十六陂秋雨。戏招手，认青天片雪，飞来诗句。"}