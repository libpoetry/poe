{"id":"813953","title":"戊子生日书怀二首","dynasty":"清","author":"陈大章","text":"少日凌兢履畏途，抽身云水补桑榆。负薪未便惭翁子，学句犹能傲达夫。勋业尽抛青琐客，形容尚类列仙癯。萧条四壁空无有，新挂庐山瀑布图。观化久师齐物叟，忘机甘作灌园人。熊鱼自古难兼味，木雁中间可置身。野艇笼烟催放鹤，断槎欹石坐垂纶。一编最爱《襄阳传》，聊为清时备隐沦。"}