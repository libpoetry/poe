{"id":"843335","title":"述哀","dynasty":"清末民国初","author":"俞明震","text":"预料事当尔，此意至悽切。况复身及之，生死吾安择。自吾成童时，民劳得小息。书生困帖括，懔若抱残缺。人知王室尊，那计生事拙。默窥朝野情，不醉常兀兀。人以官为家，遂以官立国。鄙夫竞濡沬，贤者或矫饰。泥取古昔名，新理任汩没。我与世同化，所学岂殊辙。深悲来日难，匹夫与有责。侧闻宪法立，迅疾万弩发。亲贵集大柄，四海各休戚。所持进化理，忽与初念别。踯躅将安归，放情山水窟。江南厌靡丽，度陇苦萧瑟。风气递旋转，人心有南北。奈何势所激，一发不两月。心知人世改，愁到海水竭。兵气郁不开，关河信四塞。去官如脱囚，心死身则适。改岁天气佳，浊酒容一呷。晴风入寒沙，泉动冰滑滑。占天有生意，望春犹恍惚。谁与解烦忧，如石不可掇。"}