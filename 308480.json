{"id":"308480","title":"喜迁莺·六禾有词见怀，适余游端州，归答一解","dynasty":"清代","author":"陈洵","text":"荒洲无雁。正闲坐看云，伫琴天晚。埼柳鲈香，陂蒲凫睡，销凝旧箱词卷。梦回十年潮尾，春到船窗灯浅。故人念。奈都来不称，平生心眼。箫管。怜郢调，吹黍暖回，襟泪东风见。高阁才华，斜阳客味，消得莼丝柔婉。碧生卖花门巷，芳艳乌衣伤伴。唤愁醒，待携君秀语，梅扉重款。"}