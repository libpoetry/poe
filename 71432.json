{"id":"71432","title":"水龙吟·慧驱茅塞开心地","dynasty":"元代","author":"王吉昌","text":"慧驱茅塞开心地。气养氤氲纯粹。三奇聚鼎，炎炎火里，丹花吐瑞。海底上清吹。异香喷、芳姿肥腻。被木童拈弄，飞行无碍，宝光衬，采霞炽。奥室清凉常媚。廓胸襟、冰霜光被。烟消火灭，云收雾敛，顿成不二。头角逍遥，事混河沙，光尘不异。这元初妙有，清虚法体，证菩提位。"}