{"id":"821749","title":"花心动 和梅溪","dynasty":"清末近现代初","author":"汪东","text":"荷叶翻时拥单衾，凄凄半宵风雨。醉里未忘，欢事频经，春艳翠屏酣舞。酒阑人共飞花转，便催送、一帆西去。指三载、心期旧约，更能来否。凝睇吴山断处。空只见冥冥，数重烟树。好景逝波，黯碧笼窗，争似少年情绪。一缄书到从头看，锦机织、万千愁语。顿白尽、安仁鬓丝几缕。"}