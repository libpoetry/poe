{"id":"1131636","title":"和张王臣郊游韵三首","dynasty":"宋","author":"廖行之","text":"君访西郊古佛家，还因烧佛问丹霞。可能同住依弥勒，应是前身悟木叉。林杪危亭供宴坐，门前翠袖俨排衙。纷纷廛市何时了，静看优昙浩劫花。山头笑语落千家，晓入登临引暮霞。极目未应烦笏拄，招朋端不羡鱼叉。归来皓月明于烛，睡熟黄紬卧放衙。幕府官闲诗思敏，赓酬亹亹笔生花。秀句清圆掩百家，锦心幽思定餐霞。风骚谁敢窥严律，诵数惟应满洛叉。已有文名肩杜曲，却怜羁旅赋彭衙。自嗟下里陪高唱，羞说花时鼓子花。"}