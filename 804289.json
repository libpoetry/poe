{"id":"804289","title":"由长流水至黄芦冈","dynasty":"清","author":"颜检","text":"东方欲明晓星起，晨鸡喔喔鸣不已。鞭丝遥指黄芦冈，一日征程八十里。马足蹴踏浮沙间，春风荡漾春光还。朝暾初射边方路，积雪微明塞外山。山色莽莽雪分界，我来看山如看画。白云当空如雪霏，白雪在山如云挂。云满山腹雪满巅，奇观还结域外缘。正若穷探香雪海，琼英玉屑堆青天。方今四海尽涵宥，准回诸部置亭堠。西缘葱岭北沙陀，重驿而来争辐辏。我从马上瞻遥峰，峰峰环列如附庸。诘朝行过南山口，涛声入耳闻青松。"}