{"id":"1111468","title":"送程给事知越州","dynasty":"宋","author":"何正臣","text":"史君承诏出黄扉，急桨翩翩画鹢飞。天上鹓鸾惊暂别，江边猿鹤喜频归。列城将吏瞻戎节，夹道乡人看锦衣。今古蓬莱足吟咏，更留风月待珠玑。立就金城漳海边，从来经制祇茫然。一千里候无宵警，十万人家自晏眠。异城早闻回阵马，将军从此罢楼船。功成事往翻然去，用舍如公信可贤。"}