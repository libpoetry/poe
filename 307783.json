{"id":"307783","title":"长亭怨慢·将离潮安，赋赠饯别诸友","dynasty":"现代","author":"詹安泰","text":"算谙尽、十年风露。世海茫茫，别程何许。挂眼苍云，去来如笑乱蝉诉。夕阳高柳，分一半、天涯树。画角又声声，蓦起落、哀禽无数。凝伫，早心肝杂碎，梦破故家禾黍。青袍误老，忍重觅、玉娇华步。便月影、艳照歌尊，待它日、看谁豪举。怕容易飘零，休唱渭城朝雨。"}