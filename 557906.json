{"id":"557906","title":"书吴山雨别联句后","dynasty":"明","author":"张弼","text":"越山尽处吴山起，山色空濛雨声里。冲雨扬舲列玳筵，总是同年旧知己。玉山巀嵲张廷芳，春风雍容魏仲礼。提学先生李若虚，青松耸秀白隺癯。虬髯铁面江廷叙，巳闻宪副河南除。吴桥廷赞我同姓，昂藏千里之神驹。更有彦章陈老将，出非同途同趣向。觞政浑如军政严，百罚深杯不容让。酒酣思涌竞联诗，江雨江风斗清壮。我惭沉醉不能联，先饮同年刘士元。铁冠绣豸能下士，途邀徐老尘中仙。瑰词怪语洞今古，我挫锋铓惟醉眠。吴山驿中惜分手，扶醉又醉诸公船。诸公高谊摩玄极，世俗纷纷谁果识。别去仍题纪别诗，柏直提师向韩敌。诗成还付阿宜歌，雨霁月明天一碧。"}