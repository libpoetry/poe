{"id":"1046550","title":"送文与可同出守湖州","dynasty":"宋","author":"刘挚","text":"东蜀老儒者，吴兴新使君。前更四州守，风政超古人。归来天禄阁，袖手随众群。一毫不染指，世味从甘辛。谓柔未易招，谓刚可以亲。浑然镇冒器，承以缫率文。词章谢剞劂，天葩出灵根。冥冥古咸池，众听所卧闻。外物了无累，独爱霜中筠。应怜岁寒节，落笔收天真。七贤与六逸，林下仍溪滨。对之浪狂醉，顾岂知此君。比年不多写，造化悭至珍。而我得二纸，毫素馀清芬。留当雪霜展，可慰思慕勤。煌煌钟鼎具，未许刊名勋。聊复咏黄鹄，南国垂朱轮。拔足出埃壒，投身当水云。人与境相得，长鲸卧天津。冰壶地千里，云屏山四邻。醉月若下酒，芼羹沼渚莼。仕宦子虽适，孤陋予何伸。曲蓬谁与直，坐远兰蕙熏。临风写高兴，愿寄江南春。"}