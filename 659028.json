{"id":"659028","title":"秉之六十初度","dynasty":"明","author":"王鏊","text":"昔我与子兮弟南兄北，看云望月兮思其有极。每怀一晤语兮路远而不得。兹余乞告来归兮子亦辞此郡章，大衾与长枕兮日夕聚此一堂。胡为乎限一衣带之水兮欲济而无梁，一年不十会兮怅中心以皇皇。喜献岁之发春兮将上元节，闹花灯高烧兮弦管噭噪。嗟耳顺之华年兮亦人生之难到。子春秋逴逴以日高，余岂能乎无眊。羌世上之浮名兮曾不可以与谋，彼器溢而餗覆兮乐曾不免乎忧。谋人国而不善兮宁颠蹶之愆尤，进阳阿之妙舞兮发南国之新讴。歌舞洋洋而迭进兮曾不知岁月之遒，年年岁岁乐复乐兮与子同寿乎千秋。"}