{"id":"1252516","title":"角招","dynasty":"元末明初","author":"邵亨贞","text":"梦云杳。东风外，画阑倚遍寒峭。小梅春正好。护忆故园，花满林沼。天荒地老。但暗惜、王孙芳草。鹤发仙翁洞里，为分得一枝来，便迎人索笑。窗晓。冷香窈霭，幽情雅澹，不减孤山道。旧愁浑欲扫。却明朝、新愁萦绕。何郎易恼。且约住、伤春怀抱。彩笔风流未少。更何日、玉箫吹，金尊倒。暮云起。苕溪上，画桡荡漾春水。道人烟浪里。信笔赋诗，千古无此。吴头楚尾。问旧日、陶朱邻里。撷得江蓠寄远，向天角歇孤帆，且行行休矣。吟倚。柳阴傍晚，花期暗数，芳事今余几。旧游难屈指。化鹤归来，依然城市。纷纭闹紫。岂不羡、山林宫徵。更约吟船共舣。剩判得、落残花，欺行李。"}