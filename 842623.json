{"id":"842623","title":"答俶玉用东坡送李公择韵见寄","dynasty":"清末民国初","author":"陈宝琛","text":"悲愉集中岁，秋气无来由。江涛非管弦，日夕与耳谋。平生欢如云，影过迹不留。幽明且异路，何论天各陬。嗟君坐此同，冬泪春不收。嘤鸣尚求友，况子双鸟侔。昨诗岂有愠，逾岁断倡酬。因怀白战人，池馆萤还流。山邱零落后，可语无一驺。入城或诣子，今兴似昔不？客持中泠泉，遗我祛百忧。酌之不忍啜，邮致才隔秋。君暇可就茗，倚杖看归牛。丹铅太自苦，趁景嬉遨头。"}