{"id":"149952","title":"送周秀实知新昌","dynasty":"宋代","author":"晁说之","text":"尊公文律自瑰奇，虽持使节未相宜。子敝青袍哦五字，州家不喜县家嗤。十年主簿今迁陟，县衙簿尉来趋揖。越绝山川舒啸时，莫叹监湖今几尺。监湖几尺吾其那，闻道新昌佛仍大。昔贤墨妙谁识之，一日清风千嶂破。人间月色过中秋，天际风光称远游。阳关本是西州曲，鹭舞兰桡不解愁。"}