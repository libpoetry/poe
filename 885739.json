{"id":"885739","title":"赠韩倅","dynasty":"宋","author":"许应龙","text":"凤城久矣钦韩公，华胄重来振祖风。关决藩条明且恕，待人接物春融融。散为和气遍南土，雨顺年丰民按堵。海沂虽喜赖王祥，骥足治中难久驻。向来文惠倅瀛洲，藉藉声名动冕旒。愿君凌厉绍前美，南涧事业当同休。于今且庆生申旦，敬爇瓣香祈鹤算。中秋节近月婵娟，正好平分通夕宴。君家自有旧毡青，合上星辰听履声。明年此会知何处，宣劝黄封下帝廷。"}