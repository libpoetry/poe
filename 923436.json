{"id":"923436","title":"中秋夜吴江亭上对月怀前宰张子野及寄君谟蔡大","dynasty":"宋","author":"苏舜钦","text":"独坐对月心悠悠，故人不见使我愁。古今共传惜今夕，况在松江亭上头。可怜节物会人意，十日阴雨此夜收。不惟人间重此月，天亦有意于中秋。长空无瑕露表里，拂拂渐渐寒光流。江平万顷正碧色，上下清澈双璧浮。自视直欲见筋脉，无所逃遁鱼龙忧。不疑身世在地上，祗恐槎去触斗牛。景清境胜返不足，叹息此际无交游。心魂冷烈晓不寝，勉为笔此传中州。"}