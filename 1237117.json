{"id":"1237117","title":"次寿道韵二首","dynasty":"元","author":"袁泰","text":"桃花夹岸护溪庄，白发渔翁久坐忘。过客此时停短棹，道人终日闭虚堂。雨沾弱柳垂垂绿，风动新篁隐隐香。茗鼎忽聆烹蟹眼，车声真用绕羊肠。烟际轻篷带雨推，水边疏牖趁风开。朋侪政可班荆坐，船舫时能载酒来。委地花枝徒艳冶，近人鸥鸟不惊猜。翳然林木幽栖意，惭愧愁肠日九回。"}