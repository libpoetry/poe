{"id":"957266","title":"滟滪堆","dynasty":"宋","author":"范成大","text":"滟滪之石谁劖镌，恶骇天下形眇然。客行五月潦始涨，但见匹马浮黄湍。时时吐沫作濆淖，灂灂有声如粥煎。蜀江西来已无路，凿山作浍方成川。瞿唐之口狭如带，乃欲纳此江漫漫。奔流下赴故偪仄，汝更争道当其前。舟师欹倾落胆过，石孽水祸吁难全。山川丘陵皆地险，惟此险绝馀难肩。东坡笔端喙三尺，愿与作赋评嘲喧。云非此石峡更怒，臼头忽作倾城妍。我从巫山飞一棹，欢喜偶脱蛟龙涎。是非信否未暇诘，且上高斋清昼眠。"}