{"id":"1109424","title":"感寓二十首","dynasty":"宋","author":"刘弇","text":"岁月忽其除，飒焉悲凛秋。商飙号晨林，脱叶舞梧楸。鸟边下白道，木末扬寒流。闺人促幽杼，客子怅远游。云阔眇天半，俯景独迟留。阴霾扫不得，千古空沧洲。西方有佳人，弱龄三春兰。一顾迷下蔡，再笑倾邯郸。青楼十二曲，密睟胜广寒。寸玉耿孤抱，时时寄哀弹。孟娵久不作，宿瘤骋朱丹。世道终如此，美恶随所观。吞声勿复道，留与蹇修看。日月跳双丸，阴阳驰四驺。海水复清浅，万古信悠悠。咄哉世俗子，真如貉一丘。三楚冠剑尽，空看逝波流。悲来俯长剑，沾臆泪不收。何事马蹄间，非夫良足羞。终恐邓禹笑，三十未封侯。庐山何崔嵬，直上九千尺。藤萝翳苍茫，猿鸟阅今昔。䆗窱飞甍开，了与尘垢隔。三十六腾虬，琼扉挂空迹。中有墨渍翁，不饮亦不食。文鳐为之使，侍卫罗白额。遗我一卷书，生平所不识。小儿其无忽，持以永朝夕。湔掌受翁赐，恍若吸月液。吾将税椒丘，帔霓挥八极。㛹娟谁家子，粲粲生辉光。弄姿俯春兰，临风振微芳。秋水扬清矑，白玉双明珰。问渠家何许，笑指南山阳。去去不辍轨，恍若游云翔。遥看入缥缈，明月断人肠。蓬莱三神山，夜梦游其藩。岧峣黄金阙，白玉罗九阍。正见王子乔，卧把肘书翻。顾谓方瞳人，持我谒羡门。挥觞清露滋，行庖屑玙璠。一酌祛滞念，再酌洗冥昏。三酌陵紫烟，列宿已可扪。下观人间世，参差舞丘樊。有客抚云璈，长离眇飞翻。送我若有情，徂镳俨长鲲。怅望不得留，东窗已朝暾。我慕徐孺子，飘然不系踪。屡辟竟不起，三府为一空。当时坐支党，商飙扫萍蓬。或横取钳釱，或逃为雅舂。南州卑薄地，斯人出其中。一丘与一壑，自谓过诸公。坐榻解陈蕃，生刍吊林宗。维颠非一绳，何独识污隆。至今清章湄，千载扬高风。写怀寄白社，寂寞吾焉从。西山有灵丸，五色发光耀。饵之生羽翰，可以后天老。庄杨掷斗筲，宇宙决笼罩。往逢洪崖生，揖我顾我笑。手披真形图，持杵剖丹灶。竦身跂云烟，一息仅不到。终为俗骨累，凛凛惊头葆。咄嗟魏文帝，空悲迹如扫。士也方蹭蹬，愀怆不得官。得官无几何，日刷陵风翰。九衢无閒尘，畅毂走朱丹。一为辙迹误，翻身落波澜。愁来歌黄鹄，凄感入脾肝。千载上东门，尔来谁挂冠。犬遗上蔡恨，鹤起华亭叹。冢间与林下，疏傅正蹒跚。驱车出郭门，四顾心茫茫。玄蝉不知愁，十百号枯桑。东北有故宫，云是许旌阳。旌阳昔仙去，鸡犬亦随翔。云何誇毗子，乾没走康庄。徂年不可挽，绿发忽已苍。我欲拂衣垢，驻景吸晨光。驾言从朱陵，荒兮其未央。郑谓璞为玉，周谓璞为鼠。处物无定形，公议归何许。子都斥弗御，世或贵嫫母。弃鼎宝康瓠，楚客非虚语。纫彼荃与蘅，临风结双组。吾将驾西昆，拾玉老悬圃。富贵苦不常，忽则辄易人。青门聚瓜客，曾是故侯身。金镜失秦家，中原骇烟焚。屠狗贩缯子，闾阎排氤氲。一逢泗水公，濯鳞清沧滨。信知天地间，虚橐鼓游尘。冥中有巨力，呼吸旋峨岷。肘股不辍弄，挈故还趋新。得失定有寄，无为丧吾真。穆满骋八骏，濯濯万里足。朝宾王母家，暮抵胥饘宿。挥觞谣白云，拥雪歌黄竹。归来七萃空，一举亡漠曲。其乐安在哉，祸胎真瞬目。荒矣秦汉君，睢盱究前躅。射蛟长江波，写涕之罘麓。弥年沧海傍，神仙杳难属。颓年寄西崦，未必不为福。翩翩外黄儿，片玉驻青春。鏖兵彼项籍，菅艾视吾民。从容出谈笑，桑梓脱沉堙。翻咄蹈海客，胡为苦逃秦。射戟与弄丸，解粉竟劳神。生子不蚤慧，惜哉襄城人。神器不可为，天下乃大物。唐尧禅虞舜，兹谓能事毕。奈何燕之哙，智诈穷晚出。子丕代衰汉，真情愈难诘。切云镂丰碑，豪誇洒雄笔。当时许昌事，埋没十六七。那知石勒笑，正在骋欺术。茫茫千载间，高光竟谁匹。芒砀彼真人，元是赤帝子。游氛决秦馀，最后项籍死。青云跻高衢，侯王兴壮士。咸阳初置酒，猜似从中起。樽俎化胡越，对面邈千里。君王忽天赞，顾谓封雍齿。军中相与言，事故易了耳。雍齿今且侯，吾属无患矣。炎炎四百秋，安堵从此始。我闻迷涂说，未远胜不还。云何之楚客，北首骛燕山。山魈独足笑，短尾阴狐鸾。荆棘与风波，平地乃等闲。君平反初役，无为跌其间。步兵足长恸，杨朱彫泣颜。经涂有九轨，聊以慰跻攀。昔人泣昆崙，泣使变清流。嫠妇不恤纬，琐琐悲宗周。薄蚀叔辄号，负阻愚公愁。曾无百年身，浪自遗私忧。野马袭日观，蚍蜉控岑楼。齐客有高蹈，箕山无辍耰。足己不累物，一毛轻九牛。寄言悠悠子，毋贻尸祝羞。快牛为犊时，数能破人车。駃騠生七日，超母每有馀。经奇本自天，岂直循斯须。里社有病樗，黔南有駮驴。一生便凡散，嗤彼众所俱。下愚与上智，此理信不诬。疾雷疑车音，出门乃知非。抱影长自明，流萤点霜帏。罗带剪秋水，黄金缕春衣。持看清夜阑，愁无故时辉。食葵心知倾，茹腊肠虚肥。纂纂枣下歌，惜此岁月违。因声劝语侬，忽复迟迟归。"}