{"id":"688006","title":"题罗元宰四时行乐图 杏圃飞觞","dynasty":"明","author":"成鹫","text":"大地花开处处春，出墙红杏一枝新。青州从事来相访，清浊凭君作主人。白社閒寻惠远师，花边闻漏独归迟。笑声乍落红尘外，应是溪桥送客时。仙桂秋香正好攀，一声清啸彩云间。明年又是黄花候，招隐无劳大小山。秦火犹存未烬书，渊源家学富三馀。分明古道照颜色，映雪寻行愧不如。"}