{"id":"997964","title":"席上赋别南宫希元","dynasty":"宋","author":"黄庶","text":"十年眯车尘，思归入梦寐。晨兴见家山，两目如去翳。故人又过我，相对有馀意。当樽话旧游，强笑复吁欷。君名在乡书，捧檄不肯愧。高堂去白发，有泪落鞭辔。里人献吉梦，四壁众所义。我喜先子言，在耳若龟筮。人生老聚散，酒薄满莫避。相见意最长，强饮不能醉。"}