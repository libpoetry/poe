{"id":"423996","title":"贺新凉·三十三年六十初度赋","dynasty":"近现代","author":"马叙伦","text":"又是十年去。叹十年、韶华如故，鬓丝非故。蓦地风涛淹绿野，惊起鱼龙无数。对锦陌、铜驼不语。半碎金瓯还待补，愧深衣、皂帽春申浦。望钟阜，空怀古。扪天梦里无凭据。且安排、藏山之业，日亲蟫蠹。半亩梅边一溪水，此计因循已误。怕斜照、渐昏江树。扶竹闲吟归去也，又烟云、杳渺知何处。浮一艇，逐鸥鹭。"}