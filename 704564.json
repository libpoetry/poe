{"id":"704564","title":"留别诸生二首","dynasty":"明","author":"黎景义","text":"相从多俊彦，帐影漾朝霞。带绿春生草，毫挥夜梦花。知人推郭泰，问字爱侯巴。八斗才华竞，千秋意气奢。琼催梅岸洁，絮舞柳堤斜。归去玄英莫，桃源一水遐。一日玄谈合，韶光惜转眸。雪消伊雒侍，风送舞雩游。此去情谁忍，经年业自悠。龙归津影别，鹤过洞云留。方朔三冬趣，希文四海忧。勉旃瑚琏质，莫已琢磨修。"}