{"id":"827955","title":"武昌洪山菜薹色紫与他处异移植色味俱变盖吾乡蔬菜之冠居北地久思之甚适家中寄至欣然作诗","dynasty":"清末近现代初","author":"陈曾寿","text":"霜蔬首菜薹，最良为楚产。紫玉黄金花，入齿冰霜软。腴压芥孙肥，脆胜菘心晚。荐食冬历春，三月忘鲊脔。产地专洪山，色味远辄换。物性不可移，灵区若有限。山阴梅花村，年年破径藓。归路买盈筐，离土喜新剪。春盘对花开，有酒常引满。夜梦堕南天，一塔千寻远。六年不知归，举箸世味浅。高堂念游子，殷勤致京辇。一束同兼金，森森翠映盌。不独面故人，江山秀在眼。郑重贻友生，破悭佐一饭。纵啖仍问馀，茎甲无汰检。嗟予图果腹，对此肠空转。作诗且尝新，如见葱寸断。"}