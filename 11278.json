{"id":"11278","title":"桂阳北岭偶过野人所居聊书即事呈王永州邕李道州圻","dynasty":"唐代","author":"戴叔伦","text":"犬吠空山响，林深一径存。隔云寻板屋，渡水到柴门。日昼风烟静，花明草树繁。乍疑秦世客，渐识楚人言。不记逃乡里，居然长子孙。种田烧险谷，汲井凿高原。畦叶藏春雉，庭柯宿旅猿。岭阴无瘴疠，地隙有兰荪。内户均皮席，枯瓢沃野餐。远心知自负，幽赏讵能论。转步重崖合，瞻途落照昏。他时愿携手，莫比武陵源。"}