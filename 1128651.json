{"id":"1128651","title":"泊曹家沙","dynasty":"宋","author":"董嗣杲","text":"雪覆芦花障远郊，小舟不待起风抛。沙头只有三家住，烂草檐头两把茅。行沙回望岸南头，叠叠层层雪积稠。民社一同犹是寄，故应羁迹此生浮。险危屡涉尚未惯，沙上尽认家为曹。江空不见雨点大，船隘莫禁人语高。远归谁道日辰误，小醉自觉精神豪。已誓孤褰脱世故，南山斗底诛蓬蒿。"}