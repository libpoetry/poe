{"id":"701951","title":"田家词","dynasty":"明","author":"龚诩","text":"积丝方满寸，累尺渐成端。持入公门里，何人著眼看。有女年方长，其如家食贫。鬻为豪右妾，不得嫁比邻。烈日晒皮肤，皮肤似漆乌。郎君矜白面，应笑种田夫。种田良不易，尽力费耕锄。入囷方为有，在田犹是无。县吏打门急，闻声心胆寒。受荆因脱裤，露出去年瘢。举网秋江上，鲜鳞尺许长。丁宁莫轻食，留荐里胥觞。"}