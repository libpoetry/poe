{"id":"665167","title":"赠朱云岩司谏","dynasty":"明","author":"林文俊","text":"琐闼仙郎冰玉姿，襟怀好似杜拾遗。孤忠时上皂囊疏，馀兴春吟白雪诗。南国三年行报政，倾城饯送车马盛。几番飞梦绕亲闱，彩衣今喜逢家庆。春酒高堂何限情，东风引棹上玉京。晓漏还随鹓鹭入，朝阳共听凤凰鸣。圣皇纳谏同尧舜，山甫之职当补衮。君看千年青史上，惟有忠孝流声远。"}