{"id":"829712","title":"伤逝","dynasty":"清末近现代初","author":"郑孝胥","text":"偕老亦既老，所欠惟一死。先行子不惮，继往吾何馁。小别良可哀，顾此堂下晷。叩棺幸未阖，累唤宁能起。素衣空辑杖，雪涕随逝水。相从五十年，十日靳我俟。茫茫望前路，目极天与海。入室日已晏，离魂在此榻。冥追试就枕，药气犹绕颊。中宵影随形，徒倚还躞蹀。吞声端有失，苦泪空凝睫。心知成永诀，未免恋一霎。我如梦为周，君如梦为蝶。去年菊花时，廊下偶携手。花前憔悴人，怅然若难久。当时苦无觉，轻别将谁咎。一悲悲何穷，倏忽馀鳏叟。"}