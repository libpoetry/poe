{"id":"123122","title":"兴安乳洞有上中下三岩妙绝南州率同僚饯","dynasty":"宋代","author":"范成大","text":"山水敦夙好，烟霞痼奇怀。向闻乳洞胜，出岭更徘徊。雪林缟万李，东风知我来。华裾绣高原，故人纷後陪。系马玉溪桥，嵌根豁崔嵬。荡荡碧瑶宫，冰泉漱墙隈。芝田溉石液，深畦龙所开。丐我一掬悭，沫此炎州埃。仍呼轮袍舞，醉倒瑞露杯。但恐惊山灵，腰鼓轰春雷。薪翁杂饷妇，圜视欢以咍。兹岩何时凿，阅世几劫灰？始有此客狂，後会真悠哉。南游冠平生，已去首犹回。岁月可无纪，三洞俱靡崖。会有好事者，摩挲读苍苔。"}