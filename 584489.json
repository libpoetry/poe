{"id":"584489","title":"中秋对月和南皋","dynasty":"明","author":"黄衷","text":"月妙岂今夕，秋芳眷此时。迎凉疑露重，抚事感星移。伫立银桥映，闻歌绣户披。澄光弥覆载，灵魄浴涟漪。鸾舞宜香藉，仙居总赤墀。檐虚虫语近，地迥漏声迟。葛履霜应戒，筠帘夜不垂。环词先有作，可客旧难期。老爱坡翁放，谁堪宋玉悲。东明犹倚望，西堕似睽离。白石空千载，黄湾自一涯。分庭仍共赏，乐意肯相差。"}