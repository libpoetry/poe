{"id":"691437","title":"题兰","dynasty":"明","author":"李昌祺","text":"垂垂一簇石崖旁，雅韵幽姿冠楚芳。天不遣生平地上，可怜分付许多香。阴崖石髓养根芽，半吐全开总是花。谩有国香谁见采，美人迢递在天涯。沅湘三月雨嘈嘈，长得新苗尺许高。惟有江潭憔悴叟，行吟收拾入离骚。懒共江篱杜若荣，聊依藓石寄幽情。试观种在阶庭者，未必天然似此清。寂寞孤丛棘石边，自荣自悴自清妍。空山零落知多少，垂老看图一慨然。湘女祠前半夕晖，采芳纫佩志空违。年年绿遍东风里，肠断王孙去不归。"}