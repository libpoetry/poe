{"id":"623014","title":"历代正闰篇","dynasty":"明","author":"郭之奇","text":"天下之生久矣哉，元会日销三古胎。乾坤有待劳苴补，豪圣相依作继开。黄唐不逮淳风邈，害气方乘闰统来。一自东迁悲迹熄，每从战国叹秦灰。尽除封建成孤立，转令齐民盗八垓。金刀未造三分剖，马牛竟作五□煤。南北青编多异纪，隋唐王气始中回。唐衰五代尤纷拿，石晋臣□良可哀。宋治虽隆戎逼处，辽金迭起动烽埃。□元混一真稀有，天骄何力使天培。千年历数遭腥秽，九十中原去草莱。谁洗虞渊扶日月，重开草昧见风雷。拨反须凭贤圣德，驱兼独倚帝王才。稽古勋华难撰述，微臣执管漫徘徊。"}