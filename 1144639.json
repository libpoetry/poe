{"id":"1144639","title":"漫述","dynasty":"宋末元初","author":"黄庚","text":"百拙懒营生计事，一贫方识丈夫心。箪瓢陋巷皆真乐，何用多藏郿坞金。青春易过不多日，白昼得閒能几人。有限光阴空役役，堆钱难买百年身。对客莫谈当世事，闭门且读旧时书。蓬莱献赋心犹在，只恐无人荐子虚。楚江何忍沉清客，周粟安能活饿夫。慨想前修千古事，孤忠高义后来无。逢人休要说公卿，老去无心慕宠荣。李不封侯刘不第，千年青史亦传名。世事艰难如意少，功名荣耀误人多。浮云富贵非吾愿，且买扁舟理钓蓑。脱巾漉酒心先醉，著屐登山脚便轻。豪饮清游忆陶谢，古人千载尚留名。眼前万事等一梦，世上几人能百年。千古英雄今已矣，北邙荒冢草芊芊。文盟无主江湖冷，诗社欠人风月闲。老去盍为归隐计，却于何处买青山。烘柳日高花院暖，炷沉烟冷竹窗虚。开编怕见伤怀事，不读离骚读四书。"}