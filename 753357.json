{"id":"753357","title":"捣衣篇","dynasty":"清","author":"顾若璞","text":"自惜盈盈十五馀，不施粉黛叹幽居。忽惊流浪双头鲤，带得交河一纸书。读书宛转愁不息，征人正在天山北。天山高插碍星流，漫驾红鸾过十洲。君挂雕弓控轻骑，妾闻胡雁怨高楼。满眼风光转眼歇，昨夜红颜换白发。捣衣声断咽霜风，掩袖啼多惨秋月。秋月孤帏漏正长，香奁宝箧耀华堂。鸣珰四面鸳鸯结，罗帐团回锦绣香。鸣珰罗帐芙蓉锦，华烛兰膏明未寝。解将珠镜光如刀，留待君来照鸳枕。饮尽金罍不见君，湘帘怨卧烟氤氲。羽书犹欲征边塞，愿逐巫山一片云。"}