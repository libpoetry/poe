{"id":"505681","title":"答自便叟薄酒萹效东坡体","dynasty":"明","author":"李昱","text":"薄薄酒，味可求，丑丑妇，愿可酬。薄酒有妙理，丑妇无娇羞。酒薄亦足浇我愁，丑妇可以与之俱白头。平原督邮胜青州，黑昆崙曾配冕旒。尝言旨酒亡国哲妇倾城，二者岂足为身谋。醴酒如渑糟作丘，银罂翠杓黄金舟。婪酣大肚饮一石，不能为君销国忧。何如田父共泥饮，醉后倒骑原上牛。春山作曲眉，秋水为明眸。朝为行云莫为雨，一身主家十二楼。是为丧身之膏盲，伐性之仇雠。何如荆钗布裙操杵臼，深能方舟浅泳游。笑彼纷纷冠沭猴，眼前富贵何异水上之浮沤。小年难语大年，蟪蛄不知春秋。吾侪薄酒任薄醉即休，丑妇任丑顺即休。"}