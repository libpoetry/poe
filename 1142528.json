{"id":"1142528","title":"大水寄洪复翁","dynasty":"宋末元初","author":"方一夔","text":"昨夜龙宫留恶客，使者借车收二麦。溪涧洪流十丈高，不辨东阡与西陌。高田忽变黄鹄陂，下者汇作鱼龙宅。新陈接食已觖望，夏不早耕后何获。似闻山县未休戍，旁郡豪酋遗俘馘。携孥扶老避人祸，漂麦涨田遭鬼责。不知造化谁主张，罪欲谁归问河伯。生平舌耕真左计，迩来砚破笔毛磔。中宵耿耿坐长叹，满眼兵荒遭此厄。先生少抱调燮才，苍生不忍饥寒迫。潜深请磨楯鼻墨，试草千言救荒策。"}