{"id":"1173500","title":"奉赠卢五丈参谋","dynasty":"唐","author":"杜甫","text":"恭惟同自出，妙选异高标。入幕知孙楚，披襟得郑侨。丈人藉才地，门阀冠云霄。老矣逢迎拙，相于契托饶。赐钱倾府待，争米驻船遥。邻好艰难薄，氓心杼轴焦。客星空伴使，寒水不成潮。素发乾垂领，银章破在腰。说诗能累夜，醉酒或连朝。藻翰惟牵率，湖山合动摇。时清非造次，兴尽却萧条。天子多恩泽，苍生转寂寥。休传鹿是马，莫信鵩如鸮。未解依依袂，还斟泛泛瓢。流年疲蟋蟀，体物幸鹪鹩。辜负沧州愿，谁云晚见招。"}