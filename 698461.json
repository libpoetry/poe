{"id":"698461","title":"谢平川耆民钟尚义寄鲊","dynasty":"明","author":"唐文凤","text":"味如脍雪色如霞，远寄包封道路赊。酒醒梦回凉雨过，不知身世在京华。真情不减孟宗寄，廉誉何须羊续悬。萍雨荷风生酒兴，夜阑飞梦到平川。芼以辛姜添美味，沃之苦酒吐奇光。冰盘碎切飞霞片，采石樽深入醉乡。瓮潭昔有铜环鲤，何事而今碎雪鳞。慰我老饕尚能赋，诗瓢酒杓细分春。弹铗王门食有鱼，寄来磁瓮更鲜腴。谢诗愧非裹鲊帖，赠远当传双鲤书。"}