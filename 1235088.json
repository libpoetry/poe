{"id":"1235088","title":"挽林武博二首","dynasty":"元","author":"元晋","text":"郭令科名翁冠绝，董生制策子蝉联。向来景行珠林老，末后冰衔玉局仙。食肉恨公非燕颔，冲霄从古要鸢肩。可怜閒袖功名手，仅驾朱轮楚泽边。畴昔论交四十霜，知公出处我尤详。召来空赏凌云赋，麾去全疏偃月堂。近寄丽蔘怜老病，忽吟楚些隔存亡。从今野叟凝尘几，无复三溪字数行。"}