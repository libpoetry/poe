{"id":"776052","title":"双忠歌","dynasty":"清","author":"卓肇昌","text":"承平盗贼倡乱离，黄巾黑头角笳吹。么么伏莽妖氛集，天纲倏忽叹陵夷。伏波将军将才裔，冲车无城坚守陴。惨惨烟尘蔽天日，征鼙震动闪霓旗。青丝骆马黄金勒，宝剑错镂誓出师。留兵五百嚣且击，将军一怒犹孤支。其如咆哮肆猖獗，蕞尔偏隅守者谁。冲突犹欲斫贼头，满眼阴黯日厜㕒。回首江山无去路，刎颈一死肝胆披。张将军，杀身成仁后犹昔，壮哉真不负心赤。弹丸五日固其垒，枭獍乌合丧魂魄。元戎率师檄启行，前驱策辔列棨戟。昨日弯弓连白羽，恨不擒王批贼额。搴旂陷阵身如飞，轻入其锋忽遭厄。楛矢尽兮胶弦绝，断缨刺胸良可惜。卓哉二公若同揆，疾风劲节厉松柏。丈夫慷慨赴疆场，狼角悲号走沙碛。手提三尺鏖野驰，奋不顾身尸裹革。群丑烙死何能为，忠魂叱吒惊鸱嚇。千载犹钦二守臣，气如长虹烛天白。"}