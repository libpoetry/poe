{"id":"1079728","title":"新霜行","dynasty":"宋","author":"吕本中","text":"新霜下幽兰，昔在顾眄间。时过理当尔，敢复致一言。物生无荣贱，悉是君所见。相值有相违，谁能满吾愿。田园弃荒芜，官居走邮传。误寻文字盟，秣马当百战。一饭或未饱，逢人足嫌怨。穷于投林猿，窘若巢幕燕。忍学少年子，羽翼偷绚练。百万买缠头，千金奉娱宴。愿为匣中玉，不作秋后扇。丈夫重许与，正尔未为倦。绝粮有不死，酒肉虚健羡。古人马伏波，吾犹识君面。"}