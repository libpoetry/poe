{"id":"520260","title":"再赏菊与阎文振方伯吴元素长史汤以脩纪善强景明伴读联句","dynasty":"明","author":"朱诚泳","text":"秋来尝苦雨，九日喜新晴。佳色看丛菊，香醪泛落英。衣冠成胜会，弦管动新声。圣世文风盛，金天灏气清。锦屏重护影，玉篆细标名。繁露沾来重，清霜著处轻。绕篱浓复淡，倚槛直还横。异品供人玩，群葩照眼明。举杯添逸兴，把笔助吟情。酒许留连饮，诗容次第成。楚骚曾入咏，彭泽久寻盟。桃李争春艳，松篁晚自荣。秋容三径淡，雄辩四筵惊。且折簪华发，宁辞罄玉罂。不须烹白石，焉用煮黄精。中国多麟凤，边疆罢甲兵。老来辞紫绶，醉后恋银筝。云锦机中出，龙蛇笔下生。九重同覆载，四海贺升平。共喜游藩邸，何妨隐斗城。身须妨酒困，心恐为诗怦。上苑风烟隔，南阳月旦评。长诗惭我续，好景许谁争。纳海乌先堕，栖林鸟不鸣。出门归去晚，谯鼓振初更。"}