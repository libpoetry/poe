{"id":"846748","title":"满庭芳 寿赵判院有父有子十一月十四","dynasty":"宋","author":"无名氏","text":"阳复今朝，月圆明日，渭溪改观风光。金枝孕秀，馀庆衍天潢。诞降真英间世，群仙贺、喜萃华堂。那堪见，灵椿未老，丹桂两芬芳。烛摇，香雾拥，翠娥歌舞，齐上椒觞。且殷勤仰祝，华算等天长。况蕴智谋韬略，维城志、屏翰君王。待收取、平戎功业，军国赖平章。"}