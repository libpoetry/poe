{"id":"1119650","title":"赠施都正三首","dynasty":"宋","author":"陈造","text":"严严神仙居，不受世尘涴。栖身白玉壶，眼净讵容唾。主人敬爱客，马秣仆不饿。洗心炉薰前，容了旧经课。雨窗舞晦明，风竹作骚屑。断无思归梦，人境两清绝。道人气金玉，妙论挟冰雪。未须金鼎丹，始可黑霜发。欲观芸芸初，当求根极地。古今貉一丘，贵贱鱼千里。纤云翳太空，玄珠在深水。安得数年闲，与师商榷此。"}