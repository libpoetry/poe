{"id":"238121","title":"记述二十韵为赵沂公作","dynasty":"宋代","author":"徐玑","text":"日月交辉际，乾坤欲整时。谋谟无远近，顾盼有安危。国倚宗臣重，人惟正统推。将军兼问古，中尉不言私。美德开初禩，清风起四维。山河春蔼蔼，雨露夜垂垂。川浩灶嚣穴，田丰鼠兔窥。阴辞萋莫已，深网障无遗。流谤看金策，纯诚表竹枝。丹心元示改，只影去奚疑。能胜归天道，云亡忽事宜。蜀关几犬豕，淮岸迩旌旗。将相通新好，朝廷说旧规。渠奸甘授首，盛代巩丕基。褒叙还宗祏，光昭在鼎彝。凄凉馀谥法，慷慨付诸儿。汨水芬芳地，三闾绝好词。子兰真已矣，靳尚亦奚为。乐事云悲事，新知匪故知。续骚何日了，千古泪如丝。"}