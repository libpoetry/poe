{"id":"1231342","title":"与孝常登善权","dynasty":"元","author":"周砥","text":"马公才力世希有，金石千章喧众口。登高览古心不极，嗟我何人敢为偶。龙岩苍苍逼星斗，擘华亲逢巨灵手。坐看中断两崖立，百折飞湍怒蛟吼。石房空中多怪奇，意象物物神龙守。虹光忽坠金毕逋，把光照遍青珊瑚。海涛惊翻屹不动，仙乐嘈嘈听有无。亿昔回舟洞庭野，七十二峰奔万马。蹑云丹梯不可望，俯仰鸢鱼相上下。请君歌诗歌《大雅》，绝壁搴萝与君写。"}