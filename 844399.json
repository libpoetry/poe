{"id":"844399","title":"再和陈孟卿送春叠前韵","dynasty":"清末民国初","author":"郑国藩","text":"百二韶光逝水流，有人惜别怕登楼。柳丝难把骊驹系，花信应劳旅雁邮。万里行踪迷野马，一年胜迹付閒鸥。衔杯欲问重来事，骇绿纷红总惹愁。春尽疏帘懒上钩，落花如雨水空流。晚莺语涩烟千树，孤雁声酸月一楼。地隔阳关偏怯晓，人非宋玉莫悲秋。与君更订寻芳约，休道来年逊一筹。"}