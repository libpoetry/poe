{"id":"127991","title":"赠吴思道·某也极连蹇","dynasty":"宋代","author":"曹勋","text":"某也极连蹇，世缘牵喧卑。久困戎烬间，方与鞍马辞。得奉宫观禄，遽失糟糠妻。泪零繐帷风，春惨中梱悲。生理正落莫，幽思难平治。公来黟歙遥，率孤再拜之。慰藉累年别，叹息私门衰。而公颜渥丹，绿鬓白发稀。顿换神气妙，密验刀圭奇。内典禅悦深，外丹日月迟。阴功粹雅度，方为世所师。永怀我先君，与公深相知。辱以执友契，肯顾贱子微。贱子感诲言，於兹老锄犁。瓯窭祝场圃，翕张防寒饥。时时躬远郊，一一得自怡。次第教三子，令谙田亩为。老钝依颓檐，忘言随四时。幸会道此乐，秋风遽言归。尚有一瓣香，原奉钟吕期。"}