{"id":"349897","title":"贺新郎·游仙","dynasty":"清代","author":"曾廉","text":"沧海三山绿。枣如瓜、凡人向共，往来充腹。旧事分明原非梦，是梦黄粱早熟。且奋袂、凭骑黄鹄。古岸琴声何凄切，有成连、教取移情曲。那不是，仙人屋。依然金戺瑶阶肃。为纤纤、蛮烟蜑雨，弄成瑟缩。仙犬如龙难敲户，也自无人剥啄。閒暇好、又成幽独。何日九霄青鸾下，看银台、拥出云千簇。仙乐作，普天旭。"}