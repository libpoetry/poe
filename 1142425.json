{"id":"1142425","title":"古意六首 其三","dynasty":"宋末元初","author":"方一夔","text":"翩翩南昌尉，来自九江西。天关列虎豹，欲进无阶梯。臣有治安策，不忍死穷栖。浮浮山林气，披褐朝金闺。上言讦贵戚，下言悯群黎。肉食久喑默，狂叫发草藜。臣言可采择，寸刀刳鲸鲵。一再不合意，反旆风凄凄。君纲坠不振，况复子与妻。自谐尘外约，东游隐会稽。"}