{"id":"959172","title":"送继一郭处士","dynasty":"宋","author":"郑清之","text":"圣君如尧舜，岂无巢与由。计然亦何慕，五湖一扁舟。之人久不作，侧席思岩幽。尝闻鹿何君，清芬彻凝旒。重华锡嘉号，见一光林丘。谁谓雅道息，竞风日悠悠。脱冠挂神武，有士归东州。笑将金闺籍，猛博处士裘。钧天为开颜，曰此夷逸俦。大书继一字，虹光属奎娄。宸章轶麟衮，正声出天球。清名奖静退，下视古素侯。睿谟广先宪，姱节追前修。况今辑众隽，丞弼登虞周。明时乐閒暇，出处自不侔。赤城宅仙子，登陆方蓬洲。君归访司马，坐忘春与秋。方瞳照绿发，戏转黄河流。烟雾肃逋客，隐者应辍耰。欸乃辅行色，春风生柁楼。"}