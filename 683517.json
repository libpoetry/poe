{"id":"683517","title":"少泉太仆公谢人间久矣独有喜余迁太仆中丞二律见寄郧中赋此奉酬兼简犹子时厚太仆","dynasty":"明","author":"王世贞","text":"京山南去郁嵯峨，矫首孤云奈尔何。楚水可无鱼素到，王家从昔马曹多。缄开一字成珠玉，句就千秋让薜萝。莫倚竹林憎俗物，也能兼为阿咸过。霜威不入鬓丝春，谁识三朝柏府臣。酬月独成横槊句，醉花翻爱吐裀人。放怀云梦时时阔，论旧山阳字字真。尺牍向来江表擅，却因惊坐许陈遵。章华台畔百花枝，花底春迷白接䍦。埋照自来多寓酒，逃名不尽为谈诗。听残估客西陵乐，忘却中丞南部时。任是江山能殢兴，舍人还有治装期。"}