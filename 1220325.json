{"id":"1220325","title":"趋京道逢刘簿赋诗赠之","dynasty":"元","author":"吴当","text":"好山青拥县，咫尺野人居。佐政纡才杰，承流畏简书。仙凫飞向日，瑞鹤远随车。家自簪缨盛，心犹玉雪如。丰姿瞻岂弟，马迹历崎岖。光接郎官宿，声传禁直胪。茅茨驯燕雀，山泽老樵渔。倾盖论交晚，维舟上国初。广输河润远，沾溉晋波馀。对酒春生坐，调琴月满除。云开龙影动，江阔雁行疏。别后能相忆，裁书为起予。"}