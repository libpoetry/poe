{"id":"502359","title":"赋清华堂诗","dynasty":"明","author":"刘炳","text":"皇威戒安逸，翰苑游神机。天球列东序，玉藻罗北扉。蜒蜿紫气润，璀璨虹光辉。奎彩动黄阁，文光照彤墀。鼓枻洙泗源，遵舟伊洛湄。梁追昭明辙，汉轶东平輗。瀛洲浮暖吹，银潢演春漪。芝蟠五色叶，桃发万年枝。墨沼鹅群浴，书林燕子飞。花阴移鹤仗，竹色来凤仪。共沐恩波润，咸蒙圣泽滋。河清仰文化，同轨固磐基。"}