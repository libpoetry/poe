{"id":"1235799","title":"秋兴三首","dynasty":"元","author":"吴景奎","text":"玉露彫伤草木衰，风云惨澹见旌旗。南征车马无消息，北去关河有蔽亏。画栋云飞滕阁晓，胡床月上庾楼时。遥应此地成萧瑟，日落江城画角悲。吴会雄藩实壮哉，薇垣高倚海天开。云连楼阁笙歌市，日照湖山锦绣堆。万国舟车通货殖，四方冠盖集英材。悲风吹破繁华梦，鼙鼓声中半劫灰。封豕长蛇夜透关，满城兵火照湖山。生灵化作玄黄血，群盗争探赤白丸。整整堂堂离复合，累累若若去无还。捐躯锋镝樊参政，千载英风史册间。"}