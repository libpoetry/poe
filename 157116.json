{"id":"157116","title":"高马小儿图","dynasty":"宋代","author":"龚开","text":"华驄料肥九分膘，童子身长五尺饶。青丝鞚短金勒紧，春风去去人马骁。莫作寻常厮养看，沙陀义儿皆好汉。此儿此马俱可怜，马方三齿儿未冠。天真烂漫好容仪，楚楚衣装无不宜。岂比五陵年少辈，胭脂坡下斗轻肥。四海风尘虽已息，人才自少当爱惜。如此小儿如此马，它日应须万人敌。老夫出无驴可骑，乃有此马骑此儿。呼儿回头为小驻，停鞭听我新吟新。儿不回头马行疾，老夫对这空啧啧。"}