{"id":"1116597","title":"雍秀才画草虫八物 促纤","dynasty":"宋","author":"苏轼","text":"月丛号耿耿，露叶泣漙漙。夜长不自暖，那忧公子寒。蜕形浊污中，羽翼便翾好。秋来间何阔，已抱寒茎槁。睅目知谁瞋，皤腹空自胀。慎勿困蜈蚣，饥蛇不汝放。洪钟起暗室，飘瓦落空庭。谁言转丸手，能作殷床声。两角徒自长，空飞不服箱。为牛竟何事，利吻穴枯桑。跂跂有足蛇，脉脉无角龙。为虎君勿笑，食尽虿尾虫。腥涎不满壳，聊足以自濡。升高不知回，竟作黏壁枯。双眉卷铁丝，两翅晕金碧。初来花争妍，忽去鬼无迹。"}