{"id":"844777","title":"果园叟潍县郭蓉汀恩孚索画墨梅媵以小诗四首","dynasty":"清末民国初","author":"曹家达","text":"潭静片云宿，山荒冻鸟拳。奈兹果园叟，责我咏花篇。寄兴聊复尔，写生滋惘然。何时北风起，吹梦过江天。学书虽不就，必自检柔翰。并世已非偶，相逢况大难。图成众芳歇，权当一枝看。独得清刚气，挥毫霜月寒。花事北窗早，离家空自怜。好春不渡海，晴日为摊笺。倒影漾寒水，长条拂暝烟。欲凭江驿寄，高浪暮横天。岁暮忽不惬，曰归思更沉。遥知向阳萼，犹抱耐冬心。日暖飘寒蝶，霜高惊暮禽。好寻望乡处，健步一登临。"}