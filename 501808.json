{"id":"501808","title":"赠塔斯图判府二十韵","dynasty":"明","author":"林弼","text":"贤倅北方杰，笃生勋德门。世皇良将裔，林国上公孙。淮海新开府，开山旧镇藩。彝勋扬日出，剑气射星垣。乔木苍烟古，甘棠绿荫蕃。东南集冠盖，甲乙拥旟幡。帝轸边方苦，公承天语温。贰车方筮仕，别驾重疏恩。虞坂驰良骥，沧溟起大鲲。松边卧归辙，柳外迓征辕。良策裨军旅，长材任剧繁。列槐家泽远，细柳祖风存。春雨桑麻陇，秋风禾黍原。鳄应识韩愈，虎亦避刘琨。东郭看山榻，南楼对月樽。调羹需鼎鼐，纫佩集兰荪。昭代多麟凤，清班簉鹭鹓。安车行趣召，万里觐天阍。"}