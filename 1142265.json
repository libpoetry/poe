{"id":"1142265","title":"简赵子昂","dynasty":"宋末元初","author":"牟巘","text":"君维大雅姿，被服蔼兰荪。胸次综流略，本本又元元。手追七子作，凌厉气所吞。馀事到翰墨，藉甚声价喧。居然难自藏，珠玉走中原。四年郎省户，小滞当高鶱。肯来为多士，复除布春温。力争吾道回，中流收崩奔。眷言维桑旧，从容驻輶轩。我亦喜再见，一笑略寒暄。首诵新诗章，两耳为君尊。高情殊磊落，俗子何足论。顾我寂寞地，无物当赠言。乃复携尺纸，看君醉墨翻。霜木石共老，野竹翠不蕃。落笔频申顷，岁晚古色存。思君时一把，此意期勿谖。"}