{"id":"704602","title":"嬉春曲戏效香奁体四首","dynasty":"明","author":"黎遂球","text":"醉国新除录事衔，又凭鹦鹉作花监。逋觞那敢摇香片，进酒从他溅汗衫。蝶过捉教临席舞，燕来充作赛香喃。松笺檄得怜芳伴，别向灯前发几函。暗接脂唇酒共甜，月明长恨捲珠帘。香浮捧砚双云娜，花染弹筝十指尖。柳带赠诗情自结，梨魂如梦醉同淹。宜人赖有微微雾，避入深丛过短檐。渡头桃叶笑歌还，半搦腰围杏色悭。鸲鹆对为痴绝舞，鸳鸯长得梦中閒。书空袅袅晴丝挂，旋颊融融热晕顽。眉黛可容春几许，满堤图画谱青山。软红团砌日和南，为祝行云结小庵。斗艳岂容遭妒女，逢仙刚又选童男。青衣倍称骑羊戏，玉管生怜驾凤堪。愿与花神乞延寿，共将垂鬓续春三。"}