{"id":"1127163","title":"大涤洞留题","dynasty":"宋","author":"黄敏德","text":"九锁山深断世踪，云霞堆里著瑶宫。千年地胜身才到，一柱峰高路忽通。据石漱泉消俗念，扪萝扣洞挹仙风。直疑凡骨今朝换，不假金丹屡转功。忆昨朝真暂憩留，清宵澒洞乳泉流。重来人在山尤好，剩喜凉生暑顿收。玉柱擎天高拔地，翠蛟拥日冷涵秋。蝇头蜗角如饴美，林下谁能一转头。"}