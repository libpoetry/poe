{"id":"860846","title":"赠王先生","dynasty":"宋","author":"王灼","text":"陇种健儿须如棘，幼事秦府持鞭靮。战尘扑面心已灰，径上三峰弄泉石。乾坤变化五百年，人间未识地行仙。布裘落魄荆州市，丹经秘法为君传。散尽千金何所有，腹中气作蛟龙吼。功成直欲凌紫虚，尚爱岷峨山下酒。年来我亦厌樊笼，乞取微言为指踪。君不见叶县双凫缑岭鹤，古来度世多吾宗。"}