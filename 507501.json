{"id":"507501","title":"题施生吴山图","dynasty":"明","author":"李昌祺","text":"伯鸾自安田野性，季鹰谩有莼鲈兴。何似施生住日边，吴中山水壁间悬。山水苍苍绝垢氛，看图不异在吴门。亭间一叟书长把，树杪飞流响不闻。苍苔白石菰蒲绿，溪上谁人补萝屋。数拳晴雪见栖鸥，十亩凉阴翳高木。我昔巢栖五老颠，松风桂月伴云泉。朅来委质事明主，敢念池鱼思故渊。瑶枰谩想溪边奕，碧草空怀洞里眠。缄情划尔发长笑，清宵梦绕香炉烟。"}