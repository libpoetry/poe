{"id":"803232","title":"杜林将军墓在镇西北里许，相传墓地即其阵亡之处","dynasty":"清","author":"刘天谊","text":"出游至西原，携友时散步。颓然见荒丘，云是将军墓。翁仲漫弗存，丰碑无寻处。刍牧来牛羊，孔穴走狐兔。生前位将军，葬自崇制度。而此殊草草，窃疑传闻误。友人顾而嘻，嗤我实胶固。今人际升平，得备饰终具。元黄龙战时，原隰裒谁顾？矧彼武勇人，马革夙所慕。碧血洒战场，暴骸心何惧？家国同销亡，纪载阙竹素。仅余故遗民，姓名相传付。偶来田垄间，凭吊斜阳暮。轶事几流连，低徊不忍去。直道存人心，非事逐好恶。礼失尚野求，口碑即掌故。不见各生祠，勒石遍道路。里老昧莫知，几为甘棠树。"}