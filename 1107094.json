{"id":"1107094","title":"和谢吏部铁字韵三十四首 送成彦尉邵武三首","dynasty":"宋","author":"邓肃","text":"万窍于喁风割耳，梅影横斜耿烟水。杀鸡为黍政追随，七峰共作隐君子。忽举阳关饯行人，去去莫愁官长嗔。但知所领马曹似，清谈更觉子猷真。谷风尝讥朋友绝，子贡毋轻原宪拙。期公鸿雁不空回，开缄八行划如铁。汗血神驹卓锥耳，去似苍崖决积水。据鞍年少笑西征，神仙中人梅氏子。平生胸抱不由人，点额再归曾未嗔。仪舌尚存斯足矣，卞玉那愁无识真。一官聊续箕裘绝，登山莫厌芒鞋拙。会使狗偷扫地无，不须蜂虿挥钜铁。山头枯木半生耳，山下琉璃剪碧水。登山临水两超然，刻烛千篇对夫子。我生也是不羁人，白眼望天人共嗔。相逢赖有知音鲍，挥麈不疑咳唾真。子今更与竹林绝，我独凄然守株拙。望公声誉腾九天，不惟去作铮铮铁。"}