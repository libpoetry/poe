{"id":"844569","title":"次韵再和翁师志吾近作二首","dynasty":"清末民国初","author":"祝廷华","text":"闭门常作老书生，閒与农夫话雨晴。二月曾游灵隐寺，十年不到阖闾城。情长梦里怀琴剑，学富胸中聚甲兵。儗与吾师刊大集，洛阳有纸定风行。渔樵循分寄馀生，日共閒鸥弄晚晴。卖字惭非王内史，校书幸赖谢宣城。名山珍重期存古，江海沈沦误养兵。太息民穷财尽日，消愁惟有醉歌行。"}