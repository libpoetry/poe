{"id":"814418","title":"次吴鉴堂二尹「感怀」用连环体原韵二首","dynasty":"清","author":"林占梅","text":"满城风雨近重阳，旧恨新愁总系肠。陶令清吟惟遣兴，司勋绮句岂鸣狂。绝无势利招人妒，更有琴书累我忙。几度欲眠眠未得，更深渐觉竹窗凉。更深渐觉竹窗凉，话到平生倍可伤。酬酢敢分青白眼，蹉跎强半黑甜乡。人情此际嗟刁险，世事于今叹孔章。偏是催租无计却，满城风雨近重阳。"}