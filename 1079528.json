{"id":"1079528","title":"山水图歌","dynasty":"宋","author":"吕本中","text":"君不见南江老龙夜不眠，令我破屋开青天。千岩倒壁卷角上，一榻却在洪涛前。又不见江头古木一尺围，猿猱接手悬高枝。雨中寒芦披靡去，天际风帆先后归。陈生故是可怜人，笔虽未到心已亲。南村北村渴欲死，怪此一室无纤尘。郑虔祁岳不解奇，韩干画马空多肥。万里咫尺君得之，更看湘江雷雨垂。"}