{"id":"1124882","title":"次史君喜雨偈韵","dynasty":"宋","author":"徐鹿卿","text":"朱轓临莅甫经秋，已报民庸总若畴。剩有心思图惠养，更无毫末事诛求。操存对越神明久，应祷旋销旱魃忧。天意念功殊未别，且将甘露略相酬。田里欢传岁有秋，已占休證叶龟畴。连朝霪雨忻从欲，一念通神只反求。暂向岭边宣主泽，每先天下为民忧。藩方久袖为霖手，百万苍生愿未酬。"}