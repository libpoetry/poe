{"id":"944136","title":"谢宋宰惠玉友曲方","dynasty":"宋","author":"陈造","text":"夫子如周郎，即之疑饮醇。相从不踰岁，遽欲潇湘秦。此生忧患馀，佽助嗟无几。安得如公者，莫逆与终始。曲生到我室，奠贽心已倾。酝藉非俗辈，面作玉雪明。挹彼醇厚资，春意生户牖。非公介其间，未易交此友。此友仙者流，勿药气自和。著我无何乡，顾能蠲积痾。月团信佳人，业工败人意。使我百虑攻，愁城不馀地。虽无叔夜书，泛交方自讼。平生一鲍子，世莫知管仲。悠然甘不怀，交道自久长。因渠念公他，端人更难忘。"}