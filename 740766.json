{"id":"740766","title":"琉球刀歌","dynasty":"清","author":"贾虞龙","text":"天吴翻风立海水，老鲛跳波剪长尾。殷殷空山霹雳声，飞来海客炉中死。炉中冉冉浮炎烟，乃厉乃锻成三年。铦锋照川霜雪白，宝锷出匣芙蕖妍。黄云峥嵘天宇廓，阴森日暮精灵跃。奇气能教山魅愁，寒芒欲逼天星落。神物所属非人求，会合亦似针磁投。远从鳌背踏沧海，携来万里沙棠舟。出鞘苍茫对晴昊，百感无端入怀抱。十年磨刃赠何人，夷门古路生秋草。"}