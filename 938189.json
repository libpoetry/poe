{"id":"938189","title":"某蒙示咏家弟所撰班史属辞长句三叹之馀辄用元韵以示家弟谨布师席","dynasty":"宋","author":"陈与义","text":"隽永杂俎虽甚旨，何似三冬足文史。羡子皮里西京书，议论逼人惊亹亹。戏为语韵网所遗，人皆百能子千之。虽非张巡遍记诵，岂与李翰争毫釐。不待区区隶古定，便令景宗知去病。掇要虚烦四十篇，三卷之博能拟圣。儒林丈人摛藻春，作诗印可融心神。我亦从今悔迂学，不须更辨瓒称臣。"}