{"id":"727777","title":"兰陵王 癸丑春分前一日，程十发武昌书来，不能忘情于石巢旧居，依周美成兰陵王词韵寄之","dynasty":"清","author":"顾印愚","text":"相风直。烟袅湘竿篆碧。芝楣在、垂桁衍波，明月窥帘旧时色。予怀寄酒国。曾惜。图中主客。重来日，翻惹别情，一跳桃花水千尺。青苔履綦迹。恁我屋争墩，同舍争席。休论鱼尾猩唇食。乍七曜潜通，九华持去，江梅惆怅寄书驿。系愁北山北。悲恻。岁华积。抵一梦华胥，蓦地喧寂。江花江草何终极。且画卷螺黛，谱留鱼笛。玉蟾蜍老，伴漫士，与泪滴。"}