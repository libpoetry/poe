{"id":"514209","title":"郭忠恕雪霁江行图为沈启南题","dynasty":"明","author":"程敏政","text":"蜀山晓起雪大晴，蜀江早有商船行。前牵百丈后催舵，欲动不动难为情。两舷相依若弟兄，雪后无风江水平。古来川货甲天下，尔中何物皆充盈。一舟系尾大于瓦，荡漾不敢相先争。有时遇险即分载，主者自解操奇赢。长年三老各守职，翘首疑闻呼啸声。纷纷远树雾中出，点点玉峰天外明。棹郎呵冻相偶语，隔岸恐是夷陵城。大滩小滩难悉数，自出两川今几程。嗟哉远道亦良苦，盐井有戒何相轻。披图一见肌上粟，凛然朔气生檐楹。摩挲久之意乃定，何人方寸劳经营。素缣半幅不盈尺，云是东都狂郭生。宣和天子爱书画，亲与印识题其名。一朝桑海忽遭变，内局委弃随榛荆。郭生惟馀比干画，犹幸不燬南来兵。奎章学士子山子，献纳曾倾葵藿诚。尔来二百有馀岁，屈指春秋凡几更。不知此本尚在否，抚卷益觉心怦怦。石田沈君最博雅，重购所得人皆惊。装潢完好无璺裂，入手坐见增光荣。郭生斯图乃其一，馀者往往皆精英。题诗有暇或临扫，也以丹青吴下鸣。闻君家住湖水侧，青山古木相回萦。何时倚棹一寻访，君当倒屣来相迎。翩然坐我竹窗下，石鼎细呼春茗烹。挥童开奁取卷轴，甲唐乙宋聊相评。旁人定诮太古癖，尘襟且拟冰壶清。却愁玩物犯祖戒，未敢先输他日盟。"}