{"id":"697228","title":"永叔舟中遇稚升水部再柬二首","dynasty":"明","author":"胡应麟","text":"声名藉藉动皇畿，锦缆牙樯出海圻。万鹢连云金翅拥，双龙横雾玉鳞飞。淹留彩笔歌丛桂，濩落青衫问采薇。同学廿年年少友，几人袍笏到丹扉。双旌寒拂大河东，舸舰如云节制雄。十载诗名传水部，一时才望重山公。风清邗浦梅花句，月朗淮堤桂树丛。咫尺牙璋龙阙畔，金绯悬锡大司空。"}