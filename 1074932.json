{"id":"1074932","title":"菖蒲山子歌","dynasty":"宋","author":"周紫芝","text":"南人生长在山间，家家有窗窗有山。吴峰楚峤不知数，但见云埋雨洗堆烟鬟。谁知长安绮纨子，一拳何处镵云根。阳侯疏凿出岩穴，上有斓斑皱藓纹。下有千岁不死瑶草苍须繁，痴儿持此矜王孙。朝携磈礧登朱门，暮拥红旌辞帝阍。开元承平二十年，四边无警不控弦。绣衣半是花鸟使，达官避路谁敢言。大艑岢峨春浪碧，处处争看太湖石。天心不肯乾太湖，八州万口空嗟吁。累石作山齐华岳，千峰万峦撑碧落。樛龙夭矫揽云雨，彷佛去天无一握。锦帆东下飞龙舟，咸阳苑籞空萧索。杜陵野老哀江头，菖蒲之山兮谁尔留。"}