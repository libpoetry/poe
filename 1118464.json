{"id":"1118464","title":"杂兴六首","dynasty":"宋","author":"陆游","text":"秦汉区区了目前，周家风化遂无传。君看八百年基业，尽在东山七月篇。羲和分职授人时，断自唐虞意可知。兽舞凤来馀事耳，西成东作要熙熙。老无添处仍逢病，春欲残时未减寒。架上汉书浑忘尽，床头周易却常看。一身逋负愁赊酒，满眼关山悔上楼。子细推来惟合睡，五更风雨已如秋。面颜日瘦口眼大，气血顿衰须发狞。不用凌烟写冠剑，一蓑烟雨事春耕。故交零落形吊影，陈迹凄凉口语心。辛苦一生成底事，祈招空解诵愔愔。"}