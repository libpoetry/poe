{"id":"1244032","title":"大雪中罗伯英见过","dynasty":"元末明初","author":"郭钰","text":"大雪破絮温，高眠及辰巳。忽闻扣柴扃，不语知奇士。独行何飘翛，海鹤乘云气。玉界璚田中，神仙足风致。云何剡溪船，高兴一时废。贫家饭脱粟，菘韭自无备。且复倒馀樽，燎衣语文字。圣贤去我远，縻兹糟粕味。每当得意时，何如卿相贵。人生俱有营，俯仰期无愧。寇邓列云台，严陵钓江涘。不闻青史间，驰议相轩轾。嗟我穷巷子，宾客少能至。况兹风雪中，廑廑见君意。感叹不可留，临分更揽袂。回首北山巅，松柏郁苍翠。"}