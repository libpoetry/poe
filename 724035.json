{"id":"724035","title":"侍宴华光殿曲水奉敕为皇太子作诗","dynasty":"南北朝","author":"谢朓","text":"旁求邃古，逖听鸿名。大宝曰位，得一为贞。朱禘叶祉，绿字摛英。升配同贯，进让殊声。大横将属，会昌已命。国步中徂，宸居膺庆。玺剑先传，龟玉增映。宗尧有绪，复禹无竞。礼行郊社，人神受职。宝郊山川，鳞羽变色。玄塞北靡，丹徼南极。浮毳驾风，非泳非陟。能官民秀，利建天跗。枵鹑列野，营绛分区。论思帝则，献纳宸枢。麟趾方定，鹈翼谁濡。西京蔼蔼，东都济济。秋祓濯流，春禊浮醴。初吉云献，上除方启。昔驾阳颖，今帐云陛。嘉乐旧矣，芳宴在斯。载留神瞩，有睟天仪。龙精已映，威仰未移。叶依黄鸟，花落春池。高殿弘敞，禁林稠密。青磴崛起，丹楼间出。翠葆随风，金戈动日。惆怅清管，徘徊轻佾。灞浐入筵，河淇流阼。海若来往，觞肴沿溯。欢饫有终，清光欲暮。轻貂回首，华组徐步。登贤博望，献赋清漳。汉贰称敏，魏两垂芳。监抚有则，匕鬯无方。瞻言守器，永愧元良。"}