{"id":"1116151","title":"湖南安抚刘龙图挽词二首","dynasty":"宋","author":"汪藻","text":"胸次光风霁月明，论文衮衮九河倾。一辞天上金銮直，再见湘南竹马迎。梁相合图烟阁上，郑公忽去雪山轻。眼看过棹呱呱泣，谁谓衡州浪得名。前年旌节驻江湄，始向清扬识紫芝。名系南陬朱鸟影，官兼东观白云司。初惊楚俗招魂些，已见羊公堕泪碑。千古风流钟岭峤，湘人应配曲江祠。"}