{"id":"1142295","title":"送唐同知","dynasty":"宋末元初","author":"牟巘","text":"平生一寸心，神游梦华录。喜君晚相遇，风景宛在目。肯为此邦来，大是渠侬福。我但饮若水，生意已俱复。轧轧寒女手，何事嗟空轴。欲去复停车，为尔两眉蹙。犹是前叔度，五裤回馀燠。千家万家喜，吾意始云足。路稳驱车去，祖帐纷相属。贺下不贺上，此语传古俗。况携善颂归，亲舍喜可掬。炰羔倾家酿，欢声动邻曲。麾节愿早还，春风棠树绿。"}