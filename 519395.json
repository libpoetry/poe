{"id":"519395","title":"寿李封君绣衣","dynasty":"明","author":"朱诚泳","text":"沁源有遗老，安居踰稀年。鼻祖老聃氏，遥遥乃曾玄。髫年入頖宫，经礼穷三千。蟾宫高折桂，领教司陶甄。黉堂拥师席，白昼那肯眠。鄠邑亦多士，教铎日以宣。慈溪还小试，吏隐聊周旋。一朝挥印绶，去去何飘然。庭闱足甘旨，节孝人共传。鲤庭莱衣趋，兰桂纷相联。蜚英有侍御，超登多士先。中台应豸绣，龙敕推恩全。朅来振风纪，将命历秦川。晴云飞太行，东望心旌悬。时维小春月，寔逢初度天。王事念靡盬，私归宁敢专。沁源近西土，夙昔闻其贤。所存在忠孝，食报宜绵绵。方今天子圣，寿域开八埏。我诗贺而翁，庸续南山篇。"}