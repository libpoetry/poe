{"id":"149169","title":"游灵岩山寺","dynasty":"宋代","author":"晁说之","text":"昔爱屏作山，今爱山作屏。还曲不可数，两目徒荧荧。须臾背负巘，恍惝面对陉。屯聚阵脚马，罗列仙女軿。秀色非有无，花气自芳馨。翠麓下靡靡，危峰上亭亭。借问深几何，飞鸟中暂停。众异者明孔，白昼观辰星。霜令殊未酷，黄蕊间青青。连岫鏁宝符，重壁藏修灵。世俗那得见，见形不识形。言念朗法师，于此老禅扃。应化今何到，空余虎上经。我如梦中游，梦梦入杳冥。尔来尘滓醉，不觉一朝醒。下山如梦断，独疑在茅厅。朝云到人世，飘飘细雨零。"}