{"id":"1176574","title":"奉和袭美太湖诗二十首 以毛公泉献大谏清河公","dynasty":"唐","author":"陆龟蒙","text":"先生鍊飞精，羽化成翩翻。荒坛与古甃，隐轸清泠存。四面蹙山骨，中心含月魂。除非紫水脉，即是金沙源。香实洒桂蕊，甘惟渍云根。向来探幽人，酌罢祛蒙昏。况公圭璋质，近处谏诤垣。又闻虚静姿，早挂冰雪痕。君对瑶华味，重献兰薰言。当应涤烦暑，朗咏翚飞轩。我愿得一掬，攀天叫重阍。霏霏散为雨，用以移焦原。"}