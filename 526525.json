{"id":"526525","title":"春雨","dynasty":"明","author":"张羽（凤举","text":"轻风递迟折，春夜苦复长。脉脉夜来雨，如缕萦羁肠。抚卷不成读，篝灯熌馀光。渺矣望故园，帝乡复何方。伊昔年少心，屣脱声利场。纷如睦下吏，晨莫徒皇皇。佳游剧遐想，吏隐良参商。拊心愧江云，濯足悲沧浪。既乖齐竽调，徒抱荆璞伤。侯封亦漂技，千金购奇方。西燕正低掠，北鸿翩回翔。物候转目新，尘颜非故常。驾言阻归牵，昨梦劳悠扬。怀哉紫荆树，连枝发幽芳。况兹饥馑馀，禄食惭赪鲂。明朝一雨霁，南陌行春桑。"}