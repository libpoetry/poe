{"id":"1130194","title":"偶书寂音堂壁三首","dynasty":"宋","author":"释德洪","text":"巾瓶挂壁亦翛然，无所营为地自偏。句法不能医老病，梦游时解到林泉。扶持瘦玉筇随步，堆叠荒云衲半肩。小住閒庭数归鸟，从教人作画图传。寂音閒杀益风流，寒涕垂膺懒更收。得失是非都放却，死生穷达信缘休。湘中戏剧三千首，海上归来十二秋。斋罢展单吾自课，暮年眠食更何求。霜须瘴面老垂垂，瘦搭诗肩古佛依。灭迹尚嫌身是累，此生永与世相违。残经倦读闲凭几，幽鸟独闻常掩扉。寝处法华安乐行，荡除五十二年非。"}