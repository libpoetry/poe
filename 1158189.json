{"id":"1158189","title":"三羞诗三首 其一","dynasty":"唐","author":"皮日休","text":"吾闻古君子，介介励其节。入门疑储宫，抚己思鈇钺。志者若不退，佞者何由达。君臣一殽膳，家国共残杀。此道见于今，永思心若裂。王臣方謇謇，佐我无玷缺。如何以谋计，中道生芽蘖。宪司遵故典，分道播南越。苍惶出班行，家室不容别。玄鬓行为霜，清泪立成血。乘遽剧飞鸟，就传过风发。嗟吾何为者，叨在造士列。献文不上第，归于淮之汭。蹇蹄可再奔，退羽可后歇。利则侣轩裳，塞则友松月。而于方寸内，未有是愁结。未为禄食仕，俯不愧梁粝。未为冠冕人，死不惭忠烈。如何有是心，不能叩丹阙。赫赫负君归，南山采芝蕨。"}