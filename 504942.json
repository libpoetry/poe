{"id":"504942","title":"海堤行","dynasty":"明","author":"乌斯道","text":"海上蜿蜒蟠玉龙，云柯迤逦冲阑风。睥睨烟云俯深黝，叶侯建此千年功。侯出成均倅兹土，能为苍生闲斥卤。古称贤令谢与施，可道今人不如古。趍功猬集鼛鼓声，万杵齐揵风雨鸣。南山白石走东海，鲛人夜泣灵鳌惊。从此风飙转潮汐，鬼嗄神奔夺天力。人言水勇奈石坚，谁信侯心胜于石。石堤未作先土堤，洪涛每入田中飞。田舍沉沦粳稌死，盐花万顷争光辉。咸气寻消旧田复，桑柘依然满村绿。清宵促织鸣寒蛩，细雨催耕啼布谷。汝仇湖水清连天，百川分注春风前。花底人沽种田酒，篱根月照催租船。堤上新祠高绰楔，穹碑大字书年月。共来祭祀献鸡豚，幸免浮生作鱼鳖。黄金世上山嵯峨，日日散人能几何。侯橐曾无一铢费，姚江拍拍流恩波。世事年华倏忽改，堤与侯名应长在。海滨尽得如侯堤，那有桑田变沧海。"}