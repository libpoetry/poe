{"id":"1089387","title":"射鹰行","dynasty":"宋","author":"许及之","text":"圣作桑弧男子志，矢人伤人岂吾事。五陵少年狭斜游，柘弹金丸矜垩鼻。一朝折节臂良弓，腰身不动马如风。背弯团月无留意，秃鸧老鹰应弦坠。书生忍饥犹努力，夜夜孤灯腕寒石。等閒拓手石五馀，真是无心事书策。诗书岂不关时须，寄语悠悠年少儿。一鹰一兔寻常事，正要尺箠鞭羌夷。"}