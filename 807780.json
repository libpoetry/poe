{"id":"807780","title":"沁园春  为雪持题像即次原韵","dynasty":"清","author":"陈维崧","text":"屈指生平，衣葛知寒，食梅苦酸。倩冰绡数尺，图成行乐，梨园一曲，谱出邯郸。富贵何常，男儿自有，除却升天作底难。掀髯处，怪六花一夜，白尽江山。长空舞絮漫漫。纵汉苑吴宫梦里看。唤燕支小妇，霓裳夜宴，回波别队，毳幕春寒。满院红肌，一帘香雪，老放英雄此内閒。吾狂甚，向画中笑乞，最后双鬟。"}