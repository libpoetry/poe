{"id":"292292","title":"三姝媚·中秋夜感遇成歌","dynasty":"现代","author":"张尔田","text":"西堂残烛灺。荡帘波沈沈，镜天无罅。细浪方尊，绕桂丛犹记，赏秋阑夜。露脚飞迟，双鬓妥、花飘凉麝。望里琼空，依约年时，半镫萤话。春老兰情哀谢。叹旧奁题香，怨红销帕。扇底圆姿，问故山眉意，澹蛾谁画。倦眼霄程，还自觑、仙軿来下。那更苍龙侵晓，瑶台梦惹。"}