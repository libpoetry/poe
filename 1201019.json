{"id":"1201019","title":"锦堂春","dynasty":"元","author":"无名氏","text":"话衷肠。悟南柯一梦黄粱。破繁华、云龛布素，认宗派、返照回光。凭慧剑、挥开爱网，横藜杖、击碎尘寰。那里相逢，峨嵋山下，韬光速迸，东华山旁。林泉隐，南辰北斗，日月袖中藏。朱颜久，天崩地塌，真性如常。舞袍袖、乾坤恨窄，但展手、天地平量。醉陶陶、囊盛四海，笑盈盈、腹注三江。几度瑶池，龙华会上，诸仙筵宴捧霞觞。钟离至，玉皇御宴，无我不成行。重阳会，金莲七朵，齐放神光。"}