{"id":"703518","title":"题且过庵二首","dynasty":"明","author":"释函可","text":"山边架屋偏留我，双袖龙钟岂有他。道法也因长病减，閒情毕竟老年多。自将破罐炊水食，偶就新篇向佛歌。昨日已过今且过，不知明日又如何。二三弟子亦多事，执卷时同就薜萝。不碍书声侵晓磬，莫教世事挂庭柯。虎常问讯来空砌，人或寻诗上雪坡。昨日已过今且过，不知明日又如何。"}