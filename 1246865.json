{"id":"1246865","title":"近闻叔器学正迁善府掾俱有海北乔迁喜而不寐为赋长短句二十一韵","dynasty":"元末明初","author":"唐桂芳","text":"姚君作诗似建水，朱君饮酒如淋灰。自我得二士，壮气倾九垓。凤窠丹穴岂凡鸟，马育月窟真龙媒。叔也读书渔梁上，闭门不出旁人猜。阑干醉拍山月影，呼我剩酌黄金罍。三年校官留钱塘，倏见杰阁飞崔嵬。去年又调池阳游，绕屋芙蕖秋水开。米圆如珠鲙如玉，槐阴立马荒苍苔。迁也亦复可怜人，遑遑奔走于尘埃。作赋直过鹦鹉洲，抱琴又登凤凰台。舍儒就吏营斗禄，慈亲鹤发将毰毸。有时拔剑顿足舞，仰天大笑何诙谐。当今天网下罩士，喜闻霜台重荐才。官河五月鼓声集，剡剡黄旗插高桅。广南雨洗息歊瘴，海康云霁收狂雷。政须诗书佐元帅，不用矛槊歼渠魁。金刀賨布岩洞俗，椎髻黑齿猺蛮孩。同里已盟胶漆久，同道又联雁鹜来。审知公馀了无事，槟榔茶熟椰子杯。蹇予布衣谁比数，长大渐茁须满腮。岭头傥遇南来使，一枝为寄先春梅。"}