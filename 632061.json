{"id":"632061","title":"对菊","dynasty":"明","author":"释函可","text":"河东一老翁，赠我菊一枝。一枝四五花，众叶亦纷披。沃以石泉水，培以高冈泥。当此草木枯，孤生无乃奇。春露既无分，秋霜安可辞。负性宁或殊，存心良独希。城中多嚣尘，对酒亦非宜。所以避名园，并不羡东篱。独爱山中人，相向共茆茨。本无堪俗赏，非自宝幽姿。日夕幸无营，寂然淡共持。"}