{"id":"745188","title":"叠游乳岩三洞爱其奇绝题于石壁","dynasty":"清","author":"黄承吉","text":"蓬莱员峤虚无间，世间何处无仙山。骖鸾到此偶歇息，但见无数白石清泉湾。清泉随风来，荡漾空中澜。耸身直上树巅顶，千人濯足泠而寒。仙人陶通明，凿崄排云关。三层楼户惝出没，一层一陟玄都坛。钟乳何累累，千载结不乾。玲珑幢盖太古设，化工巧作波罗檀。丹丘有何碧玉宇，凡夫想像无田攀。烟深水迷日食乳，时有锦鳞仙鼠相往还。是谁写出上清字，得无真有琼华丹。我来狂饮已三度，往往云腴玉液充杯盘。临行拄杖侧耳听，淙琤如有丝竹弹。不知䆲䆡直入几百里，此语欲答山僧难。山风一扫去尘迹，应让真人玉佩来珊珊。"}