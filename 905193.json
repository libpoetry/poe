{"id":"905193","title":"泊雷公步涉豫章境江流淼漫烟村夹岸景色横出顾挹不暇舟中偶获古风一首","dynasty":"宋","author":"李吕","text":"我昔阅画图，酷暑江天景。是行不作难，巨舰寄萍梗。柁楼一放目，合付诗管领。烟雨山出没，浦溆林逾静。水行三四家，蓑篷事畦町。闲牛负乌鹊，散牧无人境。淼淼万顷波，撇掠小渔艇。南风吹霁月，碧玉兼天净。清绝乃如许，独恨句非警。强作捧心颦，语出辄肯綮。共载多骚人，解颐埒匡鼎。模写入新诗，敢惮再三请。"}