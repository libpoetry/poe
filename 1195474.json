{"id":"1195474","title":"东郊纳凉忆左威卫李录事收昆季太原崔参军三首","dynasty":"唐","author":"楼颖","text":"水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成秪自适，欲白返忘言。纳凉每选地，近得青门东。林与缭垣接，池将沁水通。枝交帝女树，桥映美人虹。想是忘机者，悠悠在兴中。林间求适意，池上得清飙。稍稍斜回楫，时时一度桥。水光壁际动，山影浪中摇。不见李元礼，神仙何处要。"}