{"id":"1131416","title":"秋怀","dynasty":"宋","author":"虞俦","text":"登楼何处不陈诗，况是秋高木落时。极目但随归雁远，老怀犹作故乡悲。毋宁觞咏须前辈，有底功名亦后期。试问沈郎那得瘦，此心元不慕州麾。结发从来数亦奇，人言猿臂不遭时。诗成杜曲何多兴，赋旧兰台只浪悲。松菊不关年少事，冰霜曾与岁寒期。君看昨日凉风起，瓜上青蝇岂待麾。"}