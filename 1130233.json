{"id":"1130233","title":"了翁谪廉欲置华严托余将来以六偈见寄其略曰杖头多少闲田地挑取华严入岭来次韵寄之","dynasty":"宋","author":"释德洪","text":"十方刹海毫端具，一念交参无别路。妙明廓彻不依他，当念无来亦无去。妙极玄微亦昧机，须明句里电光飞。眼开做梦圭峰老，笑倒盐官百衲师。平生百事耳边风，尽听人嘲诈哑聋。跌著起来还一笑，何须半夜上孤峰。觑逻牛儿亦久如，于今正好抚怜渠。但能收放知时节，吒吒常教旁屋庐。因法相逢一笑开，俯看人世过飞埃。湘南岭外休分别，圆寂光中共往来。根机饶我三干倍，纯熟输君一百筹。谁似梦中忧患里，饭馀要睡即齁齁。"}