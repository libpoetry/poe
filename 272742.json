{"id":"272742","title":"己巳五月将之青溪追忆玉山学舍","dynasty":"清代","author":"吕锦文","text":"忆昔玉山与诚堂，群木耸秀四季芳。窗前古梅弄疏影，帘外丛竹生幽凉。编篱一桁遮几曲，林花草卉纷丹绿。重慈忽殒北堂萱，惊心岁月风驰促。羁人转瞬十六年，别归时忆草堂前。值今五月笋争发，低筱透楹高出檐。谁期咫尺成今古，远闻芳径为荒圃。兰陵三载忆初地，枉逢佳节思南武。水阁黄梅接雨风，潺湲声杂橹声中。恰才侨寓谋安席，那更移家再挂篷。我生孩小捐乡宅，早随亲任劳行役。故园归后仅三秋，如何又去家为客。"}