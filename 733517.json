{"id":"733517","title":"闻其年以博学宏词荐为赋短歌","dynasty":"清","author":"吴绮","text":"陈郎五年不得意，青衫颓落凌云气。忽闻天子下徵书，乡里小儿叫奇事。兵兴以后文章贱，牙郎估客乘高幰。尽谓黄金可致身，公卿那用张华研。吾侪有字何堪煮，贱卖长门人不与。妻儿大笑乃公痴，何如且学扬州贾。陈郎本在泥途中，一朝走入甘泉宫。掀髯脱却犊鼻裈，乃知吾道非终穷。吁嗟小儿小儿汝莫嗔，当今天子重才人。"}