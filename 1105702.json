{"id":"1105702","title":"出郊劝农","dynasty":"宋","author":"王十朋","text":"六年四郡劝农耕，自欲归耕尚未成。游宦何如在家好，一廛从此愿为氓。守臣忧国愿年丰，半刺双凫此念同。安得时旸时雨若，有生均在泰和中。小麦含花大麦黄，一年春事已相将。篮舆遍入三精舍，拨得公家半日忙。一千石俸窃南州，老病馀生厌宦游。已上祠章即归去，一犁烟雨事西畴。"}