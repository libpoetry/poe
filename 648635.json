{"id":"648635","title":"送邹尚友赴澧川","dynasty":"明","author":"杨士奇","text":"新春散寒冱，旭日明江浦。浦树净亭亭，犹含夜来雨。远客促行迈，故人皆出祖。初来自西川，遄征溯南楚。离别即须臾，晤言方几许。圣朝悯茕嫠，简贤需召杜。恺悌终荐达，承流寄绥抚。澧水出涔阳，东连洞庭渚。其俗本惇朴，其民素贫窭。竭力供县官，何尝厌勤苦。兹晨望贤牧，蚤暮急延伫。行矣敷仁恩，殚心副当宁。"}