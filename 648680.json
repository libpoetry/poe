{"id":"648680","title":"追赋袁氏瞻衮堂","dynasty":"明","author":"杨士奇","text":"中岁谒金阙，恭承明圣恩。千载之所遭，锡命久益蕃。重爵与厚禄，颂台烨高鶱。泰坛切紫霄，清庙凌绛云。天子奉明禋，周旋严骏奔。祀事国所重，为荣安可言。朅来遂悬车，言归东海濆。何以报盛德，惓惓中心存。兴居兼食息，一惟我圣君。祗若聸龙衣，肃若仰临轩。仰祝万万寿，悠久齐乾坤。大书揭中堂，庶庸示无谖。嗟哉逝已远，敬率惟后昆。"}