{"id":"183341","title":"钱穆仲有高丽松扇馆中多得者以诗求之","dynasty":"宋代","author":"孔武仲","text":"巨鳌昂头鲸掉尾，东顾沧溟天接水。钱公涉险如通渠，破帆一抹三千里。岛夷之国远且偏，归来逢人语辄喜。大荒茫茫最宜松，直从旷野连深宫。听声卧影已不俗，况作团扇摇清风。人情重远由来事，不贵黄金贵楛矢。况有新诗传四方，群豪追随弄荐章。我虽相见无所得，坐忆松鹤生微凉。钱公治迹压张赵，偷儿破胆皆摧藏。桴鼓不鸣已三月，凛凛霜威破残热。从公觅扇更觅诗，愿报琼瑶无已时。"}