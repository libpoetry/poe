{"id":"1026843","title":"陪宁极回马上作","dynasty":"宋","author":"韩维","text":"我有龙阳约，垂驾辄复停。念与高士期，不宜后其行。春风三月尾，涧谷花草明。寻花踏幽草，南出山脚青。婆娑一古树，是曰先生庭。馆我茅檐下，山瓢日夕倾。摘林饤朱实，掘竹羞紫萌。朝听谷禽响，夜对山月清。高论简以正，疏怀淡无营。徒知服深远，难用一善名。维也少顽钝，几为世网婴。一亲德义游，颇见外物轻。门墙倘可依，他时来执经。"}