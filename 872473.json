{"id":"872473","title":"山谷跋杨妃齿痛图谓多食侧生致动摇其左车是殆不然因为翻案天宝遗事云时罗公远进药明皇自和饮妃故并及之","dynasty":"宋","author":"艾性夫","text":"蜀帝化子规，啼血思还家。玉环苦微疢，寄汝呼痛牙。物类相殊或相托，悲鸣一夜梨花落。三郎玉柙已成尘，半匕金罂谁和药。紫驼翠釜不生兵，何与涪南新侧生。人间极宠皆祸兆，莫把妖魂幻飞鸟。平生误识安禄山，马嵬欲死先齿寒。"}