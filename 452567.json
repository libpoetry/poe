{"id":"452567","title":"天国圣德诗","dynasty":"当代","author":"钱之江","text":"洪家天子起臣虏，得志遂为天下主。颇从西哲藉片语，能移愚庶拜天父。曰圣人作万物睹，涤除瑕秽新朝宁。东征高丽赫斯怒，健儿浪死弃榛莽。岁穰犀箸厌翅肚，群黎仰足观音土。诏求直言思密补，言者旦夕陷囹圄。衣冠扫地厮仆伍，文物荡然归秦炬。朝率长街百兽舞，暮诵王言勤㕮咀。乘时附骥骤开府，直道而行膏锧斧。行宫充陈有好女，东王反侧何足数。十年拨乱藏兕虎，死讳三彭居脏腑。九重乾惕工干蛊，侧闻欣然规继武。"}