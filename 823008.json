{"id":"823008","title":"三姝媚 题胡铁华大山松所卷子","dynasty":"清末近现代初","author":"赵熙","text":"松风吹梦远。记金山焦山，听潮秋晚。九月江南，挂片帆西上，楚天回雁。艾叶滩声，流不尽桑田清浅。即此生绡，前世今生，史材千卷。今又乡城春暖。怅燕子东风，杂花围县。谷口王官，赖草堂赀助，故人心眼。海国风涛，愁秪在玄黄交战。共尔何年安枕，髯龙翠馆。"}