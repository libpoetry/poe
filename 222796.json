{"id":"222796","title":"梅阳壬申劭农偶成书呈同官","dynasty":"宋代","author":"蒲寿宬","text":"举酒劝尔农，更为我侬劝。车笠虽不同，所谐此盂饭。或耕在菑畲，或耕在方寸。膏雨足一犁，田头怯呼唤。五百维莠骄，胥徒乃蟊患。与国充耘耔，勿使地蒿蔓。幻体饥渴同，世味甘苦半。盘中一粒餐，锄下几滴汗。光阴驶历块，彼此不可玩。岂为许行言，劝课在兹旦。老父倾耳听，童稚绕屏看。相顾持我语，取信如执券。安得慵耕人，从今不言倦。"}