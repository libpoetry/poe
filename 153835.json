{"id":"153835","title":"赐丁谓·践历功皆著","dynasty":"宋代","author":"赵恒","text":"践历功皆著，谘询务必成。懿才符曩彦，佳器贯时英。俾展经纶业，旋陞辅弼荣。嘉亨忻盛遇，尽瘁罄纯诚。均逸明恩洽，畴劳茂典行。白麻三殿晓，红斾九衢平。虽辍凌严任，尤增倚注情。拥旄辞帝阙，顿辔望都城。风景高秋月，烟波几舍程。想卿怀感意，常是梦神京。"}