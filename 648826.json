{"id":"648826","title":"赠眼医张生张侍郎求赠","dynasty":"明","author":"杨士奇","text":"人身具两目，精气咸注之。偶然神光困邪沴，虽有四体将焉为。丹砂空青疗盲晦，异效往往闻良医。今之皋陶少司寇，治刑求生劬以疲。况复婴忧目为眚，邂逅拙工乖所施。双目等河注，愁坐俛两眉。圜扉纷纷叩苍昊，瘉我公者龙树谁。河南张生亦超越，胸藏奇能口不伐。小施寸七捷于神，尽扫浮云见明月。"}