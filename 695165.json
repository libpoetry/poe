{"id":"695165","title":"冬斋遣兴四首","dynasty":"明","author":"林大钦","text":"雪苑开三径，閒情搆一居。地幽人卧稳，天迥月明疏。种读移生纪，樵歌会起予。时闻好事者，载酒及吾庐。绝迹幽栖境，南涯水气中。松萝蟠日月，花鸟杂春冬。道为今名隐，情应古者同。蒿蓬何必问，于此拟仙踪。自厌尘嚣杂，悠然坐碧林。谈玄归造化，守黑慰初襟。日月飘零疾，云山芜没深。知音倘有会，应许抚瑶琴。幽居虽寂寞，浩思动乾坤。日月风烟积，山林典象存。冥搜穷物极，达识探天根。慷慨高歌里，谁能测至言。"}