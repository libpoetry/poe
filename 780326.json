{"id":"780326","title":"庆清朝慢 癸丑醉司命日雪夜，晨起坐东鸥书堂，同陈九经、历家兄弟季贶试茶分韵","dynasty":"清","author":"周星誉","text":"饥鹤拳苔，冻禽坠竹，虚堂似水无人。裹头兀坐，夜来残雪微晴。一卷楞严转罢，黄梅花亸小窗阴。垂帘处，蒲团软美，松火通明。试约西邻陈九，趁闲时料理，汤社茶经，寒香石铫，腾腾细煮松声。未要玉纤轻捧，一壶春绿养诗心。凭相笑，浅斟低唱，负了销金。"}