{"id":"1070043","title":"善权洞","dynasty":"宋","author":"程俱","text":"尝闻包山境，中有林屋天。旁通号地脉，岳渎潜钩连。兹山岂其类，澒洞皆中穿。二岩岌山足，琤淙激奔泉。牛羊走大石，吐受无穷年。金堂下石液，雪积如烹煎。从来米盐称，浪播俚俗传。一洞启山腹，穹窿亦联绵。谁题九斗字，大篆仍深镌。中藏丈五石，屹若龙腾渊。回头问主人，我辈定不凡。云何逐官牒，常得我所耽。向来共幽讨，九锁藏芝岩。而我自林屋，翩然游皖灊。洪崖傥可俯，不在南山南。"}