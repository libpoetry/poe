{"id":"816589","title":"奉桂管命奔问京陕祇役出蒸阳距家一日程未敢辄还寄诗当家书与共知之","dynasty":"清","author":"曾广钧","text":"海榴庭院惜红芳，谢女琼姬送陆郎。梦峡风烟迷紫府，天河环佩限银梁。望星楼迥金针涩，拜月阶深绣屟凉。数尽汉江秋雁影，锦书何日寄咸阳。云帆际晓蒸阳宿，缝节秋临大散关。秦地川原无限意，谢家楼阁几层山。何时仍睹三灵正，回日亲迎二圣还。含睇西巡望瑶圃，九疑如黛拥翠鬟。溯汉窥褒切骏奔，凄然芜绝两东门。倚弓合向回銮寺，系马先寻奉圣园。贾谊投荒悲汉室，巫阳不用叫天阍。哀筝一诉家山破，咫尺离鸾不敢言。漫地无地食周薇，何止同林偶异飞。忆远莫添团扇恨，盼归应湿枕头衣。辞家桂海无舂庑，偕隐襄阳有钓矶。清梦夜来还识路，多情频绕凤凰帷。"}