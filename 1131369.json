{"id":"1131369","title":"渔父词十三首","dynasty":"宋","author":"蒲寿宬","text":"万里长江一钓丝，萧萧蓬鬓任风吹。微雨过，片帆攲。青山浓淡更多奇。江渚春风澹荡时，斜阳芳草鹧鸪飞。莼菜滑，白鱼肥。浮家泛宅不曾归。烟浦回环几百湾，无人知此橛头船。风露冷，月娟娟。云间一过看飞仙。野缆閒移石笋江，旁人争看老眉厖。铺月席，展风窗。飞来何处白鸥双。葭荻横披众木东，浪花如雪晚来风。云母幌，水精宫。莲花一叶白头翁。飘忽狂风一霎间，长鱼吹浪势如山。牢系缆，蓼花湾。白鸥沙上伴人閒。清晓朦胧古渡头，烟中人语橹声柔。云五色，蜃成楼。鸡鸣日出似罗浮。搔首推篷晓色新，雪花飘瞥大江滨。渔父醉，不收缗。白髭红颊玉为人。明月愁人夜未央，篷窗如画水浪浪。何处笛，起凄凉。梅花喷作一天霜。白首渔郎不解愁，长歌箕踞亦风流。江上事，寄蜉蝣。灵均那更恨悠悠。琉璃为地水精天，一叶渔舟浪满颠。风肃肃，露娟娟。家在芦花何处边。江上浪花飞洒天，拍阶鞺鞳屋如船。月不夜，水无边。何处笛声人未眠。远入茫茫无尽边，渔舟来往似行天。攲枕看，不成眠。谁识人间太乙仙。"}