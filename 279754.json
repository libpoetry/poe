{"id":"279754","title":"清远峡·日日看山行","dynasty":"清代","author":"李调元","text":"日日看山行，山亦日日变。就中数清远，造物工锻炼。危崖势欲合，巨灵擘两片。凿开混沌天，中通江一线。泉多伏莽飞，石半临江断。云截峰腰齐，雨洗岩容换。木客解吟诗，枫人尽目悍。树根长于蛇，入壁忽不见。但闻隔涧中，时有猿相唤。所见旋即忘，究竟空健羡。不如坐孤舟，读尽书一卷。"}