{"id":"684604","title":"熊约生令子四人并饶才致各以二诗祝贱辰依韵荅之","dynasty":"明","author":"王应斗","text":"冉冉奔驹度隙光，静中阅尽几炎凉。闲收芳草春前碧，细拾残荷雨后香。何用偷桃称曼倩，不须砍桂话吴刚。忘情便识尊生指，无复牢骚减徜徉。梧垣丰采夙推尊，厚泽垂芳拟大门。孤愤未销风雨夜，旷怀时寄水烟村。庭前特立东山树，座上频开北海樽。更喜鸿章温世谊，远寻幽石破云根。龙门从昔种芝田，家学源深奕世传。月榭芳兰新绕砌，天都谏草旧遗篇。行觇听鹿鸣江浦，又送飞鸿过楚天。此夜赓吟偏逸致，墨华吹动綵衣跹。百感惊来忧绪多，蓬门长拥翟公罗。颠毛日送秋风老，野唱时闻春梦婆。何事锦鳞冲浪至，忽传佳句载云过。看君不浅挥毫兴，紫电英英遍大阿。词苑翩翩拟斲轮，弓裘真羡窦家椿。遥瞻彩笔千花动，似对琼峰百尺峋。献赋可知青眼在，论交应慨白头新。几时一棹临修水，莫怅天涯参与辰。廿年携手忆钟期，几度临风谩寄诗。白雪偶来公子调，青山聊慰美人思。七旬幻迹同沤影，千里交情托玉卮。和罢新词无限意，不禁挥涕洒江湄。琅函廿载致芳闻，一曲新词胜远芹。洵是锦苞分凤彩，雅同修羽出鸡群。游神邃古君方懋，引领遐天我正殷。从此好音知不断，年年剖鲤向江濆。□□风雨送芳辰，笑挹春花坐绣茵。避乱那谋千日酒，忧时徒老百年人。渔舠放去烟为侣，鹤梦闲来月作伦。独喜宫亭飞一叶，清装分得锦囊新。"}