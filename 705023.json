{"id":"705023","title":"秋江送远","dynasty":"明","author":"霍与瑕","text":"江上风波薄暮，天边云雨深秋。送君此日归去，楚水闽山共悠。水鬼含沙射影，山魈啸雨吹灯。无奈高真入定，支离伎俩何曾。三代同行直道，五溪原自淳风。何啻攀辕堕泪，纷纷图像鸠工。露冕三年广甸，搴帷二载浔州。两地去思洵美，巍然祠宇江头。疏灯白酒清湾，细语为君解颜。世界原非圆满，试看残月关山。江门曾有真言，于福不可求全。饮水饭疏孔乐，耕田凿井尧天。爝火精神有限，流星岁月无多。寄语达真高士，来归安乐仙窝。自是丹山彩凤，偶然白璧苍蝇。且将韫椟而待，会见卷阿载鸣。遥见天边归雁，忍闻秋半啼莺。悲歌送远何极，采遍芳洲杜蘅。清尊宾主扁舟，解携珠海伤秋。不知何处吹篴，咽断寒江夜流。"}