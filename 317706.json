{"id":"317706","title":"贺新凉·远岸连平野","dynasty":"现代","author":"苏渊雷","text":"远岸连平野。袅晴烟、稻花香里，风帆东下。绿树前头阡陌畔，队队蜂媒催稼。耸古塔、江山如画。往日双门城下路，又匆匆堪系垂杨马。无限意，倩谁写。农家半醉围郊社。说丰年、挑肥戽水，乐何如也。自悔无聊书卷气，只解花篱月榭。数不尽、孤灯永夜。怨月愁花俱欲坠，渺萤光腐草馀生者。抬倦眼，听鸣夏。"}