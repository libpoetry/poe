{"id":"1114584","title":"巫山一何高七绝","dynasty":"宋","author":"李流谦","text":"巫山一何高，片片朝云飞。灵雨满旗神女去，夜月吹笙神女归。巫山一何高，积翠拥阳台。欲向楚臣诛绮语，莫问襄王来不来。巫山一何高，鸾停鹄飞舞。上头有路通紫霄，正恐朝元从此去。巫山一何高，山空夜寥寥。我有不餐烟火句，黄冠留作步虚谣。巫山一何高，羽衣飘婀娜。归宁金媪到瑶池，烂熟蟠桃求一颗。巫山一何高，骀荡壶中春。玄猿莫遣上山去，偷饮仙浆醉搅人。巫山一何高，晓雨发黛青。痴儿休作髻鬟看，浪起矛戟生心兵。"}