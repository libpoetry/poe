{"id":"129315","title":"白鹿洞·兹山信雄深","dynasty":"宋代","author":"方岳","text":"兹山信雄深，钟梵上云雨。微吾紫阳翁，几何不豪取。有来青牛车，肯作白鹿主。诗书夜披之，一变至邹鲁。唐虞际淳熙，此道日方午。涧声撼皇坟，山翠湿章甫。纷其四方人，会此共谈尘。岳也互乡章，屦二不及户。却后七十年，空堂凛遗矩。四书在乾坤，六老自今古。昭回云汉光，不隔天尺五。厥惟貂续难，谨勿小吾土。"}