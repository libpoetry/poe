{"id":"643175","title":"题云海","dynasty":"明","author":"胡奎","text":"兹上人，号云海，一脉曹溪镇长在。何年杯渡东海门，拾得海底珊瑚根。上有六鳌峰，玄灵结胚腪。置之太华芙蓉盆，中有灵响含清温。灵泉贮空碧，倒影莓苔痕。上人临流筑高轩，平地幻出祇陀园。翻经洒以甘露言，宝花乱落青瑶琨。我亦平生好禅者，十载梦游双树下。正思执热濯清涟，何由借我支郎马。"}