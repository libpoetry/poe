{"id":"1109851","title":"田园四时 秋","dynasty":"宋","author":"华镇","text":"万顷秋来云叶黄，瓜田起尽筑新场。茅檐昨夜微霜下，天高气爽风日强。明星未上腰镰去，归路不辞乘月光。陇头薄暮片云起，明日晴阴未可量。阶头露草珠盈缕，门前促织分明语。日午帘帷气已清，香肌暗喜消残暑。蚊蚋无声灯火冷，已将纨扇归巾褚。更长便合促鸣机，月白何妨弄砧杵。"}