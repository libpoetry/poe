{"id":"683878","title":"和张肖甫司马题王阳德使君阳湖别墅十咏 知乐轩","dynasty":"明","author":"王世贞","text":"鲸口初分玉涧余，金鳞点点跃青渠。欲知鱼乐无如子，曾向澄江梦作鱼。从他赤日也清凉，室利南来是道场。不似石家金谷地，热心偏向绿珠忙。小阁疏帘面面开，不知何处送青来。佛螺欲傍斜阳敛，那有珠丝系得回。天花争坠不黏身，下作东林红锦裀。却恨酒醒眠起后，悄然无计一留春。千寻碧皱倚空蒙，湖眼山眉态不穷。错讶楼台缘蜃气，中天涌出化人宫。纷纷金粟万如来，移自西方七宝台。笑杀中秋灵隐夜，总令收得不堪栽。有时峡坼流云逗，有时云薄峰尖透。主人蹑屐伛偻归，剪得氤缊满双袖。旸湖千顷白云流，百尺隗俄在上头。欲语超然无可道，不牵尘世一丝愁。万条青玉逼云寒，余箨犹堪剪作冠。张廌莫跨居处好，王家亦自有琅玕。才歌白苎水生凉，脉脉柔风送暗香。记取郑公三伏日，碧筒徐吸紫霞浆。"}