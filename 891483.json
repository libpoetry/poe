{"id":"891483","title":"缘识 其三十二","dynasty":"宋","author":"赵炅","text":"结束分朋相间错，立在殿庭还不弱。锦绣为袍供奉仪，流星电转争挥霍。文里鸟巾皆一样，三春景色花荡飏。承平此事比应难，盛世欢娱情好尚。添肖况，堪可爱，香尘坠里无妨碍。月杖怀挟击云门，引聚风光何意态。令人骇目潜窥睹，杂剧教坊罗袂举。銮铃珂佩白玉鞍，恣纵奔驰汗如雨。笑中语，审听旨，速排丝竹调宫徵。高高树影柳疏阴，头筹先得称心喜。画鼓红旗双对凤，笛发龙吟能送断。年少来来善乘骑，因依所习且随众。"}