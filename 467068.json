{"id":"467068","title":"赠别黎益之","dynasty":"当代","author":"陈永正","text":"每为临高思不见，偶逢小别作离声。如何渐逼中年际，方解人生有此情。十年相聚不思量，到解思量即断肠。好水好风帆半夜，人间咫尺是他乡。惊风瑟瑟入寒窗，永夜云深月惨黄。想得故人生死别，孤帆掩映泪如江。越王台下鹧鸪鸣，水绕其间呜咽声。怪底行人留不住，高风吹箨满羊城。水际波荒有断鸿，蜃楼虚映海云空。贞魂归去应愁绝，夜夜霜飞十二峰。"}