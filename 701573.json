{"id":"701573","title":"白沙新祠二首","dynasty":"明","author":"黄佐","text":"尼山日云雾，叹息弥轸情。万有何芸芸，虚完本中扃。好古遗真筌，乃为耳目营。所以林居子，持此常惺惺。嗟彼芷与蓠，不同春草荣。玄穹正摇落，辛勤荐芳馨。崇祠倚云汉，飘缨陟遐坂。萧萧木叶下，冉冉岁月晚。贞元无停毂，端坐知易简。环顾望九洲，天逵一何坦。黄鹤去不息，白云何时返。"}