{"id":"812021","title":"九铁僧寮与兼山秋语","dynasty":"清","author":"孙原湘","text":"豪丝哀竹近中年，过眼春痕水上烟。一窖黄金先铸佛，半床青史小游仙。引人入梦偏胡蝶，劝客归田有蜀鹃。畅好尚湖秋万顷，几时同上钓鱼船。驱却青蝇百事宜，石幢松影下罘罳。客磨诗里花同瘦，秋到人间佛不知。万叶盛衰先有信，一蝉哀怨总无私。红尘白社双青眼，如此相看得几时。"}