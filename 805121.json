{"id":"805121","title":"沁园春 中秋","dynasty":"清","author":"陈闻","text":"隐隐星河，遥隔数峰，斗转星沉。算事常八九，不如人意，月当三五，雅会吾心。云母屏开，琉璃镜滑，桂子飘香天外寻。闲坐久，正露凝碧砌，月淡疏林。酒酣因自长吟。谁共对、姮娥此夜深。料青天碧海，凄凉自古，琼楼玉宇，憔悴如今。罗袖惊寒，清尊送夜，徒觉秋风两鬓侵。萦怀处，但千家羌管，一叶疏砧。"}