{"id":"697878","title":"登五岳楼","dynasty":"明","author":"胡奎","text":"五岳萃灵气，岿然见高标。上凌三素云，仰见九层霄。玉女启天关，参差紫宸朝。群龙翊殿陛，双鸾夹笙箫。倚阑待明月，清露下泬寥。游神八表外，羽佩何飘飘。灵飙吹海雨，洗出江南山。丹梯倚层汉，玉女启天关。秋声撼双桧，白日波涛还。龙驾倏来游，空中鸣佩环。朝发榑桑涘，夕栖若木湾。会当凌八表，晞发太霞间。"}