{"id":"651108","title":"黔阳江行歌","dynasty":"明","author":"薛瑄","text":"黔江转急势未已，两岸苍崖削天起。官船双橹疾于飞，倏忽云林过百里。生平胆气尤崛奇，三年蛮徼甘奔驰。恶滩险浪不经意，白日自保公无私。空囊敝箧一何有，满束古书置前后。船窗豁达涵虚明，书中得意宁容口。忽忆江山千古长，不知何日开鸿厖。阴阳争胜鬼神急，造化不停真宰忙。千奇百怪气参错，轻飘重坠奠清浊。三光宣精四海明，五行顺序百卉作。有物不名复不凋，泯默万化常超超。眼底江山未为壮，大地比是犹毫毛。感此人生浪自苦，万事悠悠随所与。放歌一曲南风来，坐对青天两无语。"}