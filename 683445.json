{"id":"683445","title":"喜吴峻伯来视山东学寄","dynasty":"明","author":"王世贞","text":"清朝词客白云司，不减风流邺下时。一别瑶琴长自掩，经年尺素转相思。除书晓动燕山色，握手秋回太岳姿。为道黄金酬汗血，敢将青镜悔蛾眉。为报故人吴季子，玺书何日下山东。天门瑶草春相待，海上仙槎夜拟同。过鲁好传周室礼，入齐还问太公风。欲知郎舍期君意，孤剑时时但吐虹。"}