{"id":"746273","title":"送董通副南归","dynasty":"清","author":"吴清鹏","text":"董公本健者，一跌初未防。我持一樽酒，出送衢路旁。前林颓晚日，四野浩气霜。临分已多感，怀旧况难忘。今昔文恭公，出身济时康。三阶夹华盖，八座近文昌。白屋下寒畯，青云假翱翔。小心出谦谨，庶事资劻勷。维时相业盛，世济皆忠良。二刘实规随，得公道弥光。尚意先帝日，辇毂起非常。天狼入紫极，野鼠窥金床。声气连宫掖，炮火彻禁厢。皇子自提剑，内人多束装。銮舆时在外，众议失仓皇。公力劝回跸，涕泣揽帝缰。天威一奋振，神武信洸洸。临事见谋断，时亦赖杜房。至今下马坟，人怀白云冈。喜君嗣前哲，天衢再腾骧。朝廷念勋旧，恩意甚濊汪。病免岂得已，告归何太忙。誓将守邱墓，终老无出乡。余本门下士，况复眷梓桑。思随渡江去，区区申椒浆。临歧不克偕，泪下空沾裳。"}