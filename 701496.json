{"id":"701496","title":"感秋三首时洪都兵变予方种菊东篱有终焉之志因赋此诗","dynasty":"明","author":"黄佐","text":"秋风萧瑟起千山，篱外黄花自作闲。冠盖何年通宛洛，鼓鼙连日动乡关。风尘不入窗间岫，世事能彫镜里颜。闻道日边佳气在，都人长望属车还。一舸当年发豫章，豚鱼吹浪棹相将。黄芦夹岸天连海，白雁临关夜有霜。氛祲秪今干斗极，江湖依旧远岩廊。悲吟不尽伤秋意，红叶萧萧暮吹长。漠漠秋阴云满城，梦回惊问此何声。紫台霜急雁初到，沧海月寒潮自生。宋玉萧条曾作赋，杜陵摇落最关情。东篱生意依然在，无数黄花照眼明。"}