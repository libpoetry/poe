{"id":"103628","title":"为简公约赋素琴堂","dynasty":"宋代","author":"郏侨","text":"素琴之堂虚且清，素琴之韵沦杳冥。神闲意定默自鸣，宫商不动谁与听。堂中道人骨不俗，貌庞形端颜莹玉。我尝见之醒心目，宁必丝桐弦断续。呜乎靖节已死不复闻，成亏相半疑昭文。阮手钟耳相吐吞，素琴之道讵可论。道人道人听我语，纷纷世俗谁师古，金徽玉轸方步武，虚堂榜名无自苦。"}