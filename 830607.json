{"id":"830607","title":"惜黄花慢·展重阳社集饮酒家，即席作","dynasty":"清末民国初","author":"夏孙桐","text":"倦客残萸。正试霜昨日，街叶黄初。一年佳兴，饯秋晚矣，持螯补醉，觅句追逋。近来燕市萧条甚，渐愁到、烟冷屠沽。过旧垆、倚狂唤酒，莫问催租。尊前更说江湖。怅楚烽未息，鹤警风呼。避人开径，几丛泪菊，思香命驾，何处香鲈。玉箫惜少双鬟劝，背灯听、城角啼乌。但醉扶。后期预约围炉。"}