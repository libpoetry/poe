{"id":"654872","title":"贺英国张公射捷歌","dynasty":"明","author":"倪岳","text":"文皇报功铭太常，异姓独数河间王。上公茅土传无疆，矫矫孙子承其芳。文韬武略众所臧，中朝注倚麟凤祥。先皇召见七宝床，寻常雨露沾濡滂。我皇继统御明堂，熙熙民物归虞唐。岂以盛治忘豫防，简阅戎备心皇皇。维时四月天艳阳，敕开射圃西苑傍。黄屋左纛临中央，虎贲貔貅侍两厢。旌旗卷云白日黄，金鼓殷地晴雷镗。诸侯剑佩纷以跄，装束绣帽云锦裳。雕弓韔服矢插房，拱翼趋进仍雁行。惟公年少思奋攘，况复第一爵序当。挥鞭纵辔意气扬，蹴踏神骏惊高骧。瞥若掣电流晶光，手中白羽鸣秋霜。参连破的相铿锵，飞鸟退伏兔走藏。应弦落彀非蹶张，却笑一箭空穿杨。众目愕顾风回飏，欢呼振耳声洋洋。后来继者谁颉颃，鹏鹍斥鴳难为翔。天颜有喜宠命将，劳宴特赐流霞觞。更有宝镪来上方，明日恩诏传貂珰。内帑蕃锡礼数章，黄金腰带蟠龙香。擎出里巷增辉煌，受之百拜喜欲狂。眼前纨绮惟膏粱，惟公令望如圭璋。巧力小试讵足量，胸藏甲兵十万强。风云千载逢明良，天生老将登岩廊。隐然与时为津梁，威名震慑戎与羌。天山大定四海康，由基仁贵何足长。我歌虽短意则详，庆源已拟后寖昌。河间之水通天潢，千秋万岁同汤汤。"}