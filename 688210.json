{"id":"688210","title":"杂诗十首","dynasty":"明","author":"朱诚泳","text":"南山有长松，独抱参天姿。岁晚愈苍翠，不受霜雪欺。一贞恒自守，四序焉能移。眷彼桃李花，灼灼迎春曦。明媚惊众目，秾华复几时。常恐风雨至，须臾变离披。物性本如此，造化谁尸之。嗟哉浮俗流，龊龊徒尔为。安得古贞操，偃仰慰吾思。深闺有佳人，清姿艳且光。美人盻秋水，联娟蛾眉长。良玉蕴其辉，幽兰蔼其芳。永绡制其服，明珠缀其珰。借问谁氏子，伊其姬与姜。非惟逞颜色，而实励冰霜。贻我双南金，讵肯轻下堂。谦撝固自守，曾不求煌煌。奉帚心所甘，好合琴瑟张。伐柯未有斧，自媒诚恐皇。嗟嗟宿心违，辗转徒在床。搔首起延伫，云山远相望。音书无以托，涕泗空沾裳。凤鸟秉灵德，九苞璨文章。名为希世物，出见世道昌。稻粱非素谋，竹实乃所尝。梧桐岂枳棘，鸣则依高岗。虞廷闻九奏，览德斯呈祥。吁嗟吾道微，丹山乃深藏。䲭鸮亦何为，敢尔窥朝阳。宵行本么䯢，顾可争辉煌。造物杳难问，谁能复其常。三复仲尼叹，令人徒感伤。长江险可逾，蜀道难可陟。谁言周道平，而多荆与棘。箜篌乃戈矛，卮酒为敌国。举目睚眦间，骨肉甚仇隙。九夷不可居，俯仰隘八极。将欲凌风翔，恨无双羽翼。猛虎在深山，终日恒渴饥。狰狞肆贪恶，居然当九逵。一啸腥风生，白日翳阴霾。阱槛素无备，冯妇安可羁。姬旦久不作，兴言乃凄其。薰莸本不同，冰炭实相反。华夷性苦殊，雅郑音亦远。熟计出万全，危哉诚累卵。鹤颈与凫足，何须较长短。捐彼戚戚怀，履道恒坦坦。寒暑互相迁，二仪成气候。真宰司化权，谁能测声臭。松柏一以摧，居然樗栎寿。伤哉萁豆情，载惜山木寇。洋洋北鄙音，乱我钧天奏。白鹤伏黄昏，寒䲭出清昼。坐起长太息，颠倒何太缪。玄浆参曲蘖，太羹杂酸辛。妖姬调古瑟，郑声乱天真。太朴一以散，谁为葛天民。热中殊感慨，吊古徒沾巾。物情类如此，已矣无复陈。燕燕谁家女，人云难再得。讵知乃祸水，汉火因之灭。尤物虽可怜，往往倾人国。于戏古哲王，所贵惟有德。我心亦如水，女蛊安能惑。大钧秉元化，寒暑循无端。至理妙不测，岂容私智观。春风草木荣，秋霜忽凋残。达人契斯理，所遇常自安。如何抱阳人，能成紫火丹。念彼穆天子，瑶池往复还。"}