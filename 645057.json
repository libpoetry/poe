{"id":"645057","title":"夜窗吟","dynasty":"明","author":"解缙","text":"更深坐久烛花短，人静红炉火初煖。朔风吹得笙簧寒，碎剪霜华上银管。揽衣拭目雁行细，梅梢月到松梢未。敲冰化水浇醉肠，写向吟窗敌寒气。鼓鼙冻损声不动，别院人添翠衾重。笔尖欲挽阳和回，蝴蝶无情入春梦。朝来閒倚阑干立，忽听林鸦报晴日。殷勤细读中夜诗，一笑云边乱山出。"}