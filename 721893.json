{"id":"721893","title":"丁卯初春作","dynasty":"明末清初","author":"屈大均","text":"一冬因太暖，酿得一春寒。坐恨花多湿，行愁叶不乾。阴从人日甚，雨到上元残。已是无情绪，莺声更不欢。细雨从开岁，濛濛已浃旬。那知垂老日，尚作苦寒人。烟火吾方冷，莺花尔莫春。柳条长复短，牵恨过东邻。天含春气湿，似泪未成流。人去空留恨，莺来即唤愁。已青黄木浦，未绿白蘋洲。莫更吹花雪，茫茫使白头。平生明镜里，未有一愁心。老去方多恨，春来欲废吟。莺须怜梦好，花莫笑情深。一夕生离泪，无端在锦衾。"}