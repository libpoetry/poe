{"id":"51488","title":"黑雪行苦旱遣闷","dynasty":"明代","author":"王叔承","text":"去冬地动雪五尺，中有黑花洒如墨。春来阴霾昼为夕，雪霰淋漓雷电逼。识者已知今日灾，连年苦水旱复来。农时竟月无滴雨，愁穷四海愁三台。量田督课造苛法，等闲沥尽苍生血。祸根虽断冤未开，毒沴烧空山斗裂。骖乘犹然能赤族，郿坞金珠散空谷。折槛诸君归且官，伤哉不起刘安福。死多枉杀生不生，愿调和气回升平。眼前得失倏已见，当权可不怜勋名。千秋事挂闾阎评。短歌击天鼓，天泽何时普。桔槔响千村，青苗落焦釜。人言旱荒悲，还胜水荒苦。水荒犹有草可食，水荒犹有鱼堪罟。十家九家空若焚，筋骨脂膏填赤土。欲质无衣债无主，富儿有米不能贾。此其何时急旧逋，酷逾亢阳猛于虎。抛却火浣衫，为把龙须麈。凭谁吐丝纶，凭谁作霖雨。安得甘霖蠲诏相并来，尽使枯氓醉天府。醉天府，歌且舞。吁嗟嗟，谁父母。"}