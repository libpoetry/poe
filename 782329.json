{"id":"782329","title":"陌上桑","dynasty":"清","author":"戴亨","text":"执懿筐，遵微行。掺掺女手，爰采柔桑。桑萎蚕馁心徬徨。蚕成茧，缫沸汤。缫丝白，白于霜。凭君染赤染黑染青黄。蚕在釜中泣，唯愿天下黄耇台背，安且燠，无冻伤。王侯贵介，衮衣绣绂，佩玉鸣珰。威仪秩秩相煇煌。纵死鼎镬职所当。念之哉，勿但供娈童嬖媵，逞丽质，斗鲜裳。吴歌楚舞断人肠。"}