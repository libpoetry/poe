{"id":"690951","title":"述归","dynasty":"明","author":"李之世","text":"原无干世术，抱璞祇自珍。穷途一回首，翻为泣玉人。侵晨理征帆，迢迢向河津。行李莽无光，童仆亦逡巡。川途已脩阻，浊浪复崩奔。且辨还山服，沿江采白蘋。江云暝以阴，束峡哀湍泻。篙师戒前途，晚泊古榕下。舍舟沿圻岸，砑然见旷野。荒池环竹阴，篱落开茆舍。渔翁不相识，细语聊慰藉。酒熟还共斟，班荆对长夜。滩流怒不平，两岸闻鸡鸣。寒风振大壑，咿咿杂橹声。推篷一以望，烟岛纷纵横。古戍连秋草，残流带曙星。的的渔灯乱，迢迢塞雁征。朝日映扶桑，因之凌东溟。"}