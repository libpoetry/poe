{"id":"811359","title":"槟榔屿杂诗","dynasty":"清","author":"丘逢甲","text":"谷绣林香万树花，青崖飞瀑落谽谺。谁知地下潜流出，散作春泉十万家。海外居然谱学通，衣冠休笑少唐风。黄金遍铸门楣字，不数崔卢郡望崇。一轮月照万花娇，歌管声中长夜潮。宝马香车春似海，打球场外看元宵。走马交衢碾白沙，椰阴十里绿云遮。晓风吹出山蜂语，开遍春园豆蔻花。雾阁云窗启道场，不须极乐数西方。山僧指引频誇客，顶礼曾来白象王。"}