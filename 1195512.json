{"id":"1195512","title":"喜迁莺","dynasty":"唐","author":"薛昭蕴","text":"残蟾落，晓钟鸣，羽化觉身轻。乍无春睡有馀酲，杏苑雪初晴。紫陌长，襟袖冷，不是人间风景。回看尘土似前生，休羡谷中莺。金门晓，玉京春，骏马骤轻尘。桦烟深处白衫新，认得化龙身。九陌喧，千户启，满袖桂香风细。杏园欢宴曲江滨，自此占芳辰。清明节，雨晴天，得意正当年。马骄泥软锦连乾，香袖半笼鞭。花色融，人竞赏，尽是绣鞍朱鞅。日斜无计更留连，归路草和烟。"}