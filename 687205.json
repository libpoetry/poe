{"id":"687205","title":"失鹤六首","dynasty":"明","author":"孙一元","text":"只在秋江上，孤音何处闻。梦回千里月，愁入万山云。欲赋招难返，长怜思不群。此时还忆汝，书寄武夷君。只在秋江上，连宵信不通。忽看云外影，漫拟顶间红。乐府音犹是，山家笼已空。此时还忆汝，学舞小庭中。只在秋江上，长吟首重搔。避烟茶已熟，窥户月初高。山角闻孤笛，湖阴梦小舠。此时还忆汝，把酒兴空豪。只在秋江上，高飞竟不还。君应怜远汉，吾岂恋区寰。云冷难成梦，月明疑扣关。此时还忆汝，何处访蓬山。只在秋江上，孤踪竟所之。花间扶杖处，竹外听泉时。野客来玄圃，山僧寄紫芝。此时还忆汝，伴我夜吟诗。只在秋江上，烟霞几万重。阶前留堕羽，苔面想行踪。云影忽傍水，月明犹在松。此时还忆汝，跨我出樊笼。"}