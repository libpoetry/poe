{"id":"1123829","title":"赠杨左司三首","dynasty":"宋","author":"赵蕃","text":"白下初逢使广轩，始披云雾见青天。黄花红叶蒙深赏，白发青衫又十年。举室尚为湖外客，一身还上浙江船。莼羹鲈鲙虽佳矣，不是东归重惘然。先生文力早骞腾，今代词人尽服膺。已见陈诗歌上寿，更须作颂纪中兴。敢如杜集高岑比，尚愧韩门籍湜朋。政尔周流不知届，况于朝夕遂师承。有来闻说上封章，造膝言之外敢昌。但见诏除频宠渥，是知明圣识忠良。都司万事无不理，一语九州当致康。况此十年门下士，反从勾漏吊沉湘。"}