{"id":"1057362","title":"游浮洲寺寒林亭","dynasty":"宋","author":"刘弇","text":"吴牛喘月齿发颓，晚阴阁雨杂殷雷。一番重酿熨人暑，径欲濯涧扪崔嵬。潭潭招提此亭在，鸥鹭惯客无惊猜。番君故国号潇洒，巨浸沃日西南来。别为瀰茫浩汗之沼沚，中有晶荧照耀金碧之楼台。钱塘未应邈，北顾真悠哉。饮牛之津斡星渚，一色蓝英玉奁贮。连冈十里卧晴虹，近竹远松如抹堵。就追神观所得多，清风为我生曾波。有生吊暑乃天性，独快疏棂亦吾病。无论承露盘，未议清凉境。安得大地变广寒，相与一世振絺屏箑缨头冠。"}