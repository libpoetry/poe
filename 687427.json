{"id":"687427","title":"和张玉溪宫詹斋居二首","dynasty":"明","author":"孙承恩","text":"玉堂虚寂称斋居，三日追陪笑语馀。月上广庭人未寝，星临高栋夜何如。风尘荏苒年华逝，江海分违故旧疏。廿载冯唐犹是昔，独随群彦曳朝裾。此日清斋玉署居，乾坤回首廿年馀。我无术致玄丹就，君有诗吟白雪如。花妥幽阶香澹澹，竹摇虚牖影舒舒。素衣缁尽长安土，欲探兰苕织翠裾。"}