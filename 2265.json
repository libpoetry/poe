{"id":"2265","title":"伤王学士","dynasty":"唐代","author":"沈佺期","text":"闭囚断外事，昧坐半馀期。有言颖叔子，亡来已一时。初闻宛不信，中话涕涟洏。痛哉玄夜重，何遽青春姿。忆汝曾旅食，屡空瀍涧湄。吾徒禄未厚，筲斗愧相贻。原宪贫无愁，颜回乐自持。诏书择才善，君为王子师。宠儒名可尚，论秩官犹欺。化往不复见，情来安可思。目绝毫翰洒，耳无歌讽期。灵柩寄何处，精魂今何之。恨予在丹棘，不得看素旗。孀妻知己叹，幼子路人悲。感游值商日，绝弦留此词。"}