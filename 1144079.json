{"id":"1144079","title":"过芙蓉岭对镜岭羊斗岭新岭塔岭赋短歌五首","dynasty":"宋末元初","author":"方回","text":"平生所闻芙蓉岭，上如攀天下入井。老乃来游殊不然，褰裳顷刻升绝顶。南踰大庾鹧鸪啼，北度居庸朔风紧。客行到彼例凄酸，我已恍惚梦中景。视险如夷兮要深省。君不见芙蓉一岭今已过，我但慢行君奈何。千钧巨石百十万，乱堆横峙塞山涧。故今流水作呜咽，行人厌闻犹喜阚。芙蓉非花镜非镜，无可充君耳目玩。第一岭望二三岭，蜿蜒似作长蛇缓。努力向前兮不须叹。君不见老夫足垠半天下，临危岂是趑趄者。客谓老夫今老矣，胡为尚落空山里。千艰百难万不平，上岭下岭不肯已。此岭第三未为险，人面兽心险于此。乾坤一纪战旗红，偶脱乱离身不死。流可无行兮坎即止。君不见羊化为石斗即休，两角蜗争何所求。第四岭头分两邑，相背无情水流急。浙河东下彭蠡西，到海终须合为一。海东闻有沃焦石，万国之水不供吸。世故人心千百岐，有生必死终无迹。焉用皇皇兮仍汲汲。君不见塔岭之塔焉在哉，不如有酒斟一杯。混沌何年分宇宙，天地日月常如旧。如旧之中却常新，何曾一点受尘垢。谁凿此山为捷径，争利奔名足驰骤。新岭终无可旧时，燠不加肥寒不瘦。行人自无兮百年寿。君不见岭头日日吹征尘，剩有新人无旧人。"}