{"id":"1108045","title":"白氏夫人生日二首","dynasty":"宋","author":"仲并","text":"相门苗裔正诜诜，长庆风流几百春。吉梦忽随秋日晓，祥光常对月华新。翰林大笔高前古，玉树诸郎霭后尘。何假捧觞勤颂祝，由来寿考属仁人。断机久已传家训，采藻端然继国风。庭院炉烟春蔼蔼，门阑瑞气晓葱葱。遐龄愿效三桃实，拜寿何辞百盏空。自幸晚为门下士，馀波应许丐奇穷。"}