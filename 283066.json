{"id":"283066","title":"金缕曲·往事流波卷","dynasty":"现代","author":"冒广生","text":"往事流波卷。怅怀中都梁香散，白头韩掾。剩得弯弯眉子月，曾照梨花庭院。也曾照桃花人面。蓦地仙裙留不住，被春风剪断同心缠。雁桥畔，落红满。经行卧起思量遍。更思量凤头钗小，鸦头袜浅。消息东墙浑咫尺，三日那曾不见。谁料得流年偷换。俯仰坠欢成隔世，小重山未抵春人远。离梦醒，镇凄断。"}