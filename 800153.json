{"id":"800153","title":"酬许元锡","dynasty":"清","author":"陈维崧","text":"嘉隆以后论文笔，天下健者陈华亭。梅村先生住娄上，斟酌元化追精灵。忆昔我生十四五，初生黄犊健如虎。华亭叹我骨格奇，教我歌诗作乐府。二十以外出入愁，飘然竟从梅村游。先生呼我老龙子，半醉披我赤霜裘。此生阑入铜驼路，可怜老作《江南赋》。头上不畏咸阳王，眼前只认丁都护。晚交许子怀抱开，看尔不合长悲哀。手提一诗来赠我，十幅错落红玫瑰。我年三十馀，清狂爱儿戏。旁人见我笑不休，安知我有填膺事。日间击鼓夜击鲜，行乐安得千万年。何肯龌龊学章句，三日新妇殊可怜。许子赠诗逾一月，念欲报之久不发。昨宵饱看冒家灯，一寸管城老龙渴。掀髯狂作许生歌，食纸春蚕响不歇。明朝归客正扬舲，海色苍茫青更青。"}