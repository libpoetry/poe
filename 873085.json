{"id":"873085","title":"贺新郎 其二 贺李廉泉螟兄月岩子为子","dynasty":"宋","author":"伍梅城","text":"梦到天宫里。见长庚星颗，忽自月边飞至。直奏玉皇金阙道，臣已五年于此。今亦欲、过宫一次。福禄寿星齐赞叹，过宫时、须过廉泉位。帝首肯，从他意。朝来鹊送帘前喜。闻廉泉、似是紫岩，螟蛉兄子。是子南轩人物祥，功业行看相似。岂同祖、同闻而已。细把所闻详所梦，想天文、实应人间事。况真是，长庚李。"}