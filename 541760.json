{"id":"541760","title":"隆庆己巳赴京寓城西报国寺赠宇上人","dynasty":"明","author":"归有光","text":"慈宫崇象教，搆此绝华炫。深岩閟香火，危峻瞰郊甸。郁郁虬松枝，低压绕广殿。当年帝舅亲，削发住兹院。说经老龙听，出手五狮现。曾闻长老言，天雨曼陀遍。吾识宇上人，头陀今突弁。脩容冥法相，妙悟在论赞。导我画廊行，指示西方变。晨起供清茗，时共禅悦饭。我老欲归去，世事今已倦。当结尘外缘，山中傥相见。"}