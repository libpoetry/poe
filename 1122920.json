{"id":"1122920","title":"有感时事","dynasty":"宋","author":"胡仲弓","text":"湖滨别去五经秋，喜得閒居无悔尤。华藻不因焚砚弃，功名直待盖棺休。北山何假移文檄，西事犹堪借箸筹。四海茫茫才思竭，如君尚向古人求。近闻怒发欲冲冠，便有骅骝懒驾鞍。入洛几年为计密，擎天八柱果谁安。力排魏阙扶公论，人谓膺门出好官。犹幸甘陵无部党，不然世事不堪看。"}