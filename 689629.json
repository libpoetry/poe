{"id":"689629","title":"元方既次韵见寄又闻辞训导之职来归东崖故居乃再用前韵以贺之","dynasty":"明","author":"宋讷","text":"归来不在别离中，后进应怀绛帐翁。邑里琴弦陪杖屦，家庭二子列鹓鸿。绿杨野渡诗人兴，翠竹茅亭处士风。何用沈生山水笔，东崖真境画图同。前盟曾记十年中，共向淇东作钓翁。三径主人今蒋诩，五噫高士汉梁鸿。陶情寄兴樽留月，问柳寻花杖曳风。莫把苍颜容易失，要将清致古人同。旧隐高崖曲岸中，疗饥归作采芝翁。无人径造依亭竹，有子书追戏海鸿。门外小船渔笛月，篱东矮屋酒旗风。先生襟韵知何似，秋菊春兰臭味同。参苓不贮药笼中，老作人间自在翁。日昃芹宫辞簉鹭，天高榆塞羡归鸿。芒鞋翠湿巢松露，布袖香沾采藻风。村饮野吟农圃乐，与君从此四般同。"}