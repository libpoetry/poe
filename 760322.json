{"id":"760322","title":"赠莫生","dynasty":"清","author":"丘逢甲","text":"海上原多不死药，此语传自秦汉间。安知古语今始实，不死不在求神仙。病原不死药之死，竞咎中医失医理。由来官失学在夷，即今论药已如此。多君卖药高韩康，专从海上搜神方。瓶中海水尽甘露，不须更待神农尝。五羊城头春草发，五羊城外春潮阔。捣药仙禽啼海云，春风过处江山活。"}