{"id":"688203","title":"和张廷仪绣衣赏菊十二绝","dynasty":"明","author":"朱诚泳","text":"占断西风第一芳，精神真欲傲严霜。红颜浪说天魔队，金粟如来独面黄。东篱谁解惜芬芳，花未残时节未霜。珍重樽前论花品，行台今日有苏黄。秋风谁敢擅幽芳，江上芙蓉亦怕霜。惟有东篱陶令菊，独将金色斗橙黄。肯随桃李竞春芳，独倚东篱惯傲霜。试向牡丹园里看，空馀玉篆记姚黄。传老元来有世芳，孙枝分出几星霜。姮娥只解誇仙桂，不道人间有鞠黄。秋花妆点满篱芳，带土移来尚有霜。红紫不须争烂漫，独怜真色属金黄。行台柱史振馀芳，怪底长安夜有霜。此日东篱同把酒，金英须避豸冠黄。幽花向晚压群芳，青女相怜未著霜。珍重品题逢豸史，重来应见带围黄。烂漫西风九月芳，锦围深护未经霜。花神不爱春前品，铸出金钱破眼黄。清才豸史漱清芳，口嚼清冰面有霜。老圃秋容期晚节，此心白日到羲黄。秋满东篱色正芳，妒花青女欲飞霜。小亭清赏来诗侣，绿蚁浮杯荐蟹黄。绣衣玉斧重流芳，劲节曾霏九夏霜。记取长安今日别，红亭处处菊花黄。"}