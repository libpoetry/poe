{"id":"745961","title":"题秦琴山同年滇华五芝图","dynasty":"清","author":"林则徐","text":"使导导我滇山麓，珍翠文犀看不足。五芝闻在五华巅，足茧随君蹑幽谷。一芝蹇卧云外峰，四芝采采归筠笼。灵根未许落凡手，合种君门为君有。人问艳说桃李花，君能识拔超烟霞。人间岂少芙蓉怨，君为披寻出尘溷。与君臭味真苔岑，搴芳撷秀同一心。愿芝日共琅玕长，祝芝水作金石音。忆昔仙人种瑶草，十年恐委荒山道。呼龙耕烟鹤守云，苦心调护天为老。凭君拾取贡瑶京，应使仙人笑绝倒。彼隐士兮如可招，我诗欲寄商山皓。"}