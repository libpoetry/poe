{"id":"828114","title":"夏五月与愔仲同年北游过天津主瀹老浪公两家浪公一夕梦至一处层楼复阁琳琅满架一老人以所书楼额视之首尾为五楼二字中覆以纸问浪公曰试射何字曰当是凤字老人微哂曰君知五凤楼耳揭视乃岳字也浪公既志之爱其名属予归请太夫人书之因题长句于后邀愔仲同作且视瀹老","dynasty":"清末近现代初","author":"陈曾寿","text":"插天嵯峨起寸地，隐然不平为何事。浪迹七年江海人，心芒一片春坊字。名山学道望久绝，射虎残年傥可致。干公鱼壳为小鲜，益阳烹狗真异味。平生四海胡开州，悲来同作汗漫游。天门昼开詄荡荡，侧足不得三日留。违天之血可为碧，违人万口嗔何求。高曾祖父服食地，今来姓字愁探喉。天下贤豪惟二李，安邱复壁恩难酬。髯也穷愁天地窄，浪公意气幽并秋。君梦仙人示神翰，大书五岳悬高楼。庄严百级出弹指，莲花日观云交浮。满堂丹翠扫不去，暂居一日真忘忧。邓楼卑凡不足道，汉武真形仍画稿。高怀恢宕移我情，梁月梦君颜色好。我居南山多白云，劳人夜梦空纷纭。山中黄石何齿齿，旷世难逢沧海君。"}