{"id":"41813","title":"大江东去·西风汾浦","dynasty":"金朝","author":"段成己","text":"西风汾浦，雁初飞，秋水渺茫无际。有底忙时来复去，泛若虚舟不系。篱菊将开，村醪初熟，且住为佳耳。笑言相答，个中吏隐无愧。岁月不贷闲人，君颜非少，我发白如此。好把金杯休去手，万事惟消沉醉。日转山腰，马嘶柳外，歌阕行人起。凭高西望，相思目断烟水。"}