{"id":"648684","title":"脩敬斋","dynasty":"明","author":"杨士奇","text":"士学之所本，乃在方寸间。出入慎省察，奉持常拳拳。执虚如执玉，处独如临尊。主一不二适，存养静以专。益久虚且明，万理自森然。所以德之聚，古人有名言。罗生豫章裔，家学探渊源。脩敬揭斋扁，瞻对如孔颜。肃中戒外驰，宴坐必衣冠。云谷有明训，昕夕勤钻研。勉哉在惇行，勿云知者难。"}