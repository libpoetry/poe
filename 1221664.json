{"id":"1221664","title":"七月流火","dynasty":"元","author":"凌云翰","text":"人间逄七月，大火向西流。民事终嫌晚，天时始应秋。三星低北户，万象拱南州。箕尾同成纬，珠玑异缀旒。金波分穆穆，银汉与悠悠。类烛辉瑶席，疑萤度玉楼。色连朱阁迥，光动翠帘幽。栗烈将催候，晶荧故眩眸。气随霜露变，事逐岁年遒。布帛堪为褐，狐狸可制裘。先时还有备，卒岁每无忧。偶读豳风作，端为大业谋。愿陈忠厚意，万一贲皇猷。"}