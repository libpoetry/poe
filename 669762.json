{"id":"669762","title":"塘上行","dynasty":"明","author":"李攀龙","text":"塘上双鸳鸯，芙蓉翳其阴。不自行仁义，何能知妾心。青蝇一堕耳，琴瑟难为音。新人入宫时，意已无同衾。君子在万里，颜色安可任。念妾平生时，岂谓有中路。新人断流黄，故人断纨素。新人种兰苕，故人种桂树。新人操阳春，故人操白露。新人日以驩，故人日以悲。浮云顾我庭，北风动我帷。恩爱傥中还，皓首以为期。"}