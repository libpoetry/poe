{"id":"559292","title":"戊午海啸歌","dynasty":"明","author":"林熙春","text":"吾今搔首叩青天，天道洪濛绾地轴。风伯繇来任卷舒，雨师元自泽禾谷。甜味九州海若藏，东南万里鱼龙伏。三灵效顺各有司，阴阳燮理端可卜。云何去岁偶喧传，喧传今岁为岁恶。厉鬼青妖春夏生，忆前戊午咸觳觫。秋来溽暑愈非常，郁郁如焚为最酷。八月四日乱云飞，水气纷纷成黪黩。海上叫号鸟雀呼，蜃窟蛟宫亦反覆。三更燐火挟雄风，雄风催雨变陵谷。须臾地震数摇床，须臾天涌频翻屋。昆虫鳞甲共穿林，百雉垣墙如破竹。稼穑顿淹万顷田，丘园胥假百年木。仓皇欲济无津梁，牛羊男女空驰逐。估客闽商问水滨，舟人渔子葬鱼腹。蔽江臭秽不堪闻，顾瞻山河景非昨。可怜海澨千万家，为问谁家得全族。孑遗无处觅鹪鹩，涕泪惟云求半菽。似此乾坤何等时，度之鬼神亦应哭。吾今问天天好生，地原载物焉忍毒。岂是天地职无为，不任三灵宅四隩。三灵即是古三公，三公不备阴阳错。如欲民瘼达九阍，岂可因噎废耳目。如欲补救起疮痍，惟在六卿倡九牧。年来旱潦信有之，无如今岁愁万斛。语云得民在得心，可令剜厥心头肉。因思旋转在至尊，何以得邀先赐复。复思萧条遍九州，更愿推恩蠲税榷。君不见周家一悟雨反风，当日依然岁大熟。又不见重译来朝胡为哉，海不扬波效封祝。"}