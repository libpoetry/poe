{"id":"541933","title":"送杨玉伯归泾阳","dynasty":"明","author":"谢榛","text":"凤凤城南杨柳丝，当春袅袅牵别离。古人折赠意偶尔，至今千里传相思。风吹柳花正西去，黄鹂唤春春不住。落日关河怅远人，青丝白马归三秦。壮年不叹功名薄，独将宝剑淹风尘。有时大笑对樽酒，七雄能战不能守。燕昭之策非远图，空使黄金高北斗。君才落落谁见知，且向沧浪随钓叟。秋来水上烟云重，慎勿濯足惊鱼龙。"}