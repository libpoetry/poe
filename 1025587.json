{"id":"1025587","title":"归耕堂","dynasty":"宋","author":"韩元吉","text":"退之手板愧丞相，渊明束带羞督邮。纷纷雀鼠待一饱，岂若植杖耘西畴。刘郎大耳最叵信，刚道田园不可求。摩挲髀肉事鞍马，坚卧百尺营高楼。安知南阳扶耒手，谈笑为君分九州。我来龟溪二三载，此策未办诚淹留。喜君负郭有馀地，百金卖剑归换牛。树头布谷晓相应，筑室坐占林塘幽。诗成使我佳兴动，叩角便作商声讴。他年釜甑得长满，区区肯顾监河侯。"}