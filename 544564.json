{"id":"544564","title":"龚使君合祀供奉拾遗于任城纪事三十韵","dynasty":"明","author":"胡应麟","text":"齐东浮大泽，济北汇飞泉。亭古淹词客，楼高卧谪仙。声名偕宇宙，藻绘划星躔。奕叶流风谢，沉冥历数迁。芳尘谁想像，故迹重留连。有美延陵季，神交百代先。韶颜舒彩翮，绮岁夺青钱。磊落王褒颂，洸洋曼倩笺。金羁游太液，玉佩侍甘泉。绛阙恩光动，黄堂惠泽宣。吴峰翔省署，越水衬楼船。谤牍初辞魏，除书骤发燕。虹蜺流卤簿，雪霰耀戈鋋。意气中原尽，心期大历偏。行春怀胜躅，吊古惜名贤。嗟咄崇祠树，荧煌巨碣镌。丹青涂杰搆，俎豆饰长筵。卫竹萦窗劲，秦松夹座鲜。绿萝垂茜峭，红芰浴沦涟。西陆回真气，南池荐旧篇。延津龙剑合，海岳凤毛联。白鹤云亭上，苍虬泰岱巅。并怀和氏璧，齐奏伯牙弦。是处怜方驾，何人快著鞭。蹉跎投贾赋，寂莫问扬玄。未授楞严记，空留道德编。壮心斜日外，愁色断云前。惨淡论交臂，苍茫失并肩。沙棠停画鹢，陇树咽寒蝉。万古如渑思，长歌酹碧天。"}