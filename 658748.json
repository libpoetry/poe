{"id":"658748","title":"橘荒叹","dynasty":"明","author":"王鏊","text":"我行洞庭野，万木皆葳蕤。就中柑与橘，立死无孑遗。借问何以然，野老为予说。前年与今年，山中天大雪。自冬徂新春，冰冻太湖彻。洞庭苦无田，种橘充田租。霜馀树树金，寄此万木奴。悠悠彼苍天，三白望为瑞。如何为橘灾，斩伐如剑利。饤饾索宾筵，贡篚缺王事。曾闻后皇树，不过淮之郊。他处岂独无，洞庭号珍苞。衢州徒菌蠢，湘潭亦寥梢。地气信有偏，天灾曷仍遭。物贵固难成，难成复易槁。遂令洞庭人，为计恨不早。从今原隰间，只种桑与枣。"}