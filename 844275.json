{"id":"844275","title":"复澄社兄德配高夫人挽词四首","dynasty":"清末民国初","author":"林朝崧","text":"海外还魂少异香，晨昏老泪洒高堂。一门礼让推钟琰，廿载勤劳说孟光。筑室买田家日起，男婚女嫁事方忙。不教皓首偕君子，欲遣巫咸问彼苍。茆茨洒扫净无尘，井臼裁缝日日亲。弱质不曾嫌事剧，淡妆偏耻逐时新。丈夫文字供生计，儿辈刀圭活世人。向后桑榆应更好，可怜便作百年身。盘匜有妇奉重闱，早得桐孙副所祈。四代同堂欣聚首，双栖比翼惜分飞。当年泪点牛衣在，一曲虞歌薤露晞。十万营齐复营奠，多情从俗未应非。荆布深知梱内贤，望衡对宇住多年。过从烦作庞家黍，投赠渐无严武蝉。之子遗徽犹宛在，故人同病信相怜。与君且学庄生达，各保残躯慰九泉。"}