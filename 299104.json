{"id":"299104","title":"钓台·北风忽卷山雨来","dynasty":"清代","author":"袁绶","text":"北风忽卷山雨来，系缆不果登高台。先生高尚隐不出，垂竿独钓空江碧。诏书物色聘书徵，五月披裘人易识。故人转忘天子尊，足加腹上惊星辰。先生高卧帝不悦，子竟不肯为我屈。当时求贤如此诚，先生钓鱼兼钓名。先生不出台不圮，万古千秋名著矣。"}