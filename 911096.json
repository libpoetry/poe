{"id":"911096","title":"解汤延祖字","dynasty":"宋","author":"李觏","text":"仲尼作经授曾子，明稽至孝之终始。始于事亲终立身，以是扬名于后世。大雅有言念尔祖，述脩其德乃为美。圣训昭昭十八章，写之琬琰千馀岁。汤生本由义方教，石磨沙荡求成器。其名延祖有意哉，吾以子立为之字。立身之道将何如，非曰凡人富与贵。不贤而位何能为，蝇虫岂不披红紫。周公亦人舜亦人，口衔日月坐天际。勖哉见善勿迟疑，往往后生诚可畏。"}