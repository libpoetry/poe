{"id":"815611","title":"望江南 四首","dynasty":"清","author":"翁瑞恩","text":"秦淮月，久漾画图中。处处楼台歌落日，家家庭院泣秋风。寂寞古行宫。秦淮月，一片可怜生。荒草斜侵萧寺碧，残阳空照蒋山青。流水绕孤城。秦淮月，憔悴惜芳辰。玉树歌残南部曲，金钲吹散秣陵春。屈指岁更频。秦淮月，望断楚云低。生怕风高多鬼语，还惊潮落有莺啼。愁煞画楼西。"}