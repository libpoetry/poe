{"id":"680023","title":"掬翠楼","dynasty":"明","author":"王阜","text":"永嘉山水妍，达士美如玉。高阁清且閒，群岑翠可掬。天台雁荡天际来，远近合踏青莲开。岚光排闼临书案，黛影当筵落酒杯。亭亭华盖祥云表，九点晴烟斗山小。遥窥罗幌入窗凉，近映砚屏山嶂晓。弦中古操振芳声，镜里脩眉巧画成。烟开鳌背帘前碧，雨洗螺鬟掌上青。四时清胜如盘谷，满座高朋霁吟目。巾舄同盟物外情，房栊不受人间俗。川原旷野仍逶迤，霞月朝昏映苧衣。缅想林翁多雅趣，倚栏长咏少陵诗。"}