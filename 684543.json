{"id":"684543","title":"答丁逊学虞公务见寄","dynasty":"明","author":"王汝玉","text":"前峰暝色起，四野黯将暮。缅怀故山人，相望阻欢晤。戚戚抱离愁，冲冲动忧素。岂无江上舟，泛此烟中渚。尚为文墨系，未果戒归路。载歌投赠篇，惆怅徒延伫。偶然返山中，相见散烦襟。别来又旬日，佳期尚难寻。郊原初雨歇，新绿遍春林。自惭萍梗迹，徒负烟霞心。览君枉贻什，中有金玉音。沈吟不能答，落日下西岑。"}