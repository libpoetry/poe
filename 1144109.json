{"id":"1144109","title":"拟古五首","dynasty":"宋末元初","author":"方回","text":"达人安天命，养器以待时。匪谓闭其门，端坐无所为。东家田中苗，既种且溉之。西家不复尔，秋至或忍饥。一得异一失，非天有偏私。口实云自求，曷不观诸颐。高台垂钓竿，不过一渔翁。三径连东篱，略与寒士同。何独严与陶，百代流清风。文叔本侥倖，寄奴非英雄。我评夷与齐，大胜营丘公。江南九月后，无日非重阳。十月十一月，岂不雪且霜。严冻杀百草，菊花弥更黄。于兹偶有酒，十觞至百觞。□□□□了，复醉梅花傍。骚人称屈宋，宋岂敌子平。诗家推陶谢，谢岂肩渊明。鲁直爱水仙，以梅为其兄。梅似可祖父，吾今改兹评。知十与知二，回赐同补哲。所以孟坚表，九品较优劣。人貌无明镜，妍丑孰分别。物无权与衡，轻重亦不决。"}