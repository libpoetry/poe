{"id":"673604","title":"题煮雪卷","dynasty":"明","author":"林景清","text":"元冥凛冽风气刚，同云蔽野天无光。漫空柳絮乱飞舞，大地一色琼瑶妆。先生臞然坐茅屋，左有图书右笔床。竹炉石鼎烧榾柮，须臾取雪烹成汤。武夷游子多相识，龙芽雀舌随意将。陶家近可说风味，党尉不必誇羔羊。一啜能令睡魔走，再啜齿颊生馀香。三啜搜枯句已就，澹然意趣偏悠长。翻忆天厨大嚼者，经年户素何所偿。安得相从语清绝，一洗纷纷腥秽肠。"}