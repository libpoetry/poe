{"id":"199242","title":"念奴娇·知音者少","dynasty":"宋代","author":"刘过","text":"知音者少，算乾坤许大，著身何处。直待功成方肯退，何日可寻归路。多景楼前，垂虹亭下，一枕眠秋雨。虚名相误，十年枉费辛苦。不是奏赋明光，上书北阙，无惊人之语。我自匆忙天未许，赢得衣裾尘土。白壁追欢，黄金买笑，付与君为主。莼鲈江上，浩然明日归去。"}