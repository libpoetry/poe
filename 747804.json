{"id":"747804","title":"王文成公炮歌为兰屏比部作","dynasty":"清","author":"张际亮","text":"围余二寸径一尺，十四字蚀铜华老。当时正抚田州还，八寨尚阻僮徭顽。仙台藤峡总瘴疠，铸此意岂威诸蛮。金精夜泣霹雳裂，惨澹洞溪鏖战血。故国沧桑独不磨，不朽忠勋视此铁。公昔手缚宸濠来，邮阳楼橹惊飞灰。仓皇忆赖青田在，卧病还山共可哀。征南再出劳王事，父老拜棺空涕泪。万树梅花缟素迎，生归庾岭犹天意。摩挲手泽无期年，今三百戴留苍坚。文琴李印共后先，比部好古世所贤。吾闻佛狼机，害为兵火最。金元以上史未闻，好事援经释以旝。从知此炮古岂无，世乱莫救城焚屠。兴亡在德不在器，嗟公所恃非区区。"}