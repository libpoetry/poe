{"id":"935627","title":"次韵张季长题龙洞","dynasty":"宋","author":"陆游","text":"我昔谒紫皇，翳凤骖虬龙。俯不见尘世，浩浩万里空。谪堕尚远游，忽到汉始封。西望接蜀道，北顾连秦中。壮哉形胜区，有此蜿蜒宫。雷霆自鞺鞳，环玦亦璁珑。石屋如建章，万户交相通。来者各有得，尽取知无从。凭高三叹息，自古几英雄。老我文字衰，挥毫看诸公。"}