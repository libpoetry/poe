{"id":"805589","title":"念奴娇十一首 其七","dynasty":"清","author":"史承谦","text":"淡云疏雨，看朝来做就，凄凉天气。不是新寒惊翠袖，谁信欢如沉水。琴拂蛛丝，屏销绛蜡，镇日眠难起。何曾滞酒，生来情绪如许。几度水榭云廊，花开花落，只觉愁难避。犹有当时明月在，照见定情罗绮。丝比春蚕，心悲石阙，远道人归未？加餐谁说，忆来疑是君耳。"}