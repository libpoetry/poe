{"id":"779875","title":"水龙吟 题冯墨香广文自在舟渔笛图","dynasty":"清","author":"戴延介","text":"丹砂溪上人来，一篙春暖桃花色。蟹前鴂后，蘋香莼嫩，钓竿垂碧。酒被云铺，诗襟霜浣，鬓丝雪涤。正蒲帆初挂，暮潮欲上，听吹了、斜阳笛。笑我荷衣待葺，泛澄波、雨蓑烟笠。鸥家盟素，渔乡署券，已夸闲得。还怕相逢，月川沙渚，水云嫌窄。看星河，动也他年，天上有浮槎客。"}