{"id":"564734","title":"牧牛词","dynasty":"明","author":"孙承恩","text":"郊原一雨馀，烟草柔更绿。田家儿约伴，骑牛趁晴牧。风日和煦坡垄平，徐徐且弗驱之行。乌犍既饱还复卧，夕阳倒射牛背明。老牸顾犊每却立，犊子喜跃时一鸣。安閒了无觳?态，物意顺适如人情。古槐阴阴如厦屋，儿亦槐根阁双足。莫言饲牛多辛苦，一饱已矣无庸心。牛饱儿欲饥，有饷不劳翁妪携。暝色沉沉迷远树，短笛横吹却归去。"}