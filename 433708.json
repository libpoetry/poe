{"id":"433708","title":"开鉴草堂消夏二首","dynasty":"近现代","author":"蒯文伟","text":"斗茗敲棋逸趣新，水纹冰簟净无尘。栽成花木阴原好，诵到诗书味最真。高雅尽容来结社，唱酬差喜有同人。孤怀自笑耽清寂，许我园林寄此身。消夏频临旧草堂，喜他有竹有池塘。参差山石分高下，屈曲栏杆互短长。文木几堪安古砚，水晶帘好护藤床。牙签玉轴纵横处，宝鸭时焚一缕香。"}