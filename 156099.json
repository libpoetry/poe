{"id":"156099","title":"赠医博士范心斋","dynasty":"宋代","author":"舒岳祥","text":"疾病之所生，风寒燥湿毒。浸淫侵臓腑，脉络起丝粟。有药所不攻，鍼砭功始录。有如龙潜见，岩穴通隐伏。又如善用兵，洞窟皆驱逐。毛皮与腠理。一二数可烛。刺俞已及髓，投穴不中肉。春回九地底，冰崖芽众绿。范子故书生，於此见也独。十年从良师，神秘卷箧椟。我疑秦卢扁，垣墙能外瞩。又疑华佗子，披臓先剖腹。范生何大奇，方书可无读。我老目已昏，烦君为濯涤。更阅十年书。细字蝇头黑。与子作佳传，当与太史续。"}