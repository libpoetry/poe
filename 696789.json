{"id":"696789","title":"龙川八景二首为宋常固赋 合溪温泉","dynasty":"明","author":"金幼孜","text":"清泠一派浑堪爱，瑩彻溪流绝点尘。苍峡氤氲晴起雾，远空荡漾暖生春。光摇鲛室通银海，影泛鸥波动碧?。此日郎官分泻去，好为霖雨济斯民。澄潭万顷映长天，为爱飞流在目前。映日似从银汉落，垂空偏讶玉虹悬。流归沧海翻晴浪，远度寒岩湿紫烟。自是长风吹不断，应同庐阜泻前川。"}