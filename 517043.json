{"id":"517043","title":"题印上人所藏赵子昂杨廉夫二公墨迹卷","dynasty":"明","author":"龚诩","text":"马鞍之山殊峭拔，秀丽苍然压吴浙。暮霭朝岚耸画屏，古桧长松挺高节。岂无超然出尘土，托迹幽深守孤洁。林泉赖此增光辉，不负清风与明月。吁嗟世变罹兵戈，一时盛事随消歇。蒿莱满眼锁寒烟，牛羊就牧狐狸穴。见山有院人不知，一记惟存赵松雪。孟张属和久寂寥，脍炙幸闻仙伯铁。二公自是文场豪，墨妙词锋总奇绝。月潭何处得此卷，宝爱深逾古环玦。老夫为尔赋长歌，待补山中名胜缺。只疑二老冥冥中，抚掌相看笑粗拙。"}