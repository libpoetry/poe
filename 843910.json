{"id":"843910","title":"酹江月 春愁","dynasty":"清末民国初","author":"张慎仪","text":"春愁何似，似离离春草，蔓延无已。心上眉尖堆不尽，没个销除良计。病鸟颤声，枯花赍恨，只助人欷歔。烽烟不熄，中宵梦寐犹悖。今古变故难知，锦江绮丽，极目皆萑苇。最苦是创痍垂绝，付与青磷吊慰。纵有贤豪，空拳莫救，日掬西台泪。泪也无益，挽回还视天意。黑风底事，忽更番吹满，江城戾气。嘅自米枭雠蜀后，今又离披至此。赤鼻劫灰，咸阳焦土，并作伤心泪。鸠鹑载道，天胡梦梦如睡。应是龙汉数奇，无端邹鲁，鬨视同儿戏。故鬼烦冤新鬼哭，遥趁茅鸮声起。月黯烟荒，崩榛塞路，惨不成都会。遗山老矣，欲修野史犹未。"}