{"id":"797706","title":"买陂塘 寄绮筠妹山左","dynasty":"清","author":"袁绶","text":"剪梧桐、一丝凉翠。西风先到金井。乱虫吟瘦疏林月，香雾暗迷三径。人语静。剩竹外栏边，翠袖伶俜影。宵长漏迥。待选石弦琴，倚楼横笛，玉臂阿谁并。年来事，覆雨翻云无定。鳞鸿偏滞芳讯。欢踪输与山灵笑，嫩约十年难省。痴欲问。恁絮果兰因，曾指姮娥證。心香篆冷。便社燕多情，盟鸥无恙，离绪甚时罄。"}