{"id":"401855","title":"浣溪沙    二叠前韵","dynasty":"民国末当代初","author":"饶宗颐","text":"香远冥冥欲语谁。辞枝危叶尚依依。断肠无奈峭寒时。漫剪缕云移倩影，待呼落絮伴幽姿。夕阳红尽乱鸦飞。黄叶声多未忍捐。岁寒共保漫相怜。檀栾深径有霜嫣。草爱护红甘化土，枝能障绿任飞钿。听风听雨眷春前。曾是琼枝比日妍。东风吹尽沈郎钱。消磨艳冶付奔泉。绊泪柳丝吹缕万，阅人亭树挂帆千。行鸿征雁不知年。暝入华胥念昔游。萧萧暗柳已知秋。浮云西北是神州。万里河山悲极目，八方风雨怕登楼。有情芳草足供愁。难以深忧纳浅卮。无凭嫩约忆年时。倩谁为唱惜红衣。北郭杨低空解舞，西风蝉老说相思。数行征雁与云垂。落笔从知有戒心。吴霜借我染高林。浅苔草阁貌江深。秋到无声堪入画，春随昨梦付沉吟。静闻惊叶打瑶琴。数笔横塘绿到门。萧寥秋意在柴垣。篱根霣叶竹生孙。空翠湿衣怜日冷，疏枝迎面逐风翻。万人如海且沉沦。莫恨霜威未庇茎。满林扫尽见鬅鬙。天宽著我似行僧。别后书词空记省，眼前风物失疑憎。西山雾掩已无棱。"}