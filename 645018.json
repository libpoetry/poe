{"id":"645018","title":"草书歌","dynasty":"明","author":"解缙","text":"我生十载灯窗间，学书昼夜何曾閒。墨池磨竭沧海水，秃笔堆作西眉山。豪来酒倾八百斛，醉后颠狂随所欲。手持兔毫任锋铓，扫破鸾笺千万幅。一笔横，一笔直，金鎗竖地锥穿壁。白虹界破青旻天，清泉泻下丹崖石。一点大，一点小，夜半流星随月皦。飞空弹石上云霄，出海骊珠灿穹昊。媚如扱花美女逞新妆，勇如操戈勇士当战场。动如綵鸾紫凤争翱翔，劲如秋蛇春蚓各奔茫。态如浓云千万变，势若晴空闪雷电。秋空排云鸿雁飞，春江汹涌蛟龙战。君不见王右军，当年曾作笼鹅人。丈夫有志亦如此，笔下自有鬼与神。"}