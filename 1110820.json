{"id":"1110820","title":"菩萨蛮","dynasty":"宋","author":"朱敦儒","text":"老人谙尽人间苦。近来恰似心头悟。九九是重阳。重阳菊散芳。出门何处去。对面谁相语。枕臂卧南窗。铜炉柏子香。芭蕉叶上秋风碧。晚来小雨流苏湿。新窨木樨沈。香迟斗帐深。无人同向夕。还是愁成忆。忆昔结同心。鸳鸯何处寻。风流才子倾城色。红缨翠幰长安陌。夜饮小平康。暖生银字簧。持杯留上客。私语眉峰侧。半冷水沈香。罗帷宫漏长。乡关散尽当年客。春风寂寞花无色。长日掩重门。江山眼外昏。画图高挂壁。嵩少参差碧。想见卧云人。松黄落洞门。芙蓉红落秋风急。夜寒纸帐霜华湿。枕畔木瓜香。晓来清兴长。轻舟青箬笠。短棹溪光碧。去觅谢三郎。芦花何处藏。"}