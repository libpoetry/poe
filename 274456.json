{"id":"274456","title":"惜寒梅·万卉凋零","dynasty":"现代","author":"汪东","text":"万卉凋零，有江梅、独许雪霜盟约。粉艳天真，苒苒香浮绣幕。满樽芳酒共谁酌。望天际、轻阴旋作。家园无恙，忘了归来，细看红萼。相思未是断却。柰江关赋愁，不堪落寞。花下前欢，此景羞人问著。拟凭鳞羽诉离索。怕纸尽、越添意恶。十分清瘦，南枝渐坼，莫近高阁。"}