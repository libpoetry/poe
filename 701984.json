{"id":"701984","title":"游鸡鸣寺和伍助教朝宾","dynasty":"明","author":"龚敩","text":"不为嬉游废简书，偶承恩命得驩虞。吴中绿树今无恙，洛下青山旧不殊。萧寺飞甍齐㟝嵝，胡僧尖帽织氍毹。太平有象无人识，愿播仁风被海隅。突兀禅关隐薜萝，閒扶藜杖一来过。苍髯楚客留篇什，碧眼胡僧礼贝多。南涧露芹分璧水，北桥烟柳拂金河。相逢莫说无生话，雪案萤窗要琢磨。化人宫殿倚巍城，独立凭高眼倍明。僧设番茶浇磊磈，童烧山叶煮清泠。人间白马何年返，天上金鸡半夜鸣。南望凤台应咫尺，朝阳还听舜韶声。鸡鸣之上接清庙，画栋翚飞出林杪。马埒风高苜蓿秋，凤台日上梧桐晓。云消天宇山色明，潮落江堤水声小。垂老何因乐意多，吾皇整顿乾坤了。"}