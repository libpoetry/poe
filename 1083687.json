{"id":"1083687","title":"送王嘉叟编修倅洪州","dynasty":"宋","author":"史浩","text":"男儿抱经纶，动必为时利。姑置俗儒谈，盍各言尔志。匹马从军游，叫阍上封事。秦王不能坑，汉祖不敢戏。不溺蛮粤头，当断匈奴臂。雍容奏凯还，礼乐格天地。化工泯无迹，君隆尧舜治。此志倘萧条，五湖资一醉。钓竿拂沧波，藜杖倚烟寺。采菊秋荐馨，纫兰春及衣。作诗以遣怀，把酒以适意。随处是道场，其乐叵思议。公乎个中人，出处洞兹义。弹冠下七闽，簉迹中都吏。学士如堵墙，争欲挽之试。公曰平生心，科目非所觊。我有活国谋，囊封彻天视。九重一夜阑，拊髀为歔欷。迟明未报可，襆被秣归骑。帝曰予汝嘉，予忧在阃寄。南昌古名藩，咨汝往其贰。画栋晓飞云，珠帘暮雨坠。要当轸民疠，岂独览佳致。公清衡重轻，内外匪殊异。苟与道周旋，俯仰何所愧。金柔以鍊刚，玉美由火炽。隐忍斯成功，沈深乃大器。穷达付自尔，是谓浩然气。宣室行受釐，前席宁许避。吾词非浪发，请公默而识。"}