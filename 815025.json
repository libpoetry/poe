{"id":"815025","title":"游摄山","dynasty":"清","author":"姚鼐","text":"学道苦不深，尘扰辄有损。所赖行游趣，养真复吾本。况兹绝静丽，深谷抱重巘。始寻寺钟来，回视村径远。怪石倚涧兴，奇柯冒岩偃。幽日暖疏照，流籁逝忽返。偶接道人谈，世外情亦悃。久处山气寒，眺尽夕阳晚。鸟宿人语绝，暗响无一遁。圆月见松上，长影散偃蹇。邈当遗视听，于法求奥梱。达彼无生寂，见兹有物掍。岂必闭石窟，没齿食芝菌。凿石龛像佛，远自齐梁为。累世导师居，龙象固有仪。何意入僧室，隆准乃可窥。当时平僣乱，四海诚福禔。所嗟攀龙鳞，十九遭焚㱦。战兢展遗像，目角流千铍。想见刘宋辈，日侍岂不危。篝火息夜榻，闻钟逐晨麋。朝日草露间，往读始兴碑。慨叹阅千古，谁识无成亏。"}