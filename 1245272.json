{"id":"1245272","title":"双节诗","dynasty":"元末明初","author":"李延兴","text":"明山清，鄞水碧，山水之间好田宅。宅前华表高出青云端，金字双题灿星日。秋窗隔树霜灯明，白发妇姑宵纺绩。水寒绩断心绪劳，门掩凄风抱儿泣。风吹儿声转飘扬，愁云压树坟草黄。夫君骨已化，青天杳茫茫。炳烈千古心，迥随白日悬穹苍。弓冶传家好孙子，丹桂满林吹古香。异哉一门两共姜至今，大江之南奕奕有炯光。我尝考古节妇为传记，积雨林扉散秋气。云开日出海霞飞，万丈朝晖射天地。无情沧海枯惟兹，节妇之节古难敝。我生也晚无复见古人，唐虞世远虚歔欷。安得鞭丰霳，叫阊阖，笺皇穹，尽令薄海内外回淳风。"}