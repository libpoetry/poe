{"id":"698913","title":"龛山凯歌","dynasty":"明","author":"徐渭","text":"县尉卑官禄米微，教辞黄绶著戎衣。贼中何事先寒胆，海上连年数破围。短剑随鎗暮合围，寒风吹血著人飞。朝来边土看归骑，一片红冰冷铁衣。红油画戟碧山坳，金镞无光入土消。冷雨凄风秋几度，定谁拾得话今朝。无首有身秪自猜，左啼魂魄右啼骸。冯将老译传番语，此地他生敢再来。旗裹金疮碎朔风，军中吮卒有吴公。更教厮养眠营灶，自向霜槽喂铁骢。"}