{"id":"816596","title":"汪衮甫荣宝来湘查考咨议局谭组安冯星槎曾孳元三咨议宴之天心阁同座有胡子靖监督杨皙子京卿即席口号送衮甫还京兼奉同席诸君子","dynasty":"清","author":"曾广钧","text":"参差劳燕逐飘蓬，何意湘楼啸咏同。梦笔旧吞杨氏凤，刺奸休避鲍家骢。西豪名族推才子，东海天师拜圣童。原隰咨询古行役，请看楚客气如虹。鏖兵建业神虽王，校战牛庄色渐锄。虎踞河山还夕照，龙骧事业冷平芜。新篇已和萧咨议，宪草争传屈左徒。好借东渐学西被，故知啧室有嘉谟。地肺包山两洞庭，休持独立妒娉婷。安吴待尔潜夫论，哀郢悽余思旧铭。京口难忘兵与酒，濠梁举似厉怜莛。连横今日横如此，抉眼东门不可青。"}