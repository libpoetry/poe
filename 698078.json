{"id":"698078","title":"同年饮中丞恒山宅次符卿泾野韵","dynasty":"明","author":"钟芳","text":"玄冬万木捲风沙，瓶菊犹存种种花。一段暗香留夕宴，几分红艳抹秋霞。最怜晚节老还劲，似入醉乡疏更斜。荒径有怀魂蝶乱，夜深和月到天涯。浮踪偶聚若抟沙，倚遍文轩叹落花。雪后金英看素节，瓮头春色写丹霞。令严掷采飞觥急，壶校翻翎著箭斜。饮罢出门人语静，霜天廖廓思无涯。"}