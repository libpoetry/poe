{"id":"1245852","title":"出塞","dynasty":"元末明初","author":"刘基","text":"居延风高检叶空，狼烟夜照甘泉宫。将军授金虎士怒，蚩尤亘天旗尾红。麒麟前殿催赐酒，巳觉此身非己有。猛气遥将日逐吞，壮心肯落嫖姚后。雁门城外沙如雪，玉帐霜浓铁衣折。长剑须披瀚海云，哀笳莫怨天边月。北风烈烈刁斗鸣，回看北斗南方明。惊箭离弦车在坂，不勒燕然终不返。"}