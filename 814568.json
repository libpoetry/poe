{"id":"814568","title":"湖北通志局闻妻丧于时方修列女志稍整齐而后行悲哭之馀犹翻故纸停笔写哀遂成四绝","dynasty":"清","author":"范当世","text":"耗至惊看吾父笔，行行老泪写哀词。如何薄命无妻日，正是过门不入时。一病新从九死还，分明绐我去乡关。平生已种无边恨，此恨绵绵况可删。入棺闻说彩衣鲜，费尽亲心总枉然。十载宵晨有饥饱，不曾销我卖文钱。迢迢江汉泪滂沱，秉烛修书且奈何。读罢五千嫠妇传，可知男子负心多。"}