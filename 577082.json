{"id":"577082","title":"黄石公祠","dynasty":"明","author":"陈琏","text":"晨登谷城山，祇谒黄石祠。偶展瓣香敬，遽兴千载思。忆当秦运否，天地发杀机。龙蛇起平陆，靖者当属谁。惟公挺灵异，治乱能前知。圮下书一篇，文义何奥奇。子房获亲授，竟为帝者师。汉兴仇已复，勋业高巍巍。后来握兵人，遵用靡敢违。功效著千古，岂但被当时。圣朝重褒祀，春秋陈礼仪。神灵谅昭假，赐福无终期。"}