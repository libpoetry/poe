{"id":"857256","title":"望花有感","dynasty":"宋","author":"王令","text":"春来几时余不知，但怪日日柳梢好。我嗟无地自种花，常恐东风只生草。谁家有园不可入，时时纵欲信自到。寒梅最香落已阑，桃杏虽迟亦颠倒。高枝飞鸟夜踏空，低树狂儿日摧拗。惟馀零落满地红，主人更听奴频扫。悲来四顾慷慨歌，要且倾酒浇颜酡。春归欲挽谁有力，河浊虽泣行奈何。"}