{"id":"1060443","title":"堂下芍药花盛开而芜秽不治太夫人课奴芟夷草莽饰以丹槛焕然一新感而成咏","dynasty":"宋","author":"洪朋","text":"江风飘已尽，庭树但苍翠。如何欻到眼，馀容殿春事。恭惟太夫人，指挥扫芜秽。咄嗟丹槛开，芳蕤生意气。矧乃叠石根，端有尘外致。何必风人萱，愿言树之背。畴昔杂荆杞，只今照阶戺。吾人剪拂功，是事亦不细。物理庶可推，倚杖一歔欷。"}