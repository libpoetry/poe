{"id":"493702","title":"答陈虞山翁","dynasty":"明","author":"庞嵩","text":"钟山郁龙蟠，天阙开牛首。康作承累朝，积养百年后。焕发徵人文，济士兴如云。探玄窥孔室，奋藻摛皇坟。猗嗟公善鸣，结发驰上京。一策惋流涕，五规赞綦平。螭蚴昂独立，牡辔代巡省。破柱狼途冲，逊舄鳄潮境。天王幸圣明，诏许图终成。贞心矢珉铁，唾迹随风萍。棠阴重遗爱，玉笋跻崇班。握符靖闽越，勒迹旂常间。阴晴知雪晛，急流遄归饯。虞山旧考槃，种竹傍巍巘。跃渚常观鱼，兢冰重履虎。亹亹未敢荒，休休自适取。小子罗浮阿，藐兆何足多。涓涘翕河岳，意气绸茑萝。海虞迩行乐，降陟观泉壑。傍柳移小舟，清风访庄落。仰止盂巅期，绻复圯桥约。小子诚不聪，勉旃宁自薄。"}