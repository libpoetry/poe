{"id":"700729","title":"出塞","dynasty":"明","author":"戚继光","text":"郁葱千里绿阴肥，涧水萦纡一径微。鱼为惊钩闻鼓动，鸟因避帜傍人飞。江南塞北何相似，并郡桑干总未归。惆怅十年成底事？独将羸马立斜晖。石壁凌虚万木齐，依稀疑是武陵溪。长城旧饮纷胡骑，大漠初惊过汉鼙。国士死来今已尽，边机愁绝剑空携。天山闻说尤佳胜，欲乞君恩试马蹄。"}