{"id":"477428","title":"行路难 其三","dynasty":"明","author":"薛蕙","text":"男儿有事在四方，我今胡为不下堂。白首徒怀经济策，青袍虚忝尚书郎。早年不睹道路涩，慷慨登朝期树立。万分论议甫一吐，群小猜谗俄横集。自兹投劾归田里，汹汹风波犹在耳。敢恨流离世不容，独幸崎岖身未死。摧藏无复异时意，攀援永谢同朝士。始悟高贤好长往，却愧顽疏昧知止。君不见当时汲汲鲁中叟，褰裳濡足常奔走。七十二君冀一遇，枘凿方圜终不偶。楚狂悲歌伤凤衰，郑人窃悼丧家狗。大圣行藏且如此，小儒功名亦何有。闭门不免忧饥寒，出门险巇千万端。祸福重轻君自看，不如解却头上冠。悬车絷马但高卧，莫叹人间行路难。"}