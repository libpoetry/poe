{"id":"620582","title":"送淳公还三叠泉","dynasty":"明","author":"区怀瑞","text":"兜罗三叠庐山云，石下流泉云上闻。奔蜺醉日卧瓶露，八龙吼雪安能分。匡公挂锡擅奇绝，禅藻玄霏泉共屑。趺迹县厓任有无，钵云出岫忘生灭。偶来炎海蹑浮山，觅得波琛海底还。竹龛香象珠胎座，天宫法搆非人间。几日折芦经左蠡，旃檀树里珊瑚紫。不嚼康王谷口冰，且听漏下莲花水。海帆咫尺巳茫茫，况复东林别路长。欲识法云归定处，独看泉畔玉毫光。"}