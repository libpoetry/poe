{"id":"1122096","title":"九日即事","dynasty":"宋","author":"郑清之","text":"安晚闲身晚更安，蛩宵无梦落金鞍。通心白发难为染，对面青编尽耐看。多谢紫萸占老健，喜招黄菊伴秋寒。江城借黓生轻暖，忽有鸣蛙却为官。瓮畦篱户小园林，独鹤相陪省一琴。老视官年从实录，贫依国息寄横金。诗盈弓力犹能寸，客值骚醒且枉寻。枫叶似知酤令缓，漂摇醉脸出墙阴。童孙竞爽祝鸡翁，点勘凡将句读中。戏指丈兄誇少壮，懒推庚甲问雌雄。穷秋对展三更月，迥夜传呼万窍风。逗晓东窗相管领，举头滟滟日车红。"}