{"id":"1195019","title":"偶作二首","dynasty":"唐","author":"贯休","text":"新诗一千首，古锦初下机。除月与鬼神，别未有人知。子期去不返，浩浩良不悲。不知天地间，知者复是谁。门前数枝路，路路车马鸣。名埃与利尘，千里万里行。只见青山高，岂见青山平。朱门势峨峨，冠盖何光明。黄鸟在花里，青蝉夺其声。尔生非金玉，岂常贵复贞。寄言之子心，可以归无形。"}