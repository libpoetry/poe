{"id":"687284","title":"九日邀诸友同集","dynasty":"明","author":"孙传庭","text":"招携素友共清嬉，倾倒高斋九日期。应节茱萸看自好，经秋菡萏讶全衰。乾坤此会人同健，风雨连宵酒更宜。酩酊不禁狂态发，偶然落帽未为奇。霜天摇落动清哀，词客相将自快哉。雅兴不随枫叶落，芳樽好共菊花开。百年胜日登高会，四座雄风作赋才。新酿正饶看菊饮，门前不用白衣来。"}