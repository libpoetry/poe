{"id":"188227","title":"贺新郎·风雨今如此","dynasty":"宋代","author":"葛长庚","text":"风雨今如此。问行人、如何有得，许多儿泪。为探木犀开也未，只有芙蓉而已。九十日、秋光能几。千里送人须一别，却思量、我了思量你。去则是，住则是。归归我亦行行矣。便行行、不须回首，也休萦系。一似天边双鸣雁，一个飞从东际。那一个、又飞西际。毕竟人生都是梦，再相逢、除是青霄里。却共饮，却共醉。"}