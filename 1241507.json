{"id":"1241507","title":"赠周宗道六十四韵","dynasty":"元末明初","author":"刘基","text":"天弓拨其弦，平地跃虎狼。腥风扇九泽，浊雾干太阳。琐琐蚊与虻，亦沸如蜩螗。帝阍隔蓬莱，弱水不可航。蝼蚁有微忱，抑塞无由扬。遥遥草茅臣，怒切忠愤肠。披衣款军门，披腹陈否臧。曰走居海隅，诗书传世芳。感荷帝王恩，禄食厕朝行。走身非己躯，安得缄其肮。走有目击事，敢布之庙堂。永嘉浙名郡，有州曰平阳。面海负山林，实维瓯闽彊。闽寇不到瓯，倚兹为保障。官司职防虞，当念怀善良。用民作手足，爱抚勿害伤。所以获众心，即此是仞墙。柰何纵毒淫，反肆其贪攘。破廪取菽粟，夷垣劫牛羊。朝出系空橐，暮归荷丰囊。丁男跳上山，妻女不得将。稍或违所求，便以贼见戕。负屈无处诉，哀号动穹苍。斩木为戈矛，染红作巾裳。鸣锣撼岩谷，聚众守村乡。官司大惊怕，弃鼓撇旗鎗。窜伏草莽间，股慄面玄黄。窥伺不见人，喘汗走伥伥。可中得火伴，约束归营场。顺途劫寡弱，又各夸身彊。将吏悉有献，欢喜赐酒觞。杀贼不计数，从横书荐章。民情大不甘，怨气结肾肠。遂令父子恩，化作虿与蝗。恨不斩官头，剔骨取肉尝。累累野田中，拜泣祷天皇。愿得贤宰相，飞笺奏岩廊。先封尚方剑，按法诛奸赃。择用忠荩臣，俾之提纪纲。弯弧落鸱枭，薙棘出凤凰。尚可存孑遗，耕稼纳官仓。失今不早计，如水决堤防。而后事堙筑，劳费何可当。走闻疽初生，灼艾最为良。焮成施剜割，所忧动膏肓。边戎大重寄，得人则金汤。龚遂到渤海，盗贼还农桑。张纲入广陵，健儿跪如羊。苟能任仁智，勿使憸邪妨。孟门虽崄艰，可使成康庄。走非慕爵赏，自鬻求荐扬。痛惜休明时，消患无其方。又不忍乡里，鞠为狐兔场。陈词未及终，涕泣下滂滂。旁观发上指，侧听心中伤。天路阻且脩，不得羽翼翔。可怜涸辙鱼，待汲西江长。况有蛟与虬，磨牙塞川梁。旄丘靡与同，载驰徒慨慷。严冬积玄阴，天色惨以凉。众鸟各自飞，孤鸾独徬徨。冥冥丽山云，木叶殷清霜。子去慎所过，我亦行归藏。"}