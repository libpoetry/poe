{"id":"1131578","title":"安乐窝示元德弟二首","dynasty":"宋","author":"裘万顷","text":"往时病僧寮，今为安乐窝。昔病而今安，所得良已多。百年直须臾，一丘且婆娑。倦翼栖茂林，潜鳞渺重波。方欣随所愿，岂复知其他。朝来启南窗，群山郁嵯峨。上有无心云，乘风远相过。却观声利场，纷纷正横戈。到头蛮与触，胜负能几何。曷若休吾心，考槃依涧阿。孟夏草木繁，雨馀气清和。四壁环断碑，经史星宿罗。幅巾据胡床，翛然自吟哦。因之成此诗，要使儿童歌。清泉出石窦，白云卧山窝。淋淫乍开霁，原野欢声多。吾庐近西峰，其下林婆娑。解衣坐磐石，持竿钓清波。主人忘机心，鸥鸟亦无他。东鲁与南郭，泰山等峨峨。周子何人哉，自许不啻过。一朝离草堂，山英遂横戈。折辕不得还，如此俗驾何。仰视前修翁，铅刀比太阿。予弟山林人，心平气自和。欢然乐箪瓢，笑彼荤膻罗。好书不厌观，佳句时一哦。烦赓紫芝曲，为我醉时歌。"}