{"id":"662851","title":"竹鹿歌与张石川","dynasty":"明","author":"刘麟","text":"每过城市常嘘嘻，此竹此堂欢不疑。仁和酒肆貂可解，苏晋禅床龟可支。年年两醉若天造，一日一社无人知。朵颐解醲夙所鄙，雕虫绮丽晚不宜。老人至乐在无事，良朋适兴相追随。彼此生儿颇不恶，两家门户粗支持。几人负米可糊口，几人弄笔粗解颐。名山秀水取便得，抹月披风饱即嬉。仰学蜗涎力已倦，俯逐蝇利心不羁。与君择胜论中曲，切切偲偲艾复耆。儦儦俟俟媒和侣，瑟瑟亭亭连理枝。同生交儆聚其畔，朝燕夕楚将焉为。富贵豪华等蜂蚁，营营扰扰真堪悲。握手桑榆日西下，放舟大壑山之陲。洼尊轮囷亦何有，劝酬莫计黄金卮。有时酒渴得甘露，蝉吸湑湑清入脾。酌露寿君君莫讶，金茎仙掌青天低。颂君直拟淇园物，青青如箦常猗猗。怀葛之民渺何许，有斐君子真吾师。盟神默祝九十五，清歌抑戒酬吾师。"}