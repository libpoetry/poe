{"id":"565705","title":"赋得白鹿洞送职方卢师陈江西校文还朝一首","dynasty":"明","author":"黄省曾","text":"咏真古灵区，峮嶙奠彭壤。洞辟涵幽虚，冈崇联嵣㟿。七匡托霞踪，二李税云鞅。调鹿有神泉，瞻凰在珍幌。国庠肇唐建，学院由宋昉。聚彦理金匮，为宫耀银榜。朱赋遐泽流，吕记高山仰。昭代崇曩辙，名绅振前响。卢君茂苑英，骞腾凤楼上。衡才抱纶命，清秋肃南艕。圭璧登水镜，骅骝尽贤网。事竣戒旋复，心劳惬盘赏。星子浮华舆，五峰驻徂两。重峦入回合，扬澜眺滉瀁。循涧玉膏溢，探岭瑶花长。贯道萝门清，礼圣孤殿敞。缨梁释烦襟，杯池动玄想。既悦讨仙峤，况喜裁吾党。群贤拱师哲，兹乐宁外奖。"}