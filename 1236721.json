{"id":"1236721","title":"感事四首","dynasty":"元","author":"耶律楚材","text":"富贵荣华若聚沤，浮生浑似水东流。仁人短命嗟颜氏，君子怀疾叹伯牛。未得鸣珂游帝阙，何能骑鹤上扬州。几时摆脱闲缰锁，笑傲烟霞永自由。当年元拟得封侯，一误儒冠入士流。赫赫凤鸾捐腐鼠，区区蛮触战蜗牛。未能离欲超三界，必用麾旄混九州。致主泽民元素志，陈书自荐我无由。得不欣欣失不忧，依然不改旧风流。深藏凤璧无投鼠，好蓄龙泉候买牛。山寺幽居思少室，梅花归梦绕扬州。萱堂温凊十年阙，负米供亲愧仲由。人不知予我不尤，濯缨何必拣清流。良材未试聊耽酒，利器深藏俟割牛。旧政欲传新令尹，新朝不识旧荆州。眉山云迈归商路，痛恪新诗寄子由。"}