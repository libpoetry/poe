{"id":"474634","title":"赠故大同府节判魏张公祝入祠七十韵","dynasty":"明","author":"卢楠","text":"魏博富才薮，储英断幽显。金璞无留精，虎豹澄视眄。文章两汉际，墨迹苍颉篆。多贤信足徵，特秀殊异撰。张公真天人，弱冠负婉娈。凤毛何翩跹，孤啸绝㟞嵃。矫然云空翮，似共扶摇抟。远器讵可识，栖栖徂苍畎。腹存五经笥，身与六艺卷。叔孙礼犹尊，毛公《诗》放衍。桃李垂映春，芜秽屡摧揃。庭草有馀姿，园葵复开展。李膺县龙门，侯巴激绳勉。有母老且贫，负米不惮缅。北堂或寝忧，视食脸必泫。夜坐宁解衣，晨兴忘孱愞。仲由晚升堂，曾参力亲勔。岂不怀旷逸，所愧斯道舛。操觚赴风檐，论议浮云捲。天地岂毫末，万物皆䵷黾。挥霍断鹄剑，络绎如瓮茧。九河一奔决，笔力与深浅。贾谊魁大庭，郤生逼众选。春雨湿荷衣，秋风醉华宴。领教即同州，文旆辞御辇。凄其燕坐毡，寂寞公堂鳝。盘中长苜蓿，衣上生苔藓。整饬文字宗，手足成宿胼。乙科连佳士，芳声捷银匾。铨曹籍哲行，圣意亲眷缱。制可决宸衷，衔命理东兖。淮南多宾客，河间讨坟典。枕中鸿宝书，礼经得细阐。其王似太宗，英睿天潢演。虬须多潇洒，虎步遗芳䠄。设醴延穆生，骈罗出禁脔。谨介控豪侠，挥金㓗筐?。王赐金字牌，旌忠古所鲜。为擢云州判，馈运百里转。甬道达交河，军声赫桓狝。落日单于营，秋风北马垷。漠漠黄沙碛，萧萧大旗搴。颇似潇湘贤，关中息馀喘。武宗践祚初，逆瑾恣骄蹇。泰阿失金柄，宝鼎窃玉铉。阉奴事私谒，日请太仓廯。公气时益振，那避祸横罥。按剑雄四视，意欲铲叠巘。奸回沮颜色，谅直非顾遣。董卓卒燃脐，李斯叹黄犬。乾坤扫氛翳，社稷清沈湎。解绶赋归田，衡门适游偃。王公枉驾过，俛视若蝘蜒。骅骝宜垂耳，鸾鹤易摧殄。汨没漳水涯，沉绝庙堂琏。凤雏翔长云，玉树落萧?。佳婿李光禄，乘龙笃嬿婉。后代乃贤豪，森森尽碧碝。道盛人难忘，有司累交荐。县室列神灵，雕楹虚坛墠。窈窕映丹青，炜煌杂黝墡。春秋恪骏奔，陟降立有覸。玉貌虽匪殊，德音谁能戬。门墙歉分席，饱闻弟子善。夙期傥相亲，何必同笑?。哀赠起悲风，远怀泪若洗。长吟薤露篇，少谢蒿里饯。久稽浔阳囚，号泣思徒跣。伏枕缠捆拳，挺身畏戈戭。江海苟不竭，笔削太史编。"}