{"id":"845321","title":"樊山有诗留别同社索和与乙庵同次原韵","dynasty":"清末民国初","author":"瞿鸿禨","text":"从来乐道不忧贫，天问终难测盖浑。昨夜微霜催客子，明年春草忆王孙。飘萍聚散真无定，蟠木轮囷自有根。梦里东华风景异，铜驼应感止车门。盟主风骚上将坛，朋簪频盍笋皮冠。逍遥岂待培鹏背，造化奚为弄鼠肝。别意去随江水尽，无心出作岫云看。掉头巢父归应早，东海珊瑚拂钓竿。"}