{"id":"405284","title":"思嘉客","dynasty":"近现代末当代初","author":"赵尊岳","text":"犹认临歧俏眼波。酒阑风细伫清歌。朝霞妒颊宵疑曙，远岫争眉黛点螺。诗梦远，别情多。神光离合奈愁何。大罗天上金堂畔，莫问兰因几世修。月映弓弯响屧轻。珠喉呖呖斗流莺。大千春色眉头聚，谁似人间贾翰卿。余雪涕，话倾城。鬓丝白尽米嘉荣。十年我亦伶俜甚，凝碧重来别有情。信是壶中岁月长。随身蜡屐伴书囊。北梅环堵闲中趣，东阁披芸静里香。会真率，韵铿锵。南飞鹤奏近重阳。黄花老圃看高致，铁笛寻声进一觞。"}