{"id":"943582","title":"再游殖轩小酌","dynasty":"宋","author":"陈造","text":"生世岐喧静，平章有不如。宦涂吾画虎，濠上子知鱼。去索长安米，归紬笠泽书。兹轩住苍莽，胜日复踌躇。酒盏扶头后，莺声禁火馀。兰风度樽俎，蝶翅掠襟裾。有底烟霄意，便为水竹居。可须供曲糵，未后课耰锄。花蓓红酣日，池光碧浸虚。鹤头依绿荇，龙骨闹清渠。诗兴因超忽，愁端得破除。时从一吟醉，小计百砗磲。"}