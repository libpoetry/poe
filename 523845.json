{"id":"523845","title":"赠王秋官二十四韵","dynasty":"明","author":"李梦阳","text":"紫气开三极，皇风穆四陲。嶕峣金虎地，潇洒白云司。柬拔才贤入，飞腾位望椎。吕条元慎罚，虞典固先疑。聿自刑书铸，相沿律令垂。历朝徒异议，圣代实宏规。域皞麒麟至，囹空狴犴离。群居搜简帙，高揖讲黄羲。眷此骅骝种，曾于汗血知。鲤庭真独授，雁塔果争驰。尔在通家子，予惭私淑师。橐惊文考赋，智让孝娥碑。道路分双旆，江湖把一麾。阁清霜并肃，车动两偏随。礼乐徵王粲，声名采杜诗。大龟终纳锡，威凤合来仪。振佩游香署，峨冠侍玉墀。皋陶淑问日，季路片言时。汝遂青云致，吾宽白发悲。仕途迂谬逐，丘壑太平宜。但看阴阳转，宁论桑海移。雪溪王子棹，竹墅谢安棋。显晦谁能料，流行每若斯。寄言诸彦硕，努力赴前期。"}