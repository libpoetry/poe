{"id":"608102","title":"吴烈妇歌","dynasty":"明","author":"薛采","text":"海滨传节烈，变故激而然。不谓吴门妇，从容殉所天。结发方三载，离首不忍言。弦断悲孤凤，镜剖泣分鸾。愿同比翼去，捐躯以待亡。有怀哀未字，勉为立孤延。娠女不卒畜，之死矢靡慝。自经还绝粒，百计不我力。壮哉烈妇志，矫矫凌秋日。人亦谁无死，烈妇死自别。岂若匹妇谅，乾坤与不灭。"}