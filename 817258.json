{"id":"817258","title":"感遇","dynasty":"清","author":"穆彰阿","text":"御风入阊阖，缥缈蓬莱游。丹阙互紫宫，瑶府结琼楼。玉皇数召见，绛节垂华斿。香案翻宝箓，众仙非我俦。下士未闻道，汩彼尘土谋。丹砂治不成，聚语徒啾啾。淳淳尧舜朝，翼翼皋夔佐。怀古惭吾才，纲纪曷宜播。刚毅近剽悍，宽柔或选愞。更弦惧瞀眩，因辙太委惰。譬彼鼎黄耳，覆餗谁能那。懋懋恭朝夕，庶以寡吾过。"}