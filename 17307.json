{"id":"17307","title":"高仆射·富贵人所爱","dynasty":"唐代","author":"白居易","text":"富贵人所爱，圣人去其泰。所以致仕年，着在礼经内。玄元亦有训，知止则不殆。二疏独能行，遗迹东门外。清风久销歇，迨此向千载。斯人古亦稀，何况今之代。遑遑名利客，白首千百辈。惟有高仆射，七十悬车盖。我年虽未老，岁月亦云迈。预恐耄及时，贪荣不能退。中心私自儆，何以为我戒。故作仆射诗，书之于大带。"}