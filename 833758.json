{"id":"833758","title":"金缕曲 其二 再和石甫咏阿七","dynasty":"清末民国初","author":"樊增祥","text":"斗姥携卿至。十三余、娉娉袅袅，合添一倍。十姊妹花何足算，恰好珠三玉四。分银汉、素秋为二。倘得仙郎来控鹤，对莲花、娇面甘兄事。琴与柳，共行弟。香山述德传新制。想元和、鸾歌凤舞，是卿前世。短短添他三角线，成就当胸卐字。卜人日、双星交会。若问稿砧今何处，是郭家、最小金龟婿。谁会我，抚弦意。"}