{"id":"694152","title":"五月五日至济宁河下王舜耕王庭学来访因赋七言近体二首以叙别","dynasty":"明","author":"陈琏","text":"昨承恩命出都城，偶遇端阳在济宁。老我投闲头已白，故人来见眼终青。菖蒲泛酒清堪爱，角黍堆盆味更馨。寂寞屈原当日事，未须痛饮读骚经。萧萧行李出京都，到处人誇似二疏。致仕已辞三品禄，归舟剩载五车书。未寻林下鸡豚社，且理桥东水竹居。仕路驱驰年半百，甘棠不但在环滁。"}