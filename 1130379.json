{"id":"1130379","title":"偈八首","dynasty":"宋","author":"释慧远","text":"道绝名言，法离闻见。打破虚空，成七八片。直饶锢鏴完全，也是由基副箭。昨夜来报五参，正值老僧洗脚。起来抖擞精神，末上输他一著。天道亏盈，地道变盈。鬼神害盈，人道恶盈。自小出家，横草不拈，竖草不把。路转山回君自看，南不龟头北不厦。滴水冰生分外寒，冻云环合锁峰峦。根尘不昧心珠露，眨上眉毛子细看。好是仲春渐暖，那堪寒食清明。万叠云山耸翠，一天风月为邻。在处华红柳绿，湖天浪稳风平。山禽枝上语谆谆，再三琐琐碎碎，嘱付叮叮咛咛。闹处莫出头，冷地著眼看。明暗不相干，彼此分一半。一种作贵人，教谁卖柴炭。向你道，不可毁，不可赞，体若虚空没涯岸。相唤相呼归去来，记取明年正月半。拗折秤锤，掀翻露布。突出机先，鸦飞不度。"}