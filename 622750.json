{"id":"622750","title":"四月一日日已夏而候犹春戏作劝春光一篇","dynasty":"明","author":"郭之奇","text":"春光春光，劝尔且休跨。毕竟年年用来，何须三时一假。吾不识太皞何居，句芒何舍。仰观青阳右个，且愿苍龙止驾。几番布气行权，一样承流司化。但能和地天平上下，自然句者堪伸萌者堪架。岂惮施雨行云，胡为凌冬却夏。知尔者以为让成不居，不知者以为避难却卸。吾欲迟望舒之窈容，止飞廉之奔泻。诏丰隆以津梁，帅初虹而来迓。高深一望共萦回，近远同风多乐暇。时亦犹其未央，芳亦犹其未罢。思邈路之曼曼，及诸荣之未谢。莫问九门磔攘，休贪一刻宵价。息心且就蓬山阳，水流花落姑停罢。不受时情叹怜，所畏骚人怨骂。吾将折琼枝而蔽赤华，继之以朝以夜。前牵牛使先驱，后婺女使洁舍。尽教阳德遍东南，方许高明日亲炙。君看万古一春王，安能此月为偏霸。"}