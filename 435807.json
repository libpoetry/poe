{"id":"435807","title":"游泰山","dynasty":"金末元初","author":"元好问","text":"泰山天壤间，屹如郁萧台。厥初造化手，办此何雄哉！天门一何高，天险若可阶。积苏与累块，分明见九垓。扶摇九万里，未可诬齐谐。秦皇憺威灵，茂陵亦雄材。翠华行不归，石坛满苍苔。古今一俯仰，感极令人哀。是时春夏交，红绿无边涯。奇探忘登顿，意惬自迟回。惜无赏心人，欢然尽馀杯。夜宿玉女祠，崩奔涌云雷。山灵见光怪，似喜诗人来。鸡鸣登日观，四望无氛霾。六龙出扶桑，翻动青霞堆。平生华嵩游，兹山未忘怀。十年望齐鲁，登临负吟鞋。孤云拂层崖，青壁落落云间开。眼前有句道不得，但觉胸次高崔嵬。徂徕山头唤李白，吾欲从此观蓬莱。"}