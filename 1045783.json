{"id":"1045783","title":"和孔毅甫州名五首 其三","dynasty":"宋","author":"吕陶","text":"谪宦寓湖南，憔悴变容质。老怀极孤穷，益友最亲密。高轩喜陪从，雅会烦揖屈。馨香袭芝兰，文采辉陋荜。谈辩虽纵横，仪范甚专一。每闻阳春曲，钦诵不敢佚。遂将蜀溪纸，连写渐成帙。惭非高尚者，思古感事物。当时郢楚士，英秀尽簪绂。池台今何在，冠剑久沦失。我忧复辽远，试听暮鸣瑟。何时还敝庐，一奠九泉骨。此心实虔望，昭昭有如日。未尝果山柑，且馔湘江栗。"}