{"id":"561455","title":"初岁于省中作","dynasty":"明","author":"严嵩","text":"献岁开元祚，丽景耀神京。彤庭祥雾合，钟山佳气盈。天曹肃弘敞，巍阁峻且清。北瞻鳷鹊观，东瞰凤凰城。修庑俨槐柏，列署映瑶瑛。虚薄蒙皇眷，缪此忝持衡。跂昔繁名哲，一一惟国桢。蟠木讵为用，华章忽滥婴。本乏资世器，幸遭休运明。萤光思向日，涔滴愧输瀛。夙夜怀山甫，懿德诚可经。"}