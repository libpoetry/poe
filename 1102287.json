{"id":"1102287","title":"送则自然书记","dynasty":"宋","author":"释月涧","text":"老来不写送行语，送子不可无一句。几回特地费思量，有句可写难写意。从上佛与祖，别无可指示。只要息心仍息念，墙壁木偶恰相似。蓦然见得亲，不负出家志。茫茫日月去如飞，转得眼来老已至。当思祖道重千钧，凛如一发孰可寄。钓雪矶头瞠老眼，秋空万里孤鸿远。"}