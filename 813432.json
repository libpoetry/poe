{"id":"813432","title":"和却扇词用原韵八首","dynasty":"清","author":"李家璿","text":"辞家来作名门妇，举止终惭阙礼箴。幸赖翁姑垂鉴宥，重闱更冀得欢心。严父朝归退木天，授书犹记及笄年。更劳阿母慇勤训，亲教中闺德象篇。水木清华诗境开，芸居昼静似蓬莱。菲材何幸亲风雅，愧少新吟继玉台。妆阁依山忆佛桑，坐看岩际瀑飞梁。鼓琴斗奕翻书史，懒把金针绣紫鸯。蜚声绮岁比黄香，卓荦观书莫抗行。天鉴日华曾献赋，羡君才调冠三唐。天尔殊文复远波，词林万叶略研摩。狄香君禀趋庭训，别国方言受益多。金石图书抉奥难，多君甄综更蒐残。斠雠愿学梁王派，自署庐江内史官。神山十笏迓仙槎，双御飙车看晚霞。好向芝山开夜宴，一林红叶艳于花。"}