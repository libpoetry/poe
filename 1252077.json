{"id":"1252077","title":"陪徐汝澄元晖元中张宗献陈彦初诸君饮陈太真湖亭顺泛沧洲矶游三山书院沿郭西而归同赋","dynasty":"元末明初","author":"陈亮","text":"白日照湖曲，嘉树蔼芊芊。开筵眺丽景，卷幔俯晴川。远岫列苍翠，芳洲纷眇绵。挥觞观鱼鸟，写兴吟兰荃。落日举轻棹，幽情期赏延。沿淮入空阔，望尽云霞天。天际见新月，城头生暮烟。预愁鼓角动，饮散各言旋。"}