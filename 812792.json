{"id":"812792","title":"苏幕遮 次上若韵","dynasty":"清","author":"吴绮","text":"绣帘闲，金锁涩。一片青苔、只许离人立。何处紫骝归未得。数尽东风、三月将三十。没商量，无信息。恨煞双蛾，不放春愁出。楼下落花红更急。鹦鹉欺人，错报门前客。小桃慵，垂柳细。检点斜阳，正在销魂际。比翼在天花并蒂。谎现天台，误中刘郎计。日空长，春忒易。小玉无愁，不解将人替。裙褶无多还更系。锦瑟松时，认得相思意。"}