{"id":"695756","title":"送黎惟敬请告南还","dynasty":"明","author":"欧大任","text":"江淮别后不堪论，岂谓骊歌又蓟门。赐沐尔今驰百粤，代兴吾敢问中原。行裁荷芰山人服，归牧鸡豚圣主恩。白首沧洲千里梦，独怜司马卧文园。持橐严趋在汉京，君王曾问秘书名。论从白虎亲临决，经自青牛乞著成。欲以新编藏大酉，岂缘沧海厌承明。他年共把梅花去，四百峰头策杖行。"}