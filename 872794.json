{"id":"872794","title":"七月二十日过王村几到岸遇和中袭明舟回相拉宿于陈氏庵中蚊甚盛达旦不能寝","dynasty":"宋","author":"仲并","text":"畏暑肩暂息，初凉戒我行。王村去城市，捷帆片时程。到岸才咫尺，两君笑相迎。回棹不自由，剧谈底里倾。却泊红莲渚，支筇叩禅扃。阛阓未有此，一见心眼清。日暮山萧然，风来竹有声。危亭仍解衣，坐久太清生。携枕共席地，醉言强作醒。蚊声喧不寐，谈馀已窗明。他乡各蓬转，易散难合并。共居虽一溪，相望南北城。胜处偶同践，轻去宁无情。慇勤拂素壁，留诗当题名。"}