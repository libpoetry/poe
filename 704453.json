{"id":"704453","title":"邓君肃以菊花见贻口占五绝奉荅","dynasty":"明","author":"黎民表","text":"燕台几见此花开，急管繁弦处处催。篱下白衣虽寂寞，尽教明月照深杯。重溟天气煖如春，霜后繁花作意新。桃李园中相映发，却将秾艳趁芳尘。山人老作灌园翁，手插疏篱玉满丛。莫道看花容易得，长年多雨更兼风。篁竹烽烟起战旗，西风迸泪对花枝。柴桑便合抽簪去，难得閒田种紫芝。零落西园万片霞，颠狂呼酒醉邻家。鵔鸃冠上虽簪却，绝世元称隐士花。"}