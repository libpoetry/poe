{"id":"1111953","title":"凤凰台二首","dynasty":"宋","author":"吴渊","text":"暂因休暇得遨游，感慨樽前岁月流。长向此时忧徼塞，不知何日乐林丘。凤凰寂寂空留寺，鸿雁嗷嗷尚满洲。畴昔谪仙愁绝处，我来登眺更多愁。六朝旧迹作新游，王谢千年风尚流。但使时能开晋宋，只缘道不本轲丘。昏昏赤县神州地，渺渺白蘋红蓼洲。谁道天分南北限，人分南北至今愁。"}