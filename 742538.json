{"id":"742538","title":"绵山归途中长句纪游","dynasty":"清","author":"茹纶常","text":"俗眼朝朝混城市，百年几见好山水。绵田忌坂道非遥，肯使名山遗乡里。一朝发兴事幽探，挈伴携筇来迤逦。入山十里气苍茫，确荦谽谺并可喜。无地真愁众壑深，插天益怵群峰峙。山花涧草垂缤纷，古刹名蓝供倚徙。断崖冥冥朝烟青，绝壁沈沈暮霞紫。就中吾爱石乳泉，云窦涓涓泻清泚。抱腹岩更称雄奇，百丈欹危自无始。龙湫石洞夏生寒，铁瓦银公险未已。固知灵域非易穷，快游谁复叹观止。芒鞋竹笠柰尔何，归来犹忆丘壑美。"}