{"id":"688812","title":"谒贾太传祠作","dynasty":"明","author":"何乔新","text":"汉殿从容席屡前，得君何事遽南迁。孝文犹自疏贤佐，绛灌能无妒少年。寂寂荒祠啼鵩鸟，沉沉遗甃洌寒泉。从来材大难为用，惜誓歌残一泫然。经国材猷迥绝伦，春秋以后见斯人。谁知一代兴王佐，遽作三湘放逐臣。斜日坐隅来怪鸟，寒烟江上吊灵均。须知穷达皆由命，何用悲伤自殒身。"}