{"id":"327832","title":"金菊对芙蓉·樵鼓三通","dynasty":"清代","author":"张槎","text":"樵鼓三通，禅灯一照，相怜人淡如秋。看窗摇老竹，茶泛香瓯。虎溪胜事多年绝，肯输与、陶陆风流。诙谐尤妙，滑稽新语，细述从头。悄然方寸閒愁。被诗魔打搅，着意相尤。只个般怀抱，今古悠悠。闻君又梦江都好，挽行旌、竟夜攀留。清斋松下，篱花正满，忍便归不？"}