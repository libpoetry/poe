{"id":"479995","title":"山水图为兵部郎中王恕题","dynasty":"明","author":"柯潜","text":"玉堂清署春风前，焚香看画皆神仙。画中风物得真意，峰峦隐约披云烟。大山如龙欲飞去，小山盘盘如虎踞。奔流一道破山来，散作涛声满江树。远村微茫三两家，古渡无人横断槎。近村茆屋荫榆柳，门前沃土饶桑麻。别有高亭向洲渚，斜日满帘水禽语。沧波浩浩欲吞天，蜃气昏昏欲成雨。初疑匡庐山下落星湾，又似洞庭湖上之君山。琼宫贝阙倚霄汉，无乃蓬莱方丈非人间。我生惯识山中乐，随意云楼与山阁。故乡一别今十年，石洞梅花几开落。临图忽忆旧游踪，便欲沿溪上丘壑。此身留滞未应归，回首江天云漠漠。"}