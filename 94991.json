{"id":"94991","title":"咏齑·庾郎晚菘翡翠茸","dynasty":"宋代","author":"杨万里","text":"庾郎晚菘翡翠茸，金城土酥玉雪容。如何俱堕瑶瓮中，却与醯鸡同闷宫。金井银床水清泚，雪山冰谷盐轻脆。秋风一月酿得成，字日受辛非麴生。太学儒生朝复暮，茹冷啜寒那可度。十年雪汁冻蔬肠，一夜饥雷听更鼓。不如瓮头吏部瓮头醒，一逢受辛还一醒，毕卓与尔同死生。"}