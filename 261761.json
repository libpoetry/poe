{"id":"261761","title":"念奴娇·送梁光禄葵石赴补之京和苍岩宗伯原韵","dynasty":"清代","author":"丁澎","text":"征鞍乍整，暂徘徊分手，驿桥枫叶。十载灞陵高卧稳，恋阙此心常北。玉勒朝天，金门据地，双眼今还白。笑看赌墅，莫教屐齿轻折。漫说五岳堪游，二疏同去，拂袖匆匆别。大隐君门谁得似，煮就芝田丹石。扬子休嘲，稚圭莫诮，早定千秋业。叮咛猿鹤，疏林依旧霜月。"}