{"id":"693891","title":"智海入罗浮送以四偈","dynasty":"明","author":"陈子壮","text":"浩劫微尘本自该，钵头何以向山隈。说来海上曾浮峤，方信人间有渡杯。鲍葛丹炉他自封，法云长引入山钟。閒将一滴曹溪水，飘落罗浮四百峰。咫尺迢遥不可知，飙轮相就更何时。好游最是东坡子，生长眉山不到眉。世外无情更有情，梅花清影立三更。劳君一喝空山月，又见扶桑海上生。"}