{"id":"1149524","title":"饮致用神曲酒三十韵","dynasty":"唐","author":"元稹","text":"七月调神曲，三春酿绿醽。雕镌荆玉盏，烘透内丘瓶。试滴盘心露，疑添案上萤。满尊凝止水，祝地落繁星。翻陋琼浆浊，唯闻石髓馨。冰壶通角簟，金镜彻云屏。雪映烟光薄，霜涵霁色泠。蚌珠悬皎皛，桂魄倒瀴溟。昼洒蝉将饮，宵挥鹤误聆。琉璃惊太白，钟乳讶微青。讵敢辞濡首，并怜可鉴形。行当遣俗累，便得造禅扃。何惮说千日，甘从过百龄。但令长泛蚁，无复恨漂萍。胆壮还增气，机忘反自冥。瓮眠思毕卓，糟籍忆刘伶。髣髴中圣日，希夷夹大庭。眼前须底物，座右任他铭。刮骨都无痛，如泥未拟停。残觞犹漠漠，华烛已荧荧。真性临时见，狂歌半睡听。喧阗争意气，调笑学娉婷。酩酊焉知极，羁离忽暂宁。鸡声催欲曙，蟾影照初醒。咽绝鹃啼竹，萧撩雁去汀。遥城传漏箭，乡寺响风铃。楚泽一为梗，尧阶屡变蓂。醉荒非独此，愁梦几曾经。每耻穷途哭，今那客泪零。感君澄醴酒，不遣渭和泾。"}