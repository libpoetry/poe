{"id":"834938","title":"买陂塘 其一 重阳后，浣桐挈子女之连城，寄赠","dynasty":"清末民国初","author":"何振岱","text":"甚匆匆、轻舟催发，蒲帆远影天际。宵呼比户相惊苦，离乱眼中何世。谁左计。恁萸菊良辰，斝酒何曾醉。遐征为底。剩千里将雏，灯前抚顶，骨肉自温慰。荒冈外。野水颓云一带。乡关回望迢递。西风黄叶同飘泊，那解秋人离思。休寄慨。祗旅箧无书，何以消闲晷。并愁觅睡。放客梦皋兰，吟消孤月，倚枕听边吹。"}