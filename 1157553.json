{"id":"1157553","title":"效陶潜体诗十六首 其十五","dynasty":"唐","author":"白居易","text":"南巷有贵人，高盖驷马车。我问何所苦，四十垂白须。荅云君不知，位重多忧虞。北里有寒士，瓮牖绳为枢。出扶桑枣杖，入卧蜗牛庐。散贱无忧患，心安体亦舒。东邻有富翁，藏货遍五都。东京收粟帛，西市鬻金珠。朝营暮计算，昼夜不安居。西舍有贫者，匹妇配匹夫。布裙行赁舂，裋褐坐佣书。以此求口食，一饱欣有馀。贵贱与贫富，高下虽有殊。忧乐与利害，彼此不相踰。是以达人观，万化同一途。但未知生死，胜负两何如。迟疑未知间，且以酒为娱。"}