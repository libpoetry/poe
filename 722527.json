{"id":"722527","title":"题林氏画册","dynasty":"明末清初","author":"屈大均","text":"边鸾雀子赵昌花，一点丹青尽物华。更有滕王蝴蝶好，采春纷向写生家。花总如生白不知，黄筌神妙让徐熙。绝怜点染惟丹粉，没骨图成多折枝。轻轻研吮即成春，物态氤氲总逼真。落墨图成徐渲染，胜他晕淡少风神。折枝一抹态横斜，随意纤秾乱点花。更取陈常飞白笔，参差树石写昌华。徐家花竹与禽鱼，士女江南尽不如。野逸绝胜黄富贵，曲眉丰脸六朝馀。"}