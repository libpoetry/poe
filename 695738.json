{"id":"695738","title":"同潘少承入西樵山卜居铁泉精舍二首","dynasty":"明","author":"欧大任","text":"鸡犬薪蒸共一车，入山真与世情疏。家随子季移秦望，粮学通明食禹馀。瓠叶尚堪供享射，秫田那得废耕锄。植林开涧吾生事，谁向名山问著书。山泽神交二十年，素情台尚得君贤。閒游径就天峰去，晏坐醒寻海石眠。风起于菟看杏地，露寒阿对灌蔬泉。闭门白发萧萧在，何事虚名世上传。"}