{"id":"680025","title":"题山水小景","dynasty":"明","author":"王阜","text":"大山突兀气势豪，小山罗列如涌涛。回峰逶迤接林麓，白云不动秋天高。何人一棹山阴兴，三尺吟筇骨中净。金沙宝树寒殿开，瑶草玉枝秋阁迥。迢迢嘉遁凌碧岑，芳亭潇洒似山阴。呼童晓扫青苔径，拂石时横绿绮琴。高山流水多佳趣，悠悠永托知音遇。千龄鹤发独鸣皋，半夜啼乌思反哺。高音古意扬清芬，考槃不与人间闻。老夫未遂幽栖志，愿借青山一片云。"}