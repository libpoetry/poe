{"id":"686286","title":"寄助教史九韶","dynasty":"明","author":"史谨","text":"君卧湘江已十年，我今犹住五云边。溧阳分派元同谱，行李随身各旧毡。松下长留看院鹤，客边谁送买山钱。隆兴宸翰须珍重，夜夜奎光烛九天。老气如云不受羁，挈家遥向五湖西。青蒲尚忆先翁谏，丹桂难忘御手题。海国音书无雁寄，烟萝门巷有猿啼。明朝理棹来相访，应把潇湘作剡溪。"}