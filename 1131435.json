{"id":"1131435","title":"戏简林子长","dynasty":"宋","author":"虞俦","text":"溪上园亭处处新，想君屡费橐中银。莺窥绣户烦三请，蝶绕花梢知几巡。恨不即时谋载酒，恐因暇日得寻春。只愁又隔同年面，却欠尊前似主人。崇桃积李巧争新，红胜胭脂白胜银。车骑每劳莺命唤，药栏聊伴蝶游巡。何须歌舞留连夜，漫与诗篇慰藉春。珍重海棠烦问讯，肯教空谷老佳人。"}