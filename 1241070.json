{"id":"1241070","title":"袁君庭玉以所藏何思敬山水图求题为赋长句","dynasty":"元末明初","author":"戴良","text":"有客访我城东庐，手持何侯山水图。乍向高堂一披睹，已知笔力天下无。老我爱山兼爱画，对此心神忽俱化。得非鼓柁过潇湘，无乃枝藤上嵩华。野亭倒影浸江清，耳边髣髴波涛声。渔子苍茫泛舟入，林翁伛偻渡桥行。因忆良工绎思处，元气淋漓满毫素。岂但胸藏万丘壑，西极南溟随指顾。驱山走海何雄哉，满堂空翠挥不开。丹丘赤城意绵邈，蓬莱弱水情沿洄。何侯天机深，丹青世无敌。自从挥洒近天颜，林下何曾见真迹。年来丧乱走风尘，始为贤豪下笔亲。王吴未可誇神逸，阎公致誉安足真。与客传观欢未止，却叹何侯今已矣。卷图还客休重看，世间梦境亦如此。"}