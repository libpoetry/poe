{"id":"185097","title":"晁侍郎折赠芍药三种","dynasty":"宋代","author":"曾几","text":"室空无侍者，终日延白光。今夕果何夕，粲者忽在旁。得非散花天。来试铁石肠。非罗复非绮，何物为衣裳。或浓若猩血，或浅若鹅黄。或如淡胭脂，薰以百和香。竟不可意解，发书问何祥。乃知延阁老，买得从维扬。自不耐渠恼，幽怀可禁当。牢辞又不敢，熟视徒彷徨。吾闻诸古人，物美应献王。呼儿燎沈水，持以供虚皇。"}