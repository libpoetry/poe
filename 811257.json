{"id":"811257","title":"重过感旧园","dynasty":"清","author":"丘逢甲","text":"水木清华负郭园，三年客梦此重温。眼中故物诗留壁，身后浮文酒满尊。宿草青山名士泪，落花黄土美人魂。池台无恙仍今日，已似闻琴对雍门。萧疏树石与摩挲，荔子初丹载酒过。地下英灵应有语，座中耆旧已无多。浮萍大海重相见，折戟沈沙冷自磨。我感兴亡过存没，东风回首万重波。"}