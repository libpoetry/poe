{"id":"501925","title":"送方禅者","dynasty":"明","author":"释妙声","text":"岩岩秦馀杭，天作何大壮。孤峰有兰若，夐绝厓石上。去天才一握，陟险仍万状。云霞或相依，猿鸟不敢傍。天花落幽户，松吹飘梵放。上人禅家流，勇往志所尚。伽趺缚禅寂，抖擞谢尘坱。境静道易亲，理得形自丧。翻经悟空假，缮性了真妄。拂衣入烟萝，飞屩度层嶂。徒令世上人，矫首一长望。"}