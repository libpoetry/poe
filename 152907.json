{"id":"152907","title":"广陵山光寺夜集留别黄材昆仲","dynasty":"宋代","author":"贺铸","text":"维舟山光步，却顾广陵城。十里春风外，夹津芳草生。渔篷衔尾来，愧尔故人情。更卜连床语，神房温且清。语阑夜自久，泪烛剪复明。撤樽兀相视，酸涕流金缨。我本山海士，误遭时网婴。出身两纪余，何等为浮名。矧此一分首，几年当合并。离忧如惊澜，荡潏未易平。疏亲系远迩，斯言出荒伧。音邮无禁限，勤访白云兄。"}