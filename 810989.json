{"id":"810989","title":"再叠前韵奉和三首","dynasty":"清","author":"王季珠","text":"组织乾坤让后贤，职司启沃敢稽延。无私臣面霜封岸，有喜君颜月霁天。跋扈莫非权太重，投荒只道罪当然。盈廷唯诺成风气，国事如何措万全。计出林泉已十年，萧然宦橐不名钱。千杯别酒金台上，一段慈云镜水边。直等阳城符物论，寒羞范叔受人怜。青衫检点休嫌敝，日下归来已著绵。地北天南一水连，诗筒唱和互投笺。纵横泪落悲涂炭，激越毫端挟赵燕。灿灿舞衣莱子服，迢迢负米仲由肩。他年史乘扬芳烈，忠孝还应合传传。"}