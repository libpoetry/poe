{"id":"404921","title":"谒金门·丙午八月廿三日壬仲保泰招游鹭鸶潭，自小格头山行十余里，憩食潭上。复渡水陟岭，乘台车趋龟山归。潭在鹭鸶岭下，旧有大树，白鹭群集其上，今云鸬鹚者，误也","dynasty":"近现代末当代初","author":"袁荣法","text":"青历历。叠嶂层峦相值。行尽荒蹊无屐迹。谷风吹箬笠。迤逦长泓澄碧。石濑乱流声急。两岸苇萧秋瑟瑟。鹭鸶飞一支。"}