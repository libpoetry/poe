{"id":"789259","title":"贺新郎 自金陵陆行至丹阳，马上口占用前韵","dynasty":"清","author":"王策","text":"落日金波泻。晚风高、飘萧败叶，偏随病马。买得浊醪谋一醉，醉里据鞍悲诧。目断处、乱云平野。身在泥涂浑不觉，尚掀眉、自许骚坛霸。谁信是，非狂者。漫言婢价输奴价。怕而今、蛾眉燕颔，总沉茅舍。我有广寒修月斧，构尽凌云台榭。只依样、葫芦难画。今夜孤村荒店月，嘱哀蛩、莫絮伤心话。青衫泪，正盈把。"}