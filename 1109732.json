{"id":"1109732","title":"哀鲁国宣靖曾公三首","dynasty":"宋","author":"刘摰","text":"柱石三朝重，轩裳五纪荣。忠勋等张霍，善庆似韦平。光气收辰象，仪型失老成。易名宣合靖，千古诏幽明。鼎铉调元久，貂冠就第闲。朝廷方宪老，梦寐忽颓山。白日佳城启，东园秘器颁。深宫那可见，桃李在人间。不慭天何理，云亡国所嗟。还应骑列宿，但说去流沙。清庙陪烝享，鸿枢见世家。悲风溱洧路，哀咽满箫笳。"}