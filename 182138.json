{"id":"182138","title":"和赵用明梅","dynasty":"宋代","author":"胡寅","text":"净几寒窗日，悠然万虑忘。诗筒忽到手，花信已催妆。茅舍斜斜彴，冰溪短短墙。仙肤下姑射，娇额映昭阳。崔竹翻新画，龙涎出古香。有金攒蕊细，无绿认条长。慰荐骚人寂，挑撩酒态狂。雪游空泛剡，兰佩枉沉湘。隔屋吹生麝，盈枝纵夜光。讵能烦驿使，聊自占年芳。渡尽鸿飞影，迎开柳带黄。繁华收拾后，结子又先尝。"}