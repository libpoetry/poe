{"id":"722363","title":"荡舟海目山下捕鲥鱼为鲙","dynasty":"明末清初","author":"屈大均","text":"雨过苍苍海目开，早潮未落晚潮催。鲥鱼不少樱桃颊，与客朝朝作鲙来。烂鳞粉颊满渔船，煮用涓涓海目泉。海目山人不可见，中流一啸?寄川。羚羊峡口嘉鱼美，不若鲥鱼海目鲜。黄颊切来纷似雪，绿尊倾去更如泉。刮镬鸣时春雪消，鲥鱼争上九江潮。自携鲙具过渔父，双桨如飞不用招。"}