{"id":"191112","title":"和陈倅游石门吊瞿硎先生","dynasty":"宋代","author":"虞俦","text":"我坐南坡上，高鸿忽飞去。指点夕阳外，文脊盖其处。下有奇洞府，有道乃宜据。鹿裘坐石室，先生岂真踞。傥是我辈人，傲视非所虑。桓漫汝何为，乃欲效三顾。奸心妄窥鼎，未见神合沮。猿鹤亦汝羞，未易饮食举。伏滔不自重，且为温所遇。赞词纵云美，所耻百所慕。迩来贤别驾，物外欲轩翥。功名恐未免，溪山亦已饫。五字识岩石，千载想风驭。神交付冥漠，心契自平素。苍苔留履迹，飞花约归路。先生还一笑，晴云为披絮。"}