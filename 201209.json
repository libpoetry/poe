{"id":"201209","title":"念奴娇·吴松初冷","dynasty":"宋代","author":"张元干","text":"吴松初冷，记垂虹南望，残日西沈。秋入青冥三万顷，蟾影吞尽湖阴。玉斧为谁，冰轮如许，宫阙想寒深。人间奇观，古今豪士悲吟。苍弁丹颊仙翁，淮山风露底，曾赋幽寻。老去专城仍好客，时拥歌吹登临。坐揖龙江，举杯相属，桂子落波心。一声猿啸，醉来虚籁千林。"}