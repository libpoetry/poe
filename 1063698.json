{"id":"1063698","title":"送朱泮英随从事公西上","dynasty":"宋","author":"释德洪","text":"文如水行川，气如春在花。挟书随乃翁，千里游京华。人生少年乐，于子何以加。上庠阅英俊，过目知等差。君才固逸群，如金浑泥沙。明年对殿陛，落笔翻龙蛇。遥怜绿槐阴，绛帐张红霞。金门看跃马，芦鞭作横斜。滔滔九衢中，欢情浩无涯。驭吏亦傲睨，隐语相嘲誇。红妆莺燕语，拭目兴叹嗟。知谁乞佳句，骏墨字如鸦。"}