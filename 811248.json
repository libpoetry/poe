{"id":"811248","title":"四叠前韵","dynasty":"清","author":"丘逢甲","text":"眉史修成待酒酬，江南花草不曾秋。牙樯锦缆三千里，淡粉轻烟十二楼。水阁笙歌开曲宴，河桥灯火数行舟。龙蟠虎踞应犹昔，惆怅西风白下游。竹西歌吹旧繁华，落日雷塘噪暮鸦。绿舫呼筝歌玉树，青帘沽酒醉银槎。才人十错猜新谜，游女双弯踏浅沙。欲写古欢隋苑夕，二分明月玉钩斜。夫差不愿甬东迁，吊古苏台意惘然。香径有花栖晚蝶，梧宫无树语哀蝉。凄凉儿女千秋泪，佳丽江山万念牵。何处夜深腾剑气，虎丘衰草自年年。才人例喜骋雄词，此水能当十万师。南渡君臣多失策，西湖风月最宜诗。梅边移舫飘香雪，柳外通桥落彩霓。未许吴山轻立马，等閒留作画中思。谁遣西施出苧萝，兴亡事在女戎多。卧薪夜室仍教舞，采蕺春山更试歌。千古风流成怨毒，廿年雪耻未蹉跎。浣沙溪女应相忆，一舸鸱夷恨不磨。流落英雄老据鞍，能教龙凤起鳞翰。江山残局三分定，豚犬诸郎一战难。名士鲫来春水长，女儿花发大堤宽。千秋形胜荆襄在，落日城头画角寒。扶桑日出海云开，来访琅琊刻石台。北徙河流关王气，东封泰岱忆雄才。少年结客黄金尽，方士求仙白骨灰。极目青齐平野阔，莫教形势失登莱。中原百战未消兵，落日黄河绕汴城。道士坠驴天下定，香孩夹马圣人生。重苏地脉金刀梦，遍散春风玉笛声。周鼎已沈何日起，洛阳回首不胜情。"}