{"id":"118282","title":"画山水横卷·我昔得罪迁南夷","dynasty":"宋代","author":"苏辙","text":"我昔得罪迁南夷，性命顷刻存篙师。风吹波荡到官舍，号呼谁复相闻知。小园畜蚁防桶蠹，空庭养蜂收蜜脾。读书一生空自笑，卖盐竟日那复词。城中清溪可濯漱，城上连峰堪幕帷。十千薄俸聊足用，鱼多米贱忧无訾。东坡居士最岑寂，岌然深藂见狐罴。坐隅止鵩偶成赋，盘中食蟆时作诗。怜君富贵可炙手，一时出走羞啜醨。泽傍憔悴凡几岁，胸中芥蒂无一厘。江山别来今久伏，不独能言能画之。同朝执手不容久，笑我野马方受羁。袖中短卷墨犹湿，傍人笑指吾侪痴。方求农圃救贫病，它年未用讥樊迟。"}