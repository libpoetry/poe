{"id":"1122471","title":"谒新汉州范文叔","dynasty":"宋","author":"度正","text":"叹息中兴后，斯文一发如。废兴天有命，用舍道何疏。太史遗风在，南翁绝学馀。君王欲尧舜，安得赋归欤。来纡广汉绂，却近子云居。风月谁同会，林泉乐有馀。卑词老中允，分宅卜横渠。后来端有望，吾道竟何如。巴岳东峰下，舂陵别驾踪。陈编新德业，陋质古心胸。雅得千秋契，那知并世逢。乐哉开后觉，乞我一中庸。"}