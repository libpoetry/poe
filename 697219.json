{"id":"697219","title":"赠李大将军二首","dynasty":"明","author":"胡应麟","text":"谁夺天山盖世勋，登坛长铗动星文。陇西猿臂传飞将，蓟北麟台属冠军。十万雕戈营似雪，三千珠履座如云。犹怜射猎平原后，彩笔拈诗过夜分。金锁花深醉玉壶，绿沈苔卧伴雕弧。争传都尉晨风曲，自写将军落照图。转战频年屯涿鹿，禽生遥夜出飞狐。长缨不道终郎懦，跃马萧关日未晡。"}