{"id":"1104839","title":"德寿宫古松太上爱之尝持御香酾酒祠土神以祈屏蟊贼云时绍兴壬午思陵馘亮之岁也于今百二十年矣仆生六十年后而十月八日又思陵上仙之晨感而有赋","dynasty":"宋","author":"马廷鸾","text":"六龙亲御奠神州，甲子如今甫再周。百世尚瞻虞帝祀，五传遽抱杞天忧。臣民莫废瓜华敬，今古长悲禾黍秋。叹息馀生孤露甚，门弧弓棘总成愁。南来天马总辛勤，内禅经今历再壬。复汉赤符还旧宇，法尧黄屋本非心。思成门外衣冠尽，德寿宫前茨棘深。叹息馀生孤露甚，匪莪彼黍涕淋淫。"}