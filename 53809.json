{"id":"53809","title":"雨中·江南正月如腊月","dynasty":"明代","author":"贝琼","text":"江南正月如腊月，花开未开春尚慳。空中白雨急飞瀑，海上黑云深抱山。老夫闭门愁不出，十日西窗听萧瑟。公卿鞴马五更朝，且独高眠舒我膝。铜雀破瓦不补天，哦诗强学号风蝉。荒村无路竹鸡唤，载酒何人寻郑虔。白头为农计亦足，弃书耕田买黄犊。"}