{"id":"562708","title":"寿封侍御天目刘先生初度","dynasty":"明","author":"董其昌","text":"方丈与清都，尧封信有无。卯金来太乙，庚度叶彭巫。万石家声大，三朋骨相殊。鸣珂傅祖砚，怀玉绍庭谟。遂振青毡旧，将同墨绶趋。凤毛元异种，鸾诰表鸿图。持满心尝下，登高胆尚粗。肯为车上舞，甘守谷中愚。令节书云后，徵词爱日符。绣衣将父意，綵笔得朋俱。绛老难为弟，荆丘比壮夫。惭非琼玖质，聊以庆悬孤。"}