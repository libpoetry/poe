{"id":"1010682","title":"赵白云宗丞以诗送惠柳下谒浙西宪使包宏斋命余同赋","dynasty":"宋","author":"释文珦","text":"宏斋伊洛宗，白云风雅主。二公在斯世，光艳烛寰宇。白云归帝乡，宏斋庇寒士。出处虽小殊，怜才酷相似。吟诗贫到骨，白云古知音。吹送宏斋前，雄词重南金。乘流春浩荡，变化那可测。君不见北溟有鱼会风云，一举自然生羽翼。"}