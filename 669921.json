{"id":"669921","title":"广齐讴行","dynasty":"明","author":"李攀龙","text":"不劳歌楚艳，请为罢吴趋。上客但安坐，听我奏齐讴。鹰扬表东土，赐履维青州。沃壤既如膏，丝枲韧且柔。鱼盐无俭岁，海王自春秋。百二敌彊秦，八九吞徒州。美哉一匡力，天下咸宗周。朝服西济河，鞭箠使诸侯。至今临淄途，诵义慕前修。枹鼓立军门，意气纵横浮。举袂成帏幕，攘臂赴仇雠。先君务养士，奕世恢鸿猷。晏婴以当路，结交鲁孔丘。其人聘列国，终日无停辀。及闻箾韶音，若与唐虞游。三月忘寝食，栖栖此淹留。季札本荆蛮，华夏多夷犹。泱泱叹大风，观采不能休。五伯桓称首，四豪文其尤。拥彗为宾师，铁笼存主忧。阔达有遗俗，功利非所谋。驰骋一何䧺，冠剑常相求。蠋辞万家邑，连谢千金酬。即论二布衣，岂复商贾流。"}