{"id":"692170","title":"襄阳乐","dynasty":"明","author":"李攀龙","text":"朝上大堤头，暮上大堤头。大堤诸女儿，游冶不知愁。女萝复可缝，兔丝复可织。唯有菖蒲花，郎自不曾识。大堤诸女儿，歌舞日相逐。郎今定怜谁，夙昔谁家宿。郎君但坐饮，听我白雪弦。十三工西曲，自不工数钱。杨州大估客，千金作一装。谁敢攀贵德，牵坏侬衣裳。诧侬断信使，还书亦不作。微薄自怜侬，欢岂自微薄。"}