{"id":"537146","title":"颜尚书送裴将军北伐真迹歌","dynasty":"明","author":"王世贞","text":"天宝剑舞称裴旻，盘马一决分千身。熻如雷电缭四足，圆若日月抟双轮。颜尚书受颠史诀，书笔暗与裴通神。武功不竞国之耻，五字欲扫祁连尘。锥沙印泥纷并出，大篆古隶藏其真。悬崖吐溜忽百丈，坠石小转回千钧。渔阳揭地动鼙鼓，尚书犹新裴已陈。二十四郡委陴走，扼腕浩叹秦无人。不看李郭万人敌，扶汝健笔刊嶙峋，呜呼小技何足论。"}