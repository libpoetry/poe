{"id":"531622","title":"寿林图","dynasty":"明","author":"杨慎","text":"玉堂天上何阴森，玉树阶前接寿林。寿林草木纷满地，中有椿萱独灵异。青崖丹壑晴霓高，仙都真境分秋毫。壶天空阔海色古，茫茫翠木环波涛。呼龙耕烟鸟为耰，瑶草琼枝几昏晓。不信婆娑急景凋，贪看缥缈齐烟小。玄洲游戏八千秋，木公金毋共忘忧。翠琅干，紫芝草，九霞觞，三青鸟。谁将沧海图，移向长安道。蓬瀛仙客金闺英，锦衣玉佩趋承明。仙瓢滟滟泛云浪，宾筵烱烱映长庚。鼓以洞越瑟，和以参差笙。三叹清庙之遗响，再补白华之遗声。椿树无阴萱不歇，尧蓂再数新年月。"}