{"id":"812195","title":"赠涂年侄女南归","dynasty":"清","author":"朱中楣","text":"每话家园泪雨潸，蓟门秋老雁初还。惊魂自逐潇湘水，忍见湓城山外山。时慰愁容强作欢，漫伤亲串半凋残。珠帘暮雨西江月，尽付离人马上弹。齧雪餐毡苦自持，谁怜弱息委燕支。青青柳色仍如旧，寄与韩郎知不知。共羡山公古道稀，黄金解尽出重围。丰城剑合珠还浦，故国文姬此日归。"}