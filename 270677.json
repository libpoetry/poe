{"id":"270677","title":"水龙吟·田田漫舞银塘","dynasty":"清代","author":"宋荦","text":"田田漫舞银塘，鱼床捧出黎云好。新妆淡伫，静窥湍濑，临风窈窕。翠羽低穿，水荭斜压，数枝偏皎。宛湘妃独立，轻绡掩映，明珰缀，波光照。三十六陂淼淼。渐黄昏、冰姿恁悄。开宜玉井，折应素手，闹红都扫。露冷才香，月明无影，蘋花共老。对鹤洲千朵，堪成雪赋，向邹枚道。"}