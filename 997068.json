{"id":"997068","title":"送晁道夫叔侄","dynasty":"宋","author":"黄庭坚","text":"晁氏出西鄂，世家多艺文。文庄和鼎实，尚书亦大门。简编自襁褓，簪笏到仍昆。向来映轩冕，颇据要路津。恩勤均骨肉，四海一尧民。无咎晚相见，实惟诸晁孙。智囊似内史，笔力窥漆园。词林少根蒂，斯人今绝伦。我为折腰吏，绿绮网蛛尘。倾心得僚友，燕及脊令原。嘉肴味同和，弦诵声相闻。如人逃空虚，见似已解颜。何况金石交，乃其骨肉亲。二年吟枫叶，忘我木索勤。行行不忍别，共醉古柳根。樽前犹讲学，夏夜众星繁。念当侍白发，甘旨共兰荪。帆樯洒风雨，浪波出蛟鼋。持亲慎行李，强学加饭飧。革囊走官邮，寄书远相存。阿四去大农，六典与讨论。君到辇毂下，为问平生言。傥登邺王台，多话归参军。"}