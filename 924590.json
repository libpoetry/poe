{"id":"924590","title":"次韵刘贡甫学士画松石图歌","dynasty":"宋","author":"苏辙","text":"长松大石生长见，朅游尘土嗟空羡。寒翠关心失旧交，荣华过眼惊流电。破缯买得古画图，遗墨参差随断线。蟉枝倒挂风自舞，直干孤生看面面。故山旧物远莫致，爱此随人共流转。物生真伪竟何有，适意一时宁复辨。少年所好老成癖，傍人指笑嗟矜衒。京城宅舍松石希，买费百金犹恐贱。"}