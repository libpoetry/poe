{"id":"158055","title":"谢通判国博惠建茶","dynasty":"宋代","author":"强至","text":"建溪春早地未暖，建俗巧计催春阳。茶傍万口噪地烈，惊破芽英不得藏。犹嫌旂枪已老硬，独爱鸟嘴嫩未长。撷而焙之一朝就，更范圭璧为圆方。南州尚珍北固重，自非富贵宁预尝。浦阳贱官性怯酒，素许茶味为最良。日分牒诉费齿舌，口吻镇燥喉无浆。建溪奇品远莫致，日夕梦想驰闽乡。尘埃填心渴欲死，忽拜公赐喜可量。拆封碾破苍玉片，云脚浮动瓯生光。愚知公赐岂徒尔，欲俾下吏蠲俗肠。涤除诗冗起清思，驱逐睡兴穷缣缃。玉川不暇尽七碗，已觉两腋清风翔。"}