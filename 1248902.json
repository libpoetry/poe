{"id":"1248902","title":"孤愤一章和梦庵韵","dynasty":"元末明初","author":"杨维桢","text":"杨子哭停云，历数死生友。首哭台州帅，再哭江州守。三哭天水头，四哭淮涡口。五哭六哭馀，英风复何有？确山截骂舌，宛湖沈斫首。嗟嗟徇国臣，培养百年久。猛去晋终背，彧死魏何咎？而况鸣吠才，蠢蠢小鸡狗。弋鸿羽既怯，钓鱼饵滋诱。根拨那望实，蒂分尚怀藕。珠雀既失弹，火鼠重被垢。长包中土心，相诧模棱手。外壶宜倒戈，中薄肯敝笱。祝宗祈未死，循墙骇还走。长涕未上书，穷辞空还酒。惊见梦庵诗，一首洒百丑。大义揭日月，孤忠悬畎亩。乱厌出下泉，厄极还易□。怀君郭泰交，夜柈饤春韭。和君孤愤章，浇致酒一斗。"}