{"id":"422862","title":"八声甘州 林子有讱庵填词图","dynasty":"近现代","author":"卢前","text":"数南来断雁写遥天，不知几人归。剩无多好景，斜阳催暝，冷换荷衣。清梦西风俱老，吹泪付乌啼。一发青山远，入眼还非。莫念蓬莱婀娜，叹平生踪迹，鸥鹭都疑。祗商弦独响，霜鬓苦成丝。幻蜃楼、沈沈海市，算廿年、弹指已堪悲。千秋事，托逋仙笔，寄我相思。"}