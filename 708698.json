{"id":"708698","title":"多丽•忆吴门旧游","dynasty":"明末清初","author":"沈谦","text":"记当时，多情初会金昌。但盈眸、都称佳丽，输伊真色生香。况知音、能翻旧曲，偏爱好、屡换新妆。几岁抛家，今年避客，半垂银袖倚迥廊。喜偶遇、无因却走，含笑道胜常。参差见、如嫌蝶粉，未退蜂黄。漫携樽、溪山销暑，含愁曾吊真娘。翠鬟倾、人簪茉莉，红裙脱、自裹鸳鸯。月底牵裾，河干解缆，风流赢得断柔肠。想楼外、重重烟树，依旧下斜阳。空回首、五湖人远，风雪苍茫。"}