{"id":"181602","title":"游西山·我来西江边","dynasty":"宋代","author":"郑刚中","text":"我来西江边，兀坐阅寒暑。水外有佳处，欲往兴辄阻。昨朝主人闲，联辔临洲渚。开船入江云，绝渡不须橹。杖策径登岩，骑从单可数。松杉生好风，导我绿阴舞。迎门野僧疏，对佛香炉古。峻上百级栈，竹屋乱撑拄。旁道得小径，窈窕通深坞。石藓布青钱，岩泉迸飞乳。幽兰隐高人，孤芳秀寒女。树静忽啼猿，林密疑藏虎。春半果如秋，空翠元无雨。苍岩隔桃花，不可至其所。但听叶间禽，似与秦人语。不会武陵溪，端的在何许。徘徊耸心骨，感欢就尊俎。麴蘖驱我醉，岂复更尔汝。一笑谐真欢，万事落尘士。谓已脱囚拘，夭矫升洞府。顾兹欢与适，天暂慰孤旅。此身当有累，未是得轻举。骊驹已载歌，兰棹倚前浦。中流望林泉，隔岸闻箫鼓。上马向此扃，山际玉钩吐。"}