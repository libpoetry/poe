{"id":"233260","title":"仙洲呈刘伯益沈庄仲","dynasty":"宋代","author":"刘学箕","text":"杜门久经时，老我徒谬悠。平生山水心，汩汩不暇谋。今辰定何辰，木落风露秋。忘怀两佳士，共约来仙洲。杖藜欣跻攀，空蒙翠烟浮。解带小盘礴，寻胜还经丘。扪萝坐石冷，俯润穿林幽。露重巾履湿，涉历青山头。瀑泉尽生寒，晴雪散不收。蜒蜿下大壑，一闯千丈虬。归来坐危亭，兴与孤云留。野草为谁好，岩花徒尔愁。昔贤有遗从，俯仰岁月流。慨叹不自禁，陶然聊消尤。"}