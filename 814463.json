{"id":"814463","title":"壬寅二月祥符河复仍由河干遣戍伊犁蒲城相国涕泣为别愧无以慰其意呈诗两首","dynasty":"清","author":"林则徐","text":"幸瞻巨手挽银河，休为羁臣怅荷戈。精卫原知填海误，蚊虻早愧负山多。西行有梦随丹漆，东望何人问斧柯。塞马未堪论得失，相公且莫涕滂沱。元老忧时鬓已霜，吾衰亦感发苍苍。余生岂惜投豺虎，群策当思制犬羊。人事如棋浑不定，君恩每饭总难忘。公身幸保千钧重，宝剑还期赐尚方。"}