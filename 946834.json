{"id":"946834","title":"示诸弟","dynasty":"宋","author":"陈舜俞","text":"吾家崛起蓬蒿间，先君为学良苦艰。典衣买书教我读，平生贫窭不此悭。岁晚才沾寸禄养，天祸无何颓泰山。况时汝辈各少小，不及见汝学燕閒。逮今孤露历岁月，渐觉长大成疏顽。诗书堆积有素业，文章体要亦易攀。固须仁义力造诣，慎择朋友少往还。偏亲堂上待甘旨，况已齿龀双鬓班。更可踟蹰忽荣养，不如乌鸟鸣关关。官家公道禄寒畯，勉旃进取欢慈颜。"}