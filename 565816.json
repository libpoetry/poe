{"id":"565816","title":"送蔡子师古楚游一首","dynasty":"明","author":"黄省曾","text":"蔡经苏台秀，幽情爱山水。家近毛公坛，身居洞天里。时时春风棹一舟，吴王胜迹皆探求。孤怀忽尔忆江汉，飘然特作襄阳游。襄阳岘山青无改，轻裘缓带人何在。古碑读之不流泪，空云功德高四海。巍巍自有宇宙在，登贤眺圣俱尘埃。君留翠微襟抱开，飞觞摇笔何徘徊。清心复为清潭赏，桃花不言映君舫。明月沿求弄珠女，锦波粼粼人巳往。鹿门古城东，昔居庞德公。亦有孟夫子，采药钦高风。乘兴回舻金涧处，朗吟白云何时去。考槃石床栖隐间，飞光独照青岩树。今尔寻遗踪，攀践心无穷。不见浩然子，徒看丹桂丛。却笑纷纷长安下，朝朝䬃踏动车马。从来宁老轩冕中，选丘遵壑情何寡。予也怜君负逸调，襄阳名山复吟眺。归来览尔大堤作，苏台把袂一长笑。"}