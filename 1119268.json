{"id":"1119268","title":"代寿某帅二首","dynasty":"宋","author":"陈宗远","text":"当年禁履上星辰，便合登庸秉国钧。盖海旌幢纡出镇，济川舟楫已知津。但从渤澥清沂泗，肯把关河自越秦。酝酿早成六月雨，一朝翻手洗炎尘。三年姬衮尚居东，官府清平冠六雄。仙洞蟠桃红映日，山亭修竹绿梳风。已将儒雅安时俗，更即人和验岁丰。俭幕栖身无以颂，元龟游戏出莲丛。"}