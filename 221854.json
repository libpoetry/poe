{"id":"221854","title":"赠故人·一日如三秋","dynasty":"宋代","author":"冯时行","text":"一日如三秋，属君情所专。晨风吹初春，绕屋鹊声乾。得非造物意，怜我徒侣单。放晴速君归，一笑不作难。起携化龙生，消散枯体酸。矫首东山云，行人为我言。言君骑紫马，近在十里间。溪边古松堤，柳波梅飞残。疾走落巾履，欢迎许平字。津津眉间黄，顾我一粲然。颇云万貔虎，枕戈卧西关。"}