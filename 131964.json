{"id":"131964","title":"回龙院·柏在去弗宿","dynasty":"宋代","author":"范令闻","text":"柏在去弗宿，万安退而止。见几懲贯高，噬脐嬖妃子。畏避虽同途，兴亡乃异轨。江边招提小，楼阁半倾圮。回薄二里余，六龙驻於此。愁横云盖山，闷系罗带水。历历斜谷路，云天尺有咫。昨夜雨中铃，哀音犹在耳。画像赭衣袂，挟一弓两矢。侑以圣云孙，祖武略相似。剑外尘再蒙，黄明著年纪。今我吊陈迹，行迈亦靡靡，吹动波间皱，正值秋风起。安得如渔翁，垂钓江之涘。"}