{"id":"1118655","title":"前有樽酒行二首","dynasty":"宋","author":"陆游","text":"虚堂雨过生凉飔，劝君一醉君勿辞。去年不知今岁事，明年万事今得知。旧时扶床同戏儿，还乡问讯令人悲。冢丘累累在者谁，纸钱雨湿抱树枝。君去六十有几时，更望七十何其痴。求师学道亦已迟，谢客努力从鸱夷。绿酒盎盎盈芳樽，清歌袅袅留行云。美人千金织宝裙，水沈龙脑作燎焚。问君胡为惨不乐，四纪妖氛暗幽朔。诸人但欲口击贼，茫茫九原谁可作。丈夫可为酒色死，战场横尸胜床第。华堂乐饮自有时，少待擒胡献天子。"}