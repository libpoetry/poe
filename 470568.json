{"id":"470568","title":"南归诗十九首 其二 闻警","dynasty":"明","author":"李流芳","text":"不眠苦夜永，待旦情徬徨。传闻虏渡河，羽书达明光。前锋已陷敌，大将堕马亡。健卒三万人，一朝血沙场。孤城若累卵，覆车且相望。天子为动色，群议纷蜩螗。司马出守边，元戎将启行。当时画战守，经抚何参商。曾闻右战者，未战已仆僵。至今庙堂间，莫知谁否臧。嗟余孱书生，隐忧岂敢忘。十年策不售，何由叫阖阊。委贽未分明，幸可商行藏。一命亦致身，将母或不遑。促装招吾友，归耕烟水乡。"}