{"id":"1129981","title":"武康溪居即事寄宝印大师四首","dynasty":"宋","author":"释智圆","text":"偶来溪上纵闲吟，泉石深藏便有心。莫拟他年访幽迹，白云青嶂更难寻。月下猿声水畔山，卧听吟望只宜闲。柴门不掩无来客，时有精灵暂往还。世路驱驱又白头，争如闲卧绝他求。门前荒陇依依在，碑折松枯尽列侯。禅外相怀雪乍晴，音书早晚到柴扃。残阳独倚危楼望，极目山光数点青。"}