{"id":"432622","title":"念奴娇 读吴白匋先生“凤褐庵词”，用先生早年游太湖韵","dynasty":"近现代","author":"单人耘","text":"词披凤褐，饫真州、三十六陂烟柳。白石稼轩交映处，余子瞠乎其后。漱月盥云，含和履洁，的是经纶手。神腴味永，前朝蹊径都旧。微步记眄庭柯，苍虬酽翠，郁葧胸怀久，阛阓熙熙尘百丈，云外移来孤秀。染泪秦淮，吞醪蜀水，簌簌天风皱。案头三卷，宵深应作龙吼。天吴紫凤，入词章、不羡当时晏柳。婉约沉豪双美并，耘也敢从公后。刻碧裁红，敲金戛玉，驰骤风云手。春生华国，关河万里非旧。早爱诧诡嘲痴，寄情书翰，浪迹江湖久。赢得氍毹歌百岁，几度艺林张秀。岚霁苍山，涛飞鼋渚，白下秋红皱。大风起处，八方猛士同吼。"}