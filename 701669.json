{"id":"701669","title":"秋夜醉起言志七首","dynasty":"明","author":"黄省曾","text":"秋月如有心，林间忽招寻。清辉不忍去，徘徊松桂深。我当角宿藏，对之弹素琴。洋洋五弦动，高树翻寒禽。曲散碧空杳，千岩流水音。开轩延碧山，劝尔一杯酒。嗟我前楹人，焉能对之久。白云飞古今，日日苍空有。苍空云茫茫，碧山□未忘。借问孤鸣鸟，胡为集春桑。天逝沧海日，镜留绿鬓霜。白发不肯去，羞看桃李芳。陶令抱寸心，浩然醉中过。形影虽杳灭，心在余能歌。情系好爵薄，志怀黄虞多。秋菊适盈把，南山忽嵯峨。白衣尔何人，送酒至云萝。委身于宇宙，日月其柰何。门前桃李树，谁使三春花。白日动鸟雀，时雨高桑麻。幽窗晚来坐，忽满青山霞。一朝齿发暮，冉冉归泥沙。寄语华堂客，富贵何足誇。海云泛五色，灿灿锦绮张。托辉于高天，流影结中堂。我醉对之醒，忽然怀羲皇。世远不可睹，昊空犹苍苍。苍苍何时歇，灵曜递悬光。今日松桂枝，后人玩其芳。我意过宇宙，形影任短长。乾坤虽无穷，皆非我岁月。寓形疾流电，欻然云中灭。园绮没商山，至今空芝蕨。谁能留朱颜，不随秋兰歇。素笔生悲歌，歌罢绿酒歇。桃花解春开，雁亦识秋鸣。不知三五时，兔魄胡为盈。江海结黄土，何代无人耕。人生果何来，没也又何征。欻忽自可哀，谁能恋空名。"}