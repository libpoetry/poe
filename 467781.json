{"id":"467781","title":"贺新郎 记鲁迅旧事","dynasty":"当代","author":"章士钊","text":"跳荡钟山麓。忆当年、两生逋峭，蜚声水陆。老子山阴游扬外，说是一双属玉。却不道、分飞独宿。冠盖绵延京华地，蓦相逢、世界全翻复。嗟狭路，堂与属。淮淝旧阃当阳独。似前朝、二王秦晋，杀机潜伏。私养荆高分明意，使我立当危局。忠告尽、却难辰告。两害相权从轻取，剩强教、噪雀先离屋。吾为此，吞声哭。才大无容处。屈下僚、鸡虫得失，急他何苦。寥阔南天千千里，极目原田膴膴。更加上、舆情水乳。第一平生心安事，抱周公、安置东山土。大雷电，候迎去。危疑重谤须终负。四十年、答无一语，居然能彀。华盖一编专门集，指似孤桐狂诟。却在我、聋丞闻鼓。曾与骞期期期约，这吞声、带到斜阳暮。待地下，笑相语。"}