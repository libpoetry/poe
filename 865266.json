{"id":"865266","title":"邓成彦邀李益之朱乔年及某一饭适忌日无侑觞者遂迟明日成彦偶在式假以食素谢吾三人朱且行仆因以诗促之","dynasty":"宋","author":"邓肃","text":"点额万里归，兀坐冷如水。惭愧北阮贤，为余欣设醴。既邀折槛朱，仍约骑鲸李。人乳已方丈，清歌迟皓齿。那知事大谬，反误占食指。得鹿傥是梦，翻羹得无鬼。我生饮红裙，万事空一洗。所失如猬毛，岂惟一饭耳。端恐荀陈会，自此参辰矣。凭公反高阳，勿专兰亭美。主人或素餐，苏晋端可拟。何妨具大烹，肉食从客鄙。"}