{"id":"970180","title":"瑞鹤仙 其二 立春","dynasty":"宋","author":"赵闻礼","text":"冻痕消梦草。又招得春归，旧家池沼。园扉掩寒悄。倩谁将花信，偏传深窈。追游趁早，便裁却、春衫短帽。任残梅、飞满溪桥，和月醉眠清晓。年少。青丝纤手，彩胜娇鬟，赋情谁表。南楼信杳。江云重，雁归少。记冲香嘶马，流红回岸，几度绿杨残照。想暗黄、依旧东风，灞陵古道。"}