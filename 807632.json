{"id":"807632","title":"昼锦堂  清明后一日同纬云重上玉峰积阴乍霁春女甚盛词以纪游","dynasty":"清","author":"陈维崧","text":"昨日浓阴，今朝新霁，戏鼓歌扇相宜。一路花摇绮幰，草暗金羁。空园秋千犹未拆，小楼香粉已全施。春山畔，绕涧萦岩，顿添无数钗笄。离离。城上寺，墙外店，和烟著水参差。翻借通明帘子，映出纤肌。堤边丝柳飘成梦，桥头新月鉴于眉。无情绪，独对裙边蝴蝶，细语移时。"}