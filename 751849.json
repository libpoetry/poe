{"id":"751849","title":"许米友墨迹","dynasty":"清","author":"谢章铤","text":"紫藤庵中紫藤花，中有仙人凌紫霞。桑海归来散白发，瓣香遥礼玉皇家。九州破碎无完土，夜夜庵前急风雨。何处高歌不鬼神，暮年噩梦犹龙虎。一纸盘拿泪滂沱，似此人间可奈何。青山大是无情物，金陵王气惊销磨。独立掉头不得意，槎丫肝肺凄凉字。九死终归平远台，才名三绝成何事。箕尾无光风萧萧，想君掷笔吟《大招》。我读君诗青衫湿，石头又报烽烟急。"}