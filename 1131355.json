{"id":"1131355","title":"颂蔡君谟","dynasty":"宋","author":"福建士人","text":"道边松，大义渡至漳泉东。问谁植之我蔡公，岁久广阴如云浓。甘棠蔽芾安可同，委蛇夭矫腾苍龙。行人六月不知暑，千古万古长清风。洛阳桥，一望五里排琨瑶。行人不忧沧海潮，冲冲往来乘仙飙。蔡公作成去还朝，玉虹依旧横青霄。考之溱洧功何辽，千古万古无倾摇。"}