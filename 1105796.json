{"id":"1105796","title":"和孔纯老归自属邑三首","dynasty":"宋","author":"王之道","text":"行县归来赋陟冈，青梅应快一樽尝。诗成妙墨挥张圣，酒到高歌发楚狂。夹道野花围步障，两行官妓簇桥梁。嗟予贫悴跧蓬荜，不及郊迎笑举觞。往来阴雨恰弥旬，滑滑那堪鸟语频。行色可无三日霁，旅怀应付万家春。欣闻郊劳开瑶席，想见车旋入锦茵。何幸诗筒时寄我，慰怀须信有诗人。诗涛难放笔头乾，归及初晴素魄圆。善誉敢论当世比，佳萹应任老夫传。凌云列岫堆螺髻，出水新荷点翠钿。报政还朝知不晚，追随能复记当年。"}