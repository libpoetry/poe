{"id":"703834","title":"悲秋十八咏效晚唐体和邓玄度给谏 秋柳","dynasty":"明","author":"韩上桂","text":"一片閒愁寄两眉，春来风起动长丝。如今短带羞难舞，犹恨纤腰瘦易衰。路远河梁无可赠，曲残羌笛不堪吹。玄蝉亦解怜孤影，怕作清吟助暮悲。鸟集双游几共听，倚庭连理旧青青。时逢岁晏昏难合，火灼心头梦易醒。漫说弟兄为橘树，却怜牛女是虚星。长安大道忙如许，日走朱轮不暂停。愿托朱弦写细吟，祇妨秋后有哀音。栖鸾昨去谁为伴，别鹤空弹思不禁。脆薄暗知寒到早，凋残时恐爨来侵。无端夜月浮清影，照见庭阶促暮砧。别泪芳襟尽染丹，至今啼血未曾乾。天风一动声如诉，江水微含影已寒。南郡有香徒烬落，华林无凤共盘桓。美人千里魂何去，极目伤心不忍看。当年学步试娇娆，此日残妆恨寂寥。风袭纨罗衣渐薄，露抛金粉气全销。扁舟游女劳相忆，去国骚人枉见招。独守空房双蒂断，寸心谁为寄归潮。欲把离心寄远人，鼓成幽操倍伤神。洞庭霜冷杳无际，湘畹香销恨莫纫。锦帐有缘曾入梦，閒房深掩渐生尘。更阑独对华灯落，任湛芳尊讵到唇。平湖一望水连天，弱带愁肠暗自牵。饭煮雕胡无可进，席分蒲莞竟难眠。沉云似墨情俱黯，逐浪如鸥势不前。闻道沈郎曾寄咏，近来腰瘦付谁怜。何处边楼起暮声，捲成笳管太多情。霜翻玉露俱凝白，水接银河却尽清。鸿雁高飞知避弋，鸳鸯独宿惯怀惊。溯流拟逐伊人去，道远天长恨未平。曾作芳茵送马蹄，随君几处踏长堤。凉飙极力推蓬急，野火无情逐日低。似带罗裳能久系，为萤幽径复多迷。亦知生意终难断，祇恐王孙易怨凄。踰海来游已半年，羁栖空愧主人贤。飞花欲尽宁长恋，垂柳将残不耐穿。月照虚檐魂欲冷，风高前路力犹绵。金椷锦字无消息，回首香闺入梦悬。野性由来好远游，惯将清影逐云流。竞传北地堪逃夏，转眼西风欲报秋。芦荻渐深知可恋，稻粱将熟慰相求。上林亦有怀归客，昨得音书敢浪投。饮露吟风性独清。翳形无叶却心惊。序逢摇落怜孤影，人厌悲悽戒乱鸣。得势弹冠谁借便，防危写调讵知情。经行莫向陇头歇，恐有流泉学暮声。一点微光祇自如，敢云腐质敌阳曦。照书比雪心防懒，入袖如珠众易疑。隋苑繁华聊作戏，杜陵幽寂较相宜。死灰亦复能燃否，得似青藜可待吹。篱落幽情黯自伤，调将碎语动人肠。频年多病呻难禁，竟夕孤吟韵转长。响切寒泉危咽石，怨深衰草冷凝霜。空房更觉添寥寂，透见蟾光但满床。一曲关山泪满衣，思乡游子欲何依。波翻辄恐龙宫震，云暗偏怜月色微。谩说垂杨堪蚤折，惊看独鹤故南飞。胡床三弄谁相识，惆怅柯亭知者希。芦叶初长尚未齐，岂知哀怨使人凄。边声一起黄云合，胡曲重翻白雪迷。颇似邻家新妇泣，又如幽室小儿啼。思归借汝围堪解，起舞何劳听晓鸡。火彻甘泉达汉宫，边书间道下云中。流星阵后仍摇剑，落月楼头欲引弓。贾谊少狂能系虏，谢安谈笑亦成功。十年上策嗟无用，枉杀丹心直贯虹。捣练谁家夜转频，不知墙外有行人。衣成欲寄何方客，带缓偷围讵称身。素手屡挥霜复落，双题轻拂月还亲。遥思此夕鸣机妇，肯念貂裘尚滞秦。"}