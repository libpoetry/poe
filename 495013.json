{"id":"495013","title":"嗟麟篇","dynasty":"明","author":"湛若水","text":"嗟麟兮麟兮，胡为乎来哉。天精秀尔神，地质范其胎。闪烁三光焰，天马奔惊骇。毛色孕岳渎，嶙鳞波洄回。吾闻光岳完，东昌有楼台。阙里一丝绂，千古元经垂。西狩见折足，掩袂为伤哀。理长数何促，此事令人猜。美苗盎初茁，雨露须栽培。元气能产斯，元气莫养之。颜氏不长年，孔辙穷流离。陈侯治东郡，民物一柔怀。和气溢四境，神瑞为之来。尧文协诚和，麒麟游其陂。黄霸昔理郡，凤凰鸣喈喈。夫何此见伤，无乃元气为。旬时若生气，臭腐为神奇。异哉乎麟兮，感慨作此诗。"}