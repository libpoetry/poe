{"id":"904261","title":"梦江彦文","dynasty":"宋","author":"李处权","text":"春寒蘋末风尤劲，过雨山林都眼净。西江天来泻明镜，劈箭孤帆飞小艇。中有丈人若冰壶，冰为眸子玉作肤。黄河逆流沧海枯，彷佛羡门丹丘徒。仙风道骨何敷腴，烟霞之姿远见揖。弭棹芳洲招我急，野人竭蹶抠衣入。酌之瑶丹饫琼汁，荐以金桃露犹湿。禦寇衣袂方泠然，岸巾笑拍洪崖肩。交梨火枣开心田，木钻石盘今已穿。青鞋布袜白行缠，游戏人间五百年。"}