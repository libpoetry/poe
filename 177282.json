{"id":"177282","title":"塞下曲·黄河泻白浪","dynasty":"宋代","author":"田锡","text":"黄河泻白浪，到海一万里。榆关风土恶，夜来霜入水。河源冻彻底，冰面平如砥。边将好邀功，夜率鏖兵起。马度疾於风，车驰不濡轨。尽破匈奴营，别筑汉家垒。扩土过阴山，穷荒为北鄙。天威震逆漠，戎心畏廉李。所以龙马驹，长贡明天子。边夫苟非才，怨亦从兹始。"}