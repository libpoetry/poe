{"id":"142083","title":"奉送果上人住开先寺","dynasty":"宋代","author":"王之道","text":"我昔游成均，年少心犹童。倒床即甘寝，宁问达与穷。精爽忽飞越，梦到庐山中。庐山最佳处，二林占西东。开先在其间，泉石清而雄。分胆我所记，古刹磨碑丰。长衔似持节，觉来梦还空。挽仰殆三绝，蹭蹬老更癃。贵贱等梦尔，觉梦一理同。持节何足道，得时可三公。说梦乃梦语，笑杀懒散翁。翁今往开先，凭何警盲聋。将此一转语，截断双石谼。源源自何来，其去何所终。"}