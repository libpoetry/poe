{"id":"704379","title":"嬉春曲陈公载索和用韵","dynasty":"明","author":"黎民表","text":"东风紫陌走骅骝，何似咸阳纵冶游。校猎忽经平乐馆，斗鸡还过富平侯。霓裳写月初停拍，绮阁临春尽上钩。愁极杜陵惟谩兴，新蒲细柳满河洲。芳草春阴垂钓矶，寒城斜日闪朱旗。熏人欲醉怜花气，送客无情是柳丝。画楫迥随兰浦入，金尊还傍竹阴移。江湖十载浑疏放，空愧青楼半额眉。奏技当年入汉京，缁尘曾逐丽人行。金钿控月三千骑，宝帐临风十二筝。西第将军留尽醉，东邻词客寄多情。茂陵一卧长消渴，犹倚金盘望五城。三星的铄露华光，宛转歌声逐女郎。沉水欲销金铪匝，曲璚初卷绣鸳鸯。风前调笑思捐佩，陌上含情问采桑。惟有扬雄疲执戟，年年空叹鬓丝长。"}