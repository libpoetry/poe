{"id":"407734","title":"童话","dynasty":"近现代","author":"周作人","text":"平生有所爱，妇人与小儿。委屈殊堪念，况此婉娈姿。圣王哀妇人，周公非所知。又复嘉孺子，此意重可思。仁者相人偶，彼我无差违。哲人重理知，人事无弗窥。迢迢千百年，文化生光辉。妇女与儿童，学问各分支。染指女人论，下笔语枝离。隐曲不尽意，时地非其宜。著手儿童学，喜读无厌时。志在教与养，游戏实始基。围坐说故事，歌谣声喔咿。瓦狗及木马，哄笑共游嬉。撮土为盘筵，主客各陈词。儿童有权利，道理可发挥。黾勉写文字，心尽力不随。半生事笔墨，辛苦为法施。百事无一成，吾力固为微。却顾小儿辈，怅惘不自持。人情爱溺孙，牛马任所为。非不知烦恼，乐此不为疲。善哉诸老翁，相对吾愧之。媪煦虽有心，胜业终多亏。何时得还愿，补写童话诗。持赠小朋友，聊当一勺饴。"}