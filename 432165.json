{"id":"432165","title":"出都归途杂咏（十二首选六）","dynasty":"近现代","author":"张瑞玑","text":"削壁巉崖道百盘，轻车一路坐看山。西山日出东山雪，割断阴晴娘子关。天涯到处容吾狂，不是诗场即酒场。自去自来无个事，青山横黛笑人忙。绿杨深处望并州，落日春寒逼敝裘。省去故人千斛酒，马铃绕道过徐沟。冷泉关外酒旗风，古庙苍凉断涧东。我亦多情学儿女，中原事业让英雄。红楼一角挂斜晖，驿路青山绕四围。柳眼回波向人笑，客随燕子带春归。一身琴剑惯尘埃，野鹤闲云自往回。踏破春山芳草绿，驮书载酒又归来。"}