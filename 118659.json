{"id":"118659","title":"郊祀庆成·盛礼弥三祀","dynasty":"宋代","author":"苏辙","text":"盛礼弥三祀，初元正七年。祭兼天地报，仪自祖宗传。讲义金华久，斋心玉食鲜。秋成通四海，廪实到穷边。尘卷跳疆寇，琛来渡海船。人和神亦答，物备礼诚全。庙室开深靓，郊丘对广圜。翠帷新秘殿，宝仗溢通廛。周冕裘缯俭，唐车保介便。导前多旧德，迎拜或华颠。荐洁求阴燧，驰诚寄燎烟。垂精粲星斗，望秩遍山川。降辂追前躅，回班戒弗虔。彻絪深屈体，屏盖切承天。嶰谷灰初应，扶桑日欲躔。旌旗逐风转，歌舞送天旋。帘启瞻宸极，鸡号识漏泉。矜愚开罪罟，释欠靖民编。乐作波翻海，书行箭脱弦。东朝归福胙，南极本高仙。有道知难犯，无私每得贤。劬劳就圣德，谦畏绝私权。治道初无象，神功竟莫宣。下臣叨进玉，随见颂诚然。"}