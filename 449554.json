{"id":"449554","title":"绮罗香","dynasty":"当代","author":"陈永正","text":"水意迟秋，山妆净晚，转绿回黄何处。待讯高鸿，忽化断霞飞去。记湖上、候月敷衾，试携手、暖香初许。但相看、树密留春，笑音犹恐隔花度。微霜又白江际，漫迹流红十里，来寻官渡。小楫波生，还似那回私觑。想明朝、依旧盈盈，未应负、别来幽素。到归时，独自巡檐，凉宵如过雨。"}