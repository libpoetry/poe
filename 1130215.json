{"id":"1130215","title":"履道见和复答之十首","dynasty":"宋","author":"释德洪","text":"怪君岿如山，诗句最奇峭。此篇如缚须，为作陆云笑。君驭秋风来，破我残夏热。方欣对榻眠，遽作虎溪别。曾约还康山，披蓑共春锄。东林缚我屋，西崦置子庐。百年驹过隙，世事撚指间。谁能脱秃帽，从我归故山。公诗如渊明，语直气益远。此篇犹可人，幽趣更清婉。佳人如美玉，华裙似春莎。百年被束缚，奈此青山何。所居远城市，已绝送迎烦。赖有隔桥子，时来过小轩。静闻斗牛奔，闲数群蚁过。秋风拂庭槐，枕书欲酣卧。与君居相连，长恨笑谈阻。作诗歌追踪，人笑学画虎。思涩不自胜，援笔真欲迷。那堪屋漏雨，供此不尽溪。"}