{"id":"1194001","title":"咏白莲","dynasty":"唐","author":"皮日休","text":"腻于琼粉白于脂，京兆夫人未画眉。静婉舞偷将动处，西施嚬效半开时。通宵带露妆难洗，尽日凌波步不移。愿作水仙无别意，年年图与此花期。细嗅深看暗断肠，从今无意爱红芳。折来只合琼为客，把种应须玉甃塘。向日但疑酥滴水，含风浑讶雪生香。吴王台下开多少，遥似西施上素妆。"}