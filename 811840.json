{"id":"811840","title":"道光壬午五月自曹镇任奉命致仕返黔俶装将行赋长句四章敬以纪恩兼用志别","dynasty":"清","author":"刘清","text":"卅年冒宠玷朝班，诏许全家返故关。善饭尚夸身手健，恋恩先怅鬓毛斑。年来衣食皆天赐，老去林泉得自闲。万里栖霞知好在，只愁无计买青山。秋风欲别转流连，回首云山缓著鞭。千里桑麻弥海岱，万家井灶息烽烟。弩骀未必知前路，樗散空教养大年。叠荷君恩犹未报，虚名敢媲况青天。抽帆宦海觉身轻，惭愧人传大树名。噩梦未能忘马革，初心且与证鸥盟。苦无奇迹酬知遇，剩有余生颂太平。笑语山东诸父老，急收刀剑事春耕。霄路何心振羽翰，鍪兜依旧换儒冠。敝裘典尽书囊在，壮志销除剑匣寒。十月冰霜时节改，一家鸡犬去留难。真成日近长安远，独向浮云直北看。"}