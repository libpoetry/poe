{"id":"748837","title":"呈恩缄庵尚书 其三","dynasty":"清","author":"柏春","text":"见贼哗相走，失律则有诛。岂不畏军政，强懦同一途。战罢按功罪，黑白互欺诬。桃僵或李代，攻瑕且掩瑜。计非厉选锋，畴其奋前驱。值兹寇氛恶，同仇极海隅。激扬术匪难，拊循情自孚。岂无翘关材，英风冠万夫。徒木信能示，食駮报可图。盘根畏利器，况乃摧朽株。"}