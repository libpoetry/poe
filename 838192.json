{"id":"838192","title":"水龙吟·丙寅夏夜","dynasty":"清末民国初","author":"魏元戴","text":"归来海上成连，著身浩淼空无际。狂哉河伯，望而兴叹，未容私喜。星火中天，宵深嬴得，听风听水。笑宛邱屋小，蛟氛四面，中一缕，龙吟细。片片哀鸿尽起。祝苟车、豚蹄空祭。蛙生沈灶，家浮宅泛，流离转徙。天发杀机，干戈南北，日寻未已。叹宋家文靖，水旱盗贼，敷陈无地。"}