{"id":"829629","title":"四月初五日夜直","dynasty":"清末近现代初","author":"郑孝胥","text":"仙人忍辱在高堂，绕指元来百炼钢。玉碎瓦全真好语，可堪悲壮出君王。班彪《王命论》犹新，又过今年甲子春。日者桥边休纵语，命中终恐是遗民。祈死谁知士燮哀，苟全性命且徘徊。王城依旧人如海，名德翻推褚彦回。十丈红尘日暮时，敝车羸马欲安之？年来已自耽岑寂，却为闻歌更惹悲。苑树宫墙返照黄，小窗净几味偏长。消磨一日吾何惜，便借衙斋作道场。人间怀璧能为罪，今日天家念匹夫。持是安归应自省，兵戈豺虎塞前途。鄜州杜老费清才，谁信忘家有此回？独寐凤城人未起，一窗斜月枕边来。"}