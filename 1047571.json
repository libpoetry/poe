{"id":"1047571","title":"秋早登住阁","dynasty":"宋","author":"沈辽","text":"病夫倦拘郁，遐赏寄重阁。大火欲西流，高林已摇落。海旁土气浅，风雨易回薄。数日多狂飙，馀暑亦潜却。千山在天际，清气遥可托。平生乐烟霞，幽步谁与约。缅怀机云辈，襟灵信夷廓。草草蹈危机，千载尚可啄。吾知非世用，白首甘寂寞。摄令亦偶然，何能求民瘼。勾钉尽诛敛，下笔良多怍。不如陈太丘，行归老丘壑。"}