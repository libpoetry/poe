{"id":"564128","title":"两松","dynasty":"明","author":"孙承恩","text":"两松谁移来，眼底生突兀。故人知我意，惠与百金值。其高馀二寻，其荫可数席。根柯大如盎，谓是两世物。当其初移时，至费百夫力。舁载劳车舟，经从破垣壁。我初疑其艰，不任迁徙厄。培根致其深，壅土致其密。其上维长绠，其下镇巨石。迩来当炎熇，高架障赤日。园丁苦奔命，灌溉靡敢佚。初时逮今兹，蓂荚亦屡易。天泽与人为，并至两无失。生意微发舒，濯濯吐嫩碧。已见抽新芽，相将结佳实。幽胜增草堂，磊落压群植。浮生靡长世，贞干乃阅历。讵知百年后，谁主亦谁客。大观眇宇宙，玄悟等空色。因歌两松诗，一笑聊自释。"}