{"id":"1118814","title":"放翁自赞四首","dynasty":"宋","author":"陆游","text":"遗物以贵吾身，弃智以全吾真。剑外江南，飘然幅巾。野鹤驾九天之风，涧松傲万木之春。或以为跌宕湖海之士，或以为枯槁陇亩之民。二者之论虽不同，而不我知则均也。名动高皇，语触秦桧。身老空山，文传海外。五十年间，死尽流辈。老子无才，山僧不会。皮葛其衣，巢穴其居。烹不糁之藜羹，驾秃尾之草驴。闻鸡而起，则和宁戚之牛歌。戴星而耕，则稽泛胜之农书。谓之瘁则若腴，谓之泽则若癯。虽不能草泥金之检以纪治功，其亦可挟兔园之册以教乡闾者乎。进无以显于时，退不能隐于酒。事刀笔不如小吏，把锄犁不如健妇。或问陈子何取而肖其像，曰是翁也。腹容王导辈数百，胸吞云梦者八九也。"}