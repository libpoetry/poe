{"id":"1237216","title":"寄郝知事二首","dynasty":"元","author":"曹伯启","text":"诗礼渐摩气已清，冗官抛去世缘轻。未应落寞伤时态，想在淹留见俗情。士类会谈新德化，我曹犹佩旧章程。岁寒独有梅花树，凡草芳时岂见荣。山光水色古犹今，人事联翩苦见侵。俗务日新公论减，簿书星急吏权深。名场久欲抽身去，诗伯相陪拥鼻吟。台阁搜贤到岩薮，故人能识向来心。"}