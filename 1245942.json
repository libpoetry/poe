{"id":"1245942","title":"女儿割股词 为徐勉之作","dynasty":"元末明初","author":"刘基","text":"女儿少小幽闺里，深掩重帘学针指。施朱傅粉有母怜，一朝无母将焉恃？青灯背壁月当户，峘山之禽夜啼苦。丹元诉天天为愁，泪洒长河作飞雨。嗟儿与母同为身，母子分离何苦辛？抽刀割股股不血，一念自感皇穹仁。吾闻孝慈出天性，人心至诚天必听。儿股有肉母所育，母生儿死儿亦足。"}