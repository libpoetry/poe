{"id":"1073619","title":"次韵德发驱虎","dynasty":"宋","author":"孙觌","text":"三窟憎狡兔，两端忌首鼠。含糊有前却，遗患在养虎。操刀贵能断，坐见皮寝处。应须下车搏，不待探穴取。恢恢天漏网，汹汹国破斧。惊呼咤万口，走避空一府。长围起伏虚，尺箠下戛敔。迷行出汉圈，送死入郑圃。大彘保尻领，童儿聚俦侣。枯颅归阁束，败鞟实庭旅。宁堪裹马革，但恐污牛弩。三患古所害，一死谁贳汝。绿林啸亡命，首祸自吕母。师行费千金，城坏堕百堵。踞鞞体欲消，囊笏颊谁拄。要先群鲸戮，未快一虎去。"}