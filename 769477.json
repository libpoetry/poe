{"id":"769477","title":"念奴娇  和仲渊似园小坐用玉田韵","dynasty":"清","author":"王鹏运","text":"馀寒犹滞，甚槐街喧遍、报晴钟鼓。芳节三分都过二，阑槛几家春聚。渔父桃花，王孙芳草，休问年时路。西山今日，高楼心事无数。那得却扫如君，不知许事，自适閒中趣。老境闭门思种菜，未要木奴千树。长剑慵看，酒杯掷下，飞梦沧州去。化为两鸟，忘机共狎鸥鹭。"}