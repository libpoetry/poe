{"id":"838412","title":"和秋河送行原韵","dynasty":"清末民国初","author":"许南英","text":"炎海深无极，如君送我情。海水碾飞轮，如君送我行。我本林泉癖，无意谒帝京。胡天苦相厄，鲸鲵肆东瀛！谁呼仓葛死？孰谅伯夷清？家山怅已矣，避地偕寡兄。漂摇无定处，遑计身外名？主人勉相勖，酌我以巨觥。劝我贾馀勇，莫负寸心盟！慷慨赠多金，策厉奋前程。为贫为禄仕，听鼓五羊城。努力还自爱，勿堕我家声！我爱我秋河，才迅如律令。新诗压行李，读罢心为倾。搔首问青天，天高月正明。欲别转无言，感愧心交萦。"}