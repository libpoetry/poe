{"id":"660508","title":"送王成宪分韵得带字","dynasty":"明","author":"吴俨","text":"王君名真愚，恶世多狡狯。千金为卜邻，喜我愚相类。彼此两忘形，送迎嫌琐碎。客或不具冠，主亦不束带。有时呼浊醪，对酌取同醉。殽核随有无，盘飧戒奢忲。古人纵真率，要不过吾辈。君今别我行，拂衣何綷䌨。岂忆秋江寒，鲈肥正堪脍。槜李有青襟，一一待品裁。既无州县劳，亦鲜簿书债。教育得英才，君心岂不快。嗟我愚无徒，独行恐招悔。剩馥与残膏，何由复沾丐。临岐对樽酒，不饮发长嘅。"}