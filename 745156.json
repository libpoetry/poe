{"id":"745156","title":"书见素居壁 其三","dynasty":"清","author":"李兆洛","text":"兹邦滨大淮，风气蠢以劲。居恒肆攻剽，稍急辄星迸。行坐挟刀剑，忘躯徇忿竞。黠者持短长，狺吠思梗令。书策既稠浊，徒史得放横。为政济猛宽，计惟张弦更。韩子亦有言，厥道在素正。斋居励冰渊，虩虩守畏敬。开门固其根，内省期不病。孰谓莫予觏，岂弟神所听。以此盟尔室，显显慎嘉命。"}