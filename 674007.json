{"id":"674007","title":"陜西督理军饷","dynasty":"明","author":"杨旦","text":"奉敕总京储，势殊时亦异。蓄积犹未充，冗食如鳞次。貂珰何纷然，营营日趋利。漫劳口舌争，空怀禄食愧。西戎扰边鄙，庙堂集群议。内帑发所馀，重臣董其事。憸邪惮远行，巧心生百计。元老鬼蜮资，极力为之地。当守俞所请，是非遂易位。命下子当往，敢效懦夫避。窃恐才识疏，无以副重寄。迢迢万里途，仰藉天威庇。报称期靡躬，庶几万一冀。作诗示儿襄，聊以明吾志。"}