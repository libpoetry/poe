{"id":"783797","title":"恭和御制悯忠诗三十韵","dynasty":"清","author":"金朝觐","text":"东岳降生发其祥，李公卓荦殊寻常。读万卷书不爱死，英风侠气偕灵长。公之少年有大志，斗鸡走狗斥荒唐。疾恶如仇去如疾，市井无赖呼为狂。嘉庆戊辰成进士，曲江春宴颇轩昂。帝曰昌才非百里，汝其试之往江乡。是年秋涨溢淮泗，鱼鳖斯民走且僵。诏开内帑赐银币，侵渔牟利相颉颃。独公力持矫其弊，元凶稔恶王山阳。杀民更杀慈父母，下同厮仆祸心藏。岂有酖人羊叔子，叵耐跋扈皆豺狼。可怜杯酒须臾命，金石毒发摧心肠。北望宸极魂飞去，月明颜色绕屋梁。敝袍丹血鬼神护，家人梦寐咸悽怆。叔父爱侄如爱子，抱衣吞泣心慞惶。酷暑千里汗相属，披发投地呼天阊。斯须九重达聪听，赫然震怒天威扬。白日雷霆惊霹雳，跃跃三尺寒锋铓。法司传敕急星火，蠢彼群丑失路伥。楚囚终日相对泣，引颈待罪轵道旁。剖视心肝血漉漉，腥秽馀沥倾壶觞。阴风飒飒来格享，松涛怒捲声洋洋。沈埋冤岳清如洗，昭然依被日月光。国家论功重死事，丰碑屹立锡天章。郡君食俸二千石，心如冰玉操如霜。乃嘱守令为立后，千秋俎豆承馨香。吁嗟乎书生无气人所鄙，每为斯人意差强。人生百年忽已矣，谁复言之慨且慷。"}