{"id":"434412","title":"酹江月 壬午中秋与杨外郎仲朋侄婿郭仲进侄谦甫福昌待月","dynasty":"金末元初","author":"李俊民","text":"中庭待月，正催诗雨过，暮山横碧。别后连昌秋几度，一话团圞今夕。万里清风，坐中为我，埽尽云踪迹。冷光不似，寻常些小窥隙。应笑白发功名，倚楼看镜，惟酒禁愁得。且斗樽前身见在，亹亹风生谈席。洛下仙舟，斗间星使，邂逅非生客。天涯双桂，广寒谁念幽寂。"}