{"id":"316847","title":"摸鱼儿·怨东君掯晴勒暖","dynasty":"清代","author":"高士奇","text":"怨东君掯晴勒暖，窗前梅信无耗。非关节气今年晚，正月匆匆过了。频问道，有几处，横梢低树经春好。蕊单萼小，纵翠羽难窥，黄蜂怎逞，林下冷烟悄。还立向，野岸溪桥懊恼，一枝临水空照。谁言惊蛰花期近，偏觉十分寒峭。倾宿䤖，又且自，殷勤相劝轻调笑。瓶倾斝倒，倘杏靥调匀，桃腮晕透，知尔恨多少。"}