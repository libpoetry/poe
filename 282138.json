{"id":"282138","title":"花犯·庭中莳红蔷薇一丛，百朵烂漫","dynasty":"现代","author":"金兆蕃","text":"尽缠绵，柔条嫩蕊，东风为伊住。夜来酥雨。化万点殷红，风定犹舞。更谁听取残鹃语。楼头人竞妩。我但恐、雪疏衰鬓，斜簪花未许。年年白云念吾亲，芳丛只梦绕，徂归频误。晨幌启，褰衣立、片霞明处。天涯望、几回共对，春逝矣、平芜怀旧圃。空剩有、斜阳余绮，残英惊倦旅。"}