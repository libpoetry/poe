{"id":"822978","title":"五福降中天 生日","dynasty":"清末近现代初","author":"赵熙","text":"命中郊岛天寒瘦，生来菊花秋晚。万事皆非，一身无著，冉冉百年今半。青山泪点。共白发衰兄，夕阳红泫。咫尺荒坟，老亲颜色梦中远。新晴重九五日，夜凉双雁语，风叶山馆。机上流黄，镜中垂白，一样辽阳征怨。桑田更浅。幻月影河山，春华九万。失笑双闺，一杯酬大衍。"}