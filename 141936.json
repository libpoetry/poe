{"id":"141936","title":"过集湖德济庙用赵尉廉留题韵示周钦夫程彦游","dynasty":"宋代","author":"王之道","text":"秋阳汎汎流清晖，帆腹不张旗脚垂。灵祠输奂湖之麋，水天一色成玻瓈。西轩爽垲高不危，凭栏下瞰群山卑。鬼神亮我心无欺，风涛纵险夫何疑。区区奔走劳驱驰，和光未免世俗随。相逢一笑聊伸眉，明朝掺袂还东之。萧曹有节未见奇，往往樵牧相鄙夷。吾生倾否会有时，穷愁过眼无足悲。"}