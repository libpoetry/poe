{"id":"963822","title":"又次程嘉定 其二","dynasty":"宋","author":"洪咨夔","text":"车骑空朔庭，楼船下东瓯。风雪闹鹅鹜，壮士得志秋。青萍玉櫑具，白马金络头。赋君古战场，鬼哭燐火愁。元戎得君来，如得范庆州。厨酒不待熟，夜半呼兵篘。君言蜀赤子，风雨寒飕飗。愿为大芘屋，莫作偏重舟。元戎一笑领，君更三日留。吾闻喜不寐，好善天下优。"}