{"id":"1236848","title":"拟古五首","dynasty":"元","author":"郑元祐","text":"北辰众星宗，列宿环共之。斗杓指其方，生始悉所资。万卉春芃芃，至秋悴如期。蠢动罔弗然，辟翕启闭随。静观造化理，在人岂其遗？君象实有类，万古成纲维。仲尼去云远，吾道日以微。达士忘贱贫，佞人纷是非。时态良弗古，乃致美事希。末路欲忘言，屏迹避危机。桐江有垂钓，首阳有采薇。清风盖一世，舍此其安归？大道本常在，为士者弗由。穷居叹时迈，逐世竟悠悠。豪强互吞劫，雄智复相尤。遂令务誇诈，攘窃何时休？所贵者仁义，势力焉足谋？懿教信辽矣，民风此其媮。默默掩幽室，感之纷泪流。春来桃杏华，秋荣菊与杞。岂但物性殊？造化之所使。人生类如斯，通塞固其理。苟识吾性诚，隐显良有以。委身竹素间，义理费考寻。巀嶪泰华高，浩瀚沧溟深。涉之远无津，举之力难任。不如反诸己，求诸圣贤心。成汤警日新，大禹惜寸阴。纷拿试屏绝，请鼓无弦琴。因之忘肉味，太古寥寥音。"}