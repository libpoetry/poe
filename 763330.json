{"id":"763330","title":"多丽 赠内","dynasty":"清","author":"吴绮","text":"梦儿中、猛唤一声堪惜。几年来、狂多醉少，不逢些好消息。又长安、杏花红处，看他人上马颜色。青草衣袍，黄花颜面，一床寒雨愁空滴。牛衣冷、笼头布帽。灯影弄馀碧。三更后、封侯枕上，醒来无迹。笑人里、平原绝少，那有黄金迎客。为伊行、冷心温艺，又重把瑶壶共击。碧碗浇愁，红衫揾泪，鹴裘沽酒陶家甓。更怜取、歌成五噫，同读还同译。临邛去、秋雨茂陵，忍添鸾只。"}