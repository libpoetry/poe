{"id":"678297","title":"天马歌","dynasty":"明","author":"吴斌","text":"天马西下昆崙墟，腾骧振迅将焉如。雄姿逸气越太古，云騣电尾拂紫虚。頫首视六合，有若樊笼拘。朝穷青天九阖之浩荡，暮极沧海万国之盘纡。骅骝与騄駬，俯伏蹶足空睢盱。大鹏之飞尚不过于九万，六龙岂敢争驰驱。拳毛萦红耀晴雪，高蹄翻霜蹴明月。瑶台两镜入清瞳，五岳层峦挺奇骨。当时飞步凌长安，星流雾转那可攀。伯乐已久死，至今骈足枥槽间。圣朝举鞭策，岂信蜀道难。由来世眼俱混浊，驽骀却鞲黄金鞍。太行盐车每服力，嗟我于此徒盘桓。春风三月来燕山，将随银河上云端。翱翔御道驾天子，出入警跸群生安。"}