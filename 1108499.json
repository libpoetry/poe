{"id":"1108499","title":"送叶尚书奉祠二首","dynasty":"宋","author":"刘克庄","text":"先生清梦绕林泉，黄纸除书拜地仙。报答吾君吾相了，徜徉某水某丘边。事光白傅求闲后，衔似温公约史年。笑向故山猿鹤说，古来晚节几人全。身于七邑最孤寒，每辱黄堂刮眼看。乍可郡无九年蓄，要令民受一分宽。公闲去伴种司谏，我懒思寻靖长官。曾出龙门称弟子，感知惟有寸心丹。"}