{"id":"491553","title":"詹君行","dynasty":"明","author":"刘崧","text":"易君本姓詹，旧是宜春人，父因避祸窜本姓，市药海上终其身。君独怀乡心未改，万里从亲衣斑綵。东游曾过金精山，最爱峰峦蔚神采。后来父死南海头，负骨返葬山之丘。坟前螺石云五色，下有江水相交流。结庐庐墓霜露宿，采山更筑城西屋。娶妇生男乡井同，二十年来变音俗。故藏只有岐黄书，种药南园时自锄。刀圭白昼摄龙虎，灯火深夜笺虫鱼。长沙不作医绝响，金匮玉函竟谁仿。临川学士青城仙，感子钩玄重嗟赏。我闻葛洪好鍊丹，海内名山多往还。似君心性本清逸，服御元气良非艰。大冠长衣玉雪质，岂以寻常混踪迹。清秋乘月倒芳尊，却话当年泪沾臆。我歌詹君行，歌短难为情。昔人忧患勿复道，宜尔子孙歌太平。"}