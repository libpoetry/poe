{"id":"1025885","title":"蓬莱飞峰","dynasty":"宋","author":"韩信同","text":"海上神山名自昔，来去随潮无定迹。天人俯览念虚浮，六鳌顶戴穷神力。群仙贝阙蕊珠宫，多种瑶芝琼草碧。依然根著不坚牢，飞入石堂作南壁。螺纹蛎迹石龙存，云气随潮时雨湿。仙风飒爽生羽翰，招纳霓裳羽衣客。试登绝顶望五湖，高楼洞天才咫尺。药炉灰冷多登真，九转丹成人未识。云间鹤迹托来篇，王邓真人久相忆。"}