{"id":"1045756","title":"赠蔡山王潜","dynasty":"宋","author":"吕陶","text":"王生性高閒，了不挂尘网。家居蔡山下，景物尽幽爽。山松何年植，老干已增长。山云终日飞，秀气自飘荡。山泉涓涓流，落涧有馀响。山月隐隐出，澄辉透林莽。生尝坐岩石，寂尔遗万想。横琴试一弄，意外忽忘象。千年几兴亡，六合一俯仰。惟传太古声，犹在五弦上。纯皇与圣帝，作乐理和畅。志士及幽人，寄情多感怆。于焉得深趣，不返而遂往。铢石莫重轻，尺寻奚直枉。清哉此标节，抑可劝乡党。予生本静默，意味欲恬养。偶然从宦游，百态殊鞅掌。既无移时术，力软不能强。亦有超世心，倦足欲焉往。作诗持赠生，厚颜尤惘惝。"}