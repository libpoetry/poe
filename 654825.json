{"id":"654825","title":"中秋大雨无月作嫦娥怨时会陈师召宅","dynasty":"明","author":"倪岳","text":"忆自奔归月宫里，来往东西若流水。崖前丹桂千度花，海底鱼龙几回死。年年独守广寒宫，玉殿琼楼相映空。美人悠悠怀永夕，孤影眇眇临悲风。泣血号天目欲瞽，丰隆磔云送寒雨。净洗铅华入素秋，始觉孀居心转苦。琐窗听雨度寒宵，拟藉芳樽酬寂寥。空惭偷得长生药，此日清魂谁为招。"}