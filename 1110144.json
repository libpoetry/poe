{"id":"1110144","title":"鹧鸪天 其二","dynasty":"宋","author":"吕胜已","text":"记得追游故老家。红莲幕府在长沙。放船桥口秋随月，走马春园夜踏花。思往昔，谩咨嗟。几番魂梦转天涯。葵轩老子今何在，岳麓风雩噪暮鸦。一夜春寒透锦帏。满庭花露起多时。垒金梳子双双耍，铺翠花儿袅袅垂。人去后，信来稀。等闲屈指数归期。门前恰限行人至，喜鹊如何圣得知。日日楼心与画眉。松分蝉翅黛云低。象牙白齿双梳子，驼骨红纹小棹篦。朝暮宴，浅深杯。更阑生怕下楼梯。徐娘怪我今疏懒，不及卢郎年少时。纸帐虚明好醉眠。博山轻袅水沉烟。了知世上都如梦，须信壶中别有天。知我者，为君言。道人有个好因缘。丹成有日归云路，且醉梅花作地仙。"}