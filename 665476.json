{"id":"665476","title":"今辰行送张敬中","dynasty":"明","author":"郑善夫","text":"今辰何辰秋复暮，黄花欲吐且未吐。越王台上风不回，谢女江边叶如诉。征途遥遥不肯住，岁晏天涯向何处。冀北能无属目云，闽南会见伤心树。忆昨奏赋大明宫，绨袍布被昕夕同。于时公壮我尚少，许身奚啻登夔龙。黄尘白日两相蒙，世事变覆真太匆。十年风波苦汎梗，一旦鬓发成飘蓬。皂鹘飞来意怠杳，龙媒跛足眠芳草。勋业空嗟明镜中，巾鞋早向荒山道。公今走马黄金台，黄金安得如山堆。自信材官少贫贱，岂有志士久尘埃。石田豆苗半枯死，余独忧勤弄烟水。刘向何心厌簪绂，管宁薄命甘泥滓。他日西方相忆无，北鱼南雁徒为尔。"}