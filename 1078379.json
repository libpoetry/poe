{"id":"1078379","title":"送钱申伯如邵武","dynasty":"宋","author":"李纲","text":"钱郎与世苦不谐，胸次徒抱经纶才。行年五十犹未试，蟠蛰虽久愆风雷。扫除习气趣空寂，华藏重重恣游历。世间幻妄此道真，未必亨通胜穷阨。我方卧病南海滨，喜君襟抱时相亲。胡为乘兴有所适，使我怅望归飞云。兵戈格斗何时息，田园将芜归未得。同是天涯流落人，此心炯炯君应识。闽山六月丹荔枝，火齐堆盘侑一卮。愿言及此复过我，岁晚勿负沧海期。醉乡我已成真隐，君亦逃禅学苏晋。乐天不醉即谈禅，此外悠悠真须忍。"}