{"id":"807291","title":"满庭芳 暮秋梁溪南郊看菊纪游","dynasty":"清","author":"陈维崧","text":"雨坼池莲，霜彫岩桂，愁饯临去秋光。城南漫兴，步屧趁林塘。叹息人家兵后，莓苔遍、废井颓墙。溪桥畔，柴门半掩，篱落未全荒。烟庄。经几处，娇红淡粉，压叠成行。恨花繁境窄，姿态难详。最后一园差胜，轩棂外、乱石疏廊。西风劲、催将菊瘦，馀力袅衰杨。"}