{"id":"813076","title":"溪州铜柱","dynasty":"清","author":"张修府","text":"天南一柱镇遐荒，割据英雄异姓王。粤海赵佗崇正朔，燕然班固擅文章。中原已洒铜驼泪，绝域犹夸铁马祥。想见登坛酾酒日，万山高接阵云苍。碧湘宫阙劫尘哀，故堞灵溪亦草莱。边郡百年归版籍，雄文千载护风雷。沧桑金石留陈迹，戎马乾坤失霸才。五岭滇黔愁俶扰，几时磨盾勒铭来。"}