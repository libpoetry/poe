{"id":"1120111","title":"代上时相生辰","dynasty":"宋","author":"陈棣","text":"国论盈庭正尚同，唯公英略与天通。一丝不断千钧重，九鼎重安万世功。独见夐超流俗外，先机端在笑谈中。际高极厚知难报，愿辅熙朝到不穷。中兴事业耀无前，明圣相逢运半千。尽纳有生归礼乐，全提鸿化入陶甄。八风自转成天籁，五纬更调祚有年。体物形容劳颂笔，浪云无象岂其然。春光先向陇梅归，正值崧神降岳时。孕秀直疑天地相，输忠唯许冕旒知。八珍锡燕宫厨送，百两传宣使驿驰。盛事逖闻千载后，鲁公綵服效儿嬉。武定文明过十秋，光芒无复见旄头。身更万变心方壮，位极千官宠更优。贺厦阻趋丞相閤，分符假守子陵州。长生不老何须祝，元是丹台第一流。"}