{"id":"424441","title":"芳草渡·庚午孟冬送倦知丈旅厝殡宫。时宿雨初霁，寒日无色，湘耗仍恶，归骨难期。追怀平生，属感凄异，同公渚作","dynasty":"近现代","author":"袁思亮","text":"湿雾敛，黯似灵衣冠，素车徐引。听咽空笳吹，交期顿尽俄顷。风旐飘泪冷。和愁云催暝。练帐。悄故馆沉沉，独闭苔井。重省。短筇破帽，酒面霜髯凄断影。旧京梦，阑干倚处，弥天戢孤愤。又惊雁过，叫暮景、空中传恨。似替说，万里乡关路迥。"}