{"id":"976246","title":"续八咏 其一 双溪占胜地","dynasty":"宋","author":"唐仲友","text":"占胜地，胜地难摹写。二水护城闉，千山带林野。山林郁苍苍，千里遥相望。括苍转晓色，九峰含夕阳。危栏压雉堞，嘉名寄文章。阴晴阅变态，昼夜无故常。郊平涨潦渺沧溟，渚回澄波萦素练。霁后遥岑历历分，雾中叠嶂濛濛见。增远目兮双明，含清辉兮四面。奉分星之肸蚃，切宸居之眩转。邦人来此意以恭，客子临之游欲倦。神莫睹，敬先通。言有尽，兴无穷。烟笼野以浮碧，浪射霞而涌红。连赤松之佳气，过三洞之罡风。仰层阁而跂翼，俯浮梁而卧虹。数征帆而引兴，瞻倦翼而省躬。接弦歌之盈耳，震鼓角之凌空。洪钟发天半，清磬入云中。英灵降神异，膏腴生物丰。清绝兹楼景，佳哉冠江东。"}