{"id":"987291","title":"不浮弟摄兴国守书趣其归","dynasty":"宋","author":"高斯得","text":"自君摄富川，政声达王畿。乡邦大夫士，相率联书驰。欲控江州督，版授俾真为。群来质于予，予则力止之。父兄本公论，彼反疑为私。诸公怅然去，未免方轮嗤。日者召书来，自言摄承期。驽马恋短豆，或者能无讥。累牍上尚书，愿趣新侯来。白头分趋幕，不敢求旌麾。开书喜见面，与我同肝脾。高安别未久，德进兄嗟咨。我今亦复然，坡颍真吾师。虽无逍遥堂，迟君同赋诗。已扫安乐窝，扁舟早来归。"}