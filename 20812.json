{"id":"20812","title":"山行经樵翁","dynasty":"唐代","author":"鲍溶","text":"我心劳我身，远道谁与论。心如木中火，忧至常自燔。披访结恩地，世人轻报恩。女无良媒识，知入何人门。寒日行深山，路由谷中村。田翁樵采熟，男女讴吟喧。借问身命谋，上言愧乾坤。时清公赋薄，力勤地利繁。下念草木年，坐家见重孙。举案馈宾客，糟浆盈陶尊。醉闲鹿裘暖，白发舞轩轩。仰羡太古人，余将破行辕。遑遑问身事，师友难为言。离歌又行去，落日低寒泉。"}