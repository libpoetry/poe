{"id":"814359","title":"春日游仁园见壁间咏菊诗和其韵","dynasty":"清","author":"庞钟璐","text":"简书无计定苍黄，赢得星星两鬓霜。缥缈堪寻蓬岛胜，绸缪且补苇城荒。更期飞将从天降，可许颓波障海狂。惆怅苏台麋鹿走，何时重复吊真娘。寻春扶病谒伽蓝，悟彻禅心月印潭。舞咏能谐童冠志，安危空作主宾谈。何须岘首留遗迹，祇愿弥陀共一龛。作客兰成悲日暮，小园幽径有谁探。"}