{"id":"1158183","title":"七爱诗 其六 白太傅","dynasty":"唐","author":"皮日休","text":"吾爱白乐天，逸才生自然。谁谓辞翰器，乃是经纶贤。歘从浮艳诗，作得典诰篇。立身百行足，为文六艺全。清望逸内署，直声惊谏垣。所刺必有思，所临必可传。忘形任诗酒，寄傲遍林泉。所望标文柄，所希持化权。何期遇訾毁，中道多左迁。天下皆汲汲，乐天独怡然。天下皆闷闷，乐天独舍旃。高吟辞两掖，清啸罢三川。处世似孤鹤，遗荣同脱蝉。仕若不得志，可为龟镜焉。"}