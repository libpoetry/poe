{"id":"796555","title":"满江红 江阴年仙九尚书没于崇川，侧室吴氏吞金以殉","dynasty":"清","author":"翁瑞恩","text":"蓦地波澜，掷碎了、菱花圆月。伤心处、白杨衰草，轜车临穴。歌舞樽前欢梦短，繁华镜里浮沤阅。尽缠绵、愿结再生盟，孤怀洁。巾帼女，多奇节。拼绝命，黄金屑。叹珠沉花谢，九回肠折。慷慨难忘斑竹恨，乱离岂恋红尘瞥。听夜深、愁雨洒空阶，香魂冽。"}