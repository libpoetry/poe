{"id":"811861","title":"秋感","dynasty":"清","author":"刘鳜","text":"凭栏远眺仲宣楼，景物萧条逼晚秋。枫叶浸霞红石径，芦花飞雪白汀洲。笙歌梦踏扬州月，烟水贫无少伯舟。暝色苍茫天渐缩，蛩声四野为谁愁。客散堂空掩敝扉，一庭落木坠还飞。倦怜白雁还南北，笑对黄花较瘦肥。再唱郢歌弥寡和，曾经蜀道不知归。间阶徙倚探明月，清露漫天欲湿衣。"}