{"id":"506209","title":"莫公画角鹰搏雉图歌","dynasty":"明","author":"周是修","text":"莫公画鹰如扫字，颠倒貌出天然似。侧目睢盱怕杀人，利爪生拿树枝死。朔风萧萧吹石林，寒天鸟雀寂无音。饥来三日不饱肉，黯惨一片英雄心。狐潜兔走山鬼讶，四顾欲下而不下。夕阳沉地暮霞明，度尽原头采樵者。莽间雄雉何得知，载飞载雊求其雌。竦身奋起过电掣，顷刻平芜洒毛血。双拳霹雳剑锋交，五色缤纷锦文裂。莫公写去非徒然，君子夕惕终无愆。性多耿介少思殆，山梁之时不可再。"}