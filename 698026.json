{"id":"698026","title":"刘春台太守州治有大观天日近雄胜海山连之联因十咏其韵简上","dynasty":"明","author":"赵完璧","text":"夔契唐虞值良会，熙熙四海春无外。酒酣欲作太平歌，吷然剑首乾坤大。海国熊轺一纵观，凋残此日际刘宽。东风到处苏春槁，红树啼莺物色欢。圣明侧席苦遴贤，卓老东来慰所天。篱落不惊明夜月，桑麻无事锁春烟。焦枯润溥商家霖，凝冱欣宜盾之日。岐阳旷矣三千秋，青荒赤子今宁一。天地尔我元相近，四知今古钦高韵。何物犹烦暮夜辞，私门争似无人问。风流儒雅慕豪雄，勋业文章海岱空。天地无私人似约，仲舒端合到天东。癯自从肥窥战胜，清操冰玉呈孤瑩。负义封侯自烈然，尘埃讵为如钩应。庐陵太守来东海，政和化美春常在。惯寻山水积英贤，朱弦欲奏朱颜改。龚黄芳誉重如山，可慕当年不可攀。银笔恨无今日传，循良犹在口碑间。散逸云林彷惠连，佐时全仗庙廊贤。闭门不解当时务，只合教儿读谏篇。"}