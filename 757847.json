{"id":"757847","title":"水龙吟 次素庵韵感旧","dynasty":"清","author":"徐灿","text":"合欢花下留连，当时曾向君家道。悲欢转眼，花还如梦，那能长好。真个而今，台空花尽，乱烟荒草。算一番风月，一番花柳，各自斗、春风巧。休叹花神去杳。有题花、锦笺香稿。红阴舒卷，绿阴浓淡，对人犹笑。把酒微吟，譬如旧侣，梦中重到。请从今、秉烛看花，切莫待、花枝老。"}