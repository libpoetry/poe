{"id":"685516","title":"吴门秋怀八首","dynasty":"明","author":"邓云霄","text":"天涯何处未归人，六载吴门梦里身。浮世未知谁是主，秋云遥对雁为宾。乾坤双鬓凋黄叶，风雨千家怨白蘋。最爱南墙数竿竹，青青长伴宰官贫。千里云遥望已终，闲来愁坐漫书空。他乡涕泪黄花里，故国松楸白露中。古堞月明乌怨夜，虚堂人静木吟风。秋深暗抱皋鱼泣，天地茫茫恨未穷。宦薄能令侠骨尊，西风客思满秋原。久居泽国谙吴语，每向江枫吊楚魂。暗里含沙犹射影，时来孤鹤忽乘轩。少年日逐专诸巷，袖有鱼肠未报恩。傲吏风尘强破颜，岁星浪迹寄人间。那堪对酒浮黄菊，自起开笼放白鹇。望去乡心随雁足，愁来丛桂遍秋山。修琴卖药饶生事，叹息迷津欲闭关。地脉凋残决九河，妖风犹向祖陵过。清谈莫效群贤饮，忧国聊为五子歌。云外商声传玉树，槛边秋草近铜驼。贾生痛哭长沙远，北阙天高奈若何。吏隐吴门叹陆沉，尘途犹觉主恩深。曾闻圣帝投双璧，可念中人罢百金。瘴疠未收迁客骨，雪霜空叩贱臣心。凭高怅望休回首，落叶鸣蝉半不禁。黄榆白草乱边风，索马寻源几凿空。莫遣骁骑横塞外，还防敌国在舟中。东南输挽无馀力，西北金缯及剧戎。诸将长城竟谁是？遥传平播已论功。宦海沦人倍黯然，步虚犹自梦游仙。谁言叶县羁王子？亦有丹砂化稚川。蜗角功名同过隙，壶中日月浩无边。年来悟得浮生理，闲注黄庭手自编。"}