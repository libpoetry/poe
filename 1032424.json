{"id":"1032424","title":"题孙方叔石泉亭","dynasty":"宋","author":"黎廷瑞","text":"君不见山上石，可以支明堂而柱宣室。又不见石上泉，可以苏大旱而致丰年。君隐非山隐于市，安有万丈苍崖千丈水。自言掇拾累巉岩，更复停潴引清泚。朝霏淡淡苔藓生，暮雨潇潇蛙黾喜。餐松啖柏吾齿可以砺，誉尧非桀吾耳可以洗。君家鼻祖子荆子，千年家法应如此。一丘一壑真自足，坐守风烟终局促。欲友子驾两黄鹄，香炉峰头看飞瀑。"}