{"id":"525913","title":"秋浦歌赠观察汪德声","dynasty":"明","author":"顾璘","text":"高堂谁张秋浦图，秋浦佳丽天下无。长江西来一回薄，齐山秀结真蓬壶。千峰夹水递隐见，峰削莲花水明练。巨灵鬼斧力雕搜，羽仙翠盖长游衍。山山时见白猿行，树树倒挂朱花明。疑从瀑布观庐阜，似拂霞标过赤城。敬亭铜陵相对起，玄晖太白多称美。地灵必有杰人生，于今特出汪夫子。汪夫子，非等閒，眉宇朗朗行玉山。豸冠中外二十载，绣衣铁斧诛谗奸。天子书名御榻上，转眼黄枢拜卿相。勋业争期郭令公，田园晚忆陶元亮。我今归去弄烟霞，秋浦相望一水赊。何日共君苍玉峡，提携日月炼精华。"}