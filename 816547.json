{"id":"816547","title":"留别南中亲友戊子九月","dynasty":"清","author":"曾广钧","text":"转蓬走马知何定，怨李恩牛迹已陈。一剑倚天增胆壮，双丸绕地触愁新。故人别雨如黄叶，乡国离云起白蘋。桑落千觚钢百鍊，莫言龙性竟全驯。逆风东下橹邅回，狂雪如山浪势催。早读二严无恐怖，时吟七字有疑猜。玉颜几日成离忆，贝齿当年诩辨才。为问湖光山翠里，烟波谁见画船来。"}