{"id":"1106422","title":"京丞相挽诗","dynasty":"宋","author":"王炎","text":"嗣圣登皇极，真儒秉大钧。三宫方恺乐，万宇浸熙淳。碧落龙髯去，青山马鬣新。衣冠同堕泪，桃李失阳春。山立群公表，朝廷势自尊。远谋安庙社，厚德镇乾坤。帝念经纶广，人思色笑温。骑箕今不返，麟阁画空存。郁郁松坡上，潭潭甲第成。家方藏宝墨，地已献佳城。拱极三阶动，扶天一柱倾。祇应馀庆远，遗德在苍生。"}