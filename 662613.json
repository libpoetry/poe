{"id":"662613","title":"南望湖","dynasty":"明","author":"石宝","text":"牵舟乘流上，日行不百里。春冰已到海，鱼龙未出水。地涸泉脉细，天黄尘霾起。清波间长洲，盘桓进复止。岂徒旅色愠，三农未有喜。青青垄亩麦，沙砾压欲死。苍天亦何意，不复闵赤子。科徭岂宜缓，公事聚如蚁。无雪蝗已兆，鲜雨旱恐继。纵多良有司，焉能救疮癠。臣愿告九阍，旁求到胥靡。甘霖遍海内，新绿生地底。吾当沽浊酒，兼欲致双鲤。浩歌下长川，痛饮济州市。"}