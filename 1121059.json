{"id":"1121059","title":"夏旱三首","dynasty":"宋","author":"岳珂","text":"去年旱势已殊常，今岁农家更可伤。支港鲋臣空涸辙，大田龟兆未移秧。祇今已是眼滴血，此后应无肉补疮。虮虱小臣惟痛哭，第凭宗社叫苍苍。宣升接境古高圩，多稼连云号上腴。水毁木饥犹解有，刀耕火耨故应无。瓠肥何计今糠覈，草窃空忧古苇苻。昨夜浓云望东北，祇应雨脚在三吴。问津六辅到长安，满目疲羸不忍观。耕耨又孤今岁饱，盖藏尤比去年难。绮罗有目须令见，铁石为心方自宽。欲借玉阶空怅望，救民无术愧空餐。"}