{"id":"418722","title":"高阳台 戏咏榴花","dynasty":"近现代","author":"顾随","text":"续命丝长，聚头扇小，年年此际他乡。底事今年，单衣尚觉微凉。蔷薇开老藤萝谢，只榴花、娇立东墙。祝泰皇、莫便匆匆，又使飞飏。红英几朵明如火，正才乾宿雨，乍试严妆。叶叶枝枝，鲜明偏称初阳。千重芳意知何许，共朝霞、映上纱窗。暗思量、便似相思，烧断回肠。"}