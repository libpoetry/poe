{"id":"816831","title":"东台杂诗","dynasty":"清","author":"蒋春霖","text":"道路犹荒梗，乾坤此寓居。馀生依药饵，左计误樵渔。色动论兵会，忧来讲易初。凄凉茂陵住，有赋愧相如。海近秋先至，城空客少过。沧桑新涕泪，云物小槃阿。乐土聊高枕，王师未止戈。鸡声催揽镜，双鬓已微皤。好辩难为用，能狂亦累名。酒怀云叶乱，诗境月华清。短剑悲歧路，空囊负友生。岁残吾更懒，无梦寄长征。县小水为郭，溪湾树作桥。西风吹古渡，江夜长寒潮。鸿雁多如此，沙鸥不可招。秋心与芦荻，相对益萧萧。宦拙成今是，时衰厌古愚。千金龟手药，十样画眉图。身价矜题凤，行藏笑嚇雏。可怜顽蝜蝂，不及饱侏儒。隔溪人种菊，篱外好秋光。买艇载花影，过桥寻酒香。虫声侵菜圃，鸭语乱蒲塘。生意禁衰谢，前山漫夕阳。闲居无不适，扶杖过东篱。野水少人渡，归云与我期。燕迟秋社约，梅养岁寒姿。嗟尔门前柳，青青复几时。水积湖阴重，田硗卤气兼。小滩明蛎粉，唐肆侈鱼盐。避地民知俭，矜时吏学廉。希文有遗泽，尸祝在茅檐。世法参新谛，人情贱旧恩。燕巢欣去幕，雀网静当门。往日朱楼宴，春风绣盖屯。祇今花寂寞，来伴月黄昏。议战多筹策，储糈几岁年。闾阎间架税，商旅算缗钱。泽国鱼为饭，寒沙草即田。羡馀知不惜，辛苦报皇天。楼船临北郭，玄武凿池宽。竞渡原儿戏，凭河亦壮观。鱼龙惊沸水，鼓角助狂澜。百里烽犹远，熙熙万姓看。患至群忧馑，师行急峙粮。黄金随土贱，红粟带沙量。秉穗愁中野，车箱自远方。十年勤委积，从古海陵仓。大有衣裳会，俄传草木兵。烽烟危隔县，舟楫聚荒城。野哭空皮骨，民穷一死生。明堂谁献颂，犹喜说时清。郁勃祢衡鼓，单寒季子裘。杜门花避俗，因树屋宜秋。笔退怜儿病，尊空与妇谋。莼鲈期远近，愁绝五湖舟。地僻轻锋镝，人閒逐绮罗。粗豪山北酒，宛转竹西歌。孤影仍哀雁，新妆忽翠娥。不须询子姓，穷苦误牵萝。"}