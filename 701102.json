{"id":"701102","title":"病中哭涂侍御宾贤","dynasty":"明","author":"符锡","text":"生也男儿死亦奇，丈夫何事盖棺迟。侧身未必乾坤隘，掩目空疑日月私。十亩稔馀慈母计，百年心苦逐臣知。悠悠海岳宾鸿远，泣洒秋风草木悲。身在危罗事可知，病魂犹自强支持。半生肝肺披惭我，一死棺衾计属谁。洛下有轮空激烈，席前无路更委蛇。西风落日垂杨恨，霜结官河旅衬迟。"}