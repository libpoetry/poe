{"id":"685388","title":"寄陈性天","dynasty":"明","author":"贝琼","text":"西岳云台陈处士，移家秋浦四无邻。光生虚室浑如雪，梦在清都别是春。捣药或闻林下鸟，看花长误世间人。我来更乞胡麻饭，为尔题诗满绿筠。汛扫天坛事老君，即从年少悟奇文。青童汲井朝分乳，玉女裁衣夜染云。水上赤鱼还可驾，山头白鹤自成群。遥知客去能长啸，月冷天空半岭闻。"}