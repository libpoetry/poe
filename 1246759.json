{"id":"1246759","title":"兰陵王","dynasty":"元末明初","author":"刘基","text":"问明月，何苦才圆便缺。青冥里，风惨露凄，长向人间照离别。玄阴凋暮节，瑶非冰凘暗结。阑干外，河汉渐低，星影辉辉动城阙。重裘冷如铁，看头上春云，都作飞雪。银釭花落铜壶咽。伤怀巳无柰，暝鸦多事，啼遍寒枝未肯歇。寸心自摧折。忉怛望天末，恨正抵沧江，烟浪空阔。文鱼翼短沉书札，泪滴在衣袂，尽成清血。羁愁恰似庭草，枯了又更茁。"}