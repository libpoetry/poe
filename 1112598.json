{"id":"1112598","title":"赴官寿安泛汴二首","dynasty":"宋","author":"张耒","text":"西来秋兴日萧条，昨夜新霜缉缊袍。开遍菊花残蕊尽，落馀寒水旧痕高。萧萧官树皆黄叶，处处村旗有浊醪。老补一官西入洛，幸闻山水颇风骚。落泊云随宿雨开，西风似与早寒催。晓天雁起平沙去，霜岸风鸣败叶来。扰扰劳生移岁月，纷纷过眼旋尘埃。求田问舍真良策，功业应须与命偕。"}