{"id":"690890","title":"岁晏悼亡","dynasty":"明","author":"李之世","text":"阵阵飕风刮骨酸，何人知道一毡寒。有儿失母长离膝，垂老无家尚恋官。欲抚哀弦惊寡鹄，时薰冻被怯双鸾。夜来归梦频频渡，海面波涛几许宽。兰幕同欢二十霜，辛寒世味备君尝。哀时独自挥新涕，卒最谁为绽旧裳。门馆时能供菹脯，山厨追念饱槽糠。椒盘薄设中庭荐，不见齐眉一举觞。招魂欲写不成文，细数从前几负君。钏铒每缘供客尽，裙簪常与侍儿分。得归香国应无恨，纵叩巫阳未必闻。儗向如来求忏度，三生缘会亦纷纷。一撮寒心已似灰，更堪抚景若为栽。镜霾尘匣光无准，锁锢香奁涩不开。屡办僧钱修法事，权因俗腊化冥财。情知此恨年年有，且纪悲歌第一回。"}