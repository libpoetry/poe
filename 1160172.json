{"id":"1160172","title":"畬田行","dynasty":"唐","author":"刘禹锡","text":"何处好畬田，团团缦山腹。钻龟得雨卦，上山烧卧木。惊麇走且顾，群雉声咿喔。红焰远成霞，轻煤飞入郭。风引上高岑，猎猎度青林。青林望靡靡，赤光低复起。照潭出老蛟，爆竹惊山鬼。夜色不见山，孤明星汉间。如星复如月，俱逐晓风灭。本从敲石光，遂至烘天热。下种暖灰中，乘阳拆牙孽。苍苍一雨后，苕颖如云发。巴人拱手吟，耕耨不关心。由来得地势，径寸有馀金。"}