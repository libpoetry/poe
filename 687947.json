{"id":"687947","title":"挽萧明经邻翼","dynasty":"明","author":"成鹫","text":"净名示疾已多时，消息传闻信复疑。岂有适来还适去，不堪成喜又成悲。二毛始悔参禅晚，五岳偏嫌遣嫁迟。岐路分携多未惜，惜哉岐路更多岐。昨日人窥董傅园，今朝客散翟公门。羞将雉性求田宅，止有萤灯付子孙。郢匠岂堪还斲鼻，楚些无复更招魂。劳生欲别非难别，忍泪相辞勿复言。空中野马路旁尘，去住无端自主宾。扪馆便为乘驿客，过桥还是隔溪人。多生未了三生愿，万事惟馀一事真。君已盖棺予亦老，相期牢记续前因。"}