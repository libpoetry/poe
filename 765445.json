{"id":"765445","title":"东风第一枝 菜花","dynasty":"清","author":"杜文澜","text":"麦陇残寒，桑阴碎雨，酿成一片花意。买春谁散金钱，媚晚竞铺绣绮。遗钿漫拾，俏不上、玉人钗尾。但满村、乱蝶竛竮，暗逐凤靴香细。围古寺、翠烟似洗。沿败井、旧愁又起。最怜小径三叉，占了夕阳半里。薹心抽老，怕悄换、乡园滋味。趁那角、野店青旗，独倚破篱闲醉。"}