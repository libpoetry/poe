{"id":"183124","title":"送李大夫管勾太平宫居袁州","dynasty":"宋代","author":"孔武仲","text":"康定庆历披群英，公为布衣歌太平。熙宁元丰王道兴，公作太守逢休明。四十年间走四海，崛然不肯干公卿。峨峨正议天柱壮，皎皎素节冰壶清。胸中慨慷外简易，年高未见白发生。罢节巴陵归意锐，奈何去就不敢轻。驰归天宠乞间散，诸郎惜禄犹屡争。毅然不与儿女计，飞章丹扆论赤诚。明朝果得琳宫去，匡庐山色遥相迎。玉溪气象自潇洒，新磨古镜当霄横。修篁万竿饱霜雪，枯棋一局酒满觥。时邀宾朋叙野史，间拥雪鹤登岩扃。妄排丹鼎夜不寐，邂逅黄金烧可成。未应谢傅入沧海，行见卢敖朝玉京。"}