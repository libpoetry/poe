{"id":"967040","title":"送武庠归隐终南","dynasty":"宋","author":"贺铸","text":"君不见南朝豪俊有郗生，自厌出身时网婴。乐闻栖遁去人者，倾金累百赠其行。关西武郎将家种，心实慕儒官冗从。春走巴东岁暮还，逢迎偶在江南梦。过门把酒豁清襟，行将归隐南山阴。终焉之计咄嗟办，愿赋一诗轻百金。吾闻自古咸秦称陆海，六印可求田莫买。别墅三千亩上腴，将军部曲犹多在。未应亲手把钩锄，岁事经营付家宰。一官换得今是翁，昔何所缚今谁解。携琴领鹤白云乡，身世相辽自两忘。北窗仰枕安足道，未知何者为羲皇。岂不胜俛首尘埃百僚底，南北推迁随尺纸。摩肩接武半台舆，谁谓淮阴非哙比。君家鼎甲盛先唐，两都朱邸森相望。天道恶盈几赤族，当时赖有安平王。庆牒蝉联今几代，云孙庠继游方外。他时野史逸民篇，铸也磨铅跂而待。"}