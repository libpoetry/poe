{"id":"813509","title":"自福宁旋省度白鹤岭","dynasty":"清","author":"李联琇","text":"陡绝舆夫肩，高出飞鸟翼。鸟飞有时集，夫无半岩息。半岩欲倾泻，可下不可立。一舆直压肩，扛举万钧力。奚翅上山劳，舆如牵井汲。匪徒夫力竭，舆中亦危仄。上苦缒城升，下防倒箧出。漠漠舆帘外，茫茫海难测。謦欬生风雷，吹落杳无极。以手障舆帘，不敢一转侧。兢兢坐如塑，自午洎日入。岭尽官吏迎，乃得下舆揖。昨出泰山道，不惊泰山高。山麓犹挽车，邪许随鸣钟。仰瞻但雄伟，峭峻非所褒。兹岭即州镇，敢向乔岳骄。胡为更耸峙，孟隘加韩豪。绝壁坏通马，人行若升猱。傥使移东封，知让谁摩霄。共惜堕荒僻，难役群灵朝。岂悟无佛处，称尊名易标。彼都土基厚，此邦地势凹。彼所谓平地，高于此山腰。村郭隶半天，突出唯山椒。讵同宁德县，坐堑观岧峣。我论祇凭臆，客来为解嘲。在山竞言山，当局鉴多淆。谁为汗漫游，海上评沃焦。"}