{"id":"1079248","title":"姚志道有书辄不借戏呈","dynasty":"宋","author":"张守","text":"我来春未动，兀坐秋忽老。客怀饱世味，尘土不容澡。尚馀笔砚癖，俯仰半华皓。中年得异书，夜讽或至卯。尔来口生棘，妙语时耳剽。故人吾臭味，囊帙富缃缥。什袭秘不传，凛若璧在赵。念兹访遗逸，从人掇残藁。何当发其藏，囷廪一倾倒。穷途百态恶，归思疾飞鸟。终当馈所有，共此绝代宝。岁晚同吟哦，乘风上蓬岛。"}