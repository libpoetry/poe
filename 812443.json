{"id":"812443","title":"拟郭景纯游仙诗","dynasty":"清","author":"许式金","text":"富贵浮云视，高歌步蓬瀛。朝种瓜五色，夕餐芝九茎。山深足栖息，采药求长生。王乔云中舄，子晋岭上笙。清泉煮白石，凌虚上玉京。抗志出尘表，何为恋干旌。匡庐与天台，中多隐逸叟。日月明轩窗，烟霞带户牖。杳无人迹到，名姓知谁某。得毋老与庄，列真自古有。振衣千仞冈，天外任昂首。仙骨本珊珊，羽化诚非偶。潜修志倘坚，乔松皆我友。青鸾集珠树，合鸣清且幽。紫藤绕古柏，夭娇如蟠虬。岩栖有高士，濯足临清流。偶然发长啸，万壑松风秋。白鹤来云中，招我阆苑游。褰衣揖黄石，挹袖从浮邱。沧桑无今古，日月常悠悠。"}