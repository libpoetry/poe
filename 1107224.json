{"id":"1107224","title":"移居","dynasty":"宋","author":"丘葵","text":"移居山北向山南，天遣清风接笑谈。无数凫雏穿稻塍，一群鸂鹜语茭潭。鹭临清泚贪心起，莲到黄昏笑靥含。却忆姚家古藤下，乌巾挂了旦眠酣。田家一路到村南，尽是农人野叟谈。鸟过江来平入树，牛沿堤去倒行潭。蜻蜓影下波纹皱，䆉稏穗中秋意含。日暮东坡浑似画，倚风无数水荭酣。断云将雨过桥南，谁想庄门憩雨谈。雀喜客来喧古棘，蛙嗔人过没深潭。莲房堕粉风初歇，稻叶抽珠水尚含。村酿沽来薄难醉，不妨此兴为诗酣。"}