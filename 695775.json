{"id":"695775","title":"送大司马张公自浙中应召还朝二首","dynasty":"明","author":"欧大任","text":"汉家重见勒铭才，玉垒铜梁秀色开。款塞曾驱群马入，行边亲扫二庭来。湖山开府兵初解，剑履趋朝诏已催。两浙安危功不细，征南碑更表崔嵬。便宜有诏仗专征，杭越南来恺奏成。雪自双钩临海落，波从万弩射江平。视师裴相行淮甸，筹国留侯入汉京。鹊印鸾旗飞传急，早纾明主锡圭情。"}