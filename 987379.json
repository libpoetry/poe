{"id":"987379","title":"酒阑","dynasty":"宋","author":"高斯得","text":"世道日沦忽，涔泪夜中滋。客问子何伤，伤予士气痿。不见齐鲁鬨，所争在糟醨。我吻燥已久，幸歌韩奕诗。若遭禁酒国，曹瞒尔何为。一鏖皋兰下，赤壁竟不支。虽云竟不支，主翁自怜之。骑虎不敢下，悲鸣亦可嗤。朝廷尽君子，拄撑赖公师。似此好局面，诸生愿扶持。尹京用老蔡，恐翻元祐规。斯言是耶非，识者当能知。哑钟悬清庙，瘖虎伏路垂。此而为君子，小人当谓谁。币轻物痛跃，赤子命一丝。尚曰此元祐，天乎欲谁欺。醪粲恩诚深，报复机诚危。独哀三百年，豢此终何裨。咸幡不复举，志士徒伤悲。"}