{"id":"1123249","title":"怀梅水村十绝用张小山韵","dynasty":"宋","author":"赵必?","text":"人生南北浮萍耳，四海九州都是家。毕竟男儿心似铁，莫将愁泪涴梅花。十年骑鹤梦悠悠，天地无情白发愁。归到咸阳还似客，几回肠断望并州。小山山人荷为衣，松梅为屋竹为篱。檐花细雨青灯句，独忆郑老同襟期。纸衾如水梦难成，抱膝灯前读北征。懊恨雁来无个字，海云千里雨溟溟。暮秋已误张郎约，冬暮归期又未成。趁取岁前到家好，春来怕有杜鹃声。梦入罗浮归兴崧，回程约莫到闽中。何当载酒迎马首，先生莫负琉璃钟。梅花集里识真梅，曾读梅花偈子来。四海交游君倒指，江南只有贺方回。银钩铁画忆珍题，笔法精神逼会稽。可是荆州佳子弟，争怜野鹜厌家鸡。邻墙砧杵送秋声，云掩香帏六曲屏。灯下回文题未就，梅花明月一床冰。君行千里无几微，六见月挂珊瑚枝。山猿野鹤俱无恙，独有梅花欠数诗。"}