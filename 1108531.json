{"id":"1108531","title":"书事二首","dynasty":"宋","author":"刘克庄","text":"谦之绋翣迎归福，平甫灰钉送返莆。空累两家营后事，仅留四壁遗诸孤。学徒谁是单传者，史藁曾经乙览无。贫富皆当终牖下，招魂何处有神巫。二士平生极好修，箪瓢之外尚何求。暮年更傍谁门户，故国宁无某水丘。华箦殊非爱曾子，短衾自可覆黔娄。小车处士差安稳，十二行窝取次游。"}