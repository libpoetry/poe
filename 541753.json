{"id":"541753","title":"舟阻沽头闸陆行二十馀里到沛县","dynasty":"明","author":"归有光","text":"上沽下沽头，有如百里隔。曲河见舟樯，相去只咫尺。舍舟遵平途，马蹄生羽翮。麦穗垂和风，披拂盈广陌。吾闻江北人，终年饥无食。吾来江北地，每喜见秀麦。行行野树合，已到古沛驿。汉帝遗原庙，屋瓦残青碧。龙化已千秋，鸡犬如昨昔。欲寻歌风处，闾里乱遗迹。今人泗水上，犹树歌风石。"}