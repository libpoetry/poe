{"id":"300116","title":"玉蝴蝶·四面采菱歌起","dynasty":"现代","author":"乔大壮","text":"四面采菱歌起，镜中倒影，七二鸳鸯。远渚青荷，看取尽日凝妆。水沈销、罗衣褪粉，石黛浅、宫额添黄。野风凉。露浓烟重，谁倚沙棠。花房。无言有恨，五更斜月，万柄新霜。楚客心惊，去年秋信满银塘。乱蝉噪、重经古岸，晚雁归、凭涉空江。杜兰香。驾还西浦，不待仙郎。"}