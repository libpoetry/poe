{"id":"702992","title":"再酬雪湖叠前韵三首","dynasty":"明","author":"谢迁","text":"谢却门前问字船，北窗长日枕书眠。支颐漫看云归岫，散发高歌月在天。留客可无醒酒石，乞身原有种瓜田。衰颜那得青精饭，秉烛相看一惘然。蚤学鸱夷理钓船，波心长对白鸥眠。移山笑我愚成谷，鍊石凭谁妙补天。云外辘轳新甃井，雨中袯襫上平田。寻常文会输真率，野蔌山殽漫杂然。往来轻便两湖船，修竹轩窗对榻眠。夙喜投閒归洛社，老宜安分乐尧天。依稀景物新蓬岛，牢落生涯旧石田。更约秋篱同采菊，见南山处思悠然。"}