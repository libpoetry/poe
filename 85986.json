{"id":"85986","title":"沁园春·驯於蹇驴","dynasty":"宋代","author":"刘克庄","text":"驯於蹇驴，清於赐驹，我行尔从。幸柴车堪驾，何惭韩众，药苗可采，长伴庞公。野涧泉甘，阳坡草暖，有柏叶松枝充短供。修梦想，去游灵囿沼，入望夷宫。与夸夺子争雄。生与死未知谁手中。况嗾獒者众，放麑人少，大将触网，小亦伤弓。风月和柔，山林深密，折角何如且养茸。二虫喜，各衔花拜跪，来寿樗翁。"}