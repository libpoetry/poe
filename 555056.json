{"id":"555056","title":"送三山姚志学知临川县得美字","dynasty":"明","author":"黄仲昭","text":"禁钟催尽铜龙水，银蟾半坠鸦声起。有客承恩出帝城，紫陌东风嘶騄駬。锦筵祖饯百花前，金尊绿酒香浮蚁。酒阑上马不可留，目断双凫碧云里。瑶琴到日奏阳春，散作弦歌环百里。桑麻随处蔼晴云，桃李满城簇香绮。汝川之水千尺深，知君惠泽亦如此。他年青史传循良，中牟善政宁专美。"}