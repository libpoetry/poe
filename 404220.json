{"id":"404220","title":"高阳台·己丑秋日，一九四九年。与六禾、伯孝、无庵、庸斋漱珠冈看桂花，依刘叔安体","dynasty":"近现代末当代初","author":"黄咏雩","text":"南云遗祠，西风故国，瑶溪烟水苍凉。招隐何人，小山丛桂犹荒。灵根不朽还容蠹，待花时、管领秋芳。问姮娥、天上高寒，几度霓裳。托身玉宇琼楼地，好分携月色，吹遍天香。金粟光中，华鬘弹指茫茫。青枝拟拂仙坛净，奈桑尘、依旧飞扬。正纷数、丹蕊交柯，烘染骄阳。"}