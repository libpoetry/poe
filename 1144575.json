{"id":"1144575","title":"写愤四首","dynasty":"宋末元初","author":"郑思肖","text":"天命尚属汉，大夫空美新。三宫犹万里，一念只孤臣。泪尽眼中血，心狂梦里身。勿云今已矣，举首即苍旻。未能归赵璧，我不厌干戈。万古青天在，三年白骨多。春风仍岁月，世界自山河。宁忍委国难，飞身入薜萝。北虏昔深入，东瓯亦未曾。江山能几战，风雨废诸陵。云尽喜天出，宵残愿日升。苍苍今悔祸，谶应两中兴。不信夜不晓，哀哀锁暗颦。铁城蹲败土，锦国涨腥尘。草泣荒宫雨，花羞哨地春。少焉开霁色，四望一时新。"}