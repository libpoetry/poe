{"id":"519416","title":"登楼","dynasty":"明","author":"朱诚泳","text":"百二金汤浮六幕，凭虚如上蓬莱阁。九州下视不盈眸，何用盘游纵骝骆。幸分茅土守西方，景行东平为善乐。金罍有酒谩如泉，燮理浅深随意酌。中人掖我登云梯，长恐檐头星斗落。终南泰华献奇峰，万朵芙蓉簇花萼。有时金碧变云霞，似避吾诗愁律缚。北辰拱捧望神京，天柱高悬云漠漠。丹心飞绕紫宸居，恨不当轩展葵藿。回头有泪洒松楸，雨露寒霜感丘壑。龙蟠虎踞本天成，马鬣牛眠欣有托。浩歌穹壤不胜情，歌罢清风起寥廓。坐听佩响落珊珊，恍惚仙人下黄鹤。"}