{"id":"443532","title":"摸鱼儿　用迦陵听白珏弹琵琶韵","dynasty":"当代","author":"魏新河","text":"是天教、情多运蹇，此心惯得轻许。恩恩怨怨真无奈，双泪流成今古。情何苦。几曾共、三生花草同朝暮。汉南烟树。再摇落江潭，一般凄怆，不是攀条处。人间事，细数怜香惜玉，痴狂多少儿女。就中似我今能几，尘世有谁堪语。根和据。都被这、天缘地份摧成土。此生谁主。算粒粒恒沙，茫茫世界，何处容人去。"}