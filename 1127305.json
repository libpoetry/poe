{"id":"1127305","title":"次韵廉夫登清微亭二首","dynasty":"宋","author":"傅察","text":"蜗舍不容膝，烦歊局寝兴。岂惟倦束带，絺绤犹云憎。清微跨城角，窣兀疑凝冰。深池暮黯黯，远岫朝棱棱。往岁与申子，宾朋日云蒸。遂令栋宇陋，顾盻流名称。先生今诗伯，气欲青云凌。锵然出佳句，椒兰布畦塍。邀我避暑游，意重愧难胜。何当酌沆瀣，神明自清澄。嗟彼浮名者，此亭岂易升。踟蹰恐后时，摄衣请先登。大火气方炽，新金伏未兴。茅屋苦卑陋，蕴毒空自憎。流汗常被体，涤烦屡饮冰。那堪青蝇辈，鼓趐作威棱。薰风烁炎日，沸鼎助薪蒸。每思谋爽垲，地隘旧无称。高亭枕城隈，粉堞势腾凌。清水绕其足，茂林瞰田塍。此间有异趣，跻攀弗能胜。佳招适我愿，坐觉神魂澄。何当卜邻舍，与子朝夕升。飘然忘世累，长啸效孙登。"}