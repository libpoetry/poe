{"id":"789591","title":"月下笛  丹阳营中怀花雨从叔","dynasty":"清","author":"张景祁","text":"故垒云阳，苍烟四起，驿镫官渡。城头戍鼓，壮军声动淮楚。严装短后弓刀肃，拥多少、朱旗画橹。看檄书乱下，平生长笑，随陆无武。凄苦。庱亭路。想荻渚，风饕布帆如虎。河冰放溜，请缨曾谒开府。谁知孤馆悲吟客，正莲漏、听残夜午。问何日，共饮兰陵酒，一醉千古。"}