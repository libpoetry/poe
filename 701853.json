{"id":"701853","title":"丙申正旦","dynasty":"明","author":"黄淮","text":"青阳肇序际亨期，民物熙然仰德辉。岂谓淳于犹系狱，应怜伯玉已知非。九重天阙瞻思切，万里亲庭定省违。忠孝两情何日遂，镜中殊觉二毛稀。愁中节序苦相催，可奈重阳今又来。丛菊多情频入梦，浊醪无分且停杯。独醒翻笑陶潜醉，高咏空怜杜甫才。未卜明年当此日，更于何地好怀开。"}