{"id":"535499","title":"钓台行送姚掌教归桐庐","dynasty":"明","author":"王立道","text":"汉家中更百六厄，炎精无光群盗剧。猗嗟光武起舂陵，司隶威仪重辉赫。昆阳旗鼓虎豹奔，猰㺄陨首欃枪馘。桓桓诸将二十八，驰乘风云厉高翮。先生尔时独何为，羊裘蒙茸钓空泽。神龙一奋海宇清，冥鸿孤飞江雾白。亦知天子即故人，偃蹇自拟长为客。轩裳韦布各有徒，狂奴岂任三公责。遂令意气动星辰，翻见功名胜竹帛。钓奇何如龙伯人，渔国不似磻溪石。千秋物色在山川，仰睇嵯峨俯空碧。"}