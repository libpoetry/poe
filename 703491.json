{"id":"703491","title":"秋呓八首","dynasty":"明","author":"释函可","text":"铁骑飞传海上音，彤云霭霭幕秋阴。元戎已作槛中虎，黄阁空留井底金。半壁久添亡国恨，翠华难系老臣心。独怜白首商人妇，重拨琵琶泪满襟。日光暗淡鸊鹈寒，独上牛车泪已湍。魏绛读来成画虎，文山到死愿黄冠。乡心未尽鼍声急，陵树先凋鹤梦残。正拟招魂秋草里，疏钟微月夜漫漫。露下霜残冷碧霄，乡心处处长天骄。云横淮海三千筏，风定钱塘六月潮。石虎岂能消杀伐，卢敖无计慰飘摇。何时重问峰头侣，夜半吹箫过铁桥。倚杖逢人麈偶挥，风流还说旧王畿。赭衣少妇能骑马，白面书生学打围。是处烽烟迷笠屐，年来药碗失芳菲。芰荷叶老虫声切，惆怅家山未可归。美人家住白云乡，独上高楼枉断肠。丹荔剥馀蕉正熟，素馨开遍柚初香。人间何处寻黄鹄，梦里分明见石羊。莫向凤凰台上望，秋风秋雨正茫茫。翘首长空动晚飔，苍梧一去失归期。啼魂欲拟三更月，续命先传五色丝。天寿山前云漠漠，石头城上草离离。伤心玉叶凋零后，犹剩天南第一枝。凉月团团照远空，荻花如醉蓼花红。江湖无复藏鸥迹，天地何曾享马?。已见旄头沉赣水，又闻大旆出秦中。只今五岭无消息，望断长干数落鸿。长松千尺野烟迷，别馆萧条日已西。廿载功名归梦蝶，五更风雨听潮鸡。曲池凉浸桐花影，复道尘封御墨题。燕子重来王谢改，庭前芳草马空嘶。"}