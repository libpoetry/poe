{"id":"356936","title":"水龙吟·瓶中桂花","dynasty":"清代","author":"黄人","text":"前身曾住瑶宫，孀娥别后天香在。西风几度，蹂红躏翠，犀心无改。别有黄花，寄人篱下，和人憔悴。把情禅参透，不沾春恨，更回避，秋愁外。剪取黄金嫩蕊，试浇将、玉蜍清泪。胆小惊寒，心清闻妙，玻璃魂碎。仙佛因缘，瞿昙微笑，吴刚无寐。怕追陪及第，芙蓉镜里，侬华都坠。"}