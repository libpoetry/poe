{"id":"846132","title":"百字歌 寿张提干六月廿三","dynasty":"宋","author":"无名氏","text":"乾坤孕秀，正人间六月，下弦时节。生此清奇潇洒客，秋水精神玉骨。才吐天芳，毫挥月颖，更彬彬文质。图南得志，抟风高展鹏翼。好是大器难淹，暂陪庾使，赞画光原隰。台省即须登衮衮，黄阁平章有日。崔室称觞，莱庭戏彩，中外欢声溢。祝君延寿，箕星上应南极。"}