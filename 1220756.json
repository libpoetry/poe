{"id":"1220756","title":"蕨根叹","dynasty":"元","author":"周霆震","text":"园蔬冻芽委逻卒，旧谷未春先已没。嗷嗷待哺啼且号，极目山南际山北。飞仙绝粒那可致，异书鸟迹尤荒忽。短锄单布霜雪馀，起逐蕨根延命脉。鸡鸣裹饭众相呼，日晏山深行兀兀。穷幽远取志跻攀，冒险旁搜任颠踣。背粮腰偻经信宿，陟巘缘冈拾魂魄。千夫篝火断厓阴，夜半风酸毒穿骨。手皴棘蔓凌虎穴，胆掉巉岩撼龙窟。不忧土痛损春心，且慰尪残苏顷刻。爨灰一旦死复燃，功与堇荼相什伯。反思畴昔马厌谷，粱肉沉酣遍臧获。道傍掉臂唾枯朽，条达始为樵者得。焉知屑玉贮缣缯，舂磨殷勤沐膏泽。烂然光采升鼎俎，白璧黄金皆瓦砾。物情贵贱竟何常，慎勿间时轻弃掷。"}