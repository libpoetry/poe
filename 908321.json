{"id":"908321","title":"刘蜕唐大中时人文冢在兜率寺予尝读孙樵自序其作云大中皇帝尝有诏褒时之艺能凡三人而樵居其一曰孙樵有扬马之文蜕既同时不应不在褒诏之列士之显晦固有定分刘君独未能忘此乎冢其文予盖疑其有激也作此吊之","dynasty":"宋","author":"李流谦","text":"诏书尝下大中朝，不闻称蜕但称樵。犠樽弃沟俱害性，此理要以达观超。封文为冢嬉笑怒，恚不人知防鬼妒。高岸为谷谷为陵，磨灭可无千载虑。向来述作等俳谐，传与不传何有哉。六经排孔讳服郑，未胜咸阳一炬灰。虚名误人箕斗尔，引调狙公嗔与喜。已嗤地下有修文，更笑楼成能作记。"}