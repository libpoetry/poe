{"id":"117538","title":"寄孙朴·忆昔补官太皞墟","dynasty":"宋代","author":"苏辙","text":"忆昔补官太皞墟，泮宫萧条人事疏。日高鼾睡声嘘嘘，往还废绝门无车。君为户曹畏简书，放怀疏懒亦似余。相逢语笑夜踌躇，烹煮梨栗羞殽蔬。官居一去真蘧庐，东来失计悔厥初。夜闻桴鼓惊阎闾，事如牛毛费耘鉏。违失真性従吏胥，目视紾臂邀徐徐。羡君不出心自如，北潭秋水多鞭蕖。青荷包饭蒲为菹，修然独往深渊鱼。人生如此乐有余，胡为自投槛中狙。"}