{"id":"1109645","title":"依韵奉和梅尧臣四首","dynasty":"宋","author":"刘敞","text":"阴云著地无精光，细雨翳日看微茫。千里江山在何处，心怜社燕冲风翔。而今四海虽休兵，犹有防秋在戌城。征妇裁衣欲寄远，时将蚁子侯阴晴。春草更绿春林衰，长安游客未成衣。凄凄计欲变寒色，一夜无语看灯辉。欲埽鹏翅还北溟，欲引羲辔来东瀛。从兹阴翳永绝灭，康衢不使泥涂生。"}