{"id":"834","title":"景龙四年春祠海","dynasty":"唐代","author":"宋之问","text":"肃事祠春溟，宵斋洗蒙虑。鸡鸣见日出，鹭下惊涛鹜。地阔八荒近，天回百川澍。筵端接空曲，目外唯雰雾。暖气物象来，周游晦明互。致牲匪玄享，禋涤期灵煦。的的波际禽，沄沄岛间树。安期今何在，方丈蔑寻路。仙事与世隔，冥搜徒已屡。四明背群山，遗老莫辨处。抚中良自慨，弱龄忝恩遇。三入文史林，两拜神仙署。虽叹出关远，始知临海趣。赏来空自多，理胜孰能喻。留楫竟何待，徙倚忽云暮。"}