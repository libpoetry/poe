{"id":"806474","title":"贺新郎五十八首 其十七","dynasty":"清","author":"蒋士铨","text":"海内无多友。聚离踪、黄金台畔，一杯残酒。南北东西廿年路，别绪千回禁受。君去矣、吾能归否，明日怀人何处最，记离亭、半树初黄柳。一展卷、一回首。君能使笔如挥帚，谅斯人天非无意，勋名终有。卿相之荣等闲耳，何事方为不朽。莫但学、邹枚赋手。爱惜年华开万卷，笑尘容、碌碌随人后。任馀子、曳履走。"}