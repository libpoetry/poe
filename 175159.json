{"id":"175159","title":"江山突星石士特欲易为独醒有诗因次其韵","dynasty":"宋代","author":"刘子翚","text":"群石翠参错，兹峰峙云林。突星名固夸，流传经古今。幽姿俨向背，异态生晴阴。怒若抽翠笋，端如立瑶簪。不有融结奇。宁知化工深。翁郎丘壑人，篮舆越秋岑。崎岖丧乱间，逢幽亦登临。把酒视云汉，浩歌散愁襟。著鞭虽后余，归踪略相寻。独醒订讹谬，怀人识君心。政恐五字诗，光芒射奎参。球味不可忘，写之朱丝琴。"}