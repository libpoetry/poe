{"id":"811120","title":"朱文公祠梅花","dynasty":"清","author":"王联登","text":"海外巡檐笑几回，南枝开尽北枝开。参差造物非无意，知是风流太守来。冷落风尘漫自轻，春来占断自分明。广平赋就成佳话，铁石心肠更有情。海滨聊作美人家，醉后更阑月影斜。恼得诗人缘底事，请君试看典型花。乘兴寻芳共举樽，罗浮花下醉黄昏。夕阳掩映佳人影，莫认亭亭倩女魂。"}