{"id":"686273","title":"杂兴五首","dynasty":"明","author":"卢楠","text":"轻车载脂，良马且闲。于盘于游，游览山川。绿萝高林，鸟鸣关关。神逸志悦，踞石饮泉。划然长啸，鸣谷振烟。青云何意，翱翔我前。欲揽以登，倏然上天。整巾顿缨，薄暮言还。巍巍苍山，汤汤洪河。鸟集于林，鱼游于波。飞潜攸扬，物谓尔何。遵彼脩陵，顾景高歌。手弄旸熙，神渝天和。日月迅迈，胡为蹉跎。采采石华，薄言江沚。婉美者谁，中洲之士。目余有成，惠若桃李。遗我九垓，倏忽千里。澹然遐思，俱兹流驶。揭旌蘅阪，弭盖昆丘。砺齿石林，洗耳沧洲。仰瞩归云，俯鉴川流。从彼物化，操我虚舟。冥心大壑，超然神游。是谓维何，列子好仇。月生兰圃，云流华轩。微风扇闺，曲池有澜。旨酒既清，嘉殽且赡。爰御琴瑟，一鼓再弹。申此徽音，怀我所欢。永言莫晤，云何吁叹。"}