{"id":"690253","title":"送林次厓致政还乡","dynasty":"明","author":"张岳","text":"疏灯夜榻隔秋连，一别沧江故怆然。语阱久疑无地避，长材应使后人怜。山留荒屋供多病，力剩加飧健昔年。怪我好奇欲问字，清尊信有子云缘。寒迎初雨昼阴连，草舍萧疏意惨然。世态备经方自悟，秋丹结尽竟谁怜。可堪物节催双鬓，又见风花似去年。湖海生涯兴不浅，如君风骨故天缘。"}