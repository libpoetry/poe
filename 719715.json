{"id":"719715","title":"菜人哀","dynasty":"明末清初","author":"屈大均","text":"夫妇年饥同饿死，不如妾向菜人市。得钱三千资夫归，一脔可以行一里。芙蓉肌理烹生香，乳作馄饨人争尝。两肱先断挂屠店，徐割股腴持作汤。不令命绝要鲜肉，片片看人饥人腹。男肉腥臊不可餐，女肤脂凝少汗粟。三日肉尽馀一魂，求夫何处斜阳昏。天生妇作菜人好，能使夫妇得终老。生葬肠中饱几人，却幸乌鸢啄不早。"}