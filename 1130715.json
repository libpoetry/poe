{"id":"1130715","title":"江西赵漕送丞相行状索挽诗","dynasty":"宋","author":"韩淲","text":"叹息经邦志，恢洪发大魁。两宫传眷赏，诸老竞招徕。雨露铨衡际，风云史馆开。宗英图一相，盛事却生哀。全蜀钦隆委，闽山两帅华。中权收节制，入告罄忠嘉。宣辇犹持柄，垂帘竟报麻。奋身扶日手，国尔信忘家。任道崇儒素，虚谦不近名。门庭规以睦，涂路畏夫清。世固推源委，人今孰统盟。皇明酬恤典，四表亦欢声。"}