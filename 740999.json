{"id":"740999","title":"正月五日集唐石士柳巷新宅以杨诚斋五日诗印我青鞋第一痕分韵得我字","dynasty":"清","author":"江昱","text":"居爱柳巷名，不见柳婀娜。应如青白杨，住萧慎何妥。主人频年出，传座喜招我。气和风日闲，生槃乐笑瑳。帘户争春新，瓶梅红欲哆。并州此故乡，家山榜檐左。门临小秦淮，水生促行舸。暂聚聊尽欢，苦吟讥饭颗。"}