{"id":"685213","title":"弘治十二年秋八月到靖康外叔祖陈廷圭赠诗一律席上走笔次韵三首","dynasty":"明","author":"王缜","text":"摆脱尘嚣独洒然，风流儒雅总称贤。冰壶今古深涵海，月胁云霞巧夺天。秋漾水肥鱼带子，春催山暖蕨开拳。江山真趣无穷乐，岂与闲鞭较后先。发白颜酡气浩然，诗才可并古名贤。各家机轴千章锦，万顷波涛一色天。桃李无言终寂寂，女萝关我独拳拳。未须老大怜今日，飞梦还赢吕望先。十载相逢一辴然，德星遥报聚群贤。谁愁白发三千丈，自信浮槎八月天。诗到豪来轻纵手，酒从乐处浪呼拳。今朝诗酒总长醉，不问卢王孰后先。"}