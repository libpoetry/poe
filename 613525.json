{"id":"613525","title":"题昌化令张侯瑞应册","dynasty":"明","author":"李之世","text":"大明天子坐明堂，山陬海澨遐哉荒。悲翠珠贝走上方，有邑淳简儋之昌。厥侯为政古循良，则壤惟赋均且详。鞭笞不事民乐将，桄榔树下课农桑。有雨随车濡瀼瀼，散之原野尽天浆。禾登于垄谷盈厢，民之乐只帝力忘。槟榔椰实树千章，更于其下牧牛羊。使君何必下琴堂，八风六律调宫商。雁鸿中泽鸣载翔，鸮食其葚音则臧。草不知风波不扬，三秀晔晔产芝房。金砂淘粒蚌舒光，丰碑洗出峻灵王。再拜稽首神固藏，公无渡河河汤汤。须臾汔济河断梁，民加其额公寿康，公曰偶尔未为祥。即今奏最上岩廊，天子曰嗟尔化昌，御屏定书昌化张。"}