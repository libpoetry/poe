{"id":"973971","title":"至节矣犹未见梅颇形思渴书呈斯远滕兄主簿前日书来亦问梅花消息并此奉简","dynasty":"宋","author":"赵蕃","text":"言归虽故栖，雅志亦良友。奈何数诗筒，不得屡杯酒。纵云三十里，每见莫能久。是以朝暮间，相思辄成又。去年梅花作，佳处犹在口。今年梅花期，抚事才转首。翩思接中屦，兀若限林薮。君行集彤庭，我政安瓮牖。西湖觅林逋，东阁怀杜叟。寒岁识松坚，同心见兰臭。前朝习凿齿，书来问安否。并话罗浮山，抗尘应抖擞。"}