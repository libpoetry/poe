{"id":"910635","title":"送时仲西归","dynasty":"宋","author":"李新","text":"挂书牛角来东都，短小不长五尺馀。龙章凤姿蕲见用，回叱关吏身无繻。志如秋鹗气如虎，整束衣冠诧齐鲁。膏油继晷不识眠，齑盐充肠久味苦。尔来试拟观国宾，执笔四顾旁无人。刘蕡射策不中彀，何蕃如家知有亲。不平豪愤四五载，虚老身姓三十春。杜门读书破万卷，终教此道淳乎淳。行行雪霜寒凝野，侵星据鞍跨羸马。妻子评郎被褐还，玉柱机头差不下。但誇舌在终可图，肯向明时惭达者。"}