{"id":"432400","title":"短歌七章","dynasty":"近现代","author":"汪石青","text":"玲山处士吞声哭，击碎唾壶歌一曲。山村风雨日萧萧，空斋偃卧怜幽独。自顾消磨二十年，两字穷愁空自怜。卖瓜种菜计亦得，看囊未剩买山钱。呜乎一歌兮歌当哭，万念千忧萦心曲！男儿昂藏七尺躯，横行海内本狂奴。寸锥尺楮终安用，大刀长戟效驰驱。何不脱颖立见末，展转尘俗胡为乎？风尘肮脏曾奔走，六年潦倒在江湖。学书学剑功未卒，归来依旧守故吾。呜乎二歌兮歌凄恻，壮志欲酬酬不得！君不见荆人泣血哭奇珍，怀宝见疑几丧身。不及洛阳大腹贾，黄金挥霍气淩云。百绢买一歌，千缗博一颦。出入平康里，尽是如花人。儒生好古亦何用，终老名山一字贫。呜乎三歌兮浩然啸，清贫浊富难同调。君不见，海上缥渺三神山，中有仙人闭玉关。童颜鹤发长不死，缟衣素袂乐盘桓。金樽茅君酒，宝鼎九转丹。何不从之去，炼魄驻精颜。呜乎四歌兮彷徨起，十洲谁能访万里！无兄无弟一身孤，块然独处谁与娱。匡居一室小如斗，风雨飘摇无时无。行贾羞垄断，求仙渺方壶。有时不称意，临风拊缶唱乌乌。比来弱质违寒热，二竖乘机来揶揄。亲朋远隔无消息，谁吟子章血模糊。呜乎五歌兮歌声苦，卧病空帏听风雨！月团栾兮病在床，月如钩兮药炉香。浃辰展转困枕席，面目清癯血气伤。徐步园庭下，足力弱不扬。山妻劝加餐，炊媪进壶觞。三日振积弱，四日略健强。六日疾又作，凄然四体凉。沉疴愈几日，馀邪何未央。呜呼六歌兮风萧索，鄙哉二竖何太虐。世人酩酊睡正熟，世事沉沦几变局。造化小儿苦弄人，成败推移屡转轴。愁魔病魔缠此身，坐令邓禹竟笑人。冉冉流年去何速，鶗鴃鸣时不再春。呜呼七歌兮岁月逼，长绳不能缚白日。"}