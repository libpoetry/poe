{"id":"318450","title":"摸鱼儿·西麓霜林坐晚和稼轩","dynasty":"现代","author":"饶宗颐","text":"更无端、叶飞如雨，客中重九催去。悲秋常怕秋风早，恨草啼花无数。君且住。休怅望、千山黄叶无归路，苍山不语。渐冷落林坰，夕阳霜树，愁比满天絮。承平事，料理相逢又误。残红曾惹春妒，玉田漫有凄凉赋，密意砌蛩堪诉。风莫舞。便化作断霞，终复归尘土。行云正苦。问翠袖天寒，荒沟谁在，难觅解鞍处。"}