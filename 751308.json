{"id":"751308","title":"二月三日放舟至木渎宿石心村居越日登灵岩山远眺循麓过披云庵看梅冒雨而归纪游 其三","dynasty":"清","author":"刘履芬","text":"上山复下山，僧庐三里余。无数梅花林，照水争清疏。禅宗息文字，掩关终岁居。自惟种植缘，长笑溺与沮。结趺坐苔石，啄木下自如。众香了无际，安用悲莱芜。亚枝落横玉，还读怯卢书。一瓯绿雪汤，自易情怀孤。"}