{"id":"742034","title":"送师荔扉之永平府","dynasty":"清","author":"钱澧","text":"霜飙连夜飞，客子待晓发。仆夫起秣马，乌叫女墙月。荡荡卢龙阙，茫茫右北平。古来雄俊人，几辈腾英声。书生何足为，往来甘饥疲。饥疲不自惜，足以昌吾诗。来见菊始黄，去食蟹垂尽。日月暗移人，奄忽若旋轸。予鬓无多发，变素已三年。子眸炯若星，先日明曙天。家近海西南，游穷海东北。海水自通波，日夕荡胸臆。有时忽清发，出声来天风。鲲鹏两么䯢，视之若斯螽。所惜竹林子，归向故山卧。不然竞出奇，迭唱与子和。子去余何嗟，相期在桃花。何缘写此诗，寄向天之涯。"}