{"id":"170020","title":"送黄帐干之江西任","dynasty":"宋代","author":"陈宓","text":"黄君真可人，乡校久推许。文词波涛翻，劲气金石沮。危言奉大对，考官不敢取。五十尉南邦，声名塞漳浦。闾里喜过从，未听沧洲雨。于何舍我去，游宦大江浒。吾闻江西民，自昔号贫窭。迩来公私匮，孰能明取与。君今佐使长，贤明可进语。地要连边淮，洞深要摩抚。郑公有成规，士饱始御侮。同僚得乡彦，灯窗饫勤苦。崇台共经纶，数郡足机杼。竱心爱民力，西顾宽当宁。行行谨勿迟，赤子方仰乳。"}