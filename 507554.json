{"id":"507554","title":"传奇美人才貌歌","dynasty":"明","author":"李昌祺","text":"俊仪美女名灵芝，绿云为鬓冰为肌。心聪手巧性温婉，喜嗔语默皆相宜。芙蓉娉婷海棠艳，百媚千娇一身占。非但天生绝世姿，填词和曲尤华赡。或吹或拍或弹弦，般般自小都学全。臂系红绡入彤邸，应知命合夙因缘。牡丹作花三月半，日日教来花侧畔。金缕悠扬敛笑讴，霓裳转折低鬟按。侍奉追陪不暂离，逡巡又及暮秋时。安排闹热浓妆扮，演习新鲜妙传奇。府里偏矜重九节，赏菊芳筵早铺设。淡扫蛾眉捧玉觞，一时粉黛空罗列。二八年龄欢乐多，好风好景酒消磨。中和亭上清平调，会耍庵前宛转歌。通音晓律谙文墨，纳令联麻俱解得。珍翰过蒙赐咏篇，香纨更荷图颜色。莲步轻移拜案傍，气飘兰麝启莺吭。宠恩隆厚何由报，惟祝绵延宝算长。崔徽徒闻擅才艺，枉写形容缄恨寄。光荣讵敢比灵芝，佳章佳画褒佳丽。"}