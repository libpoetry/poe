{"id":"512739","title":"盗发","dynasty":"明","author":"沈周","text":"小窃虽饥寒，巨猾实扇起。十百相党群，刀殳弄凶技。前邻遭砟关，逼货炙妻子。后邻发重堤，进舟当门舣。担负亦公然，罄室乃云止。稍或有牴牾，人戮庐亦燬。无何閧西村，旋复啸东里。通川及要路，宵征绝行李。检刮空腰缠，体至衣裘褫。天寒冰载路，沟壑何不委。家家夜结束，老少泣以俟。一息苟奠安，天明各相喜。正念一井闬，搔动乃如此。江东连江湖，固是盗所倚。禁弛气则张，类滋势难弭。有官示以仁，得录不之罪。恕实长之道，无乃延小美。有声自此辈，识者谓辱已。况彼有后言，时哉好生理。教虎不咥人，所性安可使。使誉出贤者，天下知善士。民以静为乐，贸贸安生死。虽然废赒恤，糠覈自甘旨。去蠹木欣荣，除?禾茂薿。苟以刑不仁，诛夘亦非是。刑以齐乱民，用之不得已。如何输租人，米駮毙于箠。"}