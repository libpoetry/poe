{"id":"1209310","title":"赠致元长律二十二韵","dynasty":"元","author":"张仲深","text":"念昔同袍甫十龄，追陪日日看趋庭。通家有好因邻近，联璧多才独尔馨。藏器羡君思射隼，读书怜我苦囊萤。路岐南北随阳雁，踪迹浮沉寄水萍。骄马秋风驰隙电，綵衣春日照屏星。未承世禄踰千石，最喜传家有一经。晓起庖烟分别院，夜深篝火耿疏棂。材倾国子承天宠，名动京师觉地灵。虎豹伏林蒙雾露，蛟龙出海挟风霆。每传箭镞穿重札，已见词锋切九冥。粉署赞谋县月鉴，乌台贾勇发霜硎。雄谈亹亹如霏屑，妙论时时若建瓴。振佩青云看鹄举，曳裾华省喜鸾停。四年草檄淮夷詟，一日扬麾海㝢宁。贱子栖迟头半白，故人相见眼终青。自怜作赋誇鹦鹉，长记哦诗感鹡鸰。堂上慈闱秋寂寂，门前华表晓亭亭。仲连排难惭无策，平子归田学闭扃。盗贼猖狓终殄灭，黎氓徵敛重伶仃。蚤扬露布传东浙，行看天书出内廷。茂迹拟藏金匮劵，丰功应记太常铭。书生抵掌期歌凯，起挽天河洗耳听。"}