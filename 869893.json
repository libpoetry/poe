{"id":"869893","title":"奉和大夫同年张兄会南园诗","dynasty":"宋","author":"司马光","text":"露浓秋过半，气爽雨收馀。取酒邀嘉客，呼儿扫弊庐。生涯数亩地，官业一轩书。竹结垂纶屋，泉分入座渠。惬心皆乐事，容膝即安居。梁静栖无燕，波澄戏有鱼。茂林穿缭绕，微径步虚徐。果落方知熟，莎长不忍除。过从当苦远，接侍每惭疏。不厌茅茨陋，时迂长者车。"}