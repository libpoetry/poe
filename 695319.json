{"id":"695319","title":"南川别墅四首","dynasty":"明","author":"林光","text":"南川都里迓南川，此境宁知非夙缘。活水周遭来不竭，好山奇绝列当前。辋川笑任王维老，颖地堪供欧九眠。指日微官沙汰去，寻僧问寺了衰年。龙门胜迹照三川，梦里他时会此缘。苗垄细分千涧下，雨云轻罩万峰前。衡茅小搆无多费，身事閒添几觉眠。醴酒未须谈际遇，尚凭泉石引吾年。谷国南来讯后川，平生踪迹浪随缘。春深却任花含笑，涧曲从教马不前。野叟田夫真任狎，土墙茅屋暖堪眠。赛神听得人欢语，尽道今年又有年。勒马斜阳渡汉川，风波回首信天缘。身随蜀相躬耕后，心出羲爻未画前。玉粒香粳添日膳，草茵松榻饱宵眠。儿曹更祝公强健，尽道今年胜旧年。"}