{"id":"808170","title":"曲游春  郊外探春作","dynasty":"清","author":"厉鹗","text":"一水仙源曲，被柳条遮断，千缕婀娜。有约湔裙，怪逢伊还向，重帘单舸。出意新梳裹。看飏鬓、蕊黄微涴。纵近来，远似天涯，谁倩玉颜初破。禁火。心情偏妥。伴钱藕偷分，钿荇轻堕。容易斜阳，恐穿烟凤子，尚寻珠唾。波面虹桥卧。任怨咽、玉箫吹过。无奈澹月笼灯，翠扉恨锁。"}