{"id":"786402","title":"哀苗山","dynasty":"清","author":"洪繻","text":"昔年兵气冲扶桑，为虺、为蛇海上狂。军中惟有哥舒翰，城下竟无张睢阳！岛夷猖獗不可制，一撮苗山能抵当。台湾破碎已三载，至今人说徐、吴、姜。徐君勇敢推善战，儒巾结束变戎装。腰下长携三尺刃，手中能擎百子鎗。冲锋独队遏强敌，出没山林成战场。姜君勇悍亦异常，一时驱虏如驱羊。吴君统率同一气，义旗一竖神扬扬。诚知大敌未易禦，民众骤合非久长。又况援师不足恃，岂能只手除欃枪！如火如荼敌军至，六月、七月人惶惶。苗栗山头台安海，西有舟鲛东有狼。为猿、为鹤不可知，数君名在家已亡。存没死生疑传疑，生死于君两不妨。生为国士死国殇，望风凭吊歌一章！"}