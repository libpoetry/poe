{"id":"1120115","title":"王有之见和复用韵二首","dynasty":"宋","author":"陈棣","text":"年来慵堕畏多愁，怕见群才得意秋。题柱敢期乘驷马，隐廛端欲舍蜗牛。既成春服聊歌咏，拟赋閒情且罢休。漫道无心关节物，杖藜时为好山留。小雨冥冥暗市楼，无聊一日似三秋。穷愁顾我堆千斛，健笔期君回万牛。语怪未应书咄咄，身閒底用赋休休。晓来春到西窗外，唤梦一声黄栗留。"}