{"id":"675072","title":"四皓图歌","dynasty":"明","author":"王九思","text":"征夫血染长城地，诸生魄落咸阳市。博浪沙中客漫惊，商颜山下人先避。沐猴授首乌江底，汗马论功未央里。上皇生儿与仲多，戚姬有子真如意。鼎足摇摇谁与扶，吃口期期亦是愚。赤松黄石有仙诀，具书奉币奔山嵎。冥鸿徒侣云间落，野鸡母子宫中跃。汉庭罗网竟何为，商山芝草仍堪嚼。芝草几茎经几春，商山此日无此人。楸枰散乱随流水，松桂萧条空白云。高车驷马忧方大，龙湫虎穴人争坐。立志不从东海游，甘心况受西山饿。千古閒情笑我痴，四翁不见使人思。聊对画图歌一曲，疑闻风雨下长陂。"}