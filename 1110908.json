{"id":"1110908","title":"次韵雪后书事二首","dynasty":"宋","author":"朱熹","text":"惆怅江头几树梅，杖藜行绕去还来。前时雪压无寻处，昨夜月明依旧开。折寄遥怜人似玉，相思应恨劫成灰。沈吟日落寒鸦起，却望柴荆独自回。满山残雪对虚堂，想似当年辋口庄。门掩不须垂铁锁，客来聊复共藜床。故人闻道歌围暖，妙语空传醉墨香。莫为姬姜厌憔悴，论文把酒话偏长。"}