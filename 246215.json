{"id":"246215","title":"探春慢·辛卯嘉平五日","dynasty":"现代","author":"王蛰堪","text":"髡柳凝枝，浓云酿雪，严寒深冱烟水。坛坫声消，风流韵杳，谁识词仙梓里。为溯当年影，恁踯躅、悲怀难已。酒边歌吹依微，仰天挥作清泪。欣看旧盟新侣，三十载前踪，还又重理。麝篆延香，槐根续梦，替写吟缣一纸。思接昏鸦外，待听取、九霄环佩。望极冰河，骚魂应在天际。"}