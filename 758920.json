{"id":"758920","title":"沁园春 咏七字","dynasty":"清","author":"张玉珍","text":"北斗阑干，猜是银河，三更四更。记凉瓜食候，兰期空误，巧针穿处，弦月将生。里数山塘，贤留竹坞，若个才华展步成。无聊赖、学卢仝茶癖，风味偏清。画楼十二春晴。算五处、闲扃懒未登。爱宝钗徐整，闲情脉脉，琴弦低拨，幽韵冷冷。扶下香车，织残襄锦，六一炉萦碧篆轻。于中意，赋词人秦柳，写倚新声。"}