{"id":"846766","title":"满庭芳 庆尚书恬退八月初八","dynasty":"宋","author":"无名氏","text":"西掖南宫，黄扉青琐，年来有分终须。从容曳履，衣锦赋归欤。暂乐终南佳处，供笑傲、松菊庭除。行看取，一封诏下，装趣入潭居。称觞，逢谷旦，千秋节过，三叶蓂舒。且冷眼嗤笑，笼鸟池鱼。识破林泉朝市，经行处、等是蘧庐。知谁似，一杯寿酒，一卷养生书。"}