{"id":"807951","title":"兰陵王    秋况","dynasty":"清","author":"陈维崧","text":"倚帘阁。爽气直通寥廓。凉瓦上、澹澹初旸，影似干将淬秋锷。捣衣声乱作。响入愁人院落。西风峭、陡把素砧，搀入霜天白翎雀。曲终睡还著。梦匹马长城，迤逦沙漠。浑河路黑探兵错。见都尉毳帐，贤王猎火，敌楼飒飒起雕鹗。下短草如削。惊觉。倍萧索。渐暮色茏葱，水烟喷薄。夜蟾早逗东墙角。照满地青桂，半街红药。可怜月底，又送到，深巷柝。"}