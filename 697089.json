{"id":"697089","title":"再游大慈岩三首","dynasty":"明","author":"胡应麟","text":"仄径攀萝薜，明霞挂石梁。危崖常堕虎，怪石尽成羊。绿筱千林合，青松半壑藏。云房遗象古，恍惚见齐梁。不倦探奇足，名山到处寻。笋舆回谷口，萝殿出云心。绝壁千松挂，高空万籁沈。不知傅大士，何代布黄金。径草重重绿，岩花处处红。猿声山寺合，鸟道石房通。峭峡行无际，平畴望不穷。世缘吾欲断，耸翮上天风。"}