{"id":"795696","title":"齐天乐 夏日","dynasty":"清","author":"寇湄","text":"画楼高处蝉嘶柳，几曲危栏同倚。映日冰心，迎风雪态，清彻香肌无暑。南窗雨洗。乍云隐轻雷，晚凉如水。扇引合欢，斜侵明月枕初欹。闲庭起来携手，渐黄昏院落，明河低坠。浴罢妆残，钗偏髻堕，雨点春山馀翠。轻绡卸体。怕一搦烟轻，不禁清吹。簟展湘纹，别有一腔秋思。"}