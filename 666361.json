{"id":"666361","title":"杂体诗 其十七 谢临川","dynasty":"明","author":"薛蕙","text":"徂节淹登临，开岁促游玩。阴崖雪犹积，阳溪冰始泮。进帆憩绝壁，抗策陟穷岸。抚化虽未盈，即事已可玩。幽谷风华媚，晴峰云彩粲。寻异迹转缅，览胜景迭换。洲分岛参错，岩聚岫回乱。丹梯架悬梁，石室构层馆。初经洞穴底，乍出翠微半。羽人谢世运，灵景变昏旦。汗漫无冥筌，疏属有尘绊。放怀聊自慰，含情为谁叹。"}