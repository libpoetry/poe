{"id":"1086328","title":"曾潮州到郡未几首修韩文公庙次建贡闱可谓知化本矣某因读韩公别赵子诗用韵以寄","dynasty":"宋","author":"王十朋","text":"韩公学孔子，不陋九夷居。诋佛讥君王，道大忠有馀。南迁八千里，文墨以自娱。至今潮阳人，比屋皆诗书。蓬茨得赵子，如获沧海珠。临行赠以言，恨不与之俱。德如昌黎公，圣人之徒与。比周孔孟轲，不道迁相如。韩公不可见，赵子今亦无。潮人敬爱公，百世祀不渝。英姿入山骨，凛凛苍眉须。彼哉逢吉鏄，金章裹猿狙。使君艺且贤，所至政绩殊。下车首风教，庙修庭草除。又闻新棘闱，轮奂归画图。继坡当有作，大笔文辞驱。恶诗愿勿刻，人方笑其愚。"}