{"id":"562687","title":"金华谣为周斗垣学宪","dynasty":"明","author":"董其昌","text":"著处欢迎恐相失，金华千人万人出。旧恩耿耿新荣观，阡陌骈阗委虚室。竹马儿童拥翠旌，章缝弟子看雄笔。依依棠树逼丰茸，朗朗玉山高崒嵂。郢中飞雪再徵歌，黍谷驱寒为吹律。君不见黄次公，承恩召见明光宫。五马俄纡丞相绶，颖川父老何当逢。又不见蜀文翁，明经奖士邹鲁同。岂有皋比秋宪府，高悬水镜摩层空。何限尘埃腾宝剑，几从爨下赏枯桐。八咏之楼可搥碎，力追正始还庞鸿。纵横越甸三千里，流风遗爱都如此。畏垒兴思未足多，万潭沉石徒为尔。我亦谈经五伎穷，空山独往携孤筇。文章有神交者道，尊前豁达开心胸。朱霞半天何历落，云梦八九殊春容。一似鍧鈜万石钟，又似森梢百尺松。孔文举，郭林宗，千秋快士谁希踪。平生不复骇真龙，神理绵绵欲往从。传闻胜事画难工，为赋菁莪继国风，谁其采之达九重。"}