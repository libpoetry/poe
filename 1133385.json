{"id":"1133385","title":"和蒋全愚韵","dynasty":"宋末元初","author":"仇远","text":"金坛有耆英，学博声名早。搜奇薄庄骚，稽古极羲昊。君甚似乐天，税冕居履道。息游鬻骆马，尚友敬胡杲。我生六十年，独欠识此老。来游溧阳学，文物委秋草。黄沙眯人目，忽见石皓皓。君坛高难陟，我垒虚易捣。新诗十八韵，韵韵俱压倒。交情托以宣，一字一大好。自惭沟中断，未足被华藻。但令小儿辈，藏弆以为宝。相望衣带水，波弱限蓬岛。玉石资荡磨，钟鼓宜击考。何由即会面，疑义共探讨。岂无问字酒，可以濡吻燥。昔为坚多节，今为科上槁。穷达等醉醒，何庸宽怀抱。"}