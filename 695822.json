{"id":"695822","title":"罗山九可诗 可仰","dynasty":"明","author":"欧大任","text":"四照罗城色，山窗纳白云。万峰曾不隔，遥揖武夷君。烟深斸山木，负薪辄沽酒。傥窥石上棋，视汝柯烂否。涛涌雪成滩，星石绾其口。谁来选渔竿，约此溪中友。成都沃野桑，彭泽公田秫。击鼓吹豳诗，乐岁农功毕。酿熟山中黍，炰羔宴比邻。独醒非所愿，乐我羲皇春。抱瓮行灌蔬，桔槔宁复用。园葵一饱馀，栩栩南窗梦。富有万卷藏，抱书时闭户。不逢堂下人，焉知斲轮悟。邻多素心人，太朴求吾适。耕穫自有馀，似是柴桑客。世业已千秋，明农不待求。桥边黄石在，留伴赤松游。"}