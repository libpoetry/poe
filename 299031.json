{"id":"299031","title":"木兰花慢·春柳","dynasty":"清代","author":"袁绶","text":"袅凉飔一剪，裁万缕、羃晴烟。渐媚眼舒青，修眉晕绿，丰姿翩翩。嫣然。乍眠未起，便餐它秀色也生怜。点缀园林入画，日斜扶出秋千。年年。肠断灞桥边。难系别离船。争叶密藏莺，丝长罥蝶，不似春前。缠绵。嫩黄褪尽，怕韶光还未肯留连。休说萍因絮果，玉关芳讯谁传。"}