{"id":"707595","title":"木兰花慢　　过济南","dynasty":"明末清初","author":"吴伟业","text":"天清华不注，搔首望，白云齐。想尚父夷吾，雪宫柏寝，衰草长堤。松耶柏耶在否，只斜阳、七十二城西。石窌功名何处，铁笼筹算都非。尽牛山涕泪沾衣。极目雁行低。叹鲍叔无人，鲁连未死，憔悴南归。依然洋洋东海，看诸生、奏玉简金泥。谁问碻磝战骨，秋风老树成围。"}