{"id":"821498","title":"九张机","dynasty":"清末近现代初","author":"汪东","text":"一张机。盈筐桑叶饲蚕儿。同功茧就丝难理。两头齐撚，中心有结，剪去更怜伊。两张机。抛梭来往疾如飞。织成胡蝶穿花里。一堆红萼，一丛绿叶，应费万千丝。三张机。密行针缕系情丝。红罗一丈裁鸳被。梅英数朵，当胸覆额，春睡最浓时。四张机。吴宫花样又翻奇。画图邢尹相回避。手持团扇，扇中秋景，微恨计蓠披。五张机。莫愁家住石城西。采莲归去同游戏。连丝并线，鸳鸯绣出，总是一双飞。六张机。弄梭织女故迟迟。天边自种闲桃李。李花如雪，芳兰浴罢，斟酌舞时衣。七张机。夫容织得暗相思。污泥不染青莲子。苕苕玉立，临风摇荡，寄与薄情知。八张机。般般花色选蛾眉。就中一段尤堪异。裁成裙带，萦云回雪，唯称玉真妃。九张机。春来秋去不停时。年光恰与梭相似。回环往复，鲜妍都褪，织就鬓边丝。"}