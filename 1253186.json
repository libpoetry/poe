{"id":"1253186","title":"送从子之江西","dynasty":"元末明初","author":"唐桂芳","text":"放棹三江口，辞家五岭东。残年千里别，何日一尊同。出处心须小，文章气尚雄。白头慈母在，行色莫匆匆。犹忆儿童日，摊书尔独能。翻怜双白鬓，空负一青灯。对酒他乡客，将诗何处僧。别离今老大，风雨暗溪藤。汝壮身须远，吾衰意转迷。一门半生死，诸侄又东西。孺子亭前坐，滕王阁上题。大江波浩荡，庐阜与天齐。"}