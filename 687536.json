{"id":"687536","title":"题画四首 秦楼月","dynasty":"明","author":"孙承恩","text":"长风发。中宵莽莽吹林樾。吹林樾。疏翎整翮，思游天末。青山逸态真奇绝。九皋梦想华亭月。华亭月。一声清唳，海天空阔。桄榔云深，生来南国多珍丽。翠花金羽。反得为身累。弦管歌凝，俛嘿含幽意。秋风起。云山迢递。无计能飞去。江南泽国秋，野水连天净。日落渚沙明，霜老菰蒲冷。欲下复徘徊，顾侣声相应。带月渡银塘，照见双栖影。斜日透疏林，惨惨郊原暮。猛气雄心敛莫施，郁郁如含怒。紫塞暗秋云，目断阳台路。会见拂拂抟九天，草莽空狐兔。"}