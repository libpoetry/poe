{"id":"151226","title":"沁园春·日薄风狞","dynasty":"宋代","author":"陈人杰","text":"日薄风狞，万里空江，隐隐有声。旋千旗万棹，一时东指，青山断处，白浪成层。渐近渐高，可惊可喜，欻作雪峰楼外横。教人讶，是蛟斗龙争。属镂忠恨腾腾。要句践城台都荡平。奈岸身不动，潮头自落，又如飞剑，斫倒鼍城。若到夜深，更和月看，组练分明十万兵。尤奇特，有稼轩一曲，真野狐精。"}