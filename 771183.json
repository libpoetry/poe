{"id":"771183","title":"看花回•和清真","dynasty":"清","author":"陈匪石","text":"岸梅初放冰蕊，照水明洁。妙手作羹未晚，奈暖乍寒轻，芳意沉结。空庭过雨，苔渍香泥帘底滑。凝望处、蔽日浮云，漫天飞絮已愁绝。还静倚、回阑待月。正短竹、罢吹时节。收起清铅旧泪，怕客子光阴，白了玄发。春回故国，开尽千花休劝折。尽车雷，梦中转，暗觉情怀别。"}