{"id":"1113997","title":"春雪","dynasty":"宋","author":"李纲","text":"怪底春来煖太深，忽惊雪片堕层阴。廉纤带雨初犹薄，散漫随风遽不禁。光炫峰峦皆玉色，寒侵花木欲灰心。沙阳逐客家何在，拥鼻凄凉但越吟。东君也解惜芳容，故把冰花密密封。索索响寒窗外竹，亭亭戴白岭头松。只惊满眼飘风絮，不觉濒溪卧玉龙。身在天涯归未得，浇愁直欲倒千钟。"}