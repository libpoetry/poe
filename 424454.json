{"id":"424454","title":"安公子·辛未七月残暑犹炽，一夕风雨，飒然深秋，帆䑲纯航，江流溢岸。因念大江南北，洚水为虐，赈恤未及遍，缮塞未及施，而吾湘兵警又见告矣。黯然倚声，用屯田体","dynasty":"近现代","author":"袁思亮","text":"病枕惊飞雨。雨狂容易收残暑。一夜颠风吹不断，锁溪桥津渡。更卷起、奔潮泛滥迷南浦。听画廊、树树秋声语。似要人知道，泽畔鸣鸿凄苦。江汉滔滔去。接天鱼鳖连吴楚。注海倾河都是泪，杳高原何处。问劫后、宣房白马谁为主。空眼枯、望极乡关路。漫手挽银潢，洗却甲兵无据。"}