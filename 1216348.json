{"id":"1216348","title":"秋蚊二首 其一","dynasty":"元","author":"卢琦","text":"尔形虽小心匪仁，胡为虐我芸窗人。珠帘翠幕飞不去，青灯茅屋来何频。先生多病体如削，况复空斋无帐幕。秋梧雨过日西颓，古屋深沈怒雷作。小儿举燧烟焰飞，破扇无风乱挥扑。长驱百万一扫空，閒枕遗经闭书阁。中宵营营恣攒咂，书生熟睡灯影灭。开门仰笑满天秋，白藕花香浸明月。"}