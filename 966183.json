{"id":"966183","title":"祷雨","dynasty":"宋","author":"胡寅","text":"久閟天公泽，焦然品汇情。遏云虹屡饮，击海电空明。祷祀山川遍，薰修道释并。帝心终闵物，国力未休兵。帽覆乌龙顶，军移黑蚁营。乍看云叶密，遥想浪花平。早熟搀先刈，高荒趁晚耕。归逋庭少讼，交润水无争。喜气连城洽，馀波集浍盈。蕉心重自展，荷叶密相倾。菊映兰兼茂，松连竹共清。杯觞初料理，书帙尚纵横。欲赋田园乐，犹惭组绶萦。隐沦千古重，名利一丝轻。钓客风流远，农师局次生。庶几逃责罚，户户有坻京。"}