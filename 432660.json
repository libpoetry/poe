{"id":"432660","title":"杂诗四首","dynasty":"近现代","author":"宗远崖","text":"浮云带残阳，奇景在须臾。暮色从东来，何须望桑榆。我得川上意，不假丝竹娱。颇笑谢东山，哀乐多所拘。中年转浩荡，矫首观天衢。图南若可与，莫云鹏鴳殊。鱼鸟各从类，潜飞亲所生。人世苦离索，群居方适情。孰谓点也狂，舍瑟心宽平。但愿与童冠，共咏春服成。流风久萧条，真意谁能明。叹彼好鸥者，终渝海上盟。香兰在隐谷，擢茎春露滋。众草岂相远，幽意终自持。栖栖何人哉，忽托谷风辞。遂使好事者，闻风远致之。移根非所望，当门非所期。寄谢大耳儿，中情尔讵知。"}