{"id":"708703","title":"露下滴新荷","dynasty":"明末清初","author":"沈谦","text":"忆年时，长桥畔、水微波。正邀他、同赏新荷。彩舟银烛词成，先付雪儿歌。缠头锦、醉中亲与，十丈红罗。欢呼不觉夜深，影动星河。怪今宵、风兼雪，人不见，恨如何。待题诗、手冷时呵。凤笺仍捲，自将金鸭暖衾窝。小楼深巷，应相念、皱损双蛾。常拟策蹇再寻，奈不肯晴和。"}