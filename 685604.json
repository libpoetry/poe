{"id":"685604","title":"仲秋喜毓庭自楚归过镜园谈湘中山水感我旧游凄然增叹得二首","dynasty":"明","author":"邓云霄","text":"别后园林少酒徒，君还鱼鸟尽欢呼。穷愁作客弹长铗，牢落雄心击唾壶。衡岳尚悬清梦远，潇湘遥忆旅帆孤。此时临水看归燕，不似黄陵听鹧鸪。回首湖南是旧游，因谈归路念并州。峰回白雁难传信，水落丹枫几换秋。阅世乾坤同过客，开尊风月且登楼。湘兰入佩馀香在，莫向西风叹敝裘。"}