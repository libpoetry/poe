{"id":"696911","title":"寒夜曲四首和子安兄","dynasty":"明","author":"皇甫汸","text":"风吹芳树已凋残，却放清晖入画阑。莫道金闺常自暖，夜深翻似玉门寒。淡烟和月出霜林，落尽寒花只素阴。别有兰缸凝彩焰，镜台斜倚照冰心。绣户深沉半掩门，玉窗愁对月黄昏。闲垂翠帐何曾寐，熏尽金笼总不温。年随流水去伤神，催入风光一度新。何事蛾眉颦不展，玉颜无伴怕逢春。"}