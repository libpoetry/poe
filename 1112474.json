{"id":"1112474","title":"芳草渡/系裙腰","dynasty":"宋","author":"张先","text":"双门晓锁响朱扉。千骑拥、万人随。风乌弄影画船移。歌时泪，和别怨，作秋悲。寒潮小，渡淮迟。吴越路、渐天涯。宋王台上为相思。江云下，日西尽，雁南飞。主人宴客玉楼西。风飘雪、忽雰霏。唐昌花蕊渐平枝。浮光里，寒声聚，队禽栖。惊晓日，喜春迟。野桥时伴梅飞。山明日远霁云披。溪上月，堂下水，并春晖。"}