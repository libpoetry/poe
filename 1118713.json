{"id":"1118713","title":"诵书示子聿二首","dynasty":"宋","author":"陆游","text":"乃翁诵书舍东偏，吾儿相和山之巅。翁老且衰常早眠，儿声夜半方泠然。楚公著书数百编，少师手校世世传。我生七十有八年，见汝任此宁非天。易传三圣至仲尼，炎炎秦火乃见遗。经中独无一字疑，正须虚心以受之。世衰道散吁可悲，我老欲学无硕师。父子共读忘朝饥，此生有尽志不移。"}