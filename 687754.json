{"id":"687754","title":"吊易羽士姜守一","dynasty":"明","author":"庄昶","text":"一鹤西来瘦有馀，每将生死问何如。几回见我扶还拜，两月来书病不除。枕上希夷千古梦，手中庄子十年书。人间若果神仙有，愿候新江旧草庐。白云丹室坐霏微，生计那知与梦非。镜里白头谁再黑，人间病鹤本难肥。题诗岩好书频到，止宿寮成愿却违。世道交情终一痛，秋山老泪许谁挥。"}