{"id":"199520","title":"红酒歌呈京西漕刘郎中立义","dynasty":"宋代","author":"刘过","text":"桃花为曲杏为蘖，酒酝仙方得新法。大槽迸裂猩血流，小槽夜雨真珠滴。岘山之北古襄阳，春风烂漫草花香。乘轺谁为部使者，金闺通籍尚书郎。儿样爱民真父母，十万人家感恩厚。鹅儿不酌宜城黄，流霞造此江南酒。轮蹄日日行乐同，琥珀潋滟琉璃钟。珊瑚枝下贵公子，人面日色相争红。栏杆十二开帘幔，腰鼓轰雷奏仙乐。翠翘金凤大堤倡，玉织捧劝罗衣薄。人生百岁能几何，海棠花开春较多。有貂可解换一{左豆右斗}，醉到夫晓待作麽。"}