{"id":"1246864","title":"赠番阳沈晋可","dynasty":"元末明初","author":"唐桂芳","text":"江南五月梅潦流，闭门吟作唤雨鸠。有客短襦泥没胫，破纱漏发寒飕飕。恍疑折角巾，又似白接䍦。何须惊骇陈梁市，便许笑倒襄阳儿。君言少小走四海，雷转空肠气不馁。遑遑逆旅无知音，每欲笺诗诉真宰。两年抱琴黄鹤楼，三年作赋鹦鹉洲。眼光艳艳银槃月，笔阵洒洒冰壶秋。夜来佩剑剑花吼，解后筠轩一携手。狂歌自喜小天地，历谭不觉飞星斗。解君头上巾，漉我瓮中春。牛马恁走江湖客，麒麟肯画山林人。"}