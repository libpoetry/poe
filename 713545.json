{"id":"713545","title":"哭内子王华姜 其四","dynasty":"明末清初","author":"屈大均","text":"皇天何不仁，不念鞠子哀。不念我君姑，白发方摧颓。魂魄今越散，逢祭时一来。我魂在姑前，朝见姑泪涟。我魂在夫侧，暮闻夫叹息。稚女未成人，殡宫日匍匐。我欲乳遗孤，鬼伯相摧逼。儿寒姑与衣，儿饥姑与食。劳苦今惟姑，姑将无气力。谁割我孝慈，皇天不与直。"}