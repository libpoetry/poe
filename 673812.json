{"id":"673812","title":"乐游行","dynasty":"明","author":"左国玑","text":"白马玉连环，盘游梁苑间。汉皇子孙几千数，击毬射猎无时閒。锦衣花帽群成戏，马前行者皆辟易。就中文雅岂无人，却抱琴书寻散地。古城北隅春水平，塔影倒映春波晴。僧房窈窕入幽径，桃花参差啼乱莺。松林昼閒时系马，招引东门抱关者。虚车岂祇降阶迎，当筵尽出诸宾下。君不见往日信陵称雄豪，意气直与秋云高。扶持天上两日月，叱咤四海皆时髦。钓鱼屠狗藏英辈，淘金辨玉休从类。过市常存罄折心，男儿勿逞须臾贵。"}