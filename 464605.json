{"id":"464605","title":"天香 庭前珠兰盛开，庸奴扑摘取利，花叶乱飞，凄然赋此。","dynasty":"当代","author":"章士钊","text":"香暗通帘，黄微欺砌，秋阶浸如水。养就诗心，和将粉气，隐隐袭人成醉。谁堪试摘，除弄玉、轻移纤指。缘何萧艾同锄，竟尔钗钿齐委。绝怜幽芳气味。早看来、当门非喜。一片痴心，留作汉皋珠佩。剩得阑珊满地。更谁与、佳人说身世。孤燕飘楼，非烟折箠。"}