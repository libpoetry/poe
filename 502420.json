{"id":"502420","title":"宿黄州城下怀苏仙","dynasty":"明","author":"刘炳","text":"五云宫阙芙蓉苑，烛衬金莲赐宫宴。翰林风月紫薇花，锦袍犀带黄金砚。一朝迁谪来黄州，满头风雪寒飕飕。蹇驴破帽秃双鬓，儿啼妻怒声啾啾。瓶无储粟家四壁，斗酒谁换乌貂裘。饥肠一字不堪煮，清苦占断人间秋。独倚竹楼题短句，酒入五肠肝胆露。自揎布袖捲天风，绕壁龙蛇起烟雾。九重忽报天恩来，寒谷得暖阳春回。黄封御宴赐颜色，贺客门迎车马排。朱轮皂盖五花诰，赤霄白日登蓬莱。人生得失有如此，覆手为云翻手雨。我因登眺抚江城，历历东坡旧游处。临高吊古不胜悲，落日沧波白鸟飞。金马玉堂天上梦，茶烟禅榻鬓如丝。"}