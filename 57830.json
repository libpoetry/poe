{"id":"57830","title":"春社谣·我家社公耕凿主","dynasty":"明代","author":"程敏政","text":"我家社公耕凿主，求晴得晴雨得雨。今春作社神更欢，值我一年新病愈。墙下小桃红满枝，塘东弱柳垂金丝。社饭炊香出茅屋，腊酒一倾连数卮。土鼓逢逢过林际，醉插山花共神戏。隔邻鸡犬喜欲狂，接席儿童相笑詈。满爇炉香焚纸钱，大家再拜祈丰年。放臣敢道金马客，明日扶犁同下田。"}