{"id":"1130956","title":"雪观","dynasty":"宋","author":"韩淲","text":"绝壑过兰若，炷熏拥寒炉。稍收神观明，时翻经与书。忘言忽自笑，得兴将谁拘。雪云起冰霜，是事俱澹如。暮鼓朝钟外，鼻端消息真。灵山高溪南，而有彼上人。祝发岂灭性，趺坐宜忘身。咄哉露地牛，染净俱一尘。当年少林立，话头犹许新。北风吹雨花，缤纷皓如银。我来试标榜，此境何了因。无相亦无證，颦伸气方匀。"}