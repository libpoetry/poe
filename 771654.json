{"id":"771654","title":"珍珠帘·赋帘，用草窗韵","dynasty":"清","author":" 裴维安","text":"月钩无碍纤云翳，丝丝雨、剪样风儿吹起。隐约一层多，似褶罗拖地。倒挂琉璃流不尽，想尚带、江波寒翠。休比。比花丛映户，只添湘泪。曾记。绮闼重重，镇长垂宝押，楼台十二。欲卷怯余寒，正暮春天气。芗泽霏微人影隔，甚玉鼎、销残沈水。禁醉。道销魂还甚，碧纱窗里。"}