{"id":"842984","title":"云冈山石窟寺","dynasty":"清末民国初","author":"陈宝琛","text":"戴石塞上山尽童，皱云特起森玲珑。谁开奇想凿混沌，十窟鳞比只洹宫。梦游伊阙老未践，到此目豁先河功。佛高百寻小径寸，周阿匝宇穷镌砻。真君坑僧网偶漏，昙曜忍死存大雄。法轮重转发宏愿，石寿什伯泥与铜。乘舆数临祷雨验，谁遗都洛捐云中？魏书郦注了可證，剥泐强半埋蒿蓬。当时伟丽绝一世，植福役遍中原工。要知陵谷有迁变，自古不坏惟真空。仁皇神武岁绝幕，驻跸瞻礼岩穹窿。煌煌宸藻二百载，西羁卫藏北詟蒙。层喽对佛万籁息，武州水挟如浑东。"}