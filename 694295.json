{"id":"694295","title":"次韵定山先生种树","dynasty":"明","author":"陈献章","text":"东崦芳菲已碧桃，更移红杏占西坳。每逢好雨扶筇看，不要先生抱瓮浇。与一野僧吟憩石，无诸俗事坐持醪。不将物我来分别，观化于今是几遭。桥下泉流十丈洼，桥头草屋万株花。关关终日鸟鸣树，岁岁春风人在家。何处三杯歌浦口，夜来一梦在天涯。尊前不见沧溟阔，浩浩还君一笑誇。花时风日美新晴，北沜南垞迤逦行。春色酣酣薰我醉，年光衮衮叹人生。竹林背水题将遍，石笋穿沙坐欲平。客问定山何所有，满山红紫数声莺。"}