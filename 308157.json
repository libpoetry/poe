{"id":"308157","title":"念奴娇·重题翻书图","dynasty":"现代","author":"赵熙","text":"蠹丛仙眷，隔两年不见，别成天地。小册夹乾胡蝶翅，也算梦华身世。露粉香葱，风签乱叶，一卷拈花旨。盘龙镜角，恒河漾漾春水。却喜无恙林逋，神清骨冷，生就梅花婿。酒后颊红留舌剑，欧九剧谈风味。绿绮琴心，青莲巷口，重转华严字。将雏报信，片时书课收起。"}