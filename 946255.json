{"id":"946255","title":"兰花供寿国举兄","dynasty":"宋","author":"陈傅良","text":"山丹吹出青藜火，金蝶窥丛何娿娜。朱槿更作猩袍红，夸道风人尝印可。没利从旁粲然笑，奄有诸香谁似我。素馨萧然山泽臞，至香不数脂粉腴。众芳固自有酝藉，要是傍人之庭除。何如琉璃千顷水，涵碧淤泥不解污。芙蕖幽兰独自倚脩竹，生来未始受诸触。深知抱此竟安用，用多亦岂芙蕖福。若以滋味属厌人，齑粉此身人不足。今夕何夕新风露，入秋一雨天西顾。止斋有兄永难老，止斋之弟爱莫助。但以清白传之万子孙，岁供兰花美无度。"}