{"id":"517015","title":"观梅图","dynasty":"明","author":"龚诩","text":"先生雅操如冰玉，不爱繁华爱幽独。有足不踏公家门，有口不食非义粟。却来山水最奇处，剩种梅花搆吟屋。霜林雪径常独游，竹杖芒鞋巾一幅。疏影暗香诗一联，千年脍炙无人续。鹤骨久仙吟梦寒，画图尚尔清人目。君不见涌金门外西湖边，花柳富贵人争传。年年二月三月天，士女嬉游多画船。望中一点青青然，为识先生名更妍。"}