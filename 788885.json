{"id":"788885","title":"念奴娇 张蕙甫比部李叔和舍人江亭招饮","dynasty":"清","author":"周寿昌","text":"郊园过雨，觅江淹遗构，正堪销夏。老辈林亭留片石，何必琳宫珠厦。小毂行舟，丛芦卷浪，绝胜风帆挂。西山新霁，染将晴翠如画。触念衡岳湘流，故乡游历处，倍应清暇。只此寻常几茅屋，点缀尽成幽雅。酒罢狂歌，夕阳留客，未肯催西下。吟鞭徐返，软红又逐归马。"}