{"id":"697311","title":"题翠虚亭廿绝","dynasty":"明","author":"胡应麟","text":"雨色凝书案，秋阴拂画墙。万竿云雾里，知宿几鸾凰。上枝凝翠柏，下叶染苍苔。莫使王家见，清吟不肯回。昨夜凉风起，笙簧满坐幽。何当裁万玉，吹尽楚天秋。霜朝庭耸玉，雨夕院敲金。一自淇园后，诗人几废吟。栖禽藏密筱，斗雀堕高枝。老干空千尺，何人写楚辞。镂就云门玉，吹成嶰谷音。昼日过沧海，蛟龙不敢吟。鸟雀下前除，幽篁百尺馀。昨宵风雨过，寒洒杜陵书。野色琴书里，江声枕簟傍。恰称幽人卧，湘云昼满床。参差临渌水，袅娜拂秋霜。忽记文同画，生绡六尺强。涓涓薄暮霜，袅袅经秋雨。深院寂无人，丛篁自相语。晋代诸名流，清谈自相诧。何如阮嗣宗，长啸深林下。倚阑无俗事，解带自清吟。一雨朝来霁，千竿翠欲沉。萎蕤紫翠间，珍禽自游戏。何当觅羽人，共跨青鸾去。閒来晚翠亭，四壁皆清玩。传声王丈人，更致蕲州簟。缥缈碧琅玕，森沉下彩鸾。佳人翠袖薄，日暮不胜寒。截作箫君管，携来弄玉家。一吟双凤举，白日赴青霞。迢遥风雨夜，卧此一窗幽。恰似扬舲日，潇湘两岸秋。"}