{"id":"688399","title":"闺情代八首","dynasty":"明","author":"江源","text":"百感中来不自由，伤春未已复悲秋。封题锦字凝新思，海色西风十二楼。西风吹雨滴寒更，泪满罗巾梦不成。不独凄凉眼前事，更堪江上鼓鼙声。家在寒塘半掩扉，年年相望两依依。玉关此去三千里，迢递无因寄远衣。倚阑愁立独徘徊，旅梦天涯相见回。芳草又衰还不至，寸心争忍不成灰。自从车马出门朝，却算游程岁月遥。何处相思不相见，灞西风雨正潇潇。愁心一倍长离忧，前值东风后值秋。敲断玉钗红烛冷，计程今日到凉州。喜多行坐白头吟，碧海青天夜夜心。家在楚乡身在蜀，更无消息到于今。多病多愁损少年，封书寄与泪潺湲。窗残夜月人何处，楼上花枝叹独眠。"}