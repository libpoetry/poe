{"id":"1106517","title":"以游子悲故乡为韵又五首","dynasty":"宋","author":"王炎","text":"一身将百指，就食家浮游。清霜木叶黄，弊笥无完裘。平生三釜心，山阿种松楸。圆枘运方穿，命不与己谋。盥濯朱墨手，清江操钧舟。择友得石交，心腹管城子。可怜老而秃，我穷正坐此。玲珑玉其音，六学有妙理。抱此为身媒，前贤恐不尔。翩翩肉食飞，书生懦于武。东风黄鸟鸣，白露寒蝉悲。去日何太短，种种发欲疏。人言了婚嫁，此事今何如。欲耕无一廛，儿女牵人衣。蚕以茧自缠，深念难为娱。跣行我足伤，涉世无夷路。三复贝锦诗，谗口古亦恶。儿女附耳言，誉喜诉其怒。勿用驱青蝇，玉质自如故。竹间有数椽，读书乐未央。稻粱自为谋，风散鸿雁行。叔氏从我来，季子天一方。人生手足爱，念之搅中肠。谁不思息肩，我岂乐异乡。何时一青灯，夜雨同对床。"}