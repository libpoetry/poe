{"id":"433030","title":"行路难（十一首）","dynasty":"近现代","author":"骆成骧","text":"故人赠我太阿龙泉之宝剑，孟劳吕虔之宝刀，期我举手一击开云霄。大鹏欲飞不敢过，纷纷雨雪随风毛。抚剑长叹息，拔刀泪沾臆。我有深仇人不知，感君为我生羽翼。殷勤为谢故人道，壮不如人今已老。鲁连玉貌有从容，留侯意气无矜矫。不飞一箭三军白，不击一椎天下缟。愿将刀剑悬梁柱，慷慨摩挲吾与汝。幽居忽不乐，出门何所之。且寻司马季主卜，筮短龟长何参差。盗蹠何功老牖下，屈原何罪沉湘湄。暴戾恣睢天不觉，憔悴枯槁天岂知。得勿天鉴爽，谁云天听卑。山川有崩竭，日月有盈亏。天地消毁不自保，呼天吁地空尔为。君不见狻猊食虎豹，逸乐终身但长啸。麒麟避虫蚁，千年徒为圣人死。行路难，在长安，长安大道连云端。虎豹夹峙天门关，飞龙冥冥不可攀。我欲追白日，拂面天风寒。是日君王徵才异，布衣飒遝四方至。相如作赋惊九重，空有缥缥淩云气。大臣尊绛灌，年少幸弘汤。颜驷困郎署，汲黯斥淮阳。江都寂寞无人问，长沙涕泪空断肠。劝君南行莫适越，北行莫适燕。昭王勾践已千古，孤臣重到心茫然。君不见吴越争雄东海边，勾践英英方少年。低心求士报吴耻，范蠡用之能回天。高岸深谷一朝异，三江五湖皆变迁。试问甬东夫妇人三百，何如会稽甲盾士五千。又不见燕齐逼处北海壖，忍诟包羞深自怜。齐强燕弱恣轥轹，虽欲报之无由缘。乐毅飘然自魏至，专阃摄行大将权。势如山崩黄河决，东下七十二城如转圜。两君今不见，何人肯掷黄金千。先筑高台后铸像，日月照耀云霞上。神禹一去蛇龙横，周公不来犀象舞。千家万家闭门户，日中不敢出，夜中不敢语，捲舌吞声作囚虏。父僵子仆尸纵横，哀哀寡妇泪如雨。男儿四方志，欲行不行奈何许。太行千仞犹可登，咫尺平地生险阻。行路难，心正苦。安得九原起周处，提剑入江斩长蛟，弯弓入山射虓虎，陆詟水慄窜如鼠。君不见吕梁之水鼋鼍不敢上，令人一望一惆怅。神鲤一跃龙门低，曝腮点额羞云泥。金鳞沙尾无不可，绝云升天谁如我。一旦天门折翼归，垂头伤损难再飞。楚人自王越人帝，蛮夷窃号徒儿戏。新室为蛇魏室虎，汉家朝庭何负汝。悠悠世事安足论，广池高官多盗门。刘安轻王家慕仙，谁见白日升青天。箫衍舍帝身求佛，宁知台城为地狱。阻兵安忍终自焚，残民逞欲难为福。世人营营何足道，心醉纷华口释老。婴儿姹女无根株，坐猿睡蛇多畏途。窜身荆棘寻欢娱，愿生两翅追亡逋。断港绝潢不可诬，归来归来天为徒。有鸟有鸟名鹣鹣，双飞双宿不羡仙。朝啄黄金粒，暮饮碧玉泉。时时引雏飞上天，雄鸣雌应终百年。远不希凤与凰，近不学鸳与鸯。鸳鸯朝集玉阶下，双翼戢戢依稻粱。岂知雁鹜遥相妒，含愤不得高飞飏。凤凰夕汛瑶池上，心厌世纷淩风霜。桐花竹实不易得，忍饥不敢远翱翔。天生万物各有命，慎勿歧路徘徊私自伤。君不见铜鞮宫，晋侯荒宴为谁雄。君不见章华台，楚王骄侈安在哉。关中郿邬生草莱，燕南易京飞尘埃。霸图雄业今若此，豪华谁能保终始。人生百年一梦耳，白须如草拔还生，红颜如花落不起。高歌金石声激扬，陋巷箪瓢何足伤。子贡连骑愧原宪，景公千驷羞首阳。楚人莫笑郦生狂，今日不乐来日短，满眼儿孙如我长。家无苏秦负郭五亩田，幸有君平床头六百钱。有钱宜觅陶元亮，有酒宜呼老郑虔。君不见建章宫中秋风起，仙人清泪滴铅水。横汾楼船不再来，兰秀菊芳委蒿里。又不见铜雀台上春风来，穗帐无人常自开。对酒当歌难再得，明月空照黄金罍。生前相遇且为乐，何不痛饮三百杯。陇头一片孤云飞，千秋万岁去不归。江上一拳孤峰见，朝朝暮暮看不厌。孤峰高处自生云，吐纳絪缊日千变。磐石千年君莫辞，长风万里君休羡。风散云销又一时，磐石方固无穷期，日暮途远君应知。丈夫意气淩八荒，出与鸾凤争翱翔。誓将然诺报知己，寸心耿耿明秋霜。一朝风沙黯天起，羽毛憔悴独摧藏。我欲西归山路绝，我欲东渡海波长。与君携手上河梁，侧身四望心茫茫。愚公精卫不可待，巨灵夸父今安在。我且为君手拔昆仑掷虞渊。君亦为吾脚蹴蓬莱塞东海。大鹏欲快逍遥游，会是乾坤有迁改。"}