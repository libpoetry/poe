{"id":"264729","title":"念奴娇·海棠溪江上","dynasty":"现代","author":"王用宾","text":"鸟啼花落，又匆匆到了，清明时节。朔地风沙经惯受，阵阵轻寒谁怯。字水回舟，缙云歇马，莫问何时别。烟沉蓬断，渺茫前路难说。记自西上瞿塘，一连三载，踏遍巴山月。烽火中原烧不尽，海角天涯孤绝。浩大乾坤，纷纷破碎，谋国嗟何拙。吴钩把定，眼中多少豪杰。"}