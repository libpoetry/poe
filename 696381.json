{"id":"696381","title":"晋书十二首 武帝","dynasty":"明","author":"郑学醇","text":"殿前曾燬雉头裘，声伎平吴却尽收。轧轧羊车随月色，六宫清夜美遨游。于湖一望贼营连，疋马遥挥七宝鞭。胜算自能消跋扈，太宁江表中兴年。洛下才名二陆孤，华亭双鹤为谁呼。可堪羁宦逢多难，不恋莼羹恋酪酥。广武城边旧战场，眼中刘项总茫茫。当年早逐苏门隐，肯向人间作酒狂。屋外稽山山外池，绕池杨柳绿阴垂。那知佐锻相携意，都入山阳笛里悲。非关孙令忆周旋，名利深知负倚门。何事望尘遥一拜，板舆堪自乐田园。才藻翩翩孙子荆，挥毫犹自气峥嵘。漱流枕石如终老，何必参军礼数争。中原回首尽羌胡，王气金陵一丛孤。却向石城求故节，谁云江左有夷吾。翠华低拂石头尘，社稷谁为定难人。不为功名轻绝裾，太真应是晋名臣。庾公重作镇荆州，飞鸟翩翩出石头。屡诏不来缘底事，月明清兴在南楼。贼臣苏峻犯台城，谋国谁人致寇兵。臣死为君儿为父，晋家惟有卞忠贞。冶城东望兴悠哉，谢傅偏称济世才。别墅未终棋一局，淮淝飞送捷书来。"}