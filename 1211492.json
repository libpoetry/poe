{"id":"1211492","title":"胡桃","dynasty":"元","author":"萨都剌","text":"武陵仙子裙如血，不肯洞中事幽绝。东风吹佩嫁西羌，生子棱棱刚似铁。道逢贾客怀故山，遣儿随客东南还。铜铃破晓广沙漠，蜡弹缄愁度玉关。瑶池阿母沈吟久，何物外孙如此丑。撇归鹦鹉不回头，欲啄无由堪下口。谁知造化无秋春，人间枯槁中清淳。请君剖破浑沦看，会见空腔都是仁。"}