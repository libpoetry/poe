{"id":"756206","title":"辛酉六月十八日为完颜恽太君星联生日元默来归之年师郑夫子即以国朝闺秀正始集授之爰于中庭设瓜果陈诗以祭谨赋五古四十韵","dynasty":"清","author":"张元默","text":"乾隆卅八年，六月十八日，太君实诞生，婉娩秉贞质。逮归泰安君，黾勉心如一。王姑与尊嫜，盥馈礼祗率。视听无形声，翱翔慎愆失。教子为国桢，提撕警纤密。聪明忌露尽，夏峰语重述。名言书诸绅，三命戒骄溢。贤嗣出临民，梦帝赍良弼。黔荆与皖豫，板舆欢绕膝。治河复明刑，慈训周且悉。才足济民物，须眉讵能匹。馀事为诗歌，锦鸡传典帙。钜集蒐正始，表章及遗轶。周《雅》咏思斋，《郑风》薙淫泆。山河赋笄珈，葑菲采圭筚。凤翙萃雍喈，牛毛细梳栉。有才不自矜，谦抑温而栗。懿范树璇闺，娥眉谢众嫉。二曲有遗书，校刊正屈诘。宝录绍中垒，青藜光照室。著作炳千秋，英声由茂实。悲余少也贱，流离撄疢疾。巾栉事夫子，夙夜劬佔毕。未谙九嫔学，粗解五字律。瓣香奉阳湖，冀免张目叱。温风以时至，瓜果荐芬苾。亭亭擢芙蕖，唧唧鸣蟋蟀。风琴杂象鞮，聊当舞庭佾。更忆清于君，独擅写生笔。粉墨映日光，传神呼欲出。南田有嗣音，行辈姑与侄。恽氏洵多才，诗画精艺术。艺术讵足夸，坤道协贞吉。吁嗟世泯棼，巾帼流荡佚。往哲有典型，廉隅守秩秩。余生虽恨晚，雅慕清庙瑟。敢效柳是狂，幸事梁鸿逸。遗集夙胝沫，随行执丹漆。淑灵傥佑我，诗思兰芽茁。"}