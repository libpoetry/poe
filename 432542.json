{"id":"432542","title":"留别林景商四首","dynasty":"近现代","author":"连横","text":"举杯看剑快论文，旗鼓相当共策勋。如此江山如此恨，不堪回首北遥云。沧海横波幻蜃楼，天风无力送归舟。留将一幅英雄泪，洒向元黄四百州。环球惨淡起腥风，热血滂沱洒地红。到此乾坤无净土，且提长剑倚崆峒。合群作气挽洪钧，保种兴王起劫尘。我辈头颅原不惜，共磨热力事维新。"}