{"id":"1068544","title":"达之质衣不售作诗某次韵达之有田在蒲阴日以侵削旧居尝质人家既还而井亡于是箪瓢益艰故有争畔改井之嘲","dynasty":"宋","author":"王安中","text":"颜癯虽叵堪，幸列圣科四。瓢箪顾自给，所乐真细事。君穷欲谁依，月旦无高议。邻贪故争畔，囷收复易匮。吏懵辄改井，罂汲亦难致。空有能诗声，度越侯叔起。时裁乞米帖，韵缀古风里。娇怜啼门儿，愠奈曳泥婢。喧喧闻发廪，共诟管城子。君云姑安之，吾肯屑嘑尔。箧中敝袍在，质当今可以。棂窗豕腹生，列肆跨两市。掉头相闭拒，竟日却携至。似云儒酸悭，所得毫发利。寒暑递回换，钱出几还此。由来刺绣工，不如市门倚。以彼居货心，必求速化理。近闻高赀郎，禁与士夫齿。盖防驵侩态，岁久薰莸似。众富乃良规，力古贫莫耻。"}