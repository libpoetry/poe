{"id":"1136452","title":"题醉仙图","dynasty":"宋末元初","author":"方回","text":"晋七贤欤，唐八仙欤。胸吞万古，气高九天。粪土轩冕，膏肓林泉。造性命之阃奥，眇文章之蹄筌。见李耳于树下，参伏羲于画前。爰养素于黄庭，亦存神于丹田。既万累之尽扫，惟一真之独全。生涯无他，糟丘酒船。画史游戏，醉态蹁跹。或相舁扶，或相攀牵。或袒而舞，或跣而眠。堂堂八尺，如颓玉山。烱烱一寸，如珠在渊。老夫一笑知其然，非愚非痴非狂颠。"}