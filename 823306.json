{"id":"823306","title":"齐天乐 宋拓梁萧敷敬太妃双志，次周清真韵","dynasty":"清末近现代初","author":"吴湖帆","text":"南朝金粉浑如梦，台城更怜悽晚。故雁分襟，新龙补衮，盛事宏文修剪。天情未掩。认嫠纬崇銮，玉鱼重簟。树满长干，乱鸦何计暮云卷。清风乡里井畔。翠珉荒卧久，肠断无限。王录齐收，陶钞一志，踪迹沈湮莫转。凝思代远。赏梁苑孤芳，宋场双荐。异趣宫装，隐居眉黛敛。"}