{"id":"1237600","title":"渔父词四首","dynasty":"元","author":"管道升","text":"遥想山堂数树梅，凌寒玉蕊发南枝。山月照，晓风吹，只为清香苦欲归。南望吴兴路四千，几时回去霅溪边。名与利，付之天，笑把渔竿上钓船。身在燕山近帝居，归心日夜忆东吴。斟美酒，鲙新鱼，除却清閒总不如。人生贵极是王侯，浮利浮名不自由。争得似，一扁舟，弄月吟风归去休。"}