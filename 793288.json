{"id":"793288","title":"天风小","dynasty":"清","author":"吴希鄂","text":"海波不起天风小，大鹏塌翅老荒岛。饥来乞食向小鸟，瓦缝粮空不能饱。莺鸠飞抢纷榆枋，大鸟承讥黯自伤。天寒岁暮霜风急，云翼垂垂渐非昔。君不见，天马踔蹄九垓褊，泥龙宛转石濑浅。龙侪蠙獭马槽枥，过者谁能一回睫。徒闻邱平垄灭时，披榛破莽珍鳞骨。噫吁嚱，天苍苍兮野茫茫，天荒地老悲恨长。白日速兮岸谷忙，一笑人间墓草荒。下为流丐上帝王，美人才士纷道旁。身命化作黄埃黄，古今不独此鸟有如此，胡为为之俛仰摧肝肠。且图日倒三百觞，醉挟巨管追电芒。砊磕淫裔莫敢当，矫首嘘气紫玉光。上续修霓之修千丈强，吸尽云霾烟冱，与尔青天白日同翱翔。"}