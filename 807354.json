{"id":"807354","title":"梦扬州  蘧庵先生久客维扬词以寄怀","dynasty":"清","author":"陈维崧","text":"蜀冈头。记狂夫、旧日曾游。薄倖樊川，赢得一梦青楼。红桥上，藕丝菱蔓，当时费尽凝眸。平陈业，烟花记，可怜逝水悠悠。老矣先生何求。也雨楫烟帆，北谒诸侯。鹤发开元，老泪铜仙争流。红衣落尽西风起，怕隋堤、最不宜秋。隐隐见，一江灯火，人隔扬州。"}