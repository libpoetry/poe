{"id":"889906","title":"寿安宣相","dynasty":"宋","author":"吴泳","text":"磊落堪舆气，峥嵘社稷身。地倾曾镇静，天造要经纶。仓首怀公辅，中原仗老臣。纶扬申命宠，渥照午桥新。司马还辞洛，汾阳再入秦。乾坤重拆洗，宇县细缝纫。汰击鲸波浊，风清虎穴尘。绿林戡大盗，紫逻息罢民。鲂尾喁喁活，龙骧帖帖驯。按行光弼垒，斜岸武侯巾。究宅歌鸿雁，参谋集凤麟。星营罗粲粲，雷毂隐辚辚。飞挽通关表，耕屯集渭滨。军容俄再色，威令复重信。烽火閒荆楚，尘沙卷剑岷。马腾云陇月，士饱雪山春。来石非无杰，平江亦有人。誓功俱不再，方德信谁邻。弓矢宜专晋，钩膺遂锡申。鹘衔凌井钺，龙节压参神。卫幕论功盛，韦门送喜频。河阳分镇日，许国授弓辰。勋业当如此，恩荣实迈伦。一忠摩皓日，二节贯苍旻。绩伟官难报，天高德最亲。丹书名浣浣，黄色喜津津。咸颂僖公柏，谁言庄氏椿。永为民立命，长秉国之钧。信作三朋寿，都由一字仁。东归知不远，香信已浮银。"}