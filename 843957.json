{"id":"843957","title":"登同泰寺秋朴有诗颇佳依韵酬之","dynasty":"清末民国初","author":"陈宝琛","text":"笑我顽疏百不宜，笼纱耻博俗僧知。阴晴画意鸡鸣寺，三两人家麂眼篱。试茗清谈聊自遣，入林把臂问何时。迢迢诗梦湖亭月，辜负梅花又到期。闲来何事最相宜？重访山灵话旧知。半日相陪携谢屐，一尊豫约醉陶篱。阳春郢曲谁能和？沧海云帆会有时。咄咄眉间英气爽，羡君真肖傅修期。"}