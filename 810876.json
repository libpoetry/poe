{"id":"810876","title":"神步山登青云塔周览鉴海之胜次明倪公尚忠石刻韵","dynasty":"清","author":"王文诰","text":"碧鉴弯环注上流，凤林苍翠满城头。两峰左右收沧海，一柱西南峙广州。云路未遥偏锁塔，神山得步便登楼。当年经始需民力，遗筑今知有远谋。立锥面面水天宽，偪仄身如坐井阑。日色忽来衣上过，佛容陡落镜中看。圣贤清浊惟评酒，耳目聪明孰具官。祇有名贤遗韵在，清辉常映月团团。"}