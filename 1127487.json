{"id":"1127487","title":"送郑寺丞过洪州","dynasty":"宋","author":"彭汝砺","text":"盛德鸿枢后，才华日久新。声名飞海岳，步履望星辰。棋锐如无敌，诗成似有神。当涂难久滞，行楫桂花春。清风不可近，碎璧缀圆规。翰墨传家学，风流蕴素资。龙孙藏旧节，蟾桂毓新枝。愿听功名起，青云慰所思。恨接清规晚，愁看去鹢东。别情万里远，离绪一尊中。柳意藏春雪，梅香度晓风。馀寒须有作，无惜寄江鸿。闻君话行色，今过洞中天。坐视征帆速，还令别意牵。重江锁云雾，邃谷隐神仙。不得相追逐，诗成一洒然。"}