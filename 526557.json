{"id":"526557","title":"题何大渊藏吕廷振画雁","dynasty":"明","author":"张羽（凤举","text":"金风力弧矢，射猎纷健儿。惊飞天南乡，悠悠定何之。南人苦相求，设囮横中陂。稻粱非所谋，网罗不可丽。潇湘在何处，夕月虚寒枝。安如图南鸟，一徙栖天池。翩翩上林间，北海还缧羁。长门度深夜，属我千金词。归飞背江燕，春秋以为期。独坐鼓瑶瑟，会向柱行欹。"}