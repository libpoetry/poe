{"id":"671156","title":"讯京师归客","dynasty":"明","author":"魏学洢","text":"昨夜足拳三尺铁，长安马上髯如雪。忽闻人从长安来，披衣不待柴门开。紫裘半醉别燕市，家君可有家书裁。吾知书中不得意，小凤霜折抟风翅。客囊羞涩布袍单，红签逐套平安字。写时雁渡湘江水，到时水落芙蓉死。便令历历道分明，往事蚤隔三千里。天长日短归不归，愁心乱逐孤篷飞。"}