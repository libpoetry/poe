{"id":"689848","title":"西湖即事二首","dynasty":"明","author":"张元凯","text":"十里长堤柳色新，六桥凝碧水潾潾。桃花似妒青楼女，杨柳如思白舍人。莺语风前犹自涩，山容雨后尚含颦。武陵旧日通来往，不向渔郎数问津。钱塘苏小茜罗衣，短棹穿花过钓矶。望帝声中怨离别，梦儿亭下惜芳菲。微风吹藻鳞鳞浪，落日衔山树树晖。最是碧云随处合，美人乘兴夜忘归。"}