{"id":"733841","title":"多父敦","dynasty":"清","author":"王士禛","text":"昨日赋罢《天马鼎》，今日复示古敦牟。山川连日发光怪，黄白下覆云油油。此敦形制奇且古，两耳三足穷彫锼。上作饕餮下蚩尤，细辨非簋非彝舟。古人一物殚工巧，用盛黍稷神所羞。珠盘玉敦载盟府，云以歃血亲诸侯。流传千载历尘劫，却伴高士山之幽。昭余自昔称晋薮，侯甲水作青瑶流。丹枫孤阁踞其上，朝霞暮霭临窗浮。先生静坐观众妙，图书万卷皆亲仇。此鼎此敦置左右，苍然古色来商周。庭列九宾发缇幕，令我一见生叹愀。长安市儿宝康瓠，金敦玉敦知何求。什袭归去闭高阁，会有光气腾龙虬。"}