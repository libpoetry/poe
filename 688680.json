{"id":"688680","title":"大司成陆公枉驾钤山草堂予远寓金陵无缘攀迂感别增情作此寄谢次原韵","dynasty":"明","author":"严嵩","text":"鳌禁儒山薇省使，近传旌节过林丘。青苔地僻无人扫，翠竹天寒可自留。想复移丹空对雪，谁能载酒共登楼。为吟佳句增惆怅，目极孤云楚水头。浦东我昔登公堂，岂意公犹度我乡。海内交游同骨肉，天涯涕泪各参商。关山落日云千嶂，河汉怀人水一方。冰玉丰神鸾凤羽，百年愚俗借馀光。攀留能爱小山丛，此日相过似梦中。萍海漫怜身作客，杏园俱忆鬓成翁。多惭华省迂高驾，可笑贫家只素风。想见江山入题品，玉堂椽笔是宗工。"}