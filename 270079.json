{"id":"270079","title":"高阳台·上元移筝","dynasty":"现代","author":"吴湖帆","text":"银甲调莺，金钗掠凤，记曾低按秦吟。雁阵惊寒，浑疑衡浦沙沉。却怜赵女情何限，恋声声、梦断难禁。到而今。逸相重招，仙籁还寻。十三弦底魂消处，甚湘灵遗瑟，蜀客传琴。明月来时，绿窗花影帘侵。试弹一曲相思调，数江南、谁是知音。寄芳心。画阁綀囊，庭院深深。"}