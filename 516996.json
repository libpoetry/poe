{"id":"516996","title":"柬刘子缙省郎","dynasty":"明","author":"龚敩","text":"何处还堪一举杯，城南风软少尘埃。青山满郭游人醉，芳草迎车使者来。村店野桥郊远近，禅宫仙馆路萦回。落花随意飘红雨，飞絮多情点绿苔。诗思漫因临眺得，笑颜非为管弦开。琅峰晓日光如洗，灵岫春云雪作堆。樗栎每惭淹薄宦，菁峨今喜育英才。辕门有鹄弯弧出，泮水无芹采藻回。樯燕留人浑不断，杜鹃啼血莫相催。山中亦有桃千树，何必刘郎去后栽。"}