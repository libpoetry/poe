{"id":"428309","title":"午后军嶂坞看桃花","dynasty":"近现代","author":"陆玄默","text":"二月江南军嶂路，露桃灼灼开无数。花花交映浅深红，占尽春光夸独步。倚娇作态媚东风，雾眼看花眼欲濛。却怪天公爱新巧，竟将青山嵌花中。花落花开花总好，乌帽来游伤怀抱。十年胡尘暗两京，战骨生苔萦蔓草。不断城头画角哀，风鹤惊涛时时来。百二关河无净土，白云何处绝氛埃。安得一片桃花水，重烦渔父作迷指。缘寻当日武陵春，泛宅浮家从此徙。"}