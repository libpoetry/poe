{"id":"1227342","title":"龙湾阻风次日舟人必行解舟风回喜赋","dynasty":"元","author":"何中","text":"东风吹船行，西风留船住。髼松黄头郎，作底使风去。芦篷两扇当江开，船船相趁风初回。龙渊烟气隔洲失，宣化山光随棹来。潮头又上推船走，一时便过新河口。两人胜负篷底棋，船行迟速人不知。黄头郎，稳扶柁，信风宿。大信肉色花枝红，采石酒波春水绿。"}