{"id":"834162","title":"酹江月 其一 甲戌十七初度","dynasty":"清末民国初","author":"易顺鼎","text":"重阳节近，是湘中骚客，悬弧之日。堕地百忧从此始，悔别玉楼长吉。秋士青衫，春人红豆，著甚伤心极。前途事黑，倩谁问个消息。谁知好梦如烟，华年似水，转瞬皆陈迹。佛地仙天何处也，这点因缘未毕。病里求生，愁中觅死，天亦难为力。菊花开了，且拚痛饮今夕。"}