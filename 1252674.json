{"id":"1252674","title":"次玉山分题韵四首","dynasty":"元末明初","author":"郯韶","text":"频年种豆绕幽居，深巷萧条意不如。日晏炊烟分井臼，春前草色上阶除。清时自分耽诗癖，白昼休嫌生事疏。祇忆桃源种桃者，秋江多致鲤鱼书。仙馆萦纡洞壑幽，草堂三日为君留。白鸥波浪春江梦，玄豹文章雾雨秋。谁谓阮生多旷达，亦知贺监最风流。才高不得题鹦鹉，重儗登楼赋未休。玉山树色倚青冥，洒阁风微酒易醒。移席绝怜江柳碧，钩帘更爱竹书青。白云尽日春团盖，灵石何年夜陨星。却笑虎头痴绝甚，尽将诗句写秋屏。海上青山积翠岚，望中云气似湘潭。水光入夜楼阴直，月色当江树影涵。只惜郑庄能好客，亦知王衍爱清谈。谁云酒债寻常有，我得诗名取次惭。"}