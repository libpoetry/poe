{"id":"465435","title":"沁园春 梦登天都峰","dynasty":"当代","author":"吴鹭山","text":"笞凤鞭鸾，羊角扶摇，泠然御风。讶天都秋杳，早悬白月；文殊松老，尽化苍龙。姑射神人，殷勤仙路，笑指周遭云万重。惊呼里，看涛翻浪涌，朵朵芙蓉。清都三两青童，也为我联翩下碧空。道蟠桃正熟，觞开九酝；玉芝方老，铭草新官。彩笔如椽，花笺似锦，待写东南第一峰。飞动极，忽灯窗推枕，谁打霜钟？"}