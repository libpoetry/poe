{"id":"1063758","title":"见蔡儒效","dynasty":"宋","author":"释德洪","text":"一昨海外归，尽见故山侣。夫子独未见，梦想识风度。今日复何日，乃获抵掌语。犹疑是梦中，惊定无所睹。欣然诵新句，句法杂今古。初如涉微波，沙石俯可数。忽惊锋刃攒，凛然为毛竖。可读不可识，森严开武库。百态出俄顷，春破赖缀补。词高殆天得，那借江山助。人间有此客，而使衣涴土。君看绛阙姿，矫不受控御。大言惷上商，坐此得龃龉。天公聊戏之，一官良蹇寓。天风吹绿鬓，醉眼盖寰宇。阎浮一沤耳，是身等唾雾。功名付揶揄，富贵我剧具。道山弱水上，凝睇隔烟雨。夜晴觉天多，月好笑起舞。引手挽醉袂，恐骑紫云去。"}