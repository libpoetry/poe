{"id":"708697","title":"兰陵王•春夜病中听雨","dynasty":"明末清初","author":"沈谦","text":"晚风厉。十二帘拢垂地。灯忽暗，不许结花，镇日撩人有何喜。小鬟熏素被。耿耿全无睡意。帘纤雨，却又打窗，问道三更过还未。寻思转无味。怎偏我逢春，愁病相继。红桥曲巷迷征骑。曾持酒低劝，写词偷和，宝钗拨火人半醉。恁时节将睡。憔悴。更腰细。那枕上莺声，何日相慰。枝头春色今馀几。怕粉蕊湮透，檀心滴碎。苍天何恨，也有恁，许多泪。"}