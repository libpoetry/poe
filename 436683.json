{"id":"436683","title":"和秦彦容韵","dynasty":"金末元初","author":"李俊民","text":"养贤列鼎手自烹，燮调元化和如羹。马蹄一蹙燕地裂，毡裘尚拂阴山雪。将军表请愿出师，壮士挥戈惟恐迟。武成才试二三策，黍离已见闵周诗。纵横门外豺狼路，我老此身无著处。君不见平淮十万兵，犹向襄阳守朱序。君不见子幼自劳羔日烹，何如命驾季鹰吴中煮莼羹。又不见姜侯设鲙凿冰裂，何如徒步拾遗长镵黄独雪。幸遇南来董鍊师，说似壶天日月迟。谪仙之游乃非谪，长安市上斗酒百篇诗。蒲轮休指商山路，得到白云采芝处。诸生待揖隆准翁，马上未遑事庠序。猎犬已为兔死烹，犹向汉俎分杯羹。脚靴手板冻欲裂，尚立唐阶没膝雪。三寸舌为帝者师，终比赤松见事迟。相看一笑在目击，何用左思招隐诗。出门便是天坛路，云閒指点巢仙处。不辞杖屦从子游，王者之后养老在西序。谷因辟后厌鼎烹，那在丘嫂轑釜羹。冠未挂前已先裂，一簪却上山头雪。我虽无师心我师，速修何恨下手迟。论中自得养生理，笔底尽是游仙诗。休向回车问前路，终须有个安排处。晴窗点检白云篇，不知谁为作者序。不嫌瓠叶日犹烹，不羡公子染指争鼋羹。不把荷衣等闲裂，不羡曹人共服麻如雪。爱身肯似贱场师，凡骨只愁轻举迟。北山未出移休勒，东老虽贫乐有诗。望中云海蓬莱路，谁道乐天无归处。一千年鹤再来时，行雁难将弟兄序。"}