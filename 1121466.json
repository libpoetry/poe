{"id":"1121466","title":"傅岩小酌于草堂因继前韵纪赠岩叟","dynasty":"宋","author":"欧阳澈","text":"遁戢云岩古景幽，烟霞常伴赤松游。陶陶经醉穷千古，落落谈玄贯九流。眷爱猥蒙迎倒屣，追寻常欲棹扁舟。丝桐古调无人识，每辱知音为点头。磊落胸襟造道真，江湖十载自由身。虽无伟绩留当世，恰有清名异众人。角里先生常愿友，香山居士每求亲。抠衣顾我虽几数，赖得诗翁诱善邻。"}