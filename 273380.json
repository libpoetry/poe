{"id":"273380","title":"登寝浦寺楼用东坡横翠阁诗韵","dynasty":"清代","author":"李超琼","text":"西堤三三横，东堤两两纵。层楼踞堤上，览尽湖天容。湖天莽青苍，空阔疑无物。惟有白杨花，飞飞扑人额。人生百年安可期，此湖往事诚堪悲。城郭人民一朝尽，过之使我攒双眉。绿波空自年年好，佛像也如人易老。桑田沧海不须哀，宁知水底非楼台。钟声若解谈天宝，便向湖心捉月来。"}