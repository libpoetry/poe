{"id":"1123690","title":"投介庵先生并寄庐陵周侍郎四首","dynasty":"宋","author":"赵蕃","text":"忽忆沧洲去，何心汉节持。上书期得请，勇退复奚疑。用舍非吾事，荣枯自彼时。疾风劲草见，松柏岁寒知。贰卿辞郡日，刺史乞身年。往事甑已堕，归来璧顾全。坐令颓俗振，未觉古人贤。白鹭思高举，琵琶有直弦。桐乡曾作令，使者复乘车。风俗因子厚，溪山要我居。此声闻旧矣，今日见归欤。祇恐功名事，毋庸遽舍诸。粗识诗中趣，翻怜笔下难。中流疑失楫，远举虑摧翰。起我七十病，蕲公九转丹。韩豪非所敢，曾未到郊寒。"}