{"id":"518234","title":"题牧牛图 其二","dynasty":"明","author":"唐文凤","text":"春耕驱牛声叱叱，释犁随意放原隰。潇潇老树风势狂，彷佛隔山雨来急。小童坐背不用牵，绿蓑湿短青笠圆。一牛徐行绳在手，一牛回顾疑争先。更看最后缓追逐，日暮天昏归路熟。草肥水暖意自閒，蹄健力强非觳觫。时平乐业甘为农，处处击壤歌年丰。黍稌盈囷官赋足，但愿称作多牛翁。"}