{"id":"1065992","title":"引泉示吴甥","dynasty":"宋","author":"许景衡","text":"淙淙玉溪泉，曲折西亭隅。飞流自喷薄，白石净如铺。虽无渫井禽，亦有针头鱼。岂知江河宽，嘘沫自相濡。况此五六月，万物在洪炉。而我弄清浅，琐碎珠玉俱。泉兮且勿流，止此为我娱。一出涧谷去，人间供百需。清者鉴须眉，浊者混泥涂。江湖尚或尔，而况沟与渠。寄语山中人，所养当何如。"}