{"id":"44241","title":"寿何诗孙翁八十","dynasty":"现代","author":"陈三立","text":"当代老画师，故家奇男子。吐胸万邱壑，费尽沟娄纸。向骋儒侠场，物望笼都市。不污后车尘，青霄一鹤起。徜徉履劫余，孤尚缄骨髓。昏旦促能事，高价掩众史。自哂救饥耳，道贯养生旨。酒坐映方瞳，谈舌溢诙诡。取证髯苏咏，神完中有恃。会看百岁翁，泼墨添海水。"}