{"id":"812914","title":"水调歌头二首","dynasty":"清","author":"宋琬","text":"卮酒为酒寿，四座请无暄。岁星应是方朔，聊复谪仙人间。叹息佳人空谷，天遣平章风月，暇菜五湖船。月下雪儿唱，新谱小游仙。泛沧海，窥禹穴，梦邯郸。绿瞳华发，先生骨貌转翛然。放迹烟霞之外，高卧羲皇以上，笑拍葛洪肩。莫向方壶去，少驻一千年。谁写翠虹影，腾攫上轻绡。只应西岳峰顶，仙掌共高标。下有茯苓千岁，阅尽秦封汉代，甲子等昏朝。仿佛度清籁，中夜奏箫韶。荣三秀，擎五粒，势岧峣。龙门岋嶪，穹然东控海门潮。已兆松生腹上，伫起东山安石，玉烛待公调。寿域九州遍，方许访王乔。"}