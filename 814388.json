{"id":"814388","title":"遣怀","dynasty":"清","author":"林占梅","text":"虚堂清且洁，尽日快吟身。砚润窗临水，茶清几绝尘。琴心精后觉，诗思悟中真。即此舒怀抱，何须访隐沦。事省怀常放，居閒性自恬。园池卅亩阔，僧俗一身兼。博览钦匡鼎，幽栖慕宋纤。魏三经济拙，林下自称潜。藤床常抱膝，四壁爱虚明。坐拥图书富，居环竹木荣。投壶聊代射，对局当观兵。无力排时难，于兹合耦耕。"}