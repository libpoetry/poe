{"id":"1001912","title":"公之还","dynasty":"宋","author":"曾丰","text":"公之还，谓常还兮，独不谓公害。著儒冠，学其籋矣，于圣之关。仕其簉矣，于鼌之耑。孰驱我牡，兀浙之湍。孰驾我熊，兀桂之岏。交中互外，迭来更繁。壹心苦力，几暑且寒。于何景远，于此怀安。四三皇王，效何当完。九八元凯，志若为阑。斯梦斯环兮，隮我阊阖之间兮。公之还，谓常还兮，独不谓公害。峨粤冠，上意我东，南忧谁宽。伊素若赤，维翰维藩。校妥尔寝，氓恬尔餐。伊碧若朱，维幢维幡。外藻曾几，中渠殆单。肆是蛮狃，申之瘴奸。里之知之，宁是弗言。上之听之，宁是弗叹。斯赐斯环兮，遫我湘漓之干兮。公之还，谓常还兮，独不谓公害。弹鼌冠，斯传于驲，尚行于鹓。何以居之，宰臣曰艰。岂无鸡舌，辅以麋丸。于逶于蛇，与鼌为羽翰。岂无辟水，枕以桥门。于?于卬，与士为芝兰。天子曰咈，唯才是论。胡为乎天骥，而豢之阑。胡为乎隋珠，而藉之弹。厥居惟闶，厥立惟胖。斯佩斯环兮，毕我鼎彝之残兮。"}