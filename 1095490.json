{"id":"1095490","title":"飞湍","dynasty":"宋","author":"释居简","text":"飞湍衮衮飞当户，平地隆隆万鼍鼓。澎轰乱石震风霆，崩奔千仞无朝莫。涛神何许驾潮来，馀愤未平方震怒。又若飞廉声万窍，馀勇尚多无处贾。年时旱涸尚如此，况当八月九月雨。渊潜虽伏不能安，林栖欲寐还惊顾。山翁惯听如不闻，只应自乐山中趣。对床展转悲游子，咫尺华胥迷去路。欲随胡蝶翩翩举，空过夜遥忘栩栩。起来晨炊恶草具，误作迅雷仍失箸。呼童秣马不少驻，不待黎明出山去。出山定入红尘去，欲去谓言姑小住。此声不似郑声淫，聒耳虽喧君勿恶。"}