{"id":"701161","title":"赠彭敬之四绝","dynasty":"明","author":"符锡","text":"白梅既往东洲少，太守文章旧有名。百年家庆□遗稿，前辈风流尚典刑。乘时孰敢轻儒将，一剑西风扫断云。幕下掌书凡几辈，摅忠却道不如君。山中诗债愁因积，索取频劳说世交。安得鹭沙才思逸，濡毫全不费推敲。题诗为笑彭公子，诗价平高也适然。勘破虚名多少是，近来饶得买山钱。"}