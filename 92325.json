{"id":"92325","title":"寄题石湖先生范至能参政石湖精舍","dynasty":"宋代","author":"杨万里","text":"万顷平湖石琢成。尚存越垒对吴城。如何豪杰于戈地，却入先生杖屦声。古往今来真一梦，湖光月色自双清。东风不解谈兴废，只有年年春草生。不閞白眼视青云，四海如今几苦人?渭水传岩看後代，东坡太白即前身。整齐宇宙徐挥手，默缀湖山别是春。解遣双鱼传七字，遥知掉脱小乌巾。"}