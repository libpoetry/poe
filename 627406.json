{"id":"627406","title":"书寄会丛上人","dynasty":"明","author":"廖衷赤","text":"昔闻大乘说禅通，形形色色尽皆空。我观世间一切法，无空等与大空同。日月星辰雷电击，江山大地豁浑濛。混元一气谁凿辟，生人生物无终穷。有身既非本来面，春华秋叶落还浓。哎约一声天地晓，条条赤木白与红。吮乳便觉滋味好，饥食渴饮欲恶攻。甜桃苦李不相让，爱河欲海恣蛟龙。予将此理问会丛，丛拈针线把衲缝。他诵金刚摆严偈，我念大学和中庸。尔我彼此同床梦，譬以歧路不同踪。谁知三教本一教，千派万派总朝宗。会丛叩我空乎否，茫无对答嘴都空。色即是空空即色，错差一线堕禅狐。我亦不解空空理，学得空空知也无。君不见敲石出星火，引镜现形模，空空色色漫糊涂。从此打散蒲团坐，省却面壁剩工夫。"}