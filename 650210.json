{"id":"650210","title":"讷斋为泥田周仲升作","dynasty":"明","author":"金幼孜","text":"君子尚古道，制行戒多言。谨口不妄发，恒以讷为先。酬酢合典则，终身远尤愆。交游重敦朴，乡里推仁贤。嗟彼寰中人，辨给若涛翻。往往速咎戾，身名弗自全。以兹贵守默，操制若管键。高斋揭华扁，图史相周旋。往来接朋好，终岁谢尘喧。愿言服古训，永永期弗谖。"}