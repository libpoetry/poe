{"id":"690804","title":"述怀二首","dynasty":"明","author":"张煌言","text":"王室方板荡，万里飒飘风；南纪亦滔滔，岛屿有群雄。群雄苦不成，岁月坐冰融；五侯并九伯，化为蒿与蓬！楼船出闽越，军声正及锋。金符剖异数，玉牒缀强宗；非云优晋锡，所以厉康功。孤臣怀共主，仿佛五云封。九关踞虎豹，阊阖不得通；回槎天汉际，踯躅倚王公。顾念命卿微，一旅甘附庸；蒙耻期匡济，敢言蹇匪躬！但虑踪迹异，复虑踪迹同；悠悠千载下，谁更想孤忠！弱龄尚遐异，辟谷慕青鸾；骨肉相惊涕，时复劝加餐。因缘误烟火，尘鞅日以攒；上书献天子，索米走长安。羲和忽云匿，烽燧起楼兰；万古有纲常，肯为废兴宽！横戈希雪耻，屹柱誓回澜。原鲜富贵气，终鲜妻孥欢；萧然世外味，曾无九还丹？仙灵重名教，忠义固其端；所恶精已摇，何以生物翰！神理或不灭，毋劳白玉棺！"}