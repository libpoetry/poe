{"id":"1215450","title":"苏公颍湖观月听琴歌","dynasty":"元","author":"陈泰","text":"使君畏谤如畏虎，一生坐诗招谤语。使君得颍如得诗，日日颍湖作诗主。湖边月落秋声乾，画船径作三人看。小儿解事笑起立，我琴正要秦君弹。可怜彭城不肯饮，对月吟诗骨清冷。曲终月落读渠诗，忧乐死生真幻影。举觞酬月月岂知，三百年后我尔谁。君不见紫麟山前湘水碧，一笑相看月应识。"}