{"id":"154342","title":"秦王卷衣·咸阳秦王家","dynasty":"宋代","author":"文同","text":"咸阳秦王家，宫阙明晓霞。丹文映碧镂，光采相钩加。铜螭逐银猊，压屋矜蟠拿。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。闲弄玉指环，轻冰扼红牙。君王顾之笑，为驻七玉车。自卷金缕衣，龙鸾蔚纷葩。持以赠所爱，结欢期无涯。"}