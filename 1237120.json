{"id":"1237120","title":"舟中杂书五首","dynasty":"元","author":"袁桷","text":"野色连云白，春声引树清。游鱼新浪急，归鸟片帆轻。晓梦三千里，风餐第几程。萍蓬元未稳，徙倚问天明。挂席疏星外，停舟独柳边。团团风始阵，怗怗月初弦。陇曲沙成雪，吴歌水拍天。行藏有如此，把卷独悠然。春睡元无著，乡心比酒醲。飞花空有意，小雨不成容。独树疑新堠，群鸦似乱峰。艰难怜浩荡，散发遂初慵。河落浑无底，飘零总客尘。春洲芦雁少，晓户柘蚕匀。京洛饶丰稔，江湖乐贱贫。低徊吾不恨，应有故山筠。桑柘斜阳道，天然锦绣机。云容催溽暑，花片忆春霏。水落新鱼瘦，风清宿麦肥。归程时屈指，重午试生衣。"}