{"id":"1120680","title":"送徐彦思三首","dynasty":"宋","author":"周紫芝","text":"好事何人说醉翁，贤良名在著书中。只今文采犹如此，当日渊源岂易穷。遗恨可堪惊别雨，新诗不复咏流风。惭公千里相求意，枫落吴江恐未工。凛凛忠言公自持，伪书初赦两淮时。膝当不为奸雄屈，心亦唯应草木知。独任安危百年事，宁辜父老一生思。抗章终有论功日，便到銮坡已恨迟。枘方乖凿固应殊，草木相求世久无。可怪风流如孺子，不嫌人物似曹蜍。两溪风月空劳梦，千里歌谣尚载涂。他日鹓行一回首，冷凫乘雁只江湖。"}