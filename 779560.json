{"id":"779560","title":"双双燕 本意 用史梅溪韵","dynasty":"清","author":"顾贞观","text":"单衣小立，正秋雨槐花，鬓丝吹冷。镜函如水，长忆画眉人并。残叶暗飘金井。问燕子、归期未定。伤心社日辞巢，不是隔年双影。香径。芹泥犹润。只一缕红丝，误他娇俊。几多恩怨，絮辙杏梁烟暝。传语别来安稳。待二十四番风信。那时重试清狂，肯放雕栏独凭。"}