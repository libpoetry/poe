{"id":"1128533","title":"僚佐再和复作二首","dynasty":"宋","author":"葛胜仲","text":"雅步谁追鹤氅仙，峭寒真是酒家天。谢庭最爱因风起，桓扇宁书遇象鲜。远觉归巢禽翅重，静看当槛竹枝偏。三吴此景宜增赏，飘瞥郊原似昔年。从来爱雪是真诚，又见祥飞六出霙。材薄敢招能赋客，庭閒聊作咏诗声。瑶阶误向凡间见，春蘤翻惊腊里生。贺板并来无答语，自惭词笔太平平。"}