{"id":"99686","title":"往富阳新城李节推先行三日留风水洞见待","dynasty":"宋代","author":"苏轼","text":"春山磔磔鸣春禽，此间不可无我吟。路长漫漫傍江浦，此间不可无君语。金鱼池边不见君，追君直过定山村。路人皆言君未远，骑马少年清且婉。风岩水穴旧闻名，只隔山溪夜不行。溪桥晓溜浮梅萼，知君系马岩花落。出城三日尚逶迟，妻孥怪骂归何时。世上小儿夸疾走，如君相待今安有。"}