{"id":"1045138","title":"代诸生送蒋守 其二","dynasty":"宋","author":"徐积","text":"长淮之南，楚为最剧。守者为谁，以才以德。守既视事，未逾厥月。吏则胥畏，民则胥悦。物来必应，事至立决。守之动静，皆有法度。不苟不简，不暴不怒。处烦以敏，辅严以恕。庭无滞讼，狱无冤囚。民无愁叹，俗有歌讴。古之三府，谣言奏事。今岂不然，兼采公议。付之使节，是以用之。付之远俗，是以重之。其俗既平，其刑既清。章德表功，来朝两宫。两宫圣明，柱上记名。"}