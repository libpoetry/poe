{"id":"698158","title":"夏日舟中有怀诸弟","dynasty":"明","author":"饶相","text":"潇潇风雨送行舟，一别庭荆踰五秋。鸿雁失群依北渚，脊鸰飞处傍南洲。天涯月夜长相忆，江草山花总是愁。言面每从春梦接，梦回仍旧思悠悠。风尘久客心如醉，江海游人鬓已疏。薄宦苦无閒日月，清时长为惜居诸。须从壮齿勤修业，莫以贫囊废读书。眷彼连枝松与柏，凌霄耐岁荫吾庐。"}