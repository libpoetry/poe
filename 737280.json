{"id":"737280","title":"渎山酒海歌","dynasty":"清","author":"查慎行","text":"云间高生精赏鉴，嗜古搜奇确且赡。朝来导我出西华，指点前朝御用监。监南新创元都坛，当门老桧青蛟蟠。旧闻酒海今落此，共叹体质犹坚完。渎山巨璞初无价，谁遣不胫来辇下。至元巧匠雕琢成，万岁山头设高架。天然位置平不颇，琐窗八面开重阿。石龙吸水上霄汉，倒泻溢为太液波。波光翻动广寒殿，满瓮蒲桃映华瑱。侍臣多著质孙衣，天子亲临诈马宴。电转星流四百年，故都何物不推迁。曾承沆瀣依天上，流落人间亦可怜。亭虚无复朱栏护，颓砌旁连髹器库。天吴跋浪鬐鬣张，只与空庭饱风露。君不见周彝商斝近来无，形制争传博古图。为池为海将安用，笑尔几同五石壶。"}