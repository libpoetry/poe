{"id":"713826","title":"答姜十三送游天台之作","dynasty":"明末清初","author":"屈大均","text":"昔我随远公，幽居庐山南。香炉峰下水，濯遍十三潭。松萝花开覆盘石，卧视秋云天外白。秋云舒捲本无心，忽向天台弄素琴。逢君散带耶溪上，赠我幽兰积雪吟。我有双白鹤，欲放沃洲山。朝啄苍梧之珠尘，暮随明月东海还。期君来听九皋唳，天籁清寥非世间。"}