{"id":"576520","title":"题刘千户英武舟卷","dynasty":"明","author":"黄哲","text":"将军十五二十时，银艾初悬双佩垂。材能不负将家子，年少成功人所推。青春照耀黄金铠，出入辕门好丰采。湘南自昔产英豪，况有雄名播沧海。海波忽沸神鳌丘，元戎万舸横中流。霆轰电扫势无敌，遥见将军英武舟。将军舟，甚英武，牙樯锦缆追风橹。半夜扬帆奏凯歌，千夫击楫鸣笳鼓。自从归驻北山边，兹事流传又五年。绣衣使者文章述，大胜磨崖千仞镌。"}