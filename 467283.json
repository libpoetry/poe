{"id":"467283","title":"读唐笺君诗选步无题四章奉和","dynasty":"当代","author":"陈振家","text":"不精通变不趋时，高第权门两不依。梦境常追凌岫鸟，性天剧赏傲霜枝。散樗只合藏猿谷，圬铁难酬淬剑池。顽拙头颅唯一用，偶逢知己欲吟诗。根质慵顽晓悟迟，偏耽风雅喜哦诗。难凭骨力厕骚苑，穷掘心源濡砚池。鹅鸭自无摩汉翮，蘼芜空羡拂云枝。先生肯济斗升水，便是涸鱼除困时。渺茫自放寄虚舟，荡水摇烟日月悠。目接川峦生畅快，心无滞碍向清幽。忘名应许从疏懒，知足诚能解百忧。袜线微才天早定，何须凡事问因由。秋月临窗似水凉，读君大作兴添长。曾闻学位都能假，独有才情不可商。绣口应声来妙思，笔花著纸放奇香。难为诗国风流种，顿刮青眸看海阳。"}