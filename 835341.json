{"id":"835341","title":"三姝媚 邓尉探梅不果，和彊村韵","dynasty":"清末民国初","author":"沈曾植","text":"花朝三日过。殢江皋，余寒香悭花朵。挂月珊枝，僾西风，想见石公高卧。禅榻沈吟，甚病树仙舟情左。孤负遥期，雪海春浮，梦君吟坐。莫放箬如船簸。问可有留题，脂粘粉涴。雪暗关山，倩西崦，一笛玉龙吹破。送客诗成，便稳趁橛头单舸。重向莫釐高处，议联青琐。"}