{"id":"356592","title":"齐天乐·碧云低蘸红楼影","dynasty":"清代","author":"项鸿祚","text":"碧云低蘸红楼影，如今倚楼人远。卖酒炉空，题诗壁坏，零落粉奁香碗。缘深梦浅，恨弹指西风，候蛩凄断。莫问南湖，一袈裟地更谁管。当时何限俊侣，算填词李十，能溯欢宴。巷口斜阳，湾头剩水，记与徐娘初见。重开画卷，认几曲疏帘，那回曾卷。柳已无多，晓鸦啼到晚。"}