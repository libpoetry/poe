{"id":"432766","title":"离乱杂诗十一首","dynasty":"近现代","author":"郁达夫","text":"草木风声势未安，孤舟惶恐再经滩。地名末旦埋踪易，楫指中流转道难。天意似将颁大任，微躯何厌忍饥寒。长歌正气重来读，我比前贤路已宽。飘零琴剑下巴东，未必蓬山有路通。乱世桃源非乐土，炎荒草泽尽英雄。牵情儿女风前烛，草檄书生梦里功。便欲扬帆从此去，长天渺渺一征鸿。又见名城作战场，势危累卵溃南疆。空梁王谢迷飞燕，海市楼台咒夕阳。纵欲穷荒求玉杵，可能苦渴得琼浆。石壕村与长生殿，一例钗分惹恨长。望断天南尺素书，巴城消息近何如。乱离鱼雁双藏影，道阻河梁再卜居。镇日临流怀祖逖，中宵舞剑学专诸。终期舸载夷光去，鬓影烟波共一庐。夜雨江村草木欣，端居无事又思君。似闻岛上烽烟急，只恐城门玉石焚。誓记钗环当日语，香馀绣被隔年薰。蓬山咫尺南溟路，哀乐都因一水分。谣诼纷纭语迭新，南荒末劫事疑真。从知邗上终儿戏，坐使咸阳失要津。月正圆时伤破镜，雨淋铃夜忆归秦。兼旬别似三秋隔，频掷金钱卜远人。久客愁看燕子飞，呢喃语软泄春机。明知世乱天难问，终觉离多会渐稀。简劄浮深殷羡使，泪痕斑驳谢庄衣。解忧纵有兰陵酒，浅醉何由梦洛妃。却喜长空播玉音，灵犀一点此传心。凤凰浪迹成凡鸟，精卫临渊是怨禽。满地月明思故国，穷途裘敝感黄金。茫茫大难愁来日，剩把微情付苦吟。犹记高楼诀别词，叮咛别后少相思。酒能损肺休多饮，事决临机莫过迟。漫学东方耽戏谑，好呼南八是男儿。此情可待成追忆，愁绝萧郎鬓渐丝。多谢陈蕃扫榻迎，欲留无计又西征。偶攀红豆来南国，为访云英上玉京。细雨蒲帆游子泪，春风杨柳故园情。河山两戒重光日，约取金门海上盟。千里驰驱自觉痴，苦无灵药慰相思。归来海角求凰日，却似隆中抱膝时。一死何难仇未复，百身可赎我奚辞。会当立马扶桑顶，扫穴犁庭再誓师。"}