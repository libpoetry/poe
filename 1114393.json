{"id":"1114393","title":"暮冬书怀赠次膺四首","dynasty":"宋","author":"李昭玘","text":"一气推迁星复回，人生常苦岁华催。冻云欲雪雁声过，腊酒正香梅信来。昼梦每因啼鸟唤，柴门独为故人开。自怜衰晚无多事，心地都成一寸灰。不住寒岩不姓庞，亦无短艇钓清江。门庭昼寂人攲枕，几案春生日上窗。五鼎甘心争逐兽，万夫落胆看寻橦。何如种取东皋秫，烂醉床头酒百缸。多病犹凭药可医，若为换却镜中丝。人生得意一搔痒，世事循环千弈棋。幸有归来陶令计，何须惆怅杜秋诗。慇勤田父劳相语，天命吾今不复疑。惭愧儒冠误此身，涂穷何假问通津。门前罗雀正吾事，墙角负暄非世人。自喜小槽长有酒，独惊华发不便春。知君泽畔成新筑，拟荷锄犁去卜邻。"}