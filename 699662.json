{"id":"699662","title":"得肃之近集快读数遍作诗三首","dynasty":"明","author":"郭之奇","text":"忆共芸香署，时登玄圃丘。词坛推健笔，天府动清球。溟涬穿心入，蒙泉刻意求。祇今霜日照，复令水山收。纸上声疑出，篇终意有馀。理于玄引淡，神以静来虚。幽涧流清澈，高云诏卷舒。掀髯兼面壁，吾欲问其初。黄初日已迈，中盛亦微移。钱柳真同辈，储王是汝师。不妨今作古，庶与运观时。离索欣相感，源流尚可思。"}