{"id":"817185","title":"苑里年节竹枝词","dynasty":"清","author":"蔡见先","text":"黎明爆竹换年光，共上大家欢喜场。一礼亲朋相问讯，春觞定作几天忙。大开灯市月争明，士女如云结队行。更有官民同乐意，管弦谱出太平声。纷纷牲醴闹头牙，膜拜香烧福德爷。农祝丰年商利市，醉人扶过比邻家。鞭丝钗影夕阳村，祭扫归来旧事论。不踏青青原上草，寿公祠里共招魂。米粽争缠续命丝，斗舟旧事忆潮儿。人家邀福心偏胜，蒲艾青苍插满篱。广设盂兰好道场，慈和宫里闹跄跄。阇黎化食浑閒事，大众皈依拜鬼王。香花酒果列多盘，高供巍巍七妈坛。有巧似知人尽乞，小儿身上乞平安。月到中秋分外殊，尝新有饼美于酴。良宵忙煞痴儿女，牧豕槽边问椅姑。虎头山畔听潮前，此日风高又一年。遍语插萸诸弟辈，题糕莫负菊花天。拌米为丸腻比脂，祀神祭祖两相宜。初来新妇宜男相，一粒投炉卜已知。食福年终是尾牙，盛筵今日请头家。可怜索债从兹急，安得台高好避他。共云今夕是辞年，儿女围炉笑语传。我独偷閒修酒脯，擘开囊锦祭诗篇。"}