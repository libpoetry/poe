{"id":"85919","title":"贺新郎·拂袖归来也","dynasty":"宋代","author":"刘克庄","text":"拂袖归来也。懒追陪、竹林嵇阮，兰亭王谢。谁与此翁相暖热，赖有平生伯雅。且放意、高吟闲话。山鸟山花皆上客，又何须、胜似公荣者。胸磊块，总浇下。盘龙痴绝求鹅炙。这先生、黄齑瓮熟，味珍无价。酒颂一篇差要妙，庄列诸书土苴。任礼法、中人嘲骂。君特未知其趣耳，若还知、火急来投社。共秉烛，惜今夜。"}