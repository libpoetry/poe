{"id":"140404","title":"蚊·连夜雨作污渠泥","dynasty":"宋代","author":"张镃","text":"连夜雨作污渠泥，枯茎蠹叶纷满蹊。塘坳蠕蠕长科斗，罋腹襄襄翔醯鸡。湿生别种蛆蛭类，倒掷横跳浮却坠。晴风一旦略嘘吹，便解飞腾添足翅。初即阳光缓缓游，鼓队趋群屋角头。雪片有声飘作阵，杨花无树辊成扑。尔自与人风马牛，缘何耳边鸣啾啾。鸣啾啾，未尔罪，扑鬓噆肤驱不退。有时深夜呵殿来，恼乱书灯犹作崇。何人当年假尔名，曰蚊岂为文足称。斓斑不过脚似豹，勇健未必拳如鹰。蚊吾语汝汝切听，尔讵不闻大鹏举翼辞南溟，上九万里如云兴。尔又不闻凤凰来仪虞帝庭，九章备体参四灵。奚曾逐逐专嚣尘，固知比拟非其伦。我园墙阴容尔停，自全且效腐草萤。吸露大胜血肉腥，口业既免报渐轻。不然熏燎灭尔形，吾言匪妾如日星。"}