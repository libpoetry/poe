{"id":"1228480","title":"登平远台鳌顶峰","dynasty":"元","author":"黄清老","text":"六鳌簸荡玄圃碎，三岛崩腾失空翠。海风掣断南山云，分我沧江半江水。台南岩谷青岌岌，奇松怪石作人立。山巅恐有风雨来，林径空濛落花湿。水东屴崱结平绿，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策驴度空谷。谁知咫尺山中幽，望断残晖立修竹。"}