{"id":"786411","title":"题邱菽园「星洲选诗图」","dynasty":"清","author":"洪繻","text":"南溟万里海水黑，游人到此俱失色。诗卷空留天地间，珊瑚直沈波涛侧。儋崖久已无名儒，峒黎岂复知苏轼！况自贡道当时绝天家，南洋万国已阻万重沙。衣冠文采风流尽，言语侏禽教化差。不迎白虎周符节，且罚黄龙汉使槎。此时纵来青云士，如以衣裳卖越市。世界烽烟炮火多，夷歌起时弦歌止。倘逢世上操觚人，不啻海滨逐臭子。谁知豪杰出芦中，独回窄袖乘长风。怀铅握椠星洲东，大笔一扫万尘空。汉、唐遗族有生聚，舜、禹苗裔非洪濛。身自南来心自北，应有悲歌哀家国。狂澜不断欧罗巴，痛泪无穷波罗的。李、杜百篇寄远邮，板荡八章吟绝域。我从王子慕邱迟，亦在天南沦迹时。绝口不谈寰中事，杜门罕驰海外诗。忽由图里见君面，不夷、不夏匡解颐。想见掷笔鸡林地，折尽浮海扶桑枝。孔融、德祖大小儿，贾山、鼌错新相知。君也置喙于其际，令我闻之轩须眉。云何避祸忽变计，朱公赎罪千金赀。南海虽得云雾披，此生未免付聋痴。今日閒情操选政，蛟龙岛国平如镜。星辰时从海底回，日月每向涛头迸。七洲洋过接昆崙，昆崙奴奉陶岘令。鼠毫麋墨长髯来，犀角象牙奇物竞。更闻炎方出翠毛，片羽值得黄金绦。君也见诗如见宝，沧海一钓连六鳌。人生时事不称意，浮沈一身无位置。惟有饮酒与放歌，足以幕天兼席地。二三素心共擘笺，传之千秋成韵事。恨余阻隔万重山，蓬莱可望不可致！题诗寄与海西头，拍海鹍鹏云生翅。"}