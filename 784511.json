{"id":"784511","title":"冬夜留宿虚壑精舍暨朱抱光陈行一讲易图夜分抱光援琴弹碧天秋思雉朝飞诸曲行一起复为我剑舞二十四变烛见跋寒月瑩然而霜鸡已再唱矣","dynasty":"清","author":"李锴","text":"少年好奇老好古，陡见神奇在臭腐。龟龙振跃自然事，妙义乾坤由逆数。京兆二君同■户，我来夜就双林语。虚襟远遇神近交，折角曾谁意连拄。灯昏夜久人坐忘，陈编未掩清琴张。流虚入变两不测，天风云海声琅琅。此时万籁肃不闻，一缕一丝呼吸分。寒飙细坼湘水纹，恍惚欲下云中君。琴歌既终客起立，子公曾孙剑舞及。腾踏步武飘风急，回旋五五复十十。崖倒枯株虎气吹，山划惊雷龙火匝。一片霜棱不见霜，寒月堕地清冰湿。始知役神不役气，能使观者皆震詟。舞罢孱然若处子，此夕何夕叹观止。机含动静良有以，太虚溶溶曙光启。"}