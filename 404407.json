{"id":"404407","title":"金缕曲·戏治盆景，四次韵呈南村、鉴老","dynasty":"近现代末当代初","author":"田遨","text":"盆景堪娱老。好一派、石旁松矮，桥边亭小。细石堆中开细径，上有茅堂初扫。直欲夺、天然工巧。想象湖天空阔处，一丸泥、便是渔家岛。相怜处，被花恼。横看竖看情难了。遍郊外、豪华别墅，经营打稿。我辈看来盆景耳，任意安排鱼鸟。所幸是、天怜幽草。偶读庄周齐物论，笑蝇头、蜗角争多少。翻自喜，小楼好。"}