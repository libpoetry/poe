{"id":"843542","title":"沁园春 剪发","dynasty":"清末民国初","author":"奭良","text":"发则何辜，忽而半髡，忽而尽倾。想盘龙挽结，频烦玉捥，堆雅梳掠，又费金茎。温镜如雪，并刀似水，直截青丝二尺赢。而今后，学男儿拜跪，不用朝争。从来短后纵横。便一握相寻智者能。只飞蓬匪易，仅垂燕尾，步摇难插，乍寂鸾声。偶遇华妆，仍装义髻，真赝中参眼倍明。迁流惯，叹伊川野祭，犹是迂生。望若垂珠，粉滴玲珑，粹白可嘉。是天然爱好，鸳针漫度，风流自赏，蝉鬓微遮。翠珥虚香，琼膏罢揾，穿穴翻嫌璧有瑕。春闺静，指困人红豆，抛出窗纱。明珰点缀原佳。只刻画冰肌事较差。矧掩时指滑，光同半月，欹来脸近，枕印余霞。本自中虚，何劳侧击，片玉装成两朵花。閒寻思，想伊人凿空，悔读南华。有美在中，瓠犀粲然，两三点金。想敲时眉绉，移嗔鬟侍，嵌来吻合，媚视藁砧。坚却能安，刚偏不吐，接近珠喉一往深。餐霞未，尽从容漱石，漫剔银簪。含香鸡舌沉沉。倘狭路相逢忍不禁。只杨枝作闹，缄情脉脉，菱花对照，笑语吟吟。白粲何多，黄流贵少，余慧何时到织纴。翻新样，判削除百镒，布满陀林。皓月盈怀，放大光明，坦然不疑。正罗襟乍解，微闻芗泽，绫衫半御，嫩见柔荑。荡到肩齐，拊来手滑，目送笼烟白玉脂。庄严甚，只乳峰高处，未许人窥。华鬘法象如斯。便图佛长生若可为。矧当心披豁，鹤真壁立，游行绰约，燕岂环肥。润质花浓，圆姿雪艳，信是春妆绝妙时。深深祝，祝门阑雀选，坦腹佳儿。纤笋森森，凛平剪刀，无惜齿牙。只烟鬟微散，欠申思绾，檀槽待按，义甲羞拿。九曲穿珠，三挑索线，度与金针态尚差。云蓝窄，偶情吟画壁，误了尖叉。深闺乍摈虚华。笑长爪纡余太不佳。似挥犀墨客，尽芟枝叶，除蝥田老，力刬萌芽。痒处难骚，掐时无迹，问郎意如何品骘加。秋来候，染猩红一点，负却仙花。有美清扬，立而望之，玉树竦然。看凤鞋双止，起时剡剡，蝶裙一搦，去影翩翩。作意跗平，生憎指约，角逐花阴惯比肩。堪怜处，只风廊易响，雪印难圆。鸦头罗袜新妍。躧利屣休劳小妹牵。试寻芳野绿，地同缋罽，垂趺霜白，天是华鬘。宛转惊鸿，轻盈飞燕，论袅娜何如步步莲。吾含笑，笑贫家黄九，输与坡仙。"}