{"id":"1128363","title":"无题","dynasty":"宋","author":"舒岳祥","text":"江山有恨非吾土，花鸟相逢故恼翁。百岁唯馀二十五，一春强半又成空。宇宙千年更帝霸，春秋万世正乾坤。阴阳定位纲常立，于此推寻见本原。杏花寒气退三舍，柳絮春光减二分。帘外游丝飞冉冉，窗间野马走纷纷。欲问醉乡过睡乡，两乡相接两相忘。海棠应是此乡物，醉晕深如午睡长。"}