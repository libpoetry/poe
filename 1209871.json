{"id":"1209871","title":"谢西方器之赠阮杖","dynasty":"元","author":"耶律楚材","text":"睢阳三绝从来传，坡仙铁杖为之先。宋朝四美岂易得，地君神器称手贤。了然居士隐洛瀍，读书好古有积年。擒龙捉日获二宝，宝之凿栋屋壁穿。龙庭万里叠山川，欲来馈我嗟无缘。将夺固与此理玄，慇勤携赠陈与田。陈田今岁来朝天，惠然出赐穹庐前。乌虬入手苍壁悬，恍然遗世如登仙。长蛟倚壁光娟娟，鳞介欲生如蜿蜒。澄澄秋月瑩朝镜，须臾洗尽余腥膻。足方法地顶法乾，四十五节松柏坚。七尺乌金三十两，微簧瑟瑟鸣哀蝉。云顶纤纤空腹圆，十三玉柱鸿翩翩。耽耽云坐踞猛虎，岩岩山口双双弦。铁君伴我游林泉，足疾顿减冲云烟。临风三弄碎琼玉，清商秋水声涓涓。安仁得此如临渊，子聃求杖不惜钱。湛然坐受匪劳力，不胜其服心胡然。西方讽我求终焉，故令二友相招延。抱桐扶杖闾山巅，举觞笑咏秋风边。"}