{"id":"47385","title":"长平戈头歌","dynasty":"明代","author":"刘基","text":"长平战骨烟尘飘，岁久遗戈金不销。野人耕地初拾得，土花渍出珊瑚色。邯郸小儿强解事，枉使泥沙埋利器。四十万人非少弱，勇怯贤愚一朝弃。阴坑血冷秋复春，朅壤食尽苍蛇鳞。湮沦长愧杜邮剑，废坠空忆椿喉人。故垒中宵鬼神入，云愁月暗戈应泣。呜呼！当时岂无牧与颇，戈乎不遇可奈何！"}