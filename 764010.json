{"id":"764010","title":"翠羽吟 为阮亭赋庭前鹦鹉","dynasty":"清","author":"邹祗谟","text":"官阁深。浓树阴。修竹碧森森。金锁珠条，鸾回凤跱吐清音。满砌月生渌水，一片云写青林。正使君、拥书高啸，翛然坐对鸣琴。奇姿妙质振微吟。丽蓉采采、善解幽心。惯是得人怜惜，充君戏玩，风前舞翠衿。相思秦陇停声，不语莲漏沉沉。长傍湘帘，好厌雕笼，又忆飞岑。梦醒清怨难禁。恐檐霜晓侵。座中有客，莫倚能题，漫写珍禽。"}