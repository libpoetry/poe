{"id":"697011","title":"挽赵别驾汝申四首","dynasty":"明","author":"胡应麟","text":"神武门前路，何人复挂冠。华阳閒鹤驭，瀫水罢渔竿。冷日黄金灶，寥天白玉棺。君看鸡犬去，已到赤城端。频年嗟伏枥，此日叹藏舟。世阀传中垒，乡闾问太丘。朱弦俄入夜，素翣正逢秋。好在蓬池顶，题诗遍十洲。玉局留丹界，琳宫寄碧霞。渐荒陶令菊，难觅邵侯瓜。雾里三天舄，云中八月槎。椒浆聊一奠，陇树乱栖鸦。蘧然孤蝶寝，忽到夜台傍。别墅丛青桂，空斋翳白杨。星沈南极杳，天入大罗长。一尉何须恨，修文正拜郎。"}