{"id":"920447","title":"监试呈诸试官","dynasty":"宋","author":"苏轼","text":"我本山中人，寒苦盗寸廪。文辞虽少作，勉强非天禀。既得旋废忘，懒惰今十稔。麻衣如再著，墨水真可饮。每闻科诏下，白汗如流沈。此邦东南会，多士敢题品。刍荛尽兰荪，香不数葵荏。贫家见珠贝，眩晃自难审。缅怀嘉祐初，文格变已甚。千金碎全璧，百衲收寸锦。调和椒桂酽，咀嚼沙砾碜。广眉成半额，学步归踔踸。维时老宗伯，气压群儿凛。蛟龙不世出，鱼鲔初惊淰。至音久乃信，知味犹食椹。至今天下士，微、管几左衽。谓当千载后，石室祠高眹。尔来又一变，此学初谁谂。权衡破旧法，刍豢笑凡饪。高言追卫、乐，篆刻鄙曹、沈。先生周、孔出，弟子渊、骞寝。却顾老钝躯，顽朴谢镌锓。诸君况才杰，容我懒且噤。聊欲废书眠，秋涛舂午枕。"}