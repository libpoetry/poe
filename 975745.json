{"id":"975745","title":"次韵张通判游钓隐园","dynasty":"宋","author":"项安世","text":"大家有宝初不靳，戏把兼金掷虚牝。小家尺寸入校量，涩缩支撑惟恐尽。张侯胸中无不有，诗未落手人已信。偶然写作钓隐图，画出芳洲横小艇。水营何事去能忙，洲学谁禅眠许静。东城车马起埃尘，西岭烟云生瞥瞬。渔人正用一孤篷，傲兀其间俱战胜。追随鱼鸟共飞浮，俯仰乾坤寄晨暝。我虽未是境中人，读罢公诗游已竟。从今剩觅千首诗，不用芒鞋踏幽境。"}