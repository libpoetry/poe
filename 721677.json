{"id":"721677","title":"合道山房作","dynasty":"明末清初","author":"屈大均","text":"老觉精神贵，閒令寿命长。古人尊养拙，吾道在含光。地有山熊馆，天无海鹤粮。久知贫贱好，垂白得居乡。夜久松声起，飕飗满泬寥。天风吹一半，散作海门潮。月出惊乌鹊，霜飞入紫貂。山堂寒不寐，有女命吹箫。夜久寒多露，天空渐欲阴。白云如薄梦，明月是愁心。友泪馀缃帙，妻魂在锦衾。谁知词赋客，学道更情深。未夕花全白，先秋叶半红。竹深偏有月，松小已多风。紫极心长贯，黄泉梦每通。故人凋落尽，谁与听丝桐。"}