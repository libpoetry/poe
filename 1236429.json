{"id":"1236429","title":"饯别李仲正府推二首","dynasty":"元","author":"陈镒","text":"栝山峻而高，栝水清且漪。眷此山水郡，民俗易保釐。府君来司刑，明清如伯尼。坐使狱讼空，青草满圜扉。棠阴亦蔽芾，载歌南国诗。泥泥白露凉，丛丛青桂发。时物一以变，况复怀远别。鸿翼起高逝，万里霄汉阔。鸴鸠在榆枋，铩羽何由刷。悠悠碧云思，伫立溪上月。"}