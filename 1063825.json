{"id":"1063825","title":"景醇见和甚妙时方阅华严经复和戏之","dynasty":"宋","author":"释德洪","text":"夫子和雪诗，放意如注瓦。手搏华严界，笑中已见借。高词师枣柏，宁暇数班马。如登妙高峰，如游广莫野。怪公个中人，亦入此保社。朝来谁扣门，寂音老尊者。扶筇坐山堂，诗眼不知夜。不入人间世，谁将作图画。但欠维摩女，玉骨无一把。纷纷散奇英，梨花风雨打。湖山晚多态，应接殆未暇。此诗聊戏公，诗成还自写。"}