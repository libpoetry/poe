{"id":"1115995","title":"古有采鞠茱萸篇而无一语及渊明长房旧事鞠茱于此其亦有憾矣乎九日戏为鞠茱补阙其体则准之简文 茱萸","dynasty":"宋","author":"杨冠卿","text":"落英拾秋鞠，委佩纫芳兰。以其清且芬，可服仍可餐。吴茱味苦辛，奚亦登君盘。囊纱萦臂玉，恍记汝南山。黄鹄招不来，仙子何时还。红尘著脚双鬓斑，折腰五斗真作难。巾车一去不复还，归卧柴桑紫翠间。东篱悠然见南山，欲辩忘言心自闲。"}