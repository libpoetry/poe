{"id":"703285","title":"以松叶支棚纳凉","dynasty":"明","author":"释今无","text":"未听松涛响，先邀松叶阴。引风疑作树，助竹亦成林。隐几能忘世，挥毫不用心。目前粗遣去，此外岂追寻。事歇心还歇，孤云自在流。清风收白汗，红日避高楼。聚叶喧檐鸟，投閒学水鸥。不须生羽翰，随地有沧洲。一木猿应喜，三秋暑未徂。片时收逝魄，终岁倦艰虞。月到阴还碎，云过气更殊。石能供卧枕，天地足蘧庐。"}