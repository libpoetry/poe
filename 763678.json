{"id":"763678","title":"满庭芳 其一 丁未九日，芜湖赭山登高，有怀里中诸友","dynasty":"清","author":"曹尔堪","text":"铜狄迷烟，金茎泻露，壮怀今已无成。西风摇落，老大倍关情。回首蓬莱万里，青藜焰、只剩枯檠。千秋后，谁知我者，惟有曲先生。心惊。秋浪发，鲸吞鼍吼，水上横行。望蟂矶突兀，犀浦分明。遥忆茱萸插罢，都尝遍、香稻黄橙。孤踪在，江城客馆，醉卧月三更。"}