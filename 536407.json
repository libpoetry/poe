{"id":"536407","title":"拟古七十首 其二十二 傅司隶咸杂感","dynasty":"明","author":"王世贞","text":"红女恋一机，丈夫慕九州。拂袖出门去，妻子不足留。二室造帝基，黄河喷天流。一览意无馀，西入咸阳游。咸阳帝子里，车马若云浮。炊金复馔玉，赵瑟间齐讴。东家霍司马，西邸平津侯。南邻外人馆，北户文成楼。鸡鸣先朝日，起者何所求。试言平生业，十举九不酬。北风旦夕吹，敝我黑貂裘。低回返乡井，耕钓亦悠悠。"}