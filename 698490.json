{"id":"698490","title":"乙酉元日八首","dynasty":"明","author":"唐伯元","text":"岭峤云山外，征鸿半假真。一从郎署后，四见岁华新。冠盖迎人懒，渔樵入梦频。咄嗟成底事，又伴上林春。窃禄谁家子，言归竟不归。高堂双白发，帝里又芳菲。谷送宫莺晓，烟添御柳肥。斑斓五色在，何处试春衣。恋阙几沉吟，为郎十载深。长瞻惟北斗，欲报愧南金。起草当年事，传经百代心。况逢端履庆，吾意不须禁。献赋惭司马，逢君喜帝尧。尚疑樽俎意，无补圣明朝。玉律阳方长，春风冻已消。胡儿休牧马，指日断天骄。献岁饶佳气，千官向紫宸。谁擎金掌露，最惜岭头春。濡滞瞻云日，艰危报主身。旁人休错解，张翰忆鲈莼。岁改心如旧，间关酌去留。凭将丹扆献，乞伴赤松游。桃处人偷颗，桑时鹤送筹。庭闱多胜事，此外复何求。半生怜学道，苒荏负初心。倏尔经今岁，愀然觉寸阴。一封何潦草，百计是抽簪。异代谁知己，无弦壁上琴。贤圣不同调，行藏合自谋。纵然群鹿豕，不是慕巢由。时序书间蠹，乾坤海上鸥。青春堪潦倒，吾道在沧洲。"}