{"id":"747560","title":"同人冒雨寻白兆山桃花岩中途雨甚小憩山寺被酒有怀太白 其二","dynasty":"清","author":"左宗植","text":"我爱谪仙人，不作谪仙诗。我敬谪仙人，痛饱真吾师。平生国士风，余事乃文辞。堂堂汾阳公，中兴造唐基。谁令翘关卒，祓释起囚累。赫赫高将军，指使如僮儿。荆州逆竖子，岂肯相因依？观名计之实，皦皦固奚疑。荐贤不受禨，反以罹谗讥。至今读书处，古柏号风悲。我来吊君才，亦不为遨嬉。狂吟酒一杯，酹君君傥知。"}