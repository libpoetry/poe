{"id":"496276","title":"摸鱼儿 次晁无咎韵","dynasty":"明","author":"夏言","text":"忆少年、作客洪都，几度西山南浦。从倚滕王高阁上，落日风帆遥聚。凝望处。爱匡庐、烟中瀑布如川注。鸟歌花舞。向孺子孤亭，云卿旧宅，时复携游去。悔当时，错把蟾宫高步。荏苒青春虚误。朱衣玉带黄金殿，忘却丹丘玄圃。笑匆匆、绿鬓巳成丝，弹指能几许。春来自语。且酌酒花前，放歌溪上，不管青山暮。"}