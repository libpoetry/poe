{"id":"944008","title":"急笔次梁教授韵","dynasty":"宋","author":"陈造","text":"旱气如燬民其咨，漂然一雨喜可知。醮席龙坛揭精意，青章祝号免愧辞。馨香了知罔时怨，耕耦亟用发尔私。四釜足食可倚俟，三年馀蓄夫何疑。小麦囷藏茧已择，及此得雨未后时。阴晴向人信大巧，此柄似付吾辈持。岂特贫窭免逋捕，抑令催敛减箠笞。旱魃蝗蝻方踯躅，不待炎火俄歼夷。吾皇圣德帝所佑，上瑞何必占蓍龟。职民之忧假守事，遇灾讵可缺祷祠。贪功谓盗古不予，读诗愧色浮清涯。揣己未敢拜此赐，亦念佳句堪疗饥。击钵千纸久不讲，聚头一醉属有期。自公退食况病减，今我不乐将谁欺。青楼歌舞有新按，中年丝竹聊自怡。已戒隶人谨约束，酒阑一屏骊驹诗。"}