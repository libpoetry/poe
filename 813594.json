{"id":"813594","title":"杪秋杂感","dynasty":"清","author":"李锴","text":"平居抚今昔，幽感恻心魂。遗泽弥梁楚，清操著子孙。园庐聊僦止，饘粥强图存。三十年中事，凄凉莫重论。每作西南望，沾襟涕泗斑。秋心悬博水，风木拱尧山。谁策遗经美，空存赐服殷。传□旧祠庙，犹祀峡云间。才拙官宜罢，家贫子亦无。生涯违左计，迂步狎泥涂。落落馀今日，悠悠此丈夫。愁边霜叶脱，独立一长吁。"}