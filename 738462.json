{"id":"738462","title":"桐城方贞观寄诗稿书赠","dynasty":"清","author":"陈祖范","text":"渊明嗟道丧，人人惜其情。非止口嗌哇，惟恐风波生。就令诗言志，有怀讵能倾。转喉防触讳，顺吐必逆攫。摭拾为大尤，塞兑乃得宁。漫云教温柔，本无不平鸣。肺腑一字无，月露连篇盈。掩卷想谁作，曾不得主名。以兹继《风》《雅》，真赝谁能争。我读贞观诗，则知贞观诚。轩豁露肝膈，拓落轻讥评。出语中道要，破的无浮声。惜哉两白首，未能常合并。"}