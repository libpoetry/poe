{"id":"792590","title":"寄怀江宁张子莼太守四首 其二","dynasty":"清","author":"周赓良","text":"逆旅多烦忧，相思溯畴曩。忆自避兵初，出门何惘惘。一唱相逢行，此乐非意想。投分略年义，雄谈日抵掌。同续兰亭诗，更打秦淮桨。好山必共看，佳句亦同赏。人方羡攀嵇，我颇惭说项。何期天末风，吹散浮萍两。惟馀今昔怀，感旧增怅怏。良觌不可常，流光付歘恍。所以南皮游，悲来叹乐往。"}