{"id":"203011","title":"陪诸君会史馆园","dynasty":"宋代","author":"蔡襄","text":"名园霁宿雨，春日正和柔。花香泛草际，竹景摇清流。鸣禽自往还，游鱼时沈浮。出门市朝喧，爱此林亭幽。况陪君子讌，飞斝更相酬。亦有佳人携，豔歌青眉愁。佳人足娱适，远思何夷犹。故乡去千里，野堂临溪头。梦寐别四载，南望无时休。王粲昔从军，登楼以销忧。今予岂不然，每到终迟留。"}