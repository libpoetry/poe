{"id":"813570","title":"小重山二首","dynasty":"清","author":"李慈铭","text":"题遍长安诸寺诗，一春常恐道、负花时。马啼归趁夕阳迟。闲门闭，红煞小桃枝。花外柳垂垂，莫捎花便落、数苔墀。更携红烛拂蛛丝，殷勤意，头白有谁知。微雪疏疏下凤城，今年寒较甚、近清明。小桃花落扑帘旌。东风峭，偏倚柳青青。雨过澹霞生，摊书贪一晌、小窗晴。鸟啼频劝曳筇行。花如旧，头白去年人。"}