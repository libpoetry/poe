{"id":"561002","title":"李学士薇园秋霁图题赠","dynasty":"明","author":"严嵩","text":"玉堂仙人入直还，尽日閒园惟闭关。展席平临阶下树，开帘遥对几前山。紫微阴深日卓午，石榻微凉过鸣雨。涧道声飞泉瀑寒，云根色飐莓苔古。仙人步屧出幽林，长啸时闻鸾凤音。手挥綵笔吟芳荰，目?飞鸿弹素琴。琴书偃傲有馀清，竹窗今夜月华明。谁言西掖丝纶贵，更有东山萝薜情。"}