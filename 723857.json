{"id":"723857","title":"捣衣诗","dynasty":"南北朝","author":"萧衍","text":"驾言易水北，送别河之阳。沈思惨行镳，结梦在空床。既寤丹绿谬，始知纨素伤。中州木叶下，边城应早霜。阴虫日惨烈，庭草复芸黄。金风徂清夜，明月悬洞房。袅袅同宫女，助我理衣裳。参差夕杵引，哀怨秋砧扬。轻罗飞玉腕，弱翠低红妆。朱颜日已兴，眄睇色增光。捣以一匪石，文成双鸳鸯。制握断金刀，薰用如兰芳。佳期久不归，持此寄寒乡。妾身谁为容，思君苦入肠。"}