{"id":"1106004","title":"端午内中帖子词 皇后阁","dynasty":"宋","author":"王圭","text":"玉作仙家殿，都无暑气侵。犹裁葵叶扇，常有爱君心。茧馆桑阴合，新丝已上机。忧勤不知暑，亲织衮龙衣。金屋风光别，仍逢令节新。争传九子粽，皇祚续千春。五月炎风炽，忧勤紫掖中。催裁恤刑诏，晓下未央宫。侍儿清晓进仙裳，玉筦齐调奉帝觞。应有瑶箱旧时燕，直随歌舞到昭阳。君王初幸集灵台，碧藕催花海上开。见说一房皆百子，凤衔双蒂几时来。君王未带赤灵符，亲结双龙献宝珠。更与宫娥花下看，工夫还似外边无。水晶宫殿晓风微，天女乘云献玉衣。谁把轻绡裁画扇，直疑双凤向人飞。夕然辟恶仙香度，朝结延年帝缕成。愿上玉宸千万寿，薰风常泛舜弦声。紫阁曈昽隐晓霞，瑶墀九御荐菖华。何人又进江心鉴，试与君王却众邪。"}