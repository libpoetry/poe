{"id":"766797","title":"贺新郎 湖上醉歌赠沈遹声","dynasty":"清","author":"佟世南","text":"耳热还须酒。但持觞、仰天大笑，莫随人后。落落吾侪堪白眼，世事于君何有。任薄暮、浮云归岫。怅望孤山梅尽也，绕西湖、欲绾苏公柳。才对影，讶清瘦。临风自问频搔首。慢回思、小青冢上，几添僝僽。梦里春来无计是，留得穷愁如旧。听杜宇、泪浇双袖。拟换扁舟寻宿约，问苍穹、可许疏狂否。杯再举，曲三奏。"}