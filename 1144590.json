{"id":"1144590","title":"十四砺二首","dynasty":"宋末元初","author":"郑思肖","text":"法驾遥巡六载馀，农桑烟火顿萧疏。深山大泽精灵哭，赤县神州鸟兽居。天下黄金归朔漠，南中白骨蔽郊墟。漳泉数郡屡反正，剩有忠臣野史书。六合漫空一网罗，驱徭椎剥极烦苛。星辰错乱历无准，天地阴寒气不和。汉室公卿周勃少，河梁朋友李陵多。蹴然发叹悲风过，渺渺吴淞捲白波。"}