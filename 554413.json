{"id":"554413","title":"卯山书屋图","dynasty":"明","author":"胡俨","text":"金乌出海扶桑红，流光正照山之东。千岩宿雾卷飞翠，半壁晴霞明太空。一双乔松荫华屋，中有幽人美如玉。青鞋布袜芰荷衣，坐看碧草无尘俗。黄鹂啼处树阴多，白鸟飞时溪水绿。床头锦囊琴一张，架上牙签书万轴。长年读书究典坟，不知春暮花纷纷。绛桃隔竹迷苍雪，红药当阶动彩云。昨日山中酒初熟，故人早过清溪曲。呼儿洗盏具盘飧，莫厌山肴并野蔌。太平无事不出门，白鹤生雏竹有孙。男长须婚女须嫁，仙家何必说桃源。"}