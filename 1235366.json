{"id":"1235366","title":"送丞相河南王南征","dynasty":"元","author":"卢琦","text":"总戎才略正英年，兼领中朝将相权。天下河山雄百二，幕中宾客灿三千。已承重寄辞储馆，宜策奇功继颍川。请学平南世忠武，勿令专美世皇前。逆竖真成斗兽穷，孤城危立万山中。王师所至如时雨，戎旆长驱有胜风。犀缝朱缦三属甲，虎文雕䩨六钧弓。悬知幕府多才士，伫草平南露布功。旄头先日便移军，道上鸣螺寂不闻。长技精兵一当百，高蹄战马万为群。大河渡水合成路，北风捲沙飞作云。今代凌烟岂无阁，为公他日赞鸿勋。"}