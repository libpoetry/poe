{"id":"114093","title":"辛酉憩刀坑口","dynasty":"宋代","author":"黄庭坚","text":"群山黛新染，蒙气寒郁郁。扫除迎将家，下簟脱巾袜。南北舍小棠，况可清烦喝。鸟声废书眠，聊以休吏卒。竹鸡苦唤人，觉坐观法窟。无外同一家，惟己非万物。清波两鸳鸯，善游且能没。惊人相追飞，甚念失甚匹。舂鉏貌闲暇，羡鱼情至骨。广道策坚良，熙熙集于菀。烂额始论功，傥能谋曲突。"}