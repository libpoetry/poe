{"id":"365927","title":"念奴娇·题芭蕉画册","dynasty":"清代","author":"黄燮清","text":"萧萧意远，带烟痕写出，翠无重数。曾向辋川图里见，残雪恁时消去。几净宜书，窗阴碍绣，染绿闲庭宇。夕阳遮了，浅红留在高树。最好瘦石安排，疏花衬贴，三径移云补。记得读书深夜坐，记得煎茶帘户。倚枕听秋，挑灯味梦，一阵黄昏雨。玉阶如水，暗蛩能说凉趣。"}