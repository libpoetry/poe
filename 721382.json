{"id":"721382","title":"祝张盐宪二首","dynasty":"明末清初","author":"陈恭尹","text":"父兄关内建侯封，帝用和羹说命重。丹诏黄河盟一带，青霄华岳见三峰。著书共许追班马，补阙曾闻侍衮龙。昨月拜持旌节出，榻前天语赐从容。南天鸿雁俨成行，东土篱花亦渐黄。英岁未须论献寿，清秋唯报好飞觞。小山招隐虚文藻，大雅维风属庙廊。为问荆州张相国，部民谁是孟襄阳。"}