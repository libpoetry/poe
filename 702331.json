{"id":"702331","title":"游紫阳山寻许宣平金野仙二真遗迹次旧韵二首 其一 和宣平韵","dynasty":"明","author":"程敏政","text":"屋踞苍崖下，人行老树颠。寻诗敲翠竹，消醉饮清泉。歌出黄牛背，帆飞白鸟前。尘缨犹未洗，结社在何年。一峰孤耸碧孱颜，琳馆遥当紫翠间。桑坞日斜鸡唱晚，松庭风静鹤声閒。轩辕丹熟惟馀井，太白诗高可配山。吟眺未胜天渐暝，兴随流水不知还。"}