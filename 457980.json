{"id":"457980","title":"网友有名司马绿绮者，予睹其名而忆文君事，因赋《白头吟》。兴感有由，即以赠司马兄","dynasty":"当代","author":"卢青山","text":"司马青衫客，帘内绿绮琴。伊人心婉婉，流转入琴音。流淌出帘外，满庭怅生春。流流不可止，流入司马心。两心何洽洽，交舞如环轮；亦犹弦与指，呼应无纷纭。此指始欲拂，彼音爽已温。彼音何所往，遥遥天地愔；东西或南北，飘荡如游云。彼人何所往，飘逐琴音奔；携手两不失，从此飞流尘。嵩华峙郁律，沧海浮冥阴。辽远岂不劳，饥渴岂不辛；彼音苟相失，此生何足存。琴音终有止，所止洵清新：左山右流水，山高水自深。彼人终有止，止于白发身。援琴拂白石，曲奏白头吟。此弹彼相和，山水为酣醺。一拍一交目，两心何欣欣。曲尽七弦折，弦折四目昏。遗音绕遗体，三匝穷逡巡；逡巡向天宇，迟迟如待人。双魂随而至，相逐如童亲。乾坤茫渺渺，相逐长循循；乾坤终不绝，终焉不能分。"}