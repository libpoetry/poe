{"id":"958461","title":"封州学东池岁率孳鱼冬晚粥之用佐养士教授高公补之至以绍兴己已之春夏偶微旱至秋掌计者告匮试出池鱼则比旧加三倍得众谓公躬自临池鱼不化为苞苴故所获如是观如居士曰汉武帝时海旁民入租渔海鱼不胜计县官利而取之鱼不出捐以予民鱼乃再来由是知物之繁夥皆天道益寡之意教授念念以廪饩不继为忧则盛池鱼以丰其入亦天意哉戏赋之","dynasty":"宋","author":"郑刚中","text":"县官渔海鱼不登，捐以予民鱼乃复。一物丰耗皆有道，大抵天心怜不足。先生手持尺二槐，教养专为周王来。旦旦升堂说书罢，只恐廪饩生尘埃。池鱼卖钱补司计，此是从来学宫例。今年张网牵紫鳞，鱼出钱归称数倍。青衿摩腹谈经史，笑谓东池昔无此。岂识先生东海头，一竿不数任公子。"}