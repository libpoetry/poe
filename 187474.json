{"id":"187474","title":"潘吴二察甚振风采刘仲山有诗因次其韵","dynasty":"宋代","author":"姚勉","text":"国家元气几如发，章李以来几台察。翻盆窥瓮若不闻，射影含沙但潜发。坦途自诧忘羊肠，坚冰恐已在履霜。熙丰旧人正伺隙，乃尔寂寂无精光。抨弹已上旨宣谕，谏不能行法当去。老乌欲食不再鸣，幸有新来柏台疏。蛰霆忽击聩者惊，不待数月如阳城。中书君已非偃月，何事亦恶伏马鸣。奏疏流传人吐舌，未死奸谀面赪热。只今时事尚可言，奏四十章当一月。直言不惮方威灵，本朝未尝言罪人。但图奏上天子喜，莫管近前丞相嗔。向来庆历子唐子，千古名垂汗青史。瘴山炎海固鬼愁，志士宁能彼易此。风尘澒洞何如时，麒麟豺虎方争驰。士所当为未止此，志完幸听承君规。"}