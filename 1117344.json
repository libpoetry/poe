{"id":"1117344","title":"丑奴儿 其二","dynasty":"宋","author":"辛弃疾","text":"寻常中酒扶头后，歌舞支持。歌舞支持。谁把新词唤住伊。临歧也有旁人笑，笑己争知。笑己争知。明月楼空燕子飞。此生自断天休问，独倚危楼。独倚危楼，不信人间别有愁。君来正是眠时节，君且归休。君且归休，说与西风一任秋。近来愁似天来大，谁解相怜。谁解相怜。又把愁来做个天。都将今古无穷事，放在愁边。放在愁边。却自移家向酒泉。年年索尽梅花笑，疏影黄昏。疏影黄昏。香满东风月一痕。清诗冷落无人寄，雪艳冰魂。雪艳冰魂。浮玉溪头烟树村。"}