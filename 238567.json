{"id":"238567","title":"深道见寄·虚斋隐几坐","dynasty":"宋代","author":"高斯得","text":"虚斋隐几坐，忧思来万端。我带旧盈骼，忽复数孔宽。追思昔迷复，驱驰因尘鞍。终蹈世涂险，衽席生泷滩。平生仗忠信，意若无惊湍。虽有被野罗，何篡凌风翰。嫠忧抱耿耿，进退良独难。亦欲纫蕙茝，殷勤奉所欢。终疑薛居州，一暴难胜寒。众阴日夜长，正气日以单。国枋落熏腐，民生困贪残。言路久榛棘，内食咸空餐。蹇予宿嗜好，与世殊鹹酸。奈何不自爱，当门植芳兰。故效五柳君，归求容膝安。我友在天末，洞我肠与肝。新诗妙镌发，字如汤铭盘。盍簪眇无因，东望慨其叹。遥闻病新愈，致我囊中丹。愿君强吞咀，百年永相看。"}