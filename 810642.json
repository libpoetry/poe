{"id":"810642","title":"经张稊旧居","dynasty":"清","author":"毛奇龄","text":"尚有青堂赠，宁知白马来。盘飧仍地主，涕泪满泉台。丛草留人暗，繁星照户开。邻家吹笛苦，中夜起悲哀。十载穷泉路，千秋处士庐。骄儿彭泽训，难弟晋阳书。棘楚悲黄鸟，乡潭上白鱼。谁怜徐氏剑，犹挂子云居。不作西州哭，依然东道亲。文章真坠地，朋旧尚为人。海鹤何年返，山花几度春。空堂樽酒夜，独坐听鸡晨。"}