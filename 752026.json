{"id":"752026","title":"题欧阳公三游洞题名","dynasty":"清","author":"黄绍箕","text":"彝陵山水奇，入峡此东道。千峰缭翠壁，划然发天巧。元白苏黄陆，行旅有述造。千载山主人，卓荦余文藻。放翁昔搜寻，泐缺知已早。拂尘惊乍见，欢若墨未燥。石粗故易剥，穴黑得常保。公昔奉母来，江乡足鱼稻。县楼日对山，覃研职方考。嘲弄时间作，吏牍杂诗稿。想当清秋初，溯川消积潦。石乳凝云扁，岩蔬照晴昊。判官夙同调，缘险恣幽讨。淋漓修史笔，悬壁偶一埽。引绳无欹斜，濡豪绝瘠槁。乃知大贤心，精气常在抱。令君无结衔，庭趋宁足恼。公视官如家，视民如襁褓。追俗玩岁月，自分桐乡老。岂知屡起蹶，入汴鬓已皓。梦中渡横查，苦忆山县好。东山有题咏，汉庙闻祈祷。遗文犹在诵，贞石翳荒草。寥寥残字在，永为兹山宝。"}