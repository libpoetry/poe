{"id":"722513","title":"越台新柳","dynasty":"明末清初","author":"屈大均","text":"新年柳叶已争开，绝似江南二月来。自是炎方天易暖，春光先到越王台。濯濯风枝半作阴，新条不遣旧条侵。自来珠海多春色，垂柳垂杨亦系心。百尺丝阴拂荔矶，吹绵未共木棉飞。玉山香浦攀枝外，新绿轻轻染翠微。未作鹅黄绿尚轻，垂丝一半拂春城。风流绝似灵和殿，不待条长已有情。流乱轻丝不自持，依依最是嫩条时。春来几日犹无力，叶叶吹开未作眉。掩映花田乍散风，几株抽翠已连空。行人莫向朝台折，留问班枝二月红。垂柳炎州自昔稀，几家新种未成围。江南江北无人处，黄鸟枝间正乱飞。舞杀东风绝可怜，思同人柳只多眠。汉宫一树风花乱，吹落昌华旧苑边。同心同折一枝回，丝缕因风结复开。已苦春愁如雪乱，莫教花絮更飞来。家住金陵复得无，白门杨柳可藏乌。汉宫眉黛三千绿，叶叶枝枝是画图。"}