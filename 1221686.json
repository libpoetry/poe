{"id":"1221686","title":"报德诗为郭伯瑆赋","dynasty":"元","author":"凌云翰","text":"朋友死无归，殡之谅非艰。能于贤者施，大胜独与鳏。贤者亦有子，兵乱不得还。乱定子方至，临穴出涕潸。报德斯以德，不在父字间。文字苟不泯，世教诚相关。道山郁嵯峨，苕水流潺湲。相去数千里，可望不可攀。一朝函骨返，无复莱衣班。子固有戚容，人亦皆欢颜。民胞物与意，砭订愚以顽。呜呼子深氏，义重踰丘山。"}