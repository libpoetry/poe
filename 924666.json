{"id":"924666","title":"初筑南斋","dynasty":"宋","author":"苏辙","text":"我老不自量，筑室盈百间。旧屋收半料，新材伐他山。盎中粟将尽，橐中金亦殚。凉风八月高，扶架起南边。首成遗老斋，愿与客周旋。古桧长百尺，翠竹森千竿。隔城过清颍，有井皆甘泉。平生隐居念，眷眷在山川。谁言白发年，有作竟不然。我本师瞿昙，所遇无不安。诸子知我怀，勉更求榱椽。堂成铺莞簟，无梦但安眠。"}