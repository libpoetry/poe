{"id":"737008","title":"送陈南麓同年之奉天府丞任","dynasty":"清","author":"高其倬","text":"甲午夏月次鹑火，陈君东去丞陪京。月题之轮约青幰，翩翩白马悬朱缨。风吹苍髯拂肩领，长身突兀双颧赪。后车轮囷载坟卷，前驱合沓罗旗旌。路人如堵看祖帐，客前陈辞酒再行。山海之东富奇诡，水产陆孕纷千形。熊肪三寸削玉白，鲟鳇一丈如龙狞。活掎挺鹿掣生尾，痴掩雏雉披柔翎。巨蛤腴腹莹见子，芽蕨拳饱肥税萌。八梢偏口略粗俗，黄羊水獭犹膻腥。君到正遇八九月，应饕北食忘南烹。郭外日红看放猎，月轮压地排千兵。鹳弓可手称鸾箭，驯驹口熟知人情。马上射生下草檄，吏卒唶嚄官寮惊。书生如此良不恶，行矣最乐余何营。我时避坐亦为寿，敢有所献君吾听。蒲河铁岭我故土，身虽不到心能明。皇家大业首辽沈，有汉关陕唐汾并。膏原坱圠二千里，崇墉岌嶪一十城。薇局中开应箕尾，王气直上联魁衡。已闻方召降乔岳，宜有董贾钟菁英。后生无师孰埏铸，适喜硕彦司胶黉，愿稀射猎课文史，数亲短椠疏长荣。别裁讹体定涂轨，披汰瓦砾搜璜珩。中和乐职正宜作，子渊之后君再生。大海泱泱浸日出，长山矗矗撑天青。纵探极目厉其气，推排河岳鞭风霆。发为声诗被弦管，常武是弟绵是兄。便就童子觅何武，或有骨骼堪公卿。采风九牧贡轩陛，升歌一阕通神灵。咸池云门见光景，金泥玉简基云亭。君不见元和韩碑睨典诰，刘诗柳雅窥齐盟。生平羞与曹桧伍，归其视我当继声。"}