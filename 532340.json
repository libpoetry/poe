{"id":"532340","title":"送江城尹黄时简","dynasty":"明","author":"朱浙","text":"忆昨与君听鹿鸣，双骑骏马朝神京。少年快意轻世事，谓言唾手成功名。功名牢落如捕影，踪迹聚散同浮萍。束书三上获一第，滥竽旅进充明庭。瞽言谬发昏醉梦，幸逢宽政逭天刑。归卧荒山饶岁月，十又七番春草青。嗟君蹉跎更晚遇，四十释褐尹江城。清操所难君子守，去思重见古人情。抡才共儗登台省，列爵还应待俊英。丈夫出身事明主，拔擢任使生光荣。夙夜靖共须黾勉，冥顽惭愧负生成。阴晴南国仲春后，水陆中州万里程。送子长安何处是，五云宫阙日边明。"}