{"id":"186950","title":"时为桂林之役前一日刑部刘公置酒相饯曾节夫","dynasty":"宋代","author":"张栻","text":"通籍念无补，先庐获归休。所忻三载间，暇日从公游。城中十亩园，颇复依清流。渺渺送归雁，翩翩下轻鸥。驾言欲南鹜，踟蹰眷林丘。况且远晤言，公唱孰与酬。祖席近佳日，呼客仍我俦。相与千载思，谁复念此下。新诗更纡余，用以宽离忧。它年南阜约，剥啄时相求。"}