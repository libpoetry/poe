{"id":"684605","title":"为两儿祝贺明府寿二首","dynasty":"明","author":"王应斗","text":"城南星锦灿天中，瑞绕宫墙岁岁同。问道立深门下雪，披怀哎挹座间风。松高泰岳千寻碧，花放河阳七度红。唱罢海筹无尽爵，明霞初拥日生东。钧天瑶鼓振芳辰，历历蓬壶座上宾。粹白近连江夏裔，孤清遥接镜湖春。菁莪迭咏中都化，桃李欣逢上苑新。只愧九方垂策后，蹇驽犹自滞风尘。"}