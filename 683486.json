{"id":"683486","title":"登黄榆最高处","dynasty":"明","author":"王世贞","text":"太行无际碧天愁，榆塞褰帷万古收。紫气东盘沧海出，黄河西抱汉关流。櫜鞬忽动双鸿暝，刁斗频敲万马秋。薄伐到今仍列戍，教人无赖说并州。托御当年惜未同，叱车今旦指秋空。千峰竞吐嵯峨日，万木长交惨淡风。滴博高疑唐旧戍，虒祁远是晋新宫。亦知雷雨非全妒，不遣人间句并雄。"}