{"id":"284262","title":"贺俞平伯先生暨德配许夫人重圆花烛诗","dynasty":"现代","author":"施蛰存","text":"海外飞来绝妙辞，发封虔诵愧支离。师门双庆圆花烛，落魄鲰生总未知。主人情重徵题咏，鼓吹词林寿梁孟。三年鸳牒既添筹，一言均赋欣从命。犹忆青云侍讲筵，曲园诗学有薪传。周南卷耳标新义，缉芷缭蘅薄郑笺。倚声颇许老白石，酒祓花销数高格。邯郸学步惜红衣，谬赏眉岑隐离碧。五噫赋罢来海陬，鹿车聊作赁舂游。谢帷绛帐谐琴瑟，宝山路上寄俞楼。我昔登楼事亲炙，月晦灯停难为客。高烧桦烛照红妆，许我清言共瑶夕。龙战玄黄兵气舒，黉宫人散杏坛虚。凤笙长引归京国，从此师徒异走趋。沧桑几度更朝市，转绿回黄困流徙。遥瞻日下是长安，问道何曾申一纸。颇闻生计足婆娑，秋月春花雅事多。度曲堂开汤玉茗，参禅人诣病维摩。山东小儿妄讥讽，入主出奴肆搬弄。太清尘秽朝野喧，古槐梦遇红楼梦。岂知儒道日凌迟，左建商君法外奇。孔门自古多能事，汉水荆山共夷旷。燕燕归来鬓已霜，云开喜见日重光。丝萝无恙芝兰秀，凤烛双辉六甲觞。头白门生昧法纪，世人欲杀幸不死。当年謦欬未全忘，拟托赪鳞恧而止。谢公墨妙染霞笺，传与师门韵史篇。三中劫尽人间世，难觅童心五十年。俚歌仓卒无文藻，感旧维新述襟抱。寄去京华寿一卮，春在堂中春不老。"}