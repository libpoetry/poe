{"id":"100026","title":"昭陵六马唐文皇战马也琢石象之立昭陵","dynasty":"宋代","author":"苏轼","text":"天将铲隋乱，帝遣六龙来。森然风云姿，飒爽毛骨开。飙驰不及视，山川俨莫回。长鸣视八表，扰扰万驽骀。秦王龙凤姿，鲁鸟不足摧。腰间大白羽，中物如风雷。区区数竖子，搏取若提孩。手持扫天帚，六合如尘埃。艰难济大业，一一非常才。维时六骥足，绩与英术陪。功成锵八鸾，玉辂行天街。荒凉昭陵阙，古石埋苍苔。"}