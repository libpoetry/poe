{"id":"820992","title":"夜半乐","dynasty":"清末近现代初","author":"汪东","text":"断云尚滞天半，沈阴十日，寒意生庭户。更箭激酸风，柝铃凄语。素衾空叠，香篝未暖，夜长和影相偎，乱愁千缕。念绣阁、深盟竟谁主。泪痕枕畔点点，别鹤慵弹，病鸾羞舞。漫独下、芳阶留连私步。翠萝升壁，苍菭掩径，树头已是花稀，乳莺啼苦。问春色、漂流向何处。倦旅惟是，闷酌春醪，闇吟愁赋。叹楚峡迢遥更无路。想行云、朝暮自有神仙侣。帘半卷、隐隐瞻鸾驭。露寒清影吹箫去。"}