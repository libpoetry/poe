{"id":"701944","title":"张观复先生哀挽二首","dynasty":"明","author":"龚诩","text":"昔年幸获叨文会，今日那知死别离。我辈正怀瞻北斗，先生何忽跨南箕。济人谁施囊中药，传世空遗箧里诗。道路行人尽流涕，况予深荷叔牙知。先生德业超流俗，远近咸推君子儒。蜀郡未消司马渴，彭城已发范增疽。虽无好爵书华表，却有芳名照海喁。今日九泉归葬处，涧声呜咽助欷歔。"}