{"id":"674701","title":"题徐士元所藏夏太常竹","dynasty":"明","author":"周伦","text":"貌得高林数竿竹，春雨淋漓饱新沃。娟娟净洗断尘埃，彷佛蓝田迸苍玉。挂壁悠然坐独看，顿令六月生昼寒。会贪馀荫遍寰宇，忽遣烦郁成欢娱。竹里参差一拳石，相倚年年度朝夕。冰霜不改岁寒心，老去孤臣抱忠赤。太常写此遗君家，不是寻常桃李花。邛枝剪掷澄潭下，回首风雷老龙化。"}