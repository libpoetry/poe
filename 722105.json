{"id":"722105","title":"题陈献孟城南新居","dynasty":"明末清初","author":"屈大均","text":"山公相爱遂移家，且得园池傍海沙。南北未教莲叶大，东西先遣柳条斜。何须潦倒频中酒，已有风流似浣花。多养白鹅萍藻上，右军来写一天霞。小南城畔石堂开，草满徒无牧马来。夜哺自怜乌有母，朝飞人叹雉无媒。竹竿多植贪苞笋，花蒂频留待结梅。居士近耽禅寂甚，蒲团一一在琴台。避暑池塘十日留，两家萱草总忘忧。雨中汕子多金鲫，烟外将雏有白鸥。月出筝琶喧粉堞，风过帆席拂丹楼。芭蕉欲使遮城角，叶叶声寒不畏秋。白发高堂绣佛前，繇来至孝自通禅。夫妻苦叶愁多水，母子甘瓜喜满田。有道何妨为紫槿，无心不觉吐青莲。清斋便可频来共，看尔承欢疏磬边。"}