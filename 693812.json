{"id":"693812","title":"次韵文量留别之作时文量有俵马之役三首","dynasty":"明","author":"陆釴","text":"玉署词臣未赐茶，閤铃刚被吏人挝。论心旧喜来今雨，抚掌新闻报落霞。使节川河怀远道，朋簪诗酒惜春花。无缘更作联床话，空对宫槐看暮鸦。渔阳草树不逢茶，柳外春声听掺挝。浅水菰蒲寒带雨，远村庐舍晓衔霞。内臣大仆连行色，竹耳风蹄起玉花。明日郊原见芳事，牧人旟梦拥归鸦。和林匹马百斤茶，羸小如羊不受挝。内地百年蕃字育，春原一片总云霞。伤心远地无偿力，失喜当官印有花。好念穷檐残枥下，尚余疮尾啄寒鸦。"}