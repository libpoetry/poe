{"id":"1039897","title":"送昭文刘少卿移知南海","dynasty":"宋","author":"赵抃","text":"世绪传英德，时才播令名。锦裀终袭庆，桂籍旧升荣。仕路登优绩，朝闺服俊声。风猷著台阁，操尚冠簪缨。坟衍方谋学，冰霜未底清。分忧膺阃寄，颁教洽舆情。会府资谋计，中闱念笃诚。汉庭当继好，戎帐去修盟。通币旋君节，飞刍拥使旌。舟车勤转漕，仓廪庆丰盈。廉士祈甄用，贪官愧窜惊。凤书来辇毂，熊轼镇荆衡。压境无喧讼，连畴近力耕。腾谣闻五裤，行乐护千兵。道路纤尘绝，人家协气生。涣恩飞睿诏，华序拜名卿。更直群书府，于宣百粤城。祖筵徒恋恋，仙舸重行行。预想歌来暮，前期报政成。上心方简注，元鼎伫和羹。"}