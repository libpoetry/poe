{"id":"788064","title":"五伦图歌","dynasty":"清","author":"胤禛","text":"天枢位，地维张，人于其间叙伦常。五者阙一斯不可，上自朝廷下闺房。岂止含齿并戴发，凡有血气秉彝良。试看翩幡众羽族，接翼引队朝凤凰。凤凰高据碧梧俨，临御君臣礼数何煌煌！鸣鹤在阴其子和，仙音嘹亮松风长。夫妇唱随谐琴瑟，双飞双宿双鸳鸯。可怜鹡鸲至翾细，往来在原集复翔。行摇雅有急难意，同气兄弟期相将。缅彼新莺向春柳，金梭织翠为底忙？闻声相悦求其友，临风百啭和笙簧。感兹群鸟义可取，从明五教敷条章。丹青之笔此足贵，等闲花草徒芬芳。非惟满纸绚文采，良禽指点醒顽狂。若人立志慕忠孝，须悬此图出入瞻玩无相忘。"}