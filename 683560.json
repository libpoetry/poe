{"id":"683560","title":"肖甫兄治浙师功成召拜御史大夫行左司马事道过吴门轻舟入访弇中赋此赠别得二章","dynasty":"明","author":"王世贞","text":"虚堂跋烛且从容，十载吴门忆景从。脱赠祥刀犹似电，佩来华剑已成龙。三台执法新推长，八座论兵旧折冲。醉语似狂君不厌，莫因台鼎便中庸。君王不爱彻侯章，大将仍分副相床。攀卧万人阗槜李，参差两地满甘棠。家家尸祝烦巫史，字字讴谣上太常。今日表公文士用，顿令毫翰有辉光。"}