{"id":"1236604","title":"无何狂醉隐三首","dynasty":"元","author":"耶律铸","text":"无何狂醉隐，慢訑更痴蒙。虽涉人间世，殊参塞上翁。只须推倚杖，不必论穷通。且把无边事，横陈在酒中。无何狂醉隐，拙直更疏慵。花鸟閒情外，江山醉眼中。涉江搴薜荔，缘木采芙蓉。待把人閒事，从头说化工。无何狂醉隐，耕适是生涯。驯护能言鸟，调笼解语花。不应抛蝶梦，须与趁蜂衙。谁佐杯中酒，仙人萼绿华。"}