{"id":"506202","title":"钟小吏","dynasty":"明","author":"周是修","text":"忠臣必世有，烈女何代无。卓彼钟小吏忠烈，夫妇俱生同室庐。死同穴此心，一誓永不渝。奈何一朝遭丧乱，六合四海驰兵车。湘南草贼威颇振，湖广舟师气尤粗。据袁陷吉旋破赣，百官窜匿民剪屠。驱令降服共剽劫，军中指点烦所图。钟文大骂恶贼怒，肯将麟骥随牛驴。忠肝义胆弥激烈，贼乃甚怒刳其躯。其妻见之亦号呼，投井长溺从其夫。后来死者亦无数，坚钢直节谁能如。我朝开国天所命，我皇建业地所扶。大军昼夜急西土，神收电扫不足除。春风熙熙转寒谷，甘雨沛沛充旱墟。危者以安流者止，唯有死者无由苏。嗟哉钟文不可得，死去当随巡远居。伤哉其妻亦莫得，列传所载皆相逾。借令国史一遗落，此人此死真何辜。此人此死真何辜，一为钟文歌只且。奸謏比比秽青史，可灭钟文夫妇欤。"}