{"id":"1238617","title":"大将南征歌","dynasty":"元末明初","author":"杨维桢","text":"大将军，将天讨，出南征。文如阿阁凤，武如牧野鹰。兵行司马法，漕转屯田丁。鹿山放麑万众泣，虎穴取䖘千人惊。东屯西屯露书布，南徯北徯壶浆迎。蛮奴授首，鳖子献城，三危送款，孤竹输平。蓝之山，截海断，峡之水，吞湘汉。大将军，持庙算，直向刑塘筑京观。嗟嗟小蛮触，尚尔争雌雄，将军大势破竹下，拾土补地裂中国。长城无再坏，昆崙天柱无再折。盘石永安，金瓯罔缺。我颂摩崖千丈碑，大字如斗光夺月。"}