{"id":"862473","title":"高风行怀本斋","dynasty":"宋","author":"王柏","text":"人皆喜君出，我独喜君归。君出岂不美，事业生光辉。君归亦不恶，风味高一时。人才有消长，世运有盛衰。公论不可泯，隐显观妍媸。隐者未必是，显者岂皆非。遁世愧无闷，贫贱不可移。得时必行志，斯世相纲维。无闷是在我，行志未可期。一处特易易，一出真难持。利欲政滔天，四海皆疮痍。世俗所荣者，君子方鄙之。君开青云步，要津夫何疑。手挥体国略，口讷阿世词。长揖群玉府，拔足逃阱机。黄鹄已高举，瓮盎喧醯鸡。苕霅有清泚，一洗京尘缁。故旧述间阔，松楸慰时思。兰茁濯庭下，菊蕊黄东篱。酒熟蟹螯健，橙香鲈脍肥。至哉天下乐，何须卿相为。解我橐中书，极深更研几。圣门八字开，广大涵精微。或参华山席，先天探包羲。或巾高阳车，同载膝上儿。苟足今世具，小需时运宜。天意欲平治，当今非吾谁。"}