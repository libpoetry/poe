{"id":"1125007","title":"师伯浑用韵复次","dynasty":"宋","author":"晁公溯","text":"束书归隐不辞遥，庠序懒陪耆老朝。野外卜居无鬼瞰，山中誓墓以神要。暂来同作荔枝社，安可轻违桂树招。已遣官奴理琴瑟，岂惟百戏但歌樵。风俗相传三近古，作成况自圣明朝。藏家文字本苍史，继世子孙非黑要。近报汉廷频诏下，时闻蜀士有旌招。怪君尚尔衣逢掖，独向空山伴采樵。背郭深通一径遥，奔流坐看百川朝。飞来黄鹄陂已复，归去白鸥盟可要。益部官曹宁久处，津乡书札近相招。此生若有躬耕地，白首甘心老负樵。古者诸侯今牧守，衰迟难强岁相朝。惟须稚子理蓑笠，兼有老妻缝襋要。来岁定从田父去，飞书不待故人招。平生最爱津乡聚，江小可渔山可樵。东望行都绛阙遥，老来筋力倦趋朝。谁能作吏沈簿领，但欲买田书质要。雅意庶同高士传，不才难望大夫招。津乡旧有先贤宅，过者刍荛莫敢樵。筋力何堪道路遥，难陪诸彦侍同朝。初无计上三年最，况敢功思万里要。北塞单于皆入贡，西山赞普不劳招。传闻已卧清边鼓，堑垒长閒守木樵。日翻蠹简书斋里，往往编摹自汉朝。鸡距束毫来武信，马肝琢砚出高要。时因抚事歌成相，更复怀人作大招。知子山中富吟咏，纵横文力到孙樵。"}