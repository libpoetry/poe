{"id":"780407","title":"绿意 冬蕉","dynasty":"清","author":"周之琦","text":"墙阴翠擢。记绿天深处，题翰曾约。黯黯吟魂，恻恻寒宵，禁他瘦倚栏角。多生已苦秋窗雨，况梦影、霜华凋落。尽故人、书叶留看，早是怨怀难托。谁倩瑶函寄语，寸笺料未许，春信偷觉。一束相思，可奈伶俜，惯与西风梳掠。缄愁缄恨还缄泪，任蜡样、芳心抛却。待雪残、重结清游，好觅辋川池阁。"}