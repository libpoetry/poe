{"id":"1076270","title":"题东林香山像","dynasty":"宋","author":"周紫芝","text":"大唐受历三百年，文士辈出俱可传。情虽妩媚中骨鲠，当时只有香山贤。香山年少谪湓浦，卧听琵琶心独苦。想得回舟夜半时，半湿青衫泪如雨。别来江月几番圆，黄芦苦竹空凄然。风流扫地那复有，但见东风吹白髯。可怜画手无前辈，欲倩虎头呼不起。琼枝玉树了无踪，铁拨鹍弦何用尔。明朝一舸下浔阳，月明依旧空江水。"}