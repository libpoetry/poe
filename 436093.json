{"id":"436093","title":"戊申四月游禹门有感","dynasty":"金末元初","author":"段克己","text":"黄河一线天上来，两山突兀屏风开。天生圣人为万世，惊涛拍岸鸣春雷。冷云直上三千丈，石颠古庙高崔巍。断碑岁月不可考，丹书剥落空莓苔。嗟乎去古盖已远，荒辞漫汗相惊猜。安居平土果谁力，愚民耳目诚可哀。一声渔笛起何处，沧洲雅兴还悠哉。"}