{"id":"768575","title":"轮台子 读长水唱和词忆从癸丑别鲍子子韶，迄今戊午，余移家湖东，子韶仍归虔州，感赋","dynasty":"清","author":"沈岸登","text":"别浦南边，击棹征鸿起。留君住、催君旋去，满眼斜阳心事。霜砧暑葛仍共数，谁分汝、落拓江湖如此。鬓且凋也还暗省，深巷倚桃花人丽。五年矣。凄凉冶游，剩珠裙翠被。一笑当时意。纵更为后会何时是。渐飘零，荷钱菱刺。做弄悲秋思。郁孤乱山，宫亭流水。频年铁笛消兵气。问酒市甚日，板船再舣。天涯讯余，白屋黄蒿，苦吟已耳。君须记、加餐沉醉。擘笺锦、溯江树重寄。"}