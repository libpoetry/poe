{"id":"962463","title":"知县九十一丈应聘成都赋诗为别","dynasty":"宋","author":"度正","text":"珍重圭璋彦，经纶半世閒。纷纷徒自黠，默默了非顽。怀道心虽泰，忧时鬓已斑。操存期入室，得失讵踰闲。忽遇风云会，应思雨露颁。慨言全蜀病，均是一家患。友爱惟天性，侵牟可厚颜。未能忘狗鼠，安得及孤鳏。昔志词何屈，今行势莫艰。坎离交接地，损益覆翻间。户外元无盗，山前怎有蛮。都缘人好事，所以物生奸。善恶无他道，廉贪是要关。但令归似水，何用积如山。问政文而上，论心武以还。未言齐地利，当念破天悭。公议尤相傃，愚言殆未删。君王何必利，孟叟语非讪。"}