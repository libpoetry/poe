{"id":"409899","title":"两敌","dynasty":"近现代","author":"骆成骧","text":"百战河山杂戎虏，两敌争言民疾苦。十二年中不解兵，三千里外唯闻鼓。传道家家夜捉生，鞭驱绳系赴前营。横尸当路山难越，流血成川海不平。将令森严不敢哭，后军未到前军仆。枪声雨雹炮声雷，八尺坚城惟骨肉。小丸如枣大如瓜，天上飞来撒乱沙。本倚军威雄虎豹，岂知人命贱鱼虾。共和四海皆兄弟，五族一家斗虫蚁。天下汹汹为两人，一人犹存祸未已。"}