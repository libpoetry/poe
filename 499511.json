{"id":"499511","title":"题敖膳部归田卷","dynasty":"明","author":"邓雅","text":"圣代徵贤良，山林有遗逸。斯人抱奇才，歘起辅王室。鼎鼐事调和，礼乐正得失。从容近清光，明哲保终吉。赐归悯耆年，养道得閒日。田园未荒芜，林木正森郁。兰香袭衣裾，竹色映书帙。支颐静看云，发兴或操笔。贞素为已有，荣辱视外物。余生亦栖遁，啸傲烟霞窟。安得从敖仙，烧丹蜕凡骨。"}