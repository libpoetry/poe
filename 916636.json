{"id":"916636","title":"选冠子 许倅生辰","dynasty":"宋","author":"杨无咎","text":"海上楼台，壶中日月，乍觉挈来平地。熙熙鸡犬，簇簇僮奴，亦自有登天志。知是仙官，出应亨期，因识前修风味。看纵横才美，雍容谈笑，一团和气。钟秀处、雪洁霜□，梅清竹瘦，占尽小春佳致。笙歌韵溢，锦绣香浓，饮少未妨欢醉。好在双椿，伫看丹桂分折，芝庭兰砌。向游惟功行，和羹勋业，共传家世。"}