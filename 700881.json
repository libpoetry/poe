{"id":"700881","title":"得胡本书并佳作末示诸贤动静次韵奉酬并呈胡谦□陈涣","dynasty":"明","author":"梁兰","text":"书札高秋至，开缄累十行。诗疑陶处士，字比汉中郎。鸿雁来何晚，鹍鹏意甚长。诸贤半零落，此去倍堪伤。阮籍仍疏放，陈琳属霸才。幕中尝草檄，林下数衔杯。别已三秋暮，书无一字来。知君情缱绻，能使旅怀开。远书珍在笥，虚馆重怀君。夜枕徒千里，秋山秪一云。猿声挥泪听，梧叶向愁闻。惟恨天河水，东西两地分。"}