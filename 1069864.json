{"id":"1069864","title":"褒忠庙歌","dynasty":"宋","author":"叶梦得","text":"天生裔夷，以限四极。有不能然，乃啸上国。既殄我民，尔则逆天。恶稔而诛，天胡舍㫋。在昔肃氏，厥贡砮矢。不我来庭，敢干我纪。揭揭杨侯，梗其喉牙。万夫一躯，莫我敢加。谁谓尔狂，我冯我抑。谁谓备残，我唑我斥。天子曰嘻，惟我有臣。曷不赎之，人百其身。屹屹崇冈，侯安于域。桷梴旅楹，侯有庙食。惟皇上帝，命侯来归。顾瞻山川，申我王威。侯食百世，旗纛旖旖。百灵齐趋，从侯北指。侯车轰轰，于彼故疆。覆其穴巢，何有虎狼。告功帝阍，帝笑为喜。四方既平，侯祀百世。曷慕匪忠，歇畏匪死。简于帝衷，惟忠弗畏。明明天子，与帝一心。是播是崇，是显自今。有流滔滔，贯于南邦。我诗孔昭，配此大江。"}