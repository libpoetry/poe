{"id":"522553","title":"怀乡","dynasty":"明","author":"李梦阳","text":"伐辛夷兮采芳芷，茸荷屋兮荫兰渚。佳人去兮不归，灵连蜷兮愁望予。涉世径兮历险阻，驾玄骖兮又文牡。岁冉冉兮既不我留，怅怀乡兮汨夷犹。葛藟离离兮石间，雨冥冥兮山之幽。旋予马兮故阿，陟堂址兮搴女萝。霜露交下兮亭皋，秋风夕兮洞庭波。山何为兮巃嵷，木何为兮蒙密，公有亭兮何不日鼓瑟。日鼓瑟兮复吹䶵，憺娱乐兮万福来。"}