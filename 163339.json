{"id":"163339","title":"观浩斋杨先生偕后溪刘先生白鹤魏校书潼川南","dynasty":"宋代","author":"程公许","text":"一日不见如三秋，人如湘浦春风楼。危途崔嵬坂九折，万事变灭水一沤。我公方寸湛古井，砥柱四海之颓流。艺兰九畹媚幽处，公暇独立谁为俦。畏虎一悟真知说，亡羊不向诸子搜。默参邹轲论直养，长与潜圣同四忧。绣衣方看霄汉立，青去忽赋泛滥浮。平生得趣稽古乐，如水赴海无时休。考盘棲包书万卷，有意晚岁专一丘。时无子西赋招隐，贪伴渔翁归钓涪，涧瀍脉络元不断，洙泗气象端可侔。身縻简书去无繇，夜梦策蹇霜满裘。悠悠底是归宿处，愿闻一语归而求。勇撤皋比谁复见，订顽之训万古留。篆书为公揭素壁，千里寺寄宽离愁。玄关道秘杳莫授予，玉钥为我一启不。"}