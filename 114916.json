{"id":"114916","title":"金刀坑迎将家待追浆坑十余户山农不至因题其","dynasty":"宋代","author":"黄庭坚","text":"穷乡阻地险，篁竹啸夔魖。恶少擅三窟，不承吏追呼。老翁燕无凶，偃蹇坐里闾。後生习闻见，官不禁权舆。怀书斥长吏，持杖鏖公徒。遂令五百里，化为豺豕墟。古来沈牛羊，檄水臣鳄鱼。猛虎剥文章，矧而民发肤。哀哉奉其身，曾不如鸟乌。破家县令手，南面天子除。要能伐强梁，然後活惸孤。属为民父母，未教忍先诛。山川甚秀拔，人物亦诗书。十室有忠信，此乡何独无。"}