{"id":"1222265","title":"游黄华","dynasty":"元","author":"许衡","text":"我生爱林泉，俗事常鞅掌。十年苦烦剧，一念愈倾仰。峰峦看画图，云烟入想像。久成心上癖，欲忍不可强。荷有敬斋公，恒以善相长。携我游黄华，一洗尘虑爽。行行叹奇绝，举目皆胜赏。镜台耸百崄，瀑布落千丈。石苔积重痕，溪风动幽响。使我躁竞息，使我心志广。恍如梦中身，翱翔千古上。回首声利场，谁能脱尘网。我老得仁心，动作皆可像。还家拟邻居，求田冀接壤。便许朴钝质，于此静中养。"}