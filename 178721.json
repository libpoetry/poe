{"id":"178721","title":"送张养正·脱巾造朝市","dynasty":"宋代","author":"张嵲","text":"脱巾造朝市，委辔即田庐。虽云怀素尚，出处亦自如。吾宗信端谅，宪宪为世儒。顷以才令选，来司中秘书。光荣耀士林，侧伫翔天衢。一朝拂衣去，意与张邴俱。出饯北郭门，踟蹰立路隅。雨余夏郊绿，时觉晴云驱。专城秩匪卑，还家意复舒。谁云离念恶，兹行翻足娱。徒伤万里客，送别在三吴。"}