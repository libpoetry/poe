{"id":"751913","title":"检藏书感赋 其四","dynasty":"清","author":"郭曾炘","text":"欧风日东渐，学说竞趋新。莘莘黉舍子，六籍谁复亲。《法言》久覆瓿，《论语》可代薪。迂儒不解事，矩薙守先民。庄生尝窃笑，章甫适文身。徒然抱残缺，终恐委灰尘。祖龙恣焚坑，孔壁未尽湮。吾观今日事，酷烈甚暴秦。浮生无百年，遘此大化沦。成毁何足道，掩卷潜悲辛。"}