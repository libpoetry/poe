{"id":"766266","title":"永遇乐 其一 成都武候祠","dynasty":"清","author":"周之琦","text":"天设岩疆，井蛙亡后，形胜谁据。半壁经营，两朝开济，再世生伊吕。炎灵邈矣，讴思未沫，长诵大名千古。任辛毗、军门仗节，笑他畏蜀如虎。星芒骤落，降笺草草，拱手河山输与。邺下称尊，江东并列，史笔吾无取。锦官城外，云车风马，想像翠华来处。凭君看、荒陵咫尺，尚留汉土。"}