{"id":"140349","title":"朝鲤·物生宇宙间","dynasty":"宋代","author":"魏了翁","text":"物生宇宙间，巨细统有宗。鳞虫三百余，厥长称维龙。滃雾弥六合，神渊閟千重。维时赤鲤公，坐制纤鳞穷。纤鳞何足言，什百来追踪。亦有横江鳞，望洋丧其雄。于于圉圉然，等辨殊卑崇。一鳜掉头去，恝然若将终。三公不易介，谁谓惠不恭。鲁生陋汉仪，商皓婴秦锋。行吾之所安，匪以惊愚庸。又如秦汉后，俗学千载同。卓哉无极论，上配禹孟功。吾言聊自警，毋诮惟少通。"}