{"id":"1222886","title":"赵昌荷花","dynasty":"元","author":"袁桷","text":"我家东湖三百顷，瑞锦纵横绿云凝。森森晓气天香飞，星斗光沈水花净。远如婴儿脱文褓，近若胎仙临玉镜。琼杯欲侧雨丝垂，金掌初调露珠定。尽将机心付鸥鹭，小雨轻烟穿短艇。京尘乌帽二十年，梦入沧洲寄清兴。赵生画意不画格，浅粉轻砂养真性。韬精敛容羞自陈，三沐无言月华靓。迩来冯于号能事，老嫩风晴毫发證。玄黄已辨神俊枯，逐影之人道中病。高堂视此青琉璃，香色俱忘保清静。"}