{"id":"495087","title":"寿鲵渊张相国","dynasty":"明","author":"张煌言","text":"扶桑之国蓬莱乡，日月所胎生气长；遥与九峰三泖接，神仙窟宅天地房。乃有格人降箕宿，兵甲胸罗肠篆籀；凫舄先从阙下飞，廌冠独向殿中骤。天佑肤公为洗兵，朱旗玄钺仗南征；日毂朝扶辰极正，星鋋夜扫彗躔平。乾坤有待铜马帝，制阃旌旄横海济；蚩尤欲殄梦吹尘，胥靡爰登歌作砺。丹心洞达八荒开，黄发温恭万厦恢；谢棋墅上时时赌，狄李蹊边处处栽。先生花甲今复始，考拟中书二十四；鼎内和羹手自调，焉用金盐与玉豉！况对仙山咫尺间，徐市曾寻大药还；避莽子真丹井在，安期醉墨桃花斑。卓哉先生能寿国，鳌柱孤撑挽百六；虞渊倒景浴咸池，上台含曜融寒谷。君不见吾家三戟世风流，杖履从容燕子楼；自是纶扉同啖蔗，何须海屋复添筹！又不见汉兴正赖子房策，封留高蹈求黄石；世间更无却老方，不朽功名绵史册。宗风千载先生存，转轴旋枢裕后昆；婆娑弥觉朱颜驻，园绮衣冠安定论！"}