{"id":"594203","title":"酬王敬美解官后以秦中碑麟关洛纪游见寄","dynasty":"明","author":"欧大任","text":"绿发朱颜王敬美，家学东吴一才子。七经教授如司马，四方掌志为外史。都讲三鳣从此升，解官竟尔还乡里。始为长安寄薄游，鄜州西去更延州。轩辕石傍桥陵过，姜女祠看峡水流。思洛转能寻白马，出关谁得驻青牛。却爱三花登二室，便从七月发扁舟。诸篇纪胜广闻见，拂衣殆历中原遍。孟嘉何用从事郎，张翰蚤谢东曹掾。丝竹惟知近自然，莼鲈聊且适吾愿。篚筐不入舴艋中，三秦碑版归装半。故人别君已二稔，散局办官犹拾沈。君知嗜古癖未除，兼两相遗尽霞锦。虫书颇解辨金戈，鸿宝故难私玉枕。青溪署里吏事少，时以一编供昼寝。移来免寄北山文，旧刻新题卷帙分。袭之和氏连城璧，署以郇公五朵云。讲肆此时多马队，墨池何日有鹅群。他年傥就逍遥论，解带披襟一共君。"}