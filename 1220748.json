{"id":"1220748","title":"豫章吟","dynasty":"元","author":"周霆震","text":"紫袍相国金虎符，左丞铁面赪虬须。劫灰飞空海化陆，两公奋起全洪都。武昌路绝荆淮饟，秦凉远隔黄河上。秋风无雁到江南，百战孤城天下壮。承平当日储两公，天岂无意生英雄。神光夜夜动牛斗，彷佛气与微垣通。九关梦寐传消息，归来饮马东湖碧。湖边高士宅岿然，馀韵流风凛如昔。山川间气久封培，一时将佐皆英才。相从报国誓终始，指顾四远风云开。功成彝鼎铭千古，庙食他年轶张许。北来鞍马众羁臣，日长来此听鼙鼓。"}