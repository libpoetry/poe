{"id":"678422","title":"百舌吟","dynasty":"明","author":"魏称","text":"晨星晱晱残月低，众禽尚睡鸦未啼。树头春鸟独何事，饶舌能令听者迷。间关宛转百般巧，乍听仍续声不了。鹦鹉能言岂及繁，鸧鹒有韵无如巧。飞来屋角自在鸣，向人媚语殊多情。楚国祸缘靳尚产，秦王心与张仪倾。欲诉化工除此禽，此禽得时谗变音。谮愬不行主明哲，尧庭舜陛鸾凤吟。"}