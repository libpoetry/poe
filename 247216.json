{"id":"247216","title":"翠楼吟·江楼白石韵","dynasty":"现代","author":"白敦仁","text":"彻雨蝉嘶，涵沙水阔，初晴共感天赐。看花前度客，怕禁受、风檐残吹。吟边楼峙。对染靥香匀，笼烟眉翠。情凄丽。酒倾波换，鬓留云细。此地。还展清瓯，想玉堂花月，赌书闲戏。梦醒人世改，看烽火悠悠千里。新词何味。叹几日消磨，刘郎豪气，空江外，宝栏还抚，夕阳澄霁。"}