{"id":"528813","title":"红白莲歌","dynasty":"明","author":"陆深","text":"白家池馆薰风里，恰在香山最深处。池流曲曲暗通泉，莲叶亭亭齐覆水。花红花白相间开，香风香气四边来。乍比珊瑚出银海，还疑琼蕊下瑶台。银海瑶台俱可怜，仙舟一叶渡晴川。素心饱露秋同月，艳质凝脂晓破烟。歌罢江南不知暑，渚平沙暖新添雨。江妃映日试红妆，楚客因风摇白羽。别有风光傍晚看，遥山流翠入阑干。四面画屏相向立，一机织锦乱交摊。主人个时玉堂退，纨扇纶巾坐相对。静虚如此可论心，芳韵于今应作佩。论心作佩总堪誇，不愧名称君子花。记得金銮送归夜，分明一朵隔笼纱。"}