{"id":"795717","title":"琼林第一枝 妆阁慰愁","dynasty":"清","author":"鲍芳茜","text":"蕉卷迎风，桐荫饰月，金炉一袅冉冉。画眉香黛初凝，握管锦毫浅染。春山何丽，同去把、镜儿细览。指纤纤、佳处轻描，那笔问卿无忝。才少匹、银河夜犯，运偏乖、灞亭秋惨。谁知柳汁衣侵，自尔宫花冠罨。英华叫绝，直推倒、王卢班范。妾笑撚、月窟香枝，先代嫦娥无毯。"}