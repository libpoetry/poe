{"id":"1046551","title":"天苏酒成次路韵","dynasty":"宋","author":"刘挚","text":"粤岭酒万户，酝者无刑章。以兹于酿事，家家致其祥。羁人亦随喜，聊自慰空觞。颇收诸家法，曹高及张王。不复使邻舍，更笑瓮下狂。软熟秋糯洁，芬烈吴秫香。堈头沸珠蚁，斝面灯玉浆。人情喜自誉，谓可官法当。方时见初菊，熠爚浮冷黄。颓然此中趣，不觉乡路长。格高气淳圣，何至肠腐伤。区区美芹意，欲以酌后皇。馀醺到郡郭，恨无嘉宾将。增酿更加数，从今百忧忘。"}