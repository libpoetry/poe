{"id":"674912","title":"送归德太守张信卿诗","dynasty":"明","author":"靳贵","text":"黄河之水天上来，孤城归德当其灾。耄倪往往化鱼鳖，官府处处生蒿莱。水头低者已十丈，俯视城中翻作杯。产蛙沈灶乃常事，此民此地真危哉。城边父老泣相语，黄河之水有时去。争如官吏险于河，暴敛强征谁敢拒。鬻男质女尚催科，平地黄河可奈何。黄河不治民不死，若治黄河死更多。传语州民莫怨煎，新来太守才且贤。豺狼敛迹河伯遁，行见击壤歌尧年。"}