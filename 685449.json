{"id":"685449","title":"新妇石","dynasty":"明","author":"邓云霄","text":"可叹身犹幻，佳期怅永违。无灵能窃药，有石岂支机。晓月悬为镜，行云剪作衣。江山长是伴，直待藁砧归。露重愁环佩，天空冷洞房。娉婷看洛浦，云雨想高唐。红叶年年落，夭桃岁岁芳。银河连野水，相望恨无梁。塞北书难寄，衡阳雁不回。独怜心匪石，空有泪成灰。风月谁为主？莺花肯自媒。武都山下镜，应照片怀开。"}