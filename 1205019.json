{"id":"1205019","title":"念奴娇 寄萧善之","dynasty":"元","author":"吴景奎","text":"绛河明月，到中秋、不比寻常三五。神女梦，寒生嫉妒，特地行云行雨。天上婵娟，人间阴晦，怅望成悽楚。金尊翠袖，澹然相对无语。遥想天柱峰头，通宵宴赏，此地今何处。争似银桥侵汉表，直入琼楼玉宇。桂树婆娑，羽衣凌乱，偷得霓裳谱。素娥应笑，醉来狂兴如许。"}