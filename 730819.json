{"id":"730819","title":"饮三好堂，季玉六郎出鸡毛笔，为书尽一纸","dynasty":"清","author":"顾印愚","text":"东坡居岭南，乃用鸡毛笔。仅闻值三钱，颇恨不容墨。昔见吴季子，盛称阎颖花。良工选精毳，不似中缚麻。猿叟晚狡狯，不能缚鸡卖。偶然用鸡毛，遂传湘中派。其柔乃过羊，其韧乃敌狼。当年祝鸡翁，居然名其乡。王郎持鸡毫，索我作大书。君家有家鸡，何似吾家凫。为郎书一纸，问郎何所似。莫学凫翁章，还寻换鹅字。"}