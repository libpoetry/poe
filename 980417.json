{"id":"980417","title":"和斯立重赋","dynasty":"宋","author":"晁说之","text":"是非真未定，楚客莫咻齐。侈美珍炰鳖，粗疏鄙饭藜。评文归藻鉴，得宝应参奎。萧洒裛尘雨，清明避日霓。露华鸣老鹤，月魄射灵犀。儒雅元簪笔，风流且带篦。辛勤无黑突，腾跃有丹梯。自顾迷辕驾，焉能识路蹊。从容金谷集，酬唱汉江题。好是频徵策，相看便解携。尘埃随日起，穷悴使人低。桀犬惊尧犬，家鸡笑野鸡。"}