{"id":"699320","title":"刘常侍水轩","dynasty":"明","author":"袁宏道","text":"入室翠层层，秋容分外澄。花分西内种，树古北朝僧。波净寒生簟，峰高夜见灯。墨光浓淡里，山水赵吴兴。随意移床枕，无窗不可眠。西山篱落下，流水卷炉边。茭叶遮城垒，荻花隐寺田。儿童私打网，时有白鱼鲜。竹药崩沙岸，槐根出钓矶。卷帘山放入，打果雀惊飞。护乐添新幕，抛毬换短衣。倦来观洗马，?络尽珠玑。敞屋高临水，卑垣奥作庐。山僧能咒树，童子解医鱼。剑玦充文具，歌谣集古书。之乎亦不识，糟却几盈虚。"}