{"id":"1194582","title":"忆江南","dynasty":"唐","author":"李煜","text":"多少恨，昨夜梦魂中。还似旧时游上苑，车如流水马如龙，花月正春风。多少泪，沾袖复横颐。心事莫将和泪滴，凤笙休向月明吹，肠断更无疑。闲梦远，南国正芳春。船上管弦江面绿，满城飞絮混轻尘，愁杀看花人。闲梦远，南国正清秋。千里江山寒色暮，芦花深处泊孤舟，笛在月明楼。"}