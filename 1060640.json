{"id":"1060640","title":"再次洪上人云巢韵","dynasty":"宋","author":"洪刍","text":"黄子厌喧求避俗，直上孤峰结茅屋。欲期汗漫游九垓，俯视尘寰战蛮触。小山招隐唤不回，旧时从事有边幅。不能投笔学文鸳，底用决科似张鷟。自赋云巢自高唱，手握灵蛇嗤鱼目。由来江夏多可人，蓝田片片生美玉。要须青山顶上行，去伴白云檐下宿。西湖窟穴对华榱，肯把兰亭比金谷。"}