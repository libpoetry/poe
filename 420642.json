{"id":"420642","title":"满江红 其二 闻开封济南事，用前韵","dynasty":"近现代","author":"许宝蘅","text":"无量情怀，早拼是长缄吟箧。又谁料，弥天四海，烽烟兵甲。沃野频年成旷土，名都几处留残堞。怎教人，颠倒问衣裳，难安贴。谁从我，挥长铗。走关塞，投符牒。逞苏张舌辩，纵横排阖。结伴短衣看射虎，归来孤枕寻飞蝶。待从头，整顿好家居，销残劫。"}