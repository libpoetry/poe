{"id":"720820","title":"木兰花慢  竹业符","dynasty":"明末清初","author":"屈大均","text":"向笼葱摘取，问虫篆、是谁书。似蠹绣丹经，鱼餐绿子，巧出仙馀。麻姑。戏将凤爪，印龙纹、一晕一河图。更缀阴阳小押，辟邪留在冲虚。研朱。箨陨亦沾濡。掩映雪消初。笑带鱼与露，腻香春粉，总赠芳姝。林于。洞庭万树，奈斑斑、只有泪如珠。那得双钩片片，惊鸾迹遍萧疏。"}