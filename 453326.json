{"id":"453326","title":"黄河壶口瀑布放歌","dynasty":"当代","author":"陈永正","text":"沧海泻杯河倾壶。悬流挟势群山趋。坼裂层岩陂坨粗。盘涡里外黄白殊。水争石夺不肯输。神划鬼剜得乘虚。巨浪扑噬若于菟。百里震震惊聋懦。激电翻霜俄纷如。游客骈首目睢盱。欲近还却三踟躇。阴洞螺磴下窥觎。水府凝冷森发须。乱溅亿亿摩尼珠。日影飘瞥虹影弧。一珠万象才须臾。已历娲羲抵盘瓠。不周触陷东南隅。赤帝挥手众灵驱。竟移太行塞当途。浊流偪仄无完躯。河伯色怒掉狂车。秦晋蹴踏中原屠。镕铸大钧一洪炉。水火漂焚无贤愚。黄土所抟皆为奴。仰天莫问民何辜。噫嘻嚱是欤非欤。长安闹市百六闾。贵人恃恩持左枢。舞紫歌红群氓俱。欲攀龙髯祠鼎湖。欲犯帝座踞清都。于此乘槎溯天衢。九牛力挽麾千夫。柁倾桨折骇且呼。一堕不救失头颅。浮生扰攘一蘧庐。增之不足减则馀。身世相雠悔其初。今我七十何所图。自保一身惭妻孥。去去流年疾逃逋。口钳形解胡为乎。观我生兮道未孤。及吾衰矣道已污。有心无力心可诛。壶水当酒能醉吾。阮家老兵不识渠。招来对饮晓及晡。微阳在户月在除。豪素满几聊可娱。毋用局束气不苏。神州百年终丘墟。休嗟微禹吾其鱼。泪墨淋浪笔于书。我泪未竭河已枯。"}