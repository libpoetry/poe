{"id":"1120583","title":"潇湘八景 平沙落雁","dynasty":"宋","author":"周密","text":"沙阁冻痕吹折苇，淡日黄云照滩水。风翻斜阵下沧茫，一笛渔歌又惊起。翩翩弄影声号寒，帛书万里来长安。稻粱多处有矰弋，何如烟月江湖宽。空江沄沄鸟飞疾，别浦斜阳帆影直。水程依约雁前回，日日沙头候风色。江蓠摇落三湘秋，云中烟树谁归舟。危樯数尽碧云合，人倚高楼生暮愁。黄陵庙前湘竹春，鼓声坎坎迎送神。包茶裹盐作小市，鸡鸣犬吠东西邻。卖薪博米鱼换酒，几处青帘扶醉叟。趁虚人散渡船闲，一抹晴烟隔高柳。雁吹断字沙草黄，奇寒栗栗吹连樯。蓑翁晚归绝空阔，雨花零乱春茫茫。白天四垂楚山老，薄暮琼瑶失洲岛。燎衣闭户且醉眠，谁肯扁舟访安道。西风始波木叶下，广乐谁张洞庭野。玉光千顷浸明河，露泫珠房冷铅泻。飞吟一剑风泠泠，桂香倒射鱼龙腥。何人扁舟弄孤笛，尚疑鼓瑟闻湘灵。蘋花夜黑水鸟鸣，桥危路滑无人行。酸风萧瑟浪镗鞳，湿萤熠熠渔灯明。飞蓬入苇响洲渚，暗忆西窗剪灯语。书船稳系听秋声，倦客吟骚梦三楚。半空兰若岚翠霏，千点万点林鸦归。疏烟灭没冷幡影，沉沉绿树生春晖。孤钟殷殷度残雾，响透松梢惨将暮。山椒暝色失浮图，隔岸残僧尚呼渡。潇湘二水波相连，鱼梁蟹舍西风前。斜阳两岸山紫翠，村村网罟悬秋烟。渔家钓水无徵税，日日得鱼供晚醉。世尘不到一丝边，中有唐虞千古意。"}