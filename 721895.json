{"id":"721895","title":"题蒲涧帘泉宴坐图为朱君","dynasty":"明末清初","author":"屈大均","text":"嗟尔掇瑶草，菖蒲花正催。言寻赤玉舄，遂上鹤舒台。烟雾迷秦帝，岩泉接道开。少君吾得否，欲入画图来。谁识尧时韭，长生一紫茸。三花飞瀑溅，九节暮烟重。一日辞东海，三朝戏祖龙。神仙君已得，冰雪看秋容。闻道漳河日，君为佐郡贤。赋裁铜雀下，杯引玉鱼边。未老身难隐，成童道已传。千金方不少，内外葛洪篇。羽化英雄事，吾生未寂寥。无花非药饵，有酒即松乔。汝逐安期去，能将蒯彻招。朱明深洞口，末隔水帘遥。"}