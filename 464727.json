{"id":"464727","title":"高阳台 重阳游玉佛寺","dynasty":"当代","author":"汤国梨","text":"风峭霜浓，花黄蟹紫，客中又是重阳。满地江湖。陆沉谁管兴亡。登高休纵伤心目，叩禅关、且礼空王。听梵音、清磬疏钟，荡我回肠。人生福慧谁兼有，算因缘佛说，到底茫茫。梦影浮生，终怜积习难忘。卅年湖海飘零恨，便蹉跎、未减清狂。有良俦、赌酒寻诗，且作商量。"}