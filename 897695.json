{"id":"897695","title":"次韵君复七兄见赠","dynasty":"宋","author":"张耒","text":"老知山林等朝市，扁舟谁能问行止。长淮十日浪吹沙，春风正搅骊龙睡。幽人软语破永日，冲泥携手林间寺。坐中知兄病当已，眉宇氤氲有佳气。华池神酒不用醒，人生和畅自忘形。扶持阴德鬼神在，洗除世缘烦恼轻。东来自惭双鬓改，相逢独觉两眼明。论诗尚爱淡生活，学道久叹閒名声。嗟我尘埃费昏旦，补刖自怜闻道晚。还丹欲问仆仆仙，一庵更伴腾腾眠。春阴夜薄月朦胧，剧谈烛尽樽亦空。他日重逢庞处士，可能犹与世人同。"}