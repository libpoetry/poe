{"id":"1106057","title":"重游草堂","dynasty":"宋","author":"王安石","text":"垣屋荒葛藟，野殿冷檀沈。鹤有思颙意，鹰无恋遁心。禅房闭深竹，斋钵度遥岑。寂寞黄尘里，金身倚一寻。僧残尚食少，佛古但泥多。寒守三衣法，饥传一钵歌。宽闲每迸竹，危朽漫牵萝。怊怅庭前柏，西来意若何。野寺真兰若，山僧老病多。疏钟挟谷响，悲梵入樵歌。水映茅篁竹，云埋茑女萝。拂尘书所见，因得拟阴何。"}