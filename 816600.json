{"id":"816600","title":"笙陔于常宁松柏市建仙云楼落之以诗","dynasty":"清","author":"曾广钧","text":"六辩西巡我泛湘，维舟松柏看银场。嵇生操锻惊钟会，主父窥秦骇始皇。精诣捶钩思大马，高材传剑属雏凰。匆匆未下陈蕃榻，不是追摹徐子将。当日楼台无地起，谁知今日有高楼。纪群父子赓犪斧，膺泰仙人泛鹢舟。云气遥笼监禄水，虹霓回带马殷州。悲歌莫怨齐王客，试听星河槛外流。"}