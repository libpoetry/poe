{"id":"817345","title":"答友人道意","dynasty":"清","author":"戴亨","text":"茫茫尘海隔灵槎，身世蜉蝣日已斜。李杜文章名滥窃，皋夔事业愿空奢。金门偶驻王乔舄，笙鹤如瞻缑岭霞。借问秘函玄妙诀，春风消息到梅花。阴阳来往运无端，电掣风驰易老残。千古兴亡纷蚁垒，百年辛苦转蜣丸。蓬山仙路云车引，辽海箫声鹤驾寒。指点尘寰奔竞地，可堪华表一回看。"}