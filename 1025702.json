{"id":"1025702","title":"雪中以独钓寒江雪分韵得独字","dynasty":"宋","author":"韩元吉","text":"常年待三白，此语未免俗。谁言岁将徂，一雪自云足。魃妖与疠鬼，不待巫茢逐。初喜没马蹄，还惊上牛目。三日雪不休，冰澌被茆屋。我贫固无事，尚赋一囊粟。长饥望年登，政恐麦不宿。天公岂相撩，馈以万顷玉。朝来一堪煮，茗椀荐新菊。窗中有佳致，一水卧寒绿。城闉阒在眼，况复见岩谷。相过二三子，共喜醅瓮熟。狂歌且暂醉，夜半还秉烛。犹胜杜陵翁，山中掘黄独。"}