{"id":"307826","title":"望湘人·李冰若远贻宋词","dynasty":"现代","author":"詹安泰","text":"怕商音短气，尊酒动愁，海天沉梦千里。野勒苍烟，棹迷远水，念旧有时私倚。蠹墨重镌，爨桐新引，芳蘅遥寄。尽高木、截竹吹云，谱入伤秋心泪。应自风流未坠，奈龙华缥缈，不成回睇。写骚郁无端，恨满断香零翠。狂飙那管，玉楼昏醉，早觉花深无地。莫问讯、十载南荒，但看人间何世。"}