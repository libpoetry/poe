{"id":"763627","title":"念奴娇  其二 送幼光还白门同仲驭二调","dynasty":"清","author":"曹尔堪","text":"南飞乌鹊，绕疏林三匝，无枝可寄。聊借远游抒肮脏，莫似相如憔悴。山峙金蕉。江来楚蜀，帆系斜阳里。中流击辑，气吞湖海万里。双眼一望苍茫，寒涛如箭，个个牙樯起。旧日精灵都已尽，何况堂前燕子。晋宋衣冠，陈隋宫寝，社鼓神鸦耳。佛狸祠下，怒潮空打遗垒。"}