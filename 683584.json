{"id":"683584","title":"倪驾部船政为十世利太宰纪录且有特命而仅守抚州于其行得二律勉之","dynasty":"明","author":"王世贞","text":"戈船报政一时新，上考书封迥绝伦。仅将内史酬康乐，谁为东吴借寇恂。行部德星毋厌数，劝农春雨不愁贫。若语进贤应上赏，于今魏相许何人。如云五马赴专城，朱雀桁西多颂声。宁论汉省为郎薄，祗觉山公启事轻。华盖峰头宽露冕，清风阁上好题名。见说黄金赐循吏，不须惆怅羡班生。"}