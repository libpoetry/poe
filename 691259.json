{"id":"691259","title":"西樵山中杂咏","dynasty":"明","author":"李孙宸","text":"竟日看山送夕阳，板桥归去月如霜。倦来一枕松间梦，不到红尘底事忙。十载幽期负一官，归来方觉水云宽。罗浮樵岭东西长，南海名山次第看。不是桃源有避秦，清时何处不通津。人间世业山间乐，流水飞花岁岁春。几处山村几处烟，鸡声只隔夕阳边。那能五岳迟婚嫁，便欲移家借数缘。四时生计堪娱老，几代居人不下山。今日纵堪吾共隐，悔留名姓在人间。山下采茶纷女郎，双鬟高挽自村妆。使君道左休相问，不是罗敷陌上桑。小妇采茶郎拾粳，笑逢山道两边行。收拾茶篮且归去，早携晚饭馌郎耕。云山叠叠水淙淙，耳目都疲应接穷。急伴馀生此间老，尚怜身在隙驹中。"}