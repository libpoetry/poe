{"id":"1253150","title":"次萧子所至日怀京国","dynasty":"元末明初","author":"陈谟","text":"梅梢缀玉似凝旒，枫树摇红见舞优。化日缓随龙驭转，祥云长绕凤台浮。当年法从陪华贵，此日山杯笑浊流。应自家人记膰俎，时时举按说郊丘。綵笔何人动藻旒，南郊仪礼若为优。明时鼎鼎风云会，载籍茫茫烟海浮。璧水育材须妙选，钟山应制岂凡流。德星聚处还知否，别有风流陈太丘。"}