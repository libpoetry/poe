{"id":"1209081","title":"题鄞尹许具瞻仁政堂","dynasty":"元","author":"张仲深","text":"郎官宰百里，列宿昭穹旻。自非操至公，涖此常邅迍。王臣殊謇謇，圣语斯谆谆。所以翼流化，启沃需臣邻。许侯秉纯粹，积学夙所珍。一命倅州邑，载命抚字勤。眷兹膺遴擢，居然宰东鄞。弦歌振庠序，治教超等伦。一堂虽云旧，景象由兹新。草木足生意，鸟雀亦自驯。向非公明怀，动植焉陶钧。云霓士民傒，雨泽桑麻匀。终年去炎凛，百里皆阳春。明溥钧无私，细大同一仁。愿持金石心，明当赞经纶。作诗匪誇诩，钜笔行镌䂥。"}