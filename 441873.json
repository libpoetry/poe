{"id":"441873","title":"吟石","dynasty":"当代","author":"陈振家","text":"荒僻乏同道，闲来对石吟。十吟九不答，何乃缄之深。吾昔阅方册，名迹已遍寻。人呼子能应，桀残子泪涔。告怜梦太守，点头悟经音。固知非不闻，宜因秉性沉。既不乐我对，无妨暂哑喑。但愿子能听，亦可散吾心。我本读书辈，曾抱济时襟。时世不相与，归投白云浔。姿度本夷淡，意欲岂沉淫。一念埋素志，转求黄老箴。优游非易致，耕山入烟岑。挥汗洒岛国，斫木到莽林。理蔬学老圃，劳作颇能任。赤膊任烤炙，散发浴狂霖。终日对青嶂，行处伴鸣禽。岩壑发天籁，泉水奏幽琴。力报公家课，长谢外累侵。山中有佳处，屣履必往临。偶得会心句，搜韵复细斟。庸陋未忍弃，聊以慰孤衿。吾性喜嗑嗑，爱子貌愔愔。哓哓其易折，如子实天琛。异日倘悟道，修持如汝今！"}