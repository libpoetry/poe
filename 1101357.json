{"id":"1101357","title":"铜瓶歌为赵广文生日","dynasty":"宋","author":"萧立之","text":"平生爱此双瓶古，千里携持走尘土。滑如女肤色马肝，间著花枝相媚妩。鄞江博士诸王孙，无毡坐客今三年。群仙招手唤归去，紫薇怨杀春风前。华堂此日春风酒，顾我羁穷无一有。发囊得此双铜瓶，啄诗包裹为君寿。瓶之体兮正而不阿，瓶之质兮朴而无华。虚中不足称储粟，汲冷涧水供煎茶。此君清苦于君似，拟人以伦正如此。相看一笑姑置之，金石结交从此始。"}