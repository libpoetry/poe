{"id":"697843","title":"春日东园漫兴","dynasty":"明","author":"胡奎","text":"竹里开门稍向东，隔帘吹过杏花风。青苔一径无人迹，时有山禽啄晚红。铜瓶汲水灌花根，幽事关心懒出门。检点棠梨明日放，呼儿先拟具山尊。社雨晴时燕燕归，牡丹池馆故巢非。怜渠也爱吾庐好，日日衔泥下上飞。洛阳二月百花红，金谷春閒步障空。何似诗家真富贵，蔷薇花列锦屏风。长日南窗一卷书，更凭何物称閒居。睡魔也自相欺得，茶鼎熏炉尽破除。"}