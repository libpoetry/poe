{"id":"654589","title":"赋得君马黄赠钱宪使","dynasty":"明","author":"何乔新","text":"君马黄，我马白。君马紫丝缰，我马黄金勒。榕城雨霁炎埃清，联镳共出城南陌。城南绿阴凉似洗，下马班荆话畴昔。君才卓荦非寻常，蚤我金豸承恩光。西登岷峨北太行，鹭车所历飞秋霜。闽山千里海为疆，帝遣侍臣抚疲氓。青冥空阔孤隼翔，当道无复豺与狼。往年玉节临上杭，鼪鼯胆破狡穴荒。去年楼船泛东洋，支祁帖耳海若藏。才名藉甚范与张，荐剡如云上庙堂。诏迁宪使总台纲，骢马行行过故乡。到家未诧银黄好，且喜堂中亲未老。赤麟为脯玉为浆，綵服承欢毋草草。交游似我情最亲，莺花同醉曲江春。闻君峻擢喜欲舞，惜君远别还成嚬。两情缱绻何时已，且拚一醉绿阴里。骊驹歌罢玉瓶空，笑指三山暮烟紫。君马去，我马归。明朝两地遥相忆，滇云闽树同依依。"}