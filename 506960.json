{"id":"506960","title":"送修撰杨寿夫致政归乡","dynasty":"明","author":"杨荣","text":"蓐收司令大火流，金井凉生梧叶秋。玉堂词客叹衰老，振袂翩然思退休。封章晓上五云里，恩命旋颁倍忻喜。香飘紫殿拜龙颜，日转西清别知己。顾予同邑又同窗，少小论交情谊长。一从筮仕列中禁，南北迢迢天一方。君从泮水歌芹藻，化雨春风起枯槁。乌纱白发三十春，一榻寒毡?终老。几回受命司文衡，南宫藩省推公平。由兹荐剡上天阙，擢任词垣沾宠荣。先皇龙驭升天后，国史恭修喜承诏。书成进入蓬莱宫，圣德神功永垂耀。褒升华秩锡琼筵，更颁兽锦宫袍鲜。老成效用方自此，如何拂袖翻归田。今晨酌酒送君去，行色匆匆留不住。自是平生泉石心，不辞万里关山路。到家想值秋暮时，篱边黄菊犹芳菲。亲朋欢会如相问，为说南还今可期。"}