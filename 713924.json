{"id":"713924","title":"箪友篇","dynasty":"明末清初","author":"屈大均","text":"山人遗我荔枝瘿，得自罗浮第三岭。刳作一瓢字箪友，挹泉日向越王井。拳曲千年成一节，半生半死沉香结。精力坚凝剥烂时，饱经甘苦成寒铁。霜皮未尽尚磨砻，蛴螬半食心已空。螺纹如丝旋细细，左纽右缠文不同。故株笼颠复虎跛，留此一拳见礧砢。臃肿何须中规矩，非方非圆但随我。腹大如壶曲柄长，匏尊让尔居中央。巢父手间日摩弄，松枝挂处何清凉。"}