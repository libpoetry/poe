{"id":"1142401","title":"读李翰林诗","dynasty":"宋末元初","author":"方一夔","text":"喜诗如喜酒，举世流馋涎。问酒有何好，妙处竟不传。古人日已远，绝响三百篇。后来谁措手，讽咏皆陈编。自从骚选起，众作同虫蝉。宪章日沦丧，变灭成飞烟。翰林非世人，金晶应星躔。手弄玉帝旂，堕作诗酒仙。行迹老屐齿，侠气馀龙泉。淋漓洒醉墨，妙语穷真筌。信手拈斧斤，一挥中方圆。彼哉夸夺子，骇汗莫敢肩。玉堂不能留，飘落南海边。从此誇汗漫，一往五百年。生平尚丘壑，梦想岷峨巅。惭君赠醉侯，我饮不滴涓。我诗如我饮，抚顶期相怜。莫乞飞霞佩，学举白玉盘。"}