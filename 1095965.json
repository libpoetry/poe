{"id":"1095965","title":"任大卿出龙眠度水罗汉","dynasty":"宋","author":"释居简","text":"故家寻钓鳌，遗俗问佛世。喜逢十六人，不闻四句偈。风姿如隐槃，服御乃古制。开卷发遐想，瞪目得熟睨。绝溪将安之，深厉浅则揭。岸登植瘦策，石踞整坏毳。预流逮无学，劝进惮劳勚。岿然望等妙，迢递苦跋疐。悠悠马不前，亹亹驾辄税。弗悟燕安毒，遂失远大计。双林受遗托，久视不得逝。岂知古龙象，所向必超诣。弗践极则处，弗到弗小憩。朅来吊形影，相与话情契。丁宁勇著鞭，同振木方袂。"}