{"id":"906418","title":"题叶子宁林巢","dynasty":"宋","author":"李弥逊","text":"谁穿空翠开蜂房，尺栏寸径一肘墙。主人官闲若避俗，北窗高卧追羲皇。客来初骑果下马，侧身却转花边廊。新成桃李碍倚杖，旋彻户牖留飞觞。欲眠姑去甘昼寂，不醉无归拚夜长。使君早有冲天志，略展风翰无地试。已知齐物观世间，小卜一枝聊自戏。坐中香穗乱云影，睡起花甘搅禅味。鸡虫得失何足论，鹏鴳升沉了无意。昔人掩鼻恐不免，天与公才那可置。清霜万里看横秋，莫作南柯始封计。"}