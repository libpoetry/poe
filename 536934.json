{"id":"536934","title":"寄赠李顺德于鳞","dynasty":"明","author":"王世贞","text":"昨秋送我蓟门侧，天日黯作琉璃碧。强以雄心挥别泪，俯视万象俱堪掷。千言昵昵未肯尽，片语仓皇各深惜。高艑长驱不断风，被发悲歌向震泽。道逢北使行相问，生其果厌承明席。钜鹿西驰七百里，扶风秩中二千石。黄金横带历下过，里门高车排画戟。海内但不书生穷，大笑便出长安陌。何能毫末见文章，乍可沉沦就时格。贞也高阳一狂客，英雄草莽成莫逆。杯酒浮沉到处非，寸心炯炯留生识。昔者击鹿过徐卿，匕首忽奋珊瑚惊。立谈秋风搏雕鹗，纵饮沧海吞鲵鲸。生独嶷然摄神气，太华千叠云峥嵘。须臾瞪目奇句发，独扫满座无留行。更为击筑变清羽，起视河汉西北倾。生骑羸马出秋曙，一榻已下相予迎。每寻知己必往古，倘示新篇非世名。今予北来更牢落，眼中徐卿渐有情。拂袖低回望牛斗，掩耳刺促愁蝇声。勉㫋与生各自爱，胡为局蹐多哀鸣。请看日月岂相比，万古不废东西明。"}