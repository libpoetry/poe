{"id":"828821","title":"题涛贝勒画马","dynasty":"清末近现代初","author":"陈曾寿","text":"贤王天授仁且武，尤精骑射世莫当。曾使天骄识麟凤，指挥哮虎如群羊。亲提禁旅劳训练，风雨黑夜常严装。志存杀贼孰尼止，坐使祸水滔天狂。惜哉坐骑千里足，报主不得临沙场。空怜峥嵘入图画，毛骨凛凛神轩昂。屏幛光辉世争宝，流传万匹皆腾骧。惟此神骏一敌万，鸽青铁象差颉颃。贤王丹青特馀寄，志大心小深韬藏。何时投笔佐吾主，扫清六合驱天狼。"}