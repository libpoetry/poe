{"id":"1147950","title":"白云歌（予时落殊俗随蕃军望之感此而作）","dynasty":"唐","author":"马云奇","text":"遥望白云出海湾，变成万状须臾间。忽散鸟飞趁不及，唯只清风随往还。生复灭兮灭复生，将欲凝兮旋已征；因悟悠悠寄寰宇，何须扰扰徇功名。灭复生兮生复灭，左之盈兮右之缺；从来举事皆尔为，何不含情自怡悦。殊方节物异长安，盛夏云光也自寒。远戍只将烟正起，横峰更似雪犹残。白云片片映青山，白云不尽青山尽。展转霏微度碧空，碧空不见浮云近。渐觉云低驻马看，联绵缥渺拂征鞍。一不一兮几纷纷，散不散兮何漫漫。东西南北□□驰，上下高低恣所宜。影碧池冰萤□底，光浮绿树霰凝枝。欲谓白云必从龙，飞来飞去龙不见；欲谓白云不从龙，乍轻乍重谁能变。一重未过一重摧，一畔萦岩一畔开。栾巴噀酒应随去，子晋吹笙定伴来。披襟引袖遽迎风，欲□吹云置袖中；云飞入袖将为满，袖卷看云依旧空。雷殷殷兮雨曚曚，成阴涧下云之功。倏然云晴销四极，所润宁知白云力。大贤济世徒自劳，一朝运否谁相忆。不知白云何所以，年年岁岁从山起；云收未必归石中，石暗翻埋在云里。世人迁变比白云，白云无心但氛氲。白云生灭比世人，世人有心多苦辛。旋生旋灭何穷已，有心无心只如此。当须体道有贞素，不用浮荣说非是。望白云，白云辽乱满空山，高低赋象非情欲，余遂感之心自闲。望白云，白云天外何悠扬，既悲出塞复入塞，应亦有时还帝乡。"}