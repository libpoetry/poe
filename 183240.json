{"id":"183240","title":"归舍吟·长堤夹天沟","dynasty":"宋代","author":"孔武仲","text":"长堤夹天沟，浩荡东风流。上有骑马客，枯髯清两眸。马后无飞盖，马前无呜驺。进无趑趄谒，退无轻侠游。携金入市卖，十铺不一售。包裹却归舍，置之床一头。半夜光满屋，潜知是精鏐。贵物莫贱货，不如深巷收。一旦遇知者，堆斗价可求。寄谢路傍子，神珠难闇投。"}