{"id":"1104711","title":"庆元二年皇后册宝十三首","dynasty":"宋","author":"郊庙朝会歌辞","text":"乾健坤顺，群生首资。日常月升，四时叶熙。帝嗣天历，后崇母仪。黼黻承晖，王化是基。熛阙蟺蜎，璧门云龙。烈文维辅，翊奉有容。典章煇明，彝度肃雍。蒇时缛仪，登于璿宫。金晶丽辉，璧叶含春。赞夏之翼，绎虞之嫔。乐序韶亮，礼文藻新。辟公相成，物采彬彬。帟旒云舒，金秀充庭。璇卫銮华，茜佩垂?。皇容熙备，柔仪顺承。三宫齐欢，万福昭膺。骖翟崇容，袆鞠陈衣。戾止兰殿，夙兴椒闱。淑正宣华，粹明腾煇。钦若有承，嗣音之徽。袆帟流光，沙祥增衍。编玉镂德，螭金溢篆。粹猷藻黻，徽文华显。二南声诗，于时昭阐。翚珩焕采，趋节风韶。陟降墄陛，奉将英瑶。辟道承薰，嫔仪扬翘。是敬是祗，德音孔昭。帝奉太室，后仪成之。帝养三宫，后志承之。德如关雎，盛如螽斯。宜君宜王，百世本支。肃肃壶彝，雍雍阴教。险诐自防，警戒是效。中闱端委，列御胥告。其思辅顺，永翼帝孝。天子九嫔，王宫六寝。有烨令仪，载秩华品。福履绥将，节用躬俭。矢其德音，于以来谂。象服之文，鹊巢之风。化以妇道，觐于内宫。采蘋涧滨，采藻涧中。夙夜在公，赞彼累功。光佑晏宁，惠慈燕喜。寿仁并崇，家邦均祉。懿文交举，壶册嗣美。维亿万年，爱敬惟似。天心仁佑，坤德世昭。灼有慈范，著于累朝。俭以赞虞，勤以承尧。是用则效，共励夙宵。"}