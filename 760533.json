{"id":"760533","title":"波罗谒南海神庙五十二韵","dynasty":"清","author":"丘逢甲","text":"莽莽扶胥镇，庙祀南海神。冕旒古王者，龙服如天人。甲裳列将吏，珠翠罗妃嫔。维神镇炎荒，坐抚万介鳞。自粤隶版图，历代修明禋。岂惟司潮汐，涝旱关喜啧。有时特告祭，天子命大臣。红棉二月花，庙瓦朱璘璘。斑斑两铜鼓，神威藉而伸。雄鸣雌辄应，奔走百粤民。东风吹万艘，打桨波罗春。神寿知几何？云是神诞辰。香烟霭高空，广庭杂羞珍。鱼龙进百戏，曼衍何侁侁？是时庙市集，蜑语争蛮银。泥鸡绘丹彩，妙若能鸣晨。终岁妇孺工，罄售未浃旬。年年荷神麻，近庙民不贫。我来秋九月，寒日摇江濒。市閒庙亦静，神几生秋尘。落叶纷满阶，僧厨应添薪。扪鼓复读碑，两廊且匝循。顾瞻门庭间，赑屃何砰磷？宋明开国初，武功碑具陈。明祖起布衣，尤表雄无伦。惜皆在唐后，但觉年代新。最古惟韩碑，日月光贞珉。碑缺亭亦圯，重建需百缗。同游各倾囊，再至功应竣。我思此庙初，寔瞰南海滨。风涛旦夕生，欲往多逡巡。行舟较今拙，动辄忧沉沦。偶因遣祭归，疑神福其身。作碑旌厥功，匪特耀所亲。安知古沧海，今化田畇畇。庙门通江路，沙壅久且堙。古人系舟处，泥没双石麟。去门数百武，高丘碧麟峋。上为浴日亭，破晓奇景臻。苏诗俨在石，驳落未尽泯。海虽去渐远，浩荡犹无垠。半夜潮始生，云霞捧红轮。此亭得此景，古语仍可遵。我从罗浮归，饱看踆乌踆。维舟此庙下，秋风吹白蘋。虽非邀神福，崇古端冠巾。杖策登此亭，寒绿生松筠。浩吟一以眺，双江绕如绅。斜阳正满目，秋波碧粼粼。海山万紫翠，云驳难为匀。惜无古人见，此景为写真。神鸦送客归，去去秋江津。"}