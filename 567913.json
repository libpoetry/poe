{"id":"567913","title":"市中虎","dynasty":"明","author":"徐渭","text":"隆庆皇，贺太平。年辛未，二月望，猛虎入城。从何方，粗蹄大爪泥上没，行人谁信虎脚迹。藏何所，日何食，祸不测。幸得郭爷燕客王家山，铜鼓震地火照天，老畜避火下山去。明真观，咬道士。千秋巷，拗狄吉。横布裙，嚇出矢。挑过高墙，搅街市。朴行人，堕溷厕。千秋巷里少年三十辈，白捧铁叉攒虎背。攒得虎皮碎复碎，与谁睡。少年扛虎送官府，四下官府赏米七八斗，就教少年剥松下虎。死魂魄，上山去。头和皮，送官府。宰肉归家，饲妻与母。古人言，市有虎。信之者，足愚鲁。今若此，云如何。金波罗，城中做窠。凡百事，尽有似他。难信一边说话。"}