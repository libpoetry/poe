{"id":"938354","title":"仙都山独峰大雪歌","dynasty":"宋","author":"陈仁玉","text":"仙居仙人游仙都，帝遣滕六为先驱。天花撩乱缤纷舞，秉圭植璧仙灵趋。削瓜青玉一万仞，拔地挺挺撑元虚。人言黄帝此轻举，上有莲花开碧湖。我疑此是广成子，守道特立万万古。我来有问辄不应，窈窈冥冥谁与语。丹邱赤城我所栖，任意逍遥了无伍。老君牧龙种芝田，草莽向人萦网罟。人间逼窄知奈何，桑田沧海无回波。吞腥啄腐竞晷刻，角牙触齧伤天和。从旁掀髯每大笑，仙都峰头更观妙。甚欲点铁成黄金，却恐黄金误后人。"}