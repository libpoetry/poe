{"id":"411645","title":"夕梦仲兄醒而哭之","dynasty":"近现代","author":"王浩","text":"死别若远游，久阔梦归家。归来慰行役，阖户起喧哗。落日大梁秋，眉浓眼生花。逢迎及前门，母揽弟纷拿。上堂念行李，仆仆满尘沙。相抱不得声，欲笑涕已斜。客路何从来？但觉道里赊。登床挟鸣琴，握手颤齿牙。悲动左右心，顷刻转肠车。肠中千百语，烧铛趣成茶。蜩螗乃未已，霜响彻哀笳。爽然一瞀间，披衣久惊嗟。未知来地下，犹忘问阿爷。身前病为累，善卧不能加。春风书满床，虱盛寖搔爬。宁知血气衰，未似当年耶？当年告语地，痛哭到缌麻。只今望松楸，雪山水明霞。死生未易为，一梦固所奢。百岁会归尽，此别岂有涯？"}