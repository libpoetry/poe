{"id":"816090","title":"题徐庆超春波洗砚图","dynasty":"清","author":"梁章钜","text":"楼船横海纪殊勋，缓带轻裘又见君。一片绿波朝涤砚，满堂红烛夜论文。传来去病真无敌，写入丹青更不群。燕颔虎头奇相在，凌烟褒鄂漫风云。枌社曾闻细柳开，弓刀千骑肃春雷。雅歌自有投壶兴，胜算非徒聚米才。鲸浪早从闽海靖，豹幢重指越山来。右军书法传曹霸，手写兰亭日几回。"}