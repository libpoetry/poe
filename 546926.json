{"id":"546926","title":"董逃行","dynasty":"明","author":"于慎行","text":"西风木落天秋。江寒露下霜流。三星素月当楼。芳筵嘉客娱游。促觞接䣛淹留。肴核充溢壶觞。吴趋越艳登堂。皎如星文电光。丹唇素齿流芳。歌声上薄楣梁。瑶笙象管中微。七盘奇舞何迟。腕弱不任铢衣。仙仙举手欲飞。四座太息忘疲。三清旨酒既醺。都梁沉水氤氲。腾觚献寿欣欣。宾心既醉如焚。意气激薄青云。日月不居岁阑。世道崄巇万端。春华坐失渥丹。何不被服罗纨。逍遥永夕为欢。"}