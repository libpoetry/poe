{"id":"300110","title":"戚氏·夏口作","dynasty":"现代","author":"乔大壮","text":"楚江边。独客无语舣归船。水驿镫明，市桥人散雨连天。流连。念乡关。西来迤逦隔平川。风流太白何苦，过此犹指彩云閒。炬火南郡，胡床军府，漫论五渚身閒。付辞条败叶，无主芳草，长占湖山。何满泪落君前。人世暗换，野老话当年。凭谁问，数声羌管，几尺鱼竿。射堂宽。夜舞到晓，香车接轸，骏马争先。翠帘画阁，锦陌铜街，缥缈平地游仙。镜槛尘昏，久嗟双鬓白，自正危冠。四野夷歌暗起，最高楼、未忍望长安。一时会上题襟，梦中解佩，惟恐金尊浅。薜荔墙、依旧通银汉。回首认、朱户应难。去路迟、布袜青缠。待明发、挂席听啼鹃。恨东风乱，行鱼逝水，道里三千。"}