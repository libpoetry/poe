{"id":"745218","title":"过李文正公暮","dynasty":"清","author":"蒋湘垣","text":"畏吾村边古时路，桔槔亭畔婆娑树。落日荒榛不见人，谁道先朝相公墓。公昔承明当直时，经纶密勿天下知。升平宰相风流盛，馆阁文章后辈推。晚逢北寺纵横日，老臣心事忧时极。伏阙徘徊薄俗嗤，孤忠调护先皇识。白首丹心二十年，每闻忧国涕泪涟。高皇社稷一朝正，朝廷无事公归田。康陵已事成仓卒，后来论者何翻覆。大贤之后并凌迟，惨淡秋风号宰木。零落遗阡事惘然，诸公高义薄云天。曾无碑碣人间识，可信衣冠梦里传。南中耆旧当时少，华容尚书亦元老。江湖廊庙各有志，男儿何必抽身早。青史幽沈合一伸，功名节烈两难论。千秋陨涕封疆狱，遗恨中朝无此人。"}