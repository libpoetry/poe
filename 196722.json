{"id":"196722","title":"和留粹中将游南华之什","dynasty":"宋代","author":"陈元晋","text":"南来佳山水，清淑如三吾。何秘二水间，独有八境图。秀水饥可餐，清沦渴可{奭斗}。颉颃飞霞俩，簸弄明月珠。心闲鸥许知，日远鸿与徂。蓬窗苦局促，略取山川娱。是间有意趣，逢人辄周诹。一舍两丛林，半点尘埃无。顿渐非二门，凡圣同一区。风佛心即了，迷者直非夫。冥心休外观，一此同僧趺。"}