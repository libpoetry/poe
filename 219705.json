{"id":"219705","title":"甲子岁七夕与伯业伯衍游龙井聪老出示次韵边","dynasty":"宋代","author":"苏籀","text":"道隐祖风邈，讷斋重葺新。猊巘下兽魅，神泓跃鳍鳞。缁郎踵教律，梵夹画金银。几岸风篁帻，屡钩崖峭绅。颂诗传正眼，击节富其人。汉沔曾沦碣，长康工写神。思茇在封植，春萝容抗尘。韡萼秀多禩，茶瓜经几巡。休休墨儒行，汲汲宰官身。欠伸白氎褥，翻倒明玑囷。{上艹下登}褐岚烟染，心脾草树亲。怜君深锻炼，公鉴襃老嚬。"}