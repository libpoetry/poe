{"id":"684078","title":"燕歌行","dynasty":"明","author":"王世贞","text":"秋霜肃肃摧庭枯，晨风何悲夜鸣謼。使妾为遘不须臾，恍兮类君忽若无。为君中夜起踌躇，雕栏簌簌悬真珠。二十八宿罗天衢，欲明未明焉所如。君当为龙妾云俱，冲飙在天忽驱之。西流之蟾东飞乌，乐往忧来不相虞。盛年冉冉辞人徂，裁吟代哭中成吁，安能为情自卷舒。白日晼晚夜何其，兰缸茕茕照妾悲。带长髻短中自支，妾人少年工愁思。忧来无方不可治，丈夫桑弧谁制之。谁令璆然不下帷，鸿鹄双翻复为谁。援琴奏弦歌和词，宫折商促指间离。白葛巾裙衫弋绨，念君寒暄并一时。南山乔松青不移，虽有中坚色难期，愿君归来及时归。"}