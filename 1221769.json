{"id":"1221769","title":"仙台","dynasty":"元","author":"刘因","text":"碣石来海际，西南奄全燕。中有学仙台，燕平欲升天。燕平骨已朽，遗台犹相传。虽复生青松，岁久摧为烟。极目望海波，不见三山巅。三山巨鳌簪，山人虮虱然。使无不足论，信有亦可怜。大块如洪炉，金石能久坚。天地会有尽，何物为神仙。空山无笙鹤，落日下饥鸢。今古非一台，浩叹秋风前。"}