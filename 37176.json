{"id":"37176","title":"读顾况歌行","dynasty":"唐代","author":"贯休","text":"雪泥露金冰滴瓦，枫柽火着僧留坐。忽睹逋翁一轴歌，始觉诗魔辜负我。花飞飞，雪霏霏，三珠树晓珠累累。妖狐爬出西子骨，雷车拶破织女机。忆昔鄱阳寺中见一碣，逋翁词兮逋翁札。庾翼未伏王右军，李白不知谁拟杀。别，别，若非仙眼应难别。不可说，不可说，离乱乱离应打折。"}