{"id":"439570","title":"庚申闰月从师还自颍上对新月独酌十三首","dynasty":"金","author":"蔡松年","text":"伊昔三年前，淫雨催行辀。青灯忽今夕，华屋映高秋。华屋亦何为，百年竟山丘。适意在归与，肉食非我谋。大块本何事，遑遑劳一生。所过种陈迹，岁月如流星。贪夫甘死祸，幅纸驰虚名。晋室有先觉，柴桑老渊明。我家恒山阳，山光碧无赖。月窟荫风篁，十里泻澎湃。兹焉有乐地，不去欲谁待。自要尘网中，低眉受机械。人言归甚易，但苦食不足。必使极其求，万钟不盈腹。处世附所安，无祸即无福。却视高盖车，身宠神巳辱。我本山泽人，孤烟一轻蓑。功名无骨相，彫琢伤天和。未能遽免俗，尚尔同其波。梧桐唤归梦，无奈秋声何。孟夏幽州道，上陉车轣辘。旌旗却南行，飞电随马足。行穷清颍水，不辨洗蒸溽。吾生岂匏瓜，一笑为捧腹。灯花何太喜，似报天雨霁。客情念还家，如瞽不忘视。到家问松菊，早作解官计。青镜发萧萧，及此霜雪未。鸣蛙属官私，庸儿固可笑。江山本谁争，但苦归不早。物情閒始见，宛转为君好。区区乞鉴湖，多事怜贺老。天下任之重，人物古难得。谁为经济才，有亦未易识。吾曹与鸡鹜，官仓等伏食。行将问征途，满眼西山碧。懦微莫如我，往往从险艰。譬之驱山麋，八銮困天闲。岂惟物违性，成功亦良难。风烟念何地，野水长松閒。出处士大节，倚伏殊茫茫。绝交苟不作，自足存嵇康。哲人乃知机，曲士迷其方。顾我类社栎，匠石端相忘。问舍前年秋，已买潭西地。高明鬼所瞰，聊取风雨蔽。濒溪树嘉木，成阴十年计。仍当作茅舍，名之以今是。斯言巳譊譊，要未离忧患。何时但饮酒，臧否了不关。不饮逝者多，秋草麒麟閒。怀哉竹林人，吾方仰高山。"}