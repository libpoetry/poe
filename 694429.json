{"id":"694429","title":"林缉熙县博张廷实进士何孝子子完先后见访既而缉熙往平湖廷实归五羊子完还博罗因赋四绝","dynasty":"明","author":"陈献章","text":"春水江门一叶舟，几人来此看垂钩。浮云一散无踪迹，飞尽桃花江水流。昨夜江门把春酒，满船明月唱阳关。五羊城中消息断，君去东吴几日还。四百峰头白鹤知，老夫八月有幽期。尔家正在罗浮下，莫向春风怨别离。长髯遗我一囊山，铁桥流水非人间。我今决策山中去，踏断铁桥无路还。"}