{"id":"844814","title":"游春五首","dynasty":"清末民国初","author":"曹家达","text":"久误寻芳节，行过上巳辰。扇香淆水影，歌吹动梁尘。绕树蜂随客，临流鸟唤人。少陵何氏咏，暂得和阳春。往代南国胜，迁移花石纲。野棠开艺圃，乔木傍宫墙。城郭远烽息，溪桥流水香。即今多事变，不敢问沧桑。送暖入襟抱，东风亦太忙。草痕侵履迹，花气泛衣香。寄兴只如此，赏心焉可忘。为怜钱教授，怕过读书堂。春树连荒墅，翛然竹径深。落红迷路曲，空翠定楼阴。草木自荣瘁，山河变古今。当年人去久，蝴蝶下阶寻。寂寂回塘上，春深采药时。新苗抽藁本，晚蕊绽辛夷。赏揽独延伫，芳馨遗所思。行吟不觉晚，斜景下荒陂。"}