{"id":"770874","title":"南浦三首 其一","dynasty":"清","author":"王时翔","text":"幽筑画中无，恁林园靓秀，亭榭清敞。管领属闲人，支颐坐、镇日安排新赏。银塘几曲，潆洄抱宅涵春涨。住惯花天和月地，添个兰舟水上。不须更觅篙师，有雪儿移棹，红儿弄浆。长昼载茶烟，无人处、好试莲歌菱唱。柳边斜系，夜阑只许鸳鸯傍。多少他家桃叶怨，淼淼一江风浪。"}