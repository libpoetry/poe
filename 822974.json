{"id":"822974","title":"紫萸香慢 重九前一日得休庵书","dynasty":"清末近现代初","author":"赵熙","text":"满城山、青如人意，不晴不雨秋光。劝三年归客，待明日、醉南冈。半世身如飞雁，为莓苔菰米，误尽潇湘。叹于今老矣，鬓白菊花黄。岁又暮、一天早霜。天狼。箭落星茫。桑梓影、净龙荒。只无家弃妇，愁量海水，梦冷宫装。犹剩一行遗老，忍寒饿、碧鸡坊。唱新词、作龙山会，百花潭外，何地同作重阳。人望故乡。"}