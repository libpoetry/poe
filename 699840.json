{"id":"699840","title":"郭比部花园十二首 天均洞","dynasty":"明","author":"郭正域","text":"洞口少人行，冷然发孤想。清风松上来，此是天籁响。满地种荷花，红妆照绿水。白鹭不惊人，立在荷花里。燕支明翠黛，两岸是谁家。池水凝如镜，采采芙蓉花。江南二三月，大地皆阳春。万花最深处，中有读书人。千花争笑日，百卉斗鸣禽。阳春真可贺，莫惜千黄金。四面插篱落，个个是琅玕。风来万玉鸣，杂佩声珊珊。满路喷天香，独步金粟岭。试问中书君，何如月中景。翠柏结为亭，清荫笼石儿。独有岁寒人，兀坐餐柏子。桃花红似雨，莫是武陵家。洞中白鹿来，口中衔桃花。何处移来石，堆成五老峰。五老相对语，石丈今成翁。高高结亭子，榡榡来松风。小窗日正午，涛声盈耳中。大堤几百丈，春光聊骋望。老椿几千年，春风满堤上。"}