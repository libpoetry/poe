{"id":"693300","title":"和陈方伯试院中有作二首","dynasty":"明","author":"苏仲","text":"天人眉宇自堂堂，百世文章百世香。求马本能忘牝牡，遗珠休更问沧茫。请看天上风云会，敢道人间傀儡场。他日更逢云五色，莫将温饱待湖湘。棘闱深锁隔红尘，人对秋灯阅卷频。汗漫才华经只眼，品题声价倍千钧。太阿出匣光难掩，燕石堪谁假作真。方岳老臣山斗重，低头谁不拜冠绅。"}