{"id":"704268","title":"程甥文德咏雪见寄次韵四首","dynasty":"明","author":"潘希曾","text":"故园今岁雪，飘洒几昏明。近得诗相报，遥怜兴独清。缀梅横冻影，堕竹起虚声。五岭应难见，千山空复情。城上北山雪，曾惊双眼明。年来乡信杳，梦见旅魂清。遍覆元含垢，潜滋不动声。无劳添发白，猿鹤久驰情。忆昔双溪雪，通宵似月明。楼临琼岛净，人在玉壶清。渚鹭迷寒影，江猿咽晓声。当时谢庭咏，自足慰亲情。我屋苍筠下，窗涵积雪明。映书寒亦好，烹茗味偏清。夜冻悬冰柱，晴融滴雨声。宦游逾二纪，念此不胜情。"}