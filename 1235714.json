{"id":"1235714","title":"闻危太朴王叔善除宣文阁检讨三首","dynasty":"元","author":"吴师道","text":"阴山分脉自昆崙，朔漠绵延迥北门。遥见马驼知牧地，时逢水草似渔村。穹庐敕勒秋风曲，青冢婵娟夜月魂。今日八荒同一宇，向来边檄不须论。两都赋意入经营，今日奇逢有此行。弟子弦歌临壁水，诸公篇翰出承明。眼中高阙祥云色，梦里空斋旧雨声。千里相望劳问讯，追扳无路若为情。亭障连山入杳茫，毡车如雪谩沙场。雕盘天际秋云白，雁去关南木叶黄。独客应怜冠戴楚，閒愁无奈管吹羌。归来若度桑乾水，莫忘并州是故乡。"}