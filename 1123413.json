{"id":"1123413","title":"白鹤词","dynasty":"宋","author":"赵佶","text":"胎化灵禽唳九天，雪毛丹顶两相鲜。世人莫认归华表，来瑞升平亿万年。瑶台风静夜初分，仰喙惊鸣露气新。太液徘徊归未得，曾于往劫作麒麟。灵鹤翩翩下太清，玉楼金殿晓风轻。昂昂不与鸡为侣，时作冲天物外声。三山碧海路非遥，来瑞清都下紫霄。霜雪羽毛冰玉性，瑶池深处啄灵苗。金火纯精见羽仪，长随王母宴瑶池。玉坛夜醮神仙降，飞过缑山人不知。五云宫殿步虚长，斗转旋霄夜未央。白鹤飞来通吉信，清音齐逐返魂香。一声嘹唳九皋禽，换骨轻清岁月深。辽海等闲人不识，大罗天上有知音。白毛鲜洁映霜华，丹顶分明夺绛纱。千六百年神气就，飞鸣长伴玉仙家。蓬莱会散列仙归，羽驾飘然白鹤飞。明代为祥人惯见，何须乐府咏金衣。玉宇沉沉瑞雾开，香风未断鹤徘徊。奇姿会与青田别，定是仙人次第来。"}