{"id":"522107","title":"丝瓜棚成次三江韵","dynasty":"明","author":"顾清","text":"丝瓜生而蔓，蔓缘棚着花。棚成蔓斯衍，蔓远实转加。松桧喜岩峻，蘋萍乐卑洼。巢禽与穴蚁，各自宁其家。东亭富阑楯，岂乏援与笆。先生太古心，夙昔厌纷奢。故将丘园景，点缀幢节衙。缚苇架樗柳，连棚成咄嗟。棚材有欹直，瓜蔓从猗斜。坐看花叶重，纷如瑜掩瑕。朝章重绮绘，野服便葛麻。潭潭春卿居，钜丽兼清华。高甍绿槐覆，琐户红帘遮。中间忽着此，岂不心境遐。看花金钱大，食实冰蛹嘉。嫌名幸毋讳，去垢终无邪。"}