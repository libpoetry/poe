{"id":"915586","title":"悯旱","dynasty":"宋","author":"杨万里","text":"鸣鸠唤雨知唤晴，水车夜啼声彻明。乖龙懒睡未渠醒，阿香推热呼不应。下田半湿高全坼，幼秧欲焦老差碧。书生所向便四壁，卖浆逢寒步逢棘。还家浪作饱饭谋，买田三岁两无秋。一门手指百二十，万斛量不尽穷愁。小儿察我惨不乐，旋沽村酒聊相酌。更哦子美醉时歌，焉知饿死填沟壑。水车哑哑止复作。"}