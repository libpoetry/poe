{"id":"845068","title":"赠静君贰尹即次其赠孙季蠡韵三首","dynasty":"清末民国初","author":"曹家达","text":"苦李不可餐，弃置官道旁。生性拙逢时，悱恻行自伤。飒然迨零节，微阳郁清霜。山中鶗鴂鸣，萎此百草芳。登临送将归，独立心徬徨。徬徨复太息，日暮摧中肠。岧峣首阳山，薇蕨生其巅。抗志希黄虞，悲风响秋烟。愿托采薇歌，一奏清商弦。灵脩既浩荡，照察无良缘。厉此忠爱心，日夕怀贞坚。但恨尘网羁，未暇求神仙。结交慕京洛，此意良未然。天地一何隘，百忧丛此身。堂堂竟谁有，慭遗痛匪民。荃草自怀芳，昭质殊未伸。慢谄务干进，臭味难为亲。借问景公富，何如原宪贫。高言著令德，属和希阳春。编年止义熙，于道庶求仁。嘉尚贵自德，得遑福禄臻。"}