{"id":"130851","title":"沁园春·潇洒书斋","dynasty":"宋代","author":"陈著","text":"潇洒书斋，香清缕直，灯冷晕圆。忽惊窗鸣瓦，霰如筛下，裁冰翦玉，片似花鲜。深怕妨梅，也愁折竹，才作还休亦偶然。更深也，漫题窗记瑞，诗思绵绵。闻君礼佛日千。浪说道繁华不值钱。想鸳衾底下，都将命乞，蒲龛里畔，未必心安。兜率天宫，清凉境界，总是由心不是缘。雪山上，自有人坐了，不到君边。"}