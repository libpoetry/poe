{"id":"700912","title":"出郭小园","dynasty":"明","author":"梁有誉","text":"澹澹波光漠漠天，汀蒲沙柳故依然。驱驰未卜宜瓜地，贫病犹营种秫田。杜宇声残花似雪，鹁鸠啼急雨如烟。朋游共弃嵇生懒，谁棹江湖载酒船。新水斜通浴鹭洲，苍苍孤屿镜中浮。黄花未绽江南景，紫蟹先成水国秋。旧路忽惊芳草合，高台独上暮云稠。郊居岂为栖迟计，堪笑人间沈隐侯。"}