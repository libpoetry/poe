{"id":"1225180","title":"刘龙子歌","dynasty":"元","author":"吴莱","text":"刘龙子，龙子出山龙母死。一双赤鲤媵来多，玄鼋独战翻天河。山头种枫高不得，枫叶落波秋正黑。潜游蟹断岛无人，饱啖虾须汊作国。巢湖龟眼看欲红，邛都鱼头辟为宫。绝磴悬梁但一勺，云绡雾縠馀长风。刘龙子，龙子为龙犹念母，杯江沼海归何所。研中墨水吾乞汝，昨夜蛇医送飞雨。"}