{"id":"624492","title":"雷峰随喜舍利","dynasty":"明","author":"谢长文","text":"偶动山水怀，晨兴严夙驾。新霁绚明绮，奔流百川泻。既至招提境，浣濯憩僧舍。香光礼慈云，斋宿经清夜。旦启金浮屠，璀璨宝光射。清泠盌内荧，的的明珠亚。始沉倏已浮，荡漾光影下。静观洗蒙虑，感叹陟神化。世人业所积，遇境恒惊咤。古佛具至神，万古精灵迓。托物见真性，怪奇讵相借。金刚不坏身，窥之匪隙罅。末法思前缘，于焉但嗟诧。"}