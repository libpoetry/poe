{"id":"613456","title":"官仓行","dynasty":"明","author":"李之世","text":"官仓近在东城下，颓垣断壁连四野。芃芃白草没行人，屋鼠清晨窜古瓦。去年乡落多流民，富者给糜啖四邻。邻人得糜仰大屋，官仓都无半粒粟。富儿入粟并入官，稛载车量几万斛。此粟应从何处支，此仓之发几经时。县官何繇徵子粒，仓吏或窃饱妻儿。旦暮周身元草草，当年官吏且不保。"}