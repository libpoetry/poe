{"id":"432166","title":"题扇绝句集录（七首选四）","dynasty":"近现代","author":"张瑞玑","text":"醉把枯毫写老枝，画成掷笔作遐思。和靖死后无高士，还说梅花不要诗。雨窗无事醉婆娑，闲把枯笔写老柯。惜墨如金君莫笑，有香不在著花多。秋老黄添霜后芽，朝餐下酒渍盐花。莫嫌风味欠浓厚，此是清寒处士家。铁骨冰心耐雪寒，开时已到百花残。生来不解春风笑，休共夭桃一例看。"}