{"id":"1236843","title":"师子林八咏 师子峰","dynasty":"元","author":"郑元祐","text":"天日耽耽师子岩，金毛闪日耀烟岚。转身却向吴中吼，直与淩霄势并参。翙翙朝阳孤凤凰，绿筠千尺起高冈。何人解续卷阿颂？戛玉鏦金作晚凉。彩霓连蜷饮海空，老僧留作小飞虹。舣舟因意吴江钓，苍雪吹凉满雨蓬。谩道龙驹踏杀人，梅花成实又逢春。不因嚼碎无留核，谁为征蓬洗客尘？反覆神机老赵州，庭前柏树几经秋？空林元自无枝叶，莫著祥鸾宿上头。活水涓涓一鉴开，玉光射日瑩无埃。临流照见行禅影，天际孤云蓦地来。少林山里雪漫漫，谁复将心与汝安？近日师林寒彻骨，冰花吹满碧琅玕。老随云卧不朝天，空影长当木榻穿。便是绣衣传诏下，空山且复伴龙眠。"}