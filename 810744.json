{"id":"810744","title":"初至阿墩子三首","dynasty":"清","author":"牛焘","text":"山围碧玉似环城，天作穹庐四壁撑。晓日拨云添远岫，幽溪入夜带秋声。寒封白马霜前雪，瘴落沧江雨后晴。此地宾鸿飞不到，吟蛩唧唧寄孤鸣。气阻山河迥不犹，天时人事理难求。冰残四月花初放，霜落两成麦未秋。鼓角声中喧梵呗，貔貅队里踏蛮讴。村南更有雌龙窟，万斛淤泥溉瘠畴。澜沧西渡接巴塘，贾客牛羊满谷量。草木百年犹有臭，河山千里半垂荒。秋晴塞外盘雕鹗，夜静村墟警虎狼。倘许文翁留蜀久，腥膻何必不芸香。"}