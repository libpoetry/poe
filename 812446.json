{"id":"812446","title":"春草四首","dynasty":"清","author":"许咏仁","text":"东风吹送雨溟濛，一碧蘼芜入望中。返国书凭希范劝，吟诗梦与惠连通。芳洲色映晴波绿，旷野痕消劫火红。墙裹鞦韆墙外道，天涯何处繫青骢。和雨和烟一色齐，山塘东畔水塘西。二分浅黛调螺子，十里芳尘送马蹄。朱雀桥边花欲放，黄陵庙里鸟初啼。小蛮故作回身舞，趁著裙腰绕柳堤。岂为看花始出城，青青河畔最关情。骅骝放野才知味，鶗鴂迎阳乍发声。留得鸿泥寻旧迹，化为萤火證他生。王孙每把归期误，历尽山程又水程。丛丛兰芷产沅湘，载入骚经类悉详。生隶白家曾习舞，死依青冢亦留芳。行人话别归南浦，老母忘忧卧北堂。验取寸心如寸草，春晖可报日方长。"}