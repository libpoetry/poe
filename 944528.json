{"id":"944528","title":"赠刘伯翔相师","dynasty":"宋","author":"陈淳","text":"孔孟不说相，于人洞肺肝。由也行行如，不得其死然。括也未闻道，其躯难以全。赐亿亦屡中，执玉俯仰间。经礼视平衡，下忧倾则奸。兹皆以理决，初匪由术传。刘君以相名，表里须相关。备道最上格，温恭厉而安。晬面盎于背，德人盛容颜。论心勿徇形，心广体自胖。敬吉怠则灭，炳炳真如丹。此诀若未喻，所阅非神观。"}