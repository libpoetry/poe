{"id":"680114","title":"至日","dynasty":"明","author":"商辂","text":"佳节当长至，相遇值休假。主人重爱客，开宴乘閒暇。香醪发新篘，时殽供美炙。兽炭拥巨炉，银烛照高榭。宗伯与司寇，丰采殊酝藉。同浙更同朝，同命嵇吕驾。于时一阳复，群阴渐退舍。皓月清光流，此景天所借。杯行不停手，坐久宁问夜。主宾管鲍俦，才思李杜亚。剧谈意转新，胜味如啖蔗。幸兹际熙洽，皇风遍夷夏。顾余菲薄资，职业惭造化。良会感知己，素怀尽倾泻。醉后惜分携，留诗一相谢。"}