{"id":"1249792","title":"兵后过季子祠","dynasty":"元末明初","author":"谢应芳","text":"延陵采地荒榛棘，延陵遗庙成瓦砾。延陵野老归吊古，独立斜阳长太息。尘埃野马纷满眼，城郭人民总非昔。共惟泰伯吴鼻祖，三让高风冠千古。周衰列国俱战争，卓尔云仍踵遐武。去国躬耕江上田，曰附子臧非浪语。天伦义重情所钟，屹立狂澜见孤柱，此义孰可比采薇？西山孤竹子，此情知者谁，获麟老笔十字碑。德音寥寥二千载，陵谷几番经变改。江南近代淫祠多，梁公不作可奈何。于乎祠堂之毁还可屋，礼让风衰较难复。汉家兄弟歌布粟，唐家兄弟相屠戮。何当大化一转毂，于变浇漓作醇俗，九州八荒春穆穆。泰伯延陵断弦续，芳也未死当刮目。"}