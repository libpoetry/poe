{"id":"810569","title":"次韵嵩山田居杂咏","dynasty":"清","author":"书諴","text":"最羡田居近古风，自余耕凿万缘空。因君想见桃源境，祇在茅檐鸡犬中。邻曲区分自有宜，编榆插柳作门篱。怪来老稚纷纷出，道是前村祈社时。溪云淡淡合还披，不定阴晴禁火时。约得邻翁耘宿麦，杏花小雨又成丝。岚坞云庄闹亦幽，家家水碓竞溪流。田间午馌人皆歇，一片平芜数点牛。桑间鸠语椹初黄，满榻南风午梦长。终老不行城市路，一隅云水自成乡。"}