{"id":"659264","title":"寿平江伯六十","dynasty":"明","author":"罗玘","text":"眩人掣紫㹸，伶工吹玄笙。驼峰下天廚，璚液篘青城。宝鼎祥云浮，锦笼众星明。氍毹履流丸，罘罳目眯饧。流苏缀珠帘，水晶贯苍缨。人皆诧瑶池，我已登玉京。群公际休沐，诸将解垒营。系马鞍高山，解带玉充楹。谈玄动誇椿，介眉皆及铿。千劫建万劫，先庚累后庚。云谷恒谽谺，终南镇峥嵘。千秋传国储，百年本邦兵。善饭壮不如，披甲老觉轻。用持桓桓威，可汗敢渝盟。"}