{"id":"1144154","title":"呈申屠御史忍斋二首","dynasty":"宋末元初","author":"王奕","text":"世家矫矫汉申屠，博古通今命世儒。豪杰雅知真北学，扶摇久已作南图。扬州台近催骑鹤，阚水秋深尚忆鲈。好载白云同一出，檐头新港即荣涂。壮游久负子长才，斥鴳几成困草莱。千载幸逢皇极运，两生端为圣门来。谁知白发馀年健，得共黄花笑口开。明日西风归棹远，怀人空忆古樽罍。"}