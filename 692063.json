{"id":"692063","title":"汝宁徐使君","dynasty":"明","author":"李攀龙","text":"汝海清秋四望开，白云长在景夷台。已知千载无枚叔，谁爱风流汉署才。使君为政杂风骚，绕郡青山照彩毫。不是赋成相倡和，那须更署范功曹。天子分符汉省郎，风烟汝颍更相望。府中但得平舆吏，他郡从教下凤凰。鸿陂东注汝阳城，太守乘春出劝耕。童子但须骑竹马，夹车休唱芋魁羹。水如垂瓠抱城流，西望千山入楚秋。帝谓使君终长者，褰帷不必更闽州。高斋卧理簿书闲，掾吏裁诗日往还。片月不离桐柏水，白云偏傍弋阳山。高盖崚嶒驾楚云，骖驔五马五花文。汉庭此日推经术，可是寻常作使君。千骑如云汝水滨，铜符黻冕一时新。身为汉主分忧吏，何必龚黄好让人。三河名郡郁如林，治行看君结主深。但使便宜长得请，守臣无意赐黄金。解道文章老自知，中原病客重相思。故人寥落看如此，再领专城岂后时。"}