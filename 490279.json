{"id":"490279","title":"赵千里画夏景","dynasty":"明","author":"朱朴","text":"积雨新晴涨溪水，黄鹂交交啼不已。南风微动水晶帘，百合花开绿阴里。重楼叠阁俯层台，台下碧树参差回。琼轩倒影入溪水，十二雕阑相对开。幽兰药草香涧谷，曲径莓苔随意绿。迟迟白石茶臼鸣，应有人家隔深麓。博山烟断香未消，玉钩素箔悬冰绡。床头古书忽在手，只有爽气无炎歊。长安街头困行旅，满面黄尘汗如雨。不知有客方晏然，展席临流坐清暑。当时画史非常徒，含朱舐绿精临摹。四百馀年落人世，至今名家称伯驹。南州火云光崒嵂，净埽华堂挂长日。对之不觉融心神，疑有寒泉落虚壁。"}