{"id":"799399","title":"七夕月","dynasty":"清","author":"李振钧","text":"早见新圭挂柳梢，恰当七夕露云㘬。弯环已过初弦上，圆满犹虚半镜抛。蚕织暂停梭影掷，蛾眉才埽笔痕捎。抵他五夜人应妒，照尔双栖姊或嘲。灯灿九华文锦障，缕穿卐字绣缄敲。香阶敛拜催陈果，碧落坚盟订绩胶。汉转渐低蟾匿魄，星稀空盼鹊还巢。团圞更好偏难待，归妹期愆六四爻。"}