{"id":"482632","title":"林七钦山庄","dynasty":"明","author":"林鸿","text":"此君家住浯水西，乔林夹道缘青溪。人淳上古大庭世，客到武陵花处迷。深杯尽日见山色，高枕四时闻鸟啼。篱根稚笋看成竹，阶下飞花踏作泥。梓柳折来环药圃，野泉引得灌蔬畦。人间钟鼎口不道，雨里田园手自犁。已沾鸡黍遂然诺，豫愁冠盖将离暌。明日却从城市去，林间相送草萋萋。"}