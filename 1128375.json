{"id":"1128375","title":"停云诗","dynasty":"宋","author":"舒岳祥","text":"我怀同人，如暵望雨。天地崩裂，干戈间阻。陈编孤哦，槁梧自抚。思而不见，援桂延伫。千山月白，露气濛濛。四顾惝慌，素霭成江。飞萝扫屋，悬泉挂窗。之子不至，世孰吾从。小园宛宛，水木鲜荣。子念及此，我宁忘情。曩岁中都，我归子征。以子出处，用观我生。俯仰换世，昨梦蚁柯。故交零落，屈指无多。孔时尹任，夷清惠和。各言尔志，夫也如何。"}