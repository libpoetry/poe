{"id":"807588","title":"看花回  南岳寺大悲阁上看玉兰花用清真词韵","dynasty":"清","author":"陈维崧","text":"春山淡冶如笑，风光鲜洁。梵阁斜盘碧磴，恰千点琼葩，珑珑才结。花明玉净，小斗山窗莺语滑。怜少室、珠树轻分，天花无著姿清绝。想只有、山间白月。还记省、鬘陀根节。谁伴深林清苦，只幽涧兰心，乱崖石发。孤情绝照，古寺谁曾经浪折。半檐花，千嶂瀑，看煞难分别。"}