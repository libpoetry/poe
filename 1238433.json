{"id":"1238433","title":"贻郭恒","dynasty":"元末明初","author":"郭钰","text":"月悬松露明，鹃啼浦烟破。遥想山中人，此时正思我。我行忽堕沧江边，度尽春风无一钱。向来自是钓鳌客，至今思拍洪崖肩。洪崖不可招，蓬莱在何处？铺遍閒愁芳草路，千树绿阴昼如雨。锦字书成人不来，银烛花残谁与度！近日闻君多好怀，雪色白纻佳人裁。小楼纨扇低徘徊，酿酒好近榴花开。榴花开，我归来。"}