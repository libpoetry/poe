{"id":"304604","title":"六丑·和彊村吴门听枫园海裳韵","dynasty":"清代","author":"陈曾寿","text":"祝东风暂小，为幽树、停阴芳阁。露妆未晞，香心拚退却。丝恨垂落。绀碧苔枝罥，莫辜烧烛，晕敞天东幄。馀娇冷斗秋千索。粉帨揩奁，赭苞媵爵。旧巢更留欢约，甚灵根未老，残梦偏恶。飘灯归箔，杳秾华误托。照眼愁樱近，伤凤泊。商量去燕无诺，指墙阴泪点，秋萌先觉。斜阳路、尚穿园角。模糊更、几辈春宵忍赎，旧时哀乐。仙趺回、空抱残萼。倚铃幡、十万铙孤注，生生繫著。"}