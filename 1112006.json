{"id":"1112006","title":"四五用喜雪韵四首","dynasty":"宋","author":"吴潜","text":"不数玄真与木难，也休剪綵缀林端。五车自有神朝阙，万宝非因贾送官。老大已残洄曲梦，推敲且作灞陵看。忍寒袖手青灯畔，解字闲书胖与胖。富贵家家遣五虚，不须乞米效颜书。垢除与物重更始，朴散于今暂复初。狡兔迷藏罝谩设，游鱼潜伏网应疏。此恩个个当沾被，莫逐林閒窃芋狙。战退妖狐是不难，飞毛散羽息争端。瓮眠但愿为逋客，靴没何须慕大官。化化形形随物付，平平坦坦与人看。闭门独有袁夫子，穷饿难磨气象胖。覆盖无分实与虚，太平有象史官书。园林底用誇末至，山水惟应访遂初。润到青蔬尤脆美，老添苍桧更扶疏。是中广莫天同大，□□何妨有傲狙。"}