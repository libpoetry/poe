{"id":"951564","title":"酹江月/念奴娇 括陶渊明归去来","dynasty":"宋","author":"林正大","text":"问陶彭泽，有田园活计，归来何晚。昨梦皆非今觉是，实迷途其未远。松菊犹存，壶觞自酌，寄傲南窗畔。闲云出岫，更看飞鸟投倦。归去请息交游，驾言焉往，独把琴书玩。孤棹巾车丘壑趣，物与吾生何恨。宇内寓形，帝乡安所，富贵非吾愿。乐夫天命，聊乘化以归尽。"}