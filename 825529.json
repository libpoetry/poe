{"id":"825529","title":"题沈友卿太史湖山介寿图","dynasty":"清末近现代初","author":"郑孝胥","text":"人生惟事亲，乱世足自免。生我复庇我，始识爱日暖。世人初弗慕，籍口扬与显。宦游孰念归，虽在不愁远。匪孝欲何移，作忠说尤诞。浇风既如此，贤者乃愈罕。我读友卿诗，恻恻颂圣善。又观介寿记，至乐殆忘返。湖光助承欢，山色来慰眼。谁家母与子，济胜自成伴。旁人为感动，羡极当屡泫。我生抱终天，愧恨视此卷。犹馀性中语，愿子亲益健。"}