{"id":"1117444","title":"寄亳州秦伯镇兵部","dynasty":"宋","author":"邵雍","text":"三川地正得中阳，气入奇葩亦自王。善识好花人不远，好花无吝十分芳。人事纷纷积有年，何烦颦蹙向花前。万般计较头须白，饶了胸中不坦然。无限有情风月间，好将醇酒发酡颜。奈何人自生疑阻，利害嫌轻更设关。虽贫无害日高眠，人不堪忧我自便。煅鍊物情时得意，新诗还有百来篇。天心复处是无心，心到无时无处寻。若谓无心便无事，水中何故却生金。酒涵花影满卮红，泻入天和胸臆中。最爱一般情味好，半醺时与太初同。"}