{"id":"438691","title":"和伯玉食蒿酱韵","dynasty":"金","author":"麻九畴","text":"九尺东方生，不如一侏儒。饮啄各有程，厚薄与生俱。文蒲及屈芰，何乃淡以枯。正如谢三旌，甘心作羊屠。伊蒿本薪材，岂足充庖厨。薄雪草堂径，新霜古城隅。河南地差暖，冬有不死芜。青来涧边筥，绿入几上盂。微香能侣菊，小苦贤于荼。酷烈变醯醢，薰醲破脂酥。书生喜倒说，食亦变精粗。借问冰茶者，何如羔酒乎。况尔蓼彼萧，蓬茅固其徒。偶然躐一等，遽欲忘樵夫。迩来岁颇饥，大半殣在途。攘肉或至犬，首丘不如狐。命贱秪求死，计穷交议逋。尚有纨裤儿，朝夕食于株。宁知埽野稗，一饱不易图。遂令人轻生，不畏锧与鈇。如君有蒿酱，犹是千金躯。"}