{"id":"826489","title":"忆旧游·叶小凤在吴江访得午梦堂故址，并拜小鸾墓，归作分堤吊梦图","dynasty":"清末近现代初","author":"潘飞声","text":"认疏疏弱柳，曲曲分堤，人在鸥乡。花落无人埽，剩残红几片，独袅斜阳。断垣与谁凭吊，午梦未荒唐。怅野老遗篇，山河劫换，重阅沧桑。回肠。笑词客，是异代怜才，百感苍茫。一研樱桃雨润，几缕帽影都凉。招魂漫歌楚些，好诵返生香。听玉佩寒声，一弯眉月描嫩黄。"}