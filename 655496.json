{"id":"655496","title":"寄题戴氏水竹居","dynasty":"明","author":"吴与弼","text":"胜日来良朋，相招出茅屋。壮观穷名山，所历清心目。山人白云端，苍翠罗脩竹。鹤发笑相逢，坐谈此君熟。苔径递幽阴，轩楹净如玉。尘虑蝉已蜕，道心露新沐。主宾偶一契，题诗惬素欲。徘徊话别迟，夤缘看未足。归卧梅窗云，馀兴犹可掬。何当载酒来，重寻咏淇澳。"}