{"id":"664634","title":"送许中丞德新赴甘肃","dynasty":"明","author":"边贡","text":"暂布山东化，还为陇右行。中丞新受敕，贱子旧知名。玉露承冠剑，金飙捲旆旌。神羊心自直，孤隼势初横。地接祈连砦，星罗冒顿营。未须怀破斧，先喜号长城。草映边云白，沙流汉月明。陜人歌召伯，关吏识终生。许国知公志，通家是我情。离筵忽隔水，秋望转盈盈。"}