{"id":"513985","title":"大坂行一首奉挽汪隐君夫妇并赠其子佥宪希颜","dynasty":"明","author":"程敏政","text":"大坂之山多桧松，大坂之水多鰅鳙。采山钓水无异姓，只有汪氏称名宗。汪氏之先本王子，靖乱尤能保终始。后来亦有唐端公，遂与州民共生死。两公庙食八百年，云礽何止人三千。出者处者恒有道，往往读书并力田。迩来积庆谁堪数，一族咸推佥宪父。父耕子读两无惭，那更深闺有慈母。当今天子明孝人，每下恩典旌贤臣。九原伉俪虽莫作，高堂五采明丝纶。我观汪氏庆未己，科第联翩一时起。叔侄兄弟凡六人，冠盖如云照墟里。大坂水清山更奇，中有汪家双墓基。他时添取石翁仲，为尔重书先德碑。"}