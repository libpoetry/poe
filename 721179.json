{"id":"721179","title":"我昔三首效袁景文","dynasty":"明末清初","author":"吴嘉纪","text":"我昔客途逢败兵，弦声旆影魂俱惊。残骑如狼散草莽，居人杂兔奔纵横。渔船贪利夜卖渡，金多方许载人去。暝色潜行曙则隐，口干肠饥我能忍。我昔携家亟逃难，海云漫漫昼昏晏。野空蹄响贼马近，我船欲速行转慢。须臾燔烧闾里红，风漂船入芦港中。芦叶菰叶蔽男妇，引衣掩塞啼儿口。我昔兵过独还家，畦上髑髅多似瓜。空村无声鸡犬尽，篱菊自放霜中花。天南伯兄天北季，惊魂弃绝故园地。夜寒鬼语聚稍稍，细雨还闻九头鸟。"}