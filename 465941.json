{"id":"465941","title":"忆旧四首 抱香堂主","dynasty":"当代","author":"余菊庵","text":"弃官足迹半天下，犹是书生习未移。心力抛残当自惜，几人解读抱香词。南洲讲学士翩翩，文采风流记昔年。垂老闭门惟述作，一寒彻骨不求怜。九思堂上绝嚣尘，我是常来座上宾。少日浮华真一梦，老才致力究诗文。爽健人疑山泽臒，学优登仕未全迂。家随世变萧条甚，清茗一瓯且读书。"}