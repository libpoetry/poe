{"id":"271410","title":"高山流水·自题《霜厓填词图》","dynasty":"现代","author":"吴梅","text":"半生落落守寒毡。写风怀，弹尽商弦。无路诉相思，霜灯梦入壶天。惊心处，锦瑟华年。旗亭去、还记双鬟按笛，泪咽尊前。似深秋戎露，独鹤唳荒烟。停鞭，欢场忍回首，花月地，换了山川。衰鬓倚西风，水国饱听啼鹃。抱灵修，几误婵娟。白门便、重问乌衣影事，陌巷凄然。算春愁酒病，哀乐付枯禅。"}