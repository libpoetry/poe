{"id":"1118090","title":"出游四首","dynasty":"宋","author":"陆游","text":"九日阴薶一日晴，此行处处是丹青。断云零落江郊路，寿木轮囷古驿亭。馌妇微行望耕垄，渔歌相和起烟汀。拔山意气今何在，犹有遗祠可乞灵。近过父老远寻僧，病起经行力渐增。织室蹋机鸣轧轧，稻陂潴水筑登登。浅深村落时分径，高下川原自作层。薄暮到家还熟睡，隔林钟鼓报晨兴。吴地清明未减寒，梨花初动杏花残。平沙漫漫人争渡，微雨萧萧客跨鞍。野寺吹螺作春会，山邮籴米具朝餐。已开九帙吾何觊，时说金丹强自宽。东阡南陌适逢晴，小蹇轻装短作程。白水满陂秧马跃，绿阴绕舍纬车鸣。过村小妇凭墙看，入寺高人揽裓迎。剩倩东风吹柳絮，放翁诗到此时成。"}