{"id":"1224015","title":"城南春晓图","dynasty":"元","author":"虞集","text":"天台先生有山癖，卧起无山朝不食。几年骑马听朝鸡，磊磈诸峰拄胸臆。陈生受意不受辞，竟拈秃笔为扫之。既安楼观对奇石，复著梁栈横清漪。游吾旧游钓吾钓，隔林彷佛闻幽鸟。琼台何处无桃花，此是城南暮春晓。夜来天子传诏呼，先生直上銮坡趋。盘盘回复一万里，无限好山并好水。如从岛上见陈生，尽写归来画堂里。"}