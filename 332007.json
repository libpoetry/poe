{"id":"332007","title":"望远行·咏延陵季子剑","dynasty":"清代","author":"曹贞吉","text":"寒星黯淡，青铜色、出匣惊飞风雨。龙鳞三尺，虎气千年，彷佛精灵堪语。记得当时，曾带故人荒陇，此道于今如土。挹神光、重见冠裳楚楚。宾旅。鸣佩中原历聘，只解识、寸心相许。回首苏台，鱼肠忽起，散乱长铍无数。试吊要离坟草，鸱夷潮水，一样英雄难诉。对州来君子，恩仇忘否。"}