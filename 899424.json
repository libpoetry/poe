{"id":"899424","title":"欧阳新卿赋薇药","dynasty":"宋","author":"张明中","text":"东皇又罢调春手，花飞十不啻八九。不论韦曲与少城，卸尽锦机忍回首。唯馀芍药不搀先，却与蔷薇相争妍。小栏逼束恣娇姹，高架支撑尽蔓延。倡花冶蕊都妆靓，赢得先开不相见。若令环列见倾城，羞杀群芳争掩面。瑞云吹紫染二葩，只让西京一魏家。新佩荷囊重渍色，更乘兰馥七香车。主人寿乐献寿觞，哦诗都带花边香。看来诗胞云梦豁，只愁拶破古锦囊。昨宵点滴山间雨，弄晴剩著花上露。主人晓起试吸将，便得长生之妙处。醉潮玉颊十分红，主人与花恰相同。兴来持酒绕艳丛，更折繁枝簪席东。看花醉眼未惺松，忽然跳入花蕊宫。寿仙喜与花仙逢，更入太史滑稽中。"}