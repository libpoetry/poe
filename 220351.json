{"id":"220351","title":"八月十四夜神泉官满再别同官","dynasty":"宋代","author":"吴泳","text":"有客有客白其马，日倚垂杨问行者。式微式微胡不归，未归满耳闻别诗。断弦再续情绪恶，别酒重稔味如蜡。袖中虽有金错刀，满镜愁云莫能割。是时月露秋平分，庭前唤月月不应。就令唤得山头月，照我离筵越愁绝。陶靖节，潘安仁，种秫满畦花满城。潘花陶酒总陈亦，不如昭文氏之琴不鼓无亏成。芭蕉漱漱连夜雨，桂子纷纷落庭户。旅雁无俦雇影单，明朝且响龙岩去。"}