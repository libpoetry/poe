{"id":"147326","title":"题曾无疑飞龙饮秣圆","dynasty":"宋代","author":"戴复古","text":"云巢示我良马图，一骑欲水一骑刍。竹批双耳目摇电，毛色纯一骨相殊。何人貌此真权奇，笔端疑有渥洼池。驽骀当用骅骝老，赢得画图人看好。盆中饮，槽中秣，无用霜蹄空立铁。何如渴饮长城濠上波，饥则饱吃天山禾。振首长鸣载猛士，龙荒踏碎犬羊窠。"}