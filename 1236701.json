{"id":"1236701","title":"过东胜用先君文献公韵二首","dynasty":"元","author":"耶律楚材","text":"荒城萧洒枕长河，古字碑文半灭磨。青冢路遥人去少，黑山寒重雁来多。正愁晓雪冰生砚，不忿西风叶坠柯。偶忆先君旧游处，潸然不奈此情何。依然千里旧山河，事改时移随变磨。巢许家风乌可少，萧曹勋业未为多。可伤陵变须耕海，不待棋终已烂柯。翻手荣枯成底事，不如归去入无何。"}