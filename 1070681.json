{"id":"1070681","title":"季微季晖昆仲相继见访风姿议论皆慨然有祖风季晖仍出佳篇见贻语极不凡且云即往山中读书作诗送行","dynasty":"宋","author":"李光","text":"吾乡顾虎头，千里飞食肉。名参庆历贤，罪入元祐录。堂堂想仪刑，凛凛见眉目。百年议论定，奇祸反为福。森然见诸孙，刻励如白屋。我观宣和间，权倖互当轴。一时名家子，半为阉宦辱。暂时得富贵，卑贱等厮仆。君家贤伯仲，抗志守先躅。幽情寄铅椠，雅尚在松竹。僧房忍朝饥，雪牖耽夜读。访我五松山，怀袖粲珠玉。嗟予久放浪，岁晚守穷独。闭门雀可罗，三径草常绿。依山结衡茅，一饭共脱粟。呼儿具□□，山肴杂野蔌。对桉笑复颦，负我十围腹。去去乐琴书，山中芋魁熟。"}