{"id":"683981","title":"答周比部胤昌见怀","dynasty":"明","author":"王世贞","text":"我有盈樽酒，与子结绸缪。欢悰未逮终，当萦黄河流。枥马媚其群，三星起相雠。飞藿因风值，飘荡不自谋。绿绮何方来，含音袅以悠。安得凌霄翰，并起双遨游。泰山何崔嵬，乃在天之东。海日割夜生，元气浩无终。上有七十帝，往往苍苔封。吾子挟飞仙，乘化观鸿濛。区区云门色，焉以驻游踪。释靷挹济流，返驾阅齐菑。暧暧芳草色，千里绿成荑。春晖将见娱，旷处反为悲。俱称远游子，行留竟焉岐。往遘匪不繁，今追良已稀。唯有飞鸿羽，可以展遥徽。"}