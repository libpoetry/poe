{"id":"758911","title":"东风第一枝 秋感","dynasty":"清","author":"张玉珍","text":"露坠红莲，烟消翠柳，秋光冷淡如许。苔阶不住鸣蛩，桐阴更吹疏雨。闲窗香烬，聊题遍、碧笺新句。奈恹恹、瘦却吟肩，添得几多愁绪。风细细、画栏漫抚。云漠漠、锦书又阻。梦随流水千条，意如乱丝万缕。凉生枕簟，肠断是、天涯羁旅。怪秋来偏易伤人，何不早将秋去。"}