{"id":"1067801","title":"寄侍其云叟","dynasty":"宋","author":"李彭","text":"建业有高士，幽栖閟岩扃。时从出岫云，缥缈来青冥。昨者修水头，伴我骑长鲸。貌古心更古，肤清神愈清。朝谈织乌坠，夜坐玉绳横。辩舌不挂壁，泊然忘讥评。峄琴孤风啸，鏖棋飞电鸣。慈明投祖去，霜风助扬舲。自我不见子，三占少微星。殷勤行沙雁，素书每丁宁。悠悠望尘友，变态鸿毛轻。盟血未曾乾，飞语聊相倾。少闻高士风，汗下颜甚赪。吾言盖有激，因之见交情。"}