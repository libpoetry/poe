{"id":"683990","title":"续五子篇 阳曲王道行","dynasty":"明","author":"王世贞","text":"明辅瑚琏姿，清芬溢其齿。二十典方州，三十赐金紫。虽负循吏声，雅非中所喜。魔来付禅观，战胜归名理。馀事乃及诗，亦方开元轨。贻君山林日，朗旷自此始。石生昔抗章，攀天动星辰。芬芳一世间，谁能不见亲。论交须论晚，辨材须辨真。肺腑一相披，灼然世无人。未央郁造霄，赖子表嶙峋。慨焉念漳流，沦没连城珍。昔余客招提，黄鹄为徘徊。五子临乖隔，黎生翩然来。方响入丝桐，所奏靡不谐。濩落金马门，骊龙狎其颏。非无蛾眉妒，隐酒不见猜。和光同其尘，老氏我所推。骥足有八荒，惜哉枥中老。王孙负奇气，少即成潦倒。幸无诗书禁，千古恣搜讨。窘回长沙袖，迂逐淮南宝。俯仰宇宙间，局如束湿草。富贵非所求，令名良自保。子师名家隽，出入珠玉府。所获岂不赢，而以求真与。将无一时屈，所伸在千古。寸铁宁不顽，连城繇兹睹。入夜必自光，勖子无轻吐。秦人已睥睨，荆人犹龃龉。"}