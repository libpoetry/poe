{"id":"506950","title":"送中书陈宗渊致仕还乡","dynasty":"明","author":"杨荣","text":"天台山水钟灵气，人物挺生多秀异。陈君夐出流辈中，襟宇舂容富才艺。能书能画莫与肩，挥洒毫素人争传。芳声早岁闻京国，雅志不得栖林泉。永乐之初领高荐，一时同召皆英彦。儤直常居白玉堂，承恩日侍金銮殿。从此飞腾际盛时，廿年染翰凤凰池。烱烱双眸明似电，萧萧两鬓白如丝。诏许归休娱晚节，买舟即日还东越。故园遥指赤城霞，片帆轻度沧江月。我与相知为独早，见君少壮今衰老。送行难尽旧时情，聊复长歌写怀抱。到家正是菊花天，把酒东篱兴浩然。惟有丹心常恋阙，时时飞梦五云边。"}