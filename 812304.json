{"id":"812304","title":"喜雨","dynasty":"清","author":"汤鹏","text":"端居想气数，积久多繁忧。岁岁火云举，村村儿女啾。但闻井里空，不见禾黍稠。年荒议论杂，心微涕泗流。步出自西门，好雨从东畴。菜甲行可摘，稻花靡不抽。三辅多稼穑，此外吾无求。云兴何山头，雨归何涧底。焉知造化功，但见郊原美。蔼蔼黍稌兴，离离妇子喜。既欢耕者情，亦完仕者理。哀哉醉饱中，感召其有以。得雨且悲欢，观稼宜终始。往问力田翁，一雨宁足矣。"}