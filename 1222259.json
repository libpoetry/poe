{"id":"1222259","title":"和陶咏荆轲","dynasty":"元","author":"郝经","text":"燕国八百里，最为远秦嬴。可作殷周基，何乃事荆卿。痴儿强复雠，匕首揕咸京。径刎于期首，更图督亢行。仓皇事不就，狼藉断冠缨。寒风死别歌，睥睨一世英。不若专设诸，饮恨复吞声。纵使杀一秦，宁无一秦生。吕政方忘燕，忽作绕柱惊。并吞势不已，举兵复有名。扫平黄金台，故鼎入秦庭。昔我渡易水，晚登燕子城。投文吊田畴，思贤重屏营。举事本道义，不系败与成。为国恃刺客，夫岂豪英情。"}