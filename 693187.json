{"id":"693187","title":"病中送春二首","dynasty":"明","author":"沈春泽","text":"带雨携愁泪满襟，芳春飘泊最沈吟。去随流水无心问，别向空床有梦寻。浅紫深红踪迹远，微风细雨路歧深。浑如执手临南浦，肠断徐娘碧玉簪。送春聊酌洗春杯，罗帕新诗懒向裁。今日好将愁共去，明年莫带病俱来。蜂须鸟舌先占信，柳眼花心倩作媒。依约海棠枝上月，烧灯无那兴徘徊。"}