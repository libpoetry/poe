{"id":"136289","title":"灯花联句·青灯知有喜","dynasty":"宋代","author":"白玉蟾","text":"青灯知有喜，花发满堂红。宝饼攒金蚁，琼钗缀玉虫。根非滋夜雨，蘂绽春风。照破乾坤事，能攘日月功。燄凝中夜露，烬落五更钟。蟾桂光无比，冰花巧不同。无香开瑞瓣，有燄似珍丛。鹊噪欢娱定，蛛丝信息通。今宵真有感，好事喜相逢。不假金乌照，应非玉斧工。草虫空乱树，野燐谩枮蓬。蛾至浑疑蝶，蛟飞不是蜂。酒亲思杜老，诗咏忆韩公。不昧本来者，孤光曜太空。"}