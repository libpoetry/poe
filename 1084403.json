{"id":"1084403","title":"读孙子尚旧所寄书","dynasty":"宋","author":"王十朋","text":"故人之书不易得，片纸只字皆可惜。收拾永为巾笥藏，纵得千金不愿易。开缄展转时一读，读未能终泪横臆。之人门地盛衣冠，万里家居帝王宅。干戈缭绕飘吾乡，倾盖论交似畴昔。我年初冠君犹少，握手游从忝联璧。金溪风月供醉吟，君唱我酬常即席。君诗句句清且新，高压曹刘倒元白。我才短浅何足论，彊伴宁容小生敌。追风骏足横海鳞，暂困盐车与污泽。掉头一去不可寻，南北茫茫烟水隔。往年雁字时复传，近日诗筒杳难觅。眼中不见故人面，纸上空怀故人迹。人生会合能几回，一别八年同瞬息。我去无由君不来，尊酒相逢更何夕。"}