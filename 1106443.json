{"id":"1106443","title":"和程丞游清水岩黄龙山韵 黄龙山","dynasty":"宋","author":"王炎","text":"老南蜕骨几何年，揖客支筇谩曲拳。本自心清无染著，岂因境静息攀缘。我行不值挥犀语，公到惟堪扫榻眠。尚有诗魔降未得，不禁物色巧勾牵。未闻衲子著深功，但见龙孙送好风。尊宿尚留双塔在，众丘皆让一山雄。禅关暂到何须住，法窟虽深岂用穷。若问如如心自在，梦魂不入大槐宫。"}