{"id":"954105","title":"金鸡五言十四韵","dynasty":"宋","author":"欧阳修","text":"蛮荆鲜人秀，厥美为物怪。禽鸟得之多，山鸡禀其粹。众綵烂成文，真色不可绘。仙衣霓纷披，女锦花綷縩。辉华日光乱，眩转目睛惫。高田啄秋粟，下涧饮寒濑。清唳或相呼，舞影还自爱。岂知文章累，遂使网罗挂。及祸诚有媒，求友反遭卖。有身乃吾患，断尾亦前戒。不群世所惊，甚美众之害。稻粱虽云厚，樊絷岂为泰。山林归无期，羽翮日已铩。用晦有前言，书之可为诫。"}