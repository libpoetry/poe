{"id":"1236253","title":"送陈太祝使江浙收礼器乐书二首","dynasty":"元","author":"贡师泰","text":"天子齐明奉宗庙，容台祇饬备仪章。云雷出地雕彝鼎，日月悬天画衮裳。驿骑昼停山木荫，船窗风度水花凉。过家莫醉红楼月，上国回鸾欲禘尝。六月楼船泛御河，太平乐谱自编摩。凤鸣嶰谷曾吹律，马出蒲梢更作歌。古尺要将诸部定，新声还用四清和。器成早入神庭奏，人颂明时瑞应多。"}