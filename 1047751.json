{"id":"1047751","title":"走笔酬亨甫所示二篇次韵和之 其二","dynasty":"宋","author":"沈辽","text":"老去不为世网萦，我为清冷亦假名。不识丹台与赤城，此间寂寂无人声。下视千里山川平，其间隐显自晦明。稽康作乐知未精，庄周能宁何用撄。有动不在弹与枰，至静何为论搀枪。大饮不复论缸罂，一醉宁复更解酲。当如美璞含其英，不如不琢鸣琤琤。一去一来寄死生，宠辱外事何足惊。高篇琅琅示我情，久已丧魄今载营。呼奴拥彗扫柴荆，当有佳客来此行。"}