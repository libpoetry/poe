{"id":"1124857","title":"答范君锡","dynasty":"宋","author":"徐积","text":"醉中吟问风流掾，酒价太高何日贱。如何使我典衣沽，诗人未有春衫绢。诗人有酒不须歌，自有春风四面多。山阳才吏倪大夫，烦君为我特致书。正月腊寒犹未去，诸君吟坐待围炉。报漫翁，无钱可沽酒。青衫典不得，黄卷卖不售。借问公田中，秫米种几斗。休管将来旱与水，莫为妻儿种粳米。兄来留下二万钱，送与酒家主人未。不然何计见春风，空将花插白头翁。簿书营营几时了，何如载酒访扬雄。漫翁俊逸几无偶，安得吟诗类中酒。却是蓬头枕上吟，不知还有人嗔否。漫翁春思今如何，但觉新诗老更多。却应笑我粗豪甚，颇似将军出塞歌。"}