{"id":"689559","title":"和白秉德寺中斋宿韵二首","dynasty":"明","author":"吴俨","text":"萧寺凄凉月色寒，雪消将尽尚留残。自嗔岁月忙中过，暂借楞严静里看。同舍谩劳虚左席，上方谁许建骚坛。明朝又入承明直，依旧含香更握兰。斋阁东西各一方，燔柴同见烛天光。南郊本为苍生祷，东作先祈百谷穰。随世功名成潦倒，应人文字恨劻勷。洛阳尽是红尘地，不信香山独不忙。"}