{"id":"794005","title":"咏史三十一首 其十二","dynasty":"清","author":"黄毓祺","text":"大木势将颠，一绳非所维。何不以此言，进于下榻时。观象察人事，天废不可支。盍于同舟际，以此言进之。愚独谓不然，出处各有宜。惟其有仲举，疆禦咸低眉。是以徐孺子，洁清获自怡。饥不可得食，寒不可得衣。惟其有元礼，破柱风裁持。是以郭林宗，获遂贞隐姿。天子不得臣，诸侯不得师。且天生我材，治乱须转移。维以维其颠，不颠维曷为。支以支其废，不废支焉施。坐视颠废者，果哉良足嗤。有道不与易，圣训深长思。"}