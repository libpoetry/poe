{"id":"467807","title":"鹧鸪天 别意二首","dynasty":"当代","author":"黄绮","text":"被酒催题思不胜。一春杜宇恨宵灯。吴笺都为家山叠，蜀锦偏教鸾凤成。移玉槛，向中庭。不容偶语问谁曾。美人眼共江头月，一样清辉湿泪凝。欲动朱唇唤不应。隔窗纱影鬓鬅鬙。融融欢梦浑如酒，片片离愁竟作冰。仍不误，了无凭。闲中追索一生情。背人戏唱伤心曲，先使伤心后笑迎。鸟谱春词韵最幽。出门迟喜踏青柔。短长花梦风前蝶，冷暖云孵水上鸥。轻胜粉，滑如油。围堤细雨且休休。闲情偏到惊心处，红影迷离未是楼。攀惹游丝上小舟。人间春事不须谋。落红流水缠双桨，倩影轻歌举一瓯。才一顾，也相酬。笑余浅靥润难收。凌波只有文禽称，睡到斜阳梦自由。水共山横碧欲流。笑他杜宇本工愁。柳头春困偏教重，花面风亲始见羞。停远浦，过前洲。弄波掩雾并轻舟。菱歌牧笛参差起，应是人间有女牛。"}