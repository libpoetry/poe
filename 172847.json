{"id":"172847","title":"万年欢·老钝迂疏","dynasty":"宋代","author":"程大昌","text":"老钝迂疏，尽世间乐事，不忺不觑。痴向韦编，根究卦爻来处。浑沌包中天地。谢东家、从头指示。便和那、八八机关，并将匙钥分付。行年数、六十四。把一年一卦，恰好相拟。妙道生生，既济还存未济。身原河图比似。每演九後，重从一始。待人间、甲子何其，剩书亥字为戏。"}