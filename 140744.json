{"id":"140744","title":"登城歌·二月二十八","dynasty":"宋代","author":"张镃","text":"二月二十八，花开满林莺恰恰。春光谁遣插翅飞，雪色情知添鬓发。暄风随我登古城，远树如簇山如萦。一川渺瀰青镜平，云翳不定天疑行。去船住船纵复横，日辉迸射光晶晶。逆听万古苍蝇声，眼空故国唤不应。鼎湖龙升朝帝廷，还领旧物苏函灵。维先忠列为列星，侍尧受命行专征。今上移军复四京，实遵天时协群情。不战自可屈人兵，版图悉更郡县名。蛇荒鸟夷颁朔正，礼乐制度重修明。漏泉沛泽江海倾，小臣笔力鸿毛轻。愿书诏命奔驿程，涤洗罪眚哀孤惸。霜露所坠皆欢盈，此意一笑从谁评。旧游安期丹想成，未须遣鹤来相迎。我方居园学长生，后五百岁归蓬瀛。"}