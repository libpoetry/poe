{"id":"379989","title":"高阳台·明白梨花","dynasty":"清代","author":"赵庆熹","text":"明白梨花，昏黄杨柳，生来都会魂消。如雪如丝，一般各度春宵。重门深闭葳蕤锁，只相思、梦不关牢。漏迢迢。醒也今朝，睡也今朝。铜盘尚记承红泪，记封题、罗帕湿裹鲛绡。愁煞双鳞，何曾信息如潮。人间容易裴航老，盼云英、目断蓝桥。尽无聊。酒尽三杯，烛换三条。"}