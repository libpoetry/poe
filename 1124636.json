{"id":"1124636","title":"奉和御制读史记诗","dynasty":"宋","author":"夏竦","text":"陶唐明历象，茂气与天通。举正分星度，归馀定岁功。孟陬名不殄，南正道弥隆。自此垂三代，循环协大中。昭昭齐鲁事，千载著良箴。欲辨为邦体，先观布政心。变民非远略，从简是徽音。北面无馀意，诚因惠物深。汉武将从禅，须如亟释兵。甘泉诚毖祀，乔岳纪尊名。加礼崇休祉，修封盖号荣。岂同承帝箓，肆觐正权衡。"}