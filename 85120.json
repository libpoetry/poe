{"id":"85120","title":"七洲洋看月放歌","dynasty":"现代","author":"丘逢甲","text":"一舟之外天连水，万里空明月轮起。七洲洋里看月行，数遍春宵古无此。舟行双轮月只轮，青天碧海无纤尘。茫茫海水镕作银，著我飞楼缥缈独立之吟身。少陵太白看月不到处，今宵都付渡海寻诗人。月轮天有居人在，中间亦有光明海。不知今宵可有南去乘舟人，遥望地球发光彩。地球绕日日一周，日光出地月所收。此时月光照不到，尚有大地西半球。此时月光随我来南游，大千界中有此舟。更著此月来当头，舟中吴讴答越讴。月光夜照花枝幽，中有蛮姬十队并作天魔舞。东音西音四起声咿嚘，嫦娥应自怨幽独，不及人间儿女同无愁。安知人海群龙方血战，蜗国蚊巢纷告变。月光遍照六大洲，万怪千奇机械见。剩此同舟胡越犹一家，各抱月华共欢宴。自从中朝海禁开，年年月月泛月有人来。忽然今月属吾有，此时此地此景真奇哉！吸月屡罄葡萄杯。独惜南溟岛国尽隶他人属，坐叹热带之下无雄才。人间万事纷变灭，方见月圆旋月缺。四万八千修月仙，玉斧长劳竟何说。固知盈亏之理原循环，大地山河终古不改色。即今圆相虽未全，一出已令天下悦。天上之月海底明，上下两月齐晶瑩。两月中间一舟走，飞轮碾海脆作玻璃声。月兮西落而东生，北舟莽莽方南行。天经自纵地纬横，此时吐吞八极诗方成，天鸡喔喔呼潮鸣。自是诗中海权大，万里南天开海界。月华夜夜供豪吟，月神不怪海神怪。明朝待看海上无数之奇峰，明宵舟泊宾童龙。澜沧江头看月去，江花江柳春溶溶。"}