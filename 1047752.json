{"id":"1047752","title":"送曾处善赴宝应尉","dynasty":"宋","author":"沈辽","text":"我初隐身治蓬藟，馀生不复人间世。左山右山白云上，一动一静浮尘外。齐山山上老夫庵，青溪溪南侍中第。朱颜公子不易识，短衣款段来相际。长堤相望虽甚远，有意即行终不计。东邻竹阁长夏热，我构云巢方自蔽。斓斑石台始一眺，寂静庵基犹未薙。随云步访胡矮老，放怀止得殊师利。石桥寺前夜月冷，金鸡峰下秋霖霁。君恃马足下惮远，我驾蓝舆随处税。六峰老师气轩豁，九华雌山苦阴晦。庵前菜茹常不厌，城里羊肩难数置。漫天风雪一畅目，满榻春阳欣炙背。裴休自参黄檗禅，梅福岂是南昌尉。相见终年已解空，分襟一别那成滞。拍江春水浮鹢首，万里青天运鹏翅。顺风莫寄南来书，老夫柴门多自闭。"}