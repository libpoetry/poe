{"id":"696237","title":"滕王阁新成兼祠文谢二忠次陈高梧都宪韵","dynasty":"明","author":"罗钦顺","text":"江上重瞻第一楼，按图还是几春秋。衣冠聚会清时事，歌舞销沉异代愁。北斗近檐星尽拱，西山迎客雨初收。俗传泽国须雄镇，赖有中丞肯细诹。两公真不愧儒冠，牛斗秋高剑气寒。百尺新祠连阁起，万年青史当经看。勤王慷慨心俱尽，就义从容事总难。风马云车无近远，他乡何似故乡安。"}