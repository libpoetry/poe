{"id":"1066628","title":"招道祖签判尝暑酎辱示佳篇纪事辄依韵奉和且约再冰酿云","dynasty":"宋","author":"葛胜仲","text":"君不见兵火连年扰江汉，一介荩臣无断断。列城守将遁或降，那得捐躯颜与段。鏖兵喋血八年间，西失平夏北折兰。奔军知是何鸡狗，坐想飞将张与关。草莽臣谋未云获，且复浇愁倾大白。平时徒有扇障尘，一笑未辨须缠帛。相邀聊共圣贤中，但愁烛跋鸱夷空。沉酣不畏轻出舌，惊惧悬知不入胸。午夜醉归闻踏月，林影滩声助清绝。糟兵好向水村营，壑谷正为吾曹设。儒生嗜酒多有之，高阳酩酊无所缺。莫言酌我慎无多，休弹贺若唱回波，腾腾相送入无何。"}