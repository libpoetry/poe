{"id":"1041297","title":"游五岳观寄邻几圣俞","dynasty":"宋","author":"刘敞","text":"五岳神仙境，可闻不可攀。安知采真游，近在都城间。楼观横飞云，虎豹司重关。车马自兹止，始觉非人寰。层波涨沧溟，参差出三山。金银丽宫阙，日月相循环。东来复几时，花草纷斑斑。长杨垂轻丝，若委千髻鬟。氛埃无由及，鱼鸟相与閒。造适不自知，忽如脱沈瘝。那得窥壶中，逍遥去尘阛。主人自瑶杯，劝客流霞殷。此中可遗老，岂独聊忘还。嗟嗟二三子，世路迷险艰。流光竞奔走，俯仰移朱颜。谁肯委俗纷，相从解朝班。濯君冠与缨，春谷水潺潺。"}