{"id":"698648","title":"坐亭有感与友清话二首","dynasty":"明","author":"夏良胜","text":"微暑侵凉晴半阴，养花天为主人深。除教蔓草开三径，恨不松根长百寻。东郭梵音鲸入壑，西山瀑布练飞岑。坐中有客闲评史，几见丹心照古今。送归春事已阑珊，雨惹云衣万叠峦。愧我无诗虚好景，多君有力障狂澜。水心亭子论心会，虚白堂中袖手观。击缶浩歌箕踞稳，自家风味欲无官。"}