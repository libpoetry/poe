{"id":"1152068","title":"秋夜寓直即事怀赠萧令公裴侍郎兼通简南省诸友人","dynasty":"唐","author":"王湾","text":"圣主万年兴，贤臣数载升。古灵传岳秀，宏量禀川澄。畿甸举长策，风霜秉直绳。出车遥俗震，登阁满朝称。赋简流亡辑，农安政理凭。还家新长幼，巡垄旧沟塍。忠梗大勋立，寰瀛堕业惩。焚香兼御史，悬镜委中丞。旟隼当朝立，台骢发郡乘。司徒汉家重，国典颍川徵。云路俄平入，台阶忽上凌。秉钧调造化，宣綍慰黎烝。金省方秋作，瑶轩直夜凭。中书赠陈准，右相简王陵。三杰贤更穆，百僚欢且兢。摇怀及宾友，计曲辨淄渑。阊阖暝阴散，钩陈爽气凝。月深宫树转，河近禁楼冰。卑吏夙驱策，微涓效斗升。望麾宵继火，书板曙怀蒸。彼此虽流盼，规模转服膺。惠将霄汉隔，劳或岁时矜。位重恩宁滥，才轻慑不胜。林峦甘独往，疵贱苦相仍。敢忘衔花雀，思同附骥蝇。平生逐鸟雀，何日嗣苍鹰。"}