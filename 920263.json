{"id":"920263","title":"和子由蚕市","dynasty":"宋","author":"苏轼","text":"蜀人衣食常苦艰，蜀人游乐不知还。千人耕种万人食，一年辛苦一春闲。闲时尚以蚕为市，共忘辛苦逐欣欢。去年霜降斫秋荻，今年箔积如连山。破瓢为轮土为釜，争买不啻金与纨。忆昔与子皆童丱，年年废书走市观。市人争誇斗巧智，野人喑哑遭欺谩。诗来使我感旧事，不悲去国悲流年。"}