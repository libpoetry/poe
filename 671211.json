{"id":"671211","title":"题茅檐","dynasty":"明","author":"魏学洢","text":"几度移屋陋巷，兹来倍笑污洼。短槛蜗涎诎曲，颓檐蠹篆槎枒。门许故人题鸟，壁容稚弟涂鸦。饮酒谁共一斗，读书差羡五车。春月怀人薜荔，秋风吹梦蒹葭。无榻堪留孺子，有蔬颇类茅家。霜后老农饷蟹，雨前诗客携茶。矮菊浸浸彭泽，盆荷小小若耶。未得山栖聊尔，倘云市隐非邪。"}