{"id":"813266","title":"登峨眉山用李青莲诗韵","dynasty":"清","author":"张熙宇","text":"导江来岷山，嵯峨实无匹。瑶草杂丹砂，灵异靡能悉。其间数百里，峨眉尤特出。中多绿字书，皆言长生术。仙人紫鸾车，手抱瑶姬瑟。碌碌尘土中，俗缘谁得毕。坐令多名山，一一对面失。感此信恣意，林泉娱暇日。言陟兹山来，青翠邈难匹。十步一长吁，奇险不可悉。引领望中峰，云间没复出。聿想山中人，定有王乔术。忽然微雨过，寒风吹萧瑟。行路岂不难，奇赏会须毕。回首眺冥濛，前路忽已失。夕烟开晚晴，乱山照斜日。平明登绝顶，身与众真匹。天风卷颓云，诸山了可悉。瓦屋峙其前，雪山从后出。老佛双瞳方，授我清净术。是时山寂然，泠泠泛瑶瑟。琴声亦既歇，佛言犹未毕。山中无是非，世间有得失。我亲闻此言，皎如见天日。双鹤西南来，盘空结俦匹。悬岩下无地，万古人罕悉。中有兜罗绵，如鹤飞飞出。我欲乘之起，自试凌空术。凤皇导我前，虬龙为鼓瑟。忽觉钟声动，仙乐诎然毕。再拜语诸真，长愿无相失。浣衣赤城霞，晞发榑桑日。"}