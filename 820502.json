{"id":"820502","title":"徵招    三月廿四日，同彊村、夷叔、匑庵、子玉、惕斋及寥志二弟，集苏州怡园。","dynasty":"清末近现代初","author":"陈曾寿","text":"重来未觉雕栏改，林容褪妆微瘦。深榭漏斜阳，转清阴閒昼。芳株飘彩绺，已过了、上红时候。一碧匆匆，啄馀梅子，枝头如豆。细雨洗尘襟，供新茗、还逢旧人如旧。慵觅少年心，任瞢腾中酒，青萍池面皱。漫窥映、龙钟双袖。却又是、怨宇声声，送好春归后。"}