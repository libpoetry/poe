{"id":"1132167","title":"寄复斋陈寺丞二首","dynasty":"宋","author":"戴复古","text":"岂说从来用处难，出乘五马看庐山。凤凰览德下千仞，虎豹憎人上九关。持论太高天动色，忧时未老鬓先斑。平生风节谁其似，汲黯朱云伯仲间。长忆西湾系小舟，野人曾伴使君游。夜浮星子邀明月，雨对庐君说好秋。坐拥红妆磨宝砚，醉歌赤壁写银钩。当时一段风流事，翻作相思一段愁。"}