{"id":"648529","title":"兰陵怀古","dynasty":"明","author":"薛瑄","text":"早发郯子国，午至兰陵邑。兰陵久已荒，禾黍带荆棘。惟有古寺存，径入林影密。老僧知我来，出门远候立。下马问往事，为我指遗迹。苍茫古城东，墓有荀卿石。我欲往寻之，还为野水隔。忆昔周室卑，蛮荆凌上国。兹邑乃其疆，人物殊烜赫。寂寞千载馀，浮云空古色。如何当日贤，重有逃䜛责。只今文字存，尚为人指摘。鞭马舍之去，极目远天碧。"}