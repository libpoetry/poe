{"id":"660862","title":"送少司徒郑公进尚书致仕还闽分韵得水字","dynasty":"明","author":"罗钦顺","text":"早年献策明天子，笔底珠玑烂盈纸。便随群彦集瀛洲，还以三长参国史。綵凤聊依垣竹鸣，白驹不为场苗止。坐惭薄技奉周旋，归把遗经究终始。瓮牖前头翠色多，棹歌声外清流驶。李渤方怀少室居，谢安又向东山起。三秋宪节凛冰霜，六馆春风散桃李。已觉忧勤发渐疏，未论冷热官频徙。分务功高计省堂，赐归恩重尚书履。出处孤踪自不群，卷舒妙道谁能揆。巢父真成一段奇，仲翁宁擅西都美。请看龙江出祖时，送行车马如流水。"}