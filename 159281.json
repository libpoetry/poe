{"id":"159281","title":"次韵和吴侍郎自号乐城居士","dynasty":"宋代","author":"宋庠","text":"世有世贤运，人归得性场。朝端慕安石，民里祝庚桑。蛇影逢真悟，龟灵取数长。仙畦种芝圃，佛室雨花床。寄傲多行乐，观心或坐忘。柳溪能作瞑，竹坞别供凉。慧露沾僧饭，幽霞照客觞。皋夔真有自，箕颍更相望。留务尊台简，私游费橐装。侧聆图任切，安得久彷徉。"}