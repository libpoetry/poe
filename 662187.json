{"id":"662187","title":"谒王滹南先生祠","dynasty":"明","author":"石宝","text":"行过数仞宫，步自庑南入。古祠就荒顿，穹碑犹岌岌。败瓦翳绿草，颓垣跛而立。感此百代人，安能不于邑。在昔金氏兴，豪杰稍驱集。惟公负雄才，辩博人鲜及。入掌丝纶言，侃侃激懦习。砥柱不随流，圭璋有操执。著书阐坟典，文义无蹈袭。乡邦识楷范，后进劳引汲。能使绮纨子，森然如响翕。岂徒富文学，自是高品级。下视饕餮徒，何翅相百十。古人不可作，流风振原隰。愧我后知人，徒然负书笈。登堂颜欲汗，端拱还趋揖。虚位满尘埃，户牖莓苔涩。陋巷谅不改，行者为迫急。文芒无由睹，树杪光熠熠。"}