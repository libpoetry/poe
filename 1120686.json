{"id":"1120686","title":"送钱端修侍郎二首","dynasty":"宋","author":"周紫芝","text":"人间编削要研摩，富贵声名不奈多。似我岂容窥玉海，如公真合上銮坡。依光日月心应在，回首湖山意若何。白鹭洲前留不得，却归京洛拥鸣珂。晚窃官囊五斗陈，笑谈犹喜奉冠巾。望尘罗拜何曾解，拄笏看山了不嗔。自古知心能有几，如公厚德更何人。锦帆画舸江边路，愁看飞花落絮春。"}