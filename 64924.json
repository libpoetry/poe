{"id":"64924","title":"夜坐读书有感效坡老作短诗","dynasty":"明代","author":"茅维","text":"石床横素书，漆灯挂青焰。引幞不耐眠，危坐意清宴。瓦盆覆残茗，绮石当圜砚。索笔赋短章，书成自精绚。冷月侵疏槐，荒山噭荒鸡。虫吟豆花中，叶坠石苔面。垂头何所思，阑干忽凭遍。一入静者怀，机锋似□箭。恨无三益友，相对发绮辨。露湿还松房，青林火不见。"}