{"id":"208552","title":"陪昆山邑游慧聚寺诗","dynasty":"宋代","author":"朱翌","text":"日暗蒲针绿，风回柳影圆。好山如有旧，胜事颇相牵。绀宇欣留屐，炎官快著鞭。神工盘岌页，妙手活蜿蜒。奇甚梁唐迹，伟哉张孟篇。故人逢异县，旧话说当年。留滞江湖远，惊呼岁月迁。还同一笑乐，相与对床眠。笔向晴窗落，名垂漆榜鲜。味腴知茗胜，势猛觉棋仙。飞盖干霄上，危栏挂斗偏。压云云掩苒，待月月婵娟。石镂珍球怪，杉重翠幄妍。迎风拳乳鹊，尽力叫饥蝉。雨脚斜侵户，湖光远拍天。徐浇白玉酿，笑折水晶莲。时节酒中过，襟怀物外缘。安居岂城市，避世必林泉。好乞弹丸地，聊成痼疾烟。山只应许我，木杪架飞椽。"}