{"id":"1075498","title":"夜苦秋蚊达旦不寐","dynasty":"宋","author":"周紫芝","text":"昔年记淮邦，茅庐蔚秋草。两耳无晨昏，秋蚊困飞绕。利吻极惨伤，群飞固轻矫。悬知孀女祠，未可较多少。至今梦中雷，客枕疑已晓。那知三家村，复此终夕挠。青烟郁蒿艾，横空益奔扰。手倦劳扑缘，眼病恶薰燎。谁言天宇大，微物吝除剿。何必养嘉羞，便可付丹鸟。"}