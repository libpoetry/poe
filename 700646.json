{"id":"700646","title":"甫里即事四首","dynasty":"明","author":"高启","text":"长桥短桥杨柳，前浦后浦荷花。人看旗出酒市，鸥送船归钓家。风波欲起不起，烟日将斜未斜。绝胜苕中剡曲，金齑玉鲙堪夸。唼唼绿头鸭斗，翻翻红尾鱼跳。沙宽水狭江稳，柳短莎长路遥。人争渡处斜日，月欲圆时大潮。我比天随似否，扁舟醉卧吹箫。江上渔郎晚祭，津头估客朝过。钟边山近水近，篷底风多雨多。饥蟹衔沙落簖，黠禽映竹窥罗。丫头两桨休去，为唱吴侬棹歌。横网不遮过客，渡船时载归僧。炊菰饭胜炊稻，采莲歌和采菱。烟外晚村弄笛，沙边夜店停灯。短蓑醉拍铜斗，我亦年来稍能。"}