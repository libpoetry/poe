{"id":"814727","title":"己丑正月八日喜晴广州寓庐即事二首","dynasty":"清","author":"金应澍","text":"四年三管异乡情，一瞬重来客穗城。最爱天时春渐暖，却欣人日雨初晴。玉山楼阁参差见，珠海帆樯次第迎。何事花田戴花去，满街听遍卖花声。地北天南印雪泥，只今回首总相思。人生聚散原难定，世事炎凉本易知。寄兴还凭一壶酒，感怀幸有百篇诗。故园松菊年年忆，偕隐归来好及时。"}