{"id":"1058836","title":"送学生李公裕兄弟赴省集","dynasty":"宋","author":"晁补之","text":"闭门围火谈，开户雪一尺。黄昏具杯酒，知君远行役。君家三兄弟，颇谓各无敌。容父学知方，大道通四驿。吉父尤颉颃，天池观水击。仁父少而奇，乃是夜光璧。李侯有此子，便可卧安席。家居乐与饵，聊以止过客。岂无一束刍，空谷不可食。宵人操宠利，徒手捕蜴蜥。公等宁复然，乌黑鹄自白。屠龙业有用，未厌所从僻。富贵念昔时，城东雪中迹。"}