{"id":"1055902","title":"寄范七平凉有一优者颇相似每见即与从容聊遣吾思之不能已也","dynasty":"宋","author":"李之仪","text":"吾友范君谊，宛似丘迟诗。点缀花映草，草长莺乱飞。咏诗知吾人，因人想其诗。不知胸中宽，西域方鞭笞。昔为守禦策，坚壁不容锥。今作进讨计，万里入鼓鼙。相从惜日短，既别恨见迟。虽无老成人，彷佛颊赪儿。每见挽手语，问我将何为。我非浊子者，我友实似之。典刑不可见，况复堂上奇。边城气候晚，四月犹夹衣。青灯照冷坐，素目披重帷。孤怀苦萧屑，人事终难期。何当命典刑，一笑相淋漓。"}