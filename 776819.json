{"id":"776819","title":"寿刘缉唐孝廉六十","dynasty":"清","author":"吴鲁","text":"纵衡健笔挟江涛，评骘艺林眼力高。雅量共推黄叔度，佳章自写薛阳陶。远游名胜斯称福，遍阅雄文亦足豪。一到蓬莱摛彩笔，神山初日照金鳌。论文樽酒兴初酣，旧事经过娓娓谈。寿望耆龄欣锡九，辰逢佳节近重三。裁诗老境心逾细，说士频年口更甘。一部笙簧新谱曲，莺声二月忆江南。"}