{"id":"560483","title":"致乐堂诗为陈汝中作","dynasty":"明","author":"徐庸","text":"陈为□姓成周始，五玉诸侯事天子。世家蕃衍多子孙，水木本源传不已。六出奇计扶炎刘，庙堂黼黻多谋猷。平生功业照青史，不下子房能运筹。太丘名节超凡士，德行尊崇服乡里。是非一辨即能平，何必纷纷费唇齿。元方季方相后先，难兄难弟人称贤。五星夜聚颖川曲，光彩烨烨明中天。伯玉文章自天赋，六代以来誇独步。五言感寓追古人，岂但联翩工月露。后山先生才最优，伟器早被南礼收。自云知己不易得，适兴往往成歌讴。衮衮流光时易改，兔走乌飞几千载。前人虽往后人继，吴苑一支今独在。仲礼陈君诚善人，譬犹凤凰与麒麟。高堂构得扁致乐，子孙孙子循天伦。堂前椿萱总蕃茂，堂下埙篪日相奏。和气雍雍萃一门，四时□若春时候。致乐之道何必推，能致斯乐由天为。况君脩为振先烈，庆泽可为能无亏。聿脩厥德光厥祖，世无古今今即古。乃知致乐乐有自，请看君家旧宗谱。"}