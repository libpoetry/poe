{"id":"431603","title":"梦坡招饮春宵楼壶丈诗先成依韵叠赋二章","dynasty":"近现代","author":"白炎","text":"青衫检点泪痕多，司马而今未有坡。襟抱君真苏玉局，丰神人忆汉灵和。有情风月销良夜，大好河山付短歌。安道年来吟兴健，苦将赓唱属羊何。忏悔扬州绮恨多，青葱无那访脂坡。谁将暮暮题巫峡，略似端端住善和。南部烟花帘外梦，西昆宫羽酒边歌。华年锦瑟休轻负，灯尽香残奈尔何。"}