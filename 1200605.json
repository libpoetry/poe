{"id":"1200605","title":"游春","dynasty":"元","author":"张玉娘","text":"护槛花浓梦欲攲，五更清露锁寒扉。明朝恐负寻芳约，拂晓平瞻霁影依。贴翠自怜羞舞镜，送春无奈听啼规。金莲破藓留芳迹，梨萼翻风作雪飞。沙上晴凫窥浅渚，松边黄蝶绕疏篱。催吟片雨云俱黑，狂絮欺人故点衣。心事肯随流水尽，新愁不与酒尊宜。青梅已结梢头实，驿使难传陇外枝。笑折野花轻插鬓，却嫌溪柳妒修眉。因过竹院参禅意，觅得云林旧日诗。听彻游郎歌古调，停看渔父下苔矶。紫山迢递行应好，苍磴萦回出每迟。罗袖翩翩香气满，绿阴冉冉鸟声微。等閒无限伤春思，芳草天涯肠断时。"}