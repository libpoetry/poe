{"id":"788860","title":"齐天乐 荏平感旧","dynasty":"清","author":"李恰","text":"西风吹上潘郎鬓，添来旧愁无数。笛里关山，尊前月露，酒醒曾闻残语。哀丝乍诉，记人间幽期，斗增别绪。两载重来，鞭丝空自渍尘土。凄凉怕寻往梦，怅随风柳絮，已将春去。桂冷惊寒，蓬飘怨远，莫问相逢何处。征鞍暂驻，笑满眼筝琶，都非前侣。且自孤吟，和虫阶细谱。"}