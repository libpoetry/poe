{"id":"1122082","title":"龙游八景","dynasty":"宋","author":"郑得彝","text":"雨急林花第几峰，层层岩翠沐嵌空。回头万象皆生意，绿遍天涯造化功。鲛鮹蓝色染初匀，风皱粼粼渺水云。安得此溪还姓冉，名高千载柳州文。沄沄逝水夹沧洲，金耀浮光碎碧流。夜半渔歌声再起，一天明月两溪秋。寒峰苍削露痕晴，残雪遥疑宿冻云。茶话尚馀清绝趣，半瓯真味许僧分。小艇穿鱼醉夕阳，柔条犹可折残杨。数家网罟孤村外，渔唱一声烟水长。望断烟波眼欲空，霞光明衬暮天红。水高数尺舟归急，幅幅蒲帆饱受风。轻舠簇簇水溶溶，影落空江万丈虹。溱洧更无人病涉，浮梁千载纪成功。微茫村市隐江湄，三两人家欲早炊。翠箔楼台烟半湿，不知红日上花枝。"}