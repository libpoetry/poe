{"id":"584114","title":"舟中","dynasty":"明","author":"黄衷","text":"晴丽欣时令，衰迟忝使星。近谙夔子国，昔上吕仙亭。业静依三昧，情深吊独醒。红云纡北极，绿墅滞西坰。渔网侵晨举，樵歌逼晚听。疏才虚点缀，殊俗费叮咛。侧岸棠梨白，漫坡宿麦青。禽言随地异，茶味破春馨。孤思淩题竹，馀生附采苓。景幽憎蹇步，眼涩谢残经。荫树得倾盖，沿湍骇建瓴。舷傍渔父醉，祠下女郎灵。水照山鸡影，岩留木魅形。暂教便历阅，未暇怨飘零。难索乌麻饭，将逢紫实萍。暝林啼狒狒，蛮服染猩猩。卉木日争媚，衡茅昼返扃。不妨冲舴艋，为爱舞鵁鶄。鸟道催诗课，山邮致药瓶。从来张长史，老去曲江汀。"}