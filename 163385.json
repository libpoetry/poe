{"id":"163385","title":"明禋进戒诗","dynasty":"宋代","author":"程公许","text":"於赫圆宰，视听自民。惟圣能飨，非德莫亲。乃眷炎宋，受命以仁。十月三叶，涵每毓春。德厚流光，施及吾君。历数有归，兆协大横。性笃孝薛，天纵睿神。思皇帝统，积累艰勤。譬彼菑田，是播是耘。遗大朕躬，曷其敢宁。嗣训九年，端拱严宸。权纲复归，如日宣精。奸险投荒，耆哲扬廷。与物便始，三载惟寅。宗祀戒期，历吉中辛。孚号万方，以肃先庚。饬我玉幣，洁我粢盛。秋霖淫泆，俄浃六旬。法宫祗惧，虔祈百灵。炉沉未烬，如谷应声。飚籁号起，雾侵敛昏。凡百执事，肄习彬彬。戊辰斋居，弥竭精纯。昧旦盛且，天仗肃陈。爰趋殊庭，溯瞻九闳。眷我道祖，凝神窈冥。浚发灵源，流福无垠。旋跸清庙，感恻蒿焄。端冕对越，秉心著存。暨入祢室，有涕其零。僾若有见，忾如有闻。景续陆离，瑞霭轮囷。乃备法驾，玉軑金轮。苍龙载驱，和鸾锵鸣。黄纛晅书，翠蕤梢云。还复斋寝，以须肇禋。重屋启邃，入牖徹扃。秸席纯敷，蜡炬交荧。金石森列，豆笾芯芬。有雨其雱，激电震霆。先事以戒，升奠而停。皇心益祗，惕若持盈。上帝降鉴，富媪式凭。二后严配，五帝侍轩。陛级陟降，食饮乐欣。礼仪既备，廷列九宾。宣旨辍贺，免御端门。天降威灵，宁不震惊。省咎宸扆，肆眚八纮。相古肆祀，酒癣牡骍。吒物荐忱，惟协这馨。玉带之图，奉高所营。盖第圜水，入自昆仑。辩说蹖驳，舛厥本源。若稽皇佑，裁自帝尊。合祛参侑，不渎不烦。维时春和，穆穆迓衡。尚劳圣虑，抑加鸿名。制诏辠己，千古日星。其在於今，履运艰屯。胫躔错度，水旱存臻。寇盗虔刘，公私窭贫。国论轇轕，政条放纷。所宜急急，补坏支倾。皇帝明哲，问学日新。夔夔翼翼，是究是询。广内九重，方丈八珍。采翠眩转，尊罍溢醇。皇情泊然，尧采若颦。沓来封章，敷列典坟。旰不遑食，坐或达晨。虽躬其劬，未凝劂勋。因飨而思，咎证之频。天诱帝衷，跻之乾游。天启神断，旋乾转坤。抵龟蔽志，昒号列绅。若古有训，股肱惟恐人，进退以礼，艰哉选抡。匪余则私，弛弛必更。皤皤一老，为世重轻。毋徐其驱，扰我心旌。奚蠹莫理，奚坠莫撑。执枉而陟，孰贤而湮。孰道之同，而返丘园。迟汝之来，秉我化钧。莫莫葛藟，芘其本根。有来赞裸，麟趾振奋。时庸展亲，金帛脤膰。慨昔急难，在原脊令。岂不尔矜，义或夺恩。盍考故实，以厚人伦。言路之辟，公论以信。谁窒其来，岁久积堙。亦既疏沦，源清则亨。毋厌其鲠，而其佞言。药石我爱，醪醴我醒。好恶之岐，治忽以分。民亦劳止，鲂尾其赪。吒之守宰，尔抚尔循。边以警闻，皇皇算缗。吏缘为奸，星火急征。慨彼嘉殖，耗於螣螟。戢贪林苛，前令盖申。祁祁中原，百年荆榛。天狼耀芒，较昔则狞。摲我边关，殓我边氓。汔可小休，亦人之情。偿得少暇，修其政刑。毋宁翫愒，以纵鲸吞。维是四端，急甚救焚。天何言哉，警戒谆谆。仁爱之心，与父母均。皇帝曰咨，尔公尔卿。其左右我，以经以纶。鼎雉儆，中兴有殷。云汉惧灾。王化复行。维思无邪，负扆有铭。敢不参倚，日省吾身。我阙汝规，毋我逢迎。渊冰虎尾，始终一诚。神示神考，宁不我听。百臣司蕝，虔薛骏奔。跪诵祝册，如帝其聆。式稽周颂，进戒九阍。敬之敬之，毋圯於成。海深岳崇，不废涓尘。图易於艰，渝险而平。天锡帝寿，如古大椿。天祚景运，万亿子孙。臣虽不敏，知力於文。"}