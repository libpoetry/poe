{"id":"402103","title":"眉仲见赤，遂宿风雨龙吟楼，谈诗至夜分","dynasty":"近现代末当代初","author":"徐震堮","text":"青山我久要，朝暮同一楼。明月如佳客，颇分清夜愁。君来宿云际，偶为山光留。晏坐待月上，一灯凉胜秋。云归石气静，松暝溪喧收。村尨息蜀吠，队蛤扬楚咻。心静超喧寂，清谈废献酬。沉冥遂独往，窈眇怀前修。公才小江海，高浪驾轻舟。我似幽涧泉，劣容荇藻浮。平生慕梅柳，未暇事韩欧。君当恕斥鴳，不解鲲鹏游。"}