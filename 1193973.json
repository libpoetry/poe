{"id":"1193973","title":"杂曲歌辞 浪淘沙","dynasty":"唐","author":"白居易","text":"一泊沙来一泊去，一重浪灭一重生。相搅相淘无歇日，会交山海一时平。白浪茫茫与海连，平沙浩浩四无边。暮去朝来淘不住，遂令东海变桑田。青草湖中万里程，黄梅雨里一人行。愁见滩头夜泊处，风翻暗浪打船声。借问江湖与海水，何似君情与妾心。相恨不如潮有信，相思始觉海非深。海底飞尘终有日，山头化石岂无时。谁道小郎抛小妇，船头一去没回期。随波逐浪到天涯，迁客生还有几家。却到帝乡重富贵，请君莫忘浪淘沙。"}