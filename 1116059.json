{"id":"1116059","title":"休宁朱肖岩葺其先大父岐山书堂为藏修之所而徵诗于余余闻其先伯父由释褐职教姑苏今其父子能世家学不坠遗基是可敬已为赋二章","dynasty":"宋","author":"汪炎昶","text":"闭门读书非俗人，政使未见犹倾心。斑窥已骇文彩异，流长要自根源深。松比灵椿健霜骨，草连玉树辉庭阴。岐山紫阳近相接，逸响流入花间琴。乃翁读书功未收，大儿收功才□流。三年刻楮岂无用，一鸣惊人姑少留。大伸纡郁数应值，但力根本吾何求。书声夜杂岭猿苦，想见灯火虚堂秋。"}