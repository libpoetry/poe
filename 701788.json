{"id":"701788","title":"矩洲观绯桃简李璧山二首","dynasty":"明","author":"黄衷","text":"池上丛桃似献新，绯英灼灼竞青春。闲堂对客岂无具，近社携醪也自醇。隐树流莺时扑蝶，葺巢回燕惯逢人。襄阳耆旧那堪问，李白曾惊笔有神。春园力倦对春华，不独绯桃满树花。溪老绕林求木耳，山僧挈笼馈茶芽。交垂碧草鸥前业，隔断黄尘世上家。未见鸣雷回蛰候，已闻新水斗轻蛙。"}