{"id":"721416","title":"又叠闲字韵四首送李宫詹山公归都门","dynasty":"明末清初","author":"陈恭尹","text":"鹤禁龙楼职最闲，为谁驱马涉溪山。五云新命来双阙，黄木千秋尚此湾。日照蜃台烟霭合，风随旄节有无间。洛书河数皆时瑞，不独西王献白环。史馆清华未是闲，衮衣何幸在东山。雕鞍晚觅菩提寺，彩鹢朝移荔子湾。得御名流盈座上，著书关令候行间。皇华使命殊三晋，不向诸侯问玉环。霄汉翱翔归去闲，回头休忘岭南山。青林近夏初飞叶，碧海弥天不见湾。鸲砚眼明藏匣内，鹦禽言好入笼间。殊方草木添新状，万里经途一辙环。本为桑者乐闲闲，不用栖心别买山。中夜每寻观日处，几年曾钓落星湾。老耽浊酒风花下，细读清篇水石间。高价便堪城十五，报君难得玉双环。"}