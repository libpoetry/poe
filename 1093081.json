{"id":"1093081","title":"近从校书得太玄今又得蜀本欧阳文","dynasty":"宋","author":"韩淲","text":"本朝二百年，古文盛欧阳。平生几讨论，皓首诵山房。谁知落宦网，不暇相携将。旦旦药市游，夜夜隘巷藏。黄沙扑几席，细尘污衣裳。欲从人乞之，嗫嚅但徬徨。珍重李校书，爱我穷词章。假借复取赠，转觉厚意长。聊穷述作心，轲愈参翱翔。向来太玄经，遗我喜若狂。昼夜测中养，至今迷三方。二书或有尽，盛德胡能忘。"}