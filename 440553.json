{"id":"440553","title":"友人张君以《米芾墨迹大观》相赠，感其情，厚其意，作五古一章以报之","dynasty":"当代","author":"汪茂荣","text":"大哉米襄阳，书执宋牛耳。特立抗前贤，纷纷任臧否。集字信多能，步趋公深耻。熔铸欧王褚，驱遣颜徐李。八面马追风，强弩射千里。昂藏出风尘，倔强终立己。藏器非其伦，狂狷圣所喜。恶札扫二王，快语良有以。俯视元明清，等自郐下矣。色相竞管城，希风愧承旨。遂使群儿愚，高山空仰止。蹉跎逮当今，伪体堆盈几。脱屣古真传，夺朱矜魏紫。天丧斯文欤？纷纷孰疆理！中夜虚室叹，区区徒忧杞。念我生不辰，未接前修轨。心焉向往之，发轫自米始。墨海藉梯航，欲摩魏晋垒。叵耐乏真藏，仿佛几行纸。终似镜中花，依稀难窥蕊。汲古无修绠，安能得真髓？呕血捶胸青，痴想吾欲死。何物五龙膏，针砭劳张子。惠我一卷书，霍然沉疴起。展轴烂生光，种种皆至美。盛名信不虚，人书相表里。篝灯澡性灵，写壁摹原委。费尽纸三千，墨翻一池水。顾惟鲁钝姿，成功讵可俟？书此长念君，游艺共乐只！"}