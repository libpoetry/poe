{"id":"726801","title":"御幸乐游苑侍宴诗","dynasty":"南北朝","author":"张正见","text":"大君临四表，荣光普八埏。区中文化洽，海外武功宣。凤下书丹篆，龟符著绿编。昆明不习战，云梦岂游畋。轨文通万国，旌节靖三边。高秋藐姑射，睿想属汾川。两宫明合璧，双阙带非烟。扬銮出城观，诏跸指郊坜。禁苑回雕辇，离宫建翠旃。流水奔雷毂，追风赴电鞭。画熊飘析羽，金埒响胶弦。鸣玉升文砌，称觞溢绮筵。兽舞依钟石，鸾歌应管弦。霞明黄鹄路，风爽白云天。潦收荷盖折，露重菊花鲜。上林宾早雁，长杨唱晚蝉。小臣惭艺业，击壤慕怀铅。康衢飞驶羽，大海滴微涓。咏歌还集木，舞蹈遂临泉。愿荐南山寿，明明奉万年。"}