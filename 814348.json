{"id":"814348","title":"扬州怀古","dynasty":"清","author":"宗稷辰","text":"清游自昔艳江都，前哲风流近有无。上国文章重枚董，才人筦领仗欧苏。玉钩月冷衰朝鉴，金带花明盛世图。廿四垂虹湖卅六，不堪极止送烟芜。春逗珠陂冻已消，青山残雪气清寥。八仙种子还称李，万卷楼居旧姓萧。梅岭衣冠藏碧血，草堂弦管泣冰绡。卖花沽酒东原老，吾爱吾宗见地超。冶歌人去百年秋，老树依依动暮愁。柳七魂从残月吊，春三节爱画桥游。鸡台风雅淮南尽，蚕尾诗篇海内收。宝带河湾重回首，玉箫呜咽旧江楼。竹林桂苑盛谈经，笺诂虫鱼汗简青。注选余风宜析洽，导江一脉总零丁。艺林尚识睢阳气，盐俗曾居处士星。烟月误人扬子渡，沧浪清啸共谁听。"}