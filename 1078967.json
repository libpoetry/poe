{"id":"1078967","title":"诗铭","dynasty":"宋","author":"张澄","text":"桂岭摩天滩波经地两磅礴，尽石之变穷神之秘禹所凿。故其高者峭拔排空砺矛槊，而其下者宏旷洞达侔观阁。瞻彼龙岩穹窿巃嵷跨寥廓，发地百尺蜿蜒躨跜势拿攫。骑风乘云去为膏泽起焦涸，或为至人老子孔明世程彟。结融肖像綵介朱鬣宛如昨，风醒雨涩森然向人恐遂跃。豢龙不官孔甲刘累失其学，亦复舞湫号蚓生物困陵轹。我昔笠泽览观湖海天一握，正见神物下饮涛波酾瀺灂。苍鳞修尾其大环臂烟雾薄，须臾上征疾雷迅雨间飞雹。自喜壮观光绝后前邈霄堮，岂知白首炎陬水石穷脉络。雄姿伟态摩挲沈叹窘扬搉，潭湫涵泹尚其来游醉牷犦。山空月寒风露凄然谁与乐，却视陈迹感郗陵谷眙以愕。我作铭诗赘牙嚄唶媲灏噩，琢之嵌岩日月齐光万古托。"}