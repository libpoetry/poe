{"id":"694194","title":"步虚词四首","dynasty":"明","author":"陈琏","text":"紫虬何婉婉，驾我升云輧。绛露湿宝盖，祥云拥霓旌。谁谓天路遥，倏歘淩太清。真童远相迓，导引趋天庭。稽首虚皇前，思竭蝼蚁诚。愿祈圣人寿，永享亿万龄。榑桑启丹景，祥光烛璇霄。肃驾朝紫皇，大罗望迢迢。琼林郁葱茜，天香随处飘。我喜跻阳原，中心乐逍遥。自非挺金骨，群真宁见招。但尔葆贞气，无劳问松乔。高升紫极上，独步金阙前。琼佩响灵风，羽服凝紫烟。瑶池锡嘉宴，济济来群仙。坐我八景舆，授我鸿宝篇。云璈声方歇，广乐张钧天。良期无终极，俯仰成千年。肆觐白玉京，高登明真台。遥望三素云，飘飘绕蓬莱。仙山郁嵯峨，蟠桃几回开。且喜王道融，祥风净氛埃。飙轮涉寥廓，百灵俨相随。不觉云路遥，鸾凤共徘徊。"}