{"id":"699302","title":"湖州竹枝词","dynasty":"明","author":"袁华","text":"月子湾湾照船头，阿侬听我唱湖州。侬心不似双溪水，才出城东各自流。荷叶浦北菱湖东，清溪曲曲与天通。莫将铁笛弄小海，大风倒捲冯夷宫。黄姑浣花织锦衣，留郎不住送郎归。一色银河三万里，手携石子是支机。沤波春涨腻如油，坐看青山船倒流。桃花欲开杏花落，打鼓吹笛上杭州。"}