{"id":"274142","title":"秋兰香·秋末还故里，晚菊始华，为拈此解","dynasty":"现代","author":"汪东","text":"又是残秋，凄冷况味，风枝乱飐高墙。清砧催雁翼，篱菊染蜂黄。耐寒处、翻叶叶低昂。倚栏聊藉壶觞。恁三径、不堪重整，未许全荒。问讯卷帘人瘦，但入梦依然，粉靥金裳。采夫容、枉涉木兰艭。同心在他乡。魂魄愿从，胡蝶飘扬。太息看、严霜凋杀，眷此孤芳。"}