{"id":"919915","title":"即席次韵景周梅花","dynasty":"宋","author":"苏泂","text":"魂来孤山青，梦破耶水碧。非兄孰知我，非我无此客。一枝霜雪后，坐断春寂寂。平生桃李场，虽邻有不觌。人中具品藻，酝藉李太白。岁寒得佳尚，贤贤以易色。经年堕尘鞅，此士久乖隔。昌原弗相见，所谓顺之逆。无诗可报答，大叫脱巾帻。疏花正点染，半蕊犹索摘。"}