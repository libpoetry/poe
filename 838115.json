{"id":"838115","title":"天长节恭赋","dynasty":"清末民国初","author":"黄赞钧","text":"晨旭丽扶桑，邦基万载长。虹流思诞圣，电绕志兴王。嘉瑞符三祝，恩膏普四方。征俄固唇齿，一举国威张。峻极丰明殿，雍容驾紫鸾。龙飞刚六秩，鹄立肃千官。献颂来重译，宣威纪并韩。宫廷承赐宴，雅乐奏云端。邻国风云亟，皇图磐石安。一人诚圣武，四海静波澜。寿比冈陵固，恩同天地宽。亚欧如论霸，功德迈齐桓。海峤帡幪里，端居感圣明。三台风雨厄，双阙画图呈。帝泽沾濡远，民生爱戴诚。千秋金鉴进，聊以答升平。"}