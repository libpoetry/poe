{"id":"1107137","title":"洞庭秋四首","dynasty":"宋","author":"韦骧","text":"洞庭秋旦好，馀雾尚怀山。日色一竿际，波光万顷间。宿商鸣橹去，夜网得鱼还。佳趣知多少，濡毫恨思悭。洞庭秋昼永，气象坐中分。浩荡三江水，苍茫万里云。君山压波面，民舍傍城根。自昔看图画，今焉过所闻。洞庭秋薄暮，日脚返沧溟。云气天涯赤，峰峦水上青。归舟来隐隐，夕鸟去冥冥。鼓瑟音何在，空闻帝子灵。洞庭秋夕爽，皎月瑩长空。颢气重湖接，清光四望通。楼开云母扇，人在水晶宫。胜绝无穷景，萧条万古同。"}