{"id":"688259","title":"挽后斋诗","dynasty":"明","author":"朱浙","text":"君当远别时，驱车过我庐。仆夫催载行，而我还踌躇。秋日风色寒，送君临路衢。贫别无可赠，慎保千金躯。忽得泥金报，犁然喜可知。别耗谁人将，道远或传疑。游子竟不归，浮云日南驰。谁意曩日别，遽作终天期。形声日已远，魂魄入梦寐。藜床委羸肌，拳足尚抱稚。别久喜见君，倾倒平生意。对君诵我诗，觉来莫省记。晨起翻素帙，索君寄我书。时当初第日，况兼抱瘵馀。千里重相思，诚情还寄余。洒泪不能读，什袭当璠玙。爱材匪不长，植志非不强。鲜君心地好，皎如秋月光。秋月出重阴，流辉天汉旁。如何独不见，千载令人伤。"}