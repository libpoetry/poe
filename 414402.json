{"id":"414402","title":"中秋鹭江泛月赋示同游","dynasty":"近现代","author":"潘受","text":"露华洗出秋澄鲜，纤云四卷江风颠。江宽受月低含烟，弄光万态生春妍。嘉二三子放酒船，拍浮忽到沧溟边。波涛上湿鸿雁天，星辰下烛蛟鼍渊。群山赴饮骥相先，一一鬼斧琼瑶镌。太武当门司钤键，五老排翮霜鹰翩。大担小担控喉咽，龙头虎头森周旋。壮哉形势金汤坚，建瓴可保东南全。赵蹶朱倾海变田，胡为昨复遭腥膻。沈吟往事盱垓埏，后之守者其鉴焉。回船有客挥商弦，馀音顿挫如哀鹃。倚月侧听月逾圆，百忧肝肺交侵煎。倦吾方赋归来篇，几时尽脱区中缘。便合乘槎追张骞，不用骑鹤誇腰缠。清风明月吾双肩，曲肱处处堪吾眠。孔丘盗蹠徒纷然，吾自闲送羲和鞭。念此浩歌轻扣舷，月渐西移光微偏。美人千里共婵娟，安得照影芳尊前。酒酣非想亦非禅，吾身吾语皆蹄筌。举尊劝月仙乎仙，何须更问今何年。"}