{"id":"233636","title":"别袁席之·漏尽有行客","dynasty":"宋代","author":"敖陶孙","text":"漏尽有行客，袁侯挽不来。掉头缁尘中，胡为此徘徊。何处非诗具，螺江如泼醅。公子亦岂痴，索笑西湖梅。平生诗书腹，不计簿领材。噫呜梁父吟，慷慨新丰杯。梦作方士凫，唤杖听风雷。何知江东路，瘦马冲尘埃。君名在吏部，作君始此回。兽弱而弩强，蹙缩生自猜。自猜固如此，一语须君裁。王事有靡监，柴车谁当推。行矣勿告劳，试身文书堆。"}