{"id":"613492","title":"葵叶蒲团歌赠叶世美","dynasty":"明","author":"李之世","text":"江南六月火云卷。家家人制蒲葵扇。馀叶留将缉绿蓑，山僧巧设閒方便。规成璧月影团团，堪作蒲团堪作簟。碧眼胡僧航海来，手里摩挲目未见。有时胡跪白真言，有时趺坐拈珠串。茆檐向月转经残。一片琉璃挂壁寒。中林借作常供具，棐几明窗静处安。閒阶净扫明如拭，剥啄无人户返关。泉声战茗来松阁，花影移阴过药栏。携将芳径衬苔滑，藉向花茵点蕊斑。青蒲叶叶具禅意。输与中林识真味。销金帐里红氍毹，几人抹杀閒风致。虚白道人口谈天。方床木板坐无毡。寄与中林栲栳物，倦时好枕石头眠。"}