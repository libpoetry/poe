{"id":"698515","title":"和归田园居六首幽居鲜人事日涉舍后池上有作（录三首）","dynasty":"明","author":"唐时升","text":"士方不遇时，意气常鞅鞅。野鹤在鸡栖，能无云际想。羽毛正离披，九霄安得往。君看园中蔬，亦因膏雨长。人生何不为，达者贵道广。衡门且栖迟，世人正卤莽。人生无丰约，素位皆可娱。君看公侯第，转眼为丘墟。当时土木丽，焕若天神居。宁知不再世，榛枥生根株。却羡茅茨下，父子得晏如。怡怡灌园者，勤事五亩余。鬻蔬供朝夕，罂罍幸不虚。月明招邻叟，暂能相就无。修竹临清池，平畴带城曲。微风发新凉，时雨方沾足。隔水无人声，琤琤响棋局。宿鸟还故巢，飞蛾越明烛。晚霞挂林端，明旦知晴旭。"}