{"id":"736301","title":"一松二槐歌过刺蘼园作","dynasty":"清","author":"沈季友","text":"翠龙怒飞食云气，横眠斜挂直到地。一夜孤吟吼风瀑，顿使山亭有秋意。霜皮铁干几十围，生时岁月那能记。五粒新香饲白鸾，一枝古雪缠红荔。旁有两树青夹街，盘盘双绾郁不开。兔目鼠耳如覆幄，鼓柯振翼凉飔来。缤纷翠架留夜月，错落锦石铺春台。有此一松二槐散晴绿，十日坐卧颇不俗。令人爱杀刺蘼园，曲径间扉成小筑。兴来长啸弄酒船，毛闲森森爽两目。昭王台下飘零人，博得狂歌意良足。"}