{"id":"160318","title":"奉同原甫度支厅壁许道宁画松","dynasty":"宋代","author":"韩维","text":"长松盘青冥，郁与窗户封。许翁写生意，独得毫墨外。年侵日昏剥，拂拭自君辈。得非神物守，以待真赏会。翛然簿书暇，恍若岩壑内。举手扪紫烟，侧耳听清籁。苍林与老石，野性旧所爱。一从官都邑，兹游颇乖背。慰此痦寐怀，典刑亦足赖。幸当扫尘壁，促驾我其迈。"}