{"id":"531804","title":"南园三忠祠分韵得院字","dynasty":"明","author":"黄佐","text":"鶗鴂鸣素商，寒威起松院。疾风被野草，日觉群芳变。驱车游南园，云构蔚霞绚。桓桓三君子，万代谅如见。呜呼炎宋阸，中华駴龙战。金陵生厉阶，雨雪集维霰。谁令王多士，蔼蔼甘为媛。黄河归紫塞，久矣忘燕汴。艮岳成纥干，湖山尚芳宴。荆淮日以蹇，斡难焰方煽。辟彼强弩末，鲁缟何由穿。胡尘暗三极，朔气瀰九县。力断匈奴臂，虚发天山箭。长缨竟莫系，大义赫霆电。鲸涛浩凄恻，中有慈元殿。楼船载国沉，辉光与天炫。群龙翼日飞，陨首犹怀恋。哀哉田横岛，不见华元面。燕市望苍梧，哀歌泪如线。吾闻贲隅都，卉服禹所甸。通非嬴政始，迹是虞皇践。厓门对韶石，高冈两葱茜。危亡人所怜，明良吾所羡。缅怀南薰弦，宏达四门荐。言开城且闭，国步何由奠。有道四夷守，无为万情忭。勿以绮罗贵，而谓丝麻贱。勿以便辟亲，而可疏忠彦。徒糜磨钝资，见此金百炼。愀然拜祠下，谁能愧缨弁。"}