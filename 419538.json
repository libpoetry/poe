{"id":"419538","title":"摸鱼儿","dynasty":"近现代","author":"龙榆生","text":"尽无言、暗香徐度，缘何清瘦如许。一枝萧洒春仍在，伴我几番朝暮。情自苦。但溉汝寒泉，灯影聊相煦。际天风露。便滋润无缘，伶俜长忍，意象自轩举。君试觑。点点丹诚倾注。孤怀脉脉谁语。荒山弃置寻常事，难忘移根前度。须记取。叹极意壅培，未是芳期误。流光好驻。爱丽日辉辉，奋飞生翼，重与展衷素。"}