{"id":"332334","title":"台城路·题吕箫史一凤秋夜读书图","dynasty":"清代","author":"曹景芝","text":"江南烽火连天炽，移家鹿门深处。落拓青衫，凄迷红泪，还读兰成词赋。萧萧乱舞。剩落叶西风，几株枯树。门掩黄昏，一灯挑尽冷吟苦。小窗闲坐抱膝，离骚披半帙，魂断如许。欧子秋声，白公长恨，并作今宵愁绪。零砧碎杵。更瑟瑟飞来，和成凄楚。掩卷伤心，又听山鬼语。"}