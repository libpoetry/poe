{"id":"700751","title":"蓟门述","dynasty":"明","author":"戚继光","text":"忆从结发时，远戍渔阳陬。官卑分易尽，常得櫜鞬游。倏奉天王命，分符东海头。怒发凌齐飙，壮图指吴钩。弹冠桑梓间，父老慰且酬。再拜谢父老，黾勉展所猷。薄言省繁役，妄意振颓流。遂得循例迁，幸免覆餗羞。乙卯入吴会，倭奴正虔刘。帆樯日无辉，烽燹天为愁。征兵出万里，吴儿何能谋？但称练土著，伊谁为之筹？予承两将后，覆辙不敢由。檄募婺越士，交知苦相留。当日主此盟，惟有谭郡侯。转瞬蔚如云，士气横南州。才罢远方戍，始减征徙忧。三年戢吴越，乃及闽楚畴。六年事闽楚，五岭兴戈矛。一时氛祲中，跃马更操舟。狐鼠无遗踪，鲸鲵能复裒？余黎既复业，残邑亦遂收。海波息奔腾，山鬼绝啁啾。驱驰片心存，至死那敢休！方为永安计，海滨肆探求。遴卒与澄籍，旦夕虑已周。无何奉明诏，油幢移北壤。假之旷代私，谬叨诸帅长。庙议阅秋冬，未能定衔鞅。枳橘诚足疑，参辰竟殊象。边行历艰虞，拊膺频恻怆。封章几万言，激烈一朝上。圣明不予罪，天恩益骀荡。开府蓟门东，复俾孤臣往。至尊忧时殷，卿辅惜才广。护持过婴儿，信任鲜猜党。感深继以泣，何从展榛莽？杪春复行边，严风尚萧爽。柳条青未回，烧痕黑犹敞。拟筑敌虏台，三千列嵣㟐。庶几沙漠踪，一顾在指掌。天险真足乘，天威益堪仰。巨工眇程期，虑材更镌磉。石涧深莫穷，遥岑几万丈。联臂攀复登，丁丁振余响。于役固焦劳，输诚靡抢攘。道逢老边卒，白发两垂颐。不避五兵锋，向予重致词。片言欲出口，双泪惨涟洏。次第吐边情，一一三嗟咨。赢卒当雄关，茕茕命如丝。饷饩虽有常，粗粝不可炊。仓庾隔数舍，两斛月所糜。强者力负归，弱者易铢锱。市贾谁欲售，竟为廪人资。旧积与新征，交并眩所司。陈陈恨相因，循弊无已时。属夷时近关，仓皇势莫支。外以助虏奸，内以邀重贻。拂意戕逻卒，王制辄见縻。将吏畏简书，徒增抚赉资。即殚战士膏，莫逆猾虏姿。爰立樵采法，以饰赋敛基。公私倘各遂，樵采亦其宜。乃今则不然，岁岁徒伤悲。枵腹出关去，目昏神尤萎。或返或见俘，吉凶难预期。哭声应斧声，山风转凄其。束薪未满额，公庭惧鞭笞。侯门妻与母，对语情弗持。尚谓官家饷，足疗数口饥。妇人处闺阁，时艰奚能知？寥寥升斗间，凋耗讵有差？既均偿马金，充薪亦在兹。沟壑立可待，十户九仳离。昼夜分乘城，一卒守数陴。落落似晨星，迹远宁附丽？弧戟藓半侵，刁斗音空齐。修筑十载余，但见来胡儿。治险既艰难，恃险亦倾危。莫谓两无益，谁从求端倪？兼之制外役，使者纷路歧。严工即复停，且逐使者驰。终岁苦莫陈，无能扬双眉。士困每不堪，边臣尤失意。俸给未或敷，曷由章厥志？俯仰苟混淆，曷由措厥事？廉毅天降衷，岂无平旦气？浊水视清尘，飞沉两暌异。嗟嗟佐吏威，扬鞭动恣肆。道左贵鸱蹲，庭前爱狐媚。由是裨校流，上及参游辈。奔走车尘前，屈体若僮隶。恃操荣辱柄，睚眦立倾置。忽薰倏为莸，当路安得识？伤哉七曜明，难悉覆盆翳。主吏尚不免，讵暇问入卫？将欲列守陴，边工胡敢废？将欲练备虏，边工胡能暨？将欲罢边工，战守势轩轾。嗟乎，塞垣将校殊堪伤，闻之凄楚彻肝肠。于今满眼遍痍疮，谁为穷边独沾裳？莫讶反复还摧藏，移桡吕梁驰太行。古来人情元靡常，何况琼簪铁裲裆！吾曹致身期飞扬，不必尤人当自臧。上勤国豢十代强，偶荷戈矛临边疆。既无能赋退虏章，复无计缚左贤王。徒与斯世相低昂，韬钤未闲谋稻粱。边事日隳习日荒，西北之陲嗟金汤。君看圣代边策长，六十万人俱戎装。不将筋力答吾皇，方寸何安颜何光！蓟门老卒言非狂，令予挥涕立斜阳。浮生俄顷休回翔，努力人纪与天纲。为子死孝行聿彰，为臣死忠国之良。勿以余词空慨慷，千秋姓字期垂芳。"}