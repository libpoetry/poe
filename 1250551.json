{"id":"1250551","title":"题画梅","dynasty":"元末明初","author":"邾经","text":"疏烟小晕生瑶岛，仙鉴星明试妆早。云母围风晓未寒，玉龙嘶天春不老。忆昔相逢萼绿君，别来珠佩留苍云。素鸾惊舞月破碎，琼台歌断音纷纷。灵㕙解点玄霜汁，粉靥冰花照人湿。返魂竟失箧中香，翠羽悲啼声转急。纷吾欲下巫阳招，楚骚遗恨湘川遥。书凭凤女双飞翼，泪掩鲛妃一尺绡。"}