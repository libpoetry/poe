{"id":"813202","title":"浣溪沙　镫下集诗牌字四首","dynasty":"清","author":"张祥河","text":"百褶裙拖六幅斜。阿琼扶下七香车。城中高髻是谁家。烧蜡不缘呼绛树，销金何事问莲花。玉丝三尺话天涯。偷质微波隔绮筵。去时红笑药阑边。解人退步小游仙。坠梦留芸娇倚蝶，娟痕洗黛懒抛蝉。盟镫无语已经年。雨怯梨云不肯飞。小怜呵蕊有情痴。东风吹过石塘西。钿盒缄愁香叩叩，舞衫减抱绿丝丝。背花千万莫娇啼。白冷封阶夜月清。枕函谁伴石三生。龙宫秋色割难成。极浦吴波愁浣纻，隔楼秦柱促搊筝。六朝金粉别离情。"}