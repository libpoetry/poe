{"id":"269641","title":"有感·鼠伏蛇行赋性偏","dynasty":"清代","author":"吕敦礼","text":"鼠伏蛇行赋性偏，公门一入似登天。藉来权势蜂留毒，贪到金银蚁慕膻。故向愚蒙生慢骂，暗从长吏乞哀怜。分明保卫黎元计，鸡犬闾阎莫晏然。鹬蚌纷纷事斗争，渔人中有利堪营。讼兴鼠雀冤难解，失较鸡虫橐尽倾。手善指挥持上下，心存乾没擅刑名。暴秦朝野风浇薄，鲁国奇男望再生。"}