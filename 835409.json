{"id":"835409","title":"迈陂塘 其一 题赵松雪煎茶图","dynasty":"清末民国初","author":"张慎仪","text":"悄芳园、松阴欲堕，疏疏颇适人意。旗枪摘向松阴里，沾上一襟凉翠。闲无事，唤便了、来寻安铫支炉地。行行且止。任敲火石眉，调泉井底，趁着晚天霁。偶触拨，幸草劳新身世。因而于此憀憩。轻瓯相对祛烦虑，想到槐南应悔。休也未。莫再恋、芬华久被嚣尘累。披图自咥。姑濯笔抄经，焚香颂佛，更与鹤随喜。"}