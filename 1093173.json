{"id":"1093173","title":"和伯辉去岁所寄兼怀曾君锡左司","dynasty":"宋","author":"韩淲","text":"山扃竹林居，神情为之凝。泉仙墨妙挥，特令人眼明。是岂有心哉，亦匪不平鸣。其仙今如何，帝所振金声。枕曲刘伯伦，漱石孙子荆。既言委陆沉，颇谓乃峥嵘。放身尝一游，面势既经营。极知天下士，不但同年生。襟期两嘉尚，岁月有馀情。我亦老宾客，祇欲身中清。槁项秃发矣，空吟泽畔行。"}