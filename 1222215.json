{"id":"1222215","title":"开平新宫五十韵","dynasty":"元","author":"郝经","text":"日月旋天盖，星辰合斗枢。光腾掌内铁，气绕泽中蒲。金帛羞重赐，弓刀奋一呼。真人翔灞上，天马出余吾。尺箠初开辟，群雄竞走趋。无劳为更举，乘胜即长驱。蹴踏千年雪，骁腾万里驹。长城冲忽断，弱水饮先枯。肃杀威灵盛，驱除运会俱。华夷尘澒洞，天地血模糊。地尽诸蕃外，兵穷两海隅。九州皆瓦砾，万国一榛芜。谁与重休息？徒为妄骇吁。治平须化日，杀伐岂良图。圣子曾当璧，神孙会握符。铁山深蕴玉，瀚海特生珠。历数终当在，讴歌信不诬。欲成仁义俗，先定帝王都。畿甸临中国，河山拥奥区。燕云雄地势，辽碣壮天衢。峻岭蟠沙碛，重门限扼狐。侵淫冠带近，参错土风殊。翠拥和龙柳，黄飞盛乐榆。岐山鸣鸑鷟，冀野牧騊駼。风入松杉劲，霜涵水草腴。穹庐罢迁徙，区脱省勤劬。阶土遵尧典，卑宫协禹谟。既能避风雨，何用饰金朱。栋宇雄新造，城隍屹力扶。建瓴增壮观，定鼎见规模。五让登皇极，群生赐大酺。还闻却走马，即见弛威弧。简策询前代，弓旌聘老儒。恢弘回一气，徼幸绝多途。雷雨施庞泽，乾坤洗旧污。直为提赤子，遂使出洪炉。远檄收疲薾，穷边罢转输。江壖遗鄂岳，石窟弃巴渝。刀槊存残骨，膏粱换毒痡。却令逢有道，免使叫无辜。契阔还同室，鳏茕得字孤。八荒皆寿域，六合极欢娱。白叟休垂泣，苍生获再苏。只知期用夏，更拟论平吴。旭日冰天透，仁君雪国无。终能到周汉，亦足致唐虞。遇主得知己，逢时合舍躯。弭兵通信誓，奉诏敢踟蹰。顿觉心田豁，还将肝纸刳。行行重回首，瑞气满闉阇。"}