{"id":"496042","title":"沁园春 其九 贺大司徒李蒲汀六十","dynasty":"明","author":"夏言","text":"白玉桥东，碧山楼畔，昼锦堂开。正冠盖盈门，笙歌满座，红莲才放，绿酒初醅。紫禁朝回，凤池吏散，特为先生庆寿来。献新词，嗣音大雅，敬祝台莱。共看廊庙奇才。更星斗、文章逼上台。况海岳精神，壮腾龙马，云霄气概，时动风雷。圣主思贤，明时求旧，旦日征书下玉阶。愿从头，把经纶再试，花甲重排。"}