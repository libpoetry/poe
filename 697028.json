{"id":"697028","title":"膝汝载先生卜筑武夷邀余过访余以家慈卧床褥尚孤此约感念今昔不胜怅惘敬赋小诗奉寄凡八章","dynasty":"明","author":"胡应麟","text":"北极声华久，东山气象新。乍辞文苑秩，初乞武夷身。辟地连三岛，看天卧七闽。惟应幔亭月，时傍紫纶巾。九曲移家近，三山入望遥。楼台临碧汉，户牖逼青霄。坐叩梅仙诀，行逢木客谣。袛疑尘世隔，无路问渔樵。游神近何所，三十六峰前。鸟下谈经榻，猿窥问字船。飞萝悬白日，古树拂苍烟。彷佛秦人住，桃花隔涧泉。胜许庞公擅，名应善卷逃。挂瓢沧海阔，倚杖碧山高。万事留青鬓，孤忠藉彩毫。无嗟塞翁意，天地一鸿毛。柳色吴天梦，梅花粤峤情。吏才高汉代，儒术重周京。雾泽南山豹，云寒北海鲸。无言帝阍隔，咫尺是蓬瀛。黼黻真王佐，丝纶暂钓徒。中天仪凤杳，大海蛰龙孤。入梦犹金钥，翻歌自玉壶。向来门下士，桃李遍三吴。作赋惭鹦鹉，空群辨鹔鹴。千人摧稷下，一士擅襄阳。色借青云迥，心悬白日长。惟应梦中路，惚忽到沧浪。九折王阳道，千秋大隐庐。云山容负笈，宇宙碍驱车。业岂门人尽，名犹国士馀。凭将一掬泪，遍洒越山隅。"}