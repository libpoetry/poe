{"id":"935042","title":"大醉梅花下走笔赋此","dynasty":"宋","author":"陆游","text":"闭门坐叹息，不饮辄千日。忽然酒兴生，一醉须一石。檐头花易老，旗亭酒常窄。出郊索一笑，放浪谢形役。把酒梅花下，不觉日既夕。花香袭襟袂，歌声上空碧。我亦落乌巾，倚树吹玉笛。人间奇事少，颇谓三勍敌。酒阑江月上，珠树挂寒璧。便疑从此仙，朝市长扫迹。醉归乱一水，顿与异境隔。终当骑梅龙，海上看春色。"}