{"id":"495129","title":"闽南行","dynasty":"明","author":"张煌言","text":"闽南自古龙蛇孽，犬羊阑入为窟宅。亢公仗钺起海东，剑跃蜿蜒弓霹雳。一战筑京观，再战解椎结；三战合围漳州城，万灶星罗尽树栅。弹丸小丑尚陆梁，登陴不畏河鱼疾。回看百雉蚤悬灯，照耀闉阇光为赤。城头刁斗寂不闻，惟闻死声动筚篥。我军鼾睡声如雷，战马高嘶待横击；平明两军仍相持，似借人命膏锋镝。嗟嗟！狡虏何其愚，何不肉袒辕门行自绝！忆昔秋深胡马肥，烧荒猎火天成血。橐驼九陌换铜驼，指顾中原鲜坚壁。不数年间杀运回，汉人复炽胡人灭。区区阱兽与釜鱼，天戈所指应无敌。应无敌，多卤获；或献俘，或献馘。此时龙战血玄黄，功成谁念沟中瘠！兵家奇正鲜常形，顿军坚城岂善策。试筹遁甲探阴符，大武何尝穷矢石！"}