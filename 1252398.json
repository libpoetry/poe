{"id":"1252398","title":"荔枝画，为福建佥宪张惟远题四首 其一","dynasty":"元末明初","author":"张昱","text":"樽前人出玉芙蓉，纤手亲分荔子红。归得大明湖上宴，也应看画说闽中。茜罗轻裹玉肌寒，吹尽南风露未乾。一寸丹心无与寄，为凭图画入长安。红尘一骑露华香，不管卢龙道路长。谁信御前供玉食，不呈妃子不先尝。六月南风荔子丹，皱红小碧满银盘。水晶细嚼甜于蜜，满口生香玉露漙。"}