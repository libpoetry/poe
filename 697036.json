{"id":"697036","title":"哭康裕卿五首","dynasty":"明","author":"胡应麟","text":"摇落龙蛇岁，天南坠客星。寒灯孤月白，遗冢万山青。永闭高人宅，谁题处士铭。伤心旧朋辈，十载递凋零。宿草孀妻奠，遗编稚子留。山阳愁听笛，剡曲恨回舟。九死还初服，三生记旧游。踟蹰季札剑，日夜梦东瓯。忽跨辽东鹤，谁瞻蓟北鸿。云山藜杖在，天地草堂空。陇树经时碧，原花著处红。终令石门谷，千古号愚公。漂泊南游日，峥嵘北上年。狂名悬楚越，侠气动幽燕。大雪行歌外，长虹击筑前。向来携手客，老泪尽江天。垂髫游洛邑，识面记燕城。问赋惊文考，投诗谒正平。大鹏犹宿契，老骥忽悲鸣。地下梁鸿在，应酬碣石盟。"}