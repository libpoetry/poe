{"id":"408088","title":"贺新郎","dynasty":"近现代","author":"萧劳","text":"梦向邯郸醒。忆前时、寒灯逆旅，顿丘将命。来去丛台空吊古，愁觅村醪酩酊。更策马、流沙驰聘。一角孤城澶渊近，认莱公、烟雾旄旗影。胡虏破，甲兵盛。雄材魏武曾为令，眼中馀、难耕斥卤，室如悬磬。南八男儿惟死耳，斫指丹心独炳。祭伏腊、乡祠犹剩。欲问桑间声色旧，有渔樵、行过无人应。望濮上，碧芜冷。"}