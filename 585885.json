{"id":"585885","title":"自寿且酬三十子寿觞","dynasty":"明","author":"湛若水","text":"生年八十一，八十能知非。秋瓜未脱蒂，多年亦奚为。所幸男子身，聪明无损亏。又幸生中国，四朝全盛时。收身自卿相，归来学鸱夷。朱明与朱陵，洞天随所之。挈家入烟霞，永谢世危机。又幸得其门，入室似有期。自兹超六合，无论到期颐。试与诸贤约，且作廿年规。"}