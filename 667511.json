{"id":"667511","title":"竹山","dynasty":"明","author":"史懋锦","text":"冥搜携伴窥山腹，鬼斧神工眩心目。鼋鼍之窟蛟龙宫，飞仙羽客纷游踪。岿然足山当湖冲，上有古刹淩空蒙。登峰放眼渺无际，浮乾荡坤开心胸。秋云明净秋飙爽，三万六千平入掌。水天相接涵虚无，点点青螺波下上。莫向桃源问仙谷，石床丹灶在幽瞩。谁道竹山无足奇，竹山之奇在山足。"}