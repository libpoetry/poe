{"id":"195625","title":"吴江长桥·老匠铁手风运斤","dynasty":"宋代","author":"王令","text":"老匠铁手风运斤，一挟刃入千山髠。明堂有在不见用，此为失地犹济人。西巨泽江海通，狞风撼地波撑空。当道独能支地险，更东安得与天穷。莫比垂天绅，莫比跨地带。渴龙枯死乾无鳞，绝海失舟踏鲸背。秦帝东游逐仙迹，累重肉多飞未得。三洲水隔不到山，借得紫虹千万尺。平时尘土埋英雄，吾亦弃剑来游东。欲观水尽朝宗海，安得身乘破浪风。为约他年可归处，频倚栏干不思去。季鹰范蠡不足奇，待我为名千古归。"}