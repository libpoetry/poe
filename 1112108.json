{"id":"1112108","title":"哀故文节公","dynasty":"宋","author":"宋祁","text":"早传黄石系，未伴赤松游。暴疹惊床蚁，深恩赐养牛。溪璜俄碎玉，川楫遂藏舟。萧相今无嗣，夫人绍酂侯。顺采思忠荩，宣谋叹巧劳。慭遗无一老，投吊剩三号。撤奠哀笳引，追荣敛衮褒。欲知凭厚庆，弟览得传刀。霜露才婴疾，龙蛇已丧贤。神骑尾星次，家托寝丘田。长乐申君吊，东堂罢禊筵。佳城白日掩，从此即千年。"}