{"id":"866729","title":"赠故人","dynasty":"宋","author":"冯时行","text":"一日如三秋，属君情所专。晨风吹初春，绕屋鹊声乾。得非造物意，怜我徒侣单。放晴速君归，一笑不作难。起携化龙竹，消散枯体酸。矫首东山云，行人为我言。言君骑紫马，近在十里间。溪边古松堤，柳波梅飞残。疾走落巾履，欢迎许平安。津津眉间黄，顾我一粲然。颇云万貔虎，枕戈卧西关。元戎坐帷幄，花幕清昼闲。井络天一涯，可以加饭餐。复出群公诗，字字冰雪寒。穷探到冥窈，老语角险艰。一读重惊叹，再读醒昏顽。嗟我平生心，文阵亡左旃。遽拭涓滴眼，窥此瀛海寰。并驱吾岂敢，愧负百且千。尚能督租赋，用博酤酒钱。日日与君醉，高歌易长叹。"}