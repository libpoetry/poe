{"id":"68566","title":"有感·春风花开洛阳县","dynasty":"元代","author":"王冕","text":"春风花开洛阳县，此处与子初相见。乱离相去五十秋，我□星星子皱面。莫言今日重凄凉，且说当年与华宴。细腰皓齿供奉欢，金鼎玉盘羞美馔。尊前贵客觅大书，左右从官催进绢。一时豪放无检束，人立下风争健羡。而今此兴竟萧条，但长见江净如练。寒烟蓑草蓬莱宫，冷月凄风广寒殿。唤鹰羌郎声似雷，骑马小儿眼如电。总艁无知痴呆子，也逞虚威拈弓箭。老儒有识何以为？空指云山论文献。君不闻一从赵高作丞相，吾道凋零如袜线。"}