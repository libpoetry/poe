{"id":"1067352","title":"次董彦孚韵兼简之南","dynasty":"宋","author":"谢薖","text":"大门江南英，诗名重当时。儿时得其藁，同辈争诵之。不及拜诸门，常恨生苦迟。只今诸孙子，籍甚皆能诗。大篇每投我，孰非黄绢辞。我诗不成句，落笔为众嗤。如人食土炭，嗜好终不移。君何独赏味，与众真异驰。相望巷南北，不面令我思。歌声亦若哭，此意谁当知。阿大一门杰，相为尘外期。风流竹林会，应许仲容随。"}