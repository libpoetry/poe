{"id":"813624","title":"拟古乐府五首同石闾作 短歌行","dynasty":"清","author":"李锴","text":"野蒿上参天，荼荠称圣贤。枯桑何萧萧，飘风不崇朝。世短裁瞬息，夜长愁莫极。生年或欲引，药石不可准。缀石丝且断，蕴热鱼自烂。黄雀鸣复飞，毋为人所哀。枯蘖求新苔，斥卤望芳草。东风过残春，脉脉伤怀抱。策我假，牵我脂，飞龙蜿蜿黄金旗。梦中识路觉后疑，孤云遥裔天一涯。我梦梦君君不知，黄姑织女长相思。胡霜作苦风作酸，黄芦卷叶吹夜阑。牙旗萧萧堠火死，万马回首云中看。寄语瓯脱儿，边笳且莫吹。朝来鏖战皋兰北，入耳军心有别离。韨中年少轻去留，爱骑白马锦傅韝。鸣珂朝驱平乐观，趿履夜上倡家楼。买醉徵歌取快意，按板不正红裙愁。平生豪侠一二数，腰间敢佩双吴钩。丈夫沈滞不若死，年过三十羞封侯。抱关屠狗何为者，笑汝悠悠蚤白头。麦垄閒閒雉子斑，饮溪啄薮时翩翻。南风悠然百灵化，冥冥至道曾无前。穿牛络马小智作，涅乌浴鹄伤其天。工倕易伎殊巧废，离娄改听庸人先。物性有固然，君不见雉子斑。"}