{"id":"668622","title":"送于器之廉宪还滁","dynasty":"明","author":"文徵明","text":"东风吹尽燕台雪，潞水垂杨已堪折。自笑人生得几时，三年两度都门别。都门日日有行人，我独与君情最亲。向来宦辙苦南北，去此尚是江湖身。君向江湖我尘土，从此云山亦修阻。岂惟去住隔云泥，本自疆封限吴楚。忆得滁阳始相见，绀发垂云俱弱冠。四十年来转首空，升沉异势容颜变。不独容颜改旧时，世情翻覆浮云移。江湖风月足涛浪，道路天险藏嵚巇。君能不易平生志，岂识人间有机事。不将妩媚猎时名，更树风声招物忌。践扬中外垂廿年，空囊羸马意萧然。昂藏不受世人识，肮脏徒为知己怜。知己怜君君不恨，浙水东西有公论。但须俯仰面无惭，未怕伶俜身独困。平生颇厌乞墦徒，昏夜哀怜正堪悯。若教游宦损初心，相去中间不能寸。此志悠悠我独知，青山不负当年期。幽谷云深每独往，琅琊月出咏归迟。醉翁亭下泉堪酿，君去归兮我惆怅。四时朝暮古人情，同负幽怀不同赏。"}