{"id":"769424","title":"扫花游  丰台菊花零落同槐卢粹父泥饮丛祠倚此索和","dynasty":"清","author":"王鹏运","text":"弯环十八，是丹凤城西，卖花村路。旧游忆否。又苍烟偷换，秾春歌舞。好约来迟，一片秋声在树。自凝伫。叹著意访秋，秋转无据。酾酒重吊古。记往日词人，醉香深坞。远山翠缕，尚依稀认得，那人眉妩。倦倚西风，误却红牙旧谱。唤归去。听丛祠暮天钟鼓。"}