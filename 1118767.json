{"id":"1118767","title":"病中自遣三首","dynasty":"宋","author":"陆游","text":"孤灯如露萤，熠熠北窗下。我亦气仅属，厌厌迫衰谢。平生更事熟，生死等昼夜。行年八十五，八十九已化。虽云病恼侵，处此亦闲暇。人扶时出门，清溪带茆舍。一鸦振羽鸣，窗色忽已缟。众鸟次第来，各矜语言好。病夫正拥被，宛若儿在褓。跣婢职衣襦，丫童谨除扫。红日已入帘，吾岂尚恨早。悠然一杯粥，顽钝聊自保。少时揣无才，一意守贫贱。穷阎依马磨，小石写驴券。中年更可笑，憔悴客异县。何曾得一饱，尘土空满面。即今况已病，百衰相俱见。虽然亦自重，未忍悲秋扇。"}