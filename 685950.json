{"id":"685950","title":"秋霖大作兼疾风竟日感赋三首有引","dynasty":"明","author":"卢龙云","text":"山下城如斗，千家共结庐。风生潮怒后，雨挟海波馀。谷口奔成潦，溪声溜决渠。临流三五户，犹恐复为鱼。百雉沿山麓，穿城导众流。金汤宁恃险，摇落早知秋。拔木风逾劲，翻盆雨未休。小民虞及溺，难自听沉浮。何意抱关者，翻操造物权。剖藩方远险，疏滞得防川。顺水行无事，康居乃重迁。未论关禁弛，且幸已图全。"}