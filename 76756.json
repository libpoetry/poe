{"id":"76756","title":"书感·我欲哭穷途","dynasty":"宋代","author":"陆游","text":"我欲哭穷途，所惧世俗惊，出门复入门，掩泪且吞声。唐虞邈难继，周孔不复生，承学百世下，我辈责岂轻。杨墨斥已殚，释老犹纵横，拔本塞其源，力尽志未平。吾道如曒日，薄食终必明。一木虽独立，可支大厦倾。夷风方变夏，孰能作长城？卓哉易箦公，垂死犹力行。"}