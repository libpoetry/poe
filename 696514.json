{"id":"696514","title":"寄史君实","dynasty":"明","author":"郑真","text":"月湖公子泮池深，老却平生富贵心。宝铗歌残星斗落，紫箫吹断凤鸾吟。秫香樽蚁杯频泛，烛剪钗虫夜向深。若幸广文归去早，午风花下定相寻。翠竹窗纱易一编，焚香孤坐晤幽玄。从知太极原无极，始信先天祇后天。龙虎风云当盛代，貂蝉阀阅素多贤。笑看乔梓青如盖，洒洒凉阴雨露边。"}