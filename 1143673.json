{"id":"1143673","title":"西江月 其二","dynasty":"宋末元初","author":"仇远","text":"楚塞残星几点，关山明月三年。长亭犹有竹如椽。可惜中郎不见。折柳新愁未歇，落梅旧梦谁圆。何人吹向内门前。一片鹧鸪清怨。漠漠河桥柳外，愔愔门巷镫初。笙歌饮散醉相扶。明月伴人归去。娃馆深藏云木，女墙斜掠烟芜。水天空阔见西湖。鹤立夜寒多处。暗柳荒城叠鼓，小花静院深镫。年年寒食可曾晴。今夜晴犹未稳。豆蔻梢头二月，杜鹃枝上三更。春风知得此时情。吹动秋千红影。小立画桥西畔，仙车蓦送香风。多情问我太匆匆。疑是当年小宋。须识蓬山不远，梨云路杳无踪。觉来斜月隔帘栊。不是相逢是梦。"}