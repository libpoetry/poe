{"id":"1209906","title":"和黄山张敏之拟黄庭词韵","dynasty":"元","author":"耶律楚材","text":"黄山无媒亦无梯，萧条白昼关荆扉。凌晨端坐漱玉池，阑干苜蓿先生饥。惠然寄我黄庭词，湛然一笑几脱颐。一鹤南翔一不飞，十年一梦今觉非。故山旧隐苍松欹，而今老尽虬龙枝。曾学四老餐紫芝，从讥怀宝而邦迷。尘缘一扫无孑遗，隔縠观月犹依稀。汪洋法海无边涯，萤光讵可窥晨晞。莲花自是生污泥，污泥不染清凉肌。彩云易散碎琉璃，人间四相夭五衰。有为无为俱有为，寿穷尘劫元非迟。湛然醉摇芭蕉卮，蔷薇深蘸书淋漓。白眼一望须弥低，黄山先生耽书痴。退藏不露龙麟姿，对人不耻弊缊衣。自甘贫困元知微，篱边黄菊香离披。门前山色寒参差，不以下体遗葑菲。新诗远寄盘龙螭，胸中满贮夷齐薇。忘机临水狎鸥鹥，燕居申申不愆仪。含光隐秀如文犀，乘闲纶钓垂清漪。躬耕禾黍方离离，须信君子能自卑。予知先生之独悲，深忧海内生民疲。生民扰攘如棼丝，笑予素餐徒位尸。先生识鉴如元龟，旁通发而为声诗。照我穹庐生光辉，穷通进退元有时。至人终不贪危机，他时天子求埙篪。欲行周礼修周基，先生好应千年期。沙堤行人羡轻肥，凤凰到底凤池栖。太平钧石须君持，苍生未济无言归。"}