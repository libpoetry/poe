{"id":"1104447","title":"折红梅","dynasty":"宋","author":"无名氏","text":"陇上消残雪，曲水流断，淑气潜通。群花冷未吐，夜来梅萼，数枝繁红。光夺化工。发艳色、不染东风。信凭晓风，难压精神，占青春未上，别是标容。天香渐杳，似蓬阙玉妃，酒困娇慵。只愁恐、上阳爱惜，各种移向瑶宫。西归驿使，折赠处、庾岭溪东。又须寄与，多感多情，道此花开早，未识游蜂。倚花阑清晓，裴回探得，南枝初绽。通春意、漏巧斗奇，东君首先回暖。盈盈素面。刚强点、胭脂深浅。是他自有，标格清香，恣千种妖饶，万般闲雅。移时细看。算浓雪严霜，怎生拘管。也拟是、小桃未蕊，依约杏添清伴。笛声休怨。怕恐使、群芳零乱。待须把酒，守著花枝，愿期与花枝，久长相见。忆笙歌筵上，匆匆见了，□□相别。红炉暖、画帘绣阁，曾共鬓边斜插。南枝向暖，北槛里、春风犹怯。也应别后，不减芳菲，念咫尺阑干，甚时重折。清风间发，如天与浓香，粉匀檀颊。纱窗影、故人凝处，冷落暮天残雪。一轩明月。怅望花争清切。便教尽放，都不思量，也须有，蓦然上心时节。睹南翔征雁，疏林败叶，凋霜零乱。独红梅、自守岁寒，天教最后开绽。盈盈水畔。疏影蘸、横斜清浅。化工似把，深色胭脂，怪姑射冰姿，剩与红间。谁人宠眷。待金锁不开，凭阑先看。曾飞落、寿阳粉额，妆成汉宫传遍。江南风暖。春信喜、一枝清远。对酒便好，折取奇苞，撚清香重嗅，举杯重劝。"}