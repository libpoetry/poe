{"id":"12016","title":"长安书事寄卢纶","dynasty":"唐代","author":"李端","text":"弱冠家庐岳，从师岁月深。翻同老夫见，殊寡少年心。及此时方晏，因之名亦沉。趋途非要路，避事乐空林。素业在山下，青泉当树阴。交游有凋丧，离别代追寻。向秀初闻笛，钟期久罢琴。残愁犹满貌，余泪可沾襟。勿以朱颜好，而忘白发侵。终期入灵洞，相与炼黄金。"}