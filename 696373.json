{"id":"696373","title":"潘子迁之琼州五首","dynasty":"明","author":"郑学醇","text":"曾闻海外是奇游，绛阙瑶宫彩蜃楼。五指山边风日美，挂帆一瞬便琼州。海中奇甸三千里，翠箔珠楼十万家。太守旧知新地主，到应前席贾长沙。涓涓椰酒似璚浆，少妇垆头学闹妆。何事客怀春更好，清歌一曲压郡觞。百花如绣拥苍屏，云是先朝学士亭。览古莫将商调按，夜深沧海老龙听。天池南畔即珠崖，南极煌煌映泰阶。清夜长吟抱明月，骊珠何处不探怀。"}