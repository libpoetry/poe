{"id":"470566","title":"南归诗十九首 其一 不寐","dynasty":"明","author":"李流芳","text":"天道有昼夜，动息两不争。喜昼而悲夜，无乃非人情。嗟余婴此患，何以处死生。衾裯既已温，筦簟有馀清。人皆乐睡乡，胡我独惺惺。自从出门来，十卧九不宁。夜则摇其精，昼复劳其形。常恐大命至，奄忽道无成。公卿是何物，性命乃可轻。学道三十年，此心犹未安。辗转一夕间，扰扰千万端。病以爱为本，忧怖乃相干。物生每徇性，夙习不可刊。顺或忘其源，逆则撄其湍。心迹既以违，调伏良亦难。逝将放吾意，俯仰得所欢。真际未可期，庶以澄内观。"}