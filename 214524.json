{"id":"214524","title":"沁园春·昔裴晋公","dynasty":"宋代","author":"蒋捷","text":"昔裴晋公，生甲辰岁，秉唐相钧。向东都治第，才娱老眼，北门建节，又绊闲身。燠馆花浓，凉台月淡，不记弓刀千骑尘。谁堪羡，羡南塘居士，做散仙人。南塘水向晴云。三百树凤洲杨柳春。有绿衣奏曲，金斜小雁，彩衣劝酒，玉跪双麟。前後同年，逸劳异趣，中立翻成雌甲辰。斯言也，是梅花说与，竹里山民。"}