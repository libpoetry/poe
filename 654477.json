{"id":"654477","title":"偏头关书事","dynasty":"明","author":"何乔新","text":"金汤天设险，形胜壮遐荒。地控黄河扼，山连紫塞长。别营貔虎卧，分阵鹳鹅翔。羽檄通西极，烽烟接朔方。降胡随畜牧，戍卒事耕桑。土屋冬偏暖，松棚夏独凉。桦林藏蛰兽，麋垄走群狼。云暗金笳急，风高铁骑强。承恩司管钥，敷德辑戎羌。德化虽无外，神州自有疆。洗兵青海上，秣马黑山阳。誓斩楼兰首，铭功答圣皇。"}