{"id":"730029","title":"寒蝇","dynasty":"清","author":"俞樾","text":"秋蝇冻欲死，就暖来依人。驱之去复集，恋恋如相亲。蝇痴我亦痴，痴语颇自真。男儿方寸中，要留天地春。解网出穷乌，贷水苏枯鳞。西风昨夜起，吹面面欲皴。可怜穷乡子，敝衣若县鹑。寒衾夜无絮，冷突朝有尘。书生念及此，双眉为之颦。不能庇一物，愧此七尺身。尔蝇独何为，依我不知贫。虫寒号益急，雀冻飞益驯。斯意绝可念，拔剑奚为瞋。独念平生意，岂止区区仁。奈何困贫贱，有志无由伸。寒仅足尔庇，热亦将人因。作诗寄吾感，蛩语同悲辛。"}