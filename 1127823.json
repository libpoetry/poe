{"id":"1127823","title":"题盘古山","dynasty":"宋","author":"曾丰","text":"太初盘古造乾坤，鬼力神筋擘混元。妙果虽圆心不有，凡身已蜕迹独存。女娲石带补天色，波利岩馀飞锡痕。想与南安白衣老，三生元是一精魂。清风扑袂冷飕飕，吹到盘山最上头。石室少开嫌俗看，莲花时落任僧收。铜人阅世几寒暑，木客嘲风谁唱酬。故老相传半疑信，粥盂茶碗慰吾游。"}