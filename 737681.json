{"id":"737681","title":"拟剥啄行","dynasty":"清","author":"万承苍","text":"剥剥啄啄，有客停车。童子惊告，我迎而趋。长揖就坐，问无恙乎？自我不见，日月其徂。客漫应我，足降及除。亟挽其衣，谓客徐徐。仆有所怀，愿得少摅。时方溽暑，天地为炉。黄埃翳空，君马何驱？公卿贵人，夏屋渠渠。冰簟石床，梦寐华胥。君往而谒，门者趑趄。亦有豪客，群聚上都。无事日长，博弈呼卢。君往而入，悄焉向隅。幽幽陋室，帘影萧疏。又无他宾，沓至交呼。曷不少留，待日既哺。言有尊酒，与君欢娱。近述邹鲁，远谈唐虞。醉即倚几，而歌鸣鸣。昔与君好，朱颜玉肤。年不我稽，素发盈颅。今者不乐，逝者其逾。何为栖栖，困于道途。客嚬蹙语，子宁知余。鸟则有林，鱼则有蒲。弗止弗依，心靡宁居。孰能与子，偕集于枯。去去勿顾，轮音窅如。呼童掩关，仰天长吁。起视吾盎，余三日储。风清月明，聊读我书。"}