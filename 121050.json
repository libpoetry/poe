{"id":"121050","title":"木兰花慢·喜琼筵乍启","dynasty":"宋代","author":"石象之","text":"喜琼筵乍启，似王母、宴瑶池。正珠履骈肩，群仙间坐，冰玉交辉。新词更兼旧曲，听歌声、宛转绕屏帏。一缕龙香水麝，满堂如彩云飞。金卮主献宾酬。无算数醉如泥。诮不管山翁，霜髯皓鬓，为插花枝。更阑带花归去，有余香、冉冉惹人衣。一枕华胥梦觉，恍然身在桃谷。"}