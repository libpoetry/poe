{"id":"814855","title":"鹊桥仙 初至兖州报家大人","dynasty":"清","author":"俞士彪","text":"黄花老却，丹枫落尽，寒气渐侵衣袂。秋风病子落天涯，料岂是、亲心得已。岁华荏苒，故人零落，千古泗桥流水。荒烟白草兖州城，但日暮、哀笳竞起。歌传蒿里，琴亡流水，痛我穷途谁主。庭前寒月下梧桐，只此景便分今古。八年道义，千秋契合，肠断音容何处。茫茫归路二千馀，是昨岁、同君来路。"}