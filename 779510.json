{"id":"779510","title":"画屏秋色 屏山邀看菊","dynasty":"清","author":"顾太清","text":"窗外天光暝。素壁前、添出几重花影。移座对花，故烧高烛，花叶光莹。染襟袖香清，短屏低护似更称。带暗霜、枝上凝。看嫩碧娇黄，淡红浓紫，最是细玲珑处，浅深相映。枝梗。斜斜整整。斗艳妆、粉黛交逞。者般风景。依依良夜，漏传酒醒。愧座客新诗未成，空负红烛冷。壁上稿、重再省。欲写出丰神，年来心绪不定。且把秋容慢咏。"}