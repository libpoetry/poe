{"id":"1104953","title":"初赐幡胜戏和诸公二首","dynasty":"宋","author":"孔武仲","text":"镂幡剪胜喜倾朝，不问纡蓝与珥貂。群玉参差排晚日，万花琐碎动春霄。蕙风已转东郊绿，柳雪犹低北苑条。从此恩波与温律，并随歌颂入咸韶。拜赐匆匆早上朝，公卿前列尽金貂。日留爱景明双阙，春逐恩辉下九霄。灵沼轻凘犹覆水，上林微绿已萦条。自惭羽翮非鸾凤，亦预彤庭舞舜韶。"}