{"id":"660849","title":"封淑人卞氏挽章","dynasty":"明","author":"罗钦顺","text":"樛木阴正繁，采蘋人已远。空馀桃李花，不辨春深浅。忆昔菟裘成，君子悬舆返。久劳欣共逸，相对日三饭。杂佩出房清，朱弦送声缓。每怜尊酒深，未觉年华晚。儿女情所钟，垂老尤缱绻。死丧忽相继，肝肠成寸断。一疾遂不支，百年何曾满。皓首失同心，老泪盈双眼。翩翩丹旐扬，望望牛眠坂。惨淡悲风生，凄凉蒿里挽。玄堂閟周翣，贞石蟠秦篆。冠帔不俱藏，春秋时一展。"}