{"id":"503313","title":"醉歌行留别张潜","dynasty":"明","author":"王恭","text":"中夜饮，朱颜酡，郁金美酒金叵罗。扬眉吐气为君醉，相逢不饮当奈何。思君隔长河，会少离别多。剧欢继银烛，婉娈出青娥。江讴越吹空浩荡，郢中白雪扬清歌。春风无情吹桃李，昨日花开今结子。贵贱悠悠何足论，古来万事东流水。邙山之坟半无主，马鬣蓬科动离黍。铜雀歌钟散晚烟，茂林松柏凋寒雨。酒阑莫唱丁都护，空使哀情慨今古。青镜频看发渐稀，黄金一去交难固。少年心事谁共知，结交误结轻薄儿。一朝贫贱忍相弃，岂惜浮沈应有时。楼头杨柳垂青丝，楼上与君伤别离。伤别离，长相思。水流花谢两相失，雨散星离从此时。明朝更越千万山，再歌一曲行路难。行路难，摧心肝。"}