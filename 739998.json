{"id":"739998","title":"猛虎行","dynasty":"清","author":"李化楠","text":"暗风惨惨入林壑，喷雾藏烟日色薄。危坡直下二十里，云水阴寒气参错。蓦地如雷吼一声，行客软战不能行。公然白昼?人食，负嵎咆哮谁敢撄。居人惶怖路人苦，传闻共道山有虎。我来经过问居民，尔县谁欤实守土。人恶害人当即除，虎恶比人定何如。居民答言县官好，政简刑清民不扰。朝朝驱虎北渡河，山中猛虎还更多。"}