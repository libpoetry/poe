{"id":"1207139","title":"贺新郎 送别","dynasty":"元","author":"韩奕","text":"烟雨枫桥路。算年来、几番送别，故人千里。君亦当初缘底事，不念平生俦侣。容易把、幽欢间阻。岁晚却思来访旧，旧处亭馆，废垣荒圃。寒日照，残桑梓。同游似我今余几。且留连、小窗清夜，挑灯疑语。身外事多何必问，□□□□□□。况鬓影、相看如许。秋草萧萧连茂苑，正堪愁、杜牧诗中意。谁画在，行装里。"}