{"id":"706464","title":"石流篇","dynasty":"明末清初","author":"王夫之","text":"石上流水，渐彼蒲英。涤根孤弱，植芳不倾。抚我平昔，居然既往。揽景无及，何用追赏。水无旋流，卉木有方。冬春屡易，天故不常。一善可师，万端方迷。授我坎坷，天故不齐。浩浩方隅，茫茫圆轨。有命艰贞，繄惟今始。愠不可长，逸不可终。含默难言，孤置我躬。乌元鹤白，其辨易知。分芒析微，何者忌疑。"}