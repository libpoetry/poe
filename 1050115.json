{"id":"1050115","title":"送郑说道太博监内法酒库","dynasty":"宋","author":"郭祥正","text":"故人京洛来，共话十年别。朱颜虽未彫，颇有鬓间雪。夫君起文学，今乃官曲糵。虽云屈雄才，犹喜待金阙。朝政今更新，百执勇施设。愿言慎所职，法酿务精洁。上方祭祀馀，一饮兹以悦。云霄即横飞，勉勉著勋烈。行将鸳鹭群，何暇笑跛鳖。跛鳖亦自知，中心冷如铁。"}