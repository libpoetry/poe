{"id":"752691","title":"再题相去常悲天一涯，如今可是到家时。畏人客子成何著，耐向闲庭数日思寄梁节庵武昌","dynasty":"清","author":"林旭","text":"高言不止众人心，折杨皇荂易为音。我见斯人每有得，可知语上资堪任。眼中时贤愿识少，于水譬见潇清深。先生伟节风天下，求匹于古非于今。寒泉旧井不自恻，汲引后进犹钩沈。窥公性情实至厚，忧时念友恒钦钦。去年苏州诔循吏，高台流水朱弦喑。我今师丧重茧赴，服勤一念空差参。感我远行忘新岁，招上湖楼邀客吟。骋妍抽秘盈众态，游心窜句费几斟。北海酒尊谁擎举，颍川公子相追寻。明朝辞去船下水，回看大别春阴阴。武昌三度食鱼美，宿留桑下惭精谌。微韽回衍声病澈，撞钟试可绳题襟。"}