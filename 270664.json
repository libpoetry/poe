{"id":"270664","title":"绮罗香·秋夜，同方邵村诸公饮吴五崖寓齐听吴儿度曲","dynasty":"清代","author":"宋荦","text":"席帽聊萧，尘襟冷落，恰喜骚人相见。永夜衔杯，珍重红牙低按。乍飘来、管脆丝恬，任听去、魂消肠断。看灯前、年少吴趋，风流并极一时选。谁怜吾辈倦客，潦倒长安市，岁华偷换。邂逅欢场，莫道漏沉星转。赋短句、宋玉增悲，纵高谈、方干忘倦。问篱畔、菊有花不，还期花下宴。"}