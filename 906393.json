{"id":"906393","title":"望后德新弟邀池上酒阑浩歌潮落人散粹之即席成诗次韵和之","dynasty":"宋","author":"李弥逊","text":"平生七不堪，造物不能令。从人较痴黠，百负未一胜。一丘收桑榆，外物听衰盛。解缨清泠上，稍觉尘土净。孤飞团团月，似我灵府瑩。偶逢一坳水，即现大圆镜。杯中见山绿，夜午觉已正。喧呼众宾欢，嗑嗒四谷应。新诗带潮湍，浩唱起人定。褰衣踏清影，藻荇耿深径。江山有精色，远目不知暝。欲去还复留，蘋梢惹归艇。"}