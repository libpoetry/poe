{"id":"700892","title":"青草孝贻祠堂和张子翼韵","dynasty":"明","author":"梁必强","text":"栋宇千寻壮里居，如何祠下草长除。炉烟袅袅灵如在，水木悠悠意自舒。种德一心无望报，传家万卷有藏书。知君对此无他羡，只羡吾生乐有馀。耳外无闻车马音，白云长护宇垣深。心田远接槐三叶，手泽长存桂一林。课子才名齐北斗，承家礼教重南金。照人古道今犹在，唤醒人间乌哺心。"}