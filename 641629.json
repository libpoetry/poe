{"id":"641629","title":"次韵答陆宅之兼柬郑有孚","dynasty":"明","author":"董纪","text":"西墅方黔突，东皋复结庐。藏修为上策，覆坠戒前车。瓜地锄成町，苔矶坐或渔。种花须带土，断竹更开渠。世俗高无比，林泉乐有馀。傲风凉幕捲，掩月夜窗虚。故步惟称独，清谈每起予。习池存彷佛，蜀道免崎岖。不见令相忆，那堪叹索居。多烦谷口郑，道甫问何如。"}