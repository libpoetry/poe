{"id":"740648","title":"仙霞岭","dynasty":"清","author":"王鸣盛","text":"五里到岭脚，十里才岭腰。三百六十盘，盘盘上青霄。危峰插高空，细栈缘秋毫。前趾压后顶，首下尻乃高。崖倾碍飞鸟，石滑逢堕樵。登顿屡旋折，谓已穷山椒。峰回一仰睇，绝顶仍迢迢。振步攀其巅，目眩神为摇。一岭植如盖，众岭罗周遭。仄阴障义娥，绝径悲猿猱。不知路何从，但觉呀岩㠂。密箐丛修修，赪桐间红蕉。飞流挂木杪，晴日舞素蛟。茅庵嵌青壁，瞰临万丈坳。俯窥落深井，结构何由牢。独立望归云，天风飒飘飖。"}