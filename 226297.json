{"id":"226297","title":"连雨郁蒸夜不能寐","dynasty":"宋代","author":"黎廷瑞","text":"闭门十日雨，檐溜如泉声。沈阴晦兰尽，润气蒸桃笙。馋蚤既跋扈，饕蚊复纵横。展转强就寐，草塘蛙乱鸣。亦知夜漏促，安得曙色明。晨钟度深竹，云岫开新晴。隐几补前梦，暂喜身境清。聒耳蝉嘒嘒，沿睫蝇营营。所响音如此，吾生安得宁。感叹还失笑，此物方施行。天运如循环，转眼秋风生。"}