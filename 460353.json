{"id":"460353","title":"满庭芳　和薛信中，时中秋次日也 其一","dynasty":"当代","author":"卢青山","text":"故客尘书，中秋古月，不堪两逼回肠。夜寒双鬓，浑欲上清霜。长是相逢梦短，但转作、醒处思长。劳佳问，潮生潮落，我已久非狂。堂堂，知岁月，迁星变日，始算豪强。看依旧黄花，陶令何方？昨夜凄歌暂敛，能几日？又付重阳。甚时共、西窗薄酒，吟醉满庭芳？"}