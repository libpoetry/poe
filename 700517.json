{"id":"700517","title":"汉江独汎","dynasty":"明","author":"顾璘","text":"水云蒸日楚天浮，满眼江湖伴客愁。三国雄豪何处问，捲帘犹自见荆州。郑生风骨岂超尘，水府能逢解佩人。青鸟去来烟漠漠，渚兰汀芷自含颦。三日楼船听棹歌，江湖归兴满渔蓑。功无铜柱长为客，浪笑壶头马伏波。郢城遥向武昌还，千里风帆三日间。直到汉阳聊舣棹，推篷先措八分山。"}