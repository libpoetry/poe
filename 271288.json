{"id":"271288","title":"高阳台·石霸街访媚香楼","dynasty":"现代","author":"吴梅","text":"乱石荒街，寒流谷渡，美人庭院寻常。灯火笙箫，都归雪苑文章。丛兰画壁知难问，问莺花可识兴亡。镇无言，武定桥边，立尽斜阳。南朝气节东京并，但当年厨顾，未遇红妆。桃叶离歌，琵琶肯怨中郎。王侯第宅皆荆棘，甚青楼寸土犹香。费沉吟，纨扇新词，点缀欢场。"}