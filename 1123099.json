{"id":"1123099","title":"和单令简园梨花四绝","dynasty":"宋","author":"胡寅","text":"梅花如梦李成尘，却伴酴醾过晚春。未要烘晴千树白，且看带雨一枝新。野老山园未省开，今朝何事客俱来。炎荒有此清凉地，剪水装林绝点埃。共传嘉树锁山阴，冰彩瑶光自一林。未必甘滋追大谷，照人风韵故能深。清游当日兴怡融，无奈如丝雨映空。闻道只今方烂漫，莫教飞趁楝花风。"}