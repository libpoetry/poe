{"id":"708484","title":"贺新郎 其四 中秋有感兼送谷梁","dynasty":"明末清初","author":"龚鼎孳","text":"一叶惊风卷。正天街、白麻将下，青骢行遣。身世多艰谁自料，老泪苍生频泫。怕滚滚、沸汤投茧。皓月中秋同伫立，眷南枝、乌鹊情非浅。空袖手，力难展。朱轮华毂争荣显。但低头、与时聋哑，随人圆扁。径欲拂衣长啸去，何处担琴携犬。便狂醉、难乎其免。羡汝归装烟水路，任骕骦酒尽休轻典。都市语，并刀剪。"}