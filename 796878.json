{"id":"796878","title":"百字令 病中有感","dynasty":"清","author":"赵我佩","text":"重帘皱影，卷流苏百结，帐绡凉透。翠被轻寒浑似水，又是点灯时候。鸟妒花愁，云痴雨怨，都把良宵负。连朝倚枕，熏笼偎暖罗袖。因甚终日恹恹，只缘肝病，不为伤春瘦。藕臂松金肩削玉，腮际红霞非旧。懒启湘奁，慵抛画谱，闲却纱窗绣。晚妆无力，泪痕界破眉柳。"}