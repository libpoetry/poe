{"id":"537060","title":"周孝侯庙歌","dynasty":"明","author":"王世贞","text":"周侯庙貌江之干，中天五六苍松盘。荒坟累累在其下，人云此地藏衣冠。长桥瞥见湿云合，南山不散腥风寒。只言蛟虎袪除易，谁道豺狼行路难。不独捐身报天子，亦要将心酬国士。时危豸角何处容，事去龙泉傍谁洗。白骨犹令老氐慑，赤囊翻助梁王喜。男儿一掷万事伸，惜哉典午天沈沦。生吴死晋君莫问，千秋豫让为何人。"}