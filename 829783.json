{"id":"829783","title":"春雨二首","dynasty":"清末近现代初","author":"夏曾佑","text":"人声漏点听难详，草草登车梦故乡。湿遍征衣疑别泪，折来官柳悟韶光。轮痕满地同心乱，铃语如年识夜长。回首江南行乐地，绿荫应满郁金堂。频年饮饯短长亭，暮霭沉沉一火荧。已觉平芜千里碧，不堪回首数峰青。楼台几处曾登眺，身世无端入杳冥。柔橹荒芦如和答，几人丝鬓为伊星。"}