{"id":"686189","title":"度庾岭谒张文献公祠三首","dynasty":"明","author":"卢龙云","text":"之子挺南服，作相始乡邦。称诗大历前，于今号盛唐。诗名与相业，千载并流芳。眷焉慕先达，风度安可常。白羽明吾志，金鉴为君敷。道本侔伊吕，言堪等训谟。唐室方求理，曷自混贤愚。及尔播迁日，追思亦已徒。遵彼庾关道，开凿念前劳。长松荫修陆，车马自滔滔。行者日百里，仗之辟莱蒿。万古周行在，功方粤岭高。"}