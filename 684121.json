{"id":"684121","title":"短歌行二章送江少卿冕之长沙","dynasty":"明","author":"王世贞","text":"土伯九约嶷其角，陆海峥嵘咨吞啄。方壶之仙诉天帝，欲扫么么还碧落。霹雳衡驱白日变，此辈精灵坐销铄。帝关虎豹羞其群，仙人去逐三湘云。仰天大笑跨黄鹤，九辨清商如不闻。忆昨天子明光宫，谁其荚者字文通。黄金骨起骏马色，白羽手却妖狐风。往日百身不相借，此时尺地难为容。洛阳少年汉廷客，一忤绛灌虚前席。宣室虽多问鬼神，愿君莫忘长太息。"}