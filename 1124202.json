{"id":"1124202","title":"初六日阻风新淦二首","dynasty":"宋","author":"赵蕃","text":"昨日北风犹可行，今日北风不可撑。虽无人止公无渡，凭河而死圣不与。况我生平忧患多，平陆往往愁风波。近连章贡远鄱蠡，如此千涛万浪何。北风不但江流白，天色往往吹作阴。漫云一水六十里，中有青山千万寻。人言下水必奔驶，而独于此成滞淫。鵁鶄属玉尔自得，短咏长歌吾亦任。"}