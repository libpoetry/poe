{"id":"507568","title":"富溪八景富 其三 题山水小景","dynasty":"明","author":"李昌祺","text":"良工写幽景，运思颇不凡。高崖挂悬瀑，迥野生轻岚。林昏日欲坠，天暝云初覃。远岸少去舫，长途乏来骖。摩挲老眼着意看，彷佛还似湖湘南。忆曾之官屡经此，孤舟晚泊浯溪潭。叶凋老树曲偃蹇，泉触乱石森巉岩。众禽归飞宿且食，雄鸣雌应相喃喃。平沙钜迹虎新过，浅濑纤鳞鸥竞衔。荒村无人但猿鸟，古峤有树皆枫楠。空青冥濛翳岛屿，湿翠杳霭沾衣衫。谁藏一匣在绝壁，云是诸葛兵书函。雨催风撼只如故，欲堕未堕何由探。山川奇胜怪仍险，况我爱玩性所耽。低回但恨弗学画，辜负佳境心徒惭。每逢好事辄为说，恍若亲睹非虚谈。于今衰老返耕钓，鬅鬙两鬓霜毵毵。观图忽起旧游想，浩然清兴莫可缄。题诗卷轴坐叹息，中宵梦逐沧江帆。"}