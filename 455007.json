{"id":"455007","title":"多丽 五十有感","dynasty":"当代","author":"张海鸥","text":"暮云寒，蓦然回首流年。叹吾生，蹉跎早岁，懵然年少痴顽。最堪悲，迷狂愚弄，尚不解，世乱时艰。惜我青春，知书恨晚，但迟迟象管蛮笺。也曾把，江山评点，南北踏雄关。浑不顾，天宽路窄，险隘激湍。算而今，浮生已半，也应知命知天。想庄生、梦中栩栩，纵幻化，心亦翩翩。无圣无神，唯无己至，笑功名自古难全。更休说，穷达荣辱，经眼尽云烟。从容抚、五十弦瑟，任尔无端。"}