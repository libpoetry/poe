{"id":"800180","title":"河堤","dynasty":"清","author":"潘耒","text":"良医视病人，察脉审其证。悉病所从来，治之药乃应。浊河本北流，清淮自南亘。河徒忽夺淮，淮弱而河盛。一石八斗泥，壅碍入海径。倒灌淮上流，湖于可涉胫。埂堰始冲决，淮南受其病。塞决固治标，要须遂其性。下流无路行，东遏必西迸。疮平毒未消，堡闭盗犹横。旁观方忧危，当局莫予圣。治河近称善，吾宗老司空。河徙时未久，淮流尚争雄。海口虽停沙，可以水力冲。淮主河乃客，主壮客不攻。用清以刷浊，当年策诚工。淮今仅一线，河涨犹难容。淤沙积成土，不浚焉得通？古方治今病，和缓技亦穷。疏瀹费虽多，尺寸皆有功。堤成倘蚁漏，金钱掷波中。"}