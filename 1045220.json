{"id":"1045220","title":"哭崔刑部","dynasty":"宋","author":"徐积","text":"前年离长安，与公为死诀。长安门外长乐坡，胸中壮气浑消磨。其时夜宿灞桥上，梦中勒马犹西望。江淮之上情愈劳，去年曾寄西山高。今年今日春将归，春风不似秋风时。山阳数月雨不止，泥深穷巷行人稀。忽闻公死终南山，坐中忽过东西关。黄泉一去几万里，吁嗟公兮何时还。盂有水兮无食荐，烹有茶兮无酒奠。魂兮来兮不可知，来若飘风去如电。报恩之事终有期，未必儒生只贫贱。"}