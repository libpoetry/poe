{"id":"642074","title":"送张磐石尹通海十二解","dynasty":"明","author":"王绅","text":"昔在涒滩岁，应聘入西蜀。六年坐皋比，取友日滋足。云萍固无限，胶漆终难寻。高山流水操，荦荦稀知音。临邛有佳士，皓首富经史。一见双眼青，忘年等兄弟。论心濯锦江，握手浣花溪。诗篇与酒斝，过从不计时。虚名忽上达，辟书自天至。遥遥惜别情，洒洒伤离泪。朅来蒙国恩，备员居成均。强颜缙绅后，鞠明仍究曛。子时揽时事，抱策献阊阖。廷议方见从，谓可即施设。朝家重民寄，守令须老成。滇南固云远，郎官职匪轻。浩歌金陵市，慷慨成激烈。念旧讵能忘，把袂不忍别。停云覆钟阜，商飙鸣凤台。居人感群物，壮士有远怀。要荒囿幅员，羌僰同赤子。恩信随所施，抚摩先恺悌。移栽巴东柏，旋植河阳花。往轨幸可踵，秦越方一家。"}