{"id":"55722","title":"节孝堂为开封程用和赋","dynasty":"明代","author":"刘溥","text":"母年三十失所天，形容憔悴心烦冤。怀中之儿仅一岁，忍死不得趋黄泉。眼中有泪不敢哭，辟纑买书教儿读。儿今老大五十余，阿父声名可相续。往时疽发背胛间，表溃岑岑如负山。儿心痛切无所措，口吮脓出随无艰。如今母已八十五，节操冰霜人所睹。况复贤郎著孝称，翼翼高堂燕今古。"}