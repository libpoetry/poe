{"id":"517411","title":"题畦乐处士成趣园 其三","dynasty":"明","author":"王称","text":"劳生厌喧市，养痾闭幽樊。角巾念何从，孤兴寄南园。南园旷且深，春至卉木繁。嘈嘈鸟雀鸣，聒聒泉流喧。呼儿牵蔓篱，殷勤薙荒残。时雨倏已至，佳蔬茁而蕃。临风袭芳馨，绕篱撷兰荪。倦来聊自息，支颐对前山。载歌绿水词，和以白石言。东陵有傲吏，邀我相与旋。取意一自慰，此外宁复论。"}