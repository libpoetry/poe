{"id":"1118648","title":"闲中戏赋村落景物二首","dynasty":"宋","author":"陆游","text":"游宦才能薄，还山日月长。买牛捐宝剑，取酒解金章。泉脉疏供啜，松肪炼按方。北窗贪兀傲，南陌喜彷徉。僧过传蓍法，医来寄药囊。泛舟经姥庙，策蹇上伧塘。懒似嵇中散，痴如顾长康。人间须扫迹，随处是羊肠。覆筱初成屋，编荆旋作门。孤云生钓濑，微雨过棋轩。柳种来傍县，花栽乞近村。石攲聊可坐，地褊不成园。酒榼刳枫瘿，香炉断竹根。海鸥呼可下，陇鸟教能言。抟饭迎双鹤，联绦系小猿。山家虽寂寞，随事有盘餐。"}