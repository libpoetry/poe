{"id":"1107744","title":"次韵和吴冲卿秋意四首 扫枣好草倒","dynasty":"宋","author":"司马光","text":"槐花满庭除，籍籍不可扫。稍疏召平瓜，渐熟王阳枣。失时团扇弃，新进袷衣好。日暮益愁思，寒螀起幽草。忽闻秋兴篇，叹赏几绝倒。端居倦烦暑，园圃久不窥。雨馀秋气新，红叶生紫梨。形骸得萧散，不知环堵卑。何能效流俗，把酒须菊枝。登高已可醉，四野青云垂。纵棹下清溪，波静地仍偏。日夕水风凉，萧洒成安眠。兀兀但高枕，悠悠还进船。中流忽惊寤，渔父歌扣舷。山川非向时，回首云霞边。弱植生川泽，托根北堂后。昔时青春姿，扶疏映轩牖。风霜日消落，憔悴复何有。蠹穿枯节断，雨渍虚心朽。幸不夭天年，犹得胜凡柳。"}