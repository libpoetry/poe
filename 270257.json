{"id":"270257","title":"瑞龙吟·芜城路","dynasty":"现代","author":"吴世昌","text":"芜城路。长忆蒲满雷塘，莺啼高树。绵绵芳草相思，山长水阔，魂消甚处。恨延伫。惆怅探春来晚，绿遍庭户。不堪检点馀香，难寻蝶梦，愁听燕语。游子天涯初到，朦腾倦眼，慵看歌舞。无奈近来，风怀疏懒如故。抛残密约，多少伤春句。谁念我、高楼醉卧，长堤孤步。心逐流波去。争教料理，年时旧绪，幽恨千千缕。都输与，缤纷飘零红雨。人间万事，但看飞絮。"}