{"id":"702355","title":"夜穿杭城宿吴山驿明日三司故人固请游西湖又明日遂拜岳王坟饮净慈寺时顾天锡郎中以公事寓杭不及预会","dynasty":"明","author":"程敏政","text":"匆匆行李夜穿城，好友来寻半日盟。峰顶几多僧锡住，湖心无数酒船行。风来废苑堪怀古，雨蚀残碑不记名。入眼净慈还数里，望尘先拜岳家茔。湖上东风水似苔，群公相约看山来。午钟殷殷穿低树，春宴纷纷集宝台。千里暂教尘梦醒，一尊思待故人开。兴酣更欲寻龙井，谁有风流续辩才。"}