{"id":"1210615","title":"送赵大中从李五祖奉祀岳渎","dynasty":"元","author":"魏初","text":"男儿兀坐近四十，骨弱心痿徒补辑。绕床百匝呼少陵，安得秋风生羽翼。吾家赵弟本不凡，鬓秃须长眼如漆。江海方期汗漫游，一夕飞缄御香湿。天台真人马子徵，爱君能诗重君笔。太华峰头日观西，万壑风烟入呼吸。归来落纸中书堂，顿觉吾辈生辉光。青云从此一万丈，回首俗物都茫茫。"}