{"id":"466776","title":"江梅引两解","dynasty":"当代","author":"张文胜","text":"去年曾探雪中梅。万株开。故人来。尤赏一枝清绝倚亭台。今岁轻将芳信误，两三纸，锦书寄，能有谁。谩遣东风呵冻蕊。过江南，数千里。桃夭李绮。不多日，柳老绵飞。便摘青圆，煮酒试单衣。休道长安愁不见，把霜竹，对江城，月下吹。与君有约订寒梅。雪中开。几时来。随我漫山游遍共登台。一夜月明光似海，递金盏，听玉笛，却是谁。欲寄锦书藏冷蕊。去罗浮，三万里。幽怀结绮。又沉醉，莫管花飞。收拾余香，绕我数年衣。不恨春归无信息，恨残梦，被东风，不住吹。"}