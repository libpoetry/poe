{"id":"532313","title":"题章三洲易学纪成卷","dynasty":"明","author":"朱浙","text":"天覆与地载，大易行其中。先天地而有，后天地而终。气机自活泼，理趣何冲融。尝闻古圣人，爰有包羲氏。洞彻阴阳关，妙写鬼神秘。乃始作八卦，重为六十四。画成方有易，易在未画前。一画复一画，其势皆自然。先天虽无言，默焉思已传。尔来几千秋，圣圣凡屡作。先后互发明，灿然在心目。昭扬玄中玄，所以觉后觉。孔氏编三绝，犹著为六经。家传而人诵，万古垂日星。圣朝重置师，教育充明庭。吾莆富鸿儒，正学绍邹鲁。古老相沿袭，近习迷太古。六经缺其一，无乃太莽卤。夫子台中彦，谪官海上濆。时哉深易道，乐矣阐人文。端然坐皋比，开口吐所闻。亹亹启青衿，无徒资诵读。剽窃口耳间，祇用媒利禄。善学颜子渊，庶几不远复。下士未闻道，悔吝动相求。既蹈浚恒凶，或承覆餗羞。洗心从君学，庶用寡愆尤。"}