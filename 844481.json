{"id":"844481","title":"清平乐","dynasty":"清末民国初","author":"冒广生","text":"啼肌瘦骨。几日华容歇。欲诉闲情生石阙。踏碎一阶明月。相思心字成灰。黄金难买春回。已是碧桃落尽，刘郎何事仍来。鹅衾熨铁。梦转镫光灭。除是见时能与说。又恐见时凄切。别来短札相望。朝朝怀袖中藏。偏被旁人偷觑，赞他临十三行。鸱夷料理。旧约新提起。落魄不归真错计。孤负饧香天气。黄尘白日长安。劳劳谁念艰难。祗有斜阳无限，眼前犹恋西山。"}