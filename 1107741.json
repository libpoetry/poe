{"id":"1107741","title":"和端式十题 春塘冰","dynasty":"宋","author":"司马光","text":"春塘含薄冰，淅沥隐隈曲。晴日射寒芒，柔风折哀玉。草树曾未知，波光已先绿。苍茫返照收，羃历寒烟起。前山黯同色，不辨峰峦美。独有远来钟，悠扬翠微里。秋江□澹荡，波急枝难定。参差碧叶繁，皎洁寒花静。幽人吟不归，独立汀洲瞑。渔翁系叶舟，远映枫林宿。手携双白鱼，呼儿爨山竹。深夜寂无人，明灭寒江曲。穹石正崭岩，寒流更清急。霜飞败叶拥，波溅苍苔湿。溪僧勿剧来，沙鹤方孤立。深谷窅无底，空闻泉水哀。时因秋日照，微见碧萦回。谷里非人境，胡麻何处来。高原向摇落，丛菊始滋荣。草际浮金碧，照人双目明。何须夭生理，玉斝泛馀英。山竹引春根，垂透苍崖底。绸直老龙须，佶屈修蛇尾。支郎虽畜马，不忍裁为箠。古木夏阴薄，萧萧蠹叶微。岂无绿树浓，爱此风烟姿。高僧此休息，肩倚瘦筇枝。飞鸟去不息，长空黯何极。疏峰带夕晖，点缀秋天碧。禅观坐超然，相望两沈寂。"}