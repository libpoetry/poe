{"id":"780468","title":"东风第一枝 辛己人日，斋宿翰苑，烛花璨然。为拈此解","dynasty":"清","author":"周之琦","text":"眼缬迷烟，唇朱缀蜡，依稀光透帘幕。乍疑锦羽衔来，未许绀纱障却。娇春稚蕊，有归院、金莲人约。向夜阑、小簇疏红，怡认半簪梅萼。试照影、一枝暗托。待破冷、数椒尚弱。任他芳信天街，二十四番唤觉。阳和未准，但背倚、银屏斜角。尽化作、粉翅双蛾，飞趁玉堂铃索。"}