{"id":"1143938","title":"三月八日百五节林敬舆携酒约盛元仁戴帅初方万里访赵仲实宣慰于西湖第五桥之曲港南山书院五首","dynasty":"宋末元初","author":"方回","text":"第五桥通曲港船，直摇春水到门前。休官久作渔竿客，扶老来寻鹤氅仙。畴曩欢娱如昨日，今吾衰飒最高年。旧坟新冢石羊马，且举残杯莫怆然。湖山春色已如斯，城市原来了不知。百五韶华全似画，二三名胜总能诗。忽惊我辈相携处，谁识吾人始到时。五十四年前弱冠，设盆犹忆唱闽词。暮年无不与心违，节物过从事总非。何处青梅尝煮酒，谁家红药试单衣。半酣便合拿舟去，骤热犹容借扇归。忽忆向来独立处，雪天閒看白鸥飞。生长西湖死葬湖，兴言舟子与农夫。全家衣食凭摇橹，历世儿孙学荷锄。布衲劣兼蓑笠有，齑汤恐并酱醯无。金盘玉箸环歌舞，午鬨昏空一任渠。后生谁识旧西湖，除却山僧树总无。何至梅仙坟亦掘，惟应葛岭鬼当诛。红裙鞭镫追游女，白首端章笑腐儒。两盏三杯更多感，不如烂醉眼模糊。"}