{"id":"1129597","title":"颂古五首","dynasty":"宋","author":"释居简","text":"转得头来已是迟，恰如曾未转头时。一钱觅得无及处，犹自区区诳阿谁。五十三人一缕穿，小儿虽小胆如天。茫茫烟水无重数，买得风光不用钱。一字未曾谈般若，谩天谩地尽饶伊。祇园乞食归来后，法会因由又是谁。剑下十分真，难藏独露身。江流石不转，独有蕴空名。进步竿头踏断桥，太虚凸处水天凹。古今吃?知多少，不似阇黎这一交。"}