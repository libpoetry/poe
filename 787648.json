{"id":"787648","title":"三月二十六日与共甫偕吴门吴憩堂游云栖，翌晨步江干转至虎跑寺，由湖上棹归 其一","dynasty":"清","author":"许传霈","text":"钱唐江一曲，处处栽修竹。竹林深复深，接入五云麓。有坞曰云栖，五色云归宿。赵宋结茅庵，代住高人躅。前明隆万间，祩宏僧不俗。坐爱好山林，铸就新语录。一卷法慧经，年年人熟读。塔院在其旁，高树盖新绿。好山有好泉，潺潺听往复。佳处在此间，逾时看不足。洗心亭洗心，归路淡无欲。"}