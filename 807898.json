{"id":"807898","title":"贺新郎  中秋前一日坐月虎邱","dynasty":"清","author":"陈维崧","text":"月上空山早。喜今夜、关河一碧，游氛都扫。二十年前曾醉此，坐客锦衣玉貌。事已作、开元天宝。独对孤光成太息，叹秋娘、已嫁何戡老。且细把，金樽倒。飒然声犯龟兹调。是征南、牙门营将，筝琶竞搅。赢得姮娥临桂殿，揄袂娟然一笑。讶旧曲、人间绝少。沧海月明浑是泪，料来宵、晶饼看逾皎。重枕藉，涧边草。"}