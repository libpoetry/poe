{"id":"1226458","title":"次韵张梦臣侍御游蒋山五十韵","dynasty":"元","author":"大欣","text":"胜游还送客，秋日净郊原。别酒欢逾洽，行厨礼不烦。枫林生晚吹，鞠沼媚晨暾。满座金貂贵，斯人玉雪温。丝纶承异渥，黼黻进嘉言。宥密皇猷重，才华大雅浑。披云帘挂玉，前席锦为墩。接武夔龙地，冥怀雁鹜村。外台分重寄，南服占名藩。登麦初横榻，迎春及赐幡。凭高荒壝没，吊古断碑昏。种竹期招凤，寻僧共听猿。洞呀狞蟒化，海立怒鹏鶱。珠钿沉眢井，金铺委坏垣。国初遗老在，江表故家蕃。及物多膏泽，为邦固本根。化行民自信，身退道弥尊。美俗时丕变，吾人溺可援。山川还寂寞，岁月去翩翻。废馆弦声绝，虚龛绘像存。苔斑饥鼠走，梅卧野蜂屯。除道看骢马，来仪集采鸾。传呼惊鹿铤，笑语答江喧。抚迹多遗恨，怀人欲断魂。驭风宁有待，斲垩妙无痕。师表儒林盛，贤劳王事敦。不求金跃冶，但爱土为埙。陈宝徒祠雉，柏温苦化鼋。青山随地好，朱实著霜繁。克味和椒桂，同馨佩芷荪。衡庐肩可拍，参井手先扪。说剑双龙吼，挥毫万马奔。筑台先自隗，学圃耻如樊。破衲多年冷，穷檐傍午暄。不才甘朽栎，何幸枉高轩。芜秽烦芟制，泥涂赖力掀。班扬锋远避，屈贾气还吞。举世怀燕石，惟吾重鲁璠。三光开浑沌，万派出昆崙。喜接东山屐，叨陪北海尊。辱知荣篚帛，怀德报壶飧。多稼欣逢岁，嘉蔬更满园。云霄翔鹳鹤，溟渤偃鲸鲲。寒士勤嘘拂，诸生淑讨论。望尘趋末路，立雪候重阍。缘忝三生旧，心冥万化元。棠阴思召伯，柳色忆王孙。精卫惭填海，神鳌力负坤。他时愁远别，此意竟难谖。嵩华相从去，重窥玉女盆。"}