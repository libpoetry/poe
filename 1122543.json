{"id":"1122543","title":"次韵陈使君咏霰雪三首","dynasty":"宋","author":"洪刍","text":"天幕垂云合，山屏拥雪飞。杨公田种玉，渊客泪成玑。点缀添梅萼，飘零乱羽衣。清溪横一叶，并载月明归。萧洒宣城守，挥毫雪共飞。山川映重璧，咳唾斗明玑。佳气笼寒谷，欢声抵袭衣。霜台如不践，粉省定须归。敷床初屑屑，入夜故飞飞。拭处浑抛粉，揉来乱掷玑。银蟾分玉照，云絮借天衣。地席横陈处，晨曦未得归。"}