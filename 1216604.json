{"id":"1216604","title":"吴俊仲杰横河精舍图亦道权作","dynasty":"元","author":"张翥","text":"横河精舍谁所居，丰城隐者吴仲杰。是中林壑特幽胜，一幅刘权画尤绝。远山数曲重复重，炊烟一村树丛丛。岚光云气纷滉瀁，盱水汝水遥相通。近山什伯青匼匝，峰底斜穿鹧鸪峡。跳波直下却洄漩，怪石截断双流合。竹窗桂栋溪之隅，过门好客无时无。溪鱼长肥酒长熟，拨弃世务谈诗书。梧州春雨草木长，榉塘耕稼仍膏壤。锄翁牧子行唯诺，沙鸟风帆自来往。独不见陶县令松菊园，又不见杜陵老桑麻田。人生得此不归去，有如头上之青天。杰乎杰乎吾羡汝，毋负山中故人招隐篇。"}