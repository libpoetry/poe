{"id":"813326","title":"端午偕补金小岩半樗山子光云守之观竞渡遂至海幢寺还过洋商肆楼登海珠寺炮台","dynasty":"清","author":"李兆洛","text":"且泛蒲觞莫放空，莲青藕白荔支红。星星蜃气兼朝雨，猎猎樯旗飐海风。苍兕练多金鼓习，岛夷驯久岁时同。云溪绿柳应无恙，何日听歌画舫中。浩荡珠江碧水湾，接连花地启禅关。一条果市人阗咽，百尺经楼佛空间。白足有贤思入社，青畦无数当看山。壁间小记题吾友，可惜斯游未及攀。列炮周垣控扼存，香台今傍将台尊。护持狮象珠常定，帖息鲸鲵浪不喷。拓纛双桓遥隐树，收帆千舶正当门。风涛咫尺连南澳，著论何人继应元。"}