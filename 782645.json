{"id":"782645","title":"正气歌为节妇王母单孺人作","dynasty":"清","author":"戴亨","text":"乾坤有正气，絪缊磅礴无终始。铸人形，载人理。纲常不立，熙熙攘攘，如此而已。天地虚生亦虚死。兹气之所钟，不独在男子。黄鹄思故雄，柏舟悲天只。铁骨坚刚火莫镕，玉质晶瑩泥不滓。死者复生，生者弗耻。精诚可以变天地，梁山一哭城崩圮。絅先之妇单孺人，矢心砺节无乃是。结缡岁甫更，良人命忽倾。愿随地下袪蝼蚁，不愿局蹐贪馀生。腹中有子难决绝，大义不合鸿毛轻。夫死三月儿出腹，一线呱呱延似续。手作口哺傍穗帏，鬼语吹窗枭夜哭。抚畜廿四年，辛勤难备述。儿成母责终，贞魂含笑归幽谷。事达九重苦节彰，寒泉幽壤褒天章，阴灵皓月同辉光。君不见木槿花，朝始娇娆暮泥沙。君不见新杨柳，濯濯春条倏枯朽。陇畔有乔松，亭亭翠盖无春冬。涧底有磐石，怒涛崩奔不改色。人生百年瞬息间，砥节不如此，天地虚生亦虚死。呜呼不及此女子。"}