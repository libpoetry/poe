{"id":"1119429","title":"寄师文二首","dynasty":"宋","author":"陈造","text":"世涂岂必尽笼囚，自是迂疏拙应酬。簿领婴心宁素志，梦魂何日不沧洲。揆吾温饱儿堪托，平昔行藏妇与谋。已判来年拂衣去，寄言亟办钓鱼舟。萍梗漂浮已老翁，归来差乐未终穷。稻田取足随丰歉，花圃逢春自白红。禅老版头容客饱，臧孙鼎足祇墙东。更闻名酒新传法，诗外棋边莫放空。"}