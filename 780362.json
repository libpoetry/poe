{"id":"780362","title":"高阳台 仙露庵，宋宫人饯汪水云处","dynasty":"清","author":"周之琦","text":"白雁声残，青蛾泪尽，燕台别路重分。供奉琴歌，不堪弹入离尊。兴亡梦短黄冠老，掩金觞、翠袖含颦。叹西湖，卅六离宫，何处长门。当年环佩空归去，任花幡恋雨，佛火愁人。剩水残山，依然铃语黄昏。红兜那觅南朝寺，话沧桑、旧额犹存。泣铜仙，承露盘倾，一样消魂。"}