{"id":"504671","title":"次韵酬葛元哲经历","dynasty":"明","author":"郑潜","text":"忆昔少年时，到处游名山。讵知数载后，反堕尘网间。故乡佳山水，梦寐不可攀。感慨乌槎冈，栖迟碧水湾。兹辰入深谷，如得青莲环。拂石爱萝薜，穿云听潺湲。谁寄草堂赀，已开松菊关。况复迂宪节，绣衣相往还。终焉慕陶杜，岂敢侪商颜。霜叶晚瑟瑟，秋华晓斑斑。溪桥供憩息，池馆燕馀閒。便当此卜筑，足以散疏顽。"}