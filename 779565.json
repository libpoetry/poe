{"id":"779565","title":"扫地游 十六夜阴寒，坐卧小楼，茫茫百端，不觉为之凄咽","dynasty":"清","author":"顾贞观","text":"拥炉人倦，向煮雪声中，坐愁愁坐。巡檐数朵。为丁宁玉笛，莫教吹破。酷爱高寒，纸帐一番清课。肯闲过。不律隃糜，那禁慵堕。旧约何曾果。记徙倚朱楼，迷藏香径。延缘画舸。正离魂欲接，断烟横锁。怕梦醒时，盼煞满城灯火。问谁个。掩纱窗、更愁于我。"}