{"id":"1122388","title":"和徐判院见惠诗篇","dynasty":"宋","author":"姜特立","text":"姚魏谁教混草莱，今朝老眼为君开。建安自有亲衣钵，知道诗翁不姓梅。细知诗律析秋毫，况是天然笔力高。便好铺张清庙颂，不须追逐楚人骚。新诗赠我绕朝鞭，敌手相逢一怃然。迦叶见花吾未解，灵均此秘子能传。吊往文高古战场，丽天星斗射寒芒。也知深夺曹刘气，不用浓熏班马香。"}