{"id":"777449","title":"台中夏晷长于中土者数刻岁壬申1752六月望后一日课士因拈唐文宗我爱夏日长之句为题实写现景非赋古也书此以示诸生","dynasty":"清","author":"谢家树","text":"天形如覆釜，两轴定四方。北仰南倾泻，远睇殊混茫。入地三十六，未尽浑天量。闻到小昆崙，北斗失其疆。大星古无纪，南极现瑩芒。所以谈海外，明晦颇异常。初三不云朏，昨夜已生光。因之测日景，加刻夏尤长。天低与水接，黄垆半相望。羲和方转驭，金乌早拂桑。火轮就浣濯，摩荡添焜煌。一跃高十丈，中土尚黎苍。虎头迄鸡尾，乃入虞渊藏。羊脾熟未久，恍惚势欲翔。炎帝勤属辖，丙丁恋故乡。我来当五月，日爱薰风凉。官閒无浊热，署厂纳虚旸。笔砚新位置，书卷启尘囊。几净挨木凳，窗白倚竹床。榕午垂正阴，檨舂侧西墙。触处供清吟，茶馀巡空廊。导意使和缓，练神俾固强。眷彼草芊芊，带翠上我堂。谁家养白鸠，滑滑叫昏黄。绰有故园趣，以此足相羊。好景公同人，意切词乃昌。莫作寻常题，学舌赋晚唐。"}