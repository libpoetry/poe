{"id":"693224","title":"子仁子渐兄弟载酒远来愧以疏庸相废遂用怃然祗今东还复有日月之别又以旅泊无将以诗赠焉","dynasty":"明","author":"沈鍊","text":"杨郎鼓棹出江城，江日江波紫雾明。细雨欲沾行处湿，长风应解别离情。孤舟晓向三吴发，白帽宵从五泄分。饱浴江山俱是学，坐摛云雾总成文。江鸥沙鹭久无疑，可是谈经愧尔师。秖说江云可相赠，白头青眼对前期。青楼细雨玉箫生，闻道诸郎下楚城。我有忧心凭慰藉，短蓑何日更江亭。暨阳山水总流传，越女吴姬濯锦边。便从五泄攀奇胜，须向杨家泊酒船。"}