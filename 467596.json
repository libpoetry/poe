{"id":"467596","title":"移家南泉、再往行都作","dynasty":"当代","author":"徐英","text":"嘉陵江水碧悠悠，再度人来四月秋。塞上云生巴子国，箫边月异庾公楼。铜街十里添新鬼，玉栈千寻省旧游。闲说瑶池香梦稳，华灯如海一凝眸。入蜀人传杜老哀，江山遗恨与徘徊。但工感慨非名笔，微惜飘零损霸才。未必地形天下险，从教物望此中来。彭衙道上休回首，金碧行都尚有台。绝力真成鼎可扛，还移旧命续新邦。眼中人物轻诸葛，乱后神明祭曲江。象纬千秋宁有偶，文章一代本无双。书生结习难忘处，独对关河泪满腔。且向南泉一问津，携家无计尚逃秦。山头鸟战冲云翮，洞底鱼潜转壑鳞。松引微风仍浩荡，石撑瘦骨更嶙峋。垂帘未减栖皇意，惭愧成都卖卜人。"}