{"id":"1051657","title":"察院学士灸焫连日戏作鄙句","dynasty":"宋","author":"彭汝砺","text":"截艾作炷大如椽，三日彻夜烧丹田。心腹生火口生烟，皮毛润泽骨骼坚。舍杖趋走脚轻儇，赫如渥丹颜色鲜。五十六岁如少年，顾我一生百迍邅。病多未老先华颠，欲灸自量无罪愆。一切久矣付诸缘，三月人家花欲燃。阳春水色碧于天，更欲载公青翰船。唤取佳人舞绣筵，一饮一斗醉不眠。不怕世人笑逃禅，火中自会生金莲。作诗问公奚若旃，肌肉忍自投戈鋋。亶顾厥后勤著鞭，万事悉置心超然。服食不须求汞铅，公名已自列诸仙。"}