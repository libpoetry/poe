{"id":"246332","title":"琵琶仙·癸亥上巳后二日小集冷香簃","dynasty":"现代","author":"王蛰堪","text":"料理春痕，几番被、乱絮牵魂无迹。今夕飘入谁家，冷香寄琴席。桑澥换、流觞事杳，漫消尽、兰荃残魄。碧断山遥，梦零窗暗，还更相忆。赖吟侣、为拨檀槽，恰偏有、浔阳坐中客。试奏霓裳一曲，想太真颜色。风绕指、盘珠乱落，似梦边、旧日曾识。为问醉里幽怀，几人知得。"}