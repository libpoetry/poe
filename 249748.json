{"id":"249748","title":"贺新郎·今古兼中外","dynasty":"现代","author":"吴未淳","text":"今古兼中外。算几人、如翁清福，似翁豪怪。八十年来神仙侣，那管世间兴坏。更何问、铜山盐海。一掷千金赢一笑，想五陵意气今仍在。椟可市，珠难卖。休嗟耄岁情怀改。仰奇才、笔花长茂，灵根靡届。一代词宗尊丛碧，容我瓣香膜拜。且益我、风流慷慨。白首双星真富贵，看芸窗、也有如山债。室虽偪，心天垲。"}