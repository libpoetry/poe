{"id":"190709","title":"官舍庭前古梅寻常开拶岁暮余整归装而乃蚤花","dynasty":"宋代","author":"徐集孙","text":"狰狞古怪虬龙枝，着花传舍宾岁晚。往往来来几番人，老人相期疑未谖。顾我冷眼惯相看，嗅花嚼蕊当餐饭。横斜峭拔耐雪霜，肯媚阳和齐婉娩。把酒邀月共说诗，疎影上衣成缱绻。朔风吹梦入家山，鼓舞倦矣客兮返。谁谓花先常岁期，澈夜万葩玉一本。花应有心饯我行，吐芳非为冬日暖。我亦逆知此花意，孤洁难与俗人混。似嫌托根富贵场，不苦栖身山林稳。惜乎花只不能言，一花一心诚恳恳。任它世间竞酣桃李春，花独与我结交岁寒远。"}