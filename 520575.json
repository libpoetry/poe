{"id":"520575","title":"怀知诗 其十七 陆冢宰","dynasty":"明","author":"祝允明","text":"陆缔于我，好也奕世。中丞汪汪，视实兄弟。翔泳殊能，逵磐别致。川梁无接，櫑镡遥契。南都于遘，日以文会。勖哉进修，驩然游艺。鸥鹭先盟，江湖结气。公绩平寇，尚克铭纪。首聚须臾，夙约载厉。迨登掌武，爰均四海。迹用地隔，礼有嫌废。穹渊契阔，恍若越世。恩谴公被，不才余弃。聚散忽再，幽明永异。终则群疑，始亦何讳。丹诚寸积，悠悠两在。天吴昼掠，鳌波夕沸。芒芒大壑，魂兮何寄。"}