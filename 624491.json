{"id":"624491","title":"天然本师归自匡山先札赋此寄讯","dynasty":"明","author":"谢长文","text":"江上匡庐峰，苍翠矗空起。岿然宇宙外，五岳皆平峙。吾师久驻锡，尽挹江山美。道与峦岫高，长江失涯涘。宗风久颓落，赖师为振起。宁续青原灯，挺出曹溪指。不向如来行，自深微妙理。师随野鹤踪，一到冬春徙。我本沉冥人，感师示遐轨。团圞一室中，悟言笑相视。谕以惜馀年，提以超生死。惘惘恣游行，遂得皈依旨。钟鸣漏欲尽，艰难相徙倚。自幸有良缘，威光莫予鄙。近乃营口腹，担囊匿溪沚。引领重徘徊，云间堕双鲤。长跪读尺书，恍惚在瞻跂。行披庾岭云，随风迎道履。雷峰月正秋，共作大欢喜。琉璃一盌灯，杨枝一滴水。大地遍光明，并照愚蒙子。"}