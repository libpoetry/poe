{"id":"560408","title":"陈至恭病中","dynasty":"明","author":"徐庸","text":"圣贤著经史，所重在五伦。五伦不废弛，斯可能为人。羡君笃于孝，日夕惟奉亲。父子主天理，爱生于一仁。仁者必有寿，载之在鲁论。夫何遘微疾，倏焉经几春。食饮谨制度，药饵明君臣。避喧乐峭峭，慎言戒谆谆。至要喜怒间，以兹养心身。我尝屡相过，虽数不厌频。求我赋声诗，咏吟娱其神。天道信好回，久屈而后伸。何况有德者，稀世犹凤麟。兹当履康健，野服逍遥巾。寿域次第登，讴歌尧舜民。馨香拟兰蕙，坚久期松椿。吾言可采取，当勉书诸绅。"}