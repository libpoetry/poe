{"id":"1000243","title":"寒食安厚卿具酒馔邀数君子游压沙寺观梨花独苏子由不至诗来命座客同赋予既次韵和之明日上巳安复置酒招予与苏又明日清明予屈二君为射饮之会而苏君仍用前韵作诗见及予亦复和","dynasty":"宋","author":"强至","text":"花前烂醉如泥淤，犹恐花过嗟空株。压沙梨开百顷雪，春晚未赏计已疏。厚卿置酒趁寒食，蜂喧蝶闹人意苏。林间把盏谁我侑，鸟歌声滑如溜珠。魏都风流重行乐，艳妆丽服明郊墟。我初闻招便勇往，恨不插翼附骏驹。峨眉夫子趣独异，静坐幕府烦邀呼。车公不到座寂寞，大句落纸来须臾。樽边弄笔辄强和，布鼓乃敢当雷车。主人明朝复命客，是日禊事修祓除。日涵花气暖不散，酒力易著起要扶。清明予亦饮射圃，罚觯屡困辞不辜。杯盘一饱藉脱粟，那有白饭馀君奴。梨花好在期共醉，功名身外终何如。"}