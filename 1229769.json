{"id":"1229769","title":"贫家女","dynasty":"元","author":"房皞","text":"贫家女，德性温柔寡言语。终年辛苦不下机，身上却无丝一缕。倡家女儿百不会，只向人前卖娇态。绣裀端坐青楼中，银烛荧煌照珠翠。书言福善与祸淫，未必天工有此心。盗蹠长年颜子夭，古来颠倒非独今。高处是昆崙，低处是东溟。昆崙推不倒，东海填不平，物之不齐物之情。贫女莫羡倡女荣，不义富贵浮云轻。持身但如冰雪清，德耀荆钗有令名。"}