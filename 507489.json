{"id":"507489","title":"赋得小孤绝壁送人还乡","dynasty":"明","author":"李昌祺","text":"海门砥柱长江浒，东南群流皆下经。荡摩霄汉压溟渤，镇控吴楚资神灵。百丈悬崖寔奇壮，银涛雪浪相舂撞。层颠俯视飞鸟背，曲径斜通白云上。中有重渊龙伯都，琼宫贝楼如玉壶。天晴蜃气秋成市，月冷鲛人夜泣珠。羡君归去过其地，政好登临骋遐睇。贾客争祈天姥祠，妖巫谩设彭郎祭。解缆开舟肯暂停，乘风破浪如流星。明日思君不可即，天涯惟见此山青。"}