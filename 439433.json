{"id":"439433","title":"从猎口号四首","dynasty":"金","author":"李献能","text":"莲烛金纱簇簇齐，宫槐笼晓尚凄迷。景阳钟罢听残漏，万马衔霜不敢嘶。阊阖传符?九关，一声清跸驻南山。虎贲先导三千士，天马初离十二闲。烂烂龙旂捧日旂，从臣遥认赭红衣。天王清晓亲弧矢，初合今冬第一围。的皪金鎞堕晓星，晴天霹雳应弦声。风毛雨血燕云在，未要草间狐兔惊。"}