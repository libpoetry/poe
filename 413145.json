{"id":"413145","title":"夜读屈原传","dynasty":"近现代","author":"施蛰存","text":"夜读屈原传，覆卷希高踪。斯人未用世，楚子终失弓。臣心艰一死，帝阍高九重。任石投汨罗，伏节全孤忠。君子敬桑梓，时俗甘流从。脂韦非所钦，矩矱诚难同。异哉太史迁，论士何其庸。彼材游诸侯，何国不可容。伍员弃小义，雪耻成大功。是为烈丈夫，叛乱宁有穷。"}