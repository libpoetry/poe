{"id":"701588","title":"瑟调曲四首寿陈天游府尹","dynasty":"明","author":"黄佐","text":"月蟾临户星鸟翔，开春发岁舒青阳。笙鸣瑟作嘉乐张，讴和阳阿协宫商。帝台缥玉盈鹤觞，绮肴兰俎珍屑香。振缨峨弁纷满堂，错衡琼毂鸣骊黄。翡帷翠幕华烛光，朱明承夜乐未央。缓声浩倡寿无疆，岁岁年年长乐康。碧瞳绿发天与龄，绯衣绣黻临紫京。郁葱佳气钟山明，虎符鱼钥开夜城。长江如带流德声，五龙云卧珠海清。浮丘羽人授黄庭，苍松丹桂冬不蘦。乾坤一气魄载营，齐光日月餐玉英。开轩献寿宝瑟鸣，岁岁年年长合并。和风习习吹华池，瑶阶玉树兰满枝。彩衣屡舞鸿鹄移，齐笙赵瑟荐羽卮。雕盘缤纷翠釜驰，五音繁会陈雅诗。群灵丰丰驻云螭，鸾回鹤跱吹参差。清弹妙舞坐忘疲，河翻月堕星斗稀。共言为乐不可支，岁岁年年寿无期。天阍洞开何嵯峨，太仪发轫升紫霞。麟车翩翩鸣凤珂，仙之人兮纷如麻。俯望南极行且歌，彤狐瑞彩映若华。九阳晞目炯不遐，注我锦席生黄芽。千年桃实如枣瓜，荐以云液朱颜酡。琅璈柯笛参灵鼍，岁岁年年仙赏多。"}