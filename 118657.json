{"id":"118657","title":"荆门惠泉·泉源何从来","dynasty":"宋代","author":"苏辙","text":"泉源何从来，山下长溪发。油然本无营，谁使自激冽。茫茫九地底，大水浮一叶。使水皆为泉，地已不胜泄。应是众水中，独不容至洁。涓涓自倾泻，奕奕见清澈。石泓净无尘，中有三尺雪。下为百丈溪，冷不受鱼鳖。脱衣浣中流，解我双足热。乐哉泉上翁，大旱不知渴。"}