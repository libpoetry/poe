{"id":"721929","title":"晚菊","dynasty":"明末清初","author":"屈大均","text":"岂为尊无绿，黄花不肯开。暖随重九过，寒待立冬来。叶赪愁霜染，葩香爱雪催。稀疏难饱食，看杀在莓苔。渐转南天气，冬来寒不知。非关幽菊晚，自是肃霜迟。瘦弱全生叶，芬芳半在枝。苦心成数本，培植学场师。未开香已出，朵朵入秋心。药恨含霜少，花愁饮雨深。分来田父种，采向石堂阴。笑共龙钟节，朝朝作意簪。劝影嗟无酒，黄花笑一秋。风难乾客泪，雪易白人头。病恐高堂觉，贫怜小妇愁。平生谋食拙，老更作黔娄。杯杓生尘久，无钱送酒家。长斋憎苦叶，不食待明霞。白蚤三秋草，黄迟九月华。贫中无一可，啸咏是生涯。"}