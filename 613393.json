{"id":"613393","title":"再渡海纪梦和坡公行琼儋间肩舆坐睡梦中得句","dynasty":"明","author":"李之世","text":"长天带远水，孤岛浮于中。风利扬半帆，疾如箭离弓。环观积气周，天水但一空。静然耳目内，难以物理穷。惯来狎海若，尚欲叩天翁。噫气起萍末，谁为辨雌雄。潮何以应蚌，草何以知风。惝恍梦魂间，耳畔闻铎钟。百幻肆以陈，迭奏殊未终。我时骖白凤，夹驾两青童。照路一摩尼，擎之以秃龙。万丈白毫光，照耀紫金容。稽首奏玉墀，绘天语难工。丹书许我求，三度访龙宫。"}