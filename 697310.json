{"id":"697310","title":"自桐卢至新安杂咏十六首 石壁","dynasty":"明","author":"胡应麟","text":"天风吹客衣，削壁远如堕。何人扫石来，独抱苍云卧。爱此幽人居，春风满庭户。指点辛夷花，忘却来时路。亭亭瀑布泉，风吹一千尺。朝来海上帆，挂断长虹色。万山围欲合，一水去仍遥。不识方干宅，桃花满路飘。西岩谢翱冢，一径惟莓苔。相对鹿麋坐，秋风时自来。苍郊四无人，轻桡荡空碧。春江不断流，满柁蘼芜色。绝壁耸精蓝，孤悬五千丈。何代武陵人，移家此峰上。落月溪水寒，漾舟时未己。西泠何处村，望望茶烟起。言寻王子乔，吹笙跨鸾鹤。高峰不见人，日暮藤花落。维舟北岭下，摇荡青芙蓉。欲向南峰去，夕阳千万重。瞥见双白鸥，飞来似相识。翩翩欲近人，复溅苔花湿。移舟信江风，沿洄不知暮。前村路转遥，系缆桃花渡。"}