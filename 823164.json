{"id":"823164","title":"夜飞鹊 七夕","dynasty":"清末近现代初","author":"赵熙","text":"微云淡河汉，庭树鸦栖。红烛点尽深闺。年年一度美人怨，人间天上相思。西风拜花下，叹秋生凉早，夜短来迟。痴心送巧，做双星仍是分离。桥上问谁先往，瓜果到如今，应换佳期。谁信桑田千变，仙家作梦，才过些时。一般命薄，料长生、有个人知。笑闲心休管，鸳鸯帐底，月挂蛛丝。"}