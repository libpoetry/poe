{"id":"744144","title":"题易田先生说剑图","dynasty":"清","author":"吴照","text":"易田老翁当代儒，说剑先后有两图。蓬心画意不画剑，芝山剑与琴书俱。翁口悬河证桃氏，旨趣本与蒙庄殊。我亲几杖凡几面，咳唾落地皆经腴。纯钩有七我未睹，寒铓定使妖魅逋。惟从画卷资考订，腊广如鬣谁知乎。一椽老屋安几榻，点缀杂以松杉梧。紫阳山馆正寒雨，夜窗独坐红镫孤。龙身虎气跃纸上，引杯直欲倾百觚。少年击剑虽未学，此心自许雄万夫。烛花剪穗吐光焰，搦三寸管胆气粗。天晴从公得把玩，规制请用溪藤摹。"}