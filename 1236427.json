{"id":"1236427","title":"呈张仲举博士二首","dynasty":"元","author":"陈镒","text":"长松生涧壑，千丈高崔巍。苍然岁寒姿，不受霜雪催。深根踞厚地，直干排风雷。明庭要结搆，大用须宏才。愿言庇震凌，下慰寒士怀。良马出宛城，羸垂在平陆。踠迹鴽骀群，弥年困羁束。圉养无深知，刍粟不满腹。逸志忘腾骧，枥下成久伏。一经伯乐顾，终然致天育。"}