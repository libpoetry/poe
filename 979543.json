{"id":"979543","title":"秋夜古风","dynasty":"宋","author":"晁补之","text":"瑶池始波县圃风，邓林飞叶云搅空。人间栎社几黄落，晓窗洗黛悲青铜。常嗟彭祖悔杖晚，不见王母桃花红。安知帝怒削龙伯，舆峤已没归墟中。楚人方复感时节，申旦不寐同秋虫。虚堂气入枕簟肃，熟寐不复闻嗈嗈。大言身塞不得仰，了语无异鸿毛烘。天如旋磨人蚁却，更千万日劳何功。汉南种柳人笑尔，江潭悽怆彫形容。小楼遐观午夜阒，凉月不尽山无穷。一身逆旅过万物，千古昨梦如惊蓬。胡床收虑暂一息，杲杲已上扶桑东。"}