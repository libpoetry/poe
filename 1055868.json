{"id":"1055868","title":"寄耀州毕九","dynasty":"宋","author":"李之仪","text":"造物于我终何功，寓形宇宙一粟同。由粟而形则可物，自形而我如飘风。我初与子未束发，长我一岁今皆翁。间关世故忧愁集，悔不相向但盲聋。迩来梦寐亦惊噩，无异船鼓挝鼕鼕。逢场作戏固聊尔，随缘应责畴能充。边城氛埃蔽天赤，春物岂暇寻青红。颇知别乘甚相得，共玩双翠临雕笼。酒阑起舞屡脱帽，笑指落月如悬铜。何当容我作鼎足，未易归马催匆匆。"}