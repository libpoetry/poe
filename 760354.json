{"id":"760354","title":"叠韵再题心太平草庐图，并答温丹铭","dynasty":"清","author":"丘逢甲","text":"洪水已注沧溟东，洼者为泽高者峰。茫茫大陆号中国，战争几辈誇英雄。成为帝王败寇盗，佐帝王者臣称忠。有史以来数千载，几朝战血山河红。天地杀机不一发，草泽各倖蛇成龙。一龙升天众蛇伏，龙居云气偏葱茏。是时天下号一统，兵戈四海初交通。青青战地见禾黍，遗民垦土锄蒿蓬。威加海内猛士尽，贯日无气成长虹。喔咻屡下宽大诏，与民休息民咸从。词臣例上太平颂，举朝将相争言功。迂儒掉头不肯信，手抚古瑟调商宫。独居深念此何世，此仍据乱非大同。亢然远慕太平世，高歌金石深山中。山中古瀑飞潺淙，白云满径无人踪。冥心自铸太平象，人间半夜闻清钟。儒书自昔用者寡，况今闭塞方严冬？匹夫慷慨念天下，我正坐有迂儒风。挭然与世无一可，太平梦想能躬逢。已不作太华陈希夷，又不作武当张三丰。胡为独诵黄庭内景语，谡谡山阁风生松。有山可隐尚不隐，秋南春北为宾鸿。自名曰士亦求食，其术更绌农桑工。不知挟持果何具，谓欲与世除昏雺。太平有待吾且老，岂有丹鼎能还童？眼中鸡鹜各争长，卧看一鹤苍霄冲。庙堂纷纷有人在，山林养志犹吾容。卧龙一出太多事，惜不终老从庞公。吾庐山村曰澹定，聊付图画旌吾衷。文昌题句叹奇绝，已若丹篆吞吾胸。穷郊忽出八叉手，一收寒态生春融。云龙上下吾党事，岂诧衣钵传机锋。九原若起柳州柳，定许古调歌黄农。春山花落桐君桐，春雨夜长枫人枫。手披旧史发浩叹，无数神圣纷追崇。乾坤一儒腐可笑，差喜吾党诗相宗。画中吾庐在何许？罗浮东望烟云重。四百三十二峰正初日，海天朵朵金芙蓉。"}