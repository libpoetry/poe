{"id":"776530","title":"游仙山引","dynasty":"清","author":"钱元扬","text":"天地如橐钥，日月如弹丸。群生于其间，役役不得安。纵有谈蓬瀛，望昆山，波涛汗漫深莫测，丹阙嵯峨不可攀。采芝饵朮，倏忽凋朱颜。乘白云，周绝域，上见紫霄之宫阙。座列群辟，酌流霞，饮玉液，龙吹篪兮虎鼓瑟。舞霓衣，振雷鼓，玉女嫣然侍吾侧。上帝顾之而一笑，下方闻之而霹雳。吾将驱风驭，鞭云师，追羲和之命驾，使不得东骋而西驰。自无殇夭与耄期，歌且乐兮复何悲。"}