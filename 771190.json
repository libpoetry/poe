{"id":"771190","title":"拜星月慢","dynasty":"清","author":"陈匪石","text":"废绿生波，残红辞树，九陌尘荒日晏。月影秋千，隔邻墙谁见。费惆怅、似说星辰昨夜何许，雨叶风灯相乱。悄对重门，想桃花人面。记珠帘、画烛深深院。如渑酒、翠袖殷勤劝。燕燕几度飞归，把双眉都展。甚开奁、顿觉吴霜满。笼鹦地、画出离鸾怨。忍更听、却手琵琶，湿青衫一片。"}