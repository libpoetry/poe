{"id":"757474","title":"百字令 家邵庵叔花影吹笛图","dynasty":"清","author":"孙荪意","text":"笛声横处，鹤南飞、裂石戛穿云表。花雾濛濛，疏影淡、别有层楼深窈。孙楚闲情，恒伊清兴，一曲超神妙。夜深人静，蟾光林罅低照。凝想按徵移宫，含商吐羽，逸响应缭绕。忽被东风，吹散去、空际馀音犹袅。几点遥山，半溪流水，花外莺声晓。披图神爽，携尊来此听好。"}