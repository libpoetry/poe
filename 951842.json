{"id":"951842","title":"乞竹鸡","dynasty":"宋","author":"林光朝","text":"疏篱短短花枝阑，鸠妇不鸣天雨寒。鸠妇离家三百日，亦有姊妹依故山。黄粮不肯啄，欲去羽衣残。主人一见一怜汝，抱取东家竹鸡来戏聚。孤村落日不相识，各各哀鸣求其主。两鸟勿惊遽，低头听我语。鸠妇入我家，必杀入我口。床头瓶罂无馀粒，养汝一到十日后。东堂数竹夹新蹊，儿童牢落惟爱一竹鸡。堂心有眢井，饥则哺其泥。主人缘窗安净几，丹碧相依安用此竹鸡。竹鸡慎勿傍人飞，我屋三间沉白蚁。"}