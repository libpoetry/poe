{"id":"789220","title":"高阳台 舟中用张玉田韵","dynasty":"清","author":"王策","text":"远缕鹅黄，短篙鸭绿，东风稳放吴船。十里山光，诗情又入今年。桃溪竹坞谁家住，也莺声、一巷堪怜。簇青红，塔影春城，半裹轻烟。行行渐隔乡关路，但天低短草，霞没长川。知道来宵，孤帆更落谁边。且凭閒梦随轻撸，水云中、半晌清眠。莫伤心，虽有飞花，幸少啼鹃。"}