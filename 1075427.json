{"id":"1075427","title":"次韵邵文伯怀桐渚与陈子高唱酬之乐","dynasty":"宋","author":"周紫芝","text":"谪仙骑鲸上天去，万古风流一丘土。去天尺五城南杜，晚上瞿塘望江渚。两翁憔悴人不与，造物嗔渠作奇语。陈侯笔势谁可禦，九鼎自可独力举。梦中尺锦君尽取，时向胸中作吞吐。邵郎诗高孰宾主，一笑相看两相许。清歌那忍听金缕，渠坐诗穷君勿怒。衰翁老气不可鼓，篆鼎瓦棺心好古。此别相逢定何所，他时剥啄叩君户，藜杖经行尚堪拄。"}