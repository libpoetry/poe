{"id":"807526","title":"念奴娇  顾梁汾雨泊蛟桥填词见寄得软绣迷香二语狂喜跳踉失脚堕水书来语我以故不觉捧腹词以调之亦用朱希真韵","dynasty":"清","author":"陈维崧","text":"空江采石，记锦袍醉堕，昔年李白。今日蛟桥传故态，千载重来此客。拟探骊珠，海天此夜，休遣龙绡隔。翻身直下，惊涛跳起成雪。我作持履无方，君休一去、晓梦迷蝴蝶。乾后蓬莱眢井似，可有人间花月。㬉翠蒸衫，闹红压帽，狂杀何年歇。玉京桃放，待余折则同折。"}