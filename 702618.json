{"id":"702618","title":"春雨卧病书怀","dynasty":"明","author":"童轩","text":"春半连朝雨，空斋睡起迟。闭门回俗辙，煮茗瀹诗脾。小菜生新甲，闲花发旧帷。翛然成吏隐，虚负盛明时。一室朝慵扫，遗经自讨论。枯蜗寒缀壁，黠鼠静翻盆。调古谁同赏，时清道益尊。闲将贫富态，书向翟公门。避地营书屋，萧然一二椽。官闲非逐客，病久似癯禅。犬吠南中雪，蛙鸣井底天。物情徒自尔，吾且守吾玄。积雨空斋里，春寒未裌衣。道穷知己少，乡远去人稀。柳湿低吟槛，苔深涩旧扉。自惭无劲翮，不是恶群飞。门巷春泥滑，山川晓雾昏。莫言犹豹隐，端胜类鸢蹲。扫径除花缬，编篱护竹根。平生忧愤志，惆怅与谁论。密雨随风急，虚斋日晏眠。诗瓢高挂壁，茶灶冷炊烟。饮乏高阳侣，贫无负郭田。悠悠清梦里，吟遍衍波笺。澹泊真无事，迂疏百不能。守株思得兔，点笔误成蝇。行古从人笑，家贫免盗憎。居然叨素食，浑似戒州僧。勿讶非吴下，深惭令海盐。旧琴蛇腹断，新笔鼠须尖。诗苦非因债，官清不为廉。窗前山色好，终日坐钩帘。用世才偏拙，治生计益穷。接䍦巾倒著，榾柮火初红。病喜听琴愈，书因看剑工。茫茫天壤内，何必楚人弓。狡兔谋三窟，寒乌借一枝。浮名成底用，薄俗不堪医。竹色团书屋，芸香落砚池。投闲聊尔遣，知命复何疑。"}