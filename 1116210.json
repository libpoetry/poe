{"id":"1116210","title":"蒋司成挽词","dynasty":"宋","author":"沈与求","text":"法驾天临五学初，曾闻重席绝诸儒。雍容久载从臣橐，晼晚犹分刺史符。不使高材陪鼎鼐，却收清节傲江湖。贱生无地从巾屦，独对遗篇想步趋。召节西来属老成，乞身终欲返岩扃。新书未奏三千牍，旧说曾翻十二经。汉室首推施氏易，卫人端识孔悝铭。儒宗学府今谁辈，空使诸生记典刑。"}