{"id":"743638","title":"南云行","dynasty":"清","author":"阮元","text":"仰看云在天，未辨行迟速。今日穿云跨岭行，岂知疾过奔马足。平地风气清，吹云天上行。今日披云动凉气，始知风在云中生。山不见路惟见云，桃花梨花近不分。北云压山乌欲雨，南云映日红氤氲。下山直自云中落，云中之人轻似鹤。翩然可是隔仙凡，怅望山头挂云脚。我闻仙人乘云兼御风，仙家幻术安能通。不如安坐南云下，笑指此云称老翁。"}