{"id":"1231016","title":"桃坞吟与项可立寒食同游","dynasty":"元","author":"张天英","text":"客乡见寒食，因作桃坞游。桃坞年年发春色，馆娃香径随风流。罗敷采桑隔绿水，渔童小海歌蹋舟。三五丫鬟不知丑，紫花红花簪满头。欲开未开竹旁户，见我白髭佯作羞。羞颜微破背人笑，自言此客曾来否。侧闻橐驼语，此客宁尔留。太白老，元丹丘，玉尊锦瑟春风楼。"}