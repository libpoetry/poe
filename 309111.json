{"id":"309111","title":"瑞龙吟·和叔问饯春","dynasty":"清代","author":"陈锐","text":"平江路。还向废苑寻烟，断津攀树。依依帆角青山，送春正在，斜阳尽处。黯愁伫。谁见小城栖隐，蓬蒿生户。天涯倦客重逢，觑帘燕子，关情对语。年少京尘多暇，扇裙翩影，狂歌酣舞。空叹素缁衣新，何似人故。冷红瘦碧，惆怅题襟句。而今共、吴根贳酒，皋桥联步。慨想归田去。抚琴命操，离忧万绪。催老嗟霜缕。无计挽、门前榆钱飞雨。莫教便作，泥中轻絮。"}