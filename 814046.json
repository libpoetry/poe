{"id":"814046","title":"豆腐诗次韵二首","dynasty":"清","author":"陈柄德","text":"采菽中原正及秋，一筐好借水云溲。蒸来香近红莲美，砻去浆飞白练柔。自有清腴宜雅俗，不教渣滓稍分留。从今莫笑先生腐，冰雪声华夹袋收。漫嫌留客少盘飧，春韭秋葵共讨论。摊入筠篮霜满地，切飞昆刃月无痕。高堂饮啜嗤三釜，身世乾坤剩一尊。饱食不知寒夜冷，独扛健笔酒初温。"}