{"id":"1209895","title":"再过太原题覃公秀野园","dynasty":"元","author":"耶律楚材","text":"君实洛阳园，花竹秀而野。先生取此意，开园临古社。土阶甃以石，茅亭略其瓦。佳木碧云摇，清泉寒玉泻。开轩扣琴筑，抚景飞觞斝。我来正秋晚，残英折盈把。粲然启一笑，琅然歌二雅。将归且裴回，幽寻未能舍。呼酒尽馀兴，索笔为摸写。缅怀温国公，重名满天下。寥寥二百年，童卒传司马。君侯筑兹圃，如有所慕者。晞颜颜之徒，子亦斯人也。"}