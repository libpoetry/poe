{"id":"1144683","title":"感物二首","dynasty":"宋末元初","author":"戴表元","text":"騄骥今失群，亦自矜趫腾。俛仰岁时久，帖然困蚊蝇。豪鲸逸其穴，天水成沧溟。岂无鱼鳖交，望望为所憎。物理有翕张，达人同废兴。幸无怵迫忧，聊复曲吾肱。鱼目出泥沙，空村百金珍。豫章值拥辏，细细供蒸薪。论材何必多，适用即能神。托交何必深，寡求永相亲。鲍叔拙羁鲁，张生穷厄陈。茫然扳援际，岂意出风尘。"}