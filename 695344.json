{"id":"695344","title":"立冬后赏菊十首","dynasty":"明","author":"林光","text":"菊开何太晚，重九已过时。款款来蜂蝶，幽香满短篱。几种重阳菊，连开傲晚霜。红黄各称赏，朵朵弄杯觞。看到忘言处，浑疑我是花。不知时已过，犹复露霜葩。采采篱边菊，羞将插帽纱。却疑秋富贵，天地也奢华。庭中矮橘树，颗颗照金黄。却衬篱边菊，天然锦绮香。朵朵玉为盘，金黄向里攒。樽中欢酌尽，酒量不知宽。胭脂红照日，花蕊簇金黄。暗有天香发，阿谁作主张。庐山重九节，送酒有江州。不是陶元亮，花神枉献秋。细卷鹅毛白，中留一点黄。倚栏看不厌，有句入诗囊。醴酝何曾乏，谁人遣白衣。叉头那未尽，时节酒非迟。"}