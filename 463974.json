{"id":"463974","title":"观落日","dynasty":"当代","author":"杨雪窗","text":"六龙骋天衢，急景欲西坠。俄起飞云作畏途，众峰横绝迂日辔。怪来何物扫峥嵘，麾旌万骑风伯至。蓦见羲和碾青廓，一丸飞出吐磅礴。邈矣崦嵫不可望，伫立南湖壮心魄。百顷琉璃光欲然，柳鬟弄影正梳掠。风动鳞波万点金，鱼疑沸釜数惊跃。水天五色霞满襟，彤盖欲垂才一握。凭阑遐睇目茫茫，云光浩荡隐城郭。白鸟骞林映馀红，撑空楼影若飞崿。杖藜翁媪嗟迟暮，小童抚掌一何乐。元化诡谲真作剧，向来俯仰尽陈迹。羲轮一往堕虞渊，老蝉啼破无情碧。"}