{"id":"1235408","title":"有怀遂长老四首","dynasty":"元","author":"刘秉忠","text":"雨过幽庭长绿苔，东风时为扫尘埃。无人曾见春来处，门外桃花只自开。山叠崔嵬水渺茫，故人万里未相忘。飘零更惜天边雁，独驾秋风不入行。孤城寒角噎南楼，黄叶关山过雁秋。忆起滹沱相别处，一窗风雨梦西州。堂上笙歌醉耳红，牡丹香散一帘风。谢家鹦鹉金笼里，笑杀池边绿继翁。"}