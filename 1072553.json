{"id":"1072553","title":"次题周公予赵逢源过瑶林洞中探酴醾","dynasty":"宋","author":"王庭圭","text":"桃花落尽春风颠，两翁并辔来翩然。入门下马看花发，仰攀绿叶窥青天。倚槛讴吟发清唱，终夕拥鼻鸣寒蝉。唐昌仙人识玉蕊，借月下看乘飞烟。明朝地上拾落粉，草间点缀如遗妍。狂思玉爪搔背痒，不可妄得麻姑鞭。归来欢欣应拍手，笑君骑马似乘船。醉后犹能作长句，半夜打门惊我眠。"}