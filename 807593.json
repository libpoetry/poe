{"id":"807593","title":"玲珑四犯  人日前一日雪中用梅溪词韵","dynasty":"清","author":"陈维崧","text":"胜里春人，和天上琼葩，今夜双剪。糁粉飘绵，舞困乍飏仍捲。低处才满银塘，旋又上、凤楼堆遍。问晓来、还积多少，定没小窗双扇。柳花尚早梨花未，讶濛濛、恁时相见。拚将冷淡疏狂性，行尽天涯远。祇怕火树渐红，灯市上、翠愁珠怨。料六花情重，留些元夜，印弓痕浅。"}