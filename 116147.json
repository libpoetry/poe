{"id":"116147","title":"寓陈杂诗·昔记古甲子","dynasty":"宋代","author":"张耒","text":"昔记古甲子，商灭而周兴。如何雨此日，乃为霪雨征。阴阳久乖张，此事颇有凭。岂天悔牧野，洗此漂杵腥。旧雨水未干，洞房苔欲青。新雨虽霢霢，欺我墙善崩。虚堂就夕眼，永夜楸桐声。萧然秋气至，岂觉巾屦轻。怜我老病者，三伏困熏蒸。得凉且饱饭，何暇念秋成。"}