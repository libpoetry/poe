{"id":"44237","title":"大雷电有作","dynasty":"现代","author":"陈三立","text":"划尽一楼奇，景物焕天眼。晴湖镜奁开，云岫屏风展。雁骛时点缀，龟鱼共游衍。霜堤秃后株，黄绿作深浅。塔影卧寒漪，孤艇月中显。灵辉醉鬼梦，酒碗恣偃蹇。初夕偪霾曀，雷电下扫卷。文豹号万仞，金蛇绕百转。破山烧大浸，势与坤轴撼。飙海旋一螺，震撼保余喘。乖阳乘驳阴，天人气相演。疆鄙果兆乱，过师塞船辇。跳梁剩压卵，千里念蹂践。竖儒稽灾祥，宁以智自免。鸡鸣起欠伸，悲笳在城阪。"}