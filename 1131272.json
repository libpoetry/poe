{"id":"1131272","title":"游隐清","dynasty":"宋","author":"楼钥","text":"簿领丛中偷得閒，轻舆相与出乡关。乱流先已登孤屿，采蕨还来上北山。藤绕龟身增赑屃，水涵虹影照孱颜。老农拥道迎人笑，今日使君来破悭。瀑泉奔放石坡陀，回首清游岁几何。脚力不如前日健，诗盟还喜故人多。滕王阁上无韩子，还景楼中欠老坡。不谓鄙言成宿谶，偶因晚涖得波波。穷冬吏鞅解纷缠，重入兹山忆少年。千里幸同丰岁乐，三生曾结郡人缘。几番山色望空外，今日水声来耳边。坐上何须听丝竹，与君啸咏和风前。"}