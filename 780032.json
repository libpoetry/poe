{"id":"780032","title":"水龙吟 白莲","dynasty":"清","author":"曹贞吉","text":"平湖烟水微茫，个人彷佛横塘住。碧云乍起，羽衣初试，靓妆楚楚。露下三更，月明千里，悄无寻处。想芦花苹叶，冥濛一色，迷玉井、峰头路。莫是苎萝未嫁，曳明珰、若耶归去。游仙梦杳，瑶天笙鹤，凌波微步。宿鹭飞来，依稀难认，风吹一缕。泛木兰舟小，轻绡掩映，问谁家女。"}