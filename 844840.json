{"id":"844840","title":"夏生荫堂自塞外归省月终将有丰润之行作赠言四章","dynasty":"清末民国初","author":"曹家达","text":"鹍鹏怒翮展天涯，亲见胡霜落剑花。下洛宵凉念砧杵，长城春度莽风沙。乡情寥廓三秋艾，世路浮沉八月槎。应是温泉遗胜迹，桥山吟望手频叉。南望乡关路几千，荒城日暮警烽烟。内家宫寝贤王邸，辽海戈矛异域船。月殿传闻驰甲马，露台无恙泣铜仙。收京苦忆西安将，惆怅风尘事隔年。三千里外滞音书，蓦地相逢九月初。尘迹叨陪徐稚榻，旧文全替子云居。险摹关隘风惊牖，閒话沧桑月在庐。前路知音曾不远，未应弹铗唱无鱼。海天苍莽倚长风，北接燕山气似虹。帆影远衔秋树碧，柁楼沉照晚霞红。旧从梓里培芳草，莫笑兰台类转蓬。衣绣还乡劳指望，岂宜幕府滞英雄。"}