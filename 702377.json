{"id":"702377","title":"竹茶炉卷","dynasty":"明","author":"程敏政","text":"新茶曾试惠山泉，拂拭筠炉手自煎。拟置水符千里外，忽惊诗案十年前。野僧暂挽孤帆住，词客遥分半榻眠。回首旧游如昨日，山中清乐羡君全。细结湘筠煮石泉，虚心宁复畏相煎。巧形自出今人上，清供曾当古佛前。可配瓦盆篘玉注，绝胜金鼎护砂眠。长安诗社如相续，得似轩辕句浑全。"}