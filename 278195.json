{"id":"278195","title":"霜叶飞·寄迟儿海上","dynasty":"清代","author":"沈昌眉","text":"霜摧风卷辞枝去，东西各自分散。题诗好趁御沟流，流播人间遍。怕只怕、残红片片，落茵堕溷无人管。只仰树添薪，缚帚扫阶除，怜取蠹文虫篆。回忆旧日门前，绿荫如幄，先生五柳为伴。洞庭秋至水微波，犹向凉飙战。断不料、寒砧敲断。这般身世飘零惯。怪何来，停车者，还指吴江，艳称枫岸。"}