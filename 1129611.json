{"id":"1129611","title":"偈八首","dynasty":"宋","author":"释明辩","text":"猛虎口边拾得，毒蛇头上安排。更不钉摏摇橹，回头别有生涯。婆子被我勘破了，大悲院里有村斋。诤五眼，涌金春色晚。得五力，吹落碧桃华。唯證乃知难可测。十五日已前不得去，少林双履无藏处。十五日已后不得住，桂子天香和雨露。黄龙头角从来异，不与今时岁月争。复妙回途何处去，月明终夜照虚堂。我疑千年苍玉精，化为一片秋水骨。海神欲护护不得，一旦鳌头忽擎出。吹尽风流大石调，唱出富贵黄钟宫。舞腰催拍月当晓，更进蒲萄酒一钟。狗子佛性有，毗卢爱饮弥勒酒。狗子佛性无，文殊醉倒普贤扶。扶到家中全酩酊，胡言汉语骂妻孥。龙门和尚，阐提潦倒。不信佛法，灭除禅道。拶破毗卢向上关，猫儿洗面自道好。"}