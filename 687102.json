{"id":"687102","title":"古诗九章赠别郑同夫","dynasty":"明","author":"刘崧","text":"君子如鸾凤，肃肃仪羽齐。梧桐苟摧谢，凡木竟不栖。又如神马驹，来自荥水西。有足追奔风，不踏沙与泥。明明希世瑞，自异犬与鸡。所以贤达人，出处终不迷。明珠閟深渊，沈绠或求之。高人在岩谷，岂以远见遗。下勤州府荐，上感圣明知。濯足东溪流，弹冠南山陲。朝从烟霞别，夕与剑佩仪。小大思奋功，树立当及时。芸苕岂无华，芄兰亦有支。宜尔令德士，允为善人师。翩翩郑博士，起身自文章。冠带讲洙泗，忠诚百夫行。昔为新昌校，今作宁都庠。六年系儒官，两州服其良。禄米月不充，蔬食饮水浆。弟子求执经，大夫为承筐。革顽见揖让，草偃风益张。人言兹道盛，岂独齐鲁乡。怀尔金玉音，弹琴咏清商。积雨秋始凉，绿苔閟庭馆。闻君起常晏，巷深人事罕。去年所种树，两两当户短。初欣花盈盈，今见实纂纂。感此时物迁，愁思无时断。美人当歌罢，向夕喧急管。独复步前楹，城高月初满。明月何皎皎，流辉青天中。美人褰碧幌，汎若晴烟空。露下白玉团，乌啼金井桐。永怀君子心，寤寐向秋风。道远而别多，烦忧郁忡忡。焉知南园下，昔日桃花红。君看旧行迹，一一生蒿蓬。青林悲夕风，惨惨当北户。起视河汉高，明星粲垂素。旅游抚行辙，复独伤迟暮。白露零中宵，柔条浩盈注。百草寒不芳，莎鸡振其羽。悠悠思华年，悄悄积中愫。佳人碧云表，渺漠乖良晤。晏岁来无期，徘徊企中路。秋水忽时至，百川浩漫漫。蒹葭薄晨露，芰荷激轻湍。闻子驾方舟，咏歌以盘桓。思结君子佩，所忧无芳兰。天高碧海远，坐恐秋霜寒。临流顾其徒，酌酒不成欢。君行我当留，此别良独难。踟蹰岐路侧，耿耿忧恨端。独无凌风术，从尔乘飞鸾。冥冥阳灵洞，中有绿发仙。世人不可见，出入乘紫烟。时来拾瑶草，独立青山前。粲然发皓齿，玉井开红莲。我欲往从之，兹事今千年。似闻九州外，碧海回青天。愿携两玉笛，吹上昆崙巅。昆崙九千仞，浩荡不可期。九州行无穷，会有相逢时。执手不忍别，赠子双琼枝。交道愧苟合，素心谅难知。油油山上云，冉冉无定姿。松柏生涧壑，贞性终不移。天寒白日暮，秋风动江蓠。怅然道路远，何以慰所思。马鸣城北门，长揖从此辞。但知行者乐，讵知留者悲。"}