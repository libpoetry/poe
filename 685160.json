{"id":"685160","title":"金陵元夕曲四首","dynasty":"明","author":"王嗣经","text":"三市非烟五剧尘，九微焰接百枝新。楚萍散作星重晕，赵璧飞为满月轮。十二龙城彻晓开，金徒银箭不相催。行随灯市家家月，看到花林树树梅。邸第高依尺五天，众中谁过李延年。移围夜色娇罗绮，徙队春声散管弦。武骑暄阗卫富平，红灯千队导蜺旌。三山火炤琼花发，人在南天赤玉京。"}