{"id":"890715","title":"古风一首送常明仲还里社","dynasty":"宋","author":"吴潜","text":"韪轩吾石友，相从三十年。舌本多文献，胸笥皆简编。脊梁硬于铁，虽贫不言钱。古井波愈静，老干骨尤坚。眨眼七十翁，酡颜映银髯。辞我归旧隐，从此将终焉。我怀虽恻楚，君意难弃捐。顾我亦岁徂，华发蒙其颠。君王念帷盖，高车会当悬。尔汝一蘧庐，日月双弹圆。合离与聚散，暮景必复然。以兹强排遣，送君鄞水边。空江涨夏潦，远山生夕烟。野鸟投林飞，渔舟冲浦还。万物各有适，人生且随缘。江东企西浙，道里无半千。幸及身强健，尚可相周旋。所愧韩魏公，不能官老泉。"}