{"id":"703837","title":"当筵曲","dynasty":"明","author":"韩上桂","text":"思王南渚怨曾缄，宋玉东邻望欲馋。锦带乍披藏密结，罗襦初卸表春衫。贪看宝镜鹓雏舞，喜听雕梁燕子喃。银箭暗将元魄去，画楼翻见赤轮衔。千条弱柳拂丹檐，百斛明珠缀綵帘。蝉翼巧裁云鬓薄，菱花细写月眉纤。围移宝带腰疑减，水倩银壶漏转添。已辨轻罗香汗透，更怜珍簟玉脂黏。秀骨真惊玉树雕，罗裙轻剪绛云飘。歌馀兰气香犹袭，笑拂春风雪欲消。病惫未苏枚乘发，梦魂长逐楚原招。谁言一夕巫山雨，胜对扬州八月潮。"}