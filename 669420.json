{"id":"669420","title":"寄谢赵医士","dynasty":"明","author":"陆粲","text":"忆我初住清虚天，笑吹龙笛蕊宫前。时骑苍鹿绕殿戏，撞摧玉柱惊群仙。仙班不容共诉帝，帝遣谪来东海边。人世溷浊蝇聚膻，旧游恍忽心茫然。帝呼六丁下戒敕，丁宁莫遣随尘缘。粗人犷暴失帝旨，欻从鸡肋挥熊拳。排门颠倒齿着阖，血濡狼藉唇双穿。父怜母惜救不得，惊呼婢子成狂颠。庸医信手乱涂药，疮成赘结唇珠悬。当筵每遭恶客笑，扑镜欲绝将军咽。赵家王孙今国手，早从紫府窥真筌。灵心昔饮上池水，禁方独受神龙传。三吴来往走汲汲，秋兰一叶江湖船。金篦或刮眼中障，玉斧欲斫头风涎。刀圭为我轻点拂，须臾赘落如增妍。梁公神针不足道，华陀刮骨何须怜。夜梦乘云归上玄，谒帝稽首陈前愆。臣非此翁，此疾无由痊。疲癃四海今沈痼，为翁乞活三千年，要令赤子无颠连。帝为首肯低一笑，归来月落仙华巅。仙华山高杏林赤，尔家旧业青芝田。俞跗越人今已矣，此翁绝艺谁争先。挥斤削垩妙手不易得，赋诗为尔重续南华篇。"}