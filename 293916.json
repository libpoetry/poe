{"id":"293916","title":"瑶华·咏斋中腊梅依草窗韵","dynasty":"现代","author":"张伯驹","text":"辰逢佛粥，破冻春回，忆一年长别。凝酥缀蕊，香乍弄、又见禁风卫雪。菊分颜色，更丰韵、梅添清洁。问世间谁识芳名，只有苏黄词杰。多情栀貌檀心，看伴我年年，为客京阙。冰天高卧，镇共守、不惹闲蜂游蝶。嚼来无味，笑世事、对君羞说。梦家山、寄到封书，烛泪滴残窗月。"}