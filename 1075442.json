{"id":"1075442","title":"题包鼎大虎图","dynasty":"宋","author":"周紫芝","text":"人间妙伎古亦有，画虎从来易成狗。何人为作老于菟，鼎死百年无此手。想当运笔亦有神，睥睨知谁看回肘。便恐阴崖风雨来，何止草中狐兔走。易生惊猿羞挂枝，周昉稚犬空复肥。画中生意似可喜，此虎一出无馀姿。迩来丧乱书阨苦，唯有君家此画古。妖狐一丘渠自安，狡兔三窟无人取。建章宫殿空咸阳，猛士知谁守疆土。藜藿不采虎在山，安得有臣如此虎。"}