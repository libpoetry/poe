{"id":"1123452","title":"缘识 其十二","dynasty":"宋","author":"赵炅","text":"寻常无事信天缘，饶得憨痴满眼前。名利世间多用意，愚迷不肯学先贤。耳根唯愿常清静，更得四时风雨顺。开得眼来一切心，尽为好事善相近。三天境象验人间，不在江湖不在山。大约颇同随报应，耳根清静道心闲。每逢清夜坐更深，白日忙忙各是情。南北东西谁定准，无穷天地始知名。上元斋醮卷清风，暗使虔诚望圣功。星彩动容光碧落，步虚声在半天中。逢春总有看花情，时节心迷不可轻。但秪追游贪聚乐，几人顶戴愧三清。看花终不似春雷，牵引诗情瞑目开。雨顺风调为上瑞，苍生家足降天来。逍遥本意离尘埃，日见愚痴足可哀。唯愿人心齐一等，花香常近慧风开。一言有善亦须听，终日饱餐不易任。他织他耕无悯念，世途谁是爱人心。驱驱席不暂安时，勤苦终朝景易移。达得物情深道理，无为堪作后人师。六铢衣帔是神仙，劫劫曾修不偶然。大道目前人岂会，九天常有万千千。终朝烦恼谩相牵，却是他非我自然。秪愿苍生添景福，康宁常得遇丰年。从来非不求知己，言觉俗情似流水。消息毫端总是空，奇哉道味深无比。性成孤僻爱清山，鹤唳云霄意自闲。物外更将和气约，精修便得扣玄关。神仙洞府好逍遥，不似人间岁月销。海岳高深谁可测，九重天上自相邀。不曾师受有文章，天与聪明作久长。道味自然玄境外，凡中奇异必非常。道门长啸扣玄关，咀嚼盈虚口不闲。峰顶怡情松作笠，五湖来往看人间。年过百几鬓如鸦，到处安然便是家。醉后有时相诘问，更言我解种黄芽。昆崙山上玉楼前，五色祥光混紫烟。景物不同人世界，群仙时醉卧花眠。一茎枯竹作渔竿，同畏蛟螭坐钓滩。若获得鱼船许大，应想恐悚不心安。"}