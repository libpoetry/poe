{"id":"1079661","title":"寄唐充之二十韵","dynasty":"宋","author":"吕本中","text":"俗事自相促，吾生常作难。长河已万折，险路复千盘。坎壈深藏步，岑嵚稳转鞍。谁知守樗散，略不误泥蟠。末学多乖谬，微躯寔控抟。小儿成顶领，烈士吐心肝。许下少文举，吴中无伯鸾。直须识根柢，始是极波澜。念此欲谁语，想公还自宽。屡成长剑倚，得洗夜虫酸。解后终年别，殷勤一笑欢。已除舌本强，仍斲鼻端漫。直节群公念，高名四海间。相期更无事，所祝在加餐。晚日留残雪，春雷续浅寒。欲行殊未必，坚坐只长叹。不厌道里远，敢辞裘褐单。却寻三语掾，重对两蒲团。剩欲洗胸次，先留倒笔端。何须灞陵岸，回首望长安。"}