{"id":"699208","title":"有怀鮀浦诸乡朋五首","dynasty":"明","author":"翁万达","text":"苦忆二三子，相将沧海隅。溪山恣游衍，鱼鸟傍欢呼。绿酒银罂在，青天白日俱。不知月旦里，能数鄙人无。远天惟鸟道，近况逐云愁。燕甸风尘剧，龙沙日月流。亲朋行处少，山水故园秋。却恨当年别，临歧不我留。天凿龙泉洞，峰涵碧海波。石梯斜跨斗，壁字静盘萝。月榻空窥户，莺林可听歌。烟霞怀夙约，岁律愧蹉跎。蓬溪元胜地，鮀济更新渠。龙抱双流合，虹飞百尺馀。流光环浅碧，潮色混空虚。濯月遥怜汝，乘槎合待余。履善承三益，明心鉴百神。抱雏期晚岁，爱日托洪钧。对世闻歌凤，披经溯获麟。将因春草色，潇洒问江津。"}