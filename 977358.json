{"id":"977358","title":"张家渡买鱼","dynasty":"宋","author":"徐侨","text":"北堂老人性嗜鱼，有鱼一饭空无馀。行水登舟喜动色，几月乃得三四食。溪涸舟胶挽不去，舍舟行行溪上路。路入茅舍惟一翁，网挂壁头儿负舂。问之有底不出渔，水动鱼藏溪作风。强之不能许觞醪，翁为持网儿持篙。挟艇过临丛藻岸，踏竹下网屡成漫。忽然得鲤仅如掌，翁笑官有福可仗。我舟犹在极目涯，乃坐其艇与之往。烹鱼一开慈颜驩，胶舟旋亦辞涸滩。两日舟移无十里，吁嗟有此行路难。渔翁饮酒得钱去，一叶如飞烟水暮。"}