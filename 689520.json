{"id":"689520","title":"西湖春游词七首","dynasty":"明","author":"吴兆","text":"堤暖百花齐，湖春万柳低。管弦初沸日，罗绮已空闺。上巳连寒食，车轮间马蹄。游人争向处，多在断桥西。湖水碧粼粼，还疑洧与溱。褰裳临翠渚，踏草及芳辰。合岸花薰暖，双堤柳夹春。今年风景好，直为远游人。桥外即当垆，楼阴碧树扶。水筵移岸酌，越女唱吴歈。一径穿孤屿，重光带两湖。匝波舟楫动，处处起鸥凫。越女善拿舟，吴姬解棹讴。尊低芳树下，人拥古堤头。香酝寻仙客，灵峰问梵流。花时无远近，分日出城游。晴光上柳条，结伴戏花朝。歌近舟沿岸，人开马度桥。雷峰看塔迥，葛岭弄泉遥。日暮争门入，衣香满路飘。新堤杨柳斜，游冶肯还家。珠弹光流月，春衣色胜花。幕遮芳草路，骑并美人车。何处菱歌起，仍怜似若耶。游路背湖分，林陬复水濆。年传秦代石，人拜宋时坟。塔影双峰见，松声九里闻。不知天竺近，香气蔼成云。"}