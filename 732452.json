{"id":"732452","title":"癸卯三月十九日润州客舍同潘江如小饮述怀四十韵","dynasty":"清","author":"方文","text":"与君定交初，乃在乙酉春。是时杨贵竹，开府京江滨。其性颇好客，客来多俊民。史邢暨万宋，才华更清新。日夕造君庐，披豁任天真。君尤笃爱我，相对但含颦。私忧南国乱，汲汲谋隐沦。遥指莺脰湖，水乡风俗淳。从无兵燹患，乐彼渔樵人。三月十九日，先皇之忌辰。同登北顾山，仰首号苍旻。野老或见怜，朝士反见嗔。俄而江北岸，鼓角声振振。君先挈妻子，湖村依所亲。我亦携小妇，追随为比邻。此地既幽僻，可以长垂纶。君复有远图，舍我游越闽。三岁始归来，道路罹百屯。我适无所为，卖卜润城闉。一见喜欲狂，茅屋共宵晨。曾将卖卜钱，买酒醉千巡。无何江上别，东西各风尘。弹指十二年，迥若吴与秦。己亥黄河边，邂逅疑有神。因过范生宅，连床话经旬。赠答非一篇，相期保松筠。别后又五载，闻君家益贫。田园被侵夺，赋税犹在身。寄居荒山中，妻子行负薪。癸卯春三月，京江重问津。维舟即相访，奇穷果无伦。颠毛种种白，颜面黑且皴。破帽与敝衣，何减百结鹑。况当十九日，言之鼻酸辛。仍往北顾山，乱石迷荆榛。旅人不敢上，一恸何繇申。是夕返我寓，呼童采江蘋。取酒酹灯前，心曲难具陈。回思廿年事，惘如梦中因。夜半作此诗，龙钟泪沾巾。"}