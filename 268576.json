{"id":"268576","title":"无闷·咏万红友凤砚","dynasty":"现代","author":"吴重憙","text":"人住红螺村，到海王购得，凤纹宝砚。是红友当年，填词染翰。重付竹君学士，与词伯经师周旋惯。康熙丁卯，乾隆丙子，双铭同椠。赞叹文窗玩，似心太平庵，端溪一片。才谱罢苏辛，又笺两汉。我冀附庸风雅，愿下拜南丰心香瓣。恨在手无玉鸦叉，寸铁不持白战。"}