{"id":"811008","title":"杂咏十首","dynasty":"清","author":"王季珠","text":"万物各有本，培植系乎人。何谓真种子，一点核中仁。寿命岂预期，十事九中变。隆誉不容赊，行乐且博现。毒龙受人制，猛虎受人擒。智勇俱无用，蛀虫暗生心。鸟语情如诉，蛩吟怨未休。若求均苦乐，倒不转春秋。先存爱物心，去私不假斧。先存爱己心，急公怕闻鼓。朝生千忆貌，暮化千忆身。只此啼与笑，阴阳忙煞人。七情喜居一，六恶攻之力。大富贵寿考，适然而莫必。大造本无私，灵蠢合一族。君子受重名，幸有小人托。识字忘仓颉，食粒昧后稷。大名名易朽，况乎小功业。春花非一色，一色岂成春。同形不同性，何独疑于人。"}