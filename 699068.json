{"id":"699068","title":"武夷溪口送惟起弟度关","dynasty":"明","author":"徐熥","text":"竹杖芒鞋历翠岑，蒯缑忽动远游心。离魂已与千峰断，别恨空如九曲深。秪有飘蓬怀白璧，全无大药化黄金。山中散尽宾云曲，泪落西风半夜砧。青山游侣散纷纷，况复临岐远送君。两地雁鸿难顾影，一时鸾鹤总离群。人从杜若洲边去，路在桃花洞口分。明发登高各惆怅，鹅湖斜日幔亭云。"}