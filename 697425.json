{"id":"697425","title":"题林孝廉园池四绝 浣花池","dynasty":"明","author":"胡应麟","text":"百顷风潭照玉壶，清鳞白石拥菰蒲。沙棠独抱夷光卧，何事风涛汎五湖。八面疏棂挂夕阳，楼头云色尚飞扬。屋梁咫尺亲颜在，不用褰帷望太行。古桧崚崚映夹池，虚亭十尺锁涟漪。朝来载酒谁相过，正值扬云赋就时。缥缈精庐入望遐，芙蓉秋水旧生涯。如椽莫笑书生笔，十丈亭亭照暮霞。"}