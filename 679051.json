{"id":"679051","title":"送季温内兄从军","dynasty":"明","author":"李本","text":"四月五月南风狂，大麦小麦相亚黄。吴蚕成茧不及缫，慈母又缝游子裳。游子从军上京国，卖犊妆刀助行色。西亭出祖柳正长，骏马骄嘶羁不得。丈夫弧矢志四方，岂效儿女恋故乡。酒酣慷慨拔剑舞，青天白日飞?霜。圣皇开边固无战，地尽西南置州县。独怜残胡喘息存，深窜穷荒逞凶悍。君今名?行伍中，不用自誇两石弓。胸中筹画足制胜，好坐帷幄参元戎。马衔山前刁斗月，龙捲河上旌旗风。我武维扬号令肃，呼邪日逐争内附，凯歌入奏明光宫。从此朔南声教同，大开明堂议东封。君则长揖辞成功，归来听我击壤歌年丰。"}