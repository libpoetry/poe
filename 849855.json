{"id":"849855","title":"送黄成甫殿讲被召","dynasty":"宋","author":"王迈","text":"泉为闽望郡，山海来航梯。琛贡交异域，珠贝象玳瓈。腥风易涴人，浊如雨后泥。不屑受点污，除非辟尘犀。南渡贤太守，前称王梅溪。中间西山真，后有苕川倪。近岁李竹湖，四贤玉雪齐。他守非不贤，多以欲境迷。一罅苟可投，趋者由旁蹊。利心长萌檗，公道生蒺藜。鸮见腐鼠嚇，凤甘梧桐栖。物性殊洁秽，人品随高低。君侯第一人，壮气干虹蜺。天墀一长鸣，万马不敢嘶。为州上异最，趋觐下宸奎。归装试检点，定无南物赍。时艰方急贤，君命焉可稽。巨舰方解维，穹车正发輗。忆昔端平初，众正咸登跻。如人堕梦境，忽听警旦鸡。云何不常泰，一变成孤睽。大老遽沦谢，善类谁提撕。菊坡未起南，鹤山斥归西。朽屋费撑拄，洪流欠障堤。蜀道横豺虎，边城喧鼓鼙。流民满京辅，沟壑填髫倪。弊事非一端，言之重酸悽。医国要大药，去膜须金篦。君子与小人，却是一巨题。愿为君子者，名检身自褆。皎然不可玷，琳琅别介圭。凛然不可犯，贞女处幽闺。必服群小心，始去禾中稊。义利生一念，治乱分两畦。老我以狂故，屡为语阱挤。朝行辞鹓鹭，野性便凫鹥。附热耻翕翕，耐寒甘凄凄。荷君不世情，犹念故人绨。红絮正飞零，绿阴被长堤。送客洛阳桥，春风逐马蹄。相期在远大，不敢惜分携。"}