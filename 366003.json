{"id":"366003","title":"疏影·题方云泉","dynasty":"清代","author":"黄燮清","text":"天寒瘦竹。露画棂几眼，三两闲屋。薄暝微茫，碎雪迷离，报思远在空谷。卷帘略识春风面，是谁写、折枝横幅。似伴伊、冷月吹笙，忍放嫦娥幽独。小隐西村最好，嫩烟四五里，香满山麓。浅立墙阴，淡照波痕，天然缟袂装束。隔花唤起林和靖，问清梦、恁时酣足。只夜深、翠羽飞来，偷记笛边残曲。"}