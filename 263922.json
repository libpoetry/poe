{"id":"263922","title":"沁园春·李渭清赠龙须一茎赋此酬之","dynasty":"清代","author":"尤侗","text":"为问何年，龙战山东，堕此长须。曾阶于尺木，能兴云雨，贮之勺水，便化江湖。今也卷然，手携在箧，犹见虬髯气色殊。还恨未，向九仙馆里，捋取羊珠。顾君赠我何如。好准备尊前牙杖需。算虾须虽细，可编帘箔，鱼须甚壮，亦树旌旟。差胜衰翁，白髭似戟，不中卢仝唤作奴。却自笑，看吟成五字，剩数茎无。"}