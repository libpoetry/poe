{"id":"225917","title":"读书·卧疴云林下","dynasty":"宋代","author":"黎廷瑞","text":"卧疴云林下，寂寂谁与君。高风下木叶，泠泠晚窗虚。忽思往代事，聊披案上书。始得暂欣然，稍久叹以吁。冲冠或愤激，反袂还欷嘘。拊卷忽自叹，毋乃狂且迂。此何豫尔事，况复千载余。来今正绵绵，尔心复何如。有怀不自展，乃挟冰炭俱。因此得冲静，万念悉扫除。岩花吹幽香，清酒堪满壶。且复举一觞，冥然聊自娱。"}