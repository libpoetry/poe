{"id":"1045792","title":"和蒙轩","dynasty":"宋","author":"吕陶","text":"蒙轩高占山之垭，其上五顶皆生茶。仙崖云雾不复见，上峰紫笋今为嘉。地宜物产种植广，疲民所恃如禾麻。朝晡衣食足生计，赋税力役供王家。顷者憸人献榷议，百弊滋长多檗芽。川驰陆走穷岁月，泣血无告天之涯。近从吾蜀远秦陜，生意凋落成咨嗟。天高听卑诏令下，欲使德泽沾荒遐。使节西来善询度，刬削弊蠹除网罝。山翁野老尽欣悦，市井歌舞尤諠哗。凭轩一望快远目，满山和气凝丹霞。圣君仁政贤臣布，信矣原隰生光华。"}