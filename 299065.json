{"id":"299065","title":"疏影·题洪容生表弟妇秋容揽镜图遗照","dynasty":"清代","author":"袁绶","text":"新图展处。认玉台倩影，谢家风度。袖亸鬟低，标格亭亭，独倚回栏凝伫。秋凉池馆霜花艳，看几簇、冷红初吐。怕柳丝、碧剪西风，好影又成迟暮。荀令神伤旧梦，彩云已散矣，空恁凄楚。想像仙姿，凭仗丹青，仿佛帐中重睹。郎君纵应芙蓉兆，剩此恨、娲皇难补。叹绿窗、镜影回时，不是故人眉妩。"}