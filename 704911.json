{"id":"704911","title":"和韵酬谭侄婿","dynasty":"明","author":"霍与瑕","text":"十年三见面，良会岂云疏。但念同离里，何当叹索居。卑尊分长幼，执礼诵诗书。羡尔家庭好，高标近斗虚。旧识青云器，今知彩笔郎。一挥十馀韵，满座百和香。迟暮怜唐老，春风爱点狂。会于千仞表，伫看凤凰翔。翰苑萃英贤，抠趋尔后先。兔舂偏傍月，犀角自通天。古字谁曾问，穷文或可传。閒来南郭畔，三复菉猗篇。直谅从前愧，遨游祇醉乡。彬彬见贤达，藉藉有辉光。越水终吾老，秋风歇众芳。及时应远揽，各自采馨香。"}