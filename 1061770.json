{"id":"1061770","title":"标指六偈 坐禅","dynasty":"宋","author":"释清远","text":"心光虚映，体绝偏圆。金波匝匝，动寂常禅。念起念灭，不用止绝。任运滔滔，何曾起灭。起灭寂灭，现大迦叶。坐卧经行，未曾间歇。禅何不坐，坐何不禅。了得如是，始号坐禅。坐者何人，禅是何物。而欲坐之，用佛觅佛。佛不用觅，觅之转失。坐不我观，禅非外术。初心闹乱，未免回换。所以多方，教渠静观。端坐收神，初则纷纭。久久恬淡，虚闲六门。六门稍歇，于中分别。分别才生，似成起灭。起灭转变，从自心现。还用自心，返观一遍。一返不再，圆光顶戴。灵焰腾辉，心心无碍。横该竖入，生死永息。一粒还丹，点金成汁。身心客尘，透漏无门。迷悟且说，逆顺休论。细思昔日，冷坐寻觅。虽然不别，也大狼籍。刹那凡圣，无人能信。匝地茫茫，大须谨慎。如其不知，端坐思惟。一日筑著，伏惟伏惟。"}