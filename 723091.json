{"id":"723091","title":"答丘长史诗","dynasty":"南北朝","author":"何逊","text":"宿昔敦远游，名分乃异路。千里溯波潮，一朝披云雾。从容舍密勿，缱绻论襟趣。披文极诋诃，析理穷章句。明钟信有待，巨海谁能喻。奔景骤西倾，还途忽东骛。黄花发岸草，赤叶翻高树。渔舟乍回归，沙禽时独赴。宴年时未几，离歌倏成赋。伊我念幽关，夫君思赞务。短翮方息飞，长辔日先驱。曝鳃□□走，逸翮康时务。握手异沈浮，佳期安可屡。"}