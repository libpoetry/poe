{"id":"689301","title":"吊岳武穆","dynasty":"明","author":"佘光裕","text":"唾手燕云将虎貔，双旌无奈朔风吹。长城已坏班师日，天柱俄顷破虏时。霜冷翠华终北狩，月寒宰木向南枝。奸谀未死英雄尽，回首山河转夕曦。长驱铁骑蹀阏氏，十载成功一旦亏。冢上暮云繁绿草，庙门春树怨黄鹂。子胥江冷吴恩薄，诸葛营空汉祚危。万里飞尘愁二帝，返魂飘逐向南箕。"}