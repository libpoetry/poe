{"id":"1002063","title":"赋马漕桂岩","dynasty":"宋","author":"曾丰","text":"岱舆山峨东海头，招摇山峨西海陬。两山相望几万里，月桂满巅花长秋。罗浮山峨南海岸，道取东西盖其半。衔种非资化鹤功，谁其有力移此粲。广东使者富民侯，函丈虽褊馀清幽。眼前开辟一混沌，墙角峥嵘小罗浮。侯睨罗浮吞八九，摩挲缩地挟山手。雷霆骤下震以惊，赑屃争前负而走。罗浮故与蓬莱连，蓬莱新与罗浮迁。琼瑶古木叶覆地，玗珠老树枝参天。花环实娜涵沆瀣，天上那知在鳌背。炎州寖作广寒宫，鲍肆薰为香积界。元戎大字蟠蛟虬，扁椠为侯揭殊尤。一丽山氏一苍颉，幸自同与造化游，何当同与造物休。"}