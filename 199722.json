{"id":"199722","title":"与李绍祖刘文潜饮酒","dynasty":"宋代","author":"晁公溯","text":"刘子我所敬，未尝言嗫嚅。李子我所畏，气豪才有余。自昔得二子，重之比璠璵。喜今至是邦，乃与二子俱。刘子忽告行，具舟下东吴。念欲相挽留，佐我治文忆。天台望其来，交章满公车。李子复继往，刺史亲题舆。似云日延伫，正此州家须。二子古益友，终岁可与居。一朝舍我去，别泪湿襟裾。"}