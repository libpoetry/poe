{"id":"528875","title":"园中芭蕉产甘露金色若莲花而大几盈尺欣赏一首","dynasty":"明","author":"陆深","text":"园古草木茂，气和休祥集。老堪寄一廛，当此三江入。绿蕉隐轻雾，紫葩垂巨实。骈房类马齿，厚味过蜂蜜。蟠桃经千岁，优罗竟谁挹。缥缈仙人掌，馨香鹦鹉粒。珍奇徒饱闻，何如手可拾。文园素中消，起痾冀一吸。太华玉井莲，菡萏黄金湿。孤标自无群，惆怅临风立。食芹想明主，欲起为什袭。倚槛良有情，搴芳偶无术。把酒一赏之，拊膺百愁失。还闻制颓龄，大药傥可及。欲草贞符篇，缅惭春秋笔。"}