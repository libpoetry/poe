{"id":"644439","title":"排律诗三十韵奉饯杭州王太守任满朝京","dynasty":"明","author":"释宗泐","text":"吴甸初宾服，皇威畅海壖。钱塘称剧郡，太守选时贤。保障东南重，丝纶惠化宣。疲民思白日，披雾得青天。示俭豪奢革，祛烦疾病痊。淳风还大朴，旧俗付新湔。清净尹东海，宽明黄颍川。论才当第一，奏课合居先。汉室符中剖，黄堂席更专。两轓朱烜赫，五马烂联翩。方伯真荣矣，斯人亦幸焉。始终如一日，安集已三年。市有新成屋，郊无久秽田。湖山青入画，桑柘绿如烟。昔在新安治，恭闻异绩骈。大州难接武，列郡少随肩。棠憩阴初合，瓜期代倏然。依刘心耿耿，借寇思绵绵。白叟惊相顾，黄童也自怜。卧当侯霸辙，挽拥邓攸船。趋陛云霄逼，承恩雨露偏。赤墀迎气淑，紫服照春妍。行献嘉禾颂，归歌湛露篇。赐书褒美效，增秩比超迁。当路瞻鹏举，临风想旆还。梦回江上笛，愁绝雨中鹃。谬忝馀波及，都将外物捐。茆茨閒日月，钟鼓乐林泉。支遁期元度，韩公识大颠。试磨苍藓石，遗爱尽堪镌。"}