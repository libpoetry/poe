{"id":"798091","title":"玉山枕  咏白鹦鹉","dynasty":"清","author":"陈维崧","text":"小院清丽。蜻蜓翼、空如水。杨花门户，梨花院落，风漾金笼，蹁跹不止。雪衣檐畔诵迦文，恰生小、怕施朱翠。有玉奴、梦醒无憀，撚琼枝、向月中调戏。尉佗台上当年事。心儿内、重提起。抛家离井，好风良夜，肠断三年，魂消万里。从来薄命玉容人，也只是、飘零如此。倩银鸿、问讯珠娘，素馨花、想此时开矣。"}