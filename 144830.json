{"id":"144830","title":"江楼写望·晨登江上楼","dynasty":"宋代","author":"释文珦","text":"晨登江上楼，周览竟遐目。江天渺无际，清致如可匊。初日明远峰，微烟消广麓。平波净如镜，群象印寒渌。浦溆集帆樯，长空来鹳鹜。凉风天末起，散入檐前竹。旷然适野情，谁能念幽独。手把离骚经，閒倚阑干读。灵均邈千载，遗音谅难续。沧浪在何处，思以濯吾足。"}