{"id":"813429","title":"哭垣侄","dynasty":"清","author":"李贻德","text":"汝约吴阊去，春来返故关。离樽成永诀，衰柳忍重攀。流水入何处，荒园鸟独还。闺中前夜月，犹是望刀环。舟来迎尔妇，讵料肉先寒。生死登时隔，夫妻执手难。承祧才一月，归路又孤棺。吾道南行处，鹃声泣夜阑。汝父津门丧，滁江汝叔亡。一门多客死，两榇寄僧房。寒月初三日，悲风十二郎。藕花溪上路，人去倍荒凉。不羁称骏马，才冠大宗支。人正容青眼，天教丧白眉。药苓多病母，襁褓币旬儿。此恨凄何极，灵风飒素旗。"}