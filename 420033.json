{"id":"420033","title":"念奴娇 其一 木芙蓉","dynasty":"近现代","author":"邓嘉缜","text":"江城如画酿清寒，晴照几家院落。篱菊盏泉刚荐了，花事未应萧索。浅渚霞明，微波风峭，双桨秋江邈。阑干闲倚，一枝红艳初灼。眼底百卉具腓，些些芳意，欲向谁边托。唤作拒霜还自怯，聊与青娥相约。冷到情天，别开香界，敢怨燕支薄。东风回首，满城桃花如昨。"}