{"id":"709517","title":"行路难 其二","dynasty":"明末清初","author":"陈子升","text":"我奏潇湘二妃之宝瑟，西母白云之仙谣。易京君明之龙笛，秦台弄玉之凤箫。君家堂中既浩侈，洞房复帐留相调。中有一人字白雪，鸣啴两鬓凤皇翘。未许千金韩挟弹，徒逢十八贾登朝。宝帐三千万阿那，使君五马躞蹀骄。珊瑚悬钩出海底，自言寡向上宫要。妙声丝竹迭无閒，罗帐忽已从风飘。翡翠窗疏眉语度，莲花带弱精魂摇。繁郎区区复叩叩，荆王暮暮复朝朝。金卮满饮称既醉，思君此事非松乔。人生寿命当有尽，焉如灵匹望河桥。"}