{"id":"186992","title":"次杨监簿上陈守赈灾韵","dynasty":"宋代","author":"姚勉","text":"稻田碁局分郊区，人烟尽障联城隅。新秧入夏种俱了，一色秀绿连天铺。年丰正为忧国愿，雨霪忽动民愁吁。浪浪竹瓦日鸣瀑，烂烂苔砌长跳珠。江流入市舞稿楫，野潦断路迷樵苏。孤树空留白屋少，平地欲缩青天舒。犬鸡登桅叫云雾，蛟鼍上岸疑江湖。使君视民容有蹙，忧且萧墙非颛臾。家没半扉{上圭下黾}上灶，食不一粟糟为餔。鹑衣鹄形避沦没，槁项髫额相携扶。下车以来宣德意，但有宽政无急符。溺饥沓至盖由己，食必稷奏土禹敷。故侯遗我四百万，指此亟作民良图。馈无所处不受是，君子货取安可乎。分甘固欲买不语，沟清那肯同渠污。一朝尽散色不靳，可使被泽遗匹夫。钱从民来复还民，涂血不用子母蚨。坐令雁泽得复集，岂但鱼沫聊相濡。四旬奚堪水五至，十室不忍烟九无。只求编氓易菜色，宁计私橐如匏虚。方今污使争侵渔，溪壑不厌求赢余。官钱花破入私帑，期限火急催民输。贪者尽笑公迂儒，安得天下皆公迂。"}