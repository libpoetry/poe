{"id":"1096005","title":"别宣城元僚府掾二赵柬诸名胜三十韵","dynasty":"宋","author":"释居简","text":"大缄遣吏牍，小缄手自抄。两缄九鼎重，只觅一把茅。把茅住山人，莫识所以然。或云尔当去，云毳风翩翩。问之何因尔，拱默俟风旨。就列乃陈力，尸素辄屏弃。静推尸素元，展转竟未安。一日不自营，一日不敢餐。竹疏不肯蕃，梅瘦不肯肥。豆瘠不加实，菊瘁不受医。种植系勤堕，肥瘠繄天时。极力敢不勉，强智终奚为。年年县官租，急不啻星火。今年水粘天，经冬首阳饿。人言尔何愚，冉冉霜茁颅。料不阅坟典，岂暇观奇书。所学昧日损，区区使人忿。不识诸方玄，况复众妙本。列刹鼓钟沸，四方走檀施。问尔胡不然，我则异于是。懒安只牧牛，琛师独种田。老农与老圃，圣智愿学焉。日日洗钵盂，吾岂尸吾庐。丁宁勿它斥，只斥山泽癯。谬闻世道隘，乐此山林大。山林今复然，老我不足汰。西南天一隅，首丘亦有狐。云为故山雨，珠曾还合浦。竹扉阒无人，柏子芳袅云。贝叶照窗几，沈潜报知己。"}