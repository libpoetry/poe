{"id":"516311","title":"画马歌","dynasty":"明","author":"史谨","text":"房公平生爱挥洒，醉扫骅骝动朝野。致使无心入神妙，声名不在韩曹下。复为何人写此图，意态深稳皆良驹。奚官森列不敢骑，仗退畏脱黄金羁。青骢衮尘赤骠嘶，落花缤纷满大堤。后来八疋亦殊相，可与八骏争驱驰。天上人间遗笔迹，华山之阳若云集。凤膺龙眷总相似，苜蓿连天暮云碧。"}