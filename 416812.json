{"id":"416812","title":"霜叶飞 谒明陵用梦窗韵继声越作","dynasty":"近现代","author":"胡士瑩","text":"暮天游绪。车尘外，荒陵鸦绕昏树。四山花冷杜鹃春，谁吊清明雨？叹一霎、风流逝羽。神碑坚卧莓苔古。念杏绿桃绯，草际拾遗宫废瓦，薄烟横素。还记故国衣冠，韩陵片石，过客千载愁赋。禁门铜辇想承平，指点行人语。挽落日、垂杨万缕。年年潮打空城去。待酒醒、休回望殿角觚棱，怪鸱啼处。"}