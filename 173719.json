{"id":"173719","title":"河伯·清秋方初兮淫雨降无时","dynasty":"宋代","author":"鲜于侁","text":"清秋方初兮淫雨降无时，旧坊弗治兮河水泛滥而为灾。潏汩沸渭兮澎湃奔波而沛来，崩腾覆溺兮夫岂河伯不仁。汗漫千晨兮荡然室闾，耄稚惊号兮丘冢为家。蛟螭愤怒兮鱼鳖纵横，鼋{上日下黾}驰骛兮凫骛飞翔。皇天无亲兮视听以民，五序参差兮咎极以滋。圣惟唐尧兮固遭横流，臣有舜禹兮舆心所依。御灾拯溺兮九叙可歌，四凶逐去兮二八以升。天地平成海隅蒙福，白马玉璧兮非神之欲。"}