{"id":"823079","title":"换巢鸾凤 夹竹桃","dynasty":"清末近现代初","author":"赵熙","text":"非竹非桃。甚眉舒翠玉，泪掩红绡。新妆明灼灼，嫩叶影萧萧。天台仙子降湘皋。泪痕酒痕，春情未消。瑶池果，定惹得、凤皇儿笑。诗巧。图更巧。春在武陵，人自弹琴啸。万绿丛中，小红心上，和合琼株瑶草。知是双仙化身来，夏中开到秋难老。潼江边，杜陵翁、作杖尤好。"}