{"id":"1092119","title":"次韵张顺之见寄","dynasty":"宋","author":"程洵","text":"诗翁老去百年灰，皮肤剥落真实在。诛茅筑室傍幽林，泉石烟云动光彩。酸寒不作郊岛态，尚友渊明向千载。但欣妙语笔端生，不管流年暗中改。邻家有景借脩竹，野径无风馥芳茝。人嫌柴门雀可罗，自倚奚囊富成海。我闻公名嗟已久，向风每恨平生昧。袖诗过我岂宜蒙，公才较丕几十倍。要从柳州斗雅健，未许公羊誇辨裁。别来又见秋风高，抵掌论文几时再。尊中绿酒已堪酌，篱下黄花行可戴。幸无俗物恼幽人，祇可剧谈佳客对。方侯况是社中酒，辨舌澜翻似秦代。公来当为折简呼，园有佳蔬更同采。雅集何须画作图，风流自可追前辈。"}