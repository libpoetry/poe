{"id":"474915","title":"乐府十二首（嘉靖丙寅作） 其十二 考芝宫","dynasty":"明","author":"皇甫汸","text":"河清社鸣诞圣人，握符缵历，靡瑞不臻。天垂卿云景星现，地出醴泉泽曼衍。导禾六穗麦两岐，嘉瓜并蒂连理枝。三足轩翥肉角嬉，龟鹿雀兔咸素姿。包匦驿贡赆四驰，芝草凝祥处处生。献庙忽产屋之楹，瑶光莹洁秀九茎，铜池芝房恶足称。帝命作宫，时享以报。子孙千亿，昌胤允绍。"}