{"id":"295454","title":"惜馀春慢·软媚风光","dynasty":"现代","author":"梁启勋","text":"软媚风光，晴和天气，翠浪轻摇平野。雏莺睨睆，乳燕丁宁，曾记踏青游冶。荒渚芦菰正肥，庭院飞梭，落榆飘瓦。悄蔷蘼开罢，清阴移影，好春归也。谁得似风絮轻盈，旋低还起，雅爱扑帘随马。窗浮暗碧，树瞪馀红，好景万千难写。愁听空山杜鹃，撩乱伊人，归思萦惹。念枝条无恙，明年还得，醉吟花下。"}