{"id":"700922","title":"感秋","dynasty":"明","author":"梁有誉","text":"一望关河夕照孤，商声萧瑟起平芜。汉畿四塞称天府，周室千年纪瑞符。承露金茎凌缥缈，迎风琳观倚虚无。悲歌感慨人何在，莫向时平说霸图。玉露团团凋紫兰，风尘空叹别离难。美人挟瑟岁云暮，客子当歌月正寒。塞北千金求騕袅，越南万里贡琅玕。夔龙勋业还今日，搔首云天愧羽翰。江湖此日复何如，谩向天南赋卜居。京国念归怀陆橘，乡园行乐想潘舆。候虫声起灯花落，社燕巢空木叶疏。一出碧山秋已晚，惭随时哲待公车。碧纹冰簟正宜秋，卧看银河净欲流。鳷鹊观前清露滴，卢龙塞下暮云稠。临风长想苏门啸，多病徒怀杞国忧。诸弟故园应北望，相思知上海边楼。佳节聊登郭隗台，长空澹澹鸟飞来。客衣未授寒砧急，羽檄遥传暮角哀。树色依微临睥睨，云光浮动近蓬莱。可堪多难当摇落，却忆东篱菊又开。蓟北风烟惊壮心，感时应觉二毛侵。功名共羡虞卿璧，世事徒怜季子金。战后关山生暝色，雨馀城阙澹秋阴。即看节候堪杯酒，徙倚聊为越客吟。"}