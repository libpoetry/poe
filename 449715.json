{"id":"449715","title":"永遇乐　　观越王勾践剑有作","dynasty":"当代","author":"刘斯翰","text":"铁贯霜文，冰澌斜刃，寂寞亘古。大匠炉锤，春秋霸业，一战埋荒土。长怀棘楚，清宵露下，炯炯深眸回顾。动哀吟、纷披断发，会稽蓦起豺虎。百年奇耻，凭谁湔雪，坐叹西风樯橹。地覆天翻，乾坤溅血，够向轩辕愬。河山一统，五星垂照，盛世殷勤重措。漫惊疑、中华利器，环球共睹。"}