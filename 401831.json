{"id":"401831","title":"忆江南","dynasty":"民国末当代初","author":"俞平伯","text":"江南好，长忆在西湖。云际遥青多拥髻，堤头腻绿每皴螺。叶艇蘸晴波。江南好，长忆在山塘。迟日烘晴花市闹，邻滩打水女砧忙。铃塔动微阳。江南好，长忆在吴城。门户窥人莺燕懒，日斜深巷卖饧声。吹彻杏花明。江南好，长忆在吾乡。鱼浪乌篷春拨网，蟹田红稻夜鸣榔。人语闹宵航。"}