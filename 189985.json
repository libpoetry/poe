{"id":"189985","title":"李端叔见寄次韵","dynasty":"宋代","author":"秦观","text":"君文豪赡无与俦，使我吟讽忘离忧。浩如沅湘起阳侯，翻星转日吞数州。华章藻句饶风力，顷刻朱红迷畛域。一班纵复为管窥，万派终难以蠡测。区区文墨倦高情，解鞅还游恍惚庭。半槽新水六尺簟，卧视云物行空青。伊我篮舆抵京县，溽暑黄埃负初愿。君家只在御城东，弥月不能三两见。求仙未若醉中真，蚁斗蛾飞愁杀人。清都梦断理归棹，回首一树琼枝新。归来草木春风换，世事蝟毛那可算。幸谢故人频寄书，莫笑元郎自呼漫。"}