{"id":"771170","title":"甘州•丙辰春禊，是日余初度","dynasty":"清","author":"陈匪石","text":"洗淞波、醉眼向天涯，东风驻吟魂。正珠帘飘雾，钿车散麴，丛卉当门。记省承平旧事，花艳洛江滨。一片笙歌暖，容与闲身。忽忽流光如梦，问燕归莺乳，换几番春。任饧箫催彻，青柳倦窥人。试轻衫、湔兰初罢，泫泪红、吹淡欲无痕。劳生恨，已消除未，把酒重论。"}