{"id":"695090","title":"九日至罗浮偕同游历览诸胜欣然会心漫有短述留题石壁以纪岁月四首","dynasty":"明","author":"林大春","text":"迢遥径路松萝满，一道鸣蝉玉磬声。立马乍惊仙乐奏，登台偏讶雨花明。轩传遗履青鸾入，洞有馀丹紫气生。却向珠宫问奇事，御香犹绕汉双旌。九日登临愿不虚，问谁曾此谒仙居。皆云太守二千石，更有游人岁百馀。入地铜龙向天阙，腾空锦雀下庭除。荒碑梵宇多题字，不见当年御简书。青霞洞晓霞初起，爱日亭开日正东。雨后径留苔藓碧，秋深池动藕花红。楼窥朝斗临沧海，树隐飞云接太空。闻道尚书遗赐履，令人空复仰高风。名山地僻君为主，古洞天开石作题。气壮漫誇鲸海跃，家贫空有鹿门携。飞泉细洒银河袅，宿雾轻笼玉女低。更喜玉娥醉相映，新妆閒对铁桥西。"}