{"id":"682637","title":"厓山吊古和石源吴博士","dynasty":"明","author":"区元晋","text":"潇然雨打复风吹，祠殿荒芜世代移。共道从龙能报主，岂期浴日竟沉儿。悲风入海号偏壮，正气凌山屹不欹。读罢诸忠殉国咏，泪痕随墨共淋漓。十万相随海上州，安能一苇障颓流。终朝鼎足能存汉，岂有遗黎可复周。运去凤徒污闰历，时危龙亦负翔游。空馀千古忠魂在，山自高深水自悠。宋代纲常万死收，燕云厓水漫沉浮。风传蜀鸟哀仙驭，雨湿陵花泣帝丘。坐剔断芜看古碣，行寻折戟问渔舟。长江似诉当时恨，日夜寒声咽暮秋。"}