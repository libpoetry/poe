{"id":"1129218","title":"偈十九首","dynasty":"宋","author":"释守卓","text":"年来乍住甘露，痴钝无可作做。刚被王官差排，业缘无能回互。祇得逐浪随波，从教诸方流布。门前旋买新盐，瓮里有些陈醋。来者觅茶与茶，大似虽贫而富。更问祖师西来，老也得住且住。四维风景寥寥，极目晴空廓落。孰为好丑是非，何用识情卜度。石火迸光，清秋一鹗。言前得旨已周遮，句后无踪徒摸索。劄著不行，秦时?轹。久雨不晴今日晴，和泥合水要分明。虚空湿了何妨事，依旧太阳东畔生。日出卯，闹炒炒。于其中，须善巧。打面还他州土麦，唱歌须是帝乡人。的的无来去，明明有旧新。去年今日事，今日去年人。脱体全收放，随流混主宾。春光重漏泄，有口不须陈。步步登高，从空放下。南北东西，曾无缝罅。教外别传，一切话霸。风非别凉，火是本热。冷坐九年，元来未瞥。飞金乌，走玉兔，刹那之间成新故。一阳复处透全身，露柱开花还峭措。炒茅栗，煮山芋，衲僧活计随时做。胡家曲拍自分明，晷运推移何处去。堪嗟茫茫尘世人，几个暂行休歇路。今年不见去年人，多少今人成古墓。张三李四醉昏昏，笑杀甘露拄杖子。劝公一，识取心王万事毕。六尘堆里拾得来，历劫元来未曾失。释迦掩室，过犯弥天。维摩杜词，自救不了。如何如何，口门太小。付法传心，将错就错。立雪断臂，随邪逐恶。本色衲僧，如何评溥。达磨大师，露出一膊。一雨一晴，岩桂加青。释迦骨髓，弥勒眼睛。途中无限拖泥者，问渠何日是归程。黄河水，出昆崙，要得分明转见昏。若欲迥超无间业，灭却如来正法轮。空中呈鸟迹，水上露灯毬。要辨渠端的，玉人骑铁牛。因行不妨掉臂，求他不妨求己。面前山子若存，处处无风浪起。一声鸿雁忽闻时，尽在愁人窠窟里。孤村黄叶落，深院桂花香。志士惜日短，愁人知夜长。风从何来，雨从何至。皮下有血，面上有鼻。脱体相呈，全无忌讳。明眼衲僧，更须瞥地。瞥地如何，且莫瞌睡。落花随流水，啼鸟在深云。莫怪多违背，年高耳目昏。岂不见七百甲子老禅翁，对人祇道东门西门南门北门。昨朝炒炒闹，今朝闹炒炒。波斯失白氎，拾得铁钱钞。"}