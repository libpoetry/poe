{"id":"600382","title":"与戴宫允高太史赏雪中白菊即席赋得角字","dynasty":"明","author":"王弘诲","text":"玉龙昨夜奋鳞角，阴风玄云兢摧剥。晓来万卉总凋零，东篱秋色犹含璞。彩栏相倚斗轻盈，素质香肌炫奇卓。恍如细粉傅明妆，复似飞琼出新琢。乘兴山阴客正过，探杯彭泽聊为乐。君不见东园桃李春已残，蝶眠蜂老莺收啄。岁晚凌霜意态多，此情惟有寒梅觉。"}