{"id":"675747","title":"次吴石岐大参韵","dynasty":"明","author":"顾应祥","text":"蔼蔼诸吉士，飘飘列仙群。同盟矢不爽，雅会情何勤。载歌伐木篇，言采南涧芹。幽怀旷三古，遐眺渺八垠。弛张合矩度，讨论俱典坟。蓬麻交相资，曲糵宁徒醺。凭轩看逝水，憩石候归云。长空月初上，爽气秋将分。西塞玄真子，茅山陶隐君。安得与之游，理乱了不闻。"}