{"id":"1229511","title":"胡波斯引为丹阳氏作","dynasty":"元","author":"查居广","text":"紫凤檀瓢剖鸣玉，■斑镜面蚺蛇腹。银丝四索挂寒冰，中有骊珠三万斛。丹阳老人今乐师，当筵一曲《胡波斯》。太罕新声变哈失，曹纲缩手昭君悲。捩轴抽弦弹曳乐，历乱金盘撒飞雹。贝宫月冷泣雌蛟，瑶汉秋清叫孤鷟。玉壶水咽铜龙哀，绕指忽作盘空雪。剑光迸火玉斗碎，马蹄飞蹴河冰裂。洪牙促羽调声转，壮士气酣毛发立。蹋歌起舞劝一觞，不惜花袍酒淋湿。老人波斯技绝伦，出入侯门三十春。银鸾半臂紫貂帽，光动主翁筵上人。繁华转眼成今古，独技波斯向谁鼓。归来醉卧锦氍毹，高楼一夜梨花雨。"}