{"id":"1108663","title":"挽郑令人二首","dynasty":"宋","author":"刘克庄","text":"乃翁自是里名儒，箴史遗言幼染濡。设馔礼如初作妇，貤封谊不忍先姑。色丝尤妙于前制，彤管从删以后无。一事可纾存没恨，即今丹穴有双雏。宗伯中朝第一人，向来曾卜太初邻。凝香侯有孤高趣，拥絮翁馀老病身。嗟汝弃予宁返顾，祝公存我勿伤神。瑞云道远西风冷，想见斋居百岁新。"}