{"id":"1046544","title":"冬日游蔡氏园次孙元忠韵","dynasty":"宋","author":"刘挚","text":"偶来梁宋游，得子共闲冷。杖藜古城阴，邂逅尘外境。恍思阛阓中，喧卑真坎井。晴霜蔽阴崖，朝晖润阳岭。田翁醉年丰，晓夕不知醒。园径迎幽寻，林屋到深静。冻禽时自惊，古木坐移影。忆雪指寒荄，占春验枯梗。求田计良难，旅食饱已幸。暂得酒中趣，讵须求酩酊。短景忽催归，何时后期请。"}