{"id":"878399","title":"周天益由福侨剑水灾毁室辄奉小诗劝缘","dynasty":"宋","author":"刘克庄","text":"水患被东南，陵谷倏变易。朝犹万家聚，夕为一沙碛。非惟齐民灾，亦是诗人厄。鹳鸣鲁望田，蛙跳周颙宅。稚子衣露骭，处士泥没膝。厨人需米盐，匠氏索材甓。先当缮井灶，次议补篱壁。自古托天公，讵肯怨河伯。后村空劝缘，诗不一钱直。莫愁草堂赀，必得檀越力。"}