{"id":"601822","title":"咏虞美人草","dynasty":"明","author":"郑学醇","text":"白鹤峰前逢野老，手挂灼灼一花好。秾妆艳质自天然，云是虞姬原上草。一枝一叶如披甲，两叶一花相间插。队间容队伍容伍，绝似项王用兵法。忆昔项王垓下时，楚汉雌雄尚未知。项王百战誇百胜，淮阴之战多用奇。三十万兵集阵厚，孔将军左费军右。汉王旗鼓在中权，绛侯柴军俱在后。纷纷殿后属游兵，绕围三匝楚歌声。四队骑兮亡两骑，楚业冰消汉业成。一泓恨血洒原隰，天亡之数何嗟及。只今烟雨裛花枝，犹似帐前人饮泣。"}