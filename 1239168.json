{"id":"1239168","title":"沁园春　 和郑德章暮春感怀呈石末元帅","dynasty":"元末明初","author":"刘基","text":"万里封侯，八珍鼎食，何如故乡。柰狐狸夜啸，腥风满地，蛟螭昼舞，平陆成江。中泽号鸿，苞荆集鸨，软尽平生铁石肠。凭阑看，但云霓明灭，烟草苍茫。不须踽踽凉凉，盖世功名百战场。笑杨雄寂寞，刘伶沈湎，嵇生纵诞，贺老清狂。江左夷吾，关中宰相，济弱扶倾计甚长。桑榆外，有轻阴乍起，未是斜阳。"}