{"id":"830523","title":"读范肯堂遗集怆然赋此","dynasty":"清末民国初","author":"俞明震","text":"达人齐恩仇，沉忧吐珠玉。并世毁誉情，待向沧桑哭。谁知一卷诗，早定浮生局。君诗大国土，未屑计边幅。精神在苍莽，万象生断续。放笔夺天机，窅然龙象伏。甲午造君庐，饥驱一月宿。家贫国多难，畏行转踖踧。幽吟互赠答，一放常千曲。相知在肺肝，影不隔明烛。收泪入欢娱，持瑕又抵触。当年笃爱情，历历诗在目。此境不可追，此诗安忍读。墓门宿草深，昨夜梦海角。"}