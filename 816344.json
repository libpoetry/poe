{"id":"816344","title":"再用前韵酬仲阏","dynasty":"清","author":"黄遵宪","text":"夜雨红灯话《梦粱》，人言十事九荒唐。任移斗柄嗟王母，枉执干戈痛国殇。博戏几人朱果掷？劫灰遍地白莲香。残山一角携君看，差喜无须割地偿。北望钧天帝所都，诏书昨拜执金吾。羞言玉玺褒新事，凄绝霓旌《幸蜀图》。牛李尚寻钩党祸，晋秦能作一家无？尊王第一和戎策，谁唱迎銮作先驱？"}