{"id":"149048","title":"题胡邦仲霜节堂","dynasty":"宋代","author":"曾丰","text":"此君胸固有虚室，六气薰酣无不适，所禀宁非道之质。此君貌固能圆机，四季变更无不宜，所立宁非圣之时。其表无方里无物，妙与大通相出入。清节凌霜特其一，秋风夜雨君曰噫。名我字我敢问谁，无乃未为大相知。守节虽贤一于正，圣人达节百其应。君亦能贤亦能圣，姑以节论犹失订。标致孤高所持劲，伯夷独立君制行。主人加爱又加敬，根器浑涵所成迥。颜子屡空君尽性，客子三叹更三咏。"}