{"id":"165460","title":"贾硕秀才得两圭有邸","dynasty":"宋代","author":"晁补之","text":"混沌既凿元气痡，鸿源滔天尧曰吁。羽渊之化三足逋，玄圭告功闻禹书。姚虞班器奔九区，涂山合瑞群辟趋。三朡肆伐夏宝俘，下逮血祭仍疈辜。飨有明德繄玉如，霍山属之医无闾。裂崖剖璞陈璠玙，追琢出美山为虚。两圭礼地四望俱，寸尺可识形可图。缗城之西物色古，霹雳野火烧墙堵。大氓筑室动千杵，奔泉启锸幽奇睹。阴溪埋冰剥寒土，浓氛却埽孤月吐。森然愕立疑未举，荧荧幽光射败筥。邻人进说田父怖，张伯不敢私自取。初来画地为予语，邸圆中规圭合矩。镶奇未可一二数，嬴颠刘蹶分莽卤。礼严登降谨仰俯，牲玉不加随豆簠。饩羊之存良小补，此宝岂徒周石鼓。酆城尺铁尚可神，老虬跃水生雷雨。"}