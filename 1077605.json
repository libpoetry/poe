{"id":"1077605","title":"章华宫用张籍韵","dynasty":"宋","author":"李纲","text":"楚王初建章华时，脩梁巨栋如云垂。诸侯共落相长鬣，示汰往往逃而归。当年左史箴王阙，祈招之诗为之发。固宜便嬖意相当，肯使俊乂居周行。宫中门户如莲房，锦茵绣幕春风香。娥媌曼睩肌雪霜，侍燕承娱夜未央。金石间作侑玉觞，兕觥不复称公堂。志窥九鼎轻天王，翠被豹舄垂琼珰。乾溪之辱岂其寿，峻宇雕墙湎于酒。"}