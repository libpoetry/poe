{"id":"676650","title":"赠刘太仆元瑞","dynasty":"明","author":"王宠","text":"江汉国之纪，南岳涵舂容。金晶走月窟，大泽蟠人龙。刘公岂易得，磅礴秀所钟。本家江东将，铜虎册帝封。奇才握锐颖，弱冠摧文锋。射策上玉堂，天子维孝宗。龙姿古尧舜，千春会其逢。一麾出郎署，再历粤与雍。岂惟甘棠茂，坐见俎豆龚。名高贝锦织，褫带还山农。张敞起亡命，马援镇蛮邛。东山梦猿鹤，西徼来奔冲。窥图伯禹穴，奠玉茅君峰。玄牝抱虚一，瑶华掇丰茸。重离炳大角，衮职思弥缝。公望允嵂屼，台阶伫升庸。权奇甲在腹，碨礧星罗胸。朗朗百间屋，森森千丈松。天闲万騋牝，肃穆大辂从。卫文秉塞渊，和鸾舞嗈嗈。秋高铁骑疾，猛士乘金墉。黄河控鸣镝，青海沉边烽。经纶在名手，田野庇疏慵。"}