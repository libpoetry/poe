{"id":"1128563","title":"游径山蕴常上人字无可以山中秋日十诗求和因次韵","dynasty":"宋","author":"葛胜仲","text":"年大飘零馘已黄，野麋难复厕鸳行。山名一径通天目，便欲看云老是乡。幽寻连日至如归，款听清谈木屑霏。好乞一庵容一社，只消枳落与松扉。棘蓬禅老舌纵横，小阁谈元夜气清。顿觉心空重及第，信知兹理本无生。五峰崷崒势萦回，国一当年手自开。莫向兰袍认遗像，此心无去亦无来。攀条叶脱惊徂岁，照影波清怅病颜。好似兰台感秋客，送归临水与登山。严除宾馆远相迎，挂壁残缸夜自明。卧听秋声鸣索索，华鲸呼粥报参横。昂霄杉桂不知年，风纛云幢锁暮烟。狡狯老钦能缩地，十洲移得别山川。贞龙徙舍走风云，寒井犹馀旧涨痕。老去文书但遮眼，懒求寒泦洗眵昏。拥书斋馆水侵门，当日灵芝秀一村。碧落二卿今不见，空馀乔木晓惊猿。万叠山深颢气清，泬㵳天宇雁初横。真机已契偏中正，世事聊将熟处生。"}