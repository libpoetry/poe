{"id":"819791","title":"为叔通题江韬叔行书卷子","dynasty":"清末近现代初","author":"李宣龚","text":"伏敔翔能书，野老未知爱。戏言千载后，价不兼金贷。叔通忽得之，艺苑共称快。苍苔破乌迹，米蔡辨流派。一空寒乞相，薄有狂奴态。此君落人间，实与世相背。祇馀文字巧，弗受天所械。江书不如诗，评剖本非隘。谁知临池手，画乃亦三昧。龙湫入吾眼，风雨气犹在。若论到圣处，直与彦冲配。多能期不朽，岂厌一而再。表微后死事，勿病太琐碎。"}