{"id":"1083493","title":"同侄伯通端杲效卢仝体","dynasty":"宋","author":"范浚","text":"一春痴癖门长扃，两耳不闻鶗鴂声。不知东南风，扫尽红紫英。行行点检桃李径，但见树子青冥冥。门前水流渠，照灼须眉清。科斗游其间，脚股各已生。渠旁草郁郁，草底蚯蚓鸣。韵如抽茧丝，幽咽得我听。念此琐细物，随时变音形。黄河赤鲤或点额，老骥塞默长羁缨，嗟嗟世路真难行。"}