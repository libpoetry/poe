{"id":"1240471","title":"和马贯五松小龙女歌","dynasty":"元末明初","author":"方行","text":"五松小姑龙帝女，绰绰飞珰夜行雨。天吴移海醉不归，江色千年作谁主。漂星辗月流翠滑，青霓曳裾玳窗八。同心镂结寄玉郎，复叠毾㲪制霞袜。玉罂转水月独漉，綷䌨香裾蹙兰屋。閒掷明珠赠宓妃，一片长眉写新绿。罦罳瑶殿罩何年？排空凤管冲九天。割鲜不食起鸣弦，水波帖玉无惊烟。"}