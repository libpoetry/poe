{"id":"786632","title":"入庐山十五首 其二","dynasty":"清","author":"洪繻","text":"自入庐山来，众山纷磅礴。日月藏岩阿，风云出丘壑。神灵所宅都，江湖为缠络。兹山诚南岳，可以兼衡、霍。包孕百山川，巍峰起窕谷。一罅一山开，各有新面目。阴阳负两郡，岷嶓归一曲。我行在觚弦，大千见粒粟。晦明山中央，乾坤为局促。欲揽山四陲，羌无巨灵足！"}