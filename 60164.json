{"id":"60164","title":"和韵虎丘游集","dynasty":"明代","author":"王璲","text":"中吴饶佳游，兹山极殊观。磅礴踞皋陆，巑岏轶霄汉。灵岩南蔽亏，震泽西衍漫。岧峣见城堞，参差瞻里闬。飞甍凌褵出，绀字横林奂。余霞皎夕阴，初旭缛晴旦。宗周昔无象，四国争发难。阖闾绍遗业，傲睨霸东翰。雄图未终毕，宫车忽云晏。年遥代祀忽，世变物情换。深藏掞雨花，曲池幂烟蔓。崖崩留凿纹，石驳余剑断。诸君美无度，假日穷幽玩。凭峭信多奇，览吊亦增叹。伊予旅江壖，接武嗟阻限。聆风仰清穆，披藻羡芬烂。重寻倘能卜，偕行愿相赞。"}