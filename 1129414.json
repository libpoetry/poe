{"id":"1129414","title":"再韵谢晁郎中二首","dynasty":"宋","author":"释宝昙","text":"病见春山四打围，茅檐华发只晖晖。不愁书册无人语，强把杉枝为客挥。意在未妨身更远，林疏自是月先归。百年人物如公少，试问何缘道则肥。故著文书尽底围，要看江汉濯秋晖。眼明自可穷诸妄，语妙何妨为一挥。今日西州成故里，它年东阁许同归。胸中衮衮平生事，身瘦缘渠不得肥。"}