{"id":"467532","title":"宁夏记游绝句","dynasty":"当代","author":"胡云飞","text":"天风吹碛壁崖苍，纡折谁知百炼钢。莫道黄河瘦如马，奔腾竟欲挽斜阳。垂杨隐隐隔沙洲，风掠渌纹时下鸥。光影延绵终断裂，夕阳西去水东流。朝游高庙角檐钩，暮拜礼堂星月侔。楚客适秦无彼此，诸天之下竟谁留。遮天好水川前帜，捲地贺兰山麓风。落日寒丘草低伏，当时割据亦英雄。羝羊跳壁峰尤峻，松柏临崖绿偶摩。到处涂鸦谁信手，童心古梦未消磨。"}