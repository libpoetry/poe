{"id":"672761","title":"寿忍庵章公八十一","dynasty":"明","author":"费宏","text":"雁荡山高高且广，翠满台南如涌浪。山翁筑隐选佳胜，暮霭朝霏千万丈。流泉到枕醒尘梦，爽气浮窗惬真赏。居家有政惟孝友，化俗无争尽谦让。山间旧结神仙侣，酒盏诗筒日还往。就中意气谁最亲，方石先生本姻丈。忍庵心事已高贤，钜笔形容更精当。先生请老今桃溪，白发黄眉两高尚。望海亭中坐几回，不妨斫地歌声放。小春南阁门弧悬，一篇定值千金贶。二郎归贺索荒词，却愧缶鸣真冗长。灵运平生纵游处，万壑千流结遐想。何由一造先生门，亦欲从翁操几杖。"}