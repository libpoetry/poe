{"id":"73372","title":"酹江月·游钟山紫微赠谢道士","dynasty":"元代","author":"萨都剌","text":"金陵王气，绕道人丹室，紫霞红雾。一夜神光雷电转，江左云龙飞去。翠辇金兴，绮窗朱户，总是神游处。至今花草，承恩犹带风雨。落魄野服黄冠，榻前赐号，染蔷薇香露。归卧蒲龛春睡暖，耳畔犹闻天语。万寿无疆，九重闲暇，应忆江东路。遥瞻凤阙，寸心江水东注。"}