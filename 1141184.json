{"id":"1141184","title":"玉融陈心我诸友萧寺读书","dynasty":"宋末元初","author":"熊鉌","text":"偶成汗漫游，邂逅得良际。畏途日如汤，且作旬日憩。居然二三友，读书此萧寺。古人固有之，岂意见吾世。人生各有营，壮岁多秽气。纷纷陌上儿，倥偬名与利。借曰未有知，蚩蚩事游戏。妖艳东家桃，醲鲜西邻醉。北山斗双陆，南园赏新荔。谁能空山中，作此穷活计。满架儒先书，学成欲何济。真如嚼馀甘，泊然味无味。是中有何好，吃吃不小置。拱手对我言，此亦各有志。童蒙本无知，未省学何事。珍重希贤人，为我重指示。蔗境初未佳，渐久乃有嗜。况兹得抠承，讵敢萌厌弃。我闻重欣然，疑虑亦随继。言之岂云艰，守此谅非易。勇锐亦易能，坚苦方可畏。河汾有礼乐，兴邦定房魏。燕山有义方，仪俨真世瑞。斯人未云多，斯道今岂坠。君看春后花，腊前已根蒂。勖哉记斯言，晨夕慎无替。"}