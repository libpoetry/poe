{"id":"1142127","title":"述怀简张仲实教授","dynasty":"宋末元初","author":"龚璛","text":"霜清起病骨，卧久忘籧篨。残息不暖衣，短发渐入梳。涉世何用早，意适事不如。既知非所能，裁足不愿馀。药苦尚可饮，家贫难可居。秋来窘繁阴，百亩沈嘉蔬。滞穗尚采掇，吾生愧耕锄。南窗美朝阳，昔贤遗古书。风竹如应门，一室自扫除。西庠张公子，为我日回车。言笑适相娱，绸缪焉得疏。"}