{"id":"588362","title":"赠别陈明水三谢四首 其四","dynasty":"明","author":"王渐逵","text":"赉粮共适国，所入各有宗。远近既以异，纡直亦匪同。崎岖不共画，会合遥自通。颜孟质虽殊，学不亏全功。二程本兄弟，门径咸有从。纷纷议朱陆，毋乃迷先踪。大道如康庄，途辙普正中。明珠媚渊泽，美玉贯白虹。太华峙东西，衡庐接苍穹。罗浮起南海，兀立亦自雄。君归倍馀积，伫看凌霄峰。"}