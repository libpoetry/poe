{"id":"702820","title":"赠总漕王宪葵中丞三首","dynasty":"明","author":"董其昌","text":"试辅登坛拥节旄，司徒原佩吕虔刀。神京汤沐资安攘，天下咽喉属挽漕。卿月辉辉膺异数，晨星落落几同袍。君家世泽随淮水，伫看文昌曳履高。乌台计相拜新除，卢矢彤弓再命初。斗际一星中执法，柳营万骑上游居。如云舸舰驱流马，望气桥陵护玉鱼。重镇保釐分陕寄，壮猷元老正堪舒。天划东南宿重兵，繇来草木仰威名。丸消赤白三邮晏，马略骊黄九品清。巳见风霜行令甲，更将膏雨散呼庚。只今制虏无中策，谋国还应倚老成。"}