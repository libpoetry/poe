{"id":"727437","title":"一枝春·同吴竹屿赋招张古樵诸子","dynasty":"清","author":"过春山","text":"绿柳池塘暗，流莺啼散，一帘丝雨。东风如许。唤起旧游情绪。晴绵吹少，料难禁、好春归去。念故人、门掩梨花，静对冷香无语。留连翠微深处。记梅边弄笛，满身花露。盈盈春水，为问采兰谁侣。芳期暗卜，想猿鹤、空山无主。试听取、香径啼红，又催杜宇。"}