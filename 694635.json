{"id":"694635","title":"上娄参议二首","dynasty":"明","author":"陈繗","text":"使车遥下海边初，雾拥云腾壮气多。化日光中明主诏，薰风高处远人歌。南山共仰周师尹，边土谁轻汉伏波。回首分茅山外过，金鳌铜柱看巍峨。东吴山气抗洪涛，秀气偏钟冠世豪。红杏香中文彩艳，紫薇花外政声高。明良已际今尧舜，黼黻还期古稷皋。极目海天频仰止，风流嬴得受甄陶。"}