{"id":"1131730","title":"故丞相高平范公挽歌辞三首","dynasty":"宋","author":"綦崇礼","text":"遇主方英妙，当朝独老成。小车何耄耋，前席起公卿。感会真千载，哀荣止半生。伤心埋玉处，愁雾锁佳城。帷幄言犹在，山林迹已迁。登庸疑早贵，福艾欠长年。浑厚风神粹，恢宏德度全。直应天夺速，何物恨鸢肩。忆昔金銮直，天颜喜色新。草麻惭大手，命相得良臣。内赐充怀袖，廷扬耸搢绅。秪今馀典册，那复见斯人。"}