{"id":"1113581","title":"偶书二首","dynasty":"宋","author":"李之仪","text":"闭门只欲浑无事，门外何尝有事来。生计不须忧水旱，仕途休更问梯媒。身安种种皆三乐，客到时时共一杯。此外华岩是归处，眼前楼阁竟谁开。小山相对数椽地，乐与心期境自多。有酒未妨同客醉，无情到了任君魔。采薇行歌亦劳矣，饮水曲肱还会么。只恐时来把不住，更看究竟事如何。"}