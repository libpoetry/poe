{"id":"779269","title":"高山流水 次夫子清风阁落成韵","dynasty":"清","author":"顾太清","text":"群山万壑引长风。透林皋、晓日玲珑。楼外绿阴深，凭栏指点偏东。浑河水、一线如虹。清凉极，满谷幽禽嘹唳，翠霭溟濛。任海天寥阔，飞跃有无中。云容。看白衣苍狗，无心出、变化虚空。细草络危岩，岩花秀妩日承红。清风阁，高淩霄汉。列岫如童。待何年归去，泉石各疏慵。"}