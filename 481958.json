{"id":"481958","title":"姚少师所藏八骏图","dynasty":"明","author":"曾棨","text":"周家八马如飞电，夙昔传闻今始见。锐耳双分秋竹批，拳毛一片桃花旋。肉鬃叠耸高崔嵬，权奇知此真龙媒。霜蹄试踏层冰裂，骏尾欲掉长飙回。瑶池宴罢归来早，络月羁金照京镐。紫鞚飞时逐落花，雕鞍解处眠芳草。由来骏骨健且驯，弄影骄嘶不动尘。有时渴饮天津水，五色照见波粼粼。圉官骑来难久驻，饮向春流最深处。珠衔宝勒不敢疏，直恐飞腾化龙去。古来善画韦与韩，此画岂同凡马看。人间造次不可得，苜蓿秋深烟雨寒。"}