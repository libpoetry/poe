{"id":"271040","title":"沁园春·题陈希夷大书寿字为同年张蓼匪祝","dynasty":"清代","author":"宋琬","text":"西岳崚嶒，有仙人高卧，曾跨青牛。见山荪亭畔，苍苔石室，云台观里，素榜银钩。夭矫游龙，蹁跹舞凤，笔阵钟王未可俦。装潢了，向锦堂高挂，第一箕畴。使君文采风流。赋归去来兮尚黑头。羡玉燕开祥，前身昴宿，金貂累叶，家世留侯。甲子初周，须眉未艾，种菊栽松乐事稠。将进酒，唤希夷睡醒，同醉金瓯。"}