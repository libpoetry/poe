{"id":"1236399","title":"遣怀二首","dynasty":"元","author":"陈镒","text":"平生赋性本疏顽，拙宦虽縻心自闲。黄菊尚留秋后径，白云长在望中山。瘦躯多病惟储药，空屋无钱不用关。松下儿童应笑我，鬓毛只为作诗斑。不出门庭腰脚顽，幅巾短褐称萧闲。墨浓砚石迷雊眼，香暖炉烟起博山。睡美黑甜便老懒，饮酣白堕息机关。今秋已负登高兴，空想重岩细菊斑。"}