{"id":"1131215","title":"赵提荆挽词","dynasty":"宋","author":"楼钥","text":"毓秀从天派，盱衡动至尊。使星方炳耀，卿月遽侵昏。已矣悲吴馆，谁欤护北门。庆源流未艾，文献蔼诸孙。处事才游刃，论文辩粲花。英姿凛熊豹，健华走龙蛇。持橐身终外，垂车梦到家。平泉花木在，愁绝旧生涯。客授早登龙，襟期一笑同。门清心似水，论正气如虹。近问书犹湿，重来迹遂空。无因送丹旐，老泪洒西风。"}