{"id":"794057","title":"夏日子返见过，叹予近诗，庶几于言者无罪，闻者足戒。嗟乎足以垂戒，则吾岂敢。昔苏子瞻以诗得罪，究得罪之故，初不系乎其诗，狱中遗子由二诗反以得白。吾师所称有命信夫。彼自矜罗织之巧，搏击之能，正不堪一笑耳","dynasty":"清","author":"黄毓祺","text":"夜阑相对益凄其，万事干戈信所之。空外岂无霜鹘俊，人间自有雪鸥饥。贫来不改耽佳性，老去犹存漫兴诗。叹息我生多定分，谁能独立畏蛛丝。"}