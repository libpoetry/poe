{"id":"1122473","title":"奉挽近故制置侍郎畏斋先生吴公","dynasty":"宋","author":"度正","text":"人物雄三楚，师传自五峰。求仁居广大，学道到从容。世仰堂堂表，天知磊磊胸。斯文真不幸，海内失儒宗。讣音来岳麓，天下想遗忠。金匮嘉言在，清朝雅望空。汉庭悲贾傅，蜀学祀文翁。没世名逾盛，方知此道公。当年王事急，盛夏叹驰驱。振铎宣皇化，登车礼硕儒。薛公推一范，张老得三苏。扰扰成何事，千年美意俱。"}