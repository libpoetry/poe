{"id":"685077","title":"神游飞云诗和方西樵韵","dynasty":"明","author":"王渐逵","text":"箬竺藤蓑自野人，野人应许是前身。向来更有罗浮赋，只恐山灵记不真。傍花随柳自吾人，不是栖迟乞病身。试向孔门看事业，由来曾点属谁真。蹑向天根始识人，先天何处觅安身。飞云顶上三更月，照得梅花色相真。漫游曾忆属猪年，道士传惊是谪仙。记得三峰云外路，烟萝深处即诸天。世路蹉跎感岁年，梦中招隐是何仙。遥应不负山灵约，早晚移家入洞天。一堕尘踪已廿年，归来犹得伴群仙。舞鸾迥鹤知何世，瑶草琪花别有天。"}