{"id":"1063661","title":"王表臣忘机堂次蔡德符韵","dynasty":"宋","author":"释德洪","text":"风埃九陌吹冠巾，冻蚁旋磨无富贫。忧患著人骨肉隔，奔势熏天吴楚亲。何妨社栎神其拙，壑舟不暇供岁月。句法不医霜鬓秋，迩来览镜茎茎雪。蔡侯大家言不诬，笔端五色图空虚。酒阑耳热题诗处，豪放超逸先锋车。古来百局坐奇智，并头暗中争射利。对人含笑真含沙，幻影浮屠同一世。世味甘于涴蜜刀，舐之割利那可逃。痴儿坐守忘啼哭，乃欲避就空勤劳。君看秋风秀江叟，枯木形骸外尘垢。屋下沙鸥交友同，耳边胜利蚊雷吼。水光绿静山青葱，意行回反遭路穷。莞然一笑答山谷，忽见幽林小径通。我诗赠君无杰句，碧湾明月不可取。游人欲上忘机堂，请哦蔡侯醉时语。"}