{"id":"687954","title":"挽李?霁先辈","dynasty":"明","author":"成鹫","text":"识得斯人玄又玄，真儒驻世是真仙。文章不落空王后，性命全归象帝先。穗帐衣冠如昨日，鼎湖弓剑忆当年。青山一觉希夷梦，更拟骑箕觐九天。一入金门便隐沦，曲江回首见垂纶。沧桑阅尽人间世，岁月销磨物外春。丹诀有灵龙蜕骨，碧天无际鹤翻身。浮生日促仍多病，拟拾遗薪逐后尘。曾借名园受一经，频来犹记旧池亭。为僧不敢通年谱，隔世还思见典型。风树几回悲坠叶，摄提初转散晨星。老成凋谢今如此，一曲长歌问渺冥。"}