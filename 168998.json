{"id":"168998","title":"石氏画苑·卒行无好步","dynasty":"宋代","author":"陈师道","text":"卒行无好步，事忙不草书。能事不促迫，快手多麤疏。加看荷苇槲叶扇，崔家仲叔三人俱。扫除事物费岁月，收定神气忘形躯。恍然有得夺天巧，衰颜生态能相如。市师信手无赢余，一日画出东封图。眼前百口怪神速，背後千指争邪{外厂内歈}。君家画苑倾东都，锦囊玉轴行盈车。补完破碎收亡逋，欲得不计有与无。问君此病何当祛，君言无事聊自娱。世间何事非迷途，挟策未必贤樗蒲。苑中最爱文与苏，情亲不独生同闾。自谓知子谁如余，叔也不痴回不愚。怜君用意常勤劬，挥毫洒墨填空虚。风梢雨叶出新意，老树僵立何年枯。我生百事不留意，外物不足烦敺除。翰墨才能记名字，模临写貌无工夫。见溺不救危不扶，独无一物充庖厨。看君发漆颜丹朱，意气健如生马驹。逢人不信六十余，郁然一茎无白须。吕翁落寞起钓屠，南山四老东宫须。人生晚达有如此，应笑虞翻早著书。"}