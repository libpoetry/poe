{"id":"161074","title":"再用元韵因简县庠诸先辈","dynasty":"宋代","author":"王炎","text":"书生卯饭动及午，姜糁菜丝烦自煮。异时甘脆屋渠渠，出自空肠千卷书。竹间杵臼相敲击，茶不疗饥何苦吃。泉新火活费裁排，呼奴更挈铜瓶来。蜀客见之心逐逐，暂借纸窗休茧足。归欤家在淮源边，草魁可买无青钱。不办云腴供粥饮，空有束诗如束筍。青箬小分鹰爪香，江上拿舟当无引。"}