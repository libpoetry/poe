{"id":"769173","title":"月夜展读亥白兄书札","dynasty":"清","author":"张问陶","text":"君昔游京华，我居沌水北。思君寄远书，琐屑动盈幅。一纸逐鸿飞，离愁满心曲。今我客京华，君居沌水阴。翩然通尺素，重若双南金。想君下笔日，似我当时心。泛泛楚江萍，苍苍燕市月。人生无百年，八载三离别。秋风万里来，归思凭谁说。宛转读君书，一灯澹于雪。"}