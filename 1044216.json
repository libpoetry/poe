{"id":"1044216","title":"北游寄崔象之","dynasty":"宋","author":"范纯仁","text":"尘埃都门路，羸马复北首。徘徊孤客心，厌此行役久。秋云结层阴，风叶下高柳。解鞍止孤馆，斜雨入户牖。愁怀写长川，时运付杯酒。回念宇宙间，无一真我有。功名圣贤事，世味俗自厚。行心弗愧天，安俟传不朽。偶为细故牵，还成浪奔走。矧庇吾族繁，折腰仰五斗。营营百年内，此累难遽否。田庐傥其完，尚可归老丑。人事固莫定，此志诚不苟。诵言成短章，聊以告吾友。"}