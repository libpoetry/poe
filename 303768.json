{"id":"303768","title":"春从天上来·翠拥红幢","dynasty":"清代","author":"陈方恪","text":"翠拥红幢，是琼壶窈窕，飞影殊乡。宿雾搓酥，断霞凝粉，帘捲恰对秾芳。好自珠楼灿晓，多少意、酒力难将。剪鲛缃。尽一春蜂蝶，都隔银潢。霓裳。人成垠舞，算唤起瑶姬，有泪如江。吹转朱幡，绛云迷却，犹怜蘸水凄凉。一捻殢娇慵学，东风里、曾讶浓妆。解零珰。渐丝丝细雨，委尽柔肠。"}