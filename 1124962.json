{"id":"1124962","title":"田园","dynasty":"宋","author":"徐瑞","text":"结茅北山下，竹树深以幽。门前二顷田，躬耕遂吾谋。东风二三月，绿水如泼油。戴星事犁锄，戮力期有秋。经行彼何人，黄金络马头。停鞭略踌躇，为问几时休。所得不偿劳，胡不从我游。再拜谢行人，此意何绸缪。相从良不恶，违己诚所羞。卿宜用卿法，吾亦饭吾牛。去年种麦时，瘦骨寒欲折。芃芃麦苗青，贸贸积霜雪。今年麦上场，邻家粒已绝。我麦难堪饭，我耕力已竭。我力虽已竭，我计未为拙。山下十亩陂，可灌十顷田。频年费修筑，堤堰久不完。泥沙况填壅，旱岁无源泉。凶荒贵有备，乌可尽付天。呼儿运木石，及此冬日暄。悠悠最害道，努力勿辞难。斲桐作秧马，断木刳泥船。咄此至微物，当趁岁月閒。阿童御觳?，吹笛前山前。迎我相指似，村西吹晚烟。屋山东南偏，手种一区芋。炎炎六七月，挈瓶事灌注。兹焉有佳思，役役不知暑。寒夜羹玉糁，聊用娱岁暮。连筒通稻渠，分溉五亩园。桑麻日青青，畦蔬亦已繁。晨兴荷锄出，日入荷锄还。所乐固有在，辛苦不足言。邻翁笑相劳，子乃不惮烦。寒溪横略彴，窄径通村墟。樵夫下山来，俗气鄙且粗。野花鬓阑斑，蓝缕寒无襦。卖薪招我饮，醉倒相携扶。明日复入山，真乐孰尔如。种茶石冈上，草盛茶欲枯。劬躬自薅薙，青青复厥初。新雷破幽郁，一雨土脉苏。枪旗渐堪摘，纤纤出香腴。此物不救饥，此味何可无。方湖涵深碧，移种水芙蕖。壤沃不待培，周回已芬敷。岂惟花实美，根叶尤所须。今年种菱芡，明年种菰蒲。生涯日已广，而不劳耘锄。月明撑舴艋，长啸足自娱。"}