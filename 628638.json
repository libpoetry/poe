{"id":"628638","title":"送朱季美","dynasty":"明","author":"李云龙","text":"郁铜江边柳压城，郁铜江上啼暮莺。绿波碧草伤心色，何事春风欲送行。奉君离觞君不御，罢酒为君赋长句。忆君早岁起三城，海内争传朱季名。龙蛇落低古不过，锦绣出口人皆惊。紫陌探春驱马去，红妆扶醉踏花行。竹下时时偕逸侣，蓬门日日走公卿。自从蹶足红尘道，流落空山卧烟草。问君生事复何如，虹冈草堂何浩浩。丈夫生世不逢时，穷途寥落皆如斯。为虎为鼠非由我，呼马呼牛但听之。吴江楚水明当发，万里风波从此越。愿君到处但看云，惟有青山容傲骨。"}