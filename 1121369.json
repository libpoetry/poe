{"id":"1121369","title":"赋赠玉岩","dynasty":"宋","author":"林颜","text":"人在通天第几岩，玉岩形胜最潭潭。三钟攘臂适吾乐，五斗折腰真尔惭。漫浪著书酬素志，逍遥齐物载清谈。超然此道人知少，人日先生为指南。万卷收书肯为贫，长年石室谢纷纭。冥鸿有志难寻迹，野鹿无心不出群。拔俗风标清似水，视人富贵薄于云。柄臣欲强东山起，只恐东山未放君。"}