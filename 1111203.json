{"id":"1111203","title":"上黄参政寿七首","dynasty":"宋","author":"许及之","text":"人间元自有三山，不在虚无缥缈间。山上仙人圯上老，一编亲辅汉龙颜。谁识金仙抱送时，年年惟有早梅知。只今不负调羹信，造化工深物自私。谏纸台评字字温，补天勋业妙谁论。风霜却是为霖手，桃李恩深更不言。涉五经旬一风雨，三边安帖屡年丰。但知风虎云龙会，不见弥缝辅赞功。补衮工夫日线长，天教岳降傍新阳。都人拟看貂蝉出，亲受君王饮福觞。自有中兴太学来，我公今始拜公台。胚胎元气真难事，五百年间命世才。度量汪汪见古风，衮衣只与布衣同。定知耐老耐官职，几个中书郭令公。"}