{"id":"544567","title":"题陆履素使君两朝八命册二十四韵","dynasty":"明","author":"胡应麟","text":"黼黻开金殿，丝纶下玉除。苍龙双御极，紫凤八衔书。睿藻飞岩穴，天恩湛里闾。虹蜺悬巨轴，驷马集高车。五世环投雀，三朝佩映鱼。机云人望切，逊抗吏才舒。试县催凫舄，专城列隼旟。朱弦鸣淅沥，黄绶曳清虚。盐铁初裁论，缗钱乍榷储。桓宽文彩耀，刘晏策筹摅。煮海心聊系，看山兴自如。登坛携大笔，倒屣纳长裾。雪夜船移戴，风晨榻挂徐。名流饶吐握，寒士极吹嘘。西竺时参梵，南屏或叩渔。蛟宫镵锦贝，鹫岭簇璚琚。河内贤劳剧，淮阳岁月除。达人齐久近，明主惜居诸。云雾披丹阙，奎躔焕石渠。殊荣乔梓并，远思蓼莪舒。棘寺骞腾外，槐堂盼望馀。千秋未央诏，永永贲幽墟。"}