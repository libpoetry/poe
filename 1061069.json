{"id":"1061069","title":"寄赵季成钤辖","dynasty":"宋","author":"饶节","text":"器之高谊已下世，安当我友埋金沙。倚松卧病无一钱，俗医如山闯利多。天寒岁暮山谷里，二老不作如我何。谓天盖高不无意，间生贤者为帝裔。不容声色眩耳目，但许诗书养梗柢。少年所学无不有，精研往往穷渊薮。不知用心能几何，妙悟自然绝师友。德成而上艺为下，此言端为中流者。须知豪杰盖不然，以德养艺斯又全。若分上下为优劣，千金安得称神仙。德为本质艺其饰，表里相资乃我德。欲知公子志甚深，已著千金追旧迹。世人有艺初无德，为骄为傲为残贼。杀人取财不知惧，犹誇庸妄肆诞惑。须知公子本无我，一切有求无不可。平生高见隘古人，焚弃经方见何左。老僧年来学禹步，跰?鉴井不能去。还丹一粒能几何，从此游山不知处。"}