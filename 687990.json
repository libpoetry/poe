{"id":"687990","title":"赠岑金纪","dynasty":"明","author":"成鹫","text":"热肠冷局老相知，同调非君更有谁。好似红炉与冰雪，相逢刚是岁寒时。壮志销磨春复春，雄冠抛却返儒巾。谁知绛帐谈经者，还是当年借箸人。少年场里老诗翁，郭外行吟草色中。踏上蹇驴人尽笑，风流还与据鞍同。樽中酒尽更当沽，笑指腰间旧辘轳。本是虬髯老狂客，冰霜无奈上髭须。绛帻绯衣拥腐儒，酒阑看演铁冠图。壮心一夜消难得，莫怪当筵骂灌夫。古匣重缄涩不开，无端夜半作风雷。中间隐有龙蛇泣，白发先生赚我来。静中日月闹中过，灯下棋声杂笑歌。我局未终先袖手，看君覆局更如何。退步知君已得仙，竿头须信有真禅。东林久作居亭主，怅望伊人六十年。"}