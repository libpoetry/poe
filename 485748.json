{"id":"485748","title":"送王元章北游","dynasty":"明","author":"全思诚","text":"我从越中归，山水犹在眼。贺湖天寒水鉴净，禹穴木落云气暖。梦中往往复登临，万壑千岩姿萧散。故人山水窟中来，题诗直上姑苏台。酒酣目力隘宇宙，少年笔阵排风雷。谢公屐齿小吴越，北望中原更奇绝。终南太华青未了，桑乾之阴多积雪。送君出门歌远游，自笑把锄空饭牛。功成归来尚黑头，访子却觅山阴舟。"}