{"id":"771603","title":"七里泷看云","dynasty":"清","author":"许传霈","text":"桐庐江之上，山势诡莫状。万笏列朝班，千鬟俟远望。我舟发侵晨，白云压青嶂。活泼走蛟龙，喷薄助波涨。想见空洞天，才撤云母帐。一座玉屏风，历乱总无恙。绝顶形变更，当头或排宕。忽忽过山头，前山又相向。络绎不断云，心神为之王。衣袖如铁寒，久伫讶健忘。风劲鸟不鸣，峭壁高无傍。有此山水奇，看云奇穷相。深恐入富阳，胜景更莫让。急为笔诸书，好见云山样。"}