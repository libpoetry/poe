{"id":"748549","title":"大峡关","dynasty":"清","author":"龙启瑞","text":"入山天冥冥，出山风泠泠。出山入山各异熊，平原芳草长青青。千岩万壑不知数，何年琢就苍玉屏。长松百尺谁所种，一一偃盖皆龙形。深林云日含变幻，胜跃光怪藏精灵。峰头积雾书疑雨，仿佛尚带龙涎腥。石滑尚愁行旅过，径仄或恐猿猱经。道旁野藤花，历落含芳馨。老鸦衔子种岩谷，霜根蟠结余千龄。一翁卖茶貌何古，终日宴坐惟茅亭。鹤发非仙亦非隐，得毋内视存黄庭。我生日夕在尘世，劳劳轩盖何时停。他年待访赤松子，有缘无虑云岩扃。"}