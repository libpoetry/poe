{"id":"439370","title":"西山避乱三首","dynasty":"金","author":"王元粹","text":"苍山多回互，四望令人迷。过午日已暖，残雪融为泥。路滑不可进，弱葛愁攀跻。老幼委沟壑，不如犬与鸡。嗷嗷同行子，手中各有携。汲涧为饮食，架木为岩栖。夜半三四惊，翁媪禁儿啼。念我长病母，乱离隔东西。野宿不得晓，飞霜沾敝袍。空山凝寒色，天边星月高。忆昨离鄂城，数家同遁逃。穿林恐相失，前后闻呼号。避乱但欲远，焉知登顿劳。俯临万仞壑，性命轻鸿毛。青青道边麦，知是谁家田。山田固已薄，榛石复相连。旁有破茅屋，日入不见烟。借问旧居者，闻乱已西迁。平生苦沦薄，对此增慨然。甲兵暗宇宙，谁能安一廛。愁忧无从诉，仰面视苍天。伐木南涧底，双鹿过我前。"}