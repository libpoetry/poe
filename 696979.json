{"id":"696979","title":"西山十咏同陈沈二太史黎秘书杨祠部丘计部李环卫朱光禄安茂才童康邓朱四山人作 晚至碧云寺","dynasty":"明","author":"胡应麟","text":"梵刹金银布，花香绕碧栏。断崖交桧柏，飞瀑洒琅玕。霞起天台暮，云生岳麓寒。钟声似迎客，时出远林端。梵阁千寻起，雕坛一径斜。僧归迷翠巘，客至扫青霞。竹里分香积，松间转法华。遥看层砌上，缥缈堕天花。飞流望不极，缥缈挂长川。天际银河落，峰头玉井莲。波光迥太液，云气引甘泉。更上遗宫顶，千林起夕烟。宣皇游幸日，千骑转晴沙。殿绕骊山树，窗开绣岭花。星辰留御辇，云雾锁仙槎。北望龙蟠气，飘飘想翠华。槛立孤峰上，窗开万岭西。霞光流紫极，日影抱丹梯。绮树三春长，金芝五色齐。蓬莱宫殿里，笙鹤旧曾携。万山苍翠合，流水晚潇潇。雾里瑶台出，云中绛节朝。桃花开绝涧，松影落层霄。时听群仙度，天风引玉箫。殿隐芙蓉外，亭开薜荔中。山光寒带雨，湖色净连空。作赋携词客，行歌伴钓翁。夕阳沙浦远，北雁起秋风。说法闻初地，题名到上方。砌幽松子落，林远叶声长。夜雪飘山磬，秋云洒石床。坐来千嶂里，岚翠满衣裳。地入空王宇，山藏释子筵。白云流五岳，青壁俯诸天。象外烟花丽，空中色界悬。为将忘世念，一诵法华篇。晨风遥策杖，夕露几沾衣。礼佛青山塔，逢僧白石扉。悬萝山鸟集，亚竹水萤飞。为爱西窗宿，泉声出翠微。"}