{"id":"436704","title":"用韵答封张二子","dynasty":"金末元初","author":"段成己","text":"有斤谁斲鼻端泥，借榻聊从地主栖。万事成亏均野马，半生痴黠等醯鸡。文章自笑非时样，道德空期与古齐。老懒正疑閒处著，高名无用不如低。心如堕絮已沾泥，身似惊禽未得栖。壶?何须歌老骥，冠成不复带雄鸡。黄公遁迹终辞汉，范蠡逃名径入齐。回首平生事堪笑，少年豪气北山低。草鞋不踏禁街泥，一把黄茅足稳栖。赋性可怜如野鹿，惊心未免听朝鸡。是非毕竟何时定，出处从来自不齐。坐断寒更吟未了，炉灰雪积火潜低。"}