{"id":"663383","title":"送秦用中文学","dynasty":"明","author":"边贡","text":"玉真台下三间屋，屋后有松前有竹。广文先生双鬓秃，长对青藜夜深读。有时不巾亦不服，独跨瘦驴携短仆。五老峰前看秋瀑，有时芒鞋步江澳。月落诗成江鬼哭，石底流泉手亲掬。归来煮茗窗下宿，清梦蘧蘧谢粱肉。鸟声堕枕猿挂木，红日三竿睡初熟。食罢晓盘歌苜蓿，为剪溪云封尺牍，长安故人劳远目。"}