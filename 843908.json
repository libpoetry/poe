{"id":"843908","title":"齐天乐 葺薆园粗完题壁","dynasty":"清末民国初","author":"张慎仪","text":"避嚣小隐林深处，近在少城城畔。屡浼蚁营，屋烦蜗载，题作慰蹉跎馆。回廊涉遍。上树杪茅茨，一揩倦眼。燕燕莺莺，自来自去谁拘管。浮生莫慨蓬转。者闲适风景，让我先占。新绿最阴，颓红閟馥，都与好怀相绾。尘缘隔断。有两版丛书，足供消遣。高卧北窗，觉羲皇未远。当年曾访凌云去，小住海棠香国。轳辘井边，秋千亭畔，簇簇疏花如雪。萧晨蕙夕，剩清怨几分，闲情一霎。春睡醒来，梦华破碎秋心仄。光阴回首都幻，又古鹳重缔，饱有秋色。冷艳弄晴，素馨吹息，销尽红尘炎热。无言脉脉。有篱豆吟蛩，伴伊幽寂。画箔低垂，玉阶凉露白。翩翩浊世佳公子，无怪得名能早。拨乱多才，爱人以德，自是神仙通晓。知音太少。惜海上成连，悕弹古调。冷落鱼龙，黾蛙阁阁闹津要。葭吹春风到了。听双双乾鹊，绕庭喧噪。渐入中和，惊红骇绿，恰好岁星临照。居然蓬岛。定饭熟胡麻，果荐安枣。迭晋匏宣，祝使君寿考。人生知己从来少，笑我交游更寡。况是衰龄，适丁危季，同甲问谁属马。天缘幸假。有丙午三人，又娴骚雅。寄兴闲园，望云依恋潞公驾。石湖亦驰名者。诗注熙朝事，播为佳话。月后销沉，岂知今日，再见吟迷联社。暮秋清暇。正酒绿灯红，连宵未罢。醉墨淋漓，补当年图画。"}