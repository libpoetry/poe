{"id":"401943","title":"乙卯春感八首次草堂秋兴韵","dynasty":"民国末当代初","author":"钱仲联","text":"蛰居城市此山林，一病迷阳感郁森。新岁燕莺非旧国，长洲云物是春阴。窥天难测苍黄意，堙海空馀木石心。漆室吟成总幽咽，隔墙来和女媭砧。弱水昆仓测景斜，黄图廿载看中华。破荒速置追锋传，凿空遥通贯月槎。欲作脂田惟画地，全驱胡骑不闻笳。神皋奇事知多少，人力能开铁树花。钧天高会日重晖，载笔聊同铎氏微。龙汉劫波方换世，蓬莱海水又群飞。大云共切祥霖望，小草深渐远志违。代谢冬春纵非我，忍忘越瘠与秦肥。空局明灯问劫棋，苍生谁乐复谁悲。未酬林楚称尊愿，也似刘翁黜帝时。事去故应投北比，身亡徒叹出师迟。南山铁案天鹏翼，此梦荒唐费论思。朱旗北斗大荒山，谁掷陶轮一掌间。两帝东西争战国，五峰仙圣诉天关。青禽有使来王母，白雁无谣应伯颜。野老于今看率舞，不须身到侍宸班。一梦春场误黑头，桃花魏晋几阳秋。文章未济群生溺，乐府空歌万古愁。蹭蹬风尘昌谷马，浮沈江海杜陵鸥。高楼隔断人间世，道大何妨隘九州。非儒问孔各论功，剑首唐虞一吷中。几辈吴牛惊喘月，有人宋鹢退因风。坑灰飞尽秦祠白，猛士歌残汉帜红。推背河山图好在，寒窗绝倒郁离翁。吴根越角路逶迤，半隔樵村半钓陂。乡梦尚迷金盖月，春心先向石梅枝。山丘华屋齐存没，桑梓龙荒有变移。此日金阊肠绕处，巫峰相望海云垂。"}