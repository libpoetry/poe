{"id":"534311","title":"再游归宗岩","dynasty":"明","author":"邱云霄","text":"昔游当玄冬，兹来值朱明。岁光倏尔变，眷言怆深情。少壮易抛掷，短发不复生。幽探在佳致，胜事谁能评。高松结鹤居，深叶栖蝉鸣。六月看山雪，千林响流莺。紫云开玉台，青鸾控朱軿。回首顾尘迹，飞身天上行。白杨满山下，古坟相青峥。感此地下魄，何用千岁名。仙人非凡胎，丹砂不可成。我来得清况，对酒当欢倾。"}