{"id":"264318","title":"春墅招游琅琊山馆作放歌行","dynasty":"清代","author":"方士淦","text":"春风骀宕景物妍，有客邀我访焦先。乘舟径到海门边，我欲从之俗虑牵。济胜无具徒迁延，琅琊山馆主人贤。招我同游淮山巅，两家昆季都随肩。山石荦确草芊芊，楼阁位置殊天然。花鸟相伴何新鲜，扶疏高树卓峰尖。主人劳瘁几多年，酒酣我欲枕流眠。惜哉兹山竟无川，我闻佩刀刺飞泉。卓锡亦能引涓涓，乃知人定能胜天。曷不凿石将池穿，导源而下成方圆。一朝雨注鸣潺潺，空明相映澹若烟。他日重游缔宿缘，淋漓濡墨拟张颠。联句何妨险韵拈，更诵《南华秋水》篇。"}