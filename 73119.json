{"id":"73119","title":"风流子·离思满春江","dynasty":"元代","author":"张野","text":"离思满春江，当时事、争忍不思量。记芳径月斜，凭肩私语，兰舟风软，携手寻芳。回首处，青山遮望眼，绿柳系柔肠。云落雨零，燕愁莺恨，宝钗留股，鸾镜分光。天涯飘零客，情缘向何处，最是难忘。犹剩满襟清泪，半臂余香。□心似雨花，一枝寂寞，梦随风絮，万里悠扬。谁信觉来依旧，烟水茫茫。"}