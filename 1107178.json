{"id":"1107178","title":"张大资挽词","dynasty":"宋","author":"韦骧","text":"峥嵘仪貌国辉光，曾与明堂作栋梁。颛面钜藩方偃息，间生英气忽飘扬。文章绝笔星辰晦，德业遗芳简册香。不以修龄畀贤杰，伤嗟无处问苍苍。熙载功成鬓未华，蕃宣屡易见褒嘉。凤池旧别经年久，鹤驭新乘去路赊。哀挽声悽霜月冷，铭旌影转晓风斜。故山归葬依先垄，千古悠悠贤世家。"}