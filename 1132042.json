{"id":"1132042","title":"青田同七五兄作四首","dynasty":"宋","author":"薛季宣","text":"为闻双鹤访青田，便有孤云竟目前。滩水自鸣山自绿，短篷斜挂得酣眠。鸟云送雨过前山，白鸟将雏向远湾。独立溪亭无个事，湍流泷石镇潺潺。浩歌欸乃客销魂，一抹烟林暝远村。花为忘忧人一笑，不知风雨作黄昏。溪翁夜傍清溪立，千尺丝纶一红粒。天空月白不见人，无声露滴蘋蓑湿。"}