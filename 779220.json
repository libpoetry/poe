{"id":"779220","title":"大酺 寄友","dynasty":"清","author":"陈世祥","text":"简点征衫，秋风里，老了几多行客。江头鸿雁起，听一声哀怨，蓼花都白。香冷衾丝，梦萦衫带，粘得柔肠窄窄。愁魂无可寄，觅醉乡深处，暂寻家宅。奈消恨无方，删情不尽，最难安拍。前时明月色。单一味、惨淡和萧瑟。偏又向、枕函偷觑，屋角轻移，等闲间、伤人心魄。别绪嗟匆迫，欢娱事、杳然如隔。料伊处、情难劈。更阑月转，陡地风惊帘额。夜情怎生捉搦。"}