{"id":"240633","title":"道中寄丹丘亲旧","dynasty":"宋代","author":"王之望","text":"别处日已远，别情转绸缪。行行千里余，脉脉无时休。夜与梦相随，昼与泪俱流。山高恨不断，水阔遮无由。欲吞不下咽，欲吐不出喉。戟我胸肺间，有如鱼挂钩。寻端无从来，了知在心头。翻疑一寸心，能容如许愁。平生丈夫气，愧此须髯虬。朝来看蓬鬓，满鉴雪霜浮。"}