{"id":"557900","title":"题竹","dynasty":"明","author":"张弼","text":"刘郎不作桃花梦，胸中秀气何澒洞。公暇时时露一班，腕指所到清风动。霓裳霞袂不沾尘，玉节翠旂同跨凤。洞庭野阔天阴阴，湘浦波寒云滃滃。扁舟载月歌月明，半窗环佩声相送。个中真趣只自知，苦求形似俱庸众。大笑前朝李息斋，俗笔刻镂堪覆瓮。九龙山人真我师，太常清卿应伯仲。城东解后顾虎头，平生三绝人犹重。鹅溪袜材白雪光，徂徕松烬玄云冻。脱袍解带写遗之，一醉酒钱三月俸。朅来示我索我题，局束诗怀空啽哢。小窗短烛理枯桐，竹枝谩抚江南弄。"}