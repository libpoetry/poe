{"id":"523136","title":"刘子有金陵之差遂便觐省","dynasty":"明","author":"李梦阳","text":"使君昔居紫荆关，日登燕峤望吴山。逢人颜色郁黯黕，对酒涕泗交潺湲。使君南向金陵去，孤帆夜拂春天树。旅枕常欹月落时，梦魂先到云飞处。杨子江头青草斜，大孤山前开杏花。行人三月重回首，游子一年初到家。出门烟草满芳甸，凤凰台接麒麟殿。游陌联翩追宿娱，墨场婉㜻罗宾宴。人生意气无南北，白马青袍动江色。即看舣舸石头城，还闻税鞅钟山侧。钟山崒嵂压秦淮，燕赵风云入望来。芙蓉秋雁多愁思，问君何日锦帆回。"}