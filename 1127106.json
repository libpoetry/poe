{"id":"1127106","title":"题郑防画夹五首","dynasty":"宋","author":"黄庭坚","text":"惠崇烟雨归雁，坐我潇湘洞庭。欲唤扁舟归去，故人言是丹青。能作山川远势，白头惟有郭熙。欲写李成骤雨，惜无六幅鹅溪。徐生脱水双鱼，吹沫相看晚图。老矣个中得计，作书远寄江湖。折苇枯荷共晚，红榴苦竹同时。睡鸭不知飘雪，寒雀四顾风枝。子母猿号槲叶，山南山北危机。世故谁能樗里，彀中皆是由基。"}