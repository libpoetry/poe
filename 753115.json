{"id":"753115","title":"守风杜关塘登岸望月","dynasty":"清","author":"欧阳述","text":"篷底饭初罢，小步湖风前。夕照入已尽，夜气来无边。四山静同梦，远水寒生烟。渔镫点遥岸，光与疏星连。稍时月东上，樯影皆西偏。清光似怜客，故驻匡庐巅。此际绿杨城，二分人共妍。以我伫望劳，知彼心旌悬。宵景足凄感，况复别恨牵。徘徊永不寐，风露凉垂肩。远渚萤火没，浅莎虫语联。归舟意悄然，石濑流涓涓。"}