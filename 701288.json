{"id":"701288","title":"登甘露寺多景楼二首","dynasty":"明","author":"黄仲昭","text":"阑千百尺倚层霄，风景无端入望遥。岛屿势从沧海断，楼台影落碧波摇。青山绕寺自千载，芳草缘城锁六朝。吊古伤心吟未就，疏钟残照送归潮。江南江北景无穷，都入危楼一望中。霸业荒凉天地老，山河盘踞古今雄。丹阳雨至云连树，瓜步潮平浪拍空。野鸟似知前代恨，林端哀怨泣西风。"}