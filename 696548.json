{"id":"696548","title":"题梅花","dynasty":"明","author":"郑真","text":"岁寒为客楚天涯，遥忆西湖处士家。千里梦回霜月白，起看倒影在窗纱。玉皇殿上会群仙，绰约丰肌映雪妍。晏罢归寻蓬岛路，紫鸾飞入海云边。春风消息问梅花，冰雪那禁老岁华。有约玉人终不到，凭谁觅得画图夸。姑射仙妃礼玉宸，孤芳占得御园春。君恩天上怜才俊，赐与螭头第一人。花仙雪里喜相过，占得青春有许多。见说商岩正招隐，调羹事业果如何。孤芳老干雪崖重，六出春涵造化工。千里西湖魂梦杳，紫箫吹断月明中。"}