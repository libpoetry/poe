{"id":"833253","title":"昼锦堂 寄桑园","dynasty":"清末民国初","author":"樊增祥","text":"挂屩枫天，吹箫月夜，几年轻负鸥盟。一水萝溪自绿，板阁深清。淡黄绫锦墩边柳，小红纱縠巷中灯。难忘是，春雨小楼，雕栏六曲深凭。而今。吟渭树，浑不见，河桥酒幔摇青。陇雁西来空寄，醉墨零星。草堂双入王家燕，玉鞭三听霸桥莺。相思意，惟是峡云关柳，两处愁生。"}