{"id":"1073387","title":"德清龟溪亭遇大雨","dynasty":"宋","author":"孙觌","text":"崩云四合千嶂重，奔电一掣十里红。土囊叱吸万窍风，江翻石走昏相蒙。疾雷破柱鞭老龙，百贾颠沛市井空。银河倒倾千丈谼，鱼鳖欲取山为宫。洪涛舂天怒相攻，大舸吹簸如飞蓬。醉卧掀舞一叶中，洗我云梦芥蒂胸。忽然变灭何匆匆，雷公收声电改容。霞舒雾卷萦长虹，绀碧万顷磨青铜。溪边结网南巷翁，白发黄馘射两瞳。赤鳞腾出无留踪，刻舟求剑何时逢。"}