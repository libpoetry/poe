{"id":"104066","title":"胡公疏示祖择之卢氏石诗和之","dynasty":"宋代","author":"梅尧臣","text":"远州太守蓬山客，来过卢家寻怪石。卢家百物今已空，唯石难移留旧迹。埋没尚存三四分，雨淋日炙如皴皵。太守恻然呼健儿，荷锄秉锸争来役。健儿掘土不为坚，旋旋剜沙见圭隙。渐奇渐异人忘劳，更索更深知几尺。瘦峰削出嵩华骨，虚窍凿破蛟螭额。千指曳绳车四轮，击鼓助力归东陌。东陌东头湖水傍，黄泥洗尽何苍碧。故宅愈冷东湖喧，贵贱竞观无碍隔。太守自怜坚直心，爱少憎多屡遭谪。南至苍梧及桂林，名山遍访无穷僻。所宜厌惯不入眼，向此歌吟尤爱惜。我思永叔滁阳时，大夸古翠菱溪获。作诗远寄予与苏，高唱相随无节拍。今知贤人趣向同，玩好托情亡俗格。建康从事胡公疏，一见诧君如李白。雄才落笔泻天河，缀韵孤清仍险窄。入探虎穴谁为难，辞通造化方能敌。殿後吾虽胆力强，独鞭疲马络无益"}