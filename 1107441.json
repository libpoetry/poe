{"id":"1107441","title":"杂兴","dynasty":"宋","author":"史浩","text":"人言铨选异堂除，我笑兹言亦太迂。四海九州均一治，六曹三省岂殊途。春风到处林无槁，夏雨通时物尽濡。会得只将忠实报，门生恩府漫称呼。世间谀佞枉求多，忠实由来曷可磨。谋寝两淮须仗汲，乱消六馆独由何。当年乌府心无挠，今日鸾台道不颇。若也随时效谀佞，岂能功业许巍峨。人材莫谓世全无，用则贤良弃则愚。孔圣既生颜闵在，周家才起甫申俱。归恩报德还忠实，附热趋炎属佞谀。散尽田文门下客，独馀冯子是名儒。世间无处是坚牢，富贵功名亦谩劳。一昃一盈天外月，再生再汐海中潮。红尘衮衮知何补，白发骎骎谁得饶。加我数年专读易，定须轻举到烟霄。"}