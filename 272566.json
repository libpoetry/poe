{"id":"272566","title":"沁园春·鼻观香通","dynasty":"清代","author":"吴藻","text":"鼻观香通，息息停匀，如兰气和。问秋千扶下，喘丝定否，房栊病起，脉候如何。细画长蛾，近窥明镜，似月笼云不待呵。茶温未，镇擎瓯无语，乳面生波。樽前已觉颜酡。偏酒力难胜笑语多。比深宫昼漏，六时频验，华胥仙梦，一曲能歌。半晌谁调，几回欲屏，花底迷藏惯避它。黄昏后，听声声只在，斗帐红罗。"}