{"id":"632039","title":"哭吴岸先","dynasty":"明","author":"释函可","text":"我生亦偶然，汝死何草草。槛车忆初来，面凹露双肘。既被冰雪侵，况复遭群侮。有口难告人，束身守空窭。汝书犹在眼，汝颜不复睹。吁嗟骨似柴，安能厌豹虎。四海尽秦坑，诗书同一炬。二月金鸡飞，恨汝不得偶。挥泪约同人，携灰反旧土。兹愿又已乖，总入山鬼簿。后先理亦齐，不如早还故。地上莫能容，地下可相许。苍苍久不闻，休向帝庭语。吁嗟复吁嗟，万里馀妻女。春闺梦或逢，肯道寒边苦。"}