{"id":"267235","title":"月下笛·闻促织感赋","dynasty":"现代","author":"朱祖谋","text":"冷月墙阴，凄凄碎响，替秋言语。羁人听汝。咽愁丝、黯无绪。空阶都是伤心地，恁禁得、衰镫断雨。正宵砧四起，霜弦孤曳，宛转催曙。愁误。金笼住。伴落叶长门，枕函慵诉。回纹罢织，旧家零乱机杼。西风凉换人閒世，问憔悴、王孙几度。等閒是、变了潘郎发，梦寄谁去。"}