{"id":"693713","title":"西津沈方伯屡和至十八首未已再叠二首为答","dynasty":"明","author":"陆深","text":"班输妙具九攻车，何似休文句最华。晓日芙蓉出溪水，暮云杨柳隔江霞。曾闻南国甘棠咏，须筑长安宰相沙。劫火自惊山石烈，不知白璧本无瑕。每向花前望小车，诗成一一叹才华。须烦妙手题黄绢，绝胜当筵赋落霞。一任江天狎鸥鸟，十年边塞长风沙。晏婴犹惜封书社，卫国何劳怨子瑕。"}