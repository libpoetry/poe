{"id":"658400","title":"相城谣","dynasty":"明","author":"王鏊","text":"东南地下，众水赴之。厥有大海，维水之归。谁为曲防，水失其性。奔轶横流，为厥民病。原田每每，隰乃汤汤。咫尺之间，有丰有凶。邵侯下车，咨我民瘼。首议除之，众议乃格。众言汹汹，侯为不闻。怨斯我任，惠归尔民。防之未决，水不由正。一郡之忧，百夫则幸。防之既决，水逝其沛。百夫之咨，一郡斯快。频年吴下，岁乃大丰。岁乃大丰，郡侯之功。相城鼓舞，白茆企而。白茆相城，利害百之。维行不疑，维功不隳。邵侯去矣，谁其嗣之。"}