{"id":"688079","title":"题画","dynasty":"明","author":"朱同","text":"溪上青云好结居，午阴不用废葵蒲。松风吹醒江湖梦，犹道潮声撼草庐。老树亭间翠影疏，远山烟外淡模糊。扶筇但问清溪水，还向长江作浪无。林皋独立谁家翁，怅望天际来秋风。暮烟未收远山淡，海潮初落沧江空。老松屈盘倚亭树，灵物那无鬼神护。只愁一夜风雨来，化作神龙擘崖去。"}