{"id":"692244","title":"寄胡祭酒","dynasty":"明","author":"杨士奇","text":"豫章先生厌轩冕，归来物外托閒身。青山江上迢迢郭，碧树泉头淡淡春。岁暮丹砂和玉屑，日长羽扇映纶巾。城中冠盖多如雨，解识尧夫有几人。渺渺南州属望劳，玉堂金马旧同袍。篇章富拟杜工部，才思清于何水曹。京国几年嗟间阔，江村何日共游遨。古来同舍多秦越，最忆先生独处高。"}