{"id":"292580","title":"水龙吟·留声机","dynasty":"现代","author":"张克家","text":"一盘圆走乌珠，便摹出、可人情韵。箜篌钲鼓，筝琶色拍，歌声远近。江上峰青，湘灵不见，为传幽恨。正洋洋盈耳，鹅鴐忽叫，忙扶起，斜行璺。磨蝎命宫休问。向筵前、每央红粉。扬州小调，邯郸小曲，转喉犹吝。手握枢机，眼明炉锤，傲他香吻。绕梁能几日，真听遍、廿四番花信。"}