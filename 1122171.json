{"id":"1122171","title":"挽仁宗皇帝词","dynasty":"宋","author":"金君卿","text":"广轮三万里声明，四海讴歌号太平。恭已爱慈同汉景，息民宽厚似周成。九郊上帝天和应，载飨明堂孝意精。惟有升中独谦德，只应留待嗣君行。优贤从谏致时雍，舜目尧眉俨睟容。灵算格天齐睿考，瑞元开筴倍神宗。梦回綵仗归霓阙，愁入宫声咽暮钟。臣子诉号空殒血，鼎湖无路许攀龙。慈俭身先治道间，未尝论罚不从宽。成功日比尧年盛，与子人知夏鼎安。凭几遗音伤万古，抱弓衔恨泣千官。昭陵柏老伊川竭，宫掖三千泪始乾。深仁醴泽浃威灵，最是櫜兵与缓刑。坐接迩僚均父子，手挥宸翰走风霆。臣心未报空号慕，刍牧无知亦涕零。视古诸侯从俭约，忍思遗诏尚丁宁。亿万民灵四百州，衔恩哀慕几时休。惜回长夜钧天梦，归侍仙都泰帝游。苍野路遥斑竹恨，翠微宫冷白杨秋。国人雨泣西郊暮，烟惨风悲亦为愁。"}