{"id":"221853","title":"安清桐夜坐有怀","dynasty":"宋代","author":"冯时行","text":"屋角锦树风飞扬，阴岑夜色凝清霜。结庵云窦谢尘俗，危然搔首忧偏长。背灯顾影空寂閴，亦复自怪何昂藏。人生百虑已大瘦，顾我耿耿无他肠。年来戎马暗河朔，宵旰十载烦吾皇。时将朝事问府主，藁街未见枭狼羊。我亦乾坤一穷士，痴心未肯老为郎。浩歌慷慨拟投笔，门外太白空煌煌。愿学北地傅介子，一节出斩楼兰王。"}