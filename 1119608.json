{"id":"1119608","title":"游山阳十首","dynasty":"宋","author":"陈造","text":"山阳城外舣舟初，先问黄公旧酒垆。空有向来觞咏意，岁华不贷白髭须。邗沟帆席即长淮，鬓未霜时惯往回。绛县老人今若此，此生更复几番来。官池二十四鸳鸯，锦綵争鲜伴醉狂。翡翠有儿知更好，几时飞到酒樽傍。玳筵当日小红裳，珠压双丫十岁强。回首方知但青子，胡琴声里怨茶商。故人不复倒奚囊，但有荒阡荫白杨。魂定可招吾得已，试吟楚些命巫阳。高郎胸次著潇湘，亭枕城闉野趣长。我欲亭西分一曲，白鸥波外自鸣榔。会看亭下水涵空，菡萏香中理钓筒。北道主人吾有托，不应独飨北窗风。多许金钗换好辞，长巾短帕缕金泥。老来诗力知何似，细访香罗验旧题。刘伶台畔酹金卮，寂寂荒丘带晚晖。今日先生不能饮，妇言屏弃未为非。熙台楚观小开樽，老去登临易断魂。蹀血龙荒平昔志，即今搔首望中原。"}