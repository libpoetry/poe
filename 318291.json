{"id":"318291","title":"贺新郎·和稼轩有寄","dynasty":"现代","author":"饶宗颐","text":"久客思归矣。鼓潇湘，天风海雨，赏音能几。弹到更深花睡去，自笑干卿底事。看人世镇杂悲喜。不怪江山供妩媚。问江山笔底非耶是。峰懵懂，水疑似。白鸥欲下眠沙里。任光阴、客中抛掷，酿愁滋味。念念桓流随瀑转，会勘虚空妙理。回首又西山云起。总是閒云蔽日，祗长安不见愁人耳。从我者，更谁子。"}