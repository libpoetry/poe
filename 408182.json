{"id":"408182","title":"冬晓曲","dynasty":"近现代","author":"温倩华","text":"银釭细蕊辉明星，笼烟绡帐涵空青。屏山不隔峭寒住，玉钩颤语闻东丁。熏篝香歇水沈冻，六幅流苏曳幽梦。翠裀拥坐自惺忪，纤腰软怯貂裘重。檐冰历历遥镜波，镜奁开月描仙蛾。堕鬟贴额绿云腻，褪脂凝水红香多。十二重楼春意浅，妆成漫把晶帘卷。照雪琼肤致致妍，却笑梅花比人懒。"}