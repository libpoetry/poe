{"id":"736057","title":"舟中观英德濒江诸山","dynasty":"清","author":"赵执信","text":"毒溪收乱流，炎海纵轻装。群山似相识，左右献奇状。赫如鲸波怒，云雪立叠浪。灿如季伦豪，青锦排步障。气郁水木秀，势倚霄汉壮。横江失全照，急景迷定向。高帆忽飞动，远目屡得丧。谁知英灵姿，竞进无苟让。顾望姿恢诡，登临阻雄旷。幽岩落钟声，结想烟霞上。"}