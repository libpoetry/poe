{"id":"1038832","title":"感兴三首 其三","dynasty":"宋","author":"苏舜钦","text":"瞽说圣所择，愚谋帝不罪。况乎言有文，白黑时利害。前日林书生，自谓胸臆大。潜心摭世病，荣成谓可卖。投颡触谏函，献言何耿介。云昨见凶星，上帝下警戒。意若日昏㧻，出处恣蜂虿。安坐弄神器，开门纳珍贿。宗支若系囚，亲亲礼日杀。大臣尸其柄，咋舌希龙拜。速速伐虎丛，无使自沈瘵。陛下幸察之，聪明即不坏。如忽贱臣言，不瞬防祸败。一封朝飞入，群目已睚眦。力夫暮塞门，执缚不容喟。十手捽其胡，如负杀人债。幽诸死牢中，系灼若龟蔡。亦既下风指，黥而播诸海。长途万馀里，一钱不得带。必令朝夕閒，渴饥死于械。从前有口者，蹜脰如气鞴。独夫已去除，易若吹糠粺。奈何上帝明，非德不可盖。倏忽未十旬，炎官下其怪。乙夜紫禁中，一燎不存芥。天王下床走，仓猝畏挂碍。连延旧寝廷，顿失若空寨。明朝黄纸出，大赦遍中外。嗟乎林书生，生命不可再。翻令凶恶囚，累累受恩贷。"}