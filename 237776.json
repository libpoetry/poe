{"id":"237776","title":"陆元钧寄日注茶","dynasty":"宋代","author":"晃冲之","text":"我昔不知风雅颂，草木独遗茶比风。陋哉徐铉说茶苦，鹆民淇园竹同种。又疑禹漏税九州，橘柚当年错包贡。腐儒妄测圣人意，远物劳民亦巡用。含桃熟荐当在盘，荔子生来枉飞鞚。羊葅异好亦何有，蚶菜殊珍要非奉。君家季疵真祸首，毁论徒劳世仍重。争新斗试夸击拂。风俗移人可深痛。老夫病渴手自煎，嗜好悠悠亦从众。更烦小陆分日注，密封细字蛮奴送。枪旗却忆采撷初，雪花似是云溪动。更期遗我但敲门，玉川无复周公梦。"}