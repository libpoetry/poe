{"id":"1118964","title":"寿洋川李守昌谔二首","dynasty":"宋","author":"陈天麟","text":"桂子风高瑞霭浮，晓来无处不欢讴。共怀襦裤歌廉范，更指龟蒙祝鲁侯。风月莫辜三十咏，星霜行阅八千秋。皇家正重惟良寄，衮服归公正黑头。朱轮画戟拥高牙，散作棠阴十万家。渐向瑶阶对红药，长倾玉斝寿黄花。仙风自是骑鲸客，逸兴行飞犯斗槎。谁为淮南门下客，愿随鸡犬上云霞。"}