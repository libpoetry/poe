{"id":"991844","title":"水丘于西湖得活鲫鱼三尾见遗余顷在襄城获数尾时欧阳永叔方自乾德移滑台留待其至且有诗后居京师蔡仲谋者亦有以赠乃思襄时所留复有诗于今三得三咏之矣","dynasty":"宋","author":"梅尧臣","text":"襄城得圆鲫，留以待吾友。大梁又得之，始忆终按酒。今君复持赠，重念滁阳守。滁阳石濑中，此物岂无有。三得实嘉遗，我敢自私口。口且不争甘，事亦难利诱。"}