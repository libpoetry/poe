{"id":"1123743","title":"寄徐季益四首","dynasty":"宋","author":"赵蕃","text":"不见徐夫子，于今已二年。转头疑夙昔，屈指悟推迁。书欠洪乔寄，诗烦阿买传。相思到极地，把诵一悠然。君不减徐稚，豫章仍主人。结交非势利，此客况清真。今日山中友，他年席上珍。玉堂如伴直，怨句不须陈。吕氏多人物，譬之珠玉渊。世官渠有命，家学定谁传。籍甚群公誉，皆云正字贤。掖垣君旧识，聊与话当年。我已非青鬓，君今定白须。田园稍治否，寝饭比佳无。闻道为归计，何当出此涂。相期一邂逅，得以话艰虞。"}