{"id":"433995","title":"玉楼春","dynasty":"金末元初","author":"元好问","text":"流光不受长绳系，乐事且须论早计。丹成鸡犬亦登仙，运去英雄空掩涕。花留酒笑宁无意，酒藉花香尤有味。由来夷蹠不多争，唤向花间同一醉。秋风茅屋浮云巘，汗漫招来嵇与阮。尽从鹤背更腰金，独恨骑曹余手板。酒中最好藏疏懒，深注红螺容细卷。世间只没□闲人，举步有闲渠自远。"}