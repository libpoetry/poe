{"id":"1129278","title":"颂古十首","dynasty":"宋","author":"释行巩","text":"玉殿苔生正不居，四臣无路纳嘉谟。老农知是承谁力，风暖歌声落野锄。高烧榾柮暖通身，快活难禁一屋春。不是谢郎来合火，谁知门外有寒人。领得沩山笑里刀，方知不枉到明招。元来树倒藤枯后，了得三年五载烧。百尺竿头五两垂，穷沙绝漠任风吹。可怜无限沧浪客，犹把南针定所归。柴火煎熬担在身，相逢狭路不堪论。淡烟落日青山外，满地难收刀斧痕。错错，戏海狞龙，冲霄辽鹤。老慈明，无著莫，笑里重重露拴索。佛手一展日月昏，大江从此风涛恶。学海波澜捲未乾，几烦仙屐上林峦。天香吹落秋风老，不觉相携到广寒。万德不自有，十身何处藏。薰风生殿阁，化日正舒长。白浪堆中下一钩，锦鳞红尾尚悠悠。渔翁不计竿头事，笑入芦花万顷秋。恰好被人借去了，莫言邻舍不通容。团圞无缝难安笔，只抹烟云一两重。"}