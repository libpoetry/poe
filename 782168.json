{"id":"782168","title":"刘洪扬嫔女歌","dynasty":"清","author":"戴梓","text":"赤帝传后裔，卓然抱英姿。易水一千里，流风争贤之。杰士不世合，辽海来栖迟。炊冰苏白草，八十形离奇。霜雪照髯鬓，与我深相知。瞥见兰闺彦，娟娟娥双眉。东邻居鲁叟，朱门称硕耆。膝下挺凤羽，丱角春游嬉。藜杖日往复，交好结门楣。两姓屋不远，藓垣间苔畦。虽无百辆从，奁媵倾老赀。揭帘动脂粉，香风东西吹。余窘愧莫赠，摇膝抽秘思。白雪映彤管，欣得鸳鸯诗。五色散毛羽，关关欢水湄。唼喋浮中流，清波荡参差。窈窕芙蓉浦，比翼冲烟飞。岸上琼瑶树，生结连理枝。"}