{"id":"704725","title":"寄舍弟瑭四首","dynasty":"明","author":"薛瑄","text":"同侍先人久宦游，先人没世葬林丘。弟脩蘋藻居乡里，兄窃功名上帝州。鸿雁影分思并宿，鹡鸰声远念相求。勉脩令德光前绪，频寄书来解我忧。先母亡时汝四春，先人辞世汝成人。二亲恩比乾坤大，一气情如手足亲。荆树愿同珠树好，棠华期与岁华新。故乡闻道逢艰日，生计无忘早晚勤。父母生来汝与吾，承家付托藉良图。立身莫若亲贤士，防患应须远酒徒。得善便当铭肺腑，敬身宁使损肌肤。兄年谩长惭无德，并写斯言列坐隅。几载艰虞西复东，正趋明诏老亲终。含悲共汝辞河朔，舆榇还家托故封。忽忆鸰原千里远，祗应棠萼两枝浓。愿叨微禄膺天宠，早得焚黄拜祖宗。"}