{"id":"722575","title":"孤燕篇","dynasty":"明末清初","author":"屈大均","text":"燕燕昔双飞，衔花何差池。皇天命早寡，雨泪毁容姿。与君如日月，光景不相离。与君若泾渭，清浊必同归。鬒发剪无馀，玉棺叩且开。傍人相慰留，黾勉陶婴为。上念养公姥，下顾黄口儿。葳蕤女贞树，含此少阴精。岁寒不凋谢，高行通神灵。孤燕何啾啾，挟子饲其英。凤凰心不乐，乌鹊甘伶俜。托孤昔所重，从死今所轻。子既羽翼成，母仪万方盈。母为月经天，子如太白明。"}