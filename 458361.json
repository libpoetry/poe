{"id":"458361","title":"玉女飞天歌为神舟六号赋","dynasty":"当代","author":"卢青山","text":"巍巍西北昆仑冈，其下郁郁盘敦煌。王母夷羿环以卫，中有玉女深潜藏。虹霓为带，明月为珰，既蛾眉而螓首，矧巧笑以含芳。烛龙翕息幽窟闭，千年孤蛰愁肝肠。刑天干戚奔飙飓，夸娥只手摩青苍。石扇崩齑，嵚崎裂灭，始翩翩以出，流盼睐兮耀天地之光。垂云以舞翻罗裳，左环右佩声清扬。兆民仰首黄其庞，奔走传诉纷仓皇，其悲其喜涕浪浪。下视三山五岳何雄长，二水携走弟兄行，如无人境破冥荒。维河山兮信美，忍遽去兮相羊。行迟迟以四察，目摩抚兮旧疆。旋吾扬兮北济，及长城之未圮。蜿蜒硉矹驰峰峦，肆一往兮无涯际。闻其端兮宅黄唐之土茨，恭以叩兮旄羽雉。馈我以指南之车，河洛之图，及乎阴阳之契，使我神兮渊如粹。忽吾抵兮西陲，戈壁索漠兮绿洲岿，梯天绝顶接神威，古雪下映湖波洄。缅吾土兮何广袤而奇崛，聚于阗兮融吐蕃与畏兀。劳我马乳兮哈达，使我肠兮内热。蹇吾返兮中州，大城桓桓兮俯陵丘。中有客兮肃垂拱而坐，匪汉唐之则兮更谁俦。扇扇象耳兮玩狻猊，呈众伎兮列百酋。饮我以醴，申我以谟，止戈为武兮文化为休，赠我彤管与吴钩。嗟恍惚兮猝焉灭，诧遏云兮矗碑碣。觑版筑兮以人之骨，上有书兮书人之血：百十年来我邦隳，黔黎灰扬土炙割。烈士以身补天周，其魂不朽祀不绝。事虽逝兮悲犹馀，澜既挽兮抚中区，交痛慰兮互乘除，抚不足兮予乃至于东海之隅。觏一叶之孤舟，泊大陆之腹腴，如人母之乳子，若鸡母之护雏，呼吸相须，唇齿相扶。胡为乎忘艰难之共湿沫，弃血脉之所流濡，乃矻矻而欲他逋。不见咫尺倭奴国，蚩尤大庙耸天极，有人狞跪乞凶灵，鞘中长刃跳欲立？起来怪目视东溟，溟中火啸腾森黑。舒予袖兮播蕙兰之风，陵波步兮祈沛雨以为功；功不至兮亦岂予忡，抟扶摇兮予以逍遥于巍穹。瞻宙宇兮鸿濛，置寰球兮何蔚葱。周巡览兮发吾衷，孰不家国兮蜷其中。洒予涕兮其或将为甘露，迨永古兮安以同。"}