{"id":"812552","title":"和刘通叔瑞潞岁莫杂诗并序","dynasty":"清","author":"严复","text":"衰世多幽忧，还家拟扫轨。冠山抗茅茨，万象成曲几。谁云出岫云，复作出山水。逃空事不成，乃见似人喜。东坡与子由，诗句每恻楚。终身彭城梦，未遂对床雨。老泉玉渊洄，弥感青松树。读君告哀文，舌挢不能语。少壮但回翔，忽尔霜双鬓。衰老已足嗟，更遣纷疾疢。未经解一牛，齿冷无厚刃。世运有平陂，盛年那可闰。子云不解事，著书空尔多。浑沦逮无间，巨细非一科。方云悔辞赋，奇字扬其波。一朝起符命，投阁又如何。求鱼薄阳鱎，取女勿倚市。愔愔轩后琴，黄中见通理。肆夏与采齐，吾怀汉中垒。袅蹄虽不成，新序书甚美。天方混夷夏，百氏纷驾说。世无戴晋人，尧舜犹一吷。名誉值几钱，小儿尚风烈。谁云理棼丝，棼丝方百结。劫运如溃痈，固亦待其熟。望夷鹿为马，神媪方夜哭。如分以相偿，不劳计赢绌。君看未来果，随地皆可读。蟪蛄及蜉蝣，生意何草草。漠漠雨中花，绵绵思远道。昊天方疾威，盛年慎自保。西北有凉风，浮云迹如扫。"}