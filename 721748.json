{"id":"721748","title":"绿端砚为严藕渔宫允作","dynasty":"明末清初","author":"屈大均","text":"尽爱端溪紫，曾知绿玉无。光分铜雀瓦，色映石家珠。追琢凭君好，摩娑取自娱。毋贻美人去，博得锦襜褕。一泓池水好，长作鸭头来。蕉叶磨逾出，苔花洗不开。益君金橐物，宜尔玉堂才。并与羊肝紫，香榆作匣回。生长当铜绿，精华日已坚。丝怜黄作里，玉恨紫成烟。眉黛含犹浅，心花吐正鲜。饮池么凤子，毛羽似君妍。亦欲向羚羊，兼金买一方。偏宜赋鹦鹉，更可咏鸳鸯。色并黄裳美，情分碧玉香。不须鸲鹆晕，已比水岩长。自此东西洞，无烦割紫云。青花虽复尔，绿髓不如君。久握成温玉，轻研许翠裙。蕉间天一尺，日夕吐氤氲。"}