{"id":"750468","title":"上夕集鹤柴分咏所得元醮坛铜匜","dynasty":"清","author":"蒋曰豫","text":"檀波已歇菭纹蹙，冷晕香班剔丛绿。发匣回镫四座看，传闻曾列延春阁。径围尺六广杀三，有侈其腹口不函。雷回云薄走螭虬，宝贵不异尊敦盘。当时九府停圜法，可惜难资水衡乏。演揲书传梵供兴，尚方奇巧乘时剧。画革旁行字数行，勒名还记郑元康。冶青濯绛鼓精气，作手何数工堂狼。纪年至正岁丁酉，弥勒香军渐颐夥。秘密犹酣影窟身，咒词亲授天魔口。一朝冷落亦可哀，组铃扇鼓皆成灰。阅人羡尔坚能寿，不例铜驼棘底埋。圣奴老去河山缺，熨手脂痕不能热。照遍人间今古愁，窥檐只有团栾月。取次摩挲冷兴饶，银花火树避烦嚣。床头试拨藏春瓮，击盏声还借影浇。"}