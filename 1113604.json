{"id":"1113604","title":"次韵东坡梅花十绝","dynasty":"宋","author":"李之仪","text":"谁人月下奏云和，一夜繁枝向北多。长笛未须论旧恨，且留幽思待阴何。奸雄投老恋层台，随得分香散处开。枝上休论歌舞旧，尊中且泛绿于苔。弄蕊攀条日几回，依稀长记雪中开。尘埃满袂家山远，底事多情拂眼来。软火明窗酒一尊，馀杯未减日尤昏。谁人为折东来阁，续得何郎日断魂。黯黯危肠独九回，故园谁对此时开。撚来聊把倚孤枕，更拟慇勤入梦来。病馀憔悴拊空尊，子细思量意却昏。便觉阳和振枯槁，不须方士致幽魂。初见今年报信花，定从清浅缀横斜。无言对我应惆怅，不复当时处士家。玉作肌肤雪作衣，剪裁风月缀寒枝。上池可饮偶无路，空愧当年带下医。漏泄天工意不轻，傍春依腊独分明。孤高不作繁红伴，造化须知别有情。姑射山前旧卜家，天香真色倚风斜。不须薝卜分高下，要是东皇第一花。"}