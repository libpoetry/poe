{"id":"703040","title":"次联句韵","dynasty":"明","author":"谢迁","text":"轩车忽讶过江东，高谊于今迈古风。廿载故情千里隔，连宵清话一尊同。閒中岁月惭虚度，眼底交游觉渐空。大拜有期频洗耳，圣明方自揽群雄。忆昔分携出禁城，离怀长自重行行。九天宠命膺方岳，滨海旬宣枉旆旌。报国君应酬素志，问年吾已愧残庚。遐陬良会知难再，竟日淹留不尽情。"}