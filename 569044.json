{"id":"569044","title":"游摄山栖霞寺颇得泉石之胜因访明征君僧绍故址读江令诸篇遂效其体","dynasty":"明","author":"王世贞","text":"宿雨敛西昏，翔阳舒东白。松涧纷相悦，溪喧若趋敌。迤逦叩山椒，熹微露榜额。焚香礼空王，问饭得香积。灵骨吐双图，佛螺现千碧。兴来不虚返，缘源渐有获。飞泉激冰雪，余韵铿金石。一线脂蚁通，双崖巨灵劈。如闻大士音，恍作海潮色。征君毕世栖，冥心自乐国。江令终宵憩，返念仍焰宅。伊余迷晚径，一壑乖定力。已惭战胜肥，虚恋嚣中寂。逝言涤无明，将从度公析。"}