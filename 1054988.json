{"id":"1054988","title":"考试军器所和敦礼兵部见示之什","dynasty":"宋","author":"黄裳","text":"梦中宣使至，天上敕书开。去骑遵西野，回眸失北槐。利名何日了，儒法几回来。丹管诛邪说，重帷截乱埃。簿书稀见影，典策冗成堆。仰望门虽峻，旁求网已恢。幽题胸胆破，雄敌剑锋摧。狂欲劳弹铗，轻投慎报瑰。侯中谁破的，营下各衔枚。含蓄飞香翰，搜寻绕翠苔。自非衡鉴手，谁是栋梁材。累外灰心火，閒中卧鼻雷。相投归邂逅，共乐入调诙。寥廓丧尔界，勤劳忘彼嵬。家音催转历，厅议款衔杯。殊品酬三刖，游辞荐一咍。无形嗤字号，有秩喜樽罍。壁角蚊初动，天南暑已回。不惭居屋漏，却厌面墙隈。凉满亭亭扇，香馀饼饼灰。几时当命驾，此兴可登台。清浪风归袖，红鳞酒入腮。莫随人俯仰，且共月徘徊。既事当如约，分襟便可催。棘闱人散后，谁赋北山莱。"}