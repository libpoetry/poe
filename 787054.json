{"id":"787054","title":"送敬亭游西山","dynasty":"清","author":"敦敏","text":"去年四月西山道，柳翠烟浓花正好。嵚崎直上白云巅，眼界胸襟何浩浩。层峦秀叠重崖垂，招提半属前朝基。君今二月奚囊去，我能历数西山奇。到山径寻翠微境，柏榻禅龛梵宇静。谷声镗鎝鸣钟声，鸟语松风发猛省。迂回石磴走嶙峋，香界庙貌香烟新。朱门碧瓦离宫院，仙风绰约仙姿春。煮茶曾试龙泉水，一泓如镜清且旨。遥从飞洒觅源头，此泉宁止此山里。怪哉秘魔真奇异，二青谁与传其事？崖横路断老樵踪，古涧幽深藏鬼魅。振衣更上蹲嵯峨，峰□相峙楼台多。南望白石卢沟路，西看碧浪昆明波。宝珠古洞森烟萝，中旋一隙通岩阿。问君幽宿何方寺？跻攀天太可能过。平生自负双屐健，春来游兴为君羡。去去西望想诗怀，一时古寺题留遍。"}