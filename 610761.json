{"id":"610761","title":"燕子矶","dynasty":"明","author":"邓云霄","text":"布帆破浪疾如矢，逆十盘涡旋且止。燕子矶头石林立，水势建瓴走千里。怪石齿齿斜衔舟，老鼋含呷柁师愁。百篙挺折不得力，一缆岂合牵奔流。风号涛怒如交战，层崖观者皆色变。危樯欹侧不可支，同舟众命悬轻线。谁将鈇索置崖间，挽索齐呼济险艰。错探骊龙离虎口，愁胡冷面开春颜。人言滟滪大如襆，五月瞿塘不可触。燕矶之险胜瞿塘，静想可为三日哭。垂堂遗训慎风波，世路风波今更多。吴门回首浑如梦，且向清尊一醉歌。"}