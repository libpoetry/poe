{"id":"686513","title":"元宵二首","dynasty":"明","author":"石宝","text":"三山屹立绣嵯峨，花萼楼前景最多。舞马引来灯下看，瑞禽笼向月中歌。乍移天仗香仍满，重奏箫韶曲更和。自是万几关一念，未须频问夜如何。万户千门夜不关，采灯摇月影阑斑。城连星斗无多尺，春在蓬莱第几山。宝树有花移海上，碧箫吹暖到人间。君王有庆臣民乐，共对东风一解颜。"}