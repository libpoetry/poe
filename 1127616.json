{"id":"1127616","title":"别周侍郎五首","dynasty":"宋","author":"彭龟年","text":"东家十亩橘，治蠹苛于狱。课童事剔决，生意长不足。不如西家农，末麦土已熟。一朝种子落，坐见天地绿。人便适性事，医乃逢其痴。有药不投疾，但欲甘于饴。安知万全方，非取颊舌宜。谁能味此苦，恐厌功效迟。太和到处萌，物各从所受。老农嘉谷心，自觉稊稗丑。道旁有荆棘，斤斧不得宥。移根著山阿，吾亦付薪槱。鹊有护巢心，鸦负夺巢力。纷争互胜败，卒乃覆其室。鲁鸡本非鹄，伏鷇出羽翼。我无拒尔心，万物同一息。创平痛方定，醉甚忽解酲。乃作翻然思，遽能免心惊。君子足远虑，小人无隐情。有言傥可吐，守口何如瓶。"}