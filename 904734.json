{"id":"904734","title":"挽船","dynasty":"宋","author":"李石","text":"群儿生长轻江湖，上船下船谁使驱。江牵百丈沙水涩，岸上风雪兼泥涂。下循枯苇鹅鸭乱，上控绝壁猿猱呼。可怜进寸得退尺，挽脚不住头欲扶。均之两两穷性命，我自有罪非尔辜。二年学省一不补，天子幸赦怜其愚。一船放归小如叶，满载岂有海上珠。琴书之外求长物，去时未有来时无。尔曹怜我共努力，归路尚远天西隅。泊船且醉花柳岸，为尔尚肯满眼沽。"}