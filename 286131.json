{"id":"286131","title":"古藤歌·葛甥东园余古藤","dynasty":"清代","author":"李锴","text":"葛甥东园余古藤，十年委弃栖陂艿。支离不死亦不生，根蟠元气犹支撑。枯条高折兕角秃，朽腹半裂鱼膏青。有时一花两花发，流苏倒挂红丝绳。沈精阴脉自得主，枯菀不假春风能。一朝移根忽我寄，伧父邪许牛车胜。白茅用藉索以约，龙胡或见髯鬅鬙。云中飙举帝子下，丘园帛贲徵君行。城南沃土买百篑，活水远汲长河清。封殖灌溉不遗力，高杉复架藤花棚。酹君杯酒慎莫死，老夫与若聊相凭。"}