{"id":"1111883","title":"送鲜于帅三首","dynasty":"宋","author":"吴泳","text":"载锡圭符起伏龙，遄提小队出南中。军容倒海鲸波息，旗采吹云蚓瘴空。但倚硕才为保障，仍开诚意接兵戎。渡泸已觉秋风晚，争看筹边第一功。时事牵连卒未休，三边烽火又惊秋。养鹰未得鹰扬力，豢虎终怀虎视忧。面势只缘前局误，肘方合向古人求。玉关不是无兵守，上策人心要急收。忆昨行台再见时，恍兮涪水送将归。丰神比旧微加瘦，道力于今转觉肥。赖有一灯标日指，曾无寸草报春晖。孔门独立成何事，祇舞风雩咏浴沂。"}