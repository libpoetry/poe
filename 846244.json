{"id":"846244","title":"沁园春 寿冰壑十月十七","dynasty":"宋","author":"无名氏","text":"冰壑平生，如伯伦狂，似希乐豪。喜观书不用、菊茶明眼，登山不倩、藜杖扶腰。豆粥萍齑，鲙羹鳞脯，湖海人常折简招。谁云老，有满怀风月，藏在诗瓢。凌晨向鹄冲霄。道昴宿于今又应萧。记垂弧令节，恰当后日，下元好景，正属前朝。冷胆如天，刚肠如剑，须把千杯寿酒浇。那堪更，是梅花时月，烂熳溪桥。"}