{"id":"937082","title":"短歌示诸稚","dynasty":"宋","author":"陆游","text":"流年去不还，老状来无那。虽甚颜原贫，尚胜夷齐饿。再归又六年，疲马欣解驮。姑幸箠辔空，敢复希豆莝。好山懒出游，败屋得偃卧。饥能储粟盎，病亦有药裹。酒蚁溢皤罂，茗雪落小䃺。香火失惰偷，编简谨程课。岂惟洗幻妄，亦以起衰懦。向来名宦事，回首如弃唾。义理开诸孙，闵闵待其大。贤愚未易知，尚冀得一个。如其尽为农，亦未可吊贺。归耕岂不佳，努力求寡过。"}