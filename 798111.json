{"id":"798111","title":"夜半乐  春夜观小伶演葛衣剧","dynasty":"清","author":"陈维崧","text":"当时江左才调，乐安任仿，风丽推无偶。记骠骑陪轩，秘书把袖。青宫好士，朱门结客，更闻出入宫辇，翱翔苑囿。奈玉树、人世偏难久。诸郎憔悴至此，西华东里，南容北叟。漫细数、平生密亲懿友。葛帔谁嗟，练裙畴惜，可怜野鲜动轮，门稀渍酒。相此事、将毋古今有。阅此不觉，满泻琼舟，狂斟玉斗。我论绝交君信否。倘然疑，君再听、当筵红豆。算兰簿、何必筹身后。清歌且喜帘垂绣。"}