{"id":"957235","title":"麻线堆","dynasty":"宋","author":"范成大","text":"云木荡胸起，郁峨一峰危。上有路千折，縺缕如萦丝。是为麻线堆，厥险天下稀。偪仄容半足，颠坠宁复稽。腾猱尚愁苦，游子将安之。浮屠德宝者，悲智绪等慈。随山刊古木，寻壑得长矶。舆梁捷飞度，布石绵阶梯。自从新路改，重趼无赍咨。县有孙少府，琬琰劖文词。勿云此事小，惟有行人知。况观峡山路，由来欠平治。官吏既弗迹，谁肯深长思。天险固自若，当令略成蹊。土工运畚锸，石工操凿椎。烈火败硗确，筑沙填隙巇。多用百夫力，远无五旬期。但冀米盐给，不烦金币支。非客敢窃议，道傍询旄倪。身虽雪山戍，亦愿助毫釐。工费嗟小哉，政须贤有司。东有管夷陵，西有叶秭归。上维沈隐侯，夔台今吏师。下维熊绎孙，长材佐州麾。岂吾金闺彦，不如林下缁。悬知议克合，了此一段奇。舟楫避潢潦，置邮疾飞驰。憧憧吴蜀客，来往当无时。仍磨钻天石，大书四贤诗。不佞愿秉笔，远寄峡口碑。"}