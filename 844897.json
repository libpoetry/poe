{"id":"844897","title":"杨花次阜荪韵五首","dynasty":"清末民国初","author":"曹家达","text":"飘摇辄感暮天风，淅淅零零閒落红。归思苍茫连塞下，乱愁萧瑟付楼东。蜂惊尘影投邻巷，鸦抱春烟落故宫。正是无聊言不得，江潭又见雨空濛。断送春光不自怜，天涯人去雪盈巅。暗摇尘梦来芳榭，吹碎乡心入绮筵。碧玉年华惊逝水，绿阴门巷繫连钱。最嫌飘荡无归束，一霎青青过禁烟。星星薄晕点明光，度幕穿帘恁底狂。便得沾泥愁雨打，正因无柱怨天长。朦胧往迹迷青琐，撩乱浮情匝玉塘。却有一般堪爱处，不曾惊起睡鸳鸯。黄金为帐翠为屏，野马游蜂晚半冥。有客南家悲故国，几人东渡哭新亭。市朝何事伤投溷，身世无端感化萍。一别枝头成浪迹，道旁空自眼垂青。未便江头化燕泥，一般飞渡画楼西。抛开旧绪真无赖，袅断游丝不肯栖。碎点漫随春鸭泛，空条又感夜乌啼。建章宫殿无人过，欲问前程路已迷。"}