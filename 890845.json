{"id":"890845","title":"贺新郎 其五 和赵丞相见寿","dynasty":"宋","author":"吴潜","text":"雪鬓难重绿。但翛然、黄庭境界，抱藏龟六。也向无何乡里去，白堕舟边漾渌。算种种、尘缘都足。争那名缰犹系绊，尽辜他、猿鹤双溪曲。时又夏，暑将溽。虚舟飘瓦何烦歜。奈羊肠、千歧万折，近来纯熟。怅望老仙烟水外，惟把江云送目。想裴墅、碧梧金竹。安得结庐相近傍，买闲田、数亩躬耕筑。已梦断，大槐国。"}