{"id":"686258","title":"秋日寄上晁春陵内翰五首","dynasty":"明","author":"卢楠","text":"扈圣陟秘阁，整辔游文林。扬辉比密玉，许身偕兼金。神风骇八维，灵雨润四民。济济登龙客，阗衢耀朱轮。承颜接玄谈，浩气如浮云。回视阡陌中，涸辙多凡鳞。扬鬐鼓泥滓，而与蝼蚁邻。不惜及云雾，提携入无垠。白门凉气发，蟠蟀鸣庭闱。念此感物化，中心怆已摧。掩泪归幽房，含情当诉谁。微风扇罗幄，明月耀云崖。良辰亮在兹，容华难久持。佳人隔城闉，永叹徒尔为。嘉树何郁郁，南山桐与梓。柯叶苟不强，樵爨从兹始。天道良苦艰，甲第遗空垒。弃置勿复道，铅泪徒瀰瀰。一身当轗轲，谁能慕乡里。毒痛结我腹，愿君察识此。瞻望太行岭，还视长河阴。峻节何局促，变化孰能寻。大火流坤维，繁霜沾衣襟。泽薠沉水湄，松萝罢长林。号兽走旷野，鶗鴂噭哀吟。志士悲凛秋，惋叹伤明神。矧兹鞠幽客，悽恻固难任。夙昔游帝京，雅志好弦歌。师旷调清徵，湘灵鼓云和。一唱再三叹，游鱼跃双波。调高和弥寡，返驾涉滹沱。还顾望五原，杀气横嵯峨。誓欲扫龙庭，长驱出交河。壮心忽不偕，白日空蹉跎。归来触罗网，伤哉可柰何。"}