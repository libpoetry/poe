{"id":"810576","title":"西湖竹枝词","dynasty":"清","author":"元璟","text":"段桥一段可怜春，草似裙腰柳曲尘。明镜不流山色去，画船多载醉归人。鄂王祠上夕阳西，于公墓下杜鹃啼。莫话南征与北守，云消雨歇两峰齐。红桥曲曲放生池，春水初肥春日迟。何事系人情最好，金钱买饼饲鱼儿。烟紫莎青风力微，红镫水面酒船归。阿谁好唱伊凉曲，惊起鸳鸯相背飞。"}