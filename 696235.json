{"id":"696235","title":"赠大司寇赵清溪先生次熊峰太宰韵","dynasty":"明","author":"罗钦顺","text":"才高当代更多闻，到处真成旱岁云。司寇得人方慰我，留都分务复从君。山河再展于公第，案牍新刊极禹文。偏是后湖风物好，不妨飞盖往来勤。去来心迹喜双清，官署依然接太平。湖水满时莲正发，圜扉空处草还生。争看老气凌霄汉，自倚丹衷答圣明。堂后新碑高几许，知公无愧续题名。"}