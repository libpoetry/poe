{"id":"608299","title":"赠吴孝父归黄山","dynasty":"明","author":"区大相","text":"黄山连碧虚，上有轩辕居。丹台久芜没，何客此结庐。结庐独长往，早发金庭想。高揖曹阮辈，炼药恣偃仰。紫房闭绿苔，清涧袅云来。丹井昔常洁，瑶宫今始开。自为黄山客，醉拂黄山石。兀然发孤啸，千峰敛暮色。何时启石关，投足遍人寰。意欲穷九有，归卧云松间。君去亦多时，君来何太迟。容成与浮丘，招手白云期。昔落风尘里，名姓在人耳。今返烟霞际，悠然与终始。三十二莲峰，荡漾金芙蓉。归来当见忆，云鹤许相从。"}