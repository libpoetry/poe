{"id":"683747","title":"谢万曰忠并询之","dynasty":"明","author":"王世贞","text":"髡尽垂杨千万枝，又教冰雪拥皴皮。不知生意犹存否，惭愧东风特地吹。一唱天鸡海日红，中原曙色满千峰。无端更遇姑苏客，依旧青山夜半钟。羃历千林雨色中，浮云忽捲现长空。欲知为雨为云际，元是青天万里同。沧海那如性海澄，此中无减亦无增。祇怜拈破真乘后，依旧人间属小乘。"}