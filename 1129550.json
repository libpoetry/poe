{"id":"1129550","title":"临安长官赵两山约观将军木石镜玲珑水净土寺","dynasty":"宋","author":"释居简","text":"逐鹿区区百战酣，道边谁掩大夫惭。锦山锦野幽寻地，独对将军忆召南。坚中素蕴独晶晶，异质潜分付目成。泐尽烧痕犹反照，菱花多是用常明。断崖飞磴遍题名，刻尽玲珑老石英。欲写苔痕酬胜践，偶然天籁不曾鸣。觳觫何如款段骑，袜头番著副絇丝。胸中天地无人识，只有桥边白鹭鸶。"}