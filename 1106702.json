{"id":"1106702","title":"蝶恋花","dynasty":"宋","author":"王庭圭","text":"月落灯残人散后。忽到尊前，但觉眉儿皱。数日不来如许瘦。裙腰减尽君知否。公子风流应自有。占断春光，肯落谁人手。已是许多时做就。重教舞彻双罗袖。罨画楼中人已醉。别院微闻，笑语帘垂地。催唤倾城香雾起。翠帷双卷春风里。妆样尖新歌妙丽。满酌金尊，不信人憔悴。饥客眼寒谁管你。主人见惯浑闲事。"}