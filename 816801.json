{"id":"816801","title":"锁窗寒二首","dynasty":"清","author":"蒋士铨","text":"滴粉搓酥，柳绵飞处，乱萦帘影。檐瓦曾皱，似较昨霄寒紧。想先生，梦啸苏门，放衙犹拥黄。寝欢丞真负，汝十八年，来一官酸冷。衮衮。让多少，都尉通侯，浪登台省。悲歌何益，万事不如狂饮。为群公，扫径敲冰，满炉柮榾煎浓茗。望诗人，乘兴而来，莫使求羊等。冷气难侵，寒威自远，一层遮定。森严堂户，终日帖然平正。笑银钩，动摇让他，压住狂飙劲。配冰天雪窖，褐衣毳幕，者番相称。休令。孙康映。尽帘额窗楣，霰飘霜凝。湘纨蜀锦，愧尔粗疏情性。剪青茸，悬来小门，主人疑是王子敬。正朝昏，不卷茶烟，香篆收藏并。"}