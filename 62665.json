{"id":"62665","title":"龟山战歌","dynasty":"明代","author":"王讴","text":"龟蒙连天五百里，流贼薄人据山趾。白日公行谁复何，寡人之妻孤人子。数道分兵屡合围，崛强冲突心甘死。绿衣绣夹红裹头，手剑锋銛来佌佌。贼势陆梁金鼓微，军声震喊旌旗靡。早北已败扬将军，兄弟二人化血水。青州盐徒与贼通，千金卖却今如此。青草茫茫白骨寒，可怜尔命如虫蚁。诸军奔散似云崩，解铠挥戈无寸矢。天昏地黑少人声，尚有归魂哭战垒。"}