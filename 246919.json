{"id":"246919","title":"春可乐·春可乐兮乐东作之良时","dynasty":"魏晋","author":"夏侯湛","text":"春可乐兮乐东作之良时。嘉新田之启莱。悦中畴之发菑。桑冉冉以奋条。麦遂遂以扬秀。泽苗翳渚。原卉耀阜。春可乐兮乐崇陆之可娱。登夷冈以回眺。超矫驾乎山隅。春可乐兮缀杂华以为盖。集繁蕤以饰裳。散风衣之馥气。纳戢怀之潜芳。鹦交交以弄音。翠翾翾以轻翔。招君子以偕乐。携叔人以微行。援若流之绿芰。进樱桃于玉盘。"}