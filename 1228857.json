{"id":"1228857","title":"姑苏台","dynasty":"元","author":"丁复","text":"白日初高瓦欲黑，姑苏台前春拍塞。百花绿洲水曲尺，小浪群吹度游鲫。晴烟涨暖野荒荒，个个西山澹疏碧。海气东来扬短篷，吴儿岸坐长歌发。逸兴遥将白波去，送目飞鸿倦低翮。扁舟甚有五湖思，风雨漂摇从所泊。幸逢大国全盛日，地极苍生无裂坼。向来时运数更变，河山南北烽火隔。人攀岩穴恐不险，乐土不居何暇择。只今城雉多垦凿，麋鹿所游尽桑麦。自笑生来但为客，五十有家无土著。有酒不作怀抱恶，明日日出已非昨。"}