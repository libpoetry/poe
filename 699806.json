{"id":"699806","title":"附南越五主二首","dynasty":"明","author":"郭之奇","text":"赵佗据越少凭资，一州之主秉鞭牧。值秦破灭始为王，因汉通符称岭服。地连象桂总湟溪，境接长沙多暑燠。为号为名窃自殊，闻所未闻颇由陆。高皇侧子重赐书，老夫故臣仍拜伏。两贤不并雄不俱，去黄去左如故屋。四十九年抱孙居，九十三岁传家族。自胡及兴守汉条，樛后内通将内属。吕嘉杀使路杨来，九郡初开南海幅。吁嗟粤吏尔何人，提封万里尽南澳。东西威令及闽瓯，蛮夷大长胥臣仆。称帝自娱虽似蛙，犹胜中原苦竞鹿。兴王远虑繇任尉，背汉阴谋自吕嘉。因时割据凭抢攘，万里提封赖远遐。南天声教奚堪阻，岭服文明莫漫遮。岂有百年更化日，卧榻长容椎髻哗。三窟何当留狡兔，一朝谁恃逞蛮蜗。攻王杀使楼船入，珠海丹崖起乱霞。赵宗吕族同灰烬，倾国终应反灭家。独怜樛氏怀私计，鏦矛无力断长蛇。颇似当年挑越衅，空教肝脑蔽长沙。一样司晨归二牝，开端酿祸并堪嗟。"}