{"id":"1235689","title":"读史三首","dynasty":"元","author":"何中","text":"桓桓韩将军，当年谁寄目。岂无漂母食，亦有胯下辱。雄剑一朝飞，举手拾秦鹿。风雷走倏烁，乾坤困驰逐。荥阳广武间，楚汉寄我足。王业四百年，尺封屡翻覆。赏厚岂势摇，功成乃身戮。所贵英雄人，岂甘草中伏。谁为后来者？感此空碌碌。举头见青天，天边有鸿鹄。嬴法四海热，震荡昏三光。云飞大风起，赤子沐清凉。当时周旋人，一瞰罹身殃。悠悠赤松子，不识为何祥。千年有崔浩，前修持自彰。岂知愧所事，乃是元家王。恐非凤衔图，但见雁求梁。伊尔山中人，勿弃兰蕙芳。鼎移炎德烬，南阳尚躬耕。胸中经济事，感我三顾诚。保蜀非王基，何似田一成。顾岂志功名，乃欲表忠精。煌煌汉家业，草木岂无情。谁知邺中儿，元是汉人生。运去身或移，事往恨难平。悠悠《梁父吟》，终古有馀声。"}