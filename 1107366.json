{"id":"1107366","title":"石桥道中三首","dynasty":"宋","author":"卢襄","text":"牛羊日晚下烟坡，病眼看花手自摩。千里家乡曾梦到，一年风景最春多。樽前有酒须相觅，眼底无愁可奈何。王事虽劳吾敢惮，犹胜乘雪下蓬婆。枕底鸡声月影残，摇鞭驱马上巑岏。路高蜀道九折坂，水急香山八节滩。茶异雪花生箸底，眼明金雀舞林端。凌晨只怪貂裘薄，山近天门分外寒。足根重茧寸心灰，故里田园好在哉。晚浦横舟芳草远，废墙经雨小桃开。须知鞭马骎骎去，不是寻春得得来。多谢残年足公事，因将香火访天台。"}