{"id":"1236547","title":"以露雾风烟月晴雨江山雪为题咏梅十首","dynasty":"元","author":"周巽","text":"粲粲萼绿华，盈盈花上露。花折露沾衣，凭谁寄情素。林暗曙光微，开帘散香雾。美人期不来，相思岁年暮。馥馥飘清气，霏霏点绿苔。高城残角断，吹送冷香来。空山含薄暝，远树带轻烟。何处寻芳迹，钟声落照边。东阁赋停云，寒梢上新月。惜别花又开，关山路难越。南枝春意动，林杪散朝暾。无使传芳讯，看花日又昏。微雨落寒梢，楼前绿珠坠。霏霏湿琼琚，暗滴湘娥泪。孤篷临暮渚，芳树倚寒江。水落碧沙浅，飞来鸥一双。臞仙在何许，晦迹隐孤山。遥想沈吟处，亭空鹤未还。九天飞瑶华，千树洒香雪。空谷寂无人，相看两清绝。"}