{"id":"1247196","title":"余复婴近以方壶所写大王峰转惠暇日展玩殊有幽趣因题","dynasty":"元末明初","author":"蓝仁","text":"方壶画山世有名，生纸一幅涂纵横。孤峰倚天旭日上，危石拔地秋风生。壮游曾来拾瑶草，梦里武夷清未了。紫阳五曲石门荒，金老三间茅屋小。兴来故笔起层峦，万仞嵯峨咫尺间。龙洞云烟含宿雨，鹤坛星月满空山。武林道士余三一，来憩松根讲周易。十年不出鬓垂丝，九转将成眼如漆。新图千里寄神交，东南一柱青天高。愿授神方服石髓，共听仙乐鸣云璈。閒窗持赠深有意，念我衰年住尘世。便欲呼儿挽鹿车，从此相随入苍翠。"}