{"id":"175949","title":"次韵茂元独速歌","dynasty":"宋代","author":"刘子翚","text":"大儿行文学苏黄，暗潮无声走茫茫。小儿分题拟甫白，手抉蟆颐取冰魄。自成机杼谁如君，悲歌乃有可怜色。晓来春归荠叶新，青女摧之良不仁。那知妙龄气如许，一睨辟易惊千人。我亦归为村衰翁，接花成条欹屋红。跣行肯追蹀躞步，杯饮不羡琉璃锺。相逢他事不发语，醉面彻日承溪风。君不见丰碑模糊立岘首。又不见繐帷虚斟百眉侑。何如吾侪见在身，有口犹堪著醇酎。陶陶兀兀未全非，赫赫炎炎岂长有。砚峰绝顶抚孤松，伊谁及此苍髯寿。"}