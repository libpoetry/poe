{"id":"844562","title":"次赏菊韵藜青四首","dynasty":"清末民国初","author":"祝廷华","text":"画梅无数不知年，此老胸中锦绣填。笔底霏英散香雪，毫端垂露化云烟。湖山寄傲今何逊，民物忘情古葛天。窃喜琼瑶持赠我，一肩风月昨言旋。我亦江干一幸民，春耕秋穫老吾身。园分曹玑多馀地，墓认刘伶作比邻。种树十年才得果，归田卅载岂无因。柴桑风尚知难似，也算羲皇以上人。者番时值小阳春，社有耆英儗渭滨。百卉骈罗尊寿客，一堂跄济聚诗人。吟秋兴好皆知己，漉酒风高正及辰。世界仙源何处是，且谈风月不谈秦。异地秋风动远思，故人归里倍钦迟。坐多姹紫嫣红色，花挺凌霜傲雪枝。未醉东篱陶令酒，且赓北苑董翁诗。偶撄微疾知无恙，如许寒英盍再窥。"}