{"id":"1006719","title":"太湖吟","dynasty":"宋","author":"葛绍体","text":"只饮太湖水，不鲙松江鲈。鲈杂鱼虾腥，水涵天地初。千里开镜奁，一色包冰壶。日月递吐吞，蛟龙相蛰舒。上接河汉高，下连溟渤虚。中有洞庭山，云气相萦纡。我来风雪天，修绠汲自如。一饮尘涴清，再饮浇诗书。三饮毛发寒，胸次包寰区。大禹果至神，彷佛来前除。万古不尽流，禹功常与俱。"}