{"id":"693171","title":"长卿明府具楼船泛泖登塔同开之吉士履善长史事在己卯七月望日二首","dynasty":"明","author":"沈明臣","text":"白鹄乘风浩荡前，锦帆飞处坐青天。彩虹跨海惊桥断，宝塔沉云咤水悬。龙睡未深生昼雨，鸡声忽起破秋烟。黄茅隐约青林外，半是流亡归种田。中流歌吹蔼纷纷，水底鱼龙不敢闻。笛里梅先明月落，帆前山与夕阳分。溪苕昼湿空江雨，寺柳晴摇别殿云。谐谑不妨沉醉后，曲终错唤小冯君。"}