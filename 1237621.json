{"id":"1237621","title":"神符山乡避寇效杜少陵同谷七歌","dynasty":"元","author":"黎伯元","text":"有客有客黎氏子，携书积岁辞故里。朝食日照苜蓿盘，夜灯风露亲图史。三年官闲归未得，避寇转徙荒山里。呜呼一歌兮歌激扬，青春伴我留他乡。短檠短檠吾与汝，天涯到处同甘苦。黄尘涨天白日暮，眵昏书眼犹汝顾。迩来无烛照逃亡，天阴燐火行失路。呜呼二歌兮歌始奋，呼酒为我散孤闷。有弟有弟兮雁行，三人将老一弟亡。谁知生别成永诀，魂招不来我涕滂。鹡鸰在原心衋伤，况我飘泊值寇攘。呜呼三歌兮歌且止，苍生无数遭兵死。有子有子才俱庸，诗书世泽谁亢宗。大男耻称弓弩手，小男懒学宜归农。扁舟江海合早计，蒿目世路多奸凶。呜呼四歌兮歌四举，鹧鸪啼急千山雨。粤山云霾粤溪暝，黄雾滃滃迷四境。号狐舞蟮乘海暝，射工含沙伺人影。有生何为随溟峤，抚掌三叹发深省。呜呼五歌兮歌怆神，巅崖无人问苦辛。岛有夷兮在海隅，呰窳偷生托樵渔。喜人怒兽易变态，寇攘乘时闯州闾。水中鲛鳄陆豺虎，坐此困阨谁驱除。呜呼六歌兮歌思沉，林间变色成春阴。男儿生能立功死，不朽济时谁是经纶手。将军何日诛贼奴，肘系金章大如斗。儒生致身苦不早，勋业蹭蹬空白首。呜呼七歌兮歌七阕，天若有情亦呜咽。"}