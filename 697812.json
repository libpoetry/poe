{"id":"697812","title":"题山居图","dynasty":"明","author":"胡奎","text":"丁宁童子扫苔花，有客看山定到家。昨夜溪头春水长，酒船来系白沤沙。白石桥边一径斜，碧云深处是仙家。雨晴知有诗人到，先遣山童扫落花。松风泠泠石齿齿，坐看南山白云起。高人有约抱琴来，一曲樵歌月明里。数日不踏青林间，积雨满径苔花斑。知音莫道无寻处，不在前山即后山。凿翠牵萝结小亭，丹泉落涧作琴声。晚凉骑马溪南去，更看前山几朵青。万方贤俊颂清河，底事山翁隐薜萝。定有鹤书来过陇，从今莫唱紫芝歌。"}