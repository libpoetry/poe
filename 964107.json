{"id":"964107","title":"沁园春 其三 用周潜夫韵","dynasty":"宋","author":"洪咨夔","text":"秋气悲哉，薄寒中人，皇皇何之。更黄花吹雨，苍苔滑屐，栏空斗鸭，床老支龟。静里跫音，明边眉睫，蹴踏星河天脱鞿。清谈久，顿两忘妍丑，嫫姆西施。濂溪家住江湄。爱出水芙蓉清绝姿。好光风霁月，一团和气，尸居龙见，神动天随。著察工夫，诚存体段，个里语言文字非。君家事，莫空将太极。散大图碑。"}