{"id":"1106062","title":"京兆杜婴大醇能读书其言近庄其为人旷达而廉清自托于医无贵贱请之辄往卒也以诗二首伤之","dynasty":"宋","author":"王安石","text":"萧瑟野衣巾，能忘至老贫。避嚣依市井，蒙垢出埃尘。接物工齐物，劳身耻为身。伤心宿昔地，不复见斯人。叔度医家子，君平卜肆翁。萧条昨日事，彷佛古人风。旧宅雨生菌，新阡寒转蓬。存亡谁一问，嗟我亦穷空。"}