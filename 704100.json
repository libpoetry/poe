{"id":"704100","title":"吕彦贞以诗见寄江舍次韵奉答","dynasty":"明","author":"虞堪","text":"失笑自甘成野老，放歌犹复哀王孙。十年兵阻西蜀道，九月霜雨东吴门。?裂布袍懒适市，萧条茇舍还依村。何缘处处无酒卖，故人数来空与论。白石先生多逸情，寄来好句如弥明。空江落木秋正下，流水行云日自生。神人忽张洞庭乐，老将复捷燕山兵。雄深雅健何可得，我一把咏身如轻。"}