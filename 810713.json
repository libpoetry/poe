{"id":"810713","title":"菩萨蛮 题蔡天声桃花流水图记年","dynasty":"清","author":"毛奇龄","text":"溪流雨过增新涨。春山处处桃花放。中有武陵人。花前一问津。幅巾裁白氎。坐听溪流咽。写入画图中。桃花映面红。钗头胜字裁方幅。定情弹作莺萝曲。闻道薛家来。灯花夜自开。清淮一别久。谁解双垂手。佛日会摹多。香山老去何。买金欲铸鸱夷像。频年忆汝江湖上。何处采名花。西施不及他。白头吟自在。诗寄钱刀外。恰似遇桓伊。听歌辄唤时。云鬟绾就青鸦小。春山画得双蛾巧。衣剪杏黄罗。红牙试按歌。锦屏香作雾。慢把金樽度。玉暖起烟丝。申江春去时。榴裙绉褶花千裥。地衣红衬弓鞋软。银箭下来迟。当筵舞柘枝。玉栊华蜡里。新月胧胧起。何处最嫣然。花前一笑间。"}