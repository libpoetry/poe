{"id":"1088014","title":"读机仲景仁别后诗语因及诗传纲目复用前韵","dynasty":"宋","author":"朱熹","text":"道有默识无言传，向来误矣空谈天。只今断简窥蠹蚀，似向追蠡看虫旋。始知古人有妙处，未遽秦谷随飞烟。终然世累苦妨夺，下帷发愤那容专。一心正尔思鹄至，两手欲救惊头然。书空且复罢咄咄，屡舞岂暇陪仙仙。功名况乃身外事，我马硉兀甘回鞭。解颐果值得水井，鉴古亦会朝宗川。两公知我不罪我，便可筑室分林泉。十年灯下一夜语，闲日共赋舂容篇。"}