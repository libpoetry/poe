{"id":"465073","title":"贺新郎 登滕王阁怀古","dynasty":"当代","author":"马识途","text":"骚客临江渚。仰崔巍、云蒸霞蔚，气凌湘楚。画栋朱檐今再构，气字恢宏逾度。惜未见、朝云暮雨。云淡天高平畴绿，凭危栏、望西山南浦。惆怅意，竟怀古。阁中帝子今何去。只空余、长天一色，落霞孤鹜。健笔王郎沉百越，留得高阁如故。繁华梦、都成尘土。拍遍栏干诗未就。望沧浪、潭影空凝伫。晚烟起，渚头树。"}