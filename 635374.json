{"id":"635374","title":"屈翁山归自金陵予将入泷水赋赠","dynasty":"明","author":"成鹫","text":"君不见至人有身无四大，乘风稳踞溟鹏背。下览九州如历块，朝发越裳暮燕代。君不见至人善行不任足，驰驱直入蜗牛角。纵横游说蛮与触，三军解甲舆脱辐。斯人人耳无大奇，致虚守静如伏雌。中间真宰微乎微，神出鬼没不可知。去年尽室吴江去，江边欲与鸱夷住。高堂有母生喜惧，自刺扁舟出烟雾。归来重理漉酒巾，黄花彩服参差新。炙鸡秉烛招比邻，黑貂贳过墙头春。兴来起舞醉无力，举觞遍告座中客。此身有母难许国，自作散儒深可惜。深可惜，未忍闻，长歌短曲聊和君。明朝我向泷西隐，世事悠悠勿复云。"}