{"id":"808798","title":"五盖山砚石歌赠曾石友刺史并序","dynasty":"清","author":"郑珍","text":"斧柯腹烂老龙死，碧瞳破地走龙子。神渊自楗北壁钥，壄石踊胜压珠市。暗潮濥濥踰岭南，毕弗凸透五盖山。雷磞电磹蓄蟾鹆，白虎固抱黄睛耽。呜?咽剪堕臧谷，夜半无人玉灵哭。冤精耿耿射城谯，摘岩冠拜郴州牧。老夔昼鼾不及闻，尅遣持节即墨军。温肌腻乳晕光泽，狻猊胄软搀香云。黯澹滩头凤皇鷇，是君席间同乡友。忍使怨觖作附庸，石即能言杜其口。绿珠端捧当帘钩，红蕉气韵纤笋修。小湘山鬼碎黄褐，偷觑欲攫投大幽。琦瑰乃挺荒遐地，壮夫空识数丁字。斩膘剥络始见材，瀵底深囚岂天意。异时请看岩户集，郴人笑歌端人泣。不见宏农陶家儿，至今配食陈公密。"}