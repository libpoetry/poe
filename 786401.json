{"id":"786401","title":"哀罗山","dynasty":"清","author":"洪繻","text":"罗山坡陀撑不起，昔年汝南丧于此。山头日出云悠悠，山下溪流石齿齿。山水依然不见人，见山、见水情何已！登高东望隔数峰，君家去我数十里。望眼穷时暮霭生，是山、是云杂红紫。遥想冲宇云山中，君居傍山有妻子。愧我受君临终言，未能春秋时经纪！复遭沧桑剧变迁，有子读书半途止。国恨家常两不堪，寄书劝学近迂理。君家书卷尚等身，会当携挈究经史。临风忆君长痛君，有酒难浇君故址。时乱俗殊君未知，安得长言到君耳！空山招魂何处来，世事似尘人似蚁。纵使化鹤犹得归，难问当时旧朝市。朝市如今不可言，君之墓草亦已靡。放怀回首望他山，人歌、人哭秋风里！"}