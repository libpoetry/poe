{"id":"683480","title":"得大名报后上疏乞休","dynasty":"明","author":"王世贞","text":"十年垂钓卷空纶，主圣能容草莽臣。蕙带不谙朱绂好，衡门翻怯紫泥新。传来似是天雄节，到了酬它地肺身。一掬松楸清泪满，可容挥洒向京尘。病惊除目到沧洲，懒愧浮名入帝州。一物转劳天地德，馀生不傍古今愁。徵车罢后残黄犊，退艗停时稳白鸥。但语世情吾任老，即妨身计总何求。"}