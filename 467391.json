{"id":"467391","title":"自题竹石幽禽图三首","dynasty":"当代","author":"金鉴才","text":"鸣玉因风起，西园碧长成。思从寒月淡，梦比野岚轻。节节攀云上，枝枝得气生。一身清到骨，何必问伊行。相约山行去，深能契我心。莓苔留旧齿，泉石响青林。眼色连云碧，春光一刻金。无人歌楚调，欹杖听龙吟。竹外春山静，云多意自虚。临棋还想鹄，缘木复求鱼。月泛贤人酒，门疏长者车。忽闻凉露响，清影扫庭除。"}