{"id":"708513","title":"贺新郎 和赠其年","dynasty":"明末清初","author":"龚鼎孳","text":"津柳霜飙发。乍分手、骊驹一曲，凤凰双阙。黄菊丹枫犹在眼，休怅红亭吹雪。换几度、天涯圆月。酒醒梦回多少事，感萧萧、易水冲冠发。试脱颖，见其末。宝刀欲赠心先折。算今古、丰城龙剑，终为神物。一任椎埋与屠狗，浪诩烂羊魁杰。那更记、灰飞烟灭。此去夷门还郑重，有满怀、未老侯生血。更却扫，待三益。"}