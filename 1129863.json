{"id":"1129863","title":"颂古三十六首","dynasty":"宋","author":"释惟一","text":"劫初铸就毗卢印，古篆雕虫尚宛然。堪笑堪悲人不识，却嫌字画不完全。绝毫绝釐，日面月面。号令四驰，风行草偃。拔山超海杳无踪，风从龙兮云从龙。无寒暑处报君知，不离寒时与热时。热则乘凉寒向火，不须回避不须疑。鹧鸪啼处百花香，劫外风光不覆藏。往往游人多蹉过，却从上苑探群芳。不堪提掇死猫头，日炙风吹臭未休。底事罕逢人著价，只缘贵重世无俦。不落宫商太古音，无劳弦上发清声。高山流水有馀意，除却子期谁解听。直下是，直下是。上是天，下是地。日暖风和，花酣柳醉。玉笛才轰，朱弦奏起。音响和同一会家，相逢彼此各天涯。一物不为，千圣不识。静夜霜钟，澄潭秋月。清音绝听，清影难窥，药峤石头曾未知。临济栽松，一椎两当。山门境致，后人标榜。锄头打地，灭却吾宗，阴凉大树起清风。即心是佛，砒霜狼毒。起死回生，不消一服。和尚尊位如何，突出日面月面。光艳烁破乾坤，五眼觑之不见。觑得见，何似寻常腊月扇。自己将来更问谁，须弥还更戴须弥。九峰末上能行令，免得重重涉水泥。白云鼓起没弦琴，一曲冬来意甚深。清韵至今犹未泯，江南江北少知音。金毛狮子奋全威，百亿毛头狮子儿。不是饮光槌不举，惜伊无地可埋尸。庞公幸是一家人，药峤何须礼过勤。只为礼繁偏致乱，那堪雪也落纷纷。万法不为侣，一口吸西江。玉磬才槌动，金钟应手撞。三三元是九，两两不成双。此意凭谁委，令人忆老庞。无位真人活鱍鱍，赤肉团上为窠窟。纵横妙用可怜生，七出八没难捉摸。推不去，挽不住，拟议寻思无觅处。无觅处，在这里，握则一拳，开则五指。真觉祖师展两手，云门一举四十九。空王殿已峭巍巍，千古万古犹仍旧。老倒赵州无本据，翻手为云覆手雨，觌面当机不覆藏，往往少人知落处。知落处，是甚闲家具。乌藤约住未为过，禅板焚来也是闲。最苦河南与河北，雷轰一喝诳痴顽。武帝求仙不得仙，王乔端坐却升天。有心用处还应错，无意求时又宛然。檗山养子忒婆心，斫了摩挲不惮勤。悖逆儿郎浑不顾，钁头掣得气凌云。雪里垂丝古钓台，锦鳞拂拂上钓来。船头拨转归何处，又向芦花深处挨。曹溪门下南来燕，终日呢喃话祖翁。话尽离微人不会，不如养羽候秋风。雪覆千山未厌多，孤峰不白意如何。单单突出千峰外，似异还同永不么。来去客情千样别，高低主礼一般施。相逢不饮空归去，明月清风也笑伊。风性无周无不周，手中扇子等闲摇。风前吹起无根树，不作桑条作柳条。纵火烧山腊月时，衲衣下事为全提。几多拨草瞻风底，燎尽眉毛总不知。沩峤冬天轰霹雳，仰山夏月降严霜。铁锤两个都无孔，打就乾坤自厮当。发机外机，遣句中句。明眼衲僧，不知落处。知落处，南山起云，北山下雨。水中盐味浑相似，色里胶青不较多。暗不谓无明不有，看时不见转誵讹。没誵讹，太平何必动干戈。电光石火箭锋机，父倒行兮子逆施。力敌势均难辨别，一双无孔铁门槌。乌飞兔走昼还夜，腊尽春回年复年。无尽无穷穷尽处，东村王老夜烧钱。将锄打地自抛屙，怎柰熏天臭气何。老倒檗山禁不得，却将伊顶再三摩。问我家风，识你家风。将谓耳背，元来耳聋。指南为北，问西答东。阿呵呵，赵州恰恰似天童。"}