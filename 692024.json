{"id":"692024","title":"和题郭山人五岳游囊杂录 五岳图","dynasty":"明","author":"李攀龙","text":"远游何所佩，五岳真形图。怪尔烟霞里，精光互有无。十载相携处，白云知几重。莫经葛陂道，风雨去为龙。夜投东林寺，北风雪大作。扪虱对山僧，衲衣不堪着。山中无供养，时复饭胡麻。不是桃源水，何人漱落花。百草各争芳，兰生讵能那。朅来深谷中，我锄还自荷。醉来市上眠，我觚不离手。本是高阳徒，逢人时乞酒。"}