{"id":"1087958","title":"同张明府登凌风亭怀韩无咎","dynasty":"宋","author":"朱熹","text":"日夕和风至，西山淡无姿。危亭极远眺，胜处良在兹。忆昔韩令尹，青云乃心期。鞿羁不得骋，发此胸中奇。前瞻千仞冈，俯视万顷陂。神襟一以旷，我志浩渺瀰。飞车越沧浪，天风振裳衣。怀哉此焉薄，问讯无边辞。今公岂不佳，宫商似前徽。相携岸晚帻，共此长相思。"}