{"id":"812066","title":"怀个人归宁","dynasty":"清","author":"孙原湘","text":"月白江空鹤一声，美人香梦可曾惊。瑶台自划天为界，玉笛实飞雪满城。春有去时谁定例，潮闻来处敢相迎。藐姑只合罗浮宿，金屋如何好贮卿。望仙楼上望朝霞，隔断瑶池阿母家。蛛网有丝萦屋角，鹊巢无喜报檐牙。难将芳讯通行李，未必归期准及瓜。曾是往时携手处，绿窗开煞碧桃花。"}