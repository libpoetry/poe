{"id":"782597","title":"喜雨","dynasty":"清","author":"戴亨","text":"皇天屯其膏，骄阳烈若燬。爆尪与焚巫，纷纷议闾里。仰天望阴云，中夜坐复起。父老妄奔趋，出入怨妻子。室家不遑恤，租赋将何倚。此时远近农，望岁心已死。倏忽沛甘霖，欢声动远迩。万汇回春姿，蔀屋纷举趾。我虽无田畴，深为农人喜。岁事固难知，已免家悬耜。随风沾我衣，欣然立庭戺。"}