{"id":"1253301","title":"时事","dynasty":"元末明初","author":"蓝仁","text":"治国宜宽典，新民在市恩。欲追三代盛，莫使一夫冤。引善犹连茹，销愆若救燔。流传千万叶，端拱御乾坤。久叹旌贤少，还闻剪恶多。生材不易得，旷职欲如何。进退皆由道，明良自有歌。邦基百度举，不独壮山河。列宿郎官位，严霜御史威。铨衡须有见，负乘乃无讥。经术存公正，刑章折是非。地天交始泰，全欲慎先机。昨日天恩及，生民解倒悬。俘囚空在狱，羸老并归田。和气当成岁，骄阳莫作愆。叨逢雷雨解，喜动白头年。"}