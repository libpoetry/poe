{"id":"697111","title":"清源寺中戏效晚唐人五言近体二十首","dynasty":"明","author":"胡应麟","text":"寺忆支公住，林馀惠远踪。浮杯来大壑，振锡上孤峰。径僻云埋树，窗明雪照松。踟蹰贪佛日，归趁暮天钟。大地悬香刹，中天筑化城。重檐飞岳色，古壁撼河声。法座琪花暗，经坛贝叶明。异时斋绣佛，帝释下瑶京。香积何年启，天风蹑屩攀。白云平讲座，青霭覆禅关。断碣横高陇，疏钟出乱山。一僧头白坐，兀兀定林间。云霞寻老衲，尘土拂征衫。鹿叩谈经石，猿啼说法嵓。寒云封密筱，冻雪堕危杉。何限宗雷句，穹碑百尺镵。杖策平堤外，轻风拂面柔。寒山成独往，老衲话重游。怖鸽萝龛下，飞萤竹径流。将因谢尘鞅，丈室住牛头。能仁元海峤，伏毒旧江濆。隘地龙藏雨，高天鹤跨云。岚深秋径失，瀑远夜堂闻。寂寂盂兰想，先题发愿文。户牖生虚白，楼台上郁蓝。谈经狮子吼，护法象王参。桧老斜撑石，松枯半压潭。何因挈天女，绝顶卧茅庵。杖履初辞越，庵堂半住吴。腊深松树老，禅久桂丛疏。五岳云高下，三峨雪有无。异时腾劫海，片笠授潜夫。蚤净三生业，真传二祖衣。莲花丛佛座，柏叶护禅扉。石为悬灯动，泉因卓锡飞。居然离捧喝，默会洞仙机。为叩西方刹，因停北上槎。金身悬宝树，玉髻涌瑶花。梦已清圆觉，心将悟法华。恒河归去路，云雾绕三车。震旦聊乞食，佛座涌金鳌。骨瘦知吟苦，眉长见腊高。香灯岩洞月，杖锡海门涛。近失潇湘谱，瑶琴废不操。辞家来北岳，结社向南屏。夙擅降龙诀，新传相鹤经。推敲临野烧，饮啄闭山亭。夜夜康王谷，飞泉独坐听。香炉峰外路，云日昼凄凄。飞瀑当楼满，寒山入座低。潭心龙女出，塔杪雁王栖。会逐昙摩履，翩翩大碛西。一褐闭禅关，孤云尽日闲。来从身毒国，买断沃洲山。白象鸣銮去，青狮护驾还。中天弥勒阁，未许善财攀。十里华严界，重来雪未消。钟声寒殿出，塔影夜池摇。桂树萦阶发，藤花拂座飘。西来乱峰外，有路入中条。净乐传尊者，真如卧法王。池幽菱芡熟，殿古芰荷香。一钵擎秋雨，三衣挂夕阳。塔中多宝佛，夜吐白毫光。万峰天竺杪，丈室寄禅心。野鹤经秋卧，山猿彻夜吟。稻香云碓远，花影石坛深。一衲函高座，相传自少林。为楼依北固，舍宅望西江。竹远通金磬，杉高并石幢。龙归云压栋，蜃起月沈窗。孰是髯居士，前身合姓庞。双林曾授记，百丈近安禅。洞古频栖鹘，峰高欲坠鸢。秋灯云阁外，晚磬雪房前。乍夜维摩到，天花遍佛筵。偶入清凉界，同探大小乘。北宗仍事秀，南法已传能。苔远连深竹，花疏坠古藤。故山瓢笠梦，极目海云层。"}