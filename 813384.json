{"id":"813384","title":"题灵岩毕尚书诗集","dynasty":"清","author":"李学璜","text":"三策天人论最精，半生旌节著功名。谁从治水筹边日，犹有扬风扢雅情。绣阁群花司笔砚，龙门四海走豪英。汾阳未免豪华累，难得虚怀下士诚。灵岩山馆足盘桓，满拟功成早挂冠。一自鸣驺辞谷口，空留别墅闭江干。骥逢峻坂加鞭亟，鸟入青云敛翮难。到底负他猿鹤约，万株梅影不胜寒。"}