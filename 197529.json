{"id":"197529","title":"林省吾挽辞","dynasty":"宋代","author":"王柏","text":"羌若人兮大带而深衣，张拱徐趋兮俨乎其若思。动有则兮神定，澹无欲兮心夷。便儇嵚{上山下戏}之纷吾前兮，醢鸡起灭。忠信传习之省吾躬兮，圣贤我师。伊春阳之冉冉兮，生意方懋。何雪霜之不仁兮，荃兰遽萎。搴三后之纯英兮，时不而荣瘁。抱太极而永归兮，哀与我之其谁。云沈沈兮凄巘，风稜稜兮断澌。长田长田兮，寂寂永夜。畅旨独立兮，千古名垂。"}