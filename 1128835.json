{"id":"1128835","title":"故园秋日曲四首","dynasty":"宋","author":"谢翱","text":"空园久闭无人住，城乌应入巢其树。食尽满园绿荔枝，引雏飞去人始知。茅茨竹外烟火青，杉鸡啁哳向田鸣。家家红盐殷新杵，绿树裹创子如雨。龙蛇已去荒窟宅，翻藕人人下剑池。岸池藕尽无浮叶，惟有青青榕树枝。粤王山下雾如雨，吹入罗襟楚女啼。身逐千艘落南去，惟有樯乌飞向西。"}