{"id":"473106","title":"戎政府","dynasty":"明","author":"田艺蘅","text":"大将新开戎政府，门外列校如狼虎。团营十二坐指挥，此生焉能与哙伍。咸宁旗偃虏骑来，咸宁旗出虏骑回。九庙震惊本兵死，帐中歌舞方行杯。宠锡如山印如斗，君恩愈深臣愈负。兔窟深藏屠酤儿，驼帏屡纳单于妇。平头奴子腰尽黄，不独秦宫花底狂。内家珠玉耀权室，锦衣目侧旋中伤。猿鸡飞去痈疽溃，曾公夏公来作祟。西湖一庄不忍捐，带砺山河片言坠。劈棺僇尸枭九边，娇妻稚子藁街悬。誓书未及传三叶，血食宁知绝九渊。郿坞空为万年计，落花满地朱门闭。鸡鸣狗吠散如烟，宠姬给配功臣第。就里尤夸俞七儿，新人重事尚娇痴。闹装宝束今何许，玉带曾劳柘柳枝。"}