{"id":"220082","title":"送李巨源·我世君家居里同","dynasty":"宋代","author":"李处权","text":"我世君家居里同，异时德邻饱过从。论文高摘屈宋艳，结交远蹑管鲍踪。嗟我不识丈人行，喜君雅有前辈风。靖康三月虎狼去，长安城中一再逢。笑谈未了已吹断，五年千里一转蓬。只知兵戈事奔窜，岂料樽酒陪从容。清溪照人山入座，莺声已老春事空。人生一世太草草，客舍百事尤匆匆。和文已远典型在，芝兰玉树庭砌中。况君屡持使者节，至今能声满河东。丞相方须幕中画，国士之顾必所蒙。开元贞观望公等，天子不在咸阳宫。"}