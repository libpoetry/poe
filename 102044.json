{"id":"102044","title":"题琵琶亭","dynasty":"宋代","author":"郭磊卿","text":"香山居士头欲白，秋风吹分湓城客。眼看世事等虚空，云梦胸中无一物。举觞独醉天为家，诗成万象遭梳爬。不管时人皆欲杀，夜深江上听琵琶。贾胡老妇儿女语，泪湿青衫如著雨。此公岂作少狂梦，与世浮沈聊尔汝。我来后公三百年，浔阳至今无管弦。长安不见遗音寂，依旧康庐翠扫天。"}