{"id":"155931","title":"鹅湖寺·鹅王牧群鹅","dynasty":"宋代","author":"喻良能","text":"鹅王牧群鹅，浊世肯下游。积水近天关，有时戏沈浮。老禅天人师，领略倾九州。初开选佛场，坐断诸峰头。当时江东西，海纳吞众流。岁晚徙山麓，华堂跨龙楼。至今韦公碑，照曜苍崖幽。陈迹记往昔，登临纵冥搜。重来岁月疾，俯仰五十秋。抚事一太息，何从问人牛。惟馀拱把木，百尺环道周。成坏各有时，干戈今少休。空怀三宿恋，为尔半日留。钟声远送客，雾雨昏林休。"}