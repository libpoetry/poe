{"id":"677087","title":"题叶熙时空香阁","dynasty":"明","author":"李流芳","text":"我昔名斋以六香，其中空香亦居一。香本着物非从空，以空名香非其质。曰空无相诸尘生，谓空无香义亦失。香尘之体本来空，空中诸尘炽然出。叶子构空阁，独爱闻空香。岂徒屏除沉水与檀麝，奇茶妙墨皆无当。酒亦不能馨，花亦不能芳。凡彼有相皆有坏，此香乃始名真常。虽然更有说，此义非究竟。空香若为闻，为复有闻性。闻性若不空，香尘岂能净。空无驻香体，香不与空缘。鼻非往空处，空非来鼻边。空香阁中人，谓此然不然。"}