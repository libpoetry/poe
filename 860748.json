{"id":"860748","title":"九日同韶美谊夫登妙明分韵得光字","dynasty":"宋","author":"王灼","text":"野迥半留日，云薄初护霜。一倾萸菊酒，三肃翰墨场。诸君党友贤，独我鬓毛苍。满引虽云乐，分携亦自伤。平生子刘子，趣归谒建章。勋业定指取，富贵肯相忘。古人重佳节，酬酢无馀觞。龙山丹叶飞，骑台白草荒。但使修名立，岂识离绪长。明年未可料，共饮西湖光。"}