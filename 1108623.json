{"id":"1108623","title":"初秋感事三首","dynasty":"宋","author":"刘克庄","text":"遍阅同参入涅槃，傍观尽怪老僧顽。有诗传世天机浅，无史藏山笔钺闲。梦境瞿庄更唤醒，醉乡陶阮夹扶还。吾庐寂寂人稀至，不是先生爱掩关。跌荡当年赋两京，晚抛笔砚事春耕。达空函启已心懒，读夹注书犹眼明。金匮旧闻虚论次，香奁少作悔流行。而今老病都休也，起听秋声百感生。恩放归田又数期，少犹迂阔况衰迟。日非夸父追能及，山岂愚公力可移。前席虚怀何日报，细旃密启有天知。太阳所烛皆萌达，不照墙阴藿与葵。"}