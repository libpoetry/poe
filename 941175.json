{"id":"941175","title":"重九招许真诸友登高和许韵","dynasty":"宋","author":"陈宓","text":"群公错落俱琼瑰，胸蟠万古高嵬崔。红尘绝点不涴眼，更上翠壁陈尊罍。天低举手挼斗柄，挹彼钜海倾蠡杯。酒酣咳唾作飞雪，下视不觉苏纮垓。须臾万象著，耿耿见中台。苍生堕崖下，仰首歌康哉。寒芒为一正，昌运行当开。回光更愿亲蒿莱，山林自古多奇才。"}