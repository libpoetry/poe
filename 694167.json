{"id":"694167","title":"题雁图四首 飞","dynasty":"明","author":"陈琏","text":"来从紫塞力犹微，逐伴排行作阵飞。任尔翱翔江海去，人间今日网罗稀。露下瑶天秋月明，宾鸿此日已南征。一声嘹唳青云外，唤起江湖久客情。几行疏影带斜晖，芦渚蘋汀正好栖。何事奴鸣惊梦觉，平沙风露夜凄凄。随阳万里到潇湘，为爱江南足稻粱。饮啄无虞心自乐，忘机多承水云乡。"}