{"id":"1253188","title":"怀先人","dynasty":"元末明初","author":"唐桂芳","text":"严亲八帙鬓毛垂，治世何曾识乱离。身后尚存三尺墓，集中空见百篇诗。绿筠轩小花为褥，白石阶平槿作篱。欲往城南渺何许，几回长费梦魂思。忽忆先人涕泗垂，百年骨肉半分离。忍逢今日干戈起，幸抱平生箧笥诗。地僻云埋松下石，日斜水护竹边篱。痴儿未遂光扬志，何以终身表孝思。"}