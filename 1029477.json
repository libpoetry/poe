{"id":"1029477","title":"寄题胡穑斋盆池","dynasty":"宋","author":"裘万顷","text":"穑斋主人嗜泉石，一舸来家楚江侧。水光山色晴逼人，中有轩窗更清绝。汲泉为池良不恶，坐见涟漪照金碧。奁开宝鉴大如许，月堕冰轮光欲溢。何须泰华寻玉井，谩说仇池有仙穴。个中风露无处著，长为昭华洗炎热。嗟予疏懒真成癖，想像哦诗竟何益。安得身为穑斋客，醉卧池边听锦瑟。"}