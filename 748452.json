{"id":"748452","title":"诸葛武侯铜蒺藜歌","dynasty":"清","author":"黄兆麟","text":"罡风卷空云四垂，扁舟驾浪帆不倚。篷窗开笥光陆离，云看武侯铜蒺藜。芒耀四射形模奇，苔斑变作鳞之而。古如宝采腾鼎彝，峭如圭角森岐嶷。锐如颖脱囊中锥，晃如霜锷生戟枝。是真神物何崛崎，当年武功屯虎貔。风云八阵开鱼丽，连濠密布如棘茨。贼骑却顾奔且驰，定军山畔愁云迷。五丈原头星陨辉，金刀祚尽哲人萎。此物光芒长不隳，邺宫铜雀久尘泥。此物雷霆为护持，木牛流马千秋遗。奇筹转饷咸仰追，岂知当日雄军威。杈丫满营助险巇，即今入手含霜晖。英风飒飒砭人肌，眼中如见千熊罴。戈矛森列扬灵旗，昔读我乡陶园诗。汉中通守曾得之，毛君何缘憩神祠。沙场寸铁行囊携，舟中濡笔不敢题，满江白浪腾蛟螭。"}