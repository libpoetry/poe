{"id":"1130668","title":"题梅兰图二首","dynasty":"宋","author":"韩驹","text":"寒梅在空谷，本自凌冰霜。托根傲众木，开花陋群芳。遥风递清气，迥水涵孤光。美实初可口，采掇升岩廊。念尔如傅说，和羹初见尝。不须羡幽兰，深林自吹香。幽兰不可见，罗生杂榛菅。微风一披拂，馀香被空山。凡卉与春竞，念尔意独闲。弱质虽自保，孤芳谅难攀。高标如湘累，岁晚投澄湾。不须羡寒梅，粉骨鼎鼐间。"}