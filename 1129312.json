{"id":"1129312","title":"偈五十三首","dynasty":"宋","author":"释克勤","text":"蜗牛角上三千界，云月溪山共一家。既尔业缘无避处，不如随分纳些些。平旦清晨五月一，吹起少林无孔笛。十方沙界坦然平，大地山河印印出。二祖曾不往西天，达磨曾不到梁国。大家共贺太平歌，摩诃般若波罗蜜。病遇良医，饥逢王鳝。酱里得盐，雪中送炭。只这是，大似撒沙向眼中。只这不是，还如注水向耳里。直下无事，平地陷入。别有机关，堕坑落堑。祇园屈曲流泉急，鹫岭巍峨云出迟。云居开大炉韝，不止烹佛烹祖。但有一切持来，烈焰堆中辨取。是则当处平和，不是切宜退步。煅出金刚眼睛，直得乾坤独露。虽然到者田地，须知向上一路。放将三圣瞎驴，踢杀大雄猛虎。五月五日天中节，万崇千妖俱殄灭。眼里拈却须弥山，耳里拔出钉根楔。钟馗小妹舞三台，八臂那吒嚼生铁。万仞崖头撒手，要须其人。千钧之弩发机，岂为鼷鼠。云门睦州，当面蹉过。德山临济，诳謼阎闾。自馀立境立机，作窠作窟，故是灭胡种族。万缘迁变浑閒事，五月山房冷似冰。曹溪路上，天高地厚。少室峰前，土旷人稀。孤然独坐冷萧萧，大野横身风飒飒。眼见则瞎，耳听则聋，口说则哑。虽然不出一毫端，含吐十虚无向背。东海鲤鱼打一棒，忙忙匝地便为霖。释迦悭，弥勒富，八字打开无尽库。拄杖子，化为龙，赫日光中吐云雾，遍界滂沱注甘雨。一二三四五六七，眼里瞳人吹筚觱。七六五四三二一，石人木人眼泪出。七通八达，举著便知。尚在见闻，隔靴抓痒。鹘儿未出窠，已有摩霄志。虎子未绝乳，已有食牛气。况复羽翼成，况复牙爪备。奋迅即惊群，八面清风起。一条脊梁硬似铁，一条白棒掀天地。相与建法幢，展衲僧巴鼻。天上月圆，万象历然。地下月半，触途成现。见不见，包裹十虚尚馀半。闻不闻，透脱圆通彻本根。玉漏铜壶催不得，乾坤大地一枝灯。一处圆融一切处，无边刹海更棱层。有句无句，超宗越格。如藤倚树，银山铁壁。及至树倒藤枯，多少人失却鼻孔。直饶收拾得来，已是千里万里。风暖鸟声碎，日高花影重。粥足饭足，饱柴饱水。庐陵米价高，山前麦熟未。尽乾坤刹海，都卢是个自己。撒放眉毛眼睫间，直得放光动地。不是如来禅，亦非第一义，更说什么衲僧巴鼻。争如撒手悬崖，去却药忌，且唱个啰啰哩。玄机独唱，截断众流。摆拨不拘，更无回互。直饶释迦弥勒，不敢当头著眼。倚天长剑，凛凛神威。杲日当空，澄澄光彩。无物不为妙用，无法不是真乘。控佛祖大机，廓人天正眼。当阳显示，只贵知归。才涉思量，白云万里。今日人天普集，对众分明剖露。一处真，千处百处一时真。一句透，千句百句一时透。拈起也，乾坤岌嶪。放下也，海晏河清。不拈不放，万仞峰头高著眼，大千世界一浮沤。眨上眉毛蹉过，大似开眼尿床。现成公案放行，正是黠儿落节。恁么不恁么，总得曳尾灵龟。不是心，不是佛，不是物。虚空钉橛，离得许多閒门破户。一即一切，实际理地。一切即一，本来无物。拈起也，吒吒沙沙。收下也，绵绵密密。三界长时独露，十方无处容身。孤峰顶上倒行，十字街头横卧。目视云霄则且置，鱼行酒肆作么生。觌面见得，在圣犹亏。才涉关津，白云万里。谛实处不思议，绵密处同真际。把断世界，无丝毫透漏，万仞峰头独足立。孤迥峭巍巍，始终活鱍鱍。唤作禅道，祖佛眼中著屑。不唤作禅道，祖佛掘地觅天。从他千古万古黑漫漫，填沟塞壑无人会。举无遗照，十方刹海目前观。正体堂堂，大千同一真如境。各守本位去，山是山，水是水。互换投机去，星辰易位，佛祖潜踪。两处绝聱讹，二边纯莫立。无可不可，悉得安居。随时应缘，凝然湛寂。国无定乱之剑，四海晏清。门无白泽之图，全家吉庆。若道有承恩力处，正是土上加泥。更或削迹吞声，亦乃持南作北。到这里纵横十字，未免誵讹。据位投机，犹较些子。寒山逢拾得，抚掌笑咍咍。通身是眼见不及，遍身是耳闻不彻。通身是口说不著，通身是心鉴不出。直饶尽大地明得，无丝毫透漏。犹在半途，据令全提。域中日月纵横挂，一亘晴空万古春。当阳有路，祖佛共知。觌面相呈，见闻不隔。万象不能藏覆，千圣无以等阶。活鱍鱍绝承当，净裸裸无回互。直饶棒如雨点，喝似雷奔，犹未动著向上阙棙在。瞎却诸圣眼，哑却山僧口。日午打三更，面南看北斗。大庾岭头，笑却成哭。崇宁门下，哭却成笑。吃泉水，贵地脉。且要正眼流通，宗风不坠。所谓无常生死法，与我不相干。若能如是见，不用哭苍天。点即不到，一大藏教锦上铺花。到即不点，祖师西来金声玉振。祖意教意，是同是别，碧潭云外不相关。三转法轮于大千，其轮本来常清净。一切诸佛，皆恁么转。若向下去，三乘五性，顿渐偏圆。若向上去，不唯觅下口处不得。临济德山，目瞪口呿。入田不拣，三千里外黑漫漫。牛头没，马头回，百亿万劫没交涉。拈一放一，节外生枝。举古举今，无风起浪。山僧今日，一时拨断。千峰势到岳边止，万派声归海上消。终日相逢无半面，刚然千里有知音。不须格外论奇特，只此全机耀古今。倾盖如旧，白头如新。两镜相照，不隔纤尘。遍界未尝示相，毫端普现色身。止犹谷神，动若行云。相见又无事，不来还忆君。棒头取證，撒土撒沙。喝下承当，承虚接响。向上向下，转见颟顸。说妙谈玄，和泥合水。这一片田地，分付来多时也。平地欺人，尽大地撮来，如粟米粒大。掉棒打月，佛祖凡圣，拈向一边。红霞穿碧落，白日绕须弥。田地稳密底，抬脚不起，探头太过。神通妙用底，放脚不下，收身未转。直饶十字纵横，朝打三千，犹较些子。若知有去，始见全提半提。傥或未知，布袋里老鸦虽活如死。杀人刀，活人剑。上古之风规，亦是今时之枢要。言句上作解会，泥里洗土块。不向言句上会，方木逗圆孔。未拟议，已蹉过。正拟议，隔关山。击石火，闪电光。搆得搆不得，未免丧身失命。苦瓠连根苦，甜瓜彻蒂甜。云腾致雨，世界索然。日照天临，乾坤廓尔。文殊台里，万菩萨纵然显现，晴是晴，雨是雨，山是山，水是水。眨上眉毛早蹉过，塞却眼。更形言语转周遮，命取口。尽大地都为一尘，佛眼觑不见。一大藏都为一句，海口莫能宣。也未提得一半在，忽然踏破化城时。行到水穷处，坐看云起时。目前无异草，遍界绝遮拦。域中日月斩新，方外乾坤独露。直得龙天释梵，动地雨花。妙德空生，目瞪口呿。行棒行喝，拈放一边。云月溪山，放过一著。一处透，千处万处该通。一机明，千机万机圆转。碧岩不离此处，此处不离碧岩。摄大千于毫端，融芥尘于刹海。含花鸟过，抱子猿归。湛寂凝然，应真不借。万卉正资和气力，碧岩先发一枝香。高峰突兀倚天门，青嶂虚閒可垛跟。折脚铛儿幸然在，不妨携去隐深云。个是毗耶据坐处，正同摩竭令行时。夹山顶?通一窍，放出天彭老古锥。冲浪锦鳞来入罟，缦天网举不饶伊。门外青山泼黛，途中细雨如膏。灵云陌上桃花，处处芳菲溢目。香严岩畔翠竹，时时撼影摇风。直得一击忘所知，一见绝疑惑。不免尚留观听，未透声色。若能见无见之色，闻无闻之声。拨转路头，踏翻关捩。句句越佛越祖，尘尘耀古腾今。处处离色离名，个个斩钉截铁。心外无法，法外无心。用王库刀，发千钧弩。壁立万仞，坐断十方。可以入大解脱门，传正法眼藏。向尧时舜日，共乐升平。鼓腹讴歌，归家稳坐。但愿春风齐著力，一时吹入我门来。无事处生事，无佛处现佛，无祖处示祖。且贵始末相符，头正尾正。莫从百草巅头荐，觌面无私亘古今。言言锦绣，句句珠玑。赞无上乘，显正法眼。应须未举已前荐取，文彩之外承当。苟或未然，却请宣过。丁一卓二，本分钳锤。捏聚放开，作家受用。灰头土面处，壁立千仞。壁立千仞处，土面灰头。自然双放双收，到处为祥为瑞。掬水月在手，弄花香满衣。太虚寥廓，万汇森然。正眼洞明，纤毫不立。孤峻处祖师莫近，坦夷处人天共知。击开大解脱门，识取无面目汉。芍药花开菩萨脸，棕榈叶散夜叉头。一向不恁么，目视云汉，不徇人情。一向恁么，灰头土面，带水拖泥。恁么中不恁么，就下平高。不恁么中却恁么，从空放下。或有个恁么不恁么，总不管，亦无明，亦无暗，亦不放，亦不收。到头霜夜月，任运落前溪。第一句下荐得，祖佛乞命。第二句下荐得，人天胆落。第三句下荐得，虎口横身。不是循途守辙，亦非革辙移途。透得则六臂三头，未透亦人间天上。生涯只在丝纶上，明月扁舟泛五湖。大道无向背，至理绝言诠。迥出三乘，高超十地。万法不到处，特地光辉。生佛未分时，灵光独耀。不落闻见，不随色声。直下无一丝毫头，遍界全彰奇特事。直饶棒头取證，喝下承当，犹是曲为今时。更或光境俱忘，契心平等，毕竟亦非的旨。向上一路，千圣不传。学者劳形，如猿捉影。理绝，事绝，行绝，照绝，用绝，权绝，实绝，直似倚天长剑，凛凛神威，铁牛之机，牢笼不住。今日幸对明眼人前，不敢被盖囊藏。八字打开去也，耀古腾今活鱍鱍，大千沙界露全身。深深处，无物堪比伦。浅浅个，两手相分付。以一统万，穿众穴于毫端。补短截长，握秤尺于掌内。意气不从天地得，英雄岂藉四时推。叶落知秋，动弦别曲。定光拈手，智者点头。承当于文彩未彰前，相照向是非得失外。不涉廉纤，如何通信。万景徒有象，孤云本无心。玄玄玄，太颟顸。了了了，没边表。有生有灭，特地乖张。无去无来，转见漏逗。不起寂灭定，而现诸威仪。不舍凡夫法，而修诸胜行。随流认得性，无喜亦无忧。大人具大见，大智得大用。一飞六月息，一诺千金重。滔天必江海，崔嵬必山岳。先知觉未知，先觉觉后觉。打开无尽藏，运出无价珍。不依倚一物，显示本来人。突出难辨，久参未免躇蹰。信手拈来，后学那知端的。金风扇物，玉露垂珠。雁过长空，蛩吟幽砌。一一七穿八穴，明明百匝千重。何必棒喝交驰，方论照用。直下悬崖撒手，便有恁么人么。见义不为非勇士，临危不变始惊群。一切无收摄，触处圆成。应用绝参差，莫穷形相。向千圣顶?上，有时露出佛祖莫穷底机关。于一毫端中，有时演出主宾互换底文彩。经天纬地，玉转珠回。海神知贵不知价，留与人间光照夜。一向孤峰独宿，目视云霄。虽则不埋没宗风，无乃太高生。一向十字路口，土面灰头，利物应机。虽则埋没自己，无乃太屈辱生。况明悟之士，顶门具眼，肘后有符。出没卷舒，得大自在。动若浮云，止犹谷神。或可以孤峰独宿，不碍土面灰头。或土面灰头，不碍孤峰独宿。恁么中有不恁么，不恁么中却有恁么。瑞气逢嘉运，灵苗触处春。古佛有通津，当阳亘古今。悬崖能撒手，一语直千金。行棒行喝，拽石搬土。象骨辊毬，禾山打鼓。沩岭牧牛，玄沙见虎。吃茶赵州，面壁鲁祖。争似老云门，腊月二十五。乾茆近火，理合先燋。滴水生冰，事不相涉。"}