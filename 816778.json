{"id":"816778","title":"蝶恋花 虎阜僧阁","dynasty":"清","author":"董俞","text":"检点韶光春又去。羁思无聊，暂借吴山住。寂寂招提花几树。荒岩只有幽禽语。惆怅故人分手处。目断双鱼，良会浑无据。欹枕小楼听夜雨。相思一点灯光聚。茜裙窣地腰支颤。梅豆抛人，低露黄金钏。绿醑殷勤郎自劝。兴酣渐觉娇波缓。笑剔银灯回粉面。旋脱罗衫，瑞雪胸前见。鸳帐横陈红玉软。怜他臂上双弯暖。匆匆无计留君住。分手江亭，芳草廉纤雨。风雅而今谁共语。画桥怅望帆飞处。约道重来三月暮。开遍酴醾，荏苒春光去。若到金阊君记取。愁多莫赋销魂句。"}