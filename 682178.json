{"id":"682178","title":"送张月洲先生还闽二首","dynasty":"明","author":"于慎行","text":"长铗何年归粤海，褒衣此夕入燕州。传经正想三秋待，负笈惊看万里游。杖屦重依春满座，琴尊数对月当楼。不堪明发横门道，又向河桥问去舟。绰约红颜傲赤松，翛然七十不龙钟。长年细检三山箓，健步全虚九节筇。韦孟家声传世业，伏生经术号儒宗。归与好在胡麻饭，瑶圃天开海畔峰。"}