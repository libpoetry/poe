{"id":"780042","title":"柳色黄 对雨和竹垞","dynasty":"清","author":"曹贞吉","text":"柳絮为萍，梅子渐黄，天气如许。溪云乍起遮山，酿做几丝微雨。东西不定，摇曳淡雾轻烟，荷钱一一跳珠露。庭树碧参差，荫青苔无数。平楚。断塘遥指，如发秧针，绿迷南浦。暗想空江，轧轧惟闻柔橹。乱红无影，寂寞静掩疏篱，铜街湿糁香尘路。倩斗帐高眠，小窗边听去。"}