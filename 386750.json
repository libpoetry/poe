{"id":"386750","title":"琵琶仙·春莫与子珍饮桐花下","dynasty":"清代","author":"樊增祥","text":"微月黄昏，又恰是、小院青桐如玉。门外芳草成烟，笼灯照香毂。刚办得、生衣小扇，趁花底、茗香初熟。镜里铅颦，襟边碧唾，前梦应续。玉阶畔、多少芳心，有一抹朱弦破幽独。都把明妃清怨，付春风一曲。看满眼、花光做泪，甚杜郎、旧鬓犹绿。惟仗祓恨清樽，照妆银烛。"}