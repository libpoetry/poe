{"id":"1207555","title":"李将军歌","dynasty":"元","author":"吴讷","text":"太仓积粟皆红腐，群猫昼眠鼠变虎。前锋不见李将军，何人为发千钧弩。去年我从昱岭来，匹马驰突三关开。北平未入卫青幕，郭隗独上燕昭台。近闻西府罗俊彦，人人自谓能酣战。谁似当年背水军，赤帜才临赵城变。英雄报国如等閒，马革裹尸铜柱间。明朝按剑收中山，谤书慎勿回天颜。"}