{"id":"943730","title":"再游福溪岩赠主僧","dynasty":"宋","author":"陈造","text":"山路细萦蛇，攲危讶泛槎。幽人肯假榻，倦客似还家。柏径初轩豁，筠窗更静嘉。饥肠如作苦，斋鼓恰停挝。茶供含秋露，菘菹带早花。香粳有炊玉，煮饼不摇牙。好在经行处，还怜旧约差。摩挲验蛇蚓，圆缺屡虾蟆。境信人俱胜，心宁迹与遐。农时多闵雨，意绪每如麻。却话三生契，空嗟两鬓华。蒲团坐双稳，良夜对篝纱。"}