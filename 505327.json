{"id":"505327","title":"大宁","dynasty":"明","author":"唐之淳","text":"辽时昔有国，凭陵我中华。中华岂无人，豢养如龙蛇。噬肤尚靡顾，称谓殊等差。皮币岁不足，视之若尘沙。峨峨大宁城，萧后之所家。晚节秽中冓，牝鸡鸣日车。秦国乃犹子，贵宠莫与加。作嫔帝王室，而乃事毗耶。范钟创塔寺，祝寿期无涯。迨今四百秋，变灭随云霞。碑文蚀土翳，隧道生蓬麻。万室无一廛，安能恤其他。空馀坏雉堞，日夕啼寒鸦。仰怀庆历间，踯躅以兴嗟。"}