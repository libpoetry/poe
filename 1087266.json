{"id":"1087266","title":"寿太师益公 其一","dynasty":"宋","author":"洪适","text":"四海十年无武功，边人岁下还耕农。向来纷纭战争地，方今不见旌旗红。东穷沧溟西尽蜀，道路行歌镇相续。奇祥异瑞□莫论，但道年丰万家足。固知至治天相之，朝廷清明本无为。问谁始终主张是，一德享天维太师。太师勋业青冥上，丹青已揭蓬山象。大鸿力牧空耳闻，未似身逢真圣相。九重日侍慈祥宫，鸡鸣问寝声融融。人间快乐直馀事，都在指挥谈笑中。太师少保各开府，玉带金鱼行按武。同时两相父子间，此事古今谁得数。今年腊尾春全回，江梅正为生朝开。化工暗与人意合，更送雪花浮玉杯。内中数出黄封酒，紫衣飞鞚无停手。跪奉传觞再拜频，天子劝公千万寿。贱生鲁钝何足程，六年眼系文昌星。冷官无路报恩地，孤负翘林画姓名。恶诗寄将千里远，引领南州望英衮。青芝赤箭傥可庸，此身许人良未晚。"}