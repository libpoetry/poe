{"id":"696287","title":"瓶花影与仲诏同赋","dynasty":"明","author":"范景文","text":"应是花魂乱，支离壁与瓶。水烟分体魄，灯月幻精灵。寂照能为色，有无好问形。耳根忘却否，落瓣亦堪听。与画难同看，曾无粉墨遮。描时聊取似，插处却宜斜。灯背深笼幕，蜂回懒报衙。天机传灭没，绝胜镜中花。试参象外花，何若人中景。照壁宁非真，折枝仍作影。谁云嗅有香，意在浓时冷。但当影子观，个中犹未领。"}