{"id":"1049446","title":"送程嗣恭正基提刑赴阙","dynasty":"宋","author":"冯山","text":"从来贵阀多豪俊，失在矜持骄与泰。白屋寒门亦有人，往往穷愁损英概。得时旧恩报不暇，安能与语功名会。骅骝摆首倦衔策，一蹶中途为伤駃。簪缨要重畎亩壮，所养既完发亦大。磨砻宝刀挫圭璧，更向天资才术外。正基太师丞相后，学博文清古冠带。天机不露骥盘枥，云气虽升蜃沉海。平生胸中未一出，万事食间宜少待。语默机巧孟轲盗，颜色睢盱次山丐。世故未能以身徇，家声欲传道犹在。远别相知试一言，不是向人歌慷慨。"}