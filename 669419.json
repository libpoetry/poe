{"id":"669419","title":"赠朱民部使君还朝","dynasty":"明","author":"陆粲","text":"使君慷慨青云客，落落英标世无匹。朱晖行业自传家，刘晏才猷本经国。昨者辞天下紫廷，手持尺一东南行。轺车驿路驱甘雨，旌旆江天拂使星。东南列郡疮痍积，遗黎半已沟中瘠。使君催科静不扰，蔼蔼温言宛仁恻。四野欢腾众相语，卧安衽席由慈母。徵书忽报日边来，狂走吴侬泪如雨。山人病卧茅茨下，草深穷巷无车马。君行驻节款寒斋，坐语藜床意倾写。九月霜华落岸枫，苍然秋色满江东。送君官道临当发，浩歌怅望高天鸿。兹行会献公车牍，应知重为苍生哭。囊封愿与缀新图，丹青遍写逃亡屋。"}