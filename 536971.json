{"id":"536971","title":"为俞使君赋紫云裘","dynasty":"明","author":"王世贞","text":"谁割五朵云，裁为使君裘。使君自是补天手，天孙夺巧霓裳愁。忆初裘敝西出秦，弃繻颇畏关头嗔。苍皇五羖未称意，蹉跎一绨愁故人。风尘变化在反掌，双熊却抱殷朱轮。谁言汉家貂不足，翠羽明珰插晴陆。九重忽念东征寒，逡巡捧自黄金屋。玄菟雪花大于席，千嶂回飙咽哀角。老上穷庐匿河渚，苏卿旄节凋沙漠。芙蓉秀涩铁如意，葡萄昼冰银凿落。使君披裘出按塞，恍若青阳照幽朔。珠羁玉控汗血肥，锦鞲络臂腰师比，降人偶立听指挥。三军顿其温挟纩，天子不废高垂衣。只今平明登紫微，如花笑拥如云归。酌君酒，为君寿。周家翠凤竟何在，孟尝狐白那能守。我有羊皮差胜君，桐江已落垂纶叟。"}