{"id":"1246040","title":"送黄岩林生伯云还乡觐省","dynasty":"元末明初","author":"刘基","text":"生儿须男不须女，二十辞家事明主。由来卿相出白屋，志士宁甘守环堵。天上黉宫古庠序，济济衣冠鹓鹭羽。学业须兼文与武，济川期舟旱期雨。悬髻看书困不眠，劬心问道饥忘咀。朝来忽睹林间鸦，雏飞哺母声哑哑。慨想高堂缺温清，稽首天阍动天听。春烟苍茫春树绿，水煖芹芽白如玉。扁舟荡漾驶归风，綵服飘扬炫晴旭。盈门弱柳鹅黄丝，莺鸣如弦花满枝。开门见儿喜不定，问言执手仍牵衣。牵衣上堂拜嘉庆，笾豆既具殽且时。儿前劝酒还蹈舞，亲戚满筵欢笑语。朱颜婉娩映青松，鹤发婵娟照芳醑。为子歌一曲，送子江之湄。到家早来旋，勿为儿女慈。人生有亲乐莫乐，况乃君恩重山岳。读书不可迂，检身不可疏。劝子慎勿学世儒，顾言耻行名为愚。君不见良金铸为器，鼎鼒亨饪干将利。才全德备称大贤，报国荣亲两无愧。"}