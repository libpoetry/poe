{"id":"816960","title":"辛卯1891首春偕邱仙根工部长兄俊臣广文等游火山新岩","dynasty":"清","author":"赖世观","text":"玉枕山中别有天，灵泉流火几千年。杖头日近回峰接，足下云生古洞连。鸟宿疏林巢对月，猿啼深坞树拖烟。钟声直透三清境，举首徘徊兴欲仙。石径盘旋策杖迟，新岩却比旧岩奇。层云远绕迷身际，万壑皆低俯首时。露竹频看抽稚笋，春花自放古虬枝。蓬莱有路无穷景，人入林中鸟不知。"}