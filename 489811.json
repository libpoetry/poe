{"id":"489811","title":"复邹忠公墓为谢子兰赋","dynasty":"明","author":"袁华","text":"有宋开国三百年，圣君哲后登才贤。内无吕贾武韦祻，昭宪流裕远且绵。宣仁垂帘辅哲庙，初政彷佛元丰前。奈何权奸枋国命，党籍忠良俱左迁。紫宫正位俨宸极，岂假巫祝循私偏。非言搆狱狱词具，奉诏废作瑶华仙。谋之者谁郝内侍，卯金刀氏相夤缘。元符授册立为后，奸臣揣摩机已先。维时忠公居谏省，从容奏对言便便。属比祥符永平事，春秋大义星日悬。孟后既废不可复，刘岂得擅中宫权。遂良还笏为斥武，好礼上书因谏玄。忠言逆耳竟远谪，徒步独上新州船。贞哉贤母成子志，身落瘴乡甘弃捐。端王嗣位肆大眚，放逐两载蒙生还。寻复正言转司谏，三守剧郡亲蕃宣。俄承天语询谏草，云付烈焰飞炎烟。伪书一出那可辨，再由衡岳移漓川。澹山寺中啼怪鸟，仙宫岭下流清泉。精诚端能动天地，神物卫护非伪传。豺狼载路尚猖獗，脱身虎口仍颠连。放还未几瘴疠作，一病不起宁非天。仅存馀息见故友，言以国事犹拳拳。公也程门弟子列，存心慎独功弥专。思陵赠谥发潜德，己死奸谀应凛然。常州城北十里许，高坟累累官道边。政和迄今二百载，子孙散落犁为田。牛羊暮下蒿棘满，泪落行路兴哀怜。谢君忼慨当世士，献书天府言数千。建祠复墓限樵牧，新松稚竹清阴圆。呜呼章蔡终贬窜，同恶岂能谋自全。青山门外一抔土，尚有诸生加豆笾。忠邪犹来难并立，不信请视思贤编。"}