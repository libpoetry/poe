{"id":"1201856","title":"满庭芳 赠三一居士张明道","dynasty":"元","author":"马钰","text":"昔年在俗，常畏三久，三张绵被重重。取笑风仙训诲，三髻山侗。古来马氏三宝，如今有、三被扶风。三一法，便悟来雪里，高卧三峰。从此依凭三教，把三乘妙法，子细研穷。内运三光照耀，坎虎离龙。存三守一三载，觉三田、一粒丹红。三三数，要心琴三叠，得与仙同。"}