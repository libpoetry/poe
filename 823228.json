{"id":"823228","title":"金缕曲 栏干","dynasty":"清末近现代初","author":"赵熙","text":"一段朱丝格。接回廊、玲珑入画，缃裙同色。夹路高低随水曲，妙自文心偷得。惜界破、苔钱千百。只有相思栏不住，闪罗衣、一半疑城隔。排亚字，眼疏密。碧城十二通仙籍。记前朝、醉看红芍，沈香香国。调寄霓裳风露下，字字春纤亲拍。天万里、双鸳无迹。花影月移依旧照，莽神州、一样心头窄。嗟此地，有南北。"}