{"id":"726490","title":"刺谗诗","dynasty":"南北朝","author":"阳固","text":"巧佞巧佞，谗言兴兮。营营习习，似青绳兮。以白为黑，在汝口兮。汝非蝮虿，毒何厚兮。巧佞巧佞，一何工矣。伺间伺忿，言必从矣。朋党噂?，自相同矣。浸润之谮，倾人墉矣。成人之美，君子贵焉。攻人之恶，君子愧焉。汝何人斯，谮毁日繁。予实无罪，何骋汝言。番番缉缉，谗言侧入。君子好谗，如或弗及。天疾谗说，汝其至矣。无妄之祸，行将及矣。泛泛游凫，弗制弗拘。行藏之徒，或智或愚。维余小子，未明兹理。毁与行俱，言与衅起。我其惩矣，我其悔矣。岂求人兮，思恕在己。"}