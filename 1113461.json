{"id":"1113461","title":"南湖有鸥成群里闾间云数十年未尝见也实尘中奇事因筑亭洲上榜曰鸥渚仍放言六绝","dynasty":"宋","author":"张镃","text":"居士园门甚处开，傍城犹未著楼台。门前湖水三千尺，引得沙鸥亦肯来。旋开斜港放船出，更著小亭临水看。软红尘里江山景，便著丹青画亦难。东家西家翁媪说，白洋湖自有多年。何曾识见江鸥至，消得主人诗兴颠。朝阳鸣凤国之祥，瑞事吾家鸥鹭行。最爱几声烟外响，和他渔艇独敲榔。十五年前过扬子，尔辈出没波涛中。争知今日得共住，急唤酒来浇晚风。不因他处食无鱼，来慰先生索寞居。走笔赠诗君莫笑，从游此是最相于。"}