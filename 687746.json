{"id":"687746","title":"寄沈提学先生","dynasty":"明","author":"庄昶","text":"三年诗到楚江分，张栻求诗更奈君。老面平生非故冷，山歌廊庙本难闻。贫交揣尽惟当日，老硬消磨亦世纷。可得更辞门外客，小楼春独盎花薰。风江拈笔便诗还，刚满衡山又泰山。天地放公千里外，烟霞老我一丘间。鹪鹩可学鹍鹏大，颜子难教禹稷閒。欲写相思愁不答，梅花折尽钓台湾。契合乾坤各有情，云台那与钓台争。平生自觉真难信，我辈公知不好名。水石姓名非我注，风云人物是天生。移官更近西涯老，一月诗筒到几评。"}