{"id":"562462","title":"题友人陈汝谐璞墩","dynasty":"明","author":"丘浚","text":"昔君筑墩当近林，种桐十载期制琴。今君筑墩向远壑，移石千山期得璞。晨昏来往两墩间，功名富贵皆等闲。有时哦诗石上坐，有时拂轸桐阴弹。凤凰枝老秋萧索，却傍云根事耕凿。琅玗个个拂云长，玉屑霏霏逐风落。一溪流碧弯半璜，泉声琮琤鸣佩珰。山含辉兮木含润，人言此地如昆冈。琼枝奇树罗阶砌，夜深疑有白虹气。蓝田餐法曾试无，北平种子应生未。我家城西君城东，梯云石磴远相通。别来茫茫隔烟海，置身远在群玉峰。何时对子卢胡笑，把酒同烧磊磈胸。"}