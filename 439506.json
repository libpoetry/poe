{"id":"439506","title":"游上清宫四首","dynasty":"金","author":"赵秉文","text":"阴阴垂柳净朝晖，城郭山林果是非。步绕仙坛香露湿，紫玟瑰刺骨人衣。醮罢琳宫日更长，坐看幡影午悠扬。幽人唤起青童睡，苔径扫花筠帚香。细细薰风淡淡阴，过云抛雨上花心。黄莺渴咮沾微润，飞上高枝作好音。细雨薰风未熟梅，仙禽啄实下莓苔。夏芳将尽无多景，红白葵花相背开。"}