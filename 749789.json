{"id":"749789","title":"题文休承画山水","dynasty":"清","author":"吴仰贤","text":"石壁千仞不可梯，悬崖老树鹘倒栖。背岩架壑戍楼出，霜林日射金紫迷。尺幅峥嵘得远势，画时气欲吞井西。文水道人游霅溪，道场山对官舍低。青林红树富秋色，双屐时踏樵径泥。老去坐窗发幽兴，犹能拈笔代杖藜。尘土扰扰驰轮蹄，高人云卧闻鸟啼。画中之山傥买得，巾车会当呼小奚。"}