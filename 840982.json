{"id":"840982","title":"春日里居即事","dynasty":"清末民国初","author":"金武祥","text":"敝庐甫重创，方虑将远行。偷閒忽半载，僻处无劳形。儿时钓游地，劫后弥有情。山色不嫌远，空翠东南横。村旁一条堤，杨柳何青青。过桥每独往，到此常闻莺。千畦香蔼閒，叱犊看催耕。荏苒惠风和，四野开春晴。溪边捣衣石，新涨上几层？岁时偕里老，足迹偶入城。归舟倏昏夜，村犬遥吠迎。游行既自适，入室尤足赓。瓮头多宿舂，洁白炊新粳。盘飧杂蔬笋，其味腴且清。水乡兼近市，时有鲜鱼烹。量浅复耽饮，往往醉不醒。开卷或吟讽，间以儿啼声。索笑转投怀，头角怜峥嵘。小院晨葩妍，折取供胆瓶。及时播花种，一雨萌芽生。春气爱和煦，草木都芳馨。绿阴压檐重，飞絮萦帘轻。茶甘睡初足，香烬诗初成。迟迟日正长，燕语喧空庭。向晚倚南窗，树杪摇疏星。隔墙辨人语，光闪邻家灯。谁与共岑寂，晨昏偕阿兄。物理能静参，目盲心非盲。况有谢家女，婉娈方归宁。阿咸善解纷，乡里平不平。有叔来豫章，迢迢千里程。有弟来自皖，且喜匝月停。各述乱离事，情话忘深更。远交二三里，过从旧日朋。董生既温雅，吴子尤朴诚。南湫近访戴，咫尺兴可乘。粤海艳归装，奇遇誇沧溟。快哉此閒暇，高卧原足矜。惟念从此后，难免尘网撄。明年在何处，又恐如浮萍。所冀奉老父，归养安蓬荆。舞綵学莱子，含饴弄孙曾。天爵自可贵，不羡人世荣。聊记今日言，以为异日徵。谁欤鉴此心，白云当空明。"}