{"id":"826774","title":"一枝春·彭刚直公红梅画幅，为遣嫁孙女于俞氏所作，孙婿陛云移付其女夫郭则沄藏之，为赋此解","dynasty":"清末近现代初","author":"章钰","text":"涤笔银河，祗娇孙、婉娈能令公喜。楼船倚晓，为貌朱霞天际。东风嫁杏，恍先兆、上林妍使。曾细把、儿女英雄，话向认春轩底。而今老彭谁比。只真花不落，灵根还寄。秾华梦醒，笑仿砚云传婿，留香岁晚，最心折、雁峰樵子。凭借取、冰玉风流，证成画旨。"}