{"id":"467974","title":"鹧鸪天 正月初十至十六日率学生十二名至香港圣保罗男女中学交流学习，宿半山区宝恒苑三首","dynasty":"当代","author":"程滨","text":"暂把熏风换朔风，半山乔木翠阴中。寒云飞雪家山满，暖日晴窗美睡浓。生有限，海无穷。馀生入海有谁同。一湾碧海蓝天下，借取清风上九龙。几日山居入梦迟，宝恒苑外有横枝。夜深斑驳窗摇影，十五年前孤枕时。诗觅我，我寻诗。两般情绪一般痴。寻诗当日浑无赖，渐被诗寻不自知。欲梦家山梦不成，家山湖上锁春冰。可怜三五团圞月，照向天涯不夜城。城不夜，夜无情。无情当日是多情。多情已被情伤透，持此伤心度此生。"}