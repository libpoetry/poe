{"id":"1236533","title":"秋思次韵孝常七首","dynasty":"元","author":"周砥","text":"白下门西江水滨，寒烟衰草卧麒麟。当时谈笑尘沙静，谁是东山折屐人。金鼓连山震不休，旌旗猎猎楚江秋。犹喜云屯三十万，贤王自古填扬州。双眉一夜飒秋霜，望断南天北雁翔。何许高楼吹玉笛，伤心不忍独衔觞。何日春还槁朽苏，与君长啸出长途。鉴湖三月花如锦，越绝名山天下无。"}