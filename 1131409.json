{"id":"1131409","title":"和孙尉登空翠堂鼓琴酌茗有怀冷令二首","dynasty":"宋","author":"虞俦","text":"楼畔晴岚翠拂空，天教我辈一尊同。只愁杨柳归来绿，却叹桃花去后红。春事又还觞咏里，人生正堕别离中。不堪搔首东南望，独立惊风叹断鸿。花满芳洲月满楼，留连从事到青州。巧分茗椀消磨睡，静拂琴徽断送愁。寒食烟花知有几，上元灯火恰才收。冷官已办江头费，烂醉春风典破裘。"}