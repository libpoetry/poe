{"id":"416642","title":"绮罗香  暮春旸台山大觉寺","dynasty":"近现代","author":"溥儒","text":"寂寞宫花，参天黛色，前度刘郎重到。依旧东风吹绿，寺门芳草。孤松下半亩方塘，暮云外数峰残照。经香虚隔久生尘，高僧尽向尘中老。前朝清水旧院，听画楼莺转，不堪登眺。一片荒亭，瘦石枯藤萦绕。吟玉树，尚忆嘉陵，题壁客已无崔颢。问兴废，禅院凄凉，月明空碧沼。"}