{"id":"695586","title":"东巡纪事十一首 其五 次玉田古风","dynasty":"明","author":"林熙春","text":"阳雍有蓝田，种石成美玉。邑以此得名，至今称甸服。唐水左龙蟠，燕山右虎伏。石鼓可传声，玉屏为独乐。行役度鸿桥，眺赏寻牛峪。双城系吾思，九峰还在目。驱车抵郊原，业已逼城郭。郭门援卒哗，露刃与列戟。书史劝回车，彳亍咸觳觫。余以情理宣，哗者崩厥角。入署申文告，军中尽肃肃。夜来寂无諠，旄倪也睡熟。诘辰数马毕，旅见皆良牧。具云定变奇，一纸贤刑戮。出门雪纷纷，杨柳浑攒珏。西望建章宫，手额主恩渥。昔有富春歌，鱼肥卖我子。韩公恤民艰，悲歌宜如此。夏雾有银鲜，玉食备修髓。武庙遣貂珰，罗网无遗水。民有偶触之，逮系立至矣。后虽有报罢，旋罢旋复起。圣德今崇俭，异味不登簋。民心愚若神，闻之歌舞耳。但恐有从臾，导侈将何以。惟愿雅坚持，禹汤无所似。雍奴严邑拱神京，繇来休养为汤沐。偶从邑乘阅河差，河差一节堪骇目。剥船人夫有四千，巡河子弟三十六。树户五百三有奇，铺与堡同树户足。新河挑挖有新佥，七百十二为力服。古人用一犹缓二，惟恐吾民生计促。柰何一邑夫六千，家家执役人人蹙。一年犹可勉支持，年年往过仍来续。况复养马与驿骚，徵派频繁惊比屋。生当盛世本逢辰，却乃朝昏无瞬乐。仆臣无计转艰虞，易辙更弦惟秉轴。"}