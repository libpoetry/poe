{"id":"518101","title":"考满舟经十八滩因分各滩名赋诗 其十二 晓滩","dynasty":"明","author":"唐文凤","text":"晓滩乃危峻，暮滩亦隘陋。中通一线波，如注泰山溜。风镞急难攒，石锋利莫斗。舟行一失势，糜碎不可救。我欲诉天君，降敕责川后。妖孽汝当驱，黎庶汝当祐。胡为不汝职，尸居手空袖。天吴有九头，风鹅多大咮。馋蛟自可啄，饥鳄亦堪蹂。效顺宜拊循，竭忠能左右。有德所当酬，有功所当奏。海晏黄河清，吾皇万万寿。"}