{"id":"843816","title":"三水杂诗","dynasty":"清末民国初","author":"许南英","text":"数亩衙斋半欲倾，八榕匝地绿阴生。一官蕉鹿犹三水，石上浮沈梦未醒。凤尾修修次第生，窗前个介影分明。有时戛玉琼琤响，不是寻常风雨声。新糊窗纸净无埃，卐字疏棂扇扇开。一片云阴含日影，松高遥见鹤归来。中和二月鸟鸣初，翠滴新篁过雨馀。书吏散时衙鼓静，忘机如在故山居。豆棚支竹自欹斜，随意频开赤白花。笑指黄蜂遵部勒，及时来报午时衙。岿然三十六江楼，人去楼空水自流。几辈儒臣皆过客，雪泥鸿爪阮公留。南门铁道电驱雷，铃铎铮铮动地来。纵使道人钟不打，先生春梦亦惊回。沿堤路向黄塘上，逆水浮舟紫洞平。细雨丝丝风剪剪，胥江江上过清明。婆婆船尾起炊烟，稚子船头自在眠。郎自下罾侬补网，水多鱼处便停船。巡遍三江万丈堤，堤边深处树成蹊。一鞭策马沿河上，远望行人树顶齐。东阡西陌正分秧，四月农人日日忙。不雨倒抽溪上水，桔槔碌碡闹斜阳。一肩桑叶一肩荠，大妇前行少妇随。百丈河堤人似鲫，芦苞今日是墟期。筑陂积水灌田禾，其奈天乾水少何。昨夜雨来陂水满，欢声轰动一群鹅。春时到处有春风，妇女茶亭笑语融。鬟鬓不知时世样，野花插得满头红。"}