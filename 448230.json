{"id":"448230","title":"登白云山怀海南刘郎","dynasty":"当代","author":"陈永正","text":"我行其野风吹衣，思君不乐穷翠微。衰红败绿阻我道，秋山惨怛无容姿。仰见层岩难攀跻，下视后来人已稀。此际悲生那可拨，开襟顿足歌噫嘻。中原莽莽多旌旗，文章日共纸灰飞。豪杰咆咻王好武，腐儒尽作乌择栖。一朝大木倾，又向别枝高树哑哑啼。厩中有马长鸣嘶，日日齿增尻脽肥。腾踔但思得一用，忍服短辕受鞿羁。蛟龙潜渊豹藏雾，刘郎胡不隐于海之湄。高冠岌岌佩陆离，朝饮芳兮夕餐菲。有暇还读书，亦足慰汝饥。汝身自孤特，岂是与世违。傥逢二月三月春风时，高举羽翼摩天飞。呜呼变化慎勿早，恐被魑魅魍魉窥。吾年廿八汝廿五，犹能把酒拭目相与期。"}