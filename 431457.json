{"id":"431457","title":"伤春二首","dynasty":"近现代","author":"王锡玙","text":"细雨斜阳深掩门，落花遍地最销魂。光阴容易休轻弃，景色无边谁与论。南浦频添芳草色，东风恰涨绿波痕。重阴漠漠浑难辨，肠断春江酒一樽。绿意红情倍怆神，几分烟景几分春。癫狂柳絮忙于我，轻薄桃花笑向人。山好云留诗作画，波摇幻象梦疑真。峭寒蓦地浑无际，满目浓阴罩锦茵。"}