{"id":"695479","title":"四休述怀","dynasty":"明","author":"林俊","text":"老去官书可自由，百年吾道信沧洲。本无异术劳三往，窃有閒名办四休。红雨满江枫叶暮，青霜孤径菊花秋。抄来种树堪长日，灵草从多莫漫求。野坐山行适性真，古松晴雨带丰神。云雷本出经纶地，烟水重酬纵浪身。梦熟茶声风细细，调传琴意水鳞鳞。载回白鹤非忘世，引领长天十二辰。"}