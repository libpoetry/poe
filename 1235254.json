{"id":"1235254","title":"玉井峰会一堂五首","dynasty":"元","author":"尹廷高","text":"数间茅屋万山巅，天赐闲人地自偏。门外远峰衔落日，檐前古木卧苍烟。葛衣草食从吾志，纸帐蒲团了夙缘。偶向空城裁翠柏，莫将境会赵州禅。阒然空宇悄无声，趺坐安禅境最清。四壁与天元不隔，六窗含月喜长明。投机要识无繻锁，煮茗时烧折足铛。自笑幽人尚多事，长镵带雪斸黄精。嶙峋绝顶最高寒，时捉枯藤自往还。世界大千豪发里，古今历劫刹那间。桑田海水虽无定，松月萝风尽自闲。一念万年清绝点，何愁不透祖师关。一泓岩脊小方池，石磴崚嶒绿蔓垂。混沌凿开苍玉璞，甘寒涌出碧琉璃。虎留地上跑泉迹，龙借山中卓锡基。饮水曲肱吾愿足，腾腾任运复奚为。堂西隙地冠诸峰，境界清寒万虑空。一径白云山窈窕，满林空翠日濛。霜筠雪竹尘埃外，涧草岩花缥缈中。静立顿忘人世事，泠然便欲蹑清风。"}