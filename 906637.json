{"id":"906637","title":"次颜博士游紫罗洞五首 其四","dynasty":"宋","author":"李若水","text":"自怜无骨可封侯，漫来学省陪英游。逸兴未忘河朔饮，羁踪已分周南留。久负云山竟缘底，百指饥寒良坐此。鬓毛苍苍已难拣，何时却到云山里。休问归囊金有无，采芝酌水延朝晡。未要学仙跨威凤，况肯作诗嘲训狐。藜杖芒鞋乐复乐，老藤悬花当罗幕。月明须上最高峰，横竹一声秋万壑。"}