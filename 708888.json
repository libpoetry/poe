{"id":"708888","title":"六么令  张老四曾事云间周勒卣度曲甚美遇之怅然","dynasty":"明末清初","author":"曹溶","text":"奈何声里，微见两眉皱。珠盘乍调宫徵，讶出残莺口。欲唤周郎再起，帐底亲传授。误来知否。含思不语，坐待屏深烬香兽。客愿圆蟾荡漾，合乐围青岫。我爱孤鹤飘飖，缓酌抛红豆。心事非关粉黛，借取消僝僽。泪光湿透。浮云谁在，每为多才更回首。"}