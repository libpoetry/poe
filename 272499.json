{"id":"272499","title":"兰陵王·绣窗闭","dynasty":"清代","author":"吴藻","text":"绣窗闭。窗外红帘垂地。黄昏后，一点灯疏，曲几深屏不曾倚。添衣唤侍婢。半臂绵温香腻。淡妆就，月转花阴，炙罢银簧试双髻。幽意。碎难理。渐翠袖慵抬，铅泪如洗。断肠诗草阑珊味。早猛上心头，又来眉际。檀痕暗掐玉纤记。谱入凤笙细。阶砌。乱蛩起。正如慕似泣，欲断还继。秋宵漫把閒愁比。怅寒蝉瘦尽，霜雁回未。芙蓉零落，吊艳影，岁暮矣。"}