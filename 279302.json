{"id":"279302","title":"高山流水·题程柏庐空琴居图","dynasty":"现代","author":"周岸登","text":"半窗月色罨疏桐。写秋心、迎露兰红。惊梦换尘徽，新声暗落云东。幺弦断、寡鹄离鸿。留仙弄、休按参差凤翼，散雪归风。正哀蝉赋罢，落叶翳雕栊。音容。披图只追想，人不语、鉴影停空。清泪点綀囊，碎玉响和号钟。料难禁、药店飞龙。侧商送。天上人间此夜，契阔还同。定刊琼、染素朱，押老琴佣。"}