{"id":"489833","title":"送友人兴化卫幕","dynasty":"明","author":"袁华","text":"六月入闽关，榕阴夹道凉。鹧鸪飞鸣苦竹冈，一重一崦山苍苍。云山苍苍马前起，南往莆田尚千里。乾鱼望祭武夷君，考亭肃谒朱夫子。九仙委蛇海上来，挟以鸟石何巍哉。黔黎久沐常衮化，野花自发闽王台。候吏立江浒，小队前负弩。高城屹屹拥储胥，太府潭潭列貔虎。税驾趋莲幕，考籍阅我师。时平简书静，览古还哦诗。端明古遗直，夹漈富著述。子孙虽为庶，遗迹犹可觅。亦有护法之善神，窃弄威柄痛生民。忠邪同归一抔土，耿耿信史书奸臣。送君莆田去，兴怀歌短歌。登高傥有赋，驰寄莫蹉跎。"}