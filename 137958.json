{"id":"137958","title":"送唐生·京师英豪域","dynasty":"宋代","author":"欧阳修","text":"京师英豪域，车马日纷纷。唐生万里客，一影随一身。出无车与马，但踏车马尘。日食不自饱，读书依主人。夜夜客枕梦，北风吹孤云。翩然动归思，旦夕来叩门。终年少人识，逆旅惟我亲。来学媿道矒，赠归惭橐贫。勉之期不止，多获由力耘。指家大岭北，重湖浩无垠。飞鴈不可到，书来安得频。"}