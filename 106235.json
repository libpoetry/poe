{"id":"106235","title":"同伯几过张子范子周兄弟园池","dynasty":"元代","author":"方回","text":"堂上琴书间鼎彝，檐前金鲫映冰池。园林花木初容见，家世衣冠便可知。熟识二难俱好事，偶来两客各能诗。一时触目多佳思，烂醉如泥竟未奇。何处消除半日閒，看朱成碧夜扶还。定知此意风尘表，能致吾曹水竹间。孝友门阑佳子弟，承平人物旧湖山。饮多过量成诗缓，酒醒思之亦厚颜。"}