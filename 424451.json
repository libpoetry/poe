{"id":"424451","title":"汉宫春·春尽日风雨，沤尹丈人、梦坡居士作社饯春，拈得此解。吷庵、季纯词成，属感凄丽，余亦继作","dynasty":"近现代","author":"袁思亮","text":"词客工愁，唤吟朋同醉，时霎春痕。痴霖弄朝做暝，檐语灯昏。探芳紫陌，记钿车、麝溅行裙。迷望处、平芜恨满，故欢携梦重温。辛苦柳花无力，向东风弹泪，也解伤春。南云瘴烟未洗，怨锁沉颦。流年暗换，早绿阴、青子当门。擎雨重、酴醾一架，舞红犹恋深恩。"}