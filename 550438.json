{"id":"550438","title":"帝京篇","dynasty":"明","author":"徐熥","text":"文皇定鼎都燕蓟，三辅黄图誇壮丽。九重宫阙何嵯峨，百二山河咸拱卫。五凤高楼逼太清，六龙御宇泰阶平。曈昽晓日升金阙，缥缈红云拥玉京。玉京金阙倚天开，隐隐銮舆复道来。云迷翠幰依龙衮，露滴金茎泛羽杯。平明长乐钟声响，九天日月开仙仗。豸史台中晓听乌，虎贲阶下朝鞭象。月照彤墀环佩齐，风生青琐旌旗飏。高台突兀比章华，上苑纡回同博望。我家京洛何煌煌，山河锦绣轶隋唐。断发文身俱稽颡，雕题黑齿尽梯航。三载公车计偕吏，严乐邹枚乘传至。黄纸承恩金马门，绿衣锡宴慈恩寺。敕赐当街上五花，金鞭络绎更堪誇。市中春色浓如锦，身上宫袍烂似霞。妆台舞榭层云里，粉白蛾黄兼皓齿。怙宠翻令女伴憎，承欢却得天颜喜。更有中涓美少年，朱颜白晰珥貂蝉。当筵解唱霓裳曲，出直常挥碧玉鞭。一代豪华称戚里，回天转日谁能比。薄暮酣歌阊阖门，平明取醉新丰市。繁华三五上元灯，蜀锦吴绫结作棚。任从玉漏催银烛，不顾银河转玉绳。马上佳人金络索，筵前公子玉壶冰。悬得华灯灯七宝，搆成绮阁阁千层。中宵露冷罗衣湿，姣童两两当筵立。夜永宁愁凤脑残，宠移岂顾龙阳泣。侯家绣柱玉盘龙，朝朝鼎食奏歌钟。翠翘金凤三千队，画阁雕阑十二重。绣枕春宵开菡萏，罗帏夜月绚芙蓉。五侯七贵豪华客，油壁香车过柳陌。花前调笑片时春，百万黄金轻一掷。春风日日恣遨游，北里南邻乐未休。玉颜到处堪回辙，珠箔谁家不上钩。青钱多买醉，红袖暗藏阄。投来青玉案，费尽锦缠头。蹁跹红袖人如玉，艳舞娇歌欢不足。琥珀深杯醉玉楼，珊瑚宝树罗金谷。灼灼桃花两颊红，娟娟柳叶双眉绿。愁萦弱水远重重，梦绕巫山高六六。王孙公子好游閒，往来射猎向西山。驱将鹰犬垂鞭去，射得狌狸带箭还。九衢三市相迤逦，车尘白日连天起。六郡良家尽锦衣，四方贾客多纨绮。锦衣纨绮竞豪奢，结侠追欢意气赊。论交半是萧朱辈，托命多于赵李家。华堂宴会春风绕，一派弦歌声袅袅。香气频闻宝鸭薰，漏声忘却铜龙晓。春来春去自年年，听尽笙歌与管弦。但知芳草春风满，谁识莺花岁序迁。自古奢华岂能久，转眼红颜成白首。往日堂前罗异花，于今门外生衰柳。世事悠悠未可知，桑田沧海须臾期。金张许史今何处，富贵骄奢空尔为。"}