{"id":"1092870","title":"送郑元老教授衡州","dynasty":"宋","author":"韩淲","text":"三代之学废，专门竞成家。经隔千百年，孔庙徒奢誇。我朝跨两汉，斯文惟有涯。天下书院中，赐书几五车。石鼓亦佳处，湘流带长沙。衡山为其冲，南国无以加。猗与庆历盛，风化浃迩遐。州县俱养士，开设始足嘉。或困举子习，沉思实堪嗟。公卿比涂出，歆艳孰敢哗。淳熙二三贤，使节连帅牙。葺彼旧遗事，丘记镇淫哇。青春复来守，讲道方萌芽。古意忽不嗣，政治由隆污。只今数间屋，定知未倾斜。如君肯交我，分教且及瓜。杳渺上重湖，霜风动梅花。它乡莫回首，空使望眼赊。岁月信逾速，人事纷攫拿。勉勉俪前修，无缪毫釐差。"}