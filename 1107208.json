{"id":"1107208","title":"护国院十咏 雷分石","dynasty":"宋","author":"韦骧","text":"闻说丰隆为剖开，非关星陨自天来。数齐元凯峥嵘势，不是寻常作削材。由来元化作钧陶，赋象香炉峰势高。恰似羌庐山下见，不容太白独抽毫。欲渡银潢上九霄，回头云路正迢迢。谁知略彴由天造，全胜间关履鹊桥。拂云苍翠势嵚崟，玉印分明带秀林。变化固非缘堕鹊，天将宝玩镇幽深。天悟迷人亦自然，团团石镜为高悬。潜令演若狂心止，忘照回情学坐禅。蛰龙潭上木阴森，百丈垂丝未度深。蟠屈只应如傅说，俟时腾跃作商霖。看收数罟买鲜鳞，纵在深池是亦仁。但使校人诚子产，自然微物遂天真。凤凰山色似晴光，半入青云两翅张。谁谓太平宁有象，峰峦犹学瑞禽翔。屏名锁翠势弯环，境胜全疑出世间。枕石眠云乃其地，谁能先向此中閒。饵茆仙去绝遗踪，屹屹孤峰倚碧空。空使时人想飙驭，寸心长惑有无中。"}