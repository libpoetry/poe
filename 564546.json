{"id":"564546","title":"荒垄小会吴石湖有诗次答","dynasty":"明","author":"孙承恩","text":"春晚多阴曀，兹晨霁景开。荒原完小构，雅会称深杯。咏述惭无范，堂闳敢望裴。君恩全赐赉，先业勉规恢。爱客思投辖，呼儿更洗罍。莫教欢易掷，应念老相催。缵述堪谁畀，松楸重自哀。膝前五孙侍，身后几人培。有地还移竹，无心漫植槐。烝尝聊称矣，耕读亦宜哉。骸骨终长托，行歌岁几回。百年天地里，感叹若为裁。"}