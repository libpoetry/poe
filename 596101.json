{"id":"596101","title":"有所思","dynasty":"明","author":"李时行","text":"长安少年才十六，小可躯材爱装束。紫袷偏垂金错囊，绣鞢斜约玲珑玉。此时相见即相怜，驻马回车问岁年。朱户乍开云母帐，雕栏不捲水晶帘。水晶云母风光早，细柳夭桃觉春好。芳渚双浮跃藻鳞，娇枝对坐啼花鸟。春来物色总难禁，况逢春鸟感春心。乍可花间成并蒂，那能陌上受黄金。花开大道联芳蓹，陌上高台云外举。不将锦瑟向君王，愿把鸾箫学秦女。曾闻投漆不分离，曾闻比目戏涟漪。可怜邂逅情非一，持此殷勤两不疑。轻雨轻云过绿琐，看花看柳争婀娜。碧筒朝泛合欢卮，金莲夜结双头朵。自谓欢娱尽百年，自矜娇小得人怜。调丝忽断离前曲，望月翻成别处圆。妾住崤函君向洛，镜里箫边两疏索。花发初怜春正芳，春归不待花零落。悠悠长路阻云风，望望云山知几重。去雁千回空有问，来骖百过讵能从。来骖去雁情无已，暮暮朝朝铅色委。祇拟缠绵比兔丝，相依那得长松树。妾心愿作高唐云，飞来飞去不见君。君身岂是丰城剑，那有长光天上见。锦字虚将洛水湄，玉容空锁梨花院。传闻金谷丽妖娃，更道铜驼好物华。练影时飞千里辔，香尘惯逐五侯车。别有青楼照南陌，瑶窗绣栱玻瓈色。深深灯火出娥眉，款款笙歌留上客。上客春游春未央，贱妾空房空自伤。初言别去方三月，谁解忧来历九霜。昨日娇痴今老丑，沧海桑田讵能又。寄语今时游冶郎，须怜旧日章台柳。柳色青青河水滨，柳丝缕缕恋芳辰。耐将枝叶留君折，莫待摧残空复春。"}