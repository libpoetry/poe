{"id":"102835","title":"和滕公游穿山洞","dynasty":"宋代","author":"梅尧臣","text":"洞口水石浅，潺潺泻绿蒲。缘溪进岩窦，阴黑人境殊。中言有物怪，蟠蛰春来苏。霖雨虽有意，风雷莫相扶。风霜自鼓荡，不久当何如？欣幸禅林近，钟梵来有无。回策历幽境，衣香草露濡。老僧长树下，麋鹿与之俱。溪云时见起，山鸟自相呼。羡尔得滋乐，何用劳形躯。"}