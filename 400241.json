{"id":"400241","title":"芰荷香 静庵倚此调见怀，清夜孤坐，即以同部走笔却寄","dynasty":"民国末当代初","author":"朱庸斋","text":"护花光。引绿云十里，轻幂横塘。酒边人远，旧奁空褪残妆。裁红断碧，几耐他、天末风凉。沈醉肯换回肠。清歌綵袖，故国殊乡。老了承平赋笔，误水楼归梦，消领斜阳。柳汀莲浦，往来曾著鸳鸯。欢丛漫趁，怕钿筝、金雁移行。前事忍自思量。帘深碍月，浅渚流香。"}