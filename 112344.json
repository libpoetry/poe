{"id":"112344","title":"感事·念我蓄一栉","dynasty":"宋代","author":"勾台符","text":"念我蓄一栉，间关走西东。携持三十年，出处靡不同。朝梳带残月，暮理含清风。户枢既日运，何由生蠹虫。今晨无故折，脆响犹春葱。物理有定数，吾生得无穷。即事感百虑，抚躬悲一翁。空囊管赆铁，闹市多良工。鸾胶堕渺茫，秋扇惭初终。从渠老齿豁，称我醉颅童。"}