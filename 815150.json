{"id":"815150","title":"自河南入关所经皆秦汉旧迹车中无事因仿香山新乐府体率成十章 荥阳城","dynasty":"清","author":"洪亮吉","text":"荥阳城，高百尺，因阜筑城如铁色。汉王夜出城西门，荥阳以东属楚人。惜哉一鹿抵死争，食肉不足思分羹。当时若翁幸不烹，乃火纪信燔周生。嗟嗟两烈士，殉主亦殉名。我行天下历州七，奇险无若荥阳城。君不见，荥阳城，值太平；排百雉，无一兵。司关午卧门掩扇，百战古城今下县。尸乡置，客欲愁，三十里进生王头。海中山，波欲涌，五百人同死士垄。有死士，无生王，王头上殿目尚光。九重真龙为一哭，韩王楚王颜瑟缩。腐儒造醢理不诬，王头乃复偿腐儒。我来尸乡中，白日忽挂树，乡人说王尚如睹。君不见，王爱士，士效忠，诚不若项王故人吕马童，手裂王体居奇功。西京执戟郎，绿鬓忽已皓。太宗爱老臣乃少，武皇爱少臣复老。坐令人惜贾洛阳，怀奇亦不值武皇。灌婴周勃哙伍耳，是老秃翁何足详。长沙西来对宣室，汉皇才高殊自失。固知尚鬼由楚人，因从楚来询鬼神。鬼神之言亦陈戒，汉廷惟生识成败。君不见，微吟贾生赋，车过洛阳界，坟荒无人碑已坏。纷纷何况里中儿，我亦少年先下拜。逼仄复逼仄，西经二崤山。山溜冲作道，巨石横为关。关门前，黑如许，西飘秦风东晋雨。南陵北陵事迹陈，遑识夏后兼周文。止忆晋五帅，秦三臣，为晋胜，为秦奔。晋人虽墨衰，秦人亦素服。向师茫茫恸秦穆，老臣此时无泪哭。出山一里路渐平，巨石夹道愁纵横。君不见，山凹不特炎暑酷，瞥有野鹰来攫肉。"}