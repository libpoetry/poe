{"id":"1005854","title":"促纤叹","dynasty":"宋","author":"舒岳祥","text":"刺刺重剌剌，唧唧复唧唧。只解促鬓丝，岂能催妇织。织亦何用催，有丝愿成匹。今夏蚕薄收，巧手闲刀尺。昨下急急符，三日立税籍。箧中无馀丝，红女泪双滴。汝更催不休，使我不得息。汝因贪与嗔，形化生股翼。不特登我门，又入床下壁。号我夜不眠，墐户无计塞。何时清霜来，堀堁同一寂。"}