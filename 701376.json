{"id":"701376","title":"彭城漫述次韵","dynasty":"明","author":"黄廷用","text":"留滞他乡犹抱病，扁舟独系楚城东。斜阳故垒摧流水，积雪高台撼大风。漫尔兴怀游戏马，不堪举目送飞鸿。项刘争长空陈迹，万古山河感慨中。寰宇未明分楚汉，鸿沟何以割西东。师臣已授桥边日，猛士空歌沛上风。他国閒情耽放鹤，几时竦翼驾征鸿。乘春解缆归何处，杳在三山碧海中。"}