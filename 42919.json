{"id":"42919","title":"甲辰广陵中秋小饮孙豹人溉堂歌示阮亭","dynasty":"清代","author":"陈维崧","text":"把酒狂歌起。正天上、琉璃万顷，月华如水。下有长江流不尽，多少残山剩垒。谁说道、英雄竟死。一听秦筝人已醉，恨月明、恰照吾衰矣。城头点，打不止。当年此夜吴趋里，有无数、红牙金缕，明眸皓齿。笑作镇西鸜鵒舞，眼底何知程李。讵今日、一寒至此。明月无情蝉鬓去，且五湖归伴鱼竿耳。知我者，阮亭子。"}