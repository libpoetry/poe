{"id":"1240047","title":"温泉宫行（并序）","dynasty":"元末明初","author":"张羽","text":"煌煌帝业三百年，骊山宫殿空云烟。美人艳骨为黄土，山前不改旧温泉。温泉虽在君王去，芳草凄凄满宫路。泉声如泣日将莫，山鸡乱鸣上林树。忆昔玉环赐浴时，红楼绮阁香风吹。头上宝钗凉欲堕，莲步轻扶双侍儿。有客今年曾过此，宫坏墙倾山色死。虎旅知更不复闻，池上玉龙犹喷水。当时此水在天上，一沐恩波荣莫比。六宫粉黛不敢唾，今日行人斗来洗。"}