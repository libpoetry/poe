{"id":"519401","title":"予性不嗜酒偶读山谷集徐仲车为董元达置酒四韵有惟此酒中趣难为醒者论之句因足成之","dynasty":"明","author":"朱诚泳","text":"惟此酒中趣，难为醒者论。孟嘉乃先得，当筵对桓温。我生不嗜酒，于此复何言。卫侯有抑戒，耿耿明朝暾。古人重百拜，多酌矧敢吞。云何后世人，甘为曲蘖昏。贤哉天随子，恒自我思存。长揖辞醉客，无劳登我门。"}