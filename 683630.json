{"id":"683630","title":"为胡元瑞题绿萝馆二十咏 石屏","dynasty":"明","author":"王世贞","text":"一夜点苍山，入君读书舍。芊眠白云色，而亲在其下。谁言广陵散，便逐嵇生逝。小作三日思，归鸿渺然至。叶叶双芙蓉，半蚀土花碧。乍可千岁埋，不借一夫力。一字少有余，五车多不足。七日暴君笥，何如晒君腹。濯濯泗滨玉，泠泠时一拊。门有荷蒉言，汝心在千古。自谒上元归，不作向平想。俨然病维摩，阿閦在手掌。欲知九枰胜，来自孤山媪。但赌宣城郡，不赌谢公墅。小小一军持，时露春消息。掷去色即空，插来空即色。截彼君山竹，谱作潇湘思。他年遇阿猷，不得夸身贵。蟹眼犹未发，雀舌已芬敷。自炊还自啜，不爱文君垆。君房鹦鹉杯，堪汝醉千日。那似壶公壶，易入还易出。飒尔金飙过，嘐然冰弦响。彷佛百尺桐，仍栽峄山上。匡床金博山，上有鹧鸪斑。轻飔约香雾，袅袅上云鬟。爱君两手色，白于手中玉。第深无诤义，麈尾何必秃。不愁秋气至，弃置归箧中。当时万里翮，扶摇快秋风。笑他阮宣子，生平但蜡屐。何似芒屩轻，春原踏无迹。挑灯卷绡幕，朵朵秋花明。恍如挈仙侣，踏月芙蓉城。玉臂展清辉，轻纹熨柔翠。不道香汗流，道是湘君泪。胡郎坐胡床，却发庾公兴。冉冉南楼月，徐徐破残暝。枕此支机石，欲挹天浆冷。无奈泥丸翁，时时唤令醒。"}