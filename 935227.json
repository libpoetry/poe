{"id":"935227","title":"忆唐安","dynasty":"宋","author":"陆游","text":"南郑戍还初过蜀，朝衫与鬓犹争绿。逢春饮酒似长鲸，醉里千篇风雨速。唐安池馆夜宴频，潋潋玉船摇画烛。红索琵琶金缕花，百六十弦弹法曲。曲终却看舞霓裳，袅袅宫腰细如束。明朝解酲不用酒，起寻百亩东湖竹。归吴寂寞时自笑，纵有诗情谁省录。今年二顷似可谋，去斸云根结茅屋。"}