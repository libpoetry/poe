{"id":"226287","title":"鹏飞操·朝吾发兮海溟","dynasty":"宋代","author":"黎廷瑞","text":"朝吾发兮海溟，夕吾抵兮天门。鳞脱躯兮欲蜕，翮之起兮如云。涛山涌兮雪浪，驾天风兮浩荡。霓掩映兮霞蒸，倏横飞兮径上。龙膢余兮凤来迎，帝下观兮环佩鸣。逍遥游兮既极，澹河汉兮无声。河汉无声兮有意，谁知之兮漆园吏。桐之孙兮吏之魂，吏不语兮孙能言。忘言兮且止，极吾思兮隐几。春风菲菲兮杏坛花，春服翩翩兮沂水涯。聊徜徉兮税驾，奚必之兮南华。"}