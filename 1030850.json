{"id":"1030850","title":"奉和子真学士咏雪之什","dynasty":"宋","author":"蔡戡","text":"千里同云欲曛黑，风掠寒郊声摵摵。初疑窗外忽增明，俄见阶前已纷积。晓来戏作漫天飞，腊后喜占平地尺。回飙凌乱竞穿帘，作态横斜巧投隙。乾坤浩荡迷俯仰，唯有寒江湛空碧。扁舟远访漫乘兴，败履徐行间留迹。向晚渔蓑入画图，清夜鸡窗映文籍。从教高卧野人庐，未饶低谒王侯宅。灞桥才子更清绝，强把枯肠苦搜索。最怜扰扰雪中人，晨突无烟有饥色。何当三白兆丰年，尽挽八荒归乐国。不但新春压灾瘴，且喜明年饫麸麦。我家赖有二顷田，老去功名慵转剧。人生一饱复何求，卒岁优游聊自得。"}