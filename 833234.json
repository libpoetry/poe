{"id":"833234","title":"金缕曲 其一 戏题石笙刺史小像","dynasty":"清末民国初","author":"樊增祥","text":"芳草城南舍。遍长安、莺花狼籍，让人游冶。廿载春婆成一梦，说甚承明金马。任潦倒、风尘之下。闭户著书还种菜，问一州、斗大谁能假。君不语，看秋华。隐囊纱帽春风画。署头衔、杯湖聱叟，染溪愚者。昨送河东君归矣，蝉鬓茶烟暗惹。恰便似、文君新寡。世事悠悠何所恋，且饮醇、近女消长夜。君笑谢，吾衰也。"}