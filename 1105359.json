{"id":"1105359","title":"早春山中","dynasty":"宋","author":"方岳","text":"空濛山翠湿乌纱，逗密穿深一径斜。谁画秋厓满头雪，石坛倚竹看梅花。竹边门自不须关，留与山云共往还。芳草初齐梅点点，绿丝茸地鹿胎斑。兰未曾芽柳未丝，是渠春早是春迟。草塘寻见春风处，问讯如何自不知。吟入梅花倚树腰，不知声撼雪飘飘。山翁只道春无力，半日黏须未肯消。同时乞得杏花栽，一样高低一处裁。自是春风不齐整，半零落尽半胚胎。"}