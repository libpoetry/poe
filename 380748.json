{"id":"380748","title":"绮寮怨·宣武城南夜集感事和清真","dynasty":"现代","author":"郑文焯","text":"白眼看天如醉，梦云谁唤醒。糁绮陌、舞絮狂尘，伤春泪，漫洒新亭。微茫西山一角，沧波底，日落山更青。但怪他，片石无言，冤禽恨，抵死填海盈。旷望去天几程。珠宫旧事，仙才枉说飞璚，月冷风清，羽衣谱，敛愁听。苕苕凤楼残点，独立尽，五更情。漂花满城。东风不到处，花又零。"}