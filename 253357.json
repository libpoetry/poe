{"id":"253357","title":"李辅之得邺南城注雨瓦筒以之支琴","dynasty":"金朝","author":"王庭筠","text":"邺城城南青雀来，五楼突兀肩三台。胡桃万瓦净如水，春阴不敢生莓苔。檐雨阑干三百尺，多年雨啮空阶石。繁华已逐水东流，断甓时从耕者得。可怜此君落君手，爱之不博连城璧。锡花如雪错菱花，小字兴和犹可识。晴窗拂拭支桐君，上下一般蛇蚹纹。哀蝉遽止不成弄，千古雨声愁杀人。"}