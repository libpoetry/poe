{"id":"686122","title":"济河杂咏八首","dynasty":"明","author":"卢龙云","text":"野色连长薄，河流划大荒。东南仰刍粟，由此达艅艎。箫鼓中川急，轮蹄夹岸频。静观来往客，多是为名人。南来多大贾，远近见帆樯。满载何长物，方舟总越装。陇头初刈麦，稷黍绿苞匀。渐有农家兴，相携洽比邻。马上谁家子，停鞭唤索郎。当歌年十五，调笑酒垆旁。高柳青全合，平芜绿更齐。渔舟依岸宿，不是武陵溪。草色芊绵望，蝉声断续闻。舟中无一事，匡坐对南薰。久客谙贫味，朝霞或可餐。湖光怜渐逼，虾菜此中宽。"}