{"id":"741951","title":"葛衣公祠","dynasty":"清","author":"吴镇","text":"江南杜宇影飘瞥，万里滇蜀啼不绝。群鸟相从羽毛折，夜夜三更口流血。葛衣老子尔何人，十年饱啖松山雪。问之不答姓与名，仰天长啸中如结。乞食来往金城市，补锅锯筒手皴裂。相逢河西鲁朱家，杵臼订交讵亲切。堂上击筑堂下吟，矐目佣人泣幽咽。遗骨不归中原土，西南风至烟灰灭。允吾古祠荐松肪，铁面梗裔陪俎列。吊客莫叹葛衣单，海枯石烂臣心热。"}