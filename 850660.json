{"id":"850660","title":"雁翅夹作","dynasty":"宋","author":"孔武仲","text":"川险固可畏，顺风胡不行。维舟雁翅浦，安此水一泓。宗悫万里意，谢安江海情。子何独惴惴，不慕天地鹏。传闻此洲外，飞廉正豪横。万马拖缟练，千山雪翻崩。舟师亦无苦，老子悲震惊。此语真不迁，我怀谅难胜。从容把卮酒，坐对离骚经。起见皖山曲，沉沉夕烟生。开帘待明月，稳听波澜声。"}