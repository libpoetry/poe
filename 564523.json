{"id":"564523","title":"送金砚江赴东光文学","dynasty":"明","author":"孙承恩","text":"金子吾邦秀，名驰巳廿春。珠光虽不掩，鹏翼未全伸。少试魁伦辈，雄名耸搢绅。昭昭视霄汉，落落且风尘。幸不名称浊，宁嫌廪禄贫。汉廷重文学，鲁士籍陶钧。畿甸声闻近，清衔乐事真。弦歌依日月，梦寐切星辰。业绍毛公远，儒宗董子醇。应无题凤客，会有问奇人。莫易羁怀动，须教意气振。天宁终困士，世亦自儒珍。弹剑思畴昔，持杯怅此晨。勉旃身未老，终拟树嶙峋。"}