{"id":"684633","title":"宫词一百首（并序）（录五十首）","dynasty":"明","author":"王叔承","text":"二八佳人三五宵，仙风随幸广陵桥。分明记得《霓裳曲》，春梦微茫月影遥。紫翠阴阴斗草堤，柳风淡荡舞衣吹。众中独有宜男草，嬴得金钗百子池。柳外秋千拂绮楼，舞阑初解翠云裘。玉鞭夜踏桃花马，万朵银灯照打球。别苑东风报牡丹，传宣晓出望春门。惜芳却覆黄罗帕，护取花王待至尊。碧尘缕缕暗香沟，湘簟空床萤火流。梧叶一窗眠未得，月明秋水听《凉州》。入宫新拜大长秋，歌舞平阳夜不休。一曲春声低按拍，御前飞坠玉搔头。敕下天题法曲新，书生赋奏太平春。雕盘红袅宫花朵，赐与传胪第一人。何处文星动帝庐，却怜狗监荐相如。汉王亲御蓬莱殿，夜半烧灯读《子虚》。十五传歌隶太常，寿阳公主教新妆。朝来试弄琅玕笛，零落梅花玳瑁床。曙色参差杨柳东，额头花片点新红。思君梦落巫山雨，怪底黄门问守宫。绿云细草湿红巾，御酒倾霞欲醉春。试奏教坊新羯鼓，内园初赛百花神。桃花飞雨腻青堤，万马骄嘶锦障泥。韨罢温泉仙跸晚，彩云狼籍霸陵西。枌榆春社斗鸡回，鄠杜朱旂夹道开。寒食宫愁消未尽，夜棋弹过水晶台。太平天子猎长杨，羽骑千群晓臂苍。金簇雕弓亲射虎，击鲜先赐月氐王。碧眼胡儿细剪毛，大宛宝马贡天槽。殿前却奏长城曲，苜蓿秋风紫燕骄。樱桃才熟报君王，万点娇含紫玉浆。未及寝园春荐去，沉香亭北已先尝。桑子青青雨压枝，宫蚕老尽簇银丝。侍儿擘破双蛾茧，肠断西窗有所思。紫燕双飞花雨香，青泥春老堕雕梁。不知天外乌衣国，可似宫中别恨长。氤氲水殿荡朝阳，夜涨桃花锦水香。珍鸟千行看不禁，自将金弹打鸳鸯。枝头点点送纤霞，翠阁临春锁丽华。十月冰霜满京国，宫人争唱《后庭花》。玉漏声寒夜色虚，按残宫籍幸来疏。当时御辇迎欢日，曾向芭蕉叶上书。圣人嘉礼诏亲农，万国元年开景龙。内侍半天传玉册，百花深处见昭容。掖庭清晓降神仙，争贺青阳太子笺。报出阁门分内赐，满朝皆得洗儿钱。江南江北锦帆来，妾自商歌妾自哀。百曲迷楼春不住，杨花飘荡李花开。复道冥冥绣户扃，灯花落尽曙烟青。春寒肯怨鸾衾薄，暗拂朱帘望小星。六院诸姨献宝新，天家生日幸宜春。凤衫噀熨蔷薇露，晓进龙床喜称身。上巳春回太液池，天青水碧晚妆迟。一痕初月垂芳树，学得纤纤新黛眉。盈盈红玉晚妆新，静倚菱花自写真。一片青霞生袜底，满宫传是洛妃神。山色移青入画眉，绮疏春旭寄幽思。蜀藤新进松花纸，临出曹娥江上碑。西清环佩水泠泠，片月初生云母屏。却遇玉真公主到，碧萤飞照蕊珠经。宫草平阶拥泪痕，檐禽浙浙送黄昏。君王岂是并州估，明月梨花独掩门。汉王击筑慕边勋，妾抱箜篌歌塞云。莫遣玉关消息断，侬家况有卫将军。夜深刀尺烛花殷，九月边衣诏内颁。不合题诗落寒絮，宫愁传遍玉门关。风流阵罢更迷藏，偷入离宫伏御床。却向紫薇深处觅，眼花搴着圣人裳。天上仙源水暗流，漫题佳句落金沟。凭谁拾取新红叶，万种闺情一片秋。梨园歌断万花天，风雨寒铃忆旧筵。怪得人间传秘曲，江南春老李龟年。宝马图开雕锦鞍，殿前挥洒汗飞丹。婕妤手捧将军赐，玉甲光摇玛瑙盘。深宫窈窕断人烟，春去春来只自怜。共说髫时花底乐，游郎无数看秋千。长生秋殿夜焚香，暗语盟心礼法王。手录藏经还自窾，阿环亲为李三郎。傀儡那能识幸姬，含情流盼向天帷。也知歌舞偏怜色，何事君王怒偃师。卿云缥缈覆长安，仙仗凌霄颂百官。芝草忽生涵德殿，昭仪捧出侍臣看。一见君王认未真，依稀聊记梦中身。闲窗试作丹青像，阿监惊看拜圣人。朝元阁上翠烟横，太乙坛前白露明。曾侍上皇供法曲，蹋歌犹带步虚声。学士风流女秘书，五姬更进尚宫除。君王莫得虚临幸，妾在彤帏注起居。络纬啼秋梧月深，碧纱描粉绣观音。女僧闻作盂兰会，乞假中元施宝簪。一拜昭容便直庐，丝纶窈窕自唐虞。十年独视通天草，彩笔含春落玺书。长宵无奈玉床寒，结得中官姊妹欢。暗赠流苏双凤带，叮咛莫遣外家看。家本邯郸歌舞仙，龙袍从猎并金鞯。玉颜恰与天颜似，忽误将军跪马前。诏点伶官又采诗，谱翻奇调学来迟。新词半是龙标尉，舞向歌前合《柘枝》。入宫犹自服胡麻，一尺红绡写法华。落尽苑花空是色，藕丝轻履踏春霞。"}