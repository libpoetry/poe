{"id":"1121963","title":"四睡次三兄茂载韵 春","dynasty":"宋","author":"范浚","text":"门外啼鸦暗柳浓，华堂翠幕度香风。流莺不识梦魂远，自向窗前诉落红。水亭珍簟卧琉璃，日暮凉生小雨催。谁刺莲船过前渚，榜歌声落枕边来。小窗卧冷听吟蛩，半拥轻衾乍怯风。清梦不成空有恨，萧骚疏雨打梧桐。满面风霜道上儿，钳衔口角甲生肌。幽人只有高眠兴，雪拥柴门了不知。"}