{"id":"1128781","title":"晚春书事二首","dynasty":"宋","author":"谢薖","text":"春来畏病不饮酒，孤负山南山北花。有客款门惊剥啄，无人追韵得车斜。独酬砌下二三子，岂忆城南韦杜家。不畏诗穷嫌水厄，时时搜句煮新芽。未曾留客十觞醉，已是飞花三月时。忽悟病来真老矣，倘逢圣处亦中之。眼前用意半乾没，世上忘形皆白痴。谁似陶翁有名酒，呼儿觅纸又题诗。"}