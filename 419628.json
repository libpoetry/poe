{"id":"419628","title":"忆旧游 闻石公自贵阳至，因寄","dynasty":"近现代","author":"姚鹓雏","text":"共诗筇访鹤，酒幌呼鱼，人在天涯。暂忍哀时泪，又螺峰送翠，小驻征车。候烽旋闪边垒，残堞动胡笳。叹断雁惊弦，穷猿觊木，旧燕无家。堪嗟。十年事，有寂寞玄亭，憔悴京华。雨散南楼客，剩相看哀鬓，飘飒尘沙。款门一笑先许，清话付茶瓜。便梦绕吴船，荒江淡月啼曙鸦。"}