{"id":"526164","title":"寿许冢宰","dynasty":"明","author":"顾璘","text":"肃肃群公表，经纶恊大猷。高名悬白日，正气凛清秋。迁谪君臣分，安危社稷忧。孤忠排众楚，远梦恋东周。郡化馀波溢，军容古法脩。迟迟登汲黯，侃侃见韩休。荐德舆情共，图王庙略投。艰难支厦木，契合济川舟。赤舄星辰近，文袍彩翠浮。殊恩沾赐予，庶品属甄收。礼乐恢天步，冈陵迈海筹。词林森玉树，鼎位入金瓯。柱石人方倚，丹青地已优。愿乘川至运，千载奉宸旒。"}