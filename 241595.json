{"id":"241595","title":"和子瞻尚书仪曹北轩种栝","dynasty":"宋代","author":"范祖禹","text":"苏公沧洲趣，日夕怀山阴。公堂植珍木，寄梦天姥岑。亭亭碧玉干，气象俯乔林。雷霆已难拔，霜雪何敢侵。苍皮卷鳞甲，细叶抽锋针。稍出珊瑚枝，中含笙磬音。鸾凤待栖息，讵肯容凡禽。西风荡积雨，畏日方流金。潭潭宗伯府，窈窕岩谷深。北窗卧羲皇，笑语合朋簪。苍生望安石，出处本无心。万象入毫端，四溟纳胸襟。文房俎豆列，武库矛戟森。甘棠爱召伯，勿使蝼蚁寻。世俗多贵远，岂知古犹今。他年老东山，应记梁父吟。"}