{"id":"1105220","title":"迎春乐","dynasty":"宋","author":"方千里","text":"参差凤铎鸣高屋。渐惊觉、清眠熟。看夕阳倒影花阴速。双燕子、归来宿。几曲危肠愁易束。问雪鬓、何时重绿。料想此情同，应暗损、香肌玉。红深绿暗春无迹。芳心荡、冶游客。记摇鞭跋马铜驼陌。凝睇认、珠帘侧。絮满愁城风卷白。递多少、相思消息。何处约欢期，芳草外、高楼北。"}