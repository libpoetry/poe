{"id":"1128836","title":"拟古二首","dynasty":"宋","author":"谢翱","text":"翔鳞化海凫，不化脑中石。人生弃井邑，寄处终为客。常怀坟墓思，永夜良局蹐。秋风吹蓬颗，累累如布奕。上为考与曾，下为叔与伯。岂无故鬼悲，翻念远行役。服药得神仙，去后唯留迹。忽梦南游云，相逐孤飞翮。峤南毒草花，离离北潭址。洗花潭洞中，水黑鱼尽起。岂无建溪芽，投之以方匕。南山有雨来，百毒化为水。临流招故人，洗发弄清泚。"}