{"id":"700663","title":"杨柳枝 闺怨","dynasty":"明","author":"高濂","text":"风里花飞水上流。倩谁收。天涯芳草夕阳楼。恨悠悠。灯花不照三更梦。人断送。雁字空悬千里愁。信难投。西风一枕雁呀呀。怨天涯。花阴扶月上窗纱。泪如麻。十里红楼杨柳树。情到处。不知郎去向谁家。总由他。御沟依旧水溶溶。信难通。辜负窗前落叶红。恨随风。肠断丝丝鬓空白。愁难说。偷香人在几时逢。喜乘龙。"}