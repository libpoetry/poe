{"id":"822053","title":"西河 南京访淮甫兄，信宿而去。用清真韵寄","dynasty":"清末近现代初","author":"汪东","text":"名胜地。前游处处堪记。湖心唱彻采莲歌，暮云四起。断墙崒兀古台城，青芜摇荡波际。画桥畔，重徙倚。绿杨宛转丝系。情如浪迹忽归来，燕寻旧垒。谢家一梦绕池塘，东风还绉春水。小楼背野面近市。想廛居、三载成里。华表莫题身世。倦沈吟、夜寂凭窗遥对。城郭微茫街镫里。"}