{"id":"432481","title":"浣溪纱","dynasty":"近现代","author":"苏渊雷","text":"肠断蓬山隔万重。吟边禅榻鬓边风。此身端合老诗丛。清句难摹饶句活，浮生易漏待情钟。当时真悔太匆匆。三载绸缪许再逢。灯红茗碧偶留踪。不应惆怅怨东风。见面情如秋后叶，盟心梦堕劫前钟。当时真悔太匆匆。一剪淞波漾碧空。南来白雁叫西风。斜阳携影立疏桐。水榭闲凭词可托，江帆远引恨难东。当时真悔太匆匆。得意翻怜狭路逢。同车有女略从容。任他月黑与风慵。乐府思填河满子，蛮花初插莫忘侬。当时真悔太匆匆。好景随心乐未终。风花雪月转俄空。诸天消息不言中。密语如珠人似玉，番茶初沸酒初红。当时真悔太匆匆。赋到闲情我愿同。为巾为簟更为风。纯情欲堕任西东。三宿恋桑疑有种，隔帘语燕定谁通。当时真悔太匆匆。莫道伤心句易工。无声有恨诉由衷。千回百转看眉峰。春水一池风乍起，秋星万点泪初融。当时真悔太匆匆。四纪灵箫遇定公。词传影事证禅红。消魂说偈寸怀同。心屋有人藤吐绿，情天无迹鸟凌空。当时真悔太匆匆。"}