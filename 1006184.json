{"id":"1006184","title":"贺新郎 其十五 赠紫元","dynasty":"宋","author":"葛长庚","text":"极目神霄路。斗柄南、丹华翠景，红霞紫雾。手折琪花今似梦，十二楼台何处。犹记得、当时伴侣。东府西台知谁主，忆当时、自泻金瓶雨。人间事，等风絮。上皇赫赫雷霆主。我何缘、清都绛阙，遽成千古。白鹤青乌消息断，梦想鸾歌凤舞。应未得、翻身归去。业债须教还净尽，这一回、尝遍红尘苦。归举似，西王母。"}