{"id":"139892","title":"潼川宪司拓圃筑亭取康节语名以四春得古诗十","dynasty":"宋代","author":"魏了翁","text":"皇天平四时，不以秋先春。仁人奉天职，不以德后刑。次序固云然，表里元相因。方春布阳炜，万物皆精神。当秋乃揫斂，黄落山川贫。天机之浅者，荣悴为戚忻。谁知天地心，於此常肫肫。既尝验诸理，又以取诸身。四德孰非元，四端孰非仁。刑威虽时用，生意固长存。四时长有春，吾闻邵子云。触事识初心，乃以名吾亭。"}