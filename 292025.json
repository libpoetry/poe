{"id":"292025","title":"游青城山后山","dynasty":"现代","author":"常国武","text":"青城天下幽，昔人久知处。嗟予困尘网，凝想剩延伫。聿在辛未年，时节正溽暑。大江拂帆席，驾言探奥府。叠嶂皆森罗，巍峨惊如许。拔地还腾空，一一欲飞翥。万夫当雄关，强对悉铩羽。以我孱弱躯，巉岏宁能度。行行入山深，时时闻鸟语。栈木横云崖，奔泉啮石础。水石互搏击，才吞旋复吐。我自多情来，水竟无情去。惟有无名花，与我相尔汝。道周频牵裾，似怜我辛苦。薄暮投山庄，半程此暂驻。主人殊殷勤，兼味佐桂醑。饮罢濯涧曲，栗冽沁肺腑。四体诚乃疲，庶得销世虑。中宵黑甜馀，众星竞窥户。空谷何寂寥，凉风动高树。皓月冷千山，流光谁与贮。对影成三人，清辉平分取。质明更跻攀，去天只尺五。万象开宝奁，群峰在一俯。拟上最高层，馀勇不可贾。气喘同吴牛，力尽窘步武。还踏青峦归，澄潭绿波注。扁舟橹枝轻，幽壑云影护。鯈鱼击空明，故故天光觑。我虽非庄生，悬知其真趣。兹游快平生，谁羡桃源渡。愿共山灵约，俯仰与终古。出山心惘然，重寻来时路。大车扬飞尘，咫尺无净土。"}