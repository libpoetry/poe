{"id":"1083699","title":"饯冯圆中郎中守邛州","dynasty":"宋","author":"史浩","text":"岷峨秀多士，照乘辉连城。夫君挺奇瑞，梯栈来神京。殿前策三道，光焰摩九精。甲科雄鹭序，四海驰文名。一朝坐璧水，缓辔登蓬瀛。二年作铨总，谈笑流品清。陛对本故事，中间俄一鸣。黼座固色喜，无乃群邪惊。堂堂颇牧论，万古追家声。胡为忽掉头，解组寻归程。帝曰邛笮民，抚字宜烦卿。汝其下膏泽，癯瘠均丰盈。上方宝环赐，迟汝襦裤氓。承平二千石，倚任谁云轻。况复近乡井，正昼锦方荣。过家仍上冢，钲鼓喧双旌。男儿贵行志，岂俟腰金横。风云傥际会，衮绣居槐庭。别酒置客邸，伊嗟未忍倾。所嗟君子外，何独伤离情。"}