{"id":"433475","title":"春日杂诗","dynasty":"近现代","author":"黄浚","text":"晨檐集鸣雀，啁啾亦相亲。伤哉叔未夫，友生同路人。古人笃事贤，揽结苦不周。今人独嫉媢，相厄不相谋。所以平生交，但念马少游。燕赵多豪士，慷慨能悲歌。气质虽犷粗，其心要无它。南人号柔媚，谗害伏姁姁。噫嘻蜀道艰，何如江南路。郑公万人杰，微须目如电。征袍挟辽雪，䙰褷踏京甸。壮怀郁不试，春尽洛阳殿。吾师昨邂逅，鞭辔驻高宴。平生识荆意，侍坐遂一见。诗名特馀事，健思金百鍊。行书如卧虎，跳荡老更擅。吾怜赵阅道，犯颜勇批鳞。朝弹兼圻吏，暮劾椒房亲。不闻天德回，长受黄门嗔。尘封兰台敕，陈陈徒轮囷。春风翩然来，的历夭桃红。斜街招饮啖，花气如煁烘。坐中胡侍御，磊落钦古风。所见或固偏，臣心实至忠。勇哉收身归，江水春濛濛。杯斝酹馀春，郊原日渐赭。艰难惜欢宴，节序逐轮輠。虚堂发深省，毫秃烛复灺。读书本致用，末学但挦扯。不如作小诗，百忧赖宽假。堂堂潮阳笔，兀傲拜东野。"}