{"id":"1224342","title":"寄题张齐公庙","dynasty":"元","author":"揭傒斯","text":"东安猛将张齐公，十八夺父军囚中。至元召募起亡命，父子南伐收奇功。酒酣一跃马上立，拔剑四顾奔雷风。十年转战江汉上，万里直挽安南弓。乾清坤夷四海一，勋在旂常心帝室。身封万户传子孙，誓不偷生污天秩。天下丰盛大德年，天子明圣宰相贤。小臣刘深射功利，上疏自荐能开边。鬼方寡妇号八百，嫂叔操戈自争国。刘深一言取大官，远帅官军陵险阨。五溪运粮数万家，哭声震动湖南北。发徒开道径折节，既勤其民大求索。斗量金珠谷量马，溪壑之欲安可塞。此时张公亦在行，捐躯力谏皆莫克。折节薄险伏四起，刘深夜遁张公死。鸟飞不度山川愁，坐看英雄化为鬼。乃知自古守边鄙，大忌邀功贵宁敉。张公庙食东海头，刘深枭首蛮烟里。张公世为忠孝门，刘深万年秽青史。两家同死不同心，试与题诗作臣轨。"}