{"id":"683232","title":"悼亡儿果祥诗十首","dynasty":"明","author":"王世贞","text":"得汝三年内，那能一日忘。谁知浪惊喜，翻为助悲伤。处处难开眼，时时总断肠。病夫骨髓尽，未数泪千行。一病无旬日，奄然丧此身。何心吾在世，无计尔为人。昨抚犹如玉，今看已作尘。平生娱弄物，触着暗伤神。眉目真如画，聪明解读诗。见人为礼法，依母倍恩私。事事俱堪系，声声未忍离。不眠仍起唤，星斗夜空垂。动止能如意，欢啼并可亲。纵无千里足，堪慰百年身。得食先分姊，更衣必示人。难挥汝爷恸，闻者亦酸辛。不禁西河眼，悲深渐欲枯。逢人失应对，散帙强支吾。颠倒还疑梦，依稀或类呼。谁将二女慰，转见一身孤。见汝娟娟静，谁能不解颜。身唯识燕市，骨仅返吴山。痛入啼呼外，逢应梦寐间。如怜泣成血，他日见探环。芝兰春已折，庭馆昼空沉。判老江湖骨，难窥天地心。入门伤几案，跨马畏朋簪。欲问容身地，茫茫不可寻。可爱俱无迹，唯馀一痛伤。招魂归杳旷，追路失苍茫。万事甘人下，馀生怕日长。泪痕罗幌底，斜月映如霜。慰藉诸亲旧，殷勤强破愁。斯文一身在，远道二亲忧。感极神俱竦，声吞泪复流。忘情岂我辈，分已愧庄周。"}