{"id":"401848","title":"浣溪沙   新柳吐秀，初日相映，作黄金色，夹路依依可怜。","dynasty":"民国末当代初","author":"饶宗颐","text":"目倦斜阳傍幕垂。小枝随涨出清池。镂冰黄竹少篙儿。鸳帐曾沾茸半缕，莺期镇恼梦成悲。金塘风暖漾红衣。雪霁禽醒梦欲飞。春回树树待晴晖。彩云花底窃愁归。别泪脸边悬露重，离魂山外入霏微。可忘移植汉南时。尽向画桥踠地垂。楼前相望抵天涯。春风转绿上丹梯。高马香车波似锦，平沙细履路如泥。莫教薄雨有鹃啼。低蘸平波殢蕊香。未经攀折已悲凉。软黄几缕袅金光。非雾非烟愁作暝，飞花飞絮忆回塘。差差流水费思量。一望平芜秪目成。系人旧感索杯倾。分携泪湿短长亭。烟水层层将恨隔，关河寸寸奈心惊。征衫浣罢雪新晴。深院无人月坠空。丝丝递麝绣芙蓉。晓风柳岸伴惺忪。暗忆馀香犹在腕，分明新梦乍生胸。海棠枝上泪痕红。初放辛夷似浅缯。移红刻绿上枯藤。特留残照泮层冰。水面哀弦调燕语，天边宝瑟失秋声。嫩条无力正堪凭。唤得春归客意平。浇忧端仗海同倾。车行忘过二三程。旧茁愁根攲复整，新栽露叶乱无名。鹅儿肠断绿杨城。岂似游丝解驻车。休同茵溷只沾襦。娉婷正似十三馀。月地有声莺语碎，花阴无影玉人扶。几曾相见在华胥。感激东风逐积寒。暂携午梦去长安。冶条娇小露初乾。雪减一分晴更好，鸦藏千缕地常宽。赤栏桥畔系征鞍。"}