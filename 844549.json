{"id":"844549","title":"前韵赠钱君翰四首","dynasty":"清末民国初","author":"祝廷华","text":"一生忧患劳何补，百病牵缠老益衰。伏处早无千里志，閒行长赖一筇支。强颜希世原非是，垂暮从公亦殆而。差喜经商犹顺手，不须风雨日奔驰。牛鬼蛇神都应运，斯文扫地不如无。栖迟尘海谋生拙，管领江山辟径芜。吊古伤今三太息，感时怀旧一嘻吁。我身往事多屯蹶，孤愤填膺碎六瑚。手辟丘园勤种菜，不师老圃问樊迟。水如廉士心常洗，山效愚公量与移。雪压寒梅思索笑，冻黏枯管屡支颐。自怜老景桑榆迫，犹似青衿肄雅时。目极天涯鲜知己，平生襟抱为谁开。几人白雪联吟畅，三老苍颜一笑来。雅韵松风如答和，晚晴梅月共徘徊。刊成江上诗钞后，日日荒园坐啸陪。"}