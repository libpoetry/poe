{"id":"1081395","title":"再次韵","dynasty":"宋","author":"赵鼎","text":"苍颜五老人，潜此十里谷。孤标面有棱，瘦骨饥无肉。手挥云雾开，绝涧坦其腹。乃知奇伟状，未省出山麓。穷幽偶见之，欲遁不及缩。亦怜麋鹿资，笑睨回青目。政欲挽渠衣，未应回我毂。却顾岩壑底，郁郁耸乔木。尚兹遗栋梁，况乃问朴蔌。我亦脱网罗，江湖漾孤鹜。念此难折腰，本无苏印六。何意从公游，大嚼渠渠屋。公仍为销写，妙语矜破镞。一看云卧冷，固鄙权门燠。悬知饭藜羹，不换咄嗟粥。笑我漫弹冠，短发不胜沐。真恐缘壁枯，莫作蜗行蹙。但当葺诗业，万象入吾掬。要与曲生狂，一扫中书秃。此计是耶非，更拟从公卜。"}