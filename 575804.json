{"id":"575804","title":"白头吟","dynasty":"明","author":"孙蕡","text":"妾昔深闺里，风情未尝识。独有如花容，婵娟自怜惜。愿言嫁得同心人，共驾双飞彩鸾翼。君时走马从东来，扬眉吐气万人开。当时鸿雁岂无侣，妾独怜君英俊才。一夕误逾垣，从君共君语。君指松柏枝，岁寒永相许。从君衣锦还故乡，蓬屋萧然但环堵。相守在贫贱，栖栖还共居。自除花压面，起结青罗襦。当垆涤器不知耻，迟君他日乘高车。一朝意气题桥柱，偶上金门见明主。十年词赋发成丝，纵博黄金只如许。才华备供奉，富贵能几何。文园病消渴，憔悴亦已多。金茎瑞露不得赐，起视云汉空星河。不谓羁旅馀，向来聘私室。旧好如尘埃，新情若胶漆。清晨起坐白头吟，哀怨凌天薄云日。哀怨复哀怨，娥眉空自颦。生来见事晚，怨妾不怨君。投珠掷璧不自惜，晚节末路当何云。妾已无复言，于君更何道。愿君与新人，欢爱永相保。莫贪春日兔丝花，亦作秋霜女萝草。妾有青铜镜，蛟螭蟠玉台。自君一为别，弃置生浮埃。志殊心异不在貌，珠帘绣匣宁劳开。案上龙唇琴，冰弦冷将绝。悲来试一弹，不觉泪成血。因君一曲凤求凰，误妾凄凉百年月。浪荡指明月，清光无定时。君心亦如此，中路岂不移。妾心怀冰霜，凛凛君讵知。君心傥有能回日，缺月重圆应可期。"}