{"id":"845319","title":"满江红 题盛吟皋先生词集","dynasty":"清末民国初","author":"潘榕","text":"大著皇皇，直令我、小儒桥舌。因想像、丰标高雅，襟怀澹泊。归隐醉倾郫井酒，宦游曾踏匡庐雪。把河山、笔底一齐收，奚囊阔。凭吊古，音昂激。悲恸世，声呜咽。写悼亡哀句，调尤凄绝。人老方知情更笃，意真乃见词亲切。漫誉扬、咳唾是珠玑，心头血。叹我余生，也过了、几回浩劫。三十载、名场潦倒，风尘碌历。曲好都归天上有，月圆不补人间缺。莽乾坤、何处遇知声，瑶琴击。苔径冷，无宾客。桐院静，翻书帙。算年来只与，蠹鱼分食。憔悴霜添潘岳鬓，飘零花谢江淹笔。读君词、勾起旧牢骚，填新阕。"}