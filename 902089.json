{"id":"902089","title":"与赵智叔嶬弟泛舟回灯下","dynasty":"宋","author":"张嵲","text":"西风今日寒，细雨湿青嶂。微江水渌波，大石牵舟上。岸菊犹未芳，山木先后黄。满滩圆石净，两岸鸣寒螀。回舟暮色集，飒飒雨声急。爱此云林幽，未信衣巾湿。初为山水游，藉以驱离忧。及此赏心尽，翻兹羁客愁。来归向蓬茅，树黑风萧萧。背壁青灯暗，山空夜寂寥。"}