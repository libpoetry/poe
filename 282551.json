{"id":"282551","title":"齐天乐·闻琴","dynasty":"现代","author":"俞陛云","text":"伯牙台冷流尘黯，荒波夜深自语。沧海量情，焦桐阅世，付与冰丝替诉。翠阴轻护。引一缕秋心，傍帘欲度。流响花阴，银塘惊起瘦鸳卧。喁喁恩怨尔汝。自阳关唱后，顿换悽楚。废苑啼乌，寒沙啄雁，绕指乱愁无数。香消罢鼓。渐悟到无弦，閒情休赋。送尽飞鸿，青峰江上暮。"}