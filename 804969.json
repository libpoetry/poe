{"id":"804969","title":"渡江云 云川阁坐雨同杜紫纶、华予思作","dynasty":"清","author":"徐汉倬","text":"秋心无虚著，登楼送目，衣薄晚天凉。小山丛桂近，瑟瑟西风，隔院度新香。分笺刻烛，重描写、细腻风光。恰仿佛，置身图画，帘影动潇湘。家乡。东华梦远，杜曲花新，正莼鲈无恙。莫便道，相如游倦，懒赋长杨。江南秋色凭君取，更平分、座上清狂。人醉也，雨丝都化愁肠。"}