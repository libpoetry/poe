{"id":"694646","title":"上太守祷雨有应","dynasty":"明","author":"陈繗","text":"春风五马正巡行，来自燕都过粤城。带得北方生活水，洗翻南极旱旸精。士民皞皞依时泰，花木欣欣向晓荣。试问此工天不语，不归太守更谁评。天有精灵地有神，蓦然求到海江滨。亢阳化作随车雨，和气吹开拂面尘。麰麦两歧多献瑞，江山千里总回春。自怜寒谷迟生意，瑶草穿匀未得伸。"}