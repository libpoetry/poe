{"id":"705760","title":"故里吟","dynasty":"明末清初","author":"曹溶","text":"我本禾中民，暂作姑苏客。一年一度归去来，每见人情不如昔。恶雨连春蚕箔难，湖田侵水桑苗残。乡村苦盗市苦没，家无斗米衣裳单。成群游手贪言乱，传讹倾刻腾郊闬。识者稍为违俗行，辄起千人横目看。乘间但欲恣焚掠，此岂有意存炎汉。负贩低昂物价贵，里正胥徒热可畏。挂屋空遗一卷书，面色如灰少生气。亲知恤我招我返，具区烟浪滔天远。吴语轻浮莫久居，长卿倦辙今须挽。狐有首丘岂不忆，满室蓬蒿除未得。伯通故迹依然在，佣保随时宁敢悔。"}