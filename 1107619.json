{"id":"1107619","title":"归田诗","dynasty":"宋","author":"司马光","text":"秋水风波大，嗟嗟未可游。渔樵自应乐，圭组为谁忧。直木知先伐，明珠忌暗投。果然钩可曲，不惜取封侯。绂冕诚虚器，簪裳悉畏途。触机身未保，好直道先孤。甔石曾何有，田园浪更无。可能推两耜，沮溺共为徒。圣哲虽云远，遗文幸未亡。沈冥观礼乐，彷佛见虞黄。鸡黍延三径，琴书乐一堂。逍遥名教内，富贵亦微茫。松菊陶潜宅，蓬蒿仲蔚家。行游筇杖瘦，啸傲幅巾斜。屋小疏茅覆，门深乱柳遮。村童迎客至，竹帚扫桃花。桑柘绿无际，田间戴胜飞。清醪迎社熟，鸣雉向春肥。执耒时将急，衔杯日渐稀。四邻能共乐，招饮莫相违。"}