{"id":"692569","title":"雪中忆再用前韵","dynasty":"明","author":"杨旦","text":"灾沴潜消乐事厌，寒威转劲火藏炎。持杯顿觉芳醪薄，得句时将冻笔拈。羽卫森严随白帝，琼瑶散乱妒飞廉。欲看雪月交辉处，兀坐空斋不下帘。冯夷剪水费工夫，玉殿朝回肃步趋。共讶袁安犹闭户，谁怜江革独遗襦。状如柳絮因风否，声类春蚕食叶无。父老预占来岁稔，赞调元化荷钧枢。谁返东风柳絮魂，一时枯朽尽沾恩。漫空解作便娟态，刻地浑无剪烛痕。拥彗酷怜和月扫，烹茶拟欲带云吞。纱窗此夕明于昼，怪底栖鸡误晓昏。"}