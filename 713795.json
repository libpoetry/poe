{"id":"713795","title":"南海神祠古木棉花歌","dynasty":"明末清初","author":"屈大均","text":"十丈珊瑚是木棉，花开红比朝霞鲜。天南树树皆烽火，不及攀枝花可怜。南海祠前十馀树，祝融旌节花中驻。烛龙衔出似金盘，火凤巢来成绛羽。收香一一立花须，吐绶纷纷饮花乳。参天古干争盘拿，花时无叶何纷葩。白缀枝枝蝴蝶茧，红烧朵朵芙蓉砂。受命炎州丽无匹，太阳烈气成嘉实。扶桑久已摧为薪，独有此花擎日出。高高交映波罗东，雨露曾分扶荔宫。扶持赤帝南溟上，吐纳丹心大火中。二月花开三月叶，半天飞落人争接。东风乱剪猩红绒，儿女拾来柔可摺。正及春祠百谷王，神灵不使马蹄蹀。还怜飞絮白如霜，织为緤布作衣裳。银钗叩罢双铜鼓，岁岁看花水殿旁。"}