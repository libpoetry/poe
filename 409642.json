{"id":"409642","title":"食苦笋并序","dynasty":"近现代","author":"杜关","text":"吾家苦竹林，森森覆茆屋。春馀茁新笋，清香满幽谷。生食颇甘脆，熟食更浓郁。其味美于回，冠盖东西蜀。无怪黄涪翁，贪饕恣所欲。京华二十载，饥驱五斗粟。年年三月暮，梦绕家山麓。屡思张翰莼，亦羡灵均菊。每病文园渴，空嚼屠门肉。国变还成都，群狐悲满目。井里丛荆榛，欲归恐不复。怅望流杯池，垂涎吐馀浊。鋆儿知我癖，戎州寄一簏。陈生恶作剧，中途果乃腹。唐侯怜我贫，乾脯劳捆束。真味不可寻，乃如齧枯木。人言工部祠，竹种来戎服。杖藜临草堂，缘岸千竿绿。猫头目以长，出林散青玉。饮啄果有因，自叹口无福。骄将妄称兵，扰攘斗蛮触。渝盟失唇齿，争食同鸡鹜。嗟余避时乱，奔命苦穷蹙。怅然去复返，痛定歌还哭。又过落花时，旧痒搔心曲。草堂有苦笋，不夺不厌足。似闻插疏篱，严防恨老秃。又闻申令甲，樵采禁愈肃。造物产佳珍，知味分雅俗。市儿不吃苦，当路等刍蹴。我生原嗜奇，谏果有同欲。乞食既非甘，窃取亦何辱。昔者毕吏部，抱瓮酣新曲。匡衡凿暗壁，偷光供夜读。雅人有殊致，况乃所好独。亚山颇解事，相约游芳躅。长镵复长镵，托尔利锄斸。晨兴骋逸兴，青阳耀初旭。傅公过我庐，倡随携眷属。席刘两女士，相将共驰逐。蹀躞锦江头，遥闻香馥馥。入门食指动，流汗涴巾幅。绕林寻竹胎，崭如初生犊。亚山顾我笑，此君头岳岳。趁时于取求，寺僧远不瞩。回眸流燕睇，纤手拔龙角。抱归仅七茎，力竭气尤促。珍品岂宜多，香逾七椀熟。得参玉版师，快哉苏玉局。可惜蜀山氏，如晋看慈竹。煨芋穷食经，兼喜烹葵菽。徜令烧煮之，大笑倾醽醁。杨子馋似我，闻香如虎扑。攫食极口赞，烂嚼闻剥啄。比来夷亦蹠，韵事尽堪录。莫讶度关客，而疑窃屡仆。乾坤正澒洞，群盗肆残毒。窃国皆侯王，攘权竞天禄。民兵多于匪，匪兵甚于蝮。利倾百万家，名饰三千牍。天下一盗薮，何曾置显戮。嗛嗛此老饕，饮食罪容赎。清贫馋太守，白头狂杜牧。取之不伤廉，何怨亦何讟。笑持胠箧篇，一梦遽然觉。"}