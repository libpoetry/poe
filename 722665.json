{"id":"722665","title":"癸卯中夏六日重题长句二首","dynasty":"明末清初","author":"钱谦益","text":"漫漫长夜独悲歌，孤愤填胸肯自磨。敌对灾星凭酒伯，破除愁垒仗诗魔。逢人每道君休矣，顾影还呼汝谓何。欲共老渔开口笑，商量何处水天多。百篇学杜拟商歌，墨沈频将渍泪磨。世难相寻如鬼疰，国恩未报是心魔。射潮霸主吾衰矣，观井仙人奈老何？取次长谣向空阔，江天云物为谁多？"}