{"id":"1120789","title":"湖居无事日课小诗","dynasty":"宋","author":"周紫芝","text":"春湖潮满入青天，浪拍东风打钓船。人在空濛飞絮里，鸟啼红白乱花前。天上阴晴不可猜，两番云黑又云开。鹭从落日山边去，鱼趁晚湖潮里来。茶了诗窗饭后杯，儿书未熟急须催。鸟于花外唤客出，山自眼前将句来。老向华胥占一窗，无心更梦小云郎。城居可似湖居好，诗味颇随茶味长。花枝满树雨添肥，晴色十分春又归。一生万事无不尔，行年六十尽成非。多情白鸟去还来，无事风扉闭复开。山下一帆冲雨过，水边双燕得泥回。海内名流诗有宗，时传佳句落闲中。不道建安六七子，可是近时三数公。"}