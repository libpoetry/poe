{"id":"897905","title":"春雨","dynasty":"宋","author":"张耒","text":"春雨不肯晴，春云与地平。柯山数椽屋，昼夜倾檐声。阴沉人意恶，但愿醉不醒。园花知在亡，渠溜飘红英。今年穷到骨，憔悴客江城。花时不得出，风雨掩柴荆。自我学道来，万事一羽轻。惟有惜春意，未忘儿女情。龃龉可奈何，努力饱饭行。往日虽莫挽，来日岂无程。忽记祖燕公，佳句与帝赓。今岁随宜过寒食，明年倍调作清明。"}