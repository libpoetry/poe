{"id":"1237373","title":"写愁似胡伯亮","dynasty":"元","author":"黄玠","text":"阳元外家儿，生世何酷似。两翁幸无虞，二母俱已矣。青云难与期，白日非可恃。动止见羁束，晨昏阙娱侍。鸣雨清夜长，野蔌剪畦翠。苦语出肺肝，屡饮成恶醉。兀兀鸡在栖，惴惴狐涉水。处身百不可，在世一何累。平生结发妻，疾势方未止。芝苓笼中物，倾倒已屡试。无宁作鳏夫，儿女欲何恃。哽咽不得言，残烛泫风泪。"}