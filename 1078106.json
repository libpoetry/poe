{"id":"1078106","title":"自延祥寺行五里至冲虚观月出林峦之表景物幽胜坐遗履轩望麻姑峰秉烛观稚川丹灶","dynasty":"宋","author":"李纲","text":"葛翁令勾漏，晚入罗浮山。丹成尸解去，遗迹犹班班。当年薪水人，亦得刀圭残。至今有遇者，绿发长童颜。嗟我慕遐躅，冒暑穷跻攀。叩门日已落，月出青云间。深院人寂寂，飞泉涧潺潺。松风入琴轸，桂露零星坛。坐观麻姑峰，耸翠凝烟鬟。更呼老道士，月夜谈玄关。清景难久驻，忽忽恨言还。却迷桃源路，叹息空尘寰。兵革未休息，世故方艰难。脱身事幽讨，此志不可删。未能骑长鲸，聊复乘两班。来寻岩间灶，更鍊飞霞丹。"}