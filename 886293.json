{"id":"886293","title":"回陆主簿贺生日诗","dynasty":"宋","author":"阳枋","text":"南华眇弥誇灵椿，八千为秋八千春。要是循名须责实，人生三万六千日。世间修短皆自然，造化到底难为言。一十二万九千岁，更加五百乾之兑。安乐老仙穷象数，三哥笑言讥浅露。只如三百六十五，天运从来周一度。太羹玄酒常浑浑，何人于中罗八珍。八珍向里有真味，未可以天而废人。神数自一而至十，万物生成由此出。坤兑无首乾无终，阴阳为用常虚一。颜子闻一以知十，清明气禀不苟畀。六德六行惟俱全，只向纲常穷所止。人能陋巷乐箪瓢，践行即是奇男子。看尽古今为圣贤，底事有经还有权。纷纭杂扰语不尽，匠斤扁斲惟心传。道至无言而止矣，此外如何别有旨。万灵昭灼会寸心，须使爱之若桐梓。朅来城市辞山林，萧萧两鬓雪山侵。感甚秋高华晚节，搜枯聊作寒蛩吟。"}