{"id":"807744","title":"女冠子  癸丑元夕用宋蒋竹山韵","dynasty":"清","author":"陈维崧","text":"上元晴也。盈盈霁景堪画。夹城况有，琼苞千斛，翠瀫双奁，冷辉交射。一轮圆玉挂。越显人间天上，十分良夜。想谁家、年少此际，正逐暗尘嬉耍。六街春谜慵猜打。叹浮生故国，难把前欢借。蜡珠红灺。总湿透昔日，传柑双帕。春罗愁细砑。也料写他不尽，十年前话。约东风送梦，惹人重到，旧樊楼下。"}