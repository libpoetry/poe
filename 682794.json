{"id":"682794","title":"元日和雩峰何太守","dynasty":"明","author":"区越","text":"宝胜翩翩飏酒卮，山中何物不随时。荐新已簇春盘菜，拭眼又看江柳枝。风雨登楼无俗客，烟波触处有新诗。西屏不似雩峰胜，次第栽花只短篱。青山何处想音容，两度开缄一月中。妙染几曾窥晋帖，新诗时复见唐风。闲于丹灶寻真诀，惯入西樵觅酒东。开径徒劳望三益，野屏烟淡鹤归松。"}