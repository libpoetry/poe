{"id":"682231","title":"查虞皋文学自越中遣书相讯寄谢四首","dynasty":"明","author":"于慎行","text":"春风曾泊孝廉船，握手相看各黯然。别后秋鸿江上去，一封来到海云边。晓月山城梦断时，六桥烟树不胜思。梅花忽送江南色，满目仙郎白玉枝。奕世才名珥汉貂，凌云綵笔起垂髫。即今过夏看行卷，犹带钱塘六月潮。绝代红颜众所降，休将春色怨秋江。若耶溪里分明见，一入吴宫自少双。"}