{"id":"433344","title":"风中柳 山中答友人问","dynasty":"近现代","author":"黄公渚","text":"罨画渔庄，临水几家茅屋。负苍岩、居皆聚族。黄山蚕熟。青山鱼足。个中人、生涯不俗。黄昏收网，门对一川平渌。向原头、时闻叱犊。四时花木。四山松竹。乐天年、那知荣辱。我本无家，乞与一丘终老。几人知、山居拙剋。北窗寄傲。南窗舒啸。有暇时、水滨垂钓。十年浪走，结束劳生需早。论成亏、无心计较。恬然一饱。蘧然一觉。爱山居、省些烦恼。"}