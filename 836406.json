{"id":"836406","title":"一萼红 其一","dynasty":"清末民国初","author":"沙元炳","text":"镂金丝，是何人拗折，安上小檀槽。玉佩风敲，珠盘雨碎，搀出私语嘈嘈。正好是、珠江梦堕，两行雁、飞送北来潮。抹丽帘栊，香围成阵，倚和银箫。我亦江南词客，每闲听丝竹，泪湿青袍。白老琵琶，柳三平话，当日工诉漂摇。更禁得、陈髯双指，把伤心、怀抱一时挑。又是飘蓬断梗，酒醒今宵。"}