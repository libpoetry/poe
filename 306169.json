{"id":"306169","title":"猛虎行·生当食首阳薇","dynasty":"现代","author":"黄锡朋","text":"生当食首阳薇，死当殉箕山树。箕山宁所乐，浩然托遐慕。万里飘黄尘，极目失衢路。佳人日以远，幽念更何愬。扬舲将北征，急流不能渡。悲吟动原野，萧条白日暮。揽涕还旧林，高亮蓄天素。寒虫共鸣号，猛虎罕疑怖。睥睨淩九州，万钟等秋露。持我岁寒心，永此岑壑趣。"}