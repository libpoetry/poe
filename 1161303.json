{"id":"1161303","title":"苦辛行","dynasty":"唐","author":"戎昱","text":"且莫奏短歌，听余苦辛词。如今刀笔士，不及屠沽儿。少年无事学诗赋，岂意文章复相误。东西南北少知音，终年竟岁悲行路。仰面诉天天不闻，低头告地地不言。天地生我尚如此，陌上他人何足论。谁谓西江深，涉之固无忧。谁谓南山高，可以登之游。险巇唯有世间路，一晌令人堪白头。贵人立意不可测，等闲桃李成荆棘。风尘之士深可亲，心如鸡犬能依人。悲来却忆汉天子，不弃相如家旧贫。劝君且饮酒，酒能散羁愁。谁家有酒判一醉，万事从他江水流。"}