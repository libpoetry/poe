{"id":"670090","title":"刁斗篇","dynasty":"明","author":"李攀龙","text":"阴山战合胡天黑，汉兵大呼单于北。边秋日落五原屯，碛火夜连千灶食。骠骑横戈拂铁衣，悲风黄草白榆飞。渡河鸟阵旌旗伏，卧壁龙沙鼓角希。征人马上援枯骨，满地清霜刁斗发。朔气遥传瀚海云，寒声乱动轮台月。掩笳骄雏听垂泣，按剑材官怒指发。宫女琵琶咽逝波，使臣旄节凋幽窟。谁能绝漠靖边氛，哀响如今不可闻。六郡少年思转斗，摐金犹忆李将军。"}