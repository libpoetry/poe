{"id":"779417","title":"金缕曲 题《桃园记传奇》","dynasty":"清","author":"顾太清","text":"细谱桃园记。洒桃花、斑斑点点，染成红泪。欲借东风吹不去，难寄相思两字。遍十二、栏干空倚。冰雪肌肤琼瑶想，引情丝、蹙损春山翠。仙家事，也如此。凌风待月因谁起。总无非、心心相感，情情不已。只为情深深如海，泛出慈航一苇。渡仙女、仙郎双美。记取盟言桃花下，问三生、石上谁安置。合欢斝，莫辞醉。"}