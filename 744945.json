{"id":"744945","title":"鹰窠顶观日出歌","dynasty":"清","author":"李富孙","text":"东南泽国横神山，迤逦绵亘无涯垠。鹰窠之顶势萃嵂，但见众峰罗列如儿孙。秋来木叶脱，崭然露孱颜。狮头岩接九曲径，天风蓬勃难跻攀。披衣振策凌绝磴。目极巨浸连弯环。惟兹十月逢合朔，黄白同度氐角间。归墟掣泄晨光动，熹微倒影扶桑暾。哉生一魄但隐见，空中摩荡蛟龙渊。须臾红霞冲万丈，精光迸出白玉盘。砉然劈开乌与兔，波涛汹涌跳双丸。银澜沈壁彩，雪浪翻金盆。玉树琪花互掩映，蓬壶瑶阙纷烟煴。参差岛屿散奇绮，目之所注移神魂。何须访泰岳、蹑崇峦、登日观、窥天门，即此海峤临汤谷，已觉波云灿烂上下相吐吞。嗟彼祖龙思东渡，射蛟鞭石心烦冤。浮天浩淼不可室，沙中一柱徒空存。若木枝拂神仙窟，凭高遐瞩称奇观。天鸡三号旦复旦，饱看羲和策驭山之巅。"}