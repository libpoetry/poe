{"id":"1113292","title":"次韵周子直四首","dynasty":"宋","author":"张嵲","text":"寰宇安危异，乾坤岁序同。投身云峤碧，落胆战尘红。晋马成南渡，宗周入国风。操戈谁卫社，群盗正争雄。西北疆途蹙，东南信未通。小夫方自智，大将莫论功。敌马来关外，油幢入阆中。孤臣难自力，报国意无穷。□樊多胜日，杖屦偶相同。西岭轻阴结，东山落照红。葵倾终向日，蒲弱易含风。甘作囚山柳，休为投阁雄。渊明门谩设，仲蔚径才通。用世惭无术，哦诗喜有功。旧庐群盗里，北阙战尘中。塞路多豺虎，吾生信自穷。"}