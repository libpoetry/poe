{"id":"758010","title":"绮罗香 闻江上戒严，寄阶符夫子。","dynasty":"清","author":"江瑛","text":"屯雾催寒，战云压暮，肠断悲秋时候。兵火匆匆，哭路几人饥走。才闭门、怕听笳呜，奈隔戍、遥传角奏。哀不尽、江北江南，孤鸿声咽朔风骤。故乡乔木似旧。念人间何世，劫灰飞又。触目惊心，多少营边衰柳。谩说是、鸟亦含愁，便篱菊、近来都瘦。更几处、篝火鸣狐，荒城白昼。"}