{"id":"844376","title":"金缕曲","dynasty":"清末民国初","author":"林朝崧","text":"海燕重来否？问栖香玳梁金屋，甚时能彀？薄命天涯俱沦落，冷眼人前惯受，最苦是西楼分手。欲遣断云留残月，恨晓风容易吹杨柳。斟未了，翠樽酒。十分慰藉牵郎袖，道从今旧情休变，后逢终有。梦里箜筱朱书在，难觅北亭卢舅。怕则怕盟言轻负，一瓣心香齐声祝，祝东风种出双红豆。天肯许，绿章奏。肠断春知否？为春来无端惹起，伤春情绪。旧院回头荒寒甚，更苦连番雷雨，讶草甲兰芽争吐。速制崔郎幡五色，莫金铃留待他家护。蜂蝶闹，向谁语？一湾银汉红墙路，销葳蕤曲池小菀，春应知处。何时艳阳时节到，芳讯沉沉如故。却恨不催花击鼓，倚遍阑干风正恶，把春愁付与流莺诉。春不管，日将暮。"}