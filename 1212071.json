{"id":"1212071","title":"送丁太初赴永嘉学正十八韵","dynasty":"元","author":"萨都剌","text":"国学崇儒代，人材绝妙年。风云千里骏，日月九重天。翰苑司抡选，中书属次铨。光荣毛义檄，奋发祖生鞭。学广儒官制，书传子弟员。宦情依冷掾，官舍拥寒毡。筮仕无踰此，如君更颖然。永嘉今永郡，多艺夙多贤。咨访兼留意，英髦孰接肩。旧家疑寂寞，遗业想流传。会看声华盛，应知德业全。高情何特达，朦目共周旋。春著花间屐，秋乘柳下船。篇章微点染，山水自清妍。荐豆登霜柚，充厨载海鲜。洞箫吹月下，玉树立风前。已作鱼龙变，何嫌雨露偏。群公争荐进，拭目著腾骞。"}