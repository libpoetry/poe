{"id":"758862","title":"金缕曲 菊影","dynasty":"清","author":"刘琬怀","text":"帘捲秋光里。正黄花、亭亭冉冉，移来眼底。超出红尘如此淡，始信陶潜归矣。为料理、明窗净几。醉后几回难采摘，费参详、幻迹知谁寄。倩窄袖，欲扶起。萧疏骨格烟云气。尽抛辞、蜂忙蝶闹，香清色腻。彷佛骚人成落魄，瘦到十分难比。剩一片、凄凉滋味。要向西风留小像，傍阑干、月冷霜华细。写不尽，个中意。"}