{"id":"4339","title":"题杼山癸亭得暮字","dynasty":"唐代","author":"颜真卿","text":"杼山多幽绝，胜事盈跬步。前者虽登攀，淹留恨晨暮。及兹纡胜引，曾是美无度。欻构三癸亭，实为陆生故。高贤能创物，疏凿皆有趣。不越方丈间，居然云霄遇。巍峨倚修岫，旷望临古渡。左右苔石攒，低昂桂枝蠹。山僧狎猿狖，巢鸟来枳椇。俯视何楷台，傍瞻戴颙路。迟回未能下，夕照明村树。"}