{"id":"910124","title":"精思观崔道士授剑柏中剑常吼若雷","dynasty":"宋","author":"李廌","text":"阴阴老柏森庭牖，外脱中空若虚缶。崔仙授剑柏遂神，剑气腾天剑声吼。顷年天师受丹诀，此地精思岁华久。玉函金匮发灵崖，因使阴符诬虎口。殿中真人道玄笔，笔妙飞扬传不朽。霜发羽人逢白叟，间岁已闻踰九九。神游八极吾所愿，道骨仙风愧无有。欲赋大鹏思子微，恐尔年龄亦为偶。"}