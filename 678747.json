{"id":"678747","title":"为候县丞题山水图","dynasty":"明","author":"陈枨","text":"危峰海上来，苍然数千里。倏值灵气钟，云屏望中峙。崖倾泉影明，谷静天声起。似有仙人居，楼阁翠微里。霞想结空浓，尘心濯流水。三秀知几荣，丹丘此中是。我忆南宫人，翩然蜕泥滓。别墅黄山秋，柴桑宛相似。归期石上同，野酌松边喜。引睇东南云，缄情寄双鲤。"}