{"id":"65479","title":"次韵和牧翁题沈启南奚川八景图卷","dynasty":"明代","author":"周永年","text":"奚川八景不可见，尽情敛取入画图。侍郎作歌系其后，为索和篇征及吾。吾得见诗如见画，当食几欲忘歠泬。五柳宅边竹里馆，宁与晋唐人物殊。柳眠更起竹乍醉，坐见满地清阴铺。青山白云粉黛深，暝树寒鸦疑墨涂。读书有此下酒物，秣田可酿钱可沽。村居惟愁过客少，时教置驿临通衢。儒林文苑隐逸传，竞夸侨肸生菰芦。窥园临水足酬唱，放歌舒啸随召呼。记里桃源境绝异，序中盘谷路复纡。花抚紫荆与常棣，鸟催布谷兼提壶。案陈诸器庋图籍，无一不与古为徒。家藏食鼎斟雉羹，俗传避忌呼落苏。石田写景旋寄咏，醉时击缶歌乌乌。何处闲行过略约，几人枯坐来跏趺。长林丰草任寂寞，明堂今有一柱扶。此图久失忽复出，直从秣陵归海禺。展卷如闻古香动，坐观不敢卧毡毹。一歌再歌奏金石，岂我细响能滥竽。强凭韵脚当跋尾，不识可称同调无？春光差喜雾非雾，世事休论觚不觚。故庐指点谁稚子，且欣且慨手捋须。先畴旧德等闲在，止合传玩何叹吁。王公之先所可荐，絺蘩筐筥暨潢污。须眉忽作翠微绿，耳畔清泉鸣仆夫。丹清能事审若尔，愚公移山真复愚。吁嗟乎，愚公移山真复愚！"}