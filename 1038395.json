{"id":"1038395","title":"早秋吟","dynasty":"宋","author":"释契嵩","text":"山家昨夜房栊冷，梧桐一叶飘金井。长天如水净藏云，明月含晖变秋景。桂枝花拆风飘飘，谁在高楼吹玉箫。人间不见槎升汉，天上将看鹊作桥。年少征人在何处，白露沾衣未归去。海畔今无漂母家，江南谁与王孙遇。徘徊月下空长吟，吾徒自古难知音。欲上高台问明月，明月何不照人心。"}