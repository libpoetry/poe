{"id":"332192","title":"画屏秋色·送舅氏之唐山广文任","dynasty":"清代","author":"曹贞吉","text":"行李萧条去。骋远目、禾黍芃芃驿路。督亢陂荒，滹沲浪急，乱云天暮。韦杜旧家声，早打叠、寒毡辛苦。听一片、鸣蝉诉。况梦绕西州，哀湍坏道，知在斜阳一带，苍然平楚。无语。销魂羁旅。更莫去、伤今怀古。十年踪迹，一番离别，悲欢无据。马首又他乡，乌衣巷口人何处。苜蓿阑干堪煮。上日及新秋，为语天边好月，分照两人愁绪。"}