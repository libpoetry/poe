{"id":"1237489","title":"次韵山村先生二首","dynasty":"元","author":"善住","text":"严陵台下水潺湲，漠漠高风去不还。处士隐庐遗路侧，永公书瓮出松间。山田硗瘠民生俭，郡邑萧条吏事閒。几欲清游身未遂，烟霞盘礴鬓毛斑。定起空山尚有星，悲笳杳杳上青冥。壁间灯暗鸦啼树，池上月凉鱼闯萍。文锦荐柈风字研，綵绳穿夹梵书经。舌端解使天华坠，争似无言对翠屏。"}