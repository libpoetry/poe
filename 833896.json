{"id":"833896","title":"扫花游 其一 吴门早春和文十叔问韵","dynasty":"清末民国初","author":"易顺鼎","text":"听风听雨，向江上吴宫，又还听雪。早梅未折。怕因循过了，试灯时节。软玉年华，似被昆刀暗切。澹黄月。唤花外笛声，吹起三叠。人远芳讯绝。忆载酒横塘，那回鸳楫。画篷一叶。怅秋娘渡口，水寒筝咽。应被春嗔，旧日心情顿别。艳悰歇。对天涯梦云休说。"}