{"id":"466818","title":"浣溪沙 忆妻词三阕","dynasty":"当代","author":"张恨水","text":"无语微风立小廊。蔷薇花谢伴斜阳。可怜人逝问垂杨。含笑传杯茶味苦，闲看染指粉痕香。于今空道不寻常。豆蔻年龄十六时。向人纤斗小腰枝。杨枝弱瘦任风吹。空竹斜抛红袖拂，绣帘勿乱绿丝垂。友人狂笑学西施。月朗如梳步小楼。一弯春叶大帘钩。银河风动也如秋。烧尽沉檀嫌夜短，闲调脂粉指纹柔。一声鸡唱晓窗幽。"}