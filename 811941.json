{"id":"811941","title":"暮春感事","dynasty":"清","author":"多隆阿","text":"太息人情薄似纱，暌乖相聚亦天涯。松萝自号同心草，荃蕙空传并蒂花。有铁虽多刚铸错，其圭可宝竟留瑕。悠悠泛泛良朋少，误听浮言计总差。静夜思量宜自惭，漫将樛木托周南。李生路侧人知苦，荠育园中味本甘。饮恨无声怜乳燕，多丝自缚笑春蚕。深闺月上看花影，想像凄凉意不堪。"}