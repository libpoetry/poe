{"id":"496266","title":"念奴娇 其二 次山谷韵，答李蒲汀冬日之作","dynasty":"明","author":"夏言","text":"朔风一夜，搅霜空、丹却千林寒绿。帘卷碧山楼阁静，镇日看山未足。我羡高人，萧然林洞，鹤骨清如玉。园收芋栗，拥炉时泻醽醁。严冬物色荒凉，欹枕萧萧，落尽燕山木。长忆东邻闲学士，那得一尊相属。病起挥毫，朝回隐几，漫写江南曲。柴门溪上，犹锁万竿修竹。"}