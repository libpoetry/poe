{"id":"619724","title":"梦后因述所忆","dynasty":"明","author":"伍瑞隆","text":"别路寒山外，佳期皓月边。如何今夜梦，仍作想夫怜。叶已题红去，人空在眼前。凄凉抱柱意，零落采萧篇。有恨春偏老，无书雁不传。蚕丝终自结，荷露岂成圆。易隔相思地，难忘离恨天。因思解佩日，翻忆献珰年。倦绣情仍剧，怀春思未捐。晚风垂柳暗，初日映霞鲜。弱益花前媚，颦生病后妍。妆成娇似凤，人竞指如仙。价并时年重，心俱白日悬。锦衾欢伴宿，鸳缕喜同牵。珍重三更枣，踟蹰一夜眠。因缘真好恶，去住得迍邅。自别眉端月，长乖足下莲。秋兰正堪把，愁绝为谁搴。"}