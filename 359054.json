{"id":"359054","title":"玉女摇仙佩·寿巢仪部兼山先生六十","dynasty":"清代","author":"黄永","text":"天衢贵客，粉署仙郎，未老拂衣归去。新制荷裳，才成小筑，恰在白云深际。看门前流水。并楼头明月，萧然佳致。更说甚、野间绵蕞，殿上歌呼，叔孙典礼。好白眼科头，藤杖芒鞋，山颠水际。更有井公园客，金粟洪厓，笑语从容联袂。五夜鸾箫，九霄笙鹤，人世繁华无比。怪婚男嫁女。把向平、早岁良时轻弃。问先生、逍遥五岳，旧时都养。容吾执御。两不负，有巢家世黄熊裔。"}