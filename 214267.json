{"id":"214267","title":"鲍公水·村南鲍公山","dynasty":"宋代","author":"王安石","text":"村南鲍公山，山北鲍公水。高穴逗远源，泠泠落山嘴。玉色与饴味，不可他味比。竹树四蒙密，翠藤相披靡。漫郎昔少年，幽居得之此。临窥若有遇，爱叹无时已。浮名未污染，永矢终焉尔。奈何中弃入长安，十载风载化旧颜。欢嚣满耳不可洗，此水泠泠空在山。"}