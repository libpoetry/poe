{"id":"704403","title":"楼居新成","dynasty":"明","author":"黎民表","text":"江上黄尘不可游，中林小筑胜丹丘。北城隐地闻钟鼓，西塔横空挂斗牛。万里己归馀皂帽，一枝差足慰菟裘。春鸿知尔深延伫，王气常依翡翠楼。岭峤冰霜岁少逢，北窗犹自敞深冬。烟花迤逦开千井，钟梵萧寥落半峰。绀石东行秦尉筑，金沙西注葛侯封。多惭长者回车辙，累月扳云少定踪。云气朝来海上青，绪风吹梦酒初醒。临池小奏雕虫技，探笥惟留相鹤经。星象天边低析木，江湖岁晚散浮萍。梅花最起高楼思，不是关山笛里听。十载追趋捧禁闱，翻然归兴落渔矶。诗馀对御初裁草，箧有薰香旧赐衣。绿酒易狂犹强制，金丹虽老不言非。海门东去扶桑近，黄鹄冥冥何处飞。"}