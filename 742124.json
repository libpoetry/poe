{"id":"742124","title":"七十二过涧","dynasty":"清","author":"曹龙树","text":"二七之数原属火，此七十二水不乾。一日涉水七十二，过水更比过火难。五月廿日我到此，卓午方开翟家市。象促征夫趁前程，亭长攀辕曰止止。此去七十二涧河，桃岭雪山风雨多。山雨每于午后酿，新涨一来人葬波。前年豫省兵饷到，使君不听良言告。严催车马向前行，自揽花骢作先导。岂知霎时两满山，山涛四面来更暴。人骑行李没处寻，半剩饷车在泥淖。与君同是解饷人，其余不必为君道。君请权停半日骖，行止明晨仆来报。闻言我且宿邸家，次晓红旭弄川华。万里无云天正好，急命仆夫起群车。果然盘山夹一涧，一涧屈曲走惊蛇。断岸千尺攀不上，旁涧四出乱如麻。何年吴璘开地网，到此真同井底蛙。桥彴舟楫两难施，涉者褰裳等跳虾。车声邻邻轮齧石，马行蹙蹙踬语沙。虎豹虬龙各千状，鸟不成鸟花不花。前到会宁五十里，邑宰遣人特道喜。我自过来觉平常，不料逾时飞白雨。若使此时涧中行，随波逐浪可知矣。想见大雨时行时，行人多似尾生死。我闻秦始皇，鞭石有奇方，何不驱此陵谷作平场。又闻西蜀王，五丁开径荒，何不凿此山腰走康庄。我欲运南山之石，炼汾水之钢，选邓林之乔木，采渭川之修篁，访名匠于鲁宋，在此百丈崖上，造成七十二座跨水梁。"}