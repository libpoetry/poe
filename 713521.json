{"id":"713521","title":"游罗浮作","dynasty":"明末清初","author":"屈大均","text":"隆嵷两灵岳，佐命于祝融。蓬莱浮海来，与之合鸿濛。曜真秘阴室，朱明开阳宫。夜半海日飞，摇荡石楼红。石楼夹天起，云气流如水。日出见仙人，玲珑水帘里。迎我四百峰，蝴蝶大不已。袅袅铁桥垂，欲度愁风吹。白云为羽翼，一举将何为。苏耽尚有母，莱子亦有妻。潜龙宁勿用，雷雨将乘时。麻姑有酒田，聊自耕紫烟。捣药命红翠，流杯持寒泉。欢娱可因物，变化宁在天。"}