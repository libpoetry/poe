{"id":"689733","title":"次李宗烈韵","dynasty":"明","author":"张以宁","text":"倒着乌纱醉几回，白鸥门外莫相猜。浮生万古有万古，浊酒一杯复一杯。棕叶响交风色异，豆花飞满雨声来。青灯独似儿时好，一卷遗书自阖开。坐来落叶两三声，野菊开时雨满城。作客愁多仍岁晚，还家梦远易天明。古时豪杰有遗恨，秋日溪山无俗情。君可归欤吾未得，百年怀抱向谁倾。"}