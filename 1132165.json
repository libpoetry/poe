{"id":"1132165","title":"彭绣使平叛卒后除经略小诗陈利害","dynasty":"宋","author":"戴复古","text":"广东经略使，今古几人贤。陛下用一士，民间有二天。清风排瘴雨，廉德照贪泉。龙节生光彩，鸾车奏凯旋。斩蛟移鳄后，近水有惊鳞。阃外尚多事，幕中无一人。佩韦防狷急，强饭养精神。罗致贤能士，仍须藻鉴真。乳虎恋巢穴，穷猿失木悲。早须思一著，先要释群疑。豪杰通心腹，人民无怨咨。御军明纪律，威爱贵兼施。"}