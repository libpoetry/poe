{"id":"153050","title":"金山化成阁望焦山作","dynasty":"宋代","author":"贺铸","text":"朝登化成阁，写睇沧江东。岿然痤鹤山，屏截横流中。云烟生蔽亏，水石相磨砻。飞构结岩腹，天龙严佛宫。初无刳木智，不与尘界通。旷莽天地间，胜事岂易穷。将谋乘兴入，难此迎潮风。可信浮桴约，仅有由也同。我亦念行役，翻如征北鸿。他日一渔艇，悠悠浮玉翁。"}