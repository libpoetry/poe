{"id":"1208356","title":"王君冕关中别墅芳润亭寄题二十韵","dynasty":"元","author":"宋褧","text":"雍壤第上上，土厚风气温。水泉引甘泽，卉木滋以蕃。兴王作都会，山川郁屏藩。维周秦汉唐，陈迹犹具存。一览以娱目，矧此长子孙。胜境遇名士，相值复何言。王君长安人，负郭有田园。蓝田在其左，终南高且尊。平川豁瞻眺，崇冈如吐吞。结搆事幽隐，池台閟重垣。植木春茂茂，酾酒夏沄沄。晴花炫屋角，秋苔黯墙根。岚翠浥图籍，柯叶荫壶尊。觞咏协时序，起居适寒暄。生涯付子弟，供具有鸡豚。好客时过从，租吏不叩门。谈评极宇宙，息偃度朝昏。缅怀鹤在阴，大笑虱处裈。茫然圭组念，邈矣车马喧。兹亭可适意，馀事勿复论。"}