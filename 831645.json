{"id":"831645","title":"二叔祖母罗太恭人七十晋一寿诗四首 其一","dynasty":"清末民国初","author":"林朝崧","text":"觥觥太守公，我之王父行。一箭取功名，门前旌棨壮。恭人昔来嫔，薳簉贤声畅。生我孝廉叔，秀出诸昆上。画戟鹓班执，峨冠雀翎扬。母因子爵荣，翚翟拜天贶。司徒石窌封，阿杜金钗饷。援古以方今，恩宠何多让？彩衣舞虽罢，兰芽茁相向。才堪宝田守，孝同洗马养。华诞逢古稀，徵词耀屏幛。彤管书妇功，女史职久旷。不才忝诸孙，懿行安敢忘？愿扬圣善风，付与乐人唱。"}