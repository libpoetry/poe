{"id":"1050201","title":"送范端仲推官","dynasty":"宋","author":"郭祥正","text":"范君建阳客，读书过万卷。下笔又神速，数预贤能荐。省闼复擅场，声名动海县。一投红莲幕，阻上金銮殿。志气老不衰，苦柏冒霜霰。当涂少知已，薄禄势所恋。君子困下僚，佞士即华选。顾我驽散才，摄守颇优便。公庭可罗雀，云山复对面。坐卧临清风，吟哦挥羽扇。相逢始相乐，瞥去若惊电。君行我幽独，送君聊自谚。"}