{"id":"602224","title":"春雪篇","dynasty":"明","author":"梁岳","text":"平楚苍苍孟春月，东皇送暖严霜歇。共忻淑景布阳和，讵意寒威尚飞雪。同云惨淡冻不开，六花零乱点莓苔。已向赤城披素练，还过双阙洒璚台。霏微转觉冰天暮，轻清肯受缁尘妒。皎洁翻令宿鹭猜，飘扬似触栖乌怒。银海瑶山尽一时，璚枝玉树互参差。乍惊柳絮堤边起，忽讶梅花笛里吹。随风缥缈浑难定，流辉宛转遥相映。高咏空怜谢女才，扁舟祇动王猷兴。看看不减去年冬，万户千门积素中。冷浸虚堂侵几簟，斜穿曲槛照房栊。别有琳宫兼蕊殿，翔鸾舞凤高低见。云母屏开璧月明，水晶帘捲珠光现。皂貂狐貉不胜寒，坐拥金炉漏未残。重裀列鼎堪销夜，宁知僵卧有袁安。滴向檐端声淅沥，深闺少妇泪沾臆。陌头杨柳几经春，玉关迢递无消息。沉冥永夜复悠悠，他乡游子倍离忧。天涯短鬓难禁白，旅馆孤灯总易愁。谩道春宵好行乐，红尘紫陌虚相约。往来一唱郢中歌，歌长调苦翻萧索。徙倚空斋竟不眠，新寒仍透广文毡。世间那得苏司业，买醉谁堪送酒钱。"}