{"id":"695094","title":"和卢方伯暮春见访郊居出示家藏二首","dynasty":"明","author":"林大春","text":"碧海春深波浩荡，青山日暮树阴浓。光辉野屋留车辙，珍重家藏出鼎钟。五色彩霞人吐凤，千言紫气道犹龙。深宵未遣星轺动，为把层云古洞封。年来两地各岩居，一札宁通政府书。晋室还须借安石，汉庭空复荐相如。园林雨霁花犹湿，箫鼓风喧芰欲舒。何幸相逢更相别，偏留绣句照蓬庐。"}