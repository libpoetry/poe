{"id":"686950","title":"寄酬长兴知县萧德瑜四首","dynasty":"明","author":"刘崧","text":"有美长兴宰，曾为工部郎。冶金精范器，制锦动成章。客鬓何曾白，乡心故自长。永怀明月夜，送酒过濠梁。山泽通虞部，图书限职方。向来嗟共事，此别更殊乡。羸马燕山远，红船霅水长。各言思奋励，未可惜参商。近见湖洲客，因传三月书。关河千里外，霜露九秋馀。作县能知事，携家想定居。几时苕霅上，相见采芙蕖。五十今逾四，惊添白发多。遭逢嗟已盛，报答欲如何。边月明山驿，沙冰带塞河。远凭南乡雁，一寄北行歌。"}