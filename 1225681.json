{"id":"1225681","title":"陪幸西湖","dynasty":"元","author":"泰不华","text":"北都冠盖地，西郭水云乡。珠树三花放，鸾旗五色翔。鸡翘辉凤渚，豹尾殿龙骧。驾拥千官仗，帆开百尺樯。属车陪后乘，清道肃前行。河汉元通海，湖山远胜杭。经纶属姚宋，制作从班扬。瑞绕金根动，声摇玉佩锵。春阴飞土雨，晓露挹天浆。御柳枝枝绿，仙葩处处香。葵倾惟日向，荷偃借风张。宝马鸣沙路，华舟迥石塘。金吾分禁籞，武卫四屯箱。小大濡深泽，仁明发正阳。皇皇星斗润，落落股肱良。朝野崇无逸，邦家重有光。赐租宽下国，传诏出中堂。布政亲巡省，观民或怠荒。麦禾连野迥，桑柘出林长。乐岁天颜喜，回銮月下廊。"}