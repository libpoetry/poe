{"id":"1116384","title":"哭邢刍父六首","dynasty":"宋","author":"苏泂","text":"颐养花能秀，谦卑玉似温。当家衣钵受，外氏典型存。逸骥方开路，归云遽敛昏。胸中何事了，地下与谁论。未晬俄孤子，垂髫便俊声。深知表独立，敢谓竟无成。嗜好惟经史，情亲到友生。回看真梦幻，未必泯神明。江汉渊流远，芝兰雅韵深。规行真畏友，庄语剩闲心。未悉昭昭理，长怀秩秩音。且随贤父窆，应伴放翁吟。在昔呻吟作，于今族姓无。致身胡不可，得寿有相须。鬼魅资强黠，乾坤恶好儒。黄陈诸老泪，何独为惇夫。恸哭叫苍天，其如手足然。几年能尔熟，一日弃予先。委翰愁胠箧，赓诗叹绝弦。求儿方画褓，有母况华颠。太学三旬食，邢家万事空。初头才过我，半后已无公。惚恍扶床语，仓皇就木终。从今颜巷冷，宁复孔尊同。"}