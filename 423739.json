{"id":"423739","title":"赤嵌城","dynasty":"近现代","author":"苏大山","text":"万里飞来凿空船，手剪牛皮量山川。胡语欺人殊可怜，嚇蛮之技真狡焉。南来我策双轮前，风声猎猎雷声阗。滔滔目极天海连，欲堕不堕危堞悬。老榕根翻如铁坚，犵鸟啾啁蛮花然。停车直上跻其巅，但见古苔绣上砖。不见枯桑栽作田，长剑弗跃沈于渊。受降图在生云烟，还我江山三百年。大笑拍手问青天，其亡也忽不踵旋。宰割六合天下鞭，秦人之哀恶可蠲，以古为鉴尚慎旃。"}