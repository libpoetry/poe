{"id":"1104716","title":"乾道七年册皇太子四首","dynasty":"宋","author":"郊庙朝会歌辞","text":"建储以贤，辟宫于东。典册既备，筮占既从。济济卿士，锵锵鼓钟。天子戾止，盛哉礼容。雕珉瑳瑳，篆金煌煌。对扬于庭，是承是将。星重其晖，日重其光。观瞻以怿，国有元良。渊中象德，玉裕凝姿。进退周旋，有肃其仪。既定国本，益隆庆基。燕及两宫，福禄如茨。储副豫定，器之公兮。册授孔时，礼之隆兮。天步迟迟，旋九重兮。寿祉万年，德无穷兮。"}