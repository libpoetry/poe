{"id":"1105547","title":"月上人以拳石植海松莳菖阳于四际苍姿秀色钟清气于几案间以为梅溪之野人赠兼惠诗章因与酬唱凡四首","dynasty":"宋","author":"王十朋","text":"苍苍千尺大夫松，不似湖嵌植小茏。枕水一拳形崒嵂，凌云三干色尨茸。王衡星化姿兼茂，莲社诗高席可重。乞与书窗端不恶，萧然如对德人容。处士何须种七松，剩栽海上绿髯龙。灵根频灌苍如玉，黛色初抽软似茸。蘸水小山形凿凿，引年昌歜节重重。道人分得岁寒种，一洗梅溪憔悴容。禅杖西游睹万松，归栽九节伴苍龙。何须偃盖藏龟甲，自可延年胜鹿茸。赞老房幽看更好，昼公诗险和难重。为师旦旦加浇濯，不遣尘埃上绿容。涧毛纤细荫青松，会见成仙与化龙。孤屿两峰多臭味，一茎九节异香茸。羡师得句侵澄观，顾我谈经愧叔重。明日还家带沧海，园林小小可能容。"}