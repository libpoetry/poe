{"id":"578445","title":"学稼轩","dynasty":"明","author":"罗亨信","text":"东莞昔为诗礼邦，故家乔木遥相望。茶山卫氏更翘楚，衣冠奕叶生耀光。学稼高人颜似玉，大带深衣巾一幅。百亩畲田命仆耕，三冬文史教儿读。兴来曳杖游陇头，嘉苗浡浡如云稠。载薅载耨去稂莠，实颖实栗无贼蟊。秋高放棹坐江浒，大田多稼登场圃。酿为酒醴洽比邻，小大稽首祀田祖。输官奉客恒有馀，含哺鼓腹歌唐虞。人生适意亦云足，万钟九鼎将何如。高人磊落负奇气，岩谷幽栖久淹滞。岂无健翮能排云，亦有长材堪佐理。年来陡觉鬓成霜，身如野鹤高昂藏。清泉白石恣游览，缘醑芳樽闲咏觞。参苓采得山中药，养性颐神有真乐。功名事业在儿孙，富贵荣华付冥寞。前年我奉明诏归，轩中相见何委蛇。张筵醉赏陶令菊，对榻细咏邠风诗。别来几度空相忆，怅望乡关树云隔。江海迢迢劳梦思，辞翰不到茶山侧。引年便拟解朝簪，扁舟归去时相寻。借得仙人玄鹤跨，蓬莱顶上共登临。"}