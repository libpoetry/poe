{"id":"495658","title":"酹江月 题陈都宪希冉双玉合藏卷","dynasty":"明","author":"陈霆","text":"白杨风雨，算天涯、过了几番寒食。谁信客床胡蝶梦，竟做游魂羁魄。杜宇难归，薤歌谁举，云渺稽山窟。攒封无主，土花凝满苍碧。早是天道非亏，仁人有后，兰玉孙枝出。袍笏不施鳖石拜，来访苍梧荆棘。剑合龙津，鹤归华表，重瘗兰亭墨。空山皎月，物华光射双璧。"}