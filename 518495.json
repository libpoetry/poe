{"id":"518495","title":"与王永锡廖敷锡同游三洲岩","dynasty":"明","author":"张吉","text":"仙岩渺何许，宛在碧岑间。我来不惮远，鼓枻湘水湾。亦有同舟客，荧荧俱妙颜。舍舟入岩际，岩溜方潺潺。探幽动野癖，窥罅讶天悭。云深隐白日，薄寒侵蒯菅。时见空洞表，悠悠鸾鹤还。安知峡山里，吏隐非真閒。芳筵湛清酤，代舞秉长蕳。苍壁多往躅，跻陵忘险艰。更闻有仙客，炼形依此山。去来骑苍鹿，飘忽难追攀。我欲见此客，敢辞捐佩环。再拜问至诀，永超生死关。"}