{"id":"682455","title":"泛?川出三洲口溯大江至石洲登岸和四兄七弟","dynasty":"明","author":"区大相","text":"落日晴川曲，悠然趣不穷。偶乘舟楫兴，还与弟兄同。山水存微尚，琴尊挹素衷。晚来清管发，时逐蓼花风。闲棹傍幽栖，泉香草复萋。稻畦蘋渚外，樵路竹林西。沙鸟晴偏浴，汀花净不泥。沿洄已可乐，况在故山溪。乘流兴未已，摇楫大江清。晻暧前山望，留连后浦情。回樯依雁序，狎席恋鸥盟。今日仙舟上，谁知是弟兄。"}