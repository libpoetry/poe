{"id":"698688","title":"满庭芳 午日","dynasty":"明","author":"夏言","text":"雨过阶除，风来帘幕，午窗清梦初回。端阳节近，满院海榴开。细数盆池荷盖，雕梁畔、燕子飞来。醒睡眼，卿云五色，睛绕凤凰台。故园当此日，兰舟竞渡，画鼓如雷。有芳洲草阁，绿水萦回。只为君恩深重，谁知是、补衮非才。乌帽底，早堆华发，中夜对三台。微雨催花，秾烟酿柳，韶光又近清明。闲门要路，芳草一时生。北雁翩翩南去，故园隔、千里含情。东风里，可人清听，新啭上林莺。玉堂春昼永，游丝乳燕，相逐轻盈。将彩毫频试，漫写生平。惟有丹心恋阙，江湖梦、几度难凭。揽青铜，渐看华发，岁月迅堪惊。冰玉溪山，烟霞城郭，白云晚簇黄堂。皇华亭畔，绿水带浮梁。共道贤明太守，真国器、风节文章。车下来，桑麻遍野，弦诵满江乡。古人谁得似，龚为渤海，堪在渔阳。览从前青史，何负循良。一郡难淹骥足，冲霄汉、自属鸾凰。遥瞻望、紫薇楼下，添得个神仙郎。宝墨楼前，赐麟堂畔，盆荷初放仙葩。翠盘擎玉，红艳夺朝霞。的的明妆映水，迎风处、旖旎堪夸。午梦醒，湘帘半卷，清馥透窗纱。玉堂秋梦好，谢池吟草，淹笔生花。把新词写就，柬寄东家。我爱红衣渐褪，碧房内、玉子交加。更阶前，槐黄桂绿，次第到兰芽。"}