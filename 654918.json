{"id":"654918","title":"腊月二日诸同年会饮予家因作图以纪终会云","dynasty":"明","author":"倪岳","text":"忆归鳌禁直，爱说杏园图。诸老留遗事，中朝仰盛谟。文章臻道妙，勋烈应时须。允矣推先达，因之启后涂。倾心瞻斗岳，拭目见眉须。旷邈宜重续，招邀不再呼。会当清燕合，身及太平娱。高节偏怡晚，深期直过晡。香山藉居易，洛社重宽夫。江右来三俊，吴中得二儒。玄晖才更逸，原甫志非迂。独贡荆山璞，连收闽海珠。洋洋怀泌水，落落耻齐竽。调律夔音协，封山舜业符。奇逢如有待，雅集幸无渝。诗话呈新草，歌词据槁梧。永怀兰在室，尽醉酒盈壶。点染争毫末，观瞻动座隅。丹青差可托，卷帙自应俱。翠竹鸾仪整，苍松鹤骨癯。何劳问工拙，聊足记形模。异产关河隔，同升雨露濡。论交千古尚，投分寸诚孚。艺苑联珂入，经帷接佩趋。冰衔今岂远，天路昔非殊。礼法从容地，才猷次第摅。正缘师孔孟，端合谢轩虞。张弛遵前轨，荒凉愧此区。流传从竹帛，想念在桑榆。厚意知堪信，芜言恐未愚。"}