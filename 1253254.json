{"id":"1253254","title":"新春风雨次陆北岩韵三首","dynasty":"元末明初","author":"陶宗仪","text":"博山沉水袅轻烟，岁旦常仪总粲然。笠屐宾朋来雨外，盘觞儿女列堂前。梅惊朔次朝犹落，柳怯春寒昼未眠。盥手正襟端策问，今年还可种圭田。江南风雨见何曾，十日都无一日晴。晓起暂看新岁历，老来偏动故乡情。良辰美景须花柳，妙舞清歌待燕莺。喜有山林容我辈，共将诗酒乐文明。鸟车载鬼过遥天，白雨淋浪杂翠烟。喜咏久无工部老，祷祈未用玉堂仙。世情简淡非今日，春色凄迷似去年。风景不殊乡邑远，梦归夜夜浙江船。"}