{"id":"464262","title":"六丑 题万松居士赠待渡图","dynasty":"当代","author":"魏元旷","text":"黯苍然暮霭，独徙倚、山中归路。曲溪断峰，秋声都迸住。怅怅回顾。寂寞来时径，翠微横绝，下隔横波渡。扁舟一棹方容与。窈渺潭深，咿哑橹缓，伊人载归何处。早迷茫晚色，遥合烟树。徘徊谁语。漫邛须自赋。古步平芜际，难记取。连宵几涨新雨。更添教渡口，乱流无数。凉飔起、叶飞如许。遥指点、峡畔桥高水远，溯洄休去。惟应悔、采药迟误。且莫辞、暝立疏林外，看云少伫。"}