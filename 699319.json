{"id":"699319","title":"淮安舟中","dynasty":"明","author":"袁宏道","text":"别思抽如绪，酲酲也不休。触篷风自语，砑橹浪相揉。野钓空舟侧，荒窑古渡头。微官真可笑，谚语拾姜猴。兀兀叹淫滞，西风两日馀。近床铺纸叶，研彩类方书。触目无非网，登盘只是鱼。荒村经水后，十屋九家虚。空郊不可行，积砾与蒿平。菌耳悬枯木，烧痕入古城。按图知旧垒，认柳识邮程。一望淮阴墓，今人百感生。河堤千里道，柳缕万条肠。客是粘愁蒂，禅为治苦方。乡思鱼子饭，酒梦蛤蜊汤。渐觉读书懒，游蛛网笔床。"}