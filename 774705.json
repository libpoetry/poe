{"id":"774705","title":"挽石朴斋","dynasty":"清","author":"章甫","text":"海天昏黑海雷吼，破浪鲸鲵秋夜走。罗岳石摧百尺巅，瀛壖惊睹落星斗。曩时清诲几过从，略分言情忘年友。投我木李投我桃，至今尚未报瑶玖。忽骑箕尾比列星，可是星宫悬已久。不然德者福之基，应享三万六千寿。如何人瑞地行仙，仅称六十有六叟。人语传来半信疑，十分遥望伤八九。二百里外来讣音，岁辰月戌时在酉。其日乘鸾上碧霄，何时化鹤归黄耇。任呼返魄与招魂，一意星回帝左右。霜寒露冷又风酸，天问无辞空搔首。楚些哀遍思旧铭，白马素车我敢后。啼鹃溅血泪星星，献以冥镪祭以酒。大梦长眠杳九泉，人琴感叹知耶否。石之火矣电之光，古往今来谁不朽。生顺死安两无惭，如此羽化何所负。芙蓉城里是故家，莫说其乡无何有。"}