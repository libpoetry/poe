{"id":"1129508","title":"次李东迁寄娄云西两诗韵","dynasty":"宋","author":"释居简","text":"远明双白倦揩摩，镜里星星绿变皤。凝不飞云疑有蒂，润潜分井信无波。鹤安屡空都忘去，鼠笑长贫绝见过。宛转门前听歌鸟，倚风疏柳正婆娑。绿涨菱荷一半空，残零小队试吴宫。断虹暝卷千峰雨，方塔凉吹四面风。遥夜河源和月晓，近秋溪影与天同。山林横槊非长算，犹欲前驱挑两翁。"}