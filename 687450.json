{"id":"687450","title":"故园脩竹日在目中家人来都下问以诗五首","dynasty":"明","author":"孙承恩","text":"园中旧竹千馀个，荣悴新来近若何。愁闻岁晚冰霜厉，尚欠春深雨泽多。有无老宿参禅至，几见高人载酒过。尘土汩人三二载，伫思归日荫婆娑。园中竹影常嫌薄，水北曾教添植之。莫为速成移本杂，只愁过臈误栽时。畬田须计栖牛室，禄赐堪为结屋赀。乞得圣恩许归去，衰慵应慰素心期。故园脩竹近何如，屋后筼筜百数馀。雨洗翠帘当曲径，风飘香雪落残书。莫将稚笋堪清供，况可顽童砟钓鱼。纵适敢希唐士达，赋归或似汉时疏。一圃新除五亩宽，更栽脩竹百千竿。杏桃不负春阳媚，冰雪须留晚节看。莫信砟来辰日好，要知培过上番难。会开南北深深径，来往溪桥策杖看。竹也平生最爱之，草堂分植更添奇。隔溪已教重开径，力壅还愁或后时。要使连云移巨本，可无向日挺高枝。鹧鸪烟里春深候，拟趁幽人赋缘漪。"}