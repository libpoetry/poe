{"id":"766912","title":"浪淘沙慢","dynasty":"清","author":"俞士彪","text":"岁华换、暖回幽谷，春到南国。梅蕊霜前乍白。兰牙雪里渐碧。看树绕、云围乡路隔。漫淹滞、水馆山驿。料难向归鸿假双羽，思量总无益。悲恻。谁怜飘泊踪迹。向日丽花明良时候，镇地长作客。嗟恁样韶华，负了堪惜。欲归未得。愁镜中、双鬓那能长黑。利锁名缰无休日。将年少、生生浪掷。又何况、愁催兼病逼。恨春到、恼乱人肠，旅馆闭、垂帘不放东风入。"}