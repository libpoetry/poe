{"id":"180899","title":"九月八日登高作重九奇父赋三十韵与义拾余意","dynasty":"宋代","author":"陈与义","text":"九月风景好，节意满天涯。书生尊所闻，登高乱城鸦。虽无后乘丽，前驱载黄花。两楼压波壮，众泽分夭斜。居夷惊有苗，访古悲章华。萧条湖海事，胜日一笑哗。兴移三里亭，木影杂蛟蛇。二士醉藜杖，两禅风袈裟。奇哉古无有，未觉欠孟嘉。天公亦喜我，催诗出微霞。赋罢迹已陈，忧乐如转车。却后五百岁，远俗增雄夸。"}