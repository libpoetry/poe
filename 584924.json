{"id":"584924","title":"练塘歌为邑尹邱懋之作","dynasty":"明","author":"苏仲","text":"练塘之水清而瑩，倒湛星河烟雾静。源头活水滚滚来，恍然朱子方塘境。濂溪翁，溪水照见莲花红。先生趣味已到此，练塘风景将无同。四围有山植佳木，接翠连苍共清淑。冬温夏凉我爱之，流泉脉脉涵幽谷。少年筑室于其间，徘徊日往非等閒。山寂寞，水澄清，读书万卷无留停。有时执笔千行下，文章滚出青钱价。养成大用济风云，头角峥嵘谁不怕。藏修到此工夫深，一日声名满天下。"}