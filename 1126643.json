{"id":"1126643","title":"毛竹山四首","dynasty":"宋","author":"萧立之","text":"租地编茅且数椽，孤悬浮寄亦堪怜。山深无复农桑事，别有人间种药田。山围水匝径百里，树老苔封知几春。谁遣五丁开栈径，当时疑有避秦人。云间樵子罕曾逢，时有携镵采药翁。树树山猿摇落日，榧林无实老秋风。道傍虎迹大如盌，落日平林客子惊。问宿转湾知有店，山根一路笕泉声。"}