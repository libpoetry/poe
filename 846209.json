{"id":"846209","title":"折红梅 其一","dynasty":"宋","author":"无名氏","text":"陇上消残雪，曲水流断，淑气潜通。群花冷未吐，夜来梅萼，数枝繁红。光夺化工。发艳色、不染东风。信凭晓风，难压精神，占青春未上，别是标容。天香渐杳，似蓬阙玉妃，酒困娇慵。只愁恐、上阳爱惜，各种移向瑶宫。西归驿使，折赠处、庾岭溪东。又须寄与，多感多情，道此花开早，未识游蜂。"}