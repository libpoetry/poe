{"id":"722691","title":"南乡子","dynasty":"明末清初","author":"曹溶","text":"白发苦相勾，肠断西湖听雨楼。难唤柔奴吹玉笛，归休，割取天涯一段秋。无复鹔鹴裘，好友初停日暮舟。满载葡萄三百斛，淹留，看到酴醾绿未愁。吴地有情人，话彻联床隔几春。眼底铜檠销夜漏，逡巡，高筑糟丘阁画轮。富贵竟谁真，花絮同飘陌上尘。无奈热肠闲不得，殷勤，好为青山惜此身。"}