{"id":"623063","title":"玄宗","dynasty":"明","author":"郭之奇","text":"景云一旦辞黄屋，开元始向贞观续。诸宄消亡似拨霜，群生仰照来初旭。姚宋韩张共轴钧，披胸写意同启沃。岂知倾国自名花，花如人面人如玉。密口奸成金鉴蒙，赤心儿赐金钱浴。五队奢豪竞主恩，诸方节度改胡纛。李杨相继塞谏争，南诏北边畴敢告。羯狗臊尘河上飞，马嵬香袜沟中辱。剑门花鸟助人愁，山色加青水倍绿。人生有情空自毒，水山花鸟时相促。白头宫女说连昌，少陵野老哀江曲。太平谁致乱者谁，天宝前车千载鹄。"}