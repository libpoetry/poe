{"id":"244710","title":"扬州后土庙琼花香如莲花落不著地丙子一夕大","dynasty":"宋代","author":"赵文","text":"朔风吹沙淮浪白，二十四桥沉冷月。颠雷夜半撼芜城，雪萼琼丝破空碧。金瓶岁岁献君王，玉罂泛酒莲花香。明光殿闭沙漠远，人自无情花断肠。落蕊飞天识天路，何如拔树飞升去。唐昌游女再归来，城中只卖琼花露。江南俘客吟如叫，想像裁词不成调。天宫夜宴按霓裳，玉女擎花紫皇笑。"}