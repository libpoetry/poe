{"id":"1001119","title":"绍兴帅相汤公会五客蓬莱阁登望海亭属某赋诗","dynasty":"宋","author":"曾几","text":"赫赫会稽郡，潭潭府公居。一州胜绝处，毕集于庭除。秦望极高秀，千峰散江湖。蓬莱为收揽，远近争奔趋。溟渤无百里，登临失东隅。翚飞卧龙顶，便可窥方壶。丞相不独飨，故人盛招呼。兵厨列樽俎，宾次罗簪裾。杰阁坐褫带，危亭上肩舆。耄倪争指似，还见云间无。一月明白璧，五星灿连珠。鄙夫何足数，愧汗沾霜须。客有徐季海，题名数行书。怒猊抉石外，筋力颜之徒。周老盍命驾，属闻遂悬车。何妨行役事，政用儿孙扶。"}