{"id":"604247","title":"癸丑正月二十五日客有以街谈见示者悲而赋之","dynasty":"明","author":"张萱","text":"去年正月十九夜，豺虎入户殊咆哮。今年正月十九夜，狐狸满穴何悲号。此番报应亦太速，吁嗟天公无乃劳。虎威可假不可久，尔狐毋谓皇天高。夜行昼伏胡为者，依草附木攒戈矛。岂知厉鬼瞰其屋，一狐忽化为神獒。雄狐不死雌狐死，萧墙祸起安能逃。人言尔獒亦莫逃，天公有眼鬼有脚，此日明年及尔曹。"}