{"id":"32159","title":"和友人见题山居水阁八韵","dynasty":"唐代","author":"杜荀鹤","text":"池阁初成眼豁开，眼前霁景属微才。试攀檐果猿先见，才把渔竿鹤即来。修竹已多犹可种，艳花虽少不劳栽。南昌一榻延徐孺，楚国千钟逼老莱。未称执鞭奔紫陌，惟宜策杖步苍苔。笼禽岂是摩霄翼，润木元非涧下材。鉴己每将天作镜，陶情常以海为杯。和君诗句吟声大，虫豸闻之谓蛰雷。"}