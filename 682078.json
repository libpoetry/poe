{"id":"682078","title":"玉海诗","dynasty":"明","author":"彻鉴堂","text":"才从下里盼中阳，忽踏晶亭看海棠。百子峰头飞凤鹤，九星河里浴鸳鸯。十天露洒人千劫，万殿香飘玉一床。握手紫仪倾珀水，红云袅袅沸笙簧。月满中霄永不斜，洪□万亿总黄麻。传珰何日飞神女，炼石今朝挹圣娲。厘蕊青蒸三籁雨，彤花缝散九明霞。武陵莫羡春如锦，例到真官玉海赊。平抟羊角看逍遥，袖拂虹冈万里桥。地涌祥云红鹤舞，天开瑞雨白龙朝。三吞香溢琪山钵，九奏风生玉陛韶。一种银家堆紫雾，笑称秦女和萧箫。"}