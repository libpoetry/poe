{"id":"1198800","title":"赠谢安诗","dynasty":"魏晋","author":"孙绰","text":"缅哉冥古，邈矣上皇。夷明太素，结纽灵纲。不有其一，二理曷彰。幽源散流，玄风吐芳。芳扇则歇，流引则远。朴以凋残，实由英剪。捷径交轸，荒涂莫践。超哉冲悟，乘云独反。青松负雪，白玉经飙。鲜藻弥映，素质逾昭。凝神内湛，未醨一浇。遂从雅好，高跱九霄。洋洋浚泌，蔼蔼丘园。庭无乱辙，室有清弦。足不越疆，谈不离玄。心凭浮云，气齐皓然。仰咏道诲，俯膺俗教。天生而静，物诱则躁。全由抱朴，灾生发窍。成归前识，孰能默觉。暧暧幽人，藏器掩曜。涉易知损，栖才测妙。交存风流，好因维絷。自我不遘，寒暑三袭。汉文延贾，知其弗及。戴生之黄，不觉长揖。与尔造玄，迹未偕入。鸣翼既舒，能不鹤立。整翰望风，庶同遥集。"}