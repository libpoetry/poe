{"id":"1143708","title":"重午二首","dynasty":"宋末元初","author":"方一夔","text":"画鹢鸣鼍水满湖，千年遗恨渺平芜。累臣水底沉鱼冢，玉女钗头缀虎符。双鬓点斑羞绿艾，一樽凝碧怯香蒲。楚乡旧俗生悽怆，愧杀人间懦丈夫。苦疮战马倦风沙，伏枥无心万里赊。老去手风从妇展，愁来背痒倩儿爬。人情反覆好生羽，世味差殊嗜食痂。一卷方书初读罢，小窗惊怪日西斜。"}