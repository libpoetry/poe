{"id":"496327","title":"大江东去 次苏韵，赠槐川侍御","dynasty":"明","author":"夏言","text":"骢马巡行，赖高贤、轸念一方民物。风力霜棱行道避，震动匡庐一壁。名重璠玙，文腾星斗，雅操凝冰雪。紫霄鸾凤，鹰鹯未是材杰。闾阎疾苦偏知，蠲除账货，仓廪随发。人仰槐川真御史，所至豺狼迹灭。野老林间，惟知歌咏，长笑舒眉发。大江列郡，人在玉壶秋月。"}