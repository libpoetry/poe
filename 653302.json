{"id":"653302","title":"和孙廷珍侍御短檠歌","dynasty":"明","author":"张宁","text":"中庭烧檠多更长，金缸列钱绕屋光。红荧朱烬耿欲灭，酒酣试问西堂凉。美人矜醉炷罗带，照拂氍毹铺绣床。东邻少年曳裙客，收束韦编二三策。呻吟佔毕短檠空，光青夜寒秋月白。佳儿在后翁在前，轰雷震起双龙眠。凤膏不复延骄恣，绿幕绡红烟扫翠。短檠犹照旧时人，翻惜长檠便沦弃。"}