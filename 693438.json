{"id":"693438","title":"南阳送田青丘先道赴春试","dynasty":"明","author":"邱云霄","text":"万里兰舠对榻分，一春花鸟共江濆。经纶策献开双阙，丽藻光寒照五云。芳杜客愁青欲遍，垂杨莺啭碧初芬。黄金台上何时醉，白玉杯前舞夕曛。碧柳临风折玉条，青尊落日客魂销。牛边紫气开龙匣，马首红云近帝朝。离索江波聊对简，徘徊星汉想鸣镳。风回锦勒遥相忆，月满牙樯度鲁桥。"}