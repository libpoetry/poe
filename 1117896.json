{"id":"1117896","title":"忆山南二首","dynasty":"宋","author":"陆游","text":"貂裘宝马梁州日，盘槊横戈一世雄。怒虎吼山争雪刃，惊鸿出塞避雕弓。朝陪策画青油里，暮醉笙歌锦幄中。老去据鞍犹矍铄，君王何日奏肤功。醉墨淋漓酒百杯，辕门山色碧崔嵬。打毬骏马千金买，切玉名刀万里来。结客渔阳时遣简，踏营渭北夜衔枚。十年一梦今谁记，闭置车中只自哀。"}