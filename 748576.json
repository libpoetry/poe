{"id":"748576","title":"仙姑洞","dynasty":"清","author":"孙锵鸣","text":"万峰高插天，突立如削铁。仄径蟠修虬，萦纡出山脊。中逢丛竹林，夕阳漏深碧。石腹呀然开，危楼架岩隙。静者白云栖，微听暗溜滴。跨空虹梁横，达傍月牖辟。古藤纷倒垂，异卉茁如织。锐欲穷幽探，老恨乏足力。诡奇非一状，知是真灵宅。仙姝冰雪姿，来此餐松液。遐举在何年，丹灶无遗迹。似闻笙鹤声，空山风露夕。"}