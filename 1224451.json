{"id":"1224451","title":"同刘遂初修撰周伯温编修任大瞻经历王继志架阁西山行香次遂初韵","dynasty":"元","author":"黄溍","text":"仙驭宾天久，衣冠出此游。祗园金地古，汾水白云秋。谒拜陪诸彦，跻攀展寸眸。始知山水窟，近在帝王州。深岫藏青霭，平芜映绿畴。层台临太液，环海象瀛洲。粤自遗弓剑，无从望黈旒。明庭虚次舍，綵缆旧维舟。陛戟盈千列，灵舆副九斿。祠官侦伺谨，中使往来稠。备礼兼今昔，求神遍显幽。琅函开贝叶，玉瓒荐黄流。肸蚃人天合，辉光日月侔。遥看陈羽卫，疑是问龙楼。花雨缤纷落，香烟泱漭浮。重关罗虎兕，簇仗拥螭虬。去去箫声远，微微扇影收。清都成梦境，尘劫等浮沤。归径缘湖尾，残阳挂树头。举杯相慰藉，分席暂淹留。物色迓行辔，风寒袭敝裘。回瞻天路永，坐感岁时周。恋阙惭衰朽，非材堕谬悠。词休富鸿藻，珍赠若为酬。"}