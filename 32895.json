{"id":"32895","title":"和吴学士对春雪献韦令公次韵","dynasty":"唐代","author":"黄滔","text":"春雪下盈空，翻疑腊未穷。连天宁认月，堕地屡兼风。忽误边沙上，应平火岭中。林间妨走兽，云际落飞鸿。梁苑还吟客，齐都省创宫。掩扉皆墐北，移律愧居东。书幌飘全湿，茶铛入旋融。奔川半留滞，叠树互玲珑。出户行瑶砌，开园见粉丛。高才兴咏处，真宰答殊功。"}