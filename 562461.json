{"id":"562461","title":"秋窗诗为羊城义士袁鉴作","dynasty":"明","author":"丘浚","text":"一年之气秋最清，窗涵霁色偏澄明。万条疏朗斜碧入，一点圆空虚白生。坐间四时如一日，冻雪炎风不相及。筠帘昼捲宝凫微，缃帙午寒金薤湿。千崖气肃天宇高，纷纷木叶飘林皋。丹桂凉蟾香散乱，碧桐疏雨冷潇骚。浩然幽独者谁子，终日栖迟此窗里。平生志节明如霜，一片精神淡如水。霜明水澹秋更宜，凛然相对清以凄。孤高远慕伯夷圣，摇落不作宋玉悲。秋行属金德为义，见说承家多义事。十寻云栋敕旌门，五色天书金作字。义声久著越天涯，冠盖过门每轼车。何日南归经锦里，为渠重放笔头花。"}