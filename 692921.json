{"id":"692921","title":"闻孤松谢世继韵悼之","dynasty":"明","author":"杨爵","text":"楚江渔父惜回风，千古同归一梦中。岁月不堪人事变，洒吾双泪痛孤松。深深塔院锁熏风，虚想形容入梦中。当日孤松曾念我，而今我复痛孤松。萧萧松影远红尘，海宇相关一念真。怅望几年空步履，还从此地一沾巾。几年欲接上人风，忧世襟怀与我同。看到乾坤终始处，纷纷眼底总成空。"}