{"id":"1047711","title":"愚溪","dynasty":"宋","author":"沈辽","text":"榜舟下潇江，泛泛入愚溪。昔人不复见，秋草空萋萋。委蛇望僧园，云屋倦攀跻。林高日气薄，磔磔鸣山鸡。倒景相吐吞，清明合致犁。昔人怅投裔，感事多悲悽。北邙一抔土，荣辱方今齐。人生无百年，外物安可迷。溪水泻石间，喧喧如鼓鼙。了无人世想，粗可休天倪。吾亦被黯黮，东山饱蒿藜。二年已数至，屐齿连山溪。行亦归三吴，孤猿安故栖。它年若有梦，邂逅识江西。"}