{"id":"1047408","title":"和颖叔蓬莱阁","dynasty":"宋","author":"沈辽","text":"海上仙山豪，泛泛随狂潮。仙人毒其危，禺强资巨鳌。澒洞绝世纷，于焉乐逍遥。长年誓不死，玉观何岧峣。麻姑朝按行，洪崖莫相招。宴劳酌琼液，献酬肯相饶。月里振金佩，风前吹玉箫。至真游乐地，世俗风波遥。我本丘壑人，居然厌烦嚣。步此重阁峻，仙意何飘飘。下视照湖春，浩荡生波涛。爱兹为中峙，想可娱洪高。萧洒紫霞衣，淡泊颜氏瓢。聊乐白驹影，轩裳真?牢。贺老久不作，吾方饵金膏。轻身化羽翼，把袂穷丹霄。"}