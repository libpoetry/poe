{"id":"786347","title":"乞酒后再借书，与林十郎","dynasty":"清","author":"洪繻","text":"古人读书下以酒，胸中云梦吞八、九。我今爱酒佐以书，举杯好开谈天口。与君乞酒兼乞书，一编酒难还赵书。不然倘能为我浇磊块，送归君家百尺楼上悬。海内梨洲有述作，一部「明夷待访录」。大名久已雷贯耳，偶睹应能蒙刮目。名山五岳不能游，奇书一览当九州。酒兴若浓狂歌起，放声一读天地秋。"}