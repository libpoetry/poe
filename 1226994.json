{"id":"1226994","title":"王晋卿蜀道寒云图","dynasty":"元","author":"邓文原","text":"巨灵何年移五岳，石扇中开两厓削。峡中六月清风寒，仰视青冥何漠漠。碧溪屈曲通冷泉，绀叶玲珑带篱落。勾连石栈不可梯，缥缈烟中见楼阁。行行游子几经年，几度空林愁夜鹤。仙峰历览岂不嘉，还忆白云旧岩壑。江城过雨秋气凉，时有疏钟度寥廓。山林如此谁能为？都尉丹青深问学。当年故习一销镕，三百馀年无与角。君家珍秘在云房，六时展对忘离索。我诗渠画相后先，固应不负三生约。"}