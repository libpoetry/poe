{"id":"819766","title":"徐州道中","dynasty":"清末近现代初","author":"李宣龚","text":"车行追日落，淮泗失回顾。乱山隐尘埃，野水瞥飞渡。连村缺人力，舍柳无他树。去年雪苦晚，菽麦犹堪虑。道旁哺蔡饥，船粟争濡呴。胜衣已学乞，姑息真汝误。展转入徐州，严墉郁高怒。秦越异肥瘠，朱陈互嫁娶。当关森虎豹，行李挟恐怖。语罢自推窗，暝色没雁骛。"}