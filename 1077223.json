{"id":"1077223","title":"苦热行","dynasty":"宋","author":"李纲","text":"南方苦暑殊中州，金遇火伏相拘囚。飞鸢跕跕草木愁，疑在炉冶遭蒸烰。六龙中天停厥辀，火云突兀烧高丘。炎风如焚汗翻油，祝融嘘呵不肯休。赤脚踏冰邈难求，返视絺绤犹狐裘。行人病暍喘车牛，虽处广厦非所庥。我欲登彼白玉楼，侧身西望心悠悠。何当万里来清秋，其帝少昊神蓐收。飒然风露洗我忧，凉生暑退火西流。四时代谢如环周，及兹又作徂年谋。人生寒暑为寇雠，何异疟疠脂髓搜。有力负走藏壑舟，朱颜绿发安可留。以静胜躁聊优游，何必远期汗漫游。"}