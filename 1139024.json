{"id":"1139024","title":"送天台陈审中","dynasty":"宋末元初","author":"陆文圭","text":"陈为台望族，不数谢与钱。此以科甲贵，彼以婚姻连。吾犹及乃祖，执鞭慕先贤。乱后识严君，握手吾同年。事功竟落落，世虑日日煎。衣冠一不振，抱恨埋重泉。君如丹凤雏，五采何翩翩。久客沧江上，穷秋思浩然。文运今再明，六甲一周天。老我终白屋，看子收青毡。浙水东西流，北风送南船。赤城几日到，雁影夕阳边。"}