{"id":"755446","title":"三妹德馨殁于去春二月今夏家人忆之皆为涕零哀死者之早夭遗生者之永思伤哉此情用托斯篇并示吉侯弟","dynasty":"清","author":"李长霞","text":"昭昭白日光，夜台不蒙辉。冥冥泉下人，讵识生者悲。和风扇春林，病叶忽辞枝。大化有逸顺，庸情安可知。忆昔送将归，不谓成永辞。奄忽岁已迁，家人空馀思。宿莽回青阳，蛰魄无骇时。彭、聃以为天，斯理谁能齐。悲来时涕零，援笔空复词。"}