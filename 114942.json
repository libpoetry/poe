{"id":"114942","title":"龙眠操三章赠李元中","dynasty":"宋代","author":"黄庭坚","text":"朝百牢兮九饭，藜羹不糁兮共盘而笑。狐白裘兮豹袪，縕袍无里兮亦见春。予何喜兮安乐此，曰有嘉人兮遗予履。发十袭兮示予，与予武兮合度。使羿兮隅立，使离朱兮诏之。若人兮无鹄，离朱茫然兮羿韔弓。牧牛兮于鼻，牧羊兮不歧。有若人兮可与归，因子问涂兮龙眠之蹊。"}