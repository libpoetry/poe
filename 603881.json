{"id":"603881","title":"送朱生","dynasty":"明","author":"谢与思","text":"渴虹饮溪溪怒斗，摩空削壁芙蓉瘦。中流诘屈翻鼋鼍，凌烟百道悬钟吼。此时还家一片苇，千年涕作河梁水。津头灵气真宰妒，匣里黯澹分龙子。笑解青丝系远虹，日南碧荔写雕龙。荧荧石火照颜色，会教扇底叵罗灰。男儿文彩二十殊，九天咳唾纷玄珠。鹑袍藤笈今如此，会稽买臣元姓朱。主人肮脏掀眉者，一生苦遭官长骂。祇将牙齿托清芬，长风拂拭鲛绡化。"}