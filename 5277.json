{"id":"5277","title":"至陵阳山登天柱石酬韩侍御见招隐黄山","dynasty":"唐代","author":"李白","text":"韩众骑白鹿，西往华山中。玉女千余人，相随在云空。见我传秘诀，精诚与天通。何意到陵阳，游目送飞鸿。天子昔避狄，与君亦乘骢。拥兵五陵下，长策遏胡戎。时泰解绣衣，脱身若飞蓬。鸾凤翻羽翼，啄粟坐樊笼。海鹤一笑之，思归向辽东。黄山过石柱，巘崿上攒丛。因巢翠玉树，忽见浮丘公。又引王子乔，吹笙舞松风。朗咏紫霞篇，请开蕊珠宫。步纲绕碧落，倚树招青童。何日可携手，遗形入无穷。"}