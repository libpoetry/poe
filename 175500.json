{"id":"175500","title":"宴琼林·已览遍韶容","dynasty":"宋代","author":"黄裳","text":"已览遍韶容，最後有花王，芳信来报。魏妃天与色，拥姚黄、去赏十洲仙岛。东君到此，缘费尽、天机亦老。为娇多、只恐能言笑。惹风流烦恼。莫道两都迥出，倩多才、吟看谁好。为我惨有如花面，说良辰欲过。须勤向、雕栏秉烛，更休管、夕阳芳草。算来年、花共人何处，金尊为花倒。"}