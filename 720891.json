{"id":"720891","title":"河传 戏拟闺中十二月乐词  正月","dynasty":"明末清初","author":"尤侗","text":"新年吉利。华胜妆钗，宜春贴字。檀郎把酒，屠苏索醉。道儿家得岁。闹蛾满路鳌山会。猜灯谜。输了鸳鸯翠。却拉邻家姊妹。紫姑相伴戏。春半社来飞燕。丽日花朝。茜裙扑蝶过红桥。垂腰折柳条。汉宫寒食新传火。贻雕卵。耍笑郎家果。墙头马上看秋千。喧阗。争分白打钱。春午红雨。湔裙曲水，采兰江渚。万花舆。百子襦。伴侣。踏青芳草舞。拾来斗合鸳鸯谱。瑶环赌。赢取同心缕。晚还家。倚碧纱。周遮。金铃偷护花。红英已谢。绿枝方亚。拂拂薰风。一番谷雨，晓来香透帘栊。鼠姑红。罗敷日日条桑下。缫丝罢。梅润罗裙钗。小窗闲处，提壶自试新茶。换轻纱。佳辰重午。钗悬艾虎。臂缠彩缕。龙舟两两竞渡。画鼓。雕弓射角黍。兰汤浴罢蒲觞泛。红生面。窈窕摇葵扇。凭栏杆。亸髻鬟。阑珊。乞郎半夏丸。玉骨冰肌，天然无汗。纨素风来，鬘华香散。小池边。棹船歌采莲。昼长独抱青奴卧。桐阴破，枕畔金钗堕。起看明月上纱窗。萧郎。桃笙今夜凉。高楼乞巧。綵花飞起，云霞缭绕。金钿七孔试穿针，袅袅。穿出双头巧。戏呼乌鹊填河去。凌波步。便唤郎来渡。渡来时。赴佳期。水嬉。银盆弄化儿。琼楼玉宇。紫云霓羽。广寒何处。有人问月府。白衣歌舞。是嫦娥小女。月圆正值人圆夜。箫楼下。彩凤应同跨。泛金卮，弹锦丝。红儿。为郎折桂枝。重九。酌酒。茱萸遍插，频开笑口。小楼帘捲也登高。相邀。同餐小鹿糕。自怜人比黄花瘦。垂罗袖。瑞脑薰金兽。背罘罳。步庭墀。秋思。题诗梧叶儿。春小。暖早。鹦哥报道。海棠开了。妆台乍晓。云髻新添通草。画衣飞翠鸟。琐窗容易斜阳下。香奁卸。无计消长夜。剪金凫。倒玉壶。胡庐。偷窥秘戏图。冬至。亚岁。日初长。八尺花间细量。新添宫线绣鸳鸯。尊章。檠将履袜双。六出花飞风絮起。毡炉底。瑞炭煎沉水。饮羊羔。弹凤槽。蛮腰。何妨夜夜娇。岁暮。腊鼓。悬螺画虎。爆竹争喧，藏钩戏赌。女伴馈节如何。口脂翠管多。黄金泻水成双凤。梅妃弄。拟献椒花颂。向围炉劝酒，妾意与郎同。火儿红。川犬。民眼。凄凄孤馆。悠悠日晚，醒来谁伴。只剩残书败卷。昼长嫌梦短。天涯怅望云中树。江南路。点点疏星吐。何不归。何日归。相催。春风叫子规。"}