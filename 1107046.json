{"id":"1107046","title":"游仙词三十三首","dynasty":"宋","author":"王镃","text":"紫云缭绕玉城开，张许真人入奏台。大帝正签雷雨事，宝函捧出又回来。金钟三响紫微宫，玉树烟飘辇路风。彩凤已衔仙诏去，九天朝罢五云中。宝花如雨落龙楼，上界遥观下界秋。金凤一声天欲晓，银河光趁月西流。月斜天路晓风清，缥缈云开见玉城。无数小仙参阙罢，相逢只是说长生。龙楼凤阁起霞光，阙下排班待玉皇。惟有栾巴来得晚，满身犹带酒痕香。百万仙兵护帝车，宝光云篆自成书。庞刘元在天医院，雷祖时差过玉虚。瑶阶晴日弄轻红，扫地湘童立晓风。金锁沉沉春洞寂，玉琴声出落花中。绿鬓毛姑翠羽衣，口中犹自说秦时。琼丝小筥无人见，藏有麟洲五色芝。扁上金书洞府名，沉沉珠树綵云轻。碧桃风捲箫声去，弄玉乘鸾看月明。醉归紫府月流光，霞色仙衣散异香。閒把玉箫吹一曲，九天风露欲飞霜。玉蕊亭边集翠娥，琅璈声和万年歌。月斜酒散天风冷，鸾鹤翩跹渡绛河。珊瑚老树百花开，玉色灵泉滴翠崖。弹罢瑶琴黄鹤至，紫泥湿透藕丝鞋。懒向东溟钓碧波，醉时自唱太平歌。银竿插在灵河畔，閒把龙须作玉蓑。昨夜三清醮罢迟，步虚声逐翠云飞。小仙自向人间去，留得青词袖里归。西母瑶池宫殿高，夜明帘捲玉丝绦。隔云听得东方笑，三度曾偷碧树桃。全家童女在云边，都是人间得道仙。甲子无穷春不老，研金写尽蕊珠篇。夜半瑶宫上会开，龙车声轧凤飞来。演穷灵宝玄元法，大梵天仙带月回。看了金书看水流，刚风吹鬓不知秋。碧瞳仙过天河去，戏擘云衣作綵舟。朝罢群仙退玉墀，天风吹绉六铢衣。左慈閒戏神仙术，五色霞杯绕洞飞。偶巡三岛过瀛洲，閒把新绛系海虬。忽报词臣当直日，灵风吹到五云楼。游遍蓬莱到水都，龙宫书请注龙书。月明长啸独归去，海上行乘赤鲤鱼。金光倒射玉楼台，海上仙人采药回。花下閒谈尸解事，葛翁忽跨白驴来。华山九节玉菖蒲，千度秋风叶不枯。洞里久餐松乳餍，秦人还识此根无。三尸魄重药难医，一个丹瓢一剑飞。历尽大罗天下路，无人肯吃又藏归。灵液长流满地香，洞中多是散仙房。金炉煮就金精汁，欲献元君未敢尝。天诏旌阳上玉宫，功成鸡犬亦无踪。独留铁柱难飞去，要锁东溟老毒龙。飞佩乘风海上游，麟洲有路透炎州。仙人养就千年鼠，时采长毛织火裘。金甲雷丁出巽宫，丹幢翠节拥灵童。五更飞去雌雄剑，一夜盐池碧水红。仙令王乔面玉墀，天香薰透绿荷衣。谁知脚底青丝舄，化作双凫傍日飞。龙脑包薰满洞香，韩湘酒熟在瑶缸。几番醉怕春云暖，閒却鲛绡紫石窗。天花子落月中楼，香满三千世界秋。下有老人常斫树，至今玉斧不曾修。修成功行满三千，或在人间或在天。留下九还丹一粒，城南老树得升仙。月娥树上赤花香，羽帐琼楼子夜长。玉兔白蛙身不老，水银一臼结玄霜。"}