{"id":"268456","title":"天香·和艺风先生马湘兰熏炉拓本","dynasty":"现代","author":"吴昌绶","text":"蕤枕传香，莲灯锁梦，温黁消瘦如许。金鉔浓熏，双烟一气，荡软绮怀无据。小怜凫藻，似曾伴、题裙俊侣。谁与春犀管领，夜阑悄闻柔语。南都坠欢记取。有妆楼、故物能谱。熨透星星，散入相思血缕。捣麝飞尘未灭，祗流落、人间换宵炷。惆怅余芬，重衾隔雨。"}