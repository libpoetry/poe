{"id":"1122917","title":"送谢刑部使君赴召","dynasty":"宋","author":"胡仲弓","text":"擿奸方喜俗无哗，一札飞来墨敕斜。职业已升金掌贵，吏民空拥綵旗遮。绛车趣召二千石，舆颂欢传十万家。桃李竞随春脚去，仅留遗爱在桐花。中和报政二年间，五马朝天不可攀。南国愿留申伯住，东山催起谢公还。银钩铁画辉棠荫，玉鉴冰壶照笋斑。名在御屏推课最，前途重见玺书颁。"}