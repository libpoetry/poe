{"id":"802706","title":"贺新郎二首 其二","dynasty":"清","author":"项鸿祚","text":"白发三千丈，正江乡、春风几日，莺花无恙。断送一生惟有酒，独拨闲头新酿。算未改、深雄跌荡。马槊不教儿辈学，悔当年、误作封侯想。髀里肉，抚还长。长安结客心犹壮，向灯前、吴钩细看，楚歌重唱。说尽平生肝胆事，只有故园难忘。肯容我、再来携杖。若使刘伶真醉死，怕灵岩、山水都惆怅。先写在，画图上。"}