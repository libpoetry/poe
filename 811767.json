{"id":"811767","title":"读史杂感","dynasty":"清","author":"任其昌","text":"令史兰台绝妙辞，燕然终欲树丰碑。雄风为震葡萄塞，《小雅》应歌《杕杜》诗。岂有天心归白帽，谁怜地角望朱旗。凤林鱼海皆王土，莫遣苍生尽泪垂。北庭寒月夜临关，回望烟尘一惨颜。《禹贡》不通蒲类海，尧封欲弃贺兰山。尚闻虏帐擒生远，曾是将军奏凯还。可惜如丝天际水，年年流血到人间。甲马飞腾压陇东，大旗落日动苍穹。千军榆塞犹排阵，十载天山未挂弓。岂有班超护西域，翻教师旷验南风。男儿不负封侯骨，合有忠勤慷慨中。北平飞将旧登坛，新息雄威老据鞍。王气山川应未歇，人才今古欲同看。云鹏未见抟风起，铤鹿翻愁走险难。地老天荒须努力，未妨亡命有彭韩。"}