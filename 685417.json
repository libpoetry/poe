{"id":"685417","title":"次韵张师广助教登雨花台","dynasty":"明","author":"贝琼","text":"行行出城南，登高望三丘。雉堞壮天居，宫殿若云浮。星分斗牛野，水合江汉流。苍然淮上山，聚米当马头。气已无朔漠，人今冠中州。慷慨忆当时，远近开朱楼。仙人翠羽帐，王母珊瑚钩。貂蝉霭七贵，车马从五侯。光辉互照耀，气意何绸缪。皇威复禹迹，风气移荒陬。千屯夹虎士，万斛回龙舟。将军卫霍功，相国房杜谋。我来览奇观，发兴属清秋。已将函谷并，遂与洛阳侔。所悲迫衰谢，蒙汜安可留。目送桃叶远，水深凫雁洲。清谈哂诸老，匡时忘远犹。庶穷入极旷，慰此千里游。"}