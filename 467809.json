{"id":"467809","title":"蝶恋花 新岁乡俗十首","dynasty":"当代","author":"黄绮","text":"新岁人家先自备。补屋修场，检点残冬事。灯下缫车声渐起。城中似有农村味。厨下疏棂香细细。才了搓糖，焙粉无稍憩。竹帚喷油跳玉米。喜看发粒添升未。新岁人家梅着蕊。雪后幽香，预报三春美。慢洗门窗先洁内。竹枝仰拂梁间秽。老道送来黄禀纸。摺就长方，填写街坊字。草豆一盘神马饲。灶君选奏佳祥事。新岁人家迎祖至。如在高堂，彩笔遗容绘。名字未分还问谥。公婆误唤儿犹戏。红蜡妆台花献瑞。身入琉璃，别有人间世。细数年华过小岁。良辰无数近初起。新岁人家除夕矣。谷饭还年，或荐鸡鱼豕。不寐钱多分幼子。弟兄和睦无猜忌。笑里相邀回长辈。进退无拘，自有天和地。烛下须眉将欲紫。聚餐虚座阿爷至。新岁人家须守岁。门换桃符，此夕深深闭。上座杯盘供酒食。桌前围绣焚香纸。饱饭欢娱惟叶戏。天曙行香，一度将门启。贺客交深多自诣。情疏遣仆投名刺。新岁人家人尽美。光面簪花，模样无相似。走过阶前闻鹊喜。全年佳事禽声里。敲磬堂前行拜礼。老幼都来，点数还依次。妹索新衣眠不起。姊衣短小偏遗妹。新岁人家人日喜。更喜晴天，人可无夭厉。饱福百年筹享计。小姑揉饼包香荠。人欲苦多祈更鄙。强说团圞，得自人间易。惹得人人哄笑起。儿羞新妇知人事。新岁人家多腊胾。市寂街空，日久无兼味。还剩旧醅能一醉。醉言凶吉何曾忌。乡镇亲爷常不至。爷给霜饧，幼妹含羞意。双靥点红偷眄睨。面藏阿母衣缘里。新岁人家如火市。蜡散轻烟，花雨从天坠。闲赌聪明居一位。斗茶行酒猜灯谜。锣鼓声喧鞭爆里。结彩通衢，迎接盘龙戏。游到城郊凉月媚。人归多被香尘醉。新岁人家开宴会。冬酿春盘，红帖相邀至。主妇家家初晤对。携来孩幼呼尊辈。待看月圆深有意。莫倚栏干，人误栏干际。不见饥餐思易子。万千鳏寡椎心死。"}