{"id":"778210","title":"满江红·八月十五日遍寻陶然亭龙树寺诸胜。入夜星月皎洁，饮赵氏斋，閒步归旅舍。忆贺少楼明经有九月十五望月两阕，属和，久无以应，次韵寄怀 其一","dynasty":"清","author":"杨葆光","text":"月满秋中，算几度、客中閒过。笑犹是、万人海里，一毡坐我。依约江亭鸥喜聚，嵌空古树龙腾破。趁驴蹄、得得恣幽寻，西山左。织丑茧，如蚕裹。思亲泪，如铅堕。只举杯沈醉，离怀较可。旅舍渐沈银漏箭，宫城已下金吾锁。怯归来、清影倚窗纱，科头坐。"}