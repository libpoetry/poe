{"id":"696961","title":"梦游","dynasty":"明","author":"祝允明","text":"航苇缘曲溪，峡深溪转幽。滢靓水气甘，葱苍木荫稠。空舠孤持楫，愈入世弥遒。步履穷竖亥，秪此适余舟。虫鸟元共性，非契我何求。予行物已隔，极境愈欲至。独有仙巢子，被发跪云内。栖岩玩颓阳，流谷响清喟。须臾始云觏，伺我九千岁。海中多真人，徒美遐不值。琅霄有飙轮，中夜以为会。"}