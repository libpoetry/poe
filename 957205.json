{"id":"957205","title":"寄题潭帅王枢使佚老堂","dynasty":"宋","author":"范成大","text":"孺子沧浪濯缨处，千载新堂来卜邻。潦收无波彻底静，东湖之水堂中人。濛阳花谱胜洛下，竹西药阑来海濒。新篁绿沉桂丹渥，岳立奇石苍苔皴。赏心满眼伴闭户，天风夜下扶车轮。胸中种蠡妙经济，鬓须白雪朱颜春。苍生未佚身未老，斯堂未可忘斯民。四年西略可万世，孤撑独立扛千钧。匹马幡幡恃天日，危言岌岌愁鬼神。浮生蚤休信不恶，持此欲去非吾闻。客游潇湘逢骑吹，知公已为苍生起。公今少劳佚者多，湛辈乃可寒江蓑。"}