{"id":"623083","title":"孝宗","dynasty":"明","author":"郭之奇","text":"中兴一旅如南渡，宗李劳劳空自疲。小朝国事归长脚，五岳人心满肚皮。和议盈廷皆恶党，恢疆实事岂虚辞。十吊初排朝妇语，长城应倚魏公为。通问使还敌礼正，人材馆录士名知。百年冤郁伸飞鼎，一代真儒见拭熹。崇政人来心学阐，敬天图作典谟垂。秉烛终篇求治意，伤弦满月复雠思。诸陵隔绝增悲愤，德寿晨昏倍婉怡。孝之至也惟兹主，民共休哉亦此时。心行天下方未已，身在重华欲付谁。继先幸改臣胡辱，裕后虚求锡类贻。可怜三载哀莪意，天性难通仆地儿。以高为父光为子，小康莫漫哂隆熙。"}