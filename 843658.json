{"id":"843658","title":"采桑子 和琴缘本事词","dynasty":"清末民国初","author":"朱祖谋","text":"辞巢婉娈低飞燕，总道无情。泪眼盈盈。苦讳雕梁住不成。回廊缥缈经行地，烟月逢迎。梦里商声。一夜秋苔步步生。情知飘泊残春有，自惜年光。不换炉香。坐定愁心小字旁。閒情那及楼东水，凝瞰明妆。琐户文窗。赢得多生梦一场。浮生天与羁孤分，不许缠绵。薄酝枯弦。尽是秋人自在缘。影娥池上当时月，双照婵娟。一别如烟。过眼风花十九年。而今省识刘郎恨，泊凤飘鸾。不在蓬山。只在低帘小扇间。揽衣中夜徘徊惯，月好谁看。哀乐无端。未止高丘旧梦寒。"}