{"id":"509040","title":"夏太常碧梧翠竹图为林同寅季聪题","dynasty":"明","author":"韩雍","text":"孤桐何亭亭，脩竹亦袅袅。根株起泉石，相引入云表。乔枝润玄云，密叶摇翠葆。所嘉清标同，非比华色好。芳春斗妍姿，嗤彼众花草。一时固悦目，零落苦太早。节操岂若兹，霜风不能挠。良材世皆惜，大匠解品藻。栖食招鸾凰，厥美谩称道。虞廷取制作，音韵天下少。"}