{"id":"1253261","title":"送廷采还黄鹤山中三首","dynasty":"元末明初","author":"陶宗仪","text":"木叶萧萧小雨零，西风鼓棹晚潮生。江山形胜归图写，今古诗篇付品评。乘兴漫穷登眺乐，怀人不尽别离情。蕙帷黄鹤应无恙，此日归来思益清。黄鹤山中夙著声，丹青文学有师承。前身直是王摩诘，佳句还宗杜少陵。溪上晓来烟似幄，江南春尽雨如渑。扁舟催发轻离别，作恶情怀老不胜。霜落松江水气清，风前一舸白鸥轻。十年已是三番别，两地都来几日程。鬓发萧萧怜我老，杯盘故故惜亲情。开春有约重携手，不在吴山定越城。"}