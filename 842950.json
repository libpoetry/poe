{"id":"842950","title":"晨循摘星陀游云水洞","dynasty":"清末民国初","author":"陈宝琛","text":"摘星陀峻无由登，折旋斜上层复层。双崖前横忽中豁，杖底百里河如绳。绿阴障天导西下，磴尽始见岩栖僧。乍探洞口怯深黝，作气联臂贤吾朋。俯偻匍匐仅得度，手据足抵吾犹能。稍前一罅侧身过，以火照壁龙对腾。穹窿仰视不见顶，列炬十数终凌兢。雪山危坠塔断卧，鬼佛寻丈疑有凭。咄哉扣石备众响，笑语辄作洪声应。燎光瑟缩益险滑，欲进却返心瞢瞢。重幽顿出眩隙景，失讶接引来然灯。归途追忆恍一梦，长觉绕耳钟眩噌。"}