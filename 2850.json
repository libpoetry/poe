{"id":"2850","title":"丁寓田家有赠","dynasty":"唐代","author":"王维","text":"君心尚栖隐，久欲傍归路。在朝每为言，解印果成趣。晨鸡鸣邻里，群动从所务。农夫行饷田，闺妾起缝素。开轩御衣服，散帙理章句。时吟招隐诗，或制闲居赋。新晴望郊郭，日映桑榆暮。阴昼小苑城，微明渭川树。揆予宅闾井，幽赏何由屡。道存终不忘，迹异难相遇。此时惜离别，再来芳菲度。"}