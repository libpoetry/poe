{"id":"1144074","title":"醉吟五首","dynasty":"宋末元初","author":"方回","text":"积金至充栋，量珠动论斗。甚者爱玩具，日夕不离手。匪德身不保，徒为他人守。吾尝蓄万书，田亦殖数亩。一旦忽破散，此事悟已久。醉卧一衾外，馀皆非我有。无钱不必忧，有钱即沽酒。去年所见人，今年忽无之。何况六十年，追忆童儿时。三皇及五帝，安在尧与羲。谓古有不死，学仙真愚痴。崇高易深拱，丧乱难前知。气力傥可恃，不歌阴陵骓。吾手幸未废，杯来何不持。有兴云不亡，谓昼无夜时。达人悟兹理，何用浪自悲。姬周过八百，再传嬴秦萎。彭殇共一尽，脩短何议为。屋角鸭脚树，开户閒观之。昨者见生叶，丹实今离离。老夫欲不饮，奈何霜鬓催。窃评先民诗，尚复有长短。后进与兹事，我意终不满。语言岂不工，良欠旨意远。音节混淫哇，气习泥季晚。顾于五柳公，独左为刘袒。异哉晋宋间，有此昭华管。日以酒酹之，一□或百返。渊明年十九，谢公破苻坚。此时尚可为，未及出仕年。太傅一丘志，永言负东山。道子国宝辈，日趣晋祚迁。参军与百里，黾勉一纪间。典午竟已矣，于兹遂归田。至今会心人，仰高醉中言。"}