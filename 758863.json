{"id":"758863","title":"金缕曲 竹影","dynasty":"清","author":"刘琬怀","text":"曲径停云黑。绕栏前、几竿依约，助人凄切。裁得鹅溪三尺绢，难仿此中孤洁。又移上、半庭明月。只合天寒来薄袖，倚西风、弄翠摇晴碧。比清瘦，夜深立。凌虚自写凌霜节。展潇湘、画图一幅，参差圆活。中有闲愁题不尽，点滴英皇啼血。都分付、萧萧瑟瑟。莫道梅花枝干好，总输它、怀抱亭亭直。尘不染，独幽绝。"}