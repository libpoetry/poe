{"id":"884638","title":"闻邻舟琵琶","dynasty":"宋","author":"朱翌","text":"樯乌逐风不停飞，尾燕掠水东复西。蛮弦金拨窃私语，行客转头声更悲。扰扰云吹宝鬟绿，新妆半隐朱帘曲。无限柔情指下生，谁道弹丝不如竹。谷儿指法来帝城，曹供奉传新曲名。香山居士家有此，何况更闻江上声。路转溪回双橹咽，弹尽胡笳十八拍。山头日落暮潮平，一带荷花自秋色。"}