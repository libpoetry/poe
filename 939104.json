{"id":"939104","title":"己卯老人生旦","dynasty":"宋","author":"陈文蔚","text":"今朝酒熟吾翁喜，又见生朝会邻里。虽无盘馔罗膻荤，情话从容自嘉旨。人生富贵固足乐，惟有长年难得似。恬于世味心自閒，赢得庞眉更儿齿。晨兴再拜启阿爹，从古昭昭是天理。不因为善天降祐，何以康宁膺寿祉。称觞膝下列儿孙，虽说居贫良亦美。从今都不记春冬，只消岁月将时纪。束书但愿早还家，年年祝颂秋风里。"}