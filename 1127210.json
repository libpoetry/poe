{"id":"1127210","title":"次禹弼同游滕王园池之韵","dynasty":"宋","author":"黄裳","text":"当时歌舞竞韶华，银烛烧残始上车。堂上旧欢何处觅，春风无计问桃花。徘徊池上昔人非，不为劳生竟自迷。花下百年缘分满，月明谁听杜鹃啼。标的强宗两鬓华，不令身后到牛车。武陵溪上人何在，流水声中看落花。洪都山水北宫西，不似元婴未解迷。客去寻春人已往，惊猿空有晓来啼。"}