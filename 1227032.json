{"id":"1227032","title":"清溪谒象山先生祠","dynasty":"元","author":"邓文原","text":"我行厌尘役，爱山极幽阻。及兹叩岩扃，浮岚薄窗户。危石倚苍屏，盘盘一洞府。邈哉混沌根，疏凿自太古。或疑昏垫初，屹立中流许。悬崖泻惊瀑，洒空作飞雨。泓渟水镜虚，林影净可数。石阑少流憩，樛枝啼翠羽。山花明炫目，藓径劣容武。陡上高明台，桑麻蔽村坞。却笑群山卑，矜春相媚妩。了如静者性，孤洁耻俗伍。昔贤此鸣道，松风入谈麈。教锋振群哇，朋簪谢华组。末学分畛域，正道日榛莽。嗟余嗜探赜，离索增叹怃。入舟耿清梦，前溪听鸣橹。"}