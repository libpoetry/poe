{"id":"1124576","title":"蝶恋花","dynasty":"宋","author":"倪称","text":"长羡东林山下路。万叠云山，流水从倾注。两两三三飞白鹭。不须更觅神仙处。夜久望湖桥上语。欸乃渔歌，深入荷花去。修竹满山梅十亩。烦君为我成幽趣。我爱西湖湖上路。万顷沧波，河汉连天注。一片寒光明白鹭。依稀似我登临处。报答溪山须好语。痛饮高歌，何必骑鲸去。环舍清阴消几亩。无人肯办归来趣。绿叶阴阴亭下路。修竹乔松，中有飞泉注。水满寒溪清照鹭。个中不住归何处。枝上幽禽相对语。细听声声，道不如归去。只待小园成数亩。归来占尽山中趣。茅屋三间临水路。棐几明窗，待把虫鱼注。我已忘机狎鸥鹭。溪山买得幽深处。小雨招君连夜语。野服纶巾，胜日寻君去。借问良田千万亩。何如乐取林泉趣。"}