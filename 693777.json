{"id":"693777","title":"赠别徐昌国二首","dynasty":"明","author":"陆深","text":"北风起天末，送子城东闉。愿言迟数里，款款得具陈。我有一端绮，持以赠夫君。不愿为黼黻，不愿为裤裈。愿为平居服，昏旦常相亲。垢敝忍弃捐，爱惜情如新。北风吹我襟，望子不得见。跂立恨足短，泪落迸如霰。草树摇寒凉，二曜急流电。游子在路岐，襦薄马悲颤。未明戒先驱，薄暮苦后殿。空谷多松柏，念此步不进。"}