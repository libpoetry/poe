{"id":"1129325","title":"升堂颂古五十二首","dynasty":"宋","author":"释怀深","text":"时光迅速急如流，一别慈颜几换秋。坟墓乡关空杳杳，死生岐路两悠悠。充饥乳哺恩难报，寄体怀担力莫酬。想像音容无觅处，春风特地使人愁。才见开炉又闭炉，寒来暑往只须臾。庭前残雪方消尽，岭上春云已卷舒。满目更无心外法，几人曾悟髻中珠。祖师莫不叮咛语，自是时人见处粗。"}