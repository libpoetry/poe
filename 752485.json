{"id":"752485","title":"汪子贤宅菊花","dynasty":"清","author":"曾习经","text":"平生汪子交情厚，十年同巷更稀有。日日天衢比马归，夜或纵谈月挂斗。心亲直置形骸外，岂有物色阻携手。近营别墅足丘壑，忆向春前乞桃柳。谁能助长烦智力，要令生气充户牖。先生固是羲皇人，侧身竟落乾隆后。年来万事足悲咤，暮唶朝唏如疾首。既念大弨挂空壁，聊复千金珍敝帚。眼看世事纷棋局，安论文章覆酱瓿。青天白日了无事，紫蟹黄花几重九。王尼居处沧海流，杜陵老屋秋风吼。且喜官斋得閒旷，扫除一室意不苟。浮花浪蕊雨淹尽，纷纷泥尘同一垢。最念东篱乾净地，醉倒且击秦人缶。手揽一枝聊自慰，后时独立差可久。结根失所古所叹，且从忧患养年寿。"}