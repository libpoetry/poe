{"id":"119146","title":"宜徽使张安道生日","dynasty":"宋代","author":"苏辙","text":"从公淮阳今几年，忆持寿斝当公前。祝公齿发老复少，岁岁不改冰霜颜。扫除四海一清净，整顿万物俱安全。今年见公商丘侧，奉祠太一真仙官。身安气定色如玉，脱遗世俗心浩然。幽居屡过赤松子，长夜亲种丹砂田。此中自有不变地，岁阅生日如等闲。门前贺客任填委，世上多故须陶甄。秋风坐见蒲柳尽，岁晏惟有松柏坚。斯人未安公未用，使公难老应由天。"}