{"id":"256012","title":"秋风怨·疏星耿耿明天河","dynasty":"金朝","author":"李献甫","text":"疏星耿耿明天河，夜凉翠幕生微波。碧梧委叶傅金井，一夕秋风将奈何。春风令人和，秋风感人悲。妾愁自与秋风期，秋风争管人别离。灯灺垂红粉泥暗，龟甲屏风云影乱。络纬吊月啼不断，莲漏压荷夜未半。凉飘萧萧入疏竹，枕底寒声碎琼玉。敲愁撼睡睡不明，花露盈盈泫鱼目。秋风且莫吹，念妾守空闺。嫁狗随走鸡随飞，九死莫作荡子妻。郎薄倖，妾薄命，花自无言絮无定。碧云暮合郎未归，几度妆成掩明镜。"}