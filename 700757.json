{"id":"700757","title":"送严教谕素之乌程","dynasty":"明","author":"曹义","text":"鹿鸣曾共宴华筵，屈指于今二十年。伏擽总怜淹骥足，剸犀宁肯负龙泉。九重拜命膺殊渥，千里分携棹画船。悬想苕溪明到日，遗经有待伏生传。玉雪才华英妙年，春风得意讶登仙。一官泮水初分教，万里云程始著鞭。山落晴阴凝绛帐，芹飘香雨湿青毡。从来师道多珍重，好振文风继郑虔。"}