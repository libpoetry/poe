{"id":"431382","title":"一萼红 偕声越游金华北山","dynasty":"近现代","author":"王季思","text":"晓山青。带疏林远水，图画展银屏。野渡舟回，严城集散，沙际人语零星。路回处、寒泉溅玉，渐好景迎我叩岩扃。曲径蜗旋，翠亭鹤峙，呼侣同登。深洞何年仙去，剩双龙宛若，石骨犹腥。涧户移营，芝田牧马，时事猿鸟都惊。黯凝望、归云送目，待唤起风后为扬舲。咫尺钱塘，断魂谁问西兴。小银屏。画回廊几折，依约旧曾经。草草杯盘，愔愔节序，花底尊酒同倾。乍门外、东风撼屋，是谁与呼起醉魂灵。路转溪桥，曲传村鼓，残梦初醒。还是太平天下，看千星照镜，一色春灯。狗马喧阗，鱼龙跋扈，谁念游子宵征。想今夜、闺中对月，早红袖偎暖翠窗棂。甚日归来，解鞍诉与离情。"}