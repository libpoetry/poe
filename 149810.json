{"id":"149810","title":"岳麓寺·霁景映苍麓","dynasty":"宋代","author":"赵汝譡","text":"霁景映苍麓，岚光泛层峦。清和惬幽步，窈缭穷遐观。偶与文会俱，未觉心赏阑。一窗奥明具，万象高下宽。城郭隐沙际，庙宫见林端。引润日流厨，取泉时出山。摩挲云杉去，惆怅烟竹寒。嘤鸣感伐木，肥遯思考槃。邹公有荒台，百世名不刊。悠悠湘波去，使我空长欢。"}