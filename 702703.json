{"id":"702703","title":"小游仙四首次金中孚韵 秦女吹箫","dynasty":"明","author":"童冀","text":"月冷瑶台语凤凰，紫箫悽断白云乡。西风回首山河异，鳷鹊楼开汉未央。建章宫殿土花鲜，仙掌亭亭晓露前。沆瀣未晞松月堕，桐人已迫茂陵阡。桃花流水旧天台，万丈红尘眯不开。见说白云天路远，当年刘阮若为来。三生应误读黄庭，谪向人间老月明。欲蹑凤翎寻旧梦，刚风秋隔五云城。"}