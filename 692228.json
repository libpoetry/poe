{"id":"692228","title":"从狩武冈和胡学士韵二首","dynasty":"明","author":"杨士奇","text":"丹崖翠岭接岧峣，万骑交驰不惮遥。前队綵旄穿碧树，中军黄幄丽晴霄。云藏网罟参差出，草合冈原逦迤烧。农事已閒脩武事，共怀词赋从銮镳。雪消辇路不生尘，和气冲融已发春。玉露应期呈上瑞，金吾传敕赐群臣。鸿图万岁归神武，盛事三驱睹至仁。冠剑股肱咸扈从，丹青预想画麒麟。"}