{"id":"1128729","title":"送朱世英","dynasty":"宋","author":"谢逸","text":"妙净光云覆八荒，经行聚落得清凉。阎浮檀水心无染，优钵罗花体自香。赤舄未容趋北阙，绿槐先已兆东墙。应真外见中和色，岂在眉间一点黄。漠漠薰风锦旆翻，綵衣聊复殿名藩。行藏有道朱弦直，表里无瑕白玉温。燕寝妙香凝碧缕，夜谈孤月落金盆。试将执拂拈槌手，行秉玄圭侍至尊。短褐登门每自惭，仅同太史滞周南。沈迷晚学三无漏，懒慢长疑七不堪。平日漫悬高士榻，此行应共德公谈。他年解组归来日，尚许南荣见老聃。"}