{"id":"846794","title":"瑞鹤仙 庆某氏八十","dynasty":"宋","author":"无名氏","text":"正迎长佳节。宴启华筵，有谁能说。子孙尽环列。见瑞香香袅，寿星明彻。丝丝华发。记瑶池、宴班曾接。笑人间、八十春秋，漫浪风花雪月。奇绝。诗书教子，陶母等伦，曹家风烈。鼎来阴德。孙枝秀，桂枝折。便从今、一轴金花鸾锦，十藏琅函贝叶。是年年、秋月圆时，长生真诀。"}