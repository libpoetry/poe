{"id":"691225","title":"贺黄太翁得旨俞玉崙先生归省兼诏存问","dynasty":"明","author":"李孙宸","text":"曈曈海日浴扶桑，世外人今是上皇。圣代岂誇图录瑞，前星新映老人光。气浮北极云同紫，诏到南天发共黄。遥想东华开寿域，诸侯亲进露茎觞。盛世从来多瑞应，河清玺现凤来仪。何如黄考承恩日，正是青宫锡庆时。大药不烧方士鼎，初筵曾赋卫公诗。称觞更念调羡事，肯负蒲轮趣召期。"}