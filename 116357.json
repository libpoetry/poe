{"id":"116357","title":"再和马图·我年十五游关西","dynasty":"宋代","author":"张耒","text":"我年十五游关西，当时惟拣恶马骑。华州城西铁骢马，勇士十人不可羁。牵来当庭立不定，两足人立迎风嘶。我心壮此宁复畏，抚鞍蹑镫乘以驰。长衢大呼人四走，腰稳如植身如飞。桥边争道挽不止，侧身逼坠壕中泥。悬空十丈才一掷，我手失辔犹攒蹄。回头一跃已在岸，但见满道人嗟咨。关中地平草木短，尽日散漫游忘归。驱驰宁复受鞭策，进止自与人心齐。尔来十年我南走，此马嗟嗟入谁手。楚乡水国地卑污，人尽乘船马如狗。我心未老身已衰，梦寐时时犹见之。想图思画忽有感，况复慷慨吟公诗。达人遇境贵不惑，世有尤物常难得。宁能使我即无情，搔首长歌还叹息。"}