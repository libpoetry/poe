{"id":"868411","title":"别可山","dynasty":"宋","author":"叶茵","text":"松江之左，可渔可农。古树阴阴，碧波溶溶。子契予好，携家而从。载笑载语，乃棹轻篷。冥访前脩，天随室迩。中心孔嘉，爰居爰止。有薰自南，景物清美。槐柳于前，烦歊潜弭。我有旨酒，与子酌之。既醉且舞，且歌而诗。陶然乐只，厥情怡怡。一日舍去，岂不念兹。客怀先秋，兴言欲别。屡止屡辞，行计已决。送子于舟，期我乎雪。敬哉前迈，于时炎热。惆怅若失，延伫长津。复面犹赊，柰何夕晨。岂无他友，白首如新。念子实繁，融融天真。北山有梅，南山有云。下有猿鹤，中有隐君。千里命驾，予敢不廑。乃志必获，载歌斯文。"}