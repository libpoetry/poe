{"id":"1056614","title":"哭刘郎中 其一","dynasty":"宋","author":"吕南公","text":"谷风拂层冰，万冻倏忽流。阳晖照积雪，寸片不得留。郎中冰雪人，清洁映北州。谁令司命家，速以风日收。得非峻节士，地下亦急求。哀哉吴隐之，已矣公仪休。众皆殖货利，我独嫉贪牟。众皆似芳春，我独如霜秋。多藏岂不裕，害义固所羞。谋身岂不急，有命其何忧。辛勤洛宋倅，明白盱郡侯。未知居此官，数有斯人不。孤耿一德性，纷纶万揶揄。呜呼五十年，平步落九幽。象阙方肃肃，铭旌遽悠悠。吁嗟高论儒，何以示素修。"}