{"id":"480556","title":"题画鹰送罗缉熙南归","dynasty":"明","author":"李东阳","text":"大鹰狰狞爪决石，侧目高堂睨秋碧。小鹰倔伏俯且窥，威而不扬岂其雌。雌雄起伏各异态，意气相看出尘堨。独立羞将众羽群，高飞怕有浮云碍。山寒木落天始风，日色惨淡川原空。人间狐兔自有地，慎勿反击伤鹓鸿。画图仿佛是谁作，宛似悬韝臂间落。高堂匹练长风生，万里炎荒尽幽朔。我生奇气空嶙峋，挥毫对此不无神。送渠羽翼朝天去，亦是云霄得意人。"}