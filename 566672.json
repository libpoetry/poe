{"id":"566672","title":"刘雪湖梅花大幅","dynasty":"明","author":"徐渭","text":"梅花自是花中魁，画梅花者今数谁。雪湖刘子故不俗，未画梅花先写竹。花梅筱竹两相于，直干横梢铁不如。最好片云遮一抹，尤宜大雪踏孤驴。我与刘君相见初，较量长短捋髭须。圈花少让元章笔，发干元章不若吾。捉笔呼煤将发干，闭门自不令人看。须臾歇笔乃开门，一扫槎枒三丈绢。我客金陵访画梅，画梅莫妙盛行之。刘君放逸不可羁，一刘一盛无雄雌。我今白日题梅画，恍忽如梦罗浮夜。觉来香风搅衣带，花下美人是何代。"}