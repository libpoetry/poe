{"id":"519169","title":"巫山高次童士昂黄门韵","dynasty":"明","author":"朱诚泳","text":"天接巫山碍南极，遥看十二芙蓉碧。云雨朝来失数峰，应疑神女兴方浓。楚人赋就几千载，浪语茫茫那有踪。至今来往空台下，想像无人不停马。土人犹解说襄王，荒祠空笑蛮巫假。寂寂巫山万古青，时看石上白云生。吁嗟丑谤竟谁雪，谩听崖头瀑布声。"}