{"id":"844147","title":"将自唐山赴台湾同人赋诗赠行因和杨德甫兵部韵留别","dynasty":"清末民国初","author":"易顺鼎","text":"难向重华达片言，皋陶不下问沈冤。游魂八极身为辔，衔恨千龄口似鞬。肯让秦人剪鹑首，欲回周纪次天鼋。寸心自比夔江石，那信东吴未可吞。暴虎冯河岂问他，不妨魑魅喜人过。寂寥故国山中月，荡潏天风海上波。云汝衣裳辞九土，雨来戈戟战群魔。卢龙塞远朱鸢近，赚取离歌作挽歌。有谁髯似仲坚虬，莫畏扶馀路阻修。回日戈思鲁阳战，切云冠学屈原游。神人姑射遥相待，佚女娀台近可求。小别千年行万里，故应魂断日南舟。"}