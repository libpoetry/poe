{"id":"413354","title":"简澄斋夫妇乞书","dynasty":"近现代","author":"施蛰存","text":"炎官主政威赫曦，乌龙吐舌蛙炙皮。北窗尽日无凉意，羲皇上人空尔为。风流辄忆徐孺子，冰言雪语堪沁脾。不闻铿杖过穷巷，坐令悬榻尘染维。朅来生计复何似，周旋一室安所施。火德浅恩不到腹，纵免凌寒无奈饥。衡门赋泌应有作，不知撚断几茎髭。茅柴一盏风檐下，顾盼娇女宜哦诗。夫人才如湘浦碧，喁于未必无新词。如何利器不示人，青箱扃鐍深矜持。老夫平生䁥文字，今年六十犹书痴。师友手迹珍箧衍，展卷千里亲须眉。宵来检点惊欠事，珠丛未具梁孟辞。大千居士画笺好，霜毫毋吝龙鸾姿。莫言事非当务急，几年供我娱老资。"}