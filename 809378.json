{"id":"809378","title":"秋日再过阜平","dynasty":"清","author":"玄烨","text":"春经阜平县，夹道多榛杞。雉堞久倾颓，郛郭仅遗址。耆老遮马前，其言质且俚。土硗愿力田，三时事耘耔。所苦井税输，道远越山水。闻之切痛瘝，宁尔在干止。有司近拊循，疮痍庶能起。十室忠信存，何况境百里。郊圻戒申画，风土亦洵美。问俗此重来，居民咸色喜。易彼蒿与莱，荒涂渐成市。经野得良图，可以喻治理。"}