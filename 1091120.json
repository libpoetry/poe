{"id":"1091120","title":"子规恨","dynasty":"宋","author":"薛季宣","text":"风筱扣吾扉，有人来我语。语好不须多，都不如归去。开门我见客，客子今何许。竹下得流虹，人言为杜宇。杜宇昔王蜀，不自安当宁。相归密淫游，微行时踽踽。蛟龙失水困，哀怨成飞羽。规名释尔雅，兹事则然否。扬雄蜀本纪，望帝亦贤主。仙去正啼规，去思传往古。不妄信斯言，王去非轻举。苍天悲此民，故使规声苦。脱屣感斯意，八极归容与。到今惟一人，后躅追无侣。所以百世下，直指不得数。声尽继以血，空教沥肝腑。其然岂其然，臣事君看取。"}