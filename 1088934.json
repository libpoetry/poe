{"id":"1088934","title":"送邵怀英分鲁直诗韵人间风日不到处天上玉堂森宝书得书字","dynasty":"宋","author":"张孝祥","text":"将酒浇君车，问君行何如。初无十万钱，但有一束书。往昔千官班，渠曾缀簪裾。日月九门隔，江湖十年馀。老干久凌剥，寒灰费吹嘘。今者尺一追，问津承明庐。蓬莱道家山，紫极帝所居。功名傥来尔，步武当徐徐。遥岑出疏林，浅水行游鱼。临分再三嘱，音信莫我疏。"}