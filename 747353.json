{"id":"747353","title":"留坝道中见桑","dynasty":"清","author":"罗绕典","text":"古称桑者闲，树依五亩宅。矧兹阻岩疆，鼠壤无间隙。不毛偶抛荒，夫里布谁责。王政首躬桑，雍岐有遗泽。奈何蚕织休，颓俗尚难革。近闻贤使君，劝种加详覈。除害拟拔茶，兴利求衣帛。沃若藉人工，森然疏地脉。想见春风和，绿阴遍阡陌。鸣鸠故故啼，桑女交催迫。叶坠行篮轻，枝攀罗袖窄。入簇蚕堆红，剪纸蛾飞白。茧成大如瓮，丝牵络盈尺。茅屋竹篱间，纬车声络绎。窃比《葛覃》诗，浣濯服无斁。嗟我走风尘，碌碌惭逢掖。愿作广大裘，难集千狐腋。何日效棉薄，经纬手亲擘。裁法絮以仁，体和情悦怿。共庆春台登，庶免祁寒厄。怪他诸葛公，成都私八百。"}