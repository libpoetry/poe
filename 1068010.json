{"id":"1068010","title":"东庵舒老出徐兔图障求诗章末兼戏行叟","dynasty":"宋","author":"李彭","text":"宛陵包虎天下无，徐生之兔画作殊。眼明忽见此粲者，在笥不独藏于菟。平冈雄兔脚扑朔，草树深烟纷漠漠。悬知丹青相拂斫，不怕苍鹰头戴角。坡陀雌兔眼迷离，拊怜大儿携小儿。衔粟分甘且疗饥，学母由来无不为。东庵道人念俱寂，遣予不复嘲热客。生绡新图聊一出，便觉野风来四壁。缅怀中有衣褐徒，不牙不角真趺居。莫令举网拔豪族，汤沐管城还自娱。黑头归来能自了，岩壑犹堪伴猿鸟。"}