{"id":"112189","title":"曲游春·千树玲珑罩","dynasty":"宋代","author":"赵功可","text":"千树玲珑罩，正蒲风微过，梅雨新霁。客里幽窗，算无春可到，和愁都闭。万种人生计。应不似、午天闲睡。起来踏碎松阴，萧萧欲动疑水。借问归舟归未。望柳色烟光，何处明媚。抖擞人间，除离情别恨，乾坤馀几。一笑晴凫起。酒醒後、阑干独倚。时见双燕飞来，斜阳满地。"}