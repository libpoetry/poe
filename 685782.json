{"id":"685782","title":"和姑苏刘工部昌无题三首","dynasty":"明","author":"丘吉","text":"落花空怨五更风，江水无情日自东。只解诗中嘲阿软，宁知花里活秦宫。进来荔子枝犹绿，洗去胭脂井尚红。多少风流多少恨，玉笙吹断月明中。辘轳绠断玉瓶沉，双鲤无书碧海深。别梦吹残吴苑笛，愁肠敲断汉宫砧。病来眉淡波斯黛，老去屏闲孔雀金。不及浮云能自在，朝飞暮散却无心。《玉树》歌残谱不存，春泉空泻洗头盆。绛桃成子花无色，银烛烧心泪有痕。南国青春欺客鬓，东风芳草怨王孙。风流已逐红尘化，空有琵琶寄断魂。"}