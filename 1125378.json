{"id":"1125378","title":"题汤泉二首","dynasty":"宋","author":"秦观","text":"满斛泠泠注不穷，幻尘乾慧洗皆空。法流水接诸天上，神瀵香闻一国中。金粟示为除病恼，跋陀仍已获圆通。马蹄又入风埃去，回首吴吟谢迮翁。温井霜寒碧甃澄，飞尘不动玉奁清。老翁仙去羸骖共，太子东归废沼平。据石聊为宝陀观，决渠还落堰溪声。浣肠灌顶虽殊事，一洗劳生病恼轻。"}