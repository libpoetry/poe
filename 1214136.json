{"id":"1214136","title":"悯蔬","dynasty":"元","author":"周权","text":"富人厌粱肉，贫士怀齑盐。采芳得野荠，终朝不盈襜。矧兹春候和，学圃滨涧南。席地历疏块，挂畦理长镵。孙芥紫芳茁，早韭绿且纤。亦复种晚菘，稚角俄已含。期此旦夕效，菜把日可添。时阳忽久亢，生意几不堪。岂惮抱瓮劳，灌沃终难沾。马齿一何茂，纵逸徒尔芟。所忧谷不登，饥馑今乃兼。矫首向昊旻，霖泽何日覃。"}