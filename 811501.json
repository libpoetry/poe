{"id":"811501","title":"答丁三叔雅","dynasty":"清","author":"丘逢甲","text":"黄狐白狐嗥古城，月落未落太白明。谁言天下无健者，长啸出门刀自横。谁是鸿毛谁泰山？古人去矣不得攀。眼前狐貉啖人尽，长乐一老依然顽。九天冥冥不可游，粉碎五城十二楼。会须手造一世界，重纪人皇称九头。上有君山下有湖，洞庭有乐今何如？穴中亡吴有遗谶，龙威丈人开素书。"}