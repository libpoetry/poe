{"id":"647614","title":"奉和御制诗","dynasty":"明","author":"王汝玉","text":"如来有法名圆觉，圆觉由心不由学。虚灵本体镇长存，炯然独照群昏烁。烁尽群昏烦恼无，碧天湛湛秋皎如。坐卧行藏皆自在，澄波不种一葭芦。灵山大义曾宣演，了义何须语重转。智者能通脱枯壳，凡夫未达抽空茧。纷纷世上醉梦身，瞆瞆不知求正因。羊肠九折问舟楫，鲸涛万里寻车轮。皇天命我圣天子，普济群迷敷治理。八荒四裔总陶甄，沈溺颠连悉扶起。法王演教阐大成，圆机慧性由三生。朅来谒帝驻灵谷，天籁皆为天乐殾。弘陈今古茫茫劫，须解夙生修净业。自然骋驾上康衢，脱却迷途山万叠。都人向仰骈阗来，祇园复见琪花开。恍疑手扳南斗柄，身登十二璚楼台。又如亲睹释迦佛，路入雪山高嵂崛。和风丽日浩无边，五色神光互照歘。黄金座上示尊严，绿水芙蓉色相兼。或时出定还入定，瑩然银海涵霜蟾。益知静默为真法，文字徒廑辞霅霅。青阳一夕到东园，九土根荄悉萌甲。真诠信不在支离，试看腐草光差差。神通变现皆至理，天造地设非人为。佛教阴能翊皇度，众人快睹争披雾。天书㶷赫粲云章，侍从群臣难继赋，顿令山水皆清妍。洞庭钜野张钧天。奎光煌煌同佛日，照我皇明圣祚万万千千年。"}