{"id":"682179","title":"奉寄家兄无妄二首","dynasty":"明","author":"于慎行","text":"载笔虚当侍从年，多惭无赋奏甘泉。愁中月露西清夜，梦里松萝故国天。石阁当山多鸟道，蓬门临水半人烟。别来两度经春草，谁傍池塘白昼眠。吾兄侠气旧昂藏，抱玉空山鬓有霜。白石常封烧药灶，红泉自绕读书床。休从渔父思兰沚，漫羡词臣赋柏梁。此际秋风生桂树，歌残招隐意苍茫。"}