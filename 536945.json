{"id":"536945","title":"醉歌赠明卿","dynasty":"明","author":"王世贞","text":"吴生吾为若楚歌，若为吾楚舞。吾歌若舞不易得，窈窕青冥下雷雨。冯夷鼓怒万灵奋，真宰仓皇向谁主。么么碣石溟海外，黯淡齐州一抔土。建安七子开元客，其人往往何足数。昔贤踯躅襄陵辙，今贤龌龊邯郸武。安得神鳌断足立四极，烛龙衔光导玄府。羲和鞭，巨灵斧，王子借尔挥千古。邢州太守朝天来，日日相过问吾汝。曰：大儿孔文举，小儿杨德祖，呜呼吴生勿轻吐。"}