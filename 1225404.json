{"id":"1225404","title":"题张参政所藏太真上马图","dynasty":"元","author":"朱德润","text":"开元朝野时清明，姚宋庙谋多辅成。紫宸前殿焚锦绣，花萼楼高延弟兄。那知暇豫生淫乐，慢舞霓裳羽衣薄。龙漦流祸入宫墙，野鹿衔花污帘箔。春晴并辔曲江行，回顾阿环娇态生。绣衣珠趿如花旋，秦虢椒房恩宠新。宫中舁出锦绷儿，兵满渔阳人未知。一朝犯顺入宫阙，咸阳烟尘迷日月。翠华杂沓惊尘蒙，剑阁西回渭水中。王臣下微同列国，从此藩镇争豪雄。人生富贵真迷途，倾城褒姒无时无。漫道玄宗不知政，试问当年无逸图。"}