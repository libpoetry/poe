{"id":"683559","title":"仲氏力辞浙学之命得请志喜","dynasty":"明","author":"王世贞","text":"一疏陈情抗帝颜，薜萝仍碧箨仍斑。但知洛下东西屋，终作何家大小山。澹圃筑来随愿老，惊帆收得到头闲。诸生纵有春风思，无那归云为掩关。若为袪得古今愁，金紫荣身脱便休。世事清朝多稷契，天容遁野有巢由。从夸大隐官犹恋，倘遇东林酒亦留。伯氏黄冠虽不恶，总缘人弃觅沧洲。"}