{"id":"850585","title":"送吴叔扬通判代州","dynasty":"宋","author":"孔武仲","text":"雁门襟喉地，北瞰单于城。汉骑罢深入，塞垣春草生。题舆当远去，磴道历峥嵘。载路壶浆馈，出郭幡旗迎。公堂足奉养，美酹与犀兵。漏刻閒愈永，衣裘寒更轻。五台聚仙圣，事迹众所钦。新篇时冥邈，万怪登幽情。政成早归来，银章对承明。未遂游边志，羡君为此行。"}