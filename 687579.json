{"id":"687579","title":"送管山人游山东","dynasty":"明","author":"孙继皋","text":"绿酒黄花此送君，高城远雁不堪闻。随风若到天门观，为寄峰头一片云。不唱人间行路难，飘零早已客长安。独怜一片并州梦，夜夜关山月里寒。九月燕山乍雪霏，客行何处授寒衣。遥知一水通吴楚，莫学王猷漫兴归。当年五岭屐痕斑，五岳从今次第攀。游遍写将图画里，梅花一夜满名山。"}