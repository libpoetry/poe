{"id":"431341","title":"金缕曲·五十九岁初度日制此四阕自寿。兼以自励","dynasty":"近现代","author":"王用宾","text":"我本狂生耳。忆当初、手能切玉，眼粗知字。天下澄清还自许，到处结交畸士。黄海外、欣逢知己。歃血盟书成信誓，旧神州、光复从今起。连朔汉，纠同志。两河屹作中流砥。与关中、义师犄角，犯兵家忌。辛亥功归牵掣力，绾毂东南形势。伤癸丑、人非事异。漭漭胡尘重弥漫，十余年、变革中途替。无限恨，复谁识。共和娇似婴儿，呱呱坠地■■■。■■■号，重翻覆鼎，便多灾祟。唐末群藩，周衰列国，滥干纲纪。赖南天一柱，扶舆正气，诣行在，陈奇计。直捣幽燕非策，要诸侯、自先携贰。连横合纵，说秦游楚，宣明宗旨。一炬咸阳，关河失守，江淮无蔽。看旌旗北向，建瓴高屋，顺流而至。雄藩客帝，尽摧枯拉朽，目无余子。平等自由还未得，日日侵陵胡底。边备犹虚，寇兵伺隙，缓急将无恃。频年征讨，九州依旧残碎。徒自咄咄书空，毛锥安用，大戟长枪抵。词赋纵堪悬日月，莫补时艰狂费。倚剑长吟，凭鞍环顾，欲问天天醉。流光难返，几乎周甲平岁。家家长命遗朱缕，又皇览余初揆。五月非祥，生儿不举，屈子怀沙而死。陈言屏弃。问何代无才，何才不忌。泽畔行吟，忍教六国见秦帝。襄王台榭底处，嬖臣名与姓，无复人记。一卷离骚，行芳志洁，不朽还同天地。功非在己。算立德立言，占三分二。苟未逢时，有文章足矣。"}