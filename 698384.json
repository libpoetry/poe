{"id":"698384","title":"邵州迤西三百里峰壑遥深萝木邃密行数日触绪皆诗","dynasty":"明","author":"凌义渠","text":"脚下尽山山未登，游情忽忽叹无能。何堪拄颊西南望，引入苍茫一万层。风波触梦久相安，那畏矶头八节滩。想到舟行幽绝处，溪光还似月光寒。年来徭赋亦多机，石壁畬田息更微。赖免流亡薪米足，山村人少爨烟稀。一阵寒鸦噪晚空，半随返照入青枫。行人莫觉流霜早，眼认重来树树红。白云堆里藏三户，苍黛光边漾一身。恋向深深成幻杳，夜来幽梦恐伤神。浅滩平架鱼床稳，乱石欹悬猪栅牢。不用篱垣深自蔽，棕阴竹影覆周遭。暖烘香雾夹腥风，草蕊千般气不同。莫怪秋深馀瘴热，图经元是古黔中。崎岖不尽日间关，抱得深心与苦颜。若更耽奇从此去，渐分鸟路入溪蛮。"}