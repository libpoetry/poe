{"id":"992006","title":"戏作常娥责","dynasty":"宋","author":"梅尧臣","text":"我昨既赋白兔诗，笑他常娥诚自痴。正值十月十五夜，月开冰团上东篱。毕星在傍如张罗，固谓走失应无疑。不意常娥早觉怒，使令乌鹊绕树枝。啅噪言语谁可辨，徘徊赴寝搴寒帷。又将清光射我腹，但觉轸粟生枯皮。乃梦女子下天来，五色云拥端容仪。雕琼刻肪肌骨秀，声音柔响扬双眉。以理责我我为听，何拟玉兔为凡卑。百兽皆有偶然白，神灵独冒由所推。裴生亦有如此作，专意见责心未夷。遂云裴生少年尔，谑弄温软在酒卮。尔身屈强一片铁，安得妄许成怪奇。翰林主人亦不爱尔说，尔犹自惜知不知。叩头再谢沋已去，起看月向西南垂。"}