{"id":"1063910","title":"次韵经蔡道夫书堂","dynasty":"宋","author":"释德洪","text":"书堂山崦西，微路经桑柘。婉婉绿阴中，伛偻牵羸马。须臾将平川，时过幽溪泻。源深人家稀，落日耕钓罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茆檐下。白酒泻新糟，醇酽如压蔗。酒酣面发赤，箕坐谈王霸。排斥出忌讳，怪语令人怕。野僧旧不欢，痴坐相嘲骂。但作鹤脑侧，思欢殆无暇。夜阑乞新诗，自愧非作者。张灯扫西壁，把笔强驱驾。万景每骚纵，此夕偶相借。遂令诸子欢，一一如图画。"}