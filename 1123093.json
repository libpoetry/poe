{"id":"1123093","title":"和叔夏十绝一宿云峰寺二到韩公庄三饭草衣岩四泊东禅刹五六七八游碧玉泉九访杨秀才十叔夏思归","dynasty":"宋","author":"胡寅","text":"醉骑生马却扶舆，雪洒春衫二月初。行乐偶从山寺始，他年重到未成虚。久闻人境寄陶庐，深约同游驾小车。文举旧传樽有酒，冯驩宁叹食无鱼。前僧已著草茅培，后死犹来瘗骨灰。一醉剧谈非为尔，自浇胸次有崔巍。马饥人困日西昏，无限归鸦已著村。记取东禅风雨夕，卧无床荐阖无门。不惜冲泥步步前，为闻幽处有明川。峰回路转酬劳客，一派琉璃春正妍。跨溪临岸各清真，上客来临景更新。幽树好花脩竹色，相鲜浮动镜中春。种竹何时匝两垠，只今疏翠已情亲。会看染合全溪影，照映来游碧落身。谑浪澜翻间诋诃，绝胜歌贯舞婆娑。解颐为听谈诗妙，脱腕空传草檄多。莫笑田翁不任真，好贤留客意殊亲。海棠半拆山丹重，京洛何曾远客身。重按东皋岂自归，曾闻归思勇如飞。只因昨夜沉香帐，虮虱夤缘金缕衣。"}