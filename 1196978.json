{"id":"1196978","title":"答大将军祭酒顾令文寺","dynasty":"魏晋","author":"陆云","text":"惟林有鸾，惟渊有螭。显允明德，实邦之基。先后陟恪，子配于兹。遵彼玉堂，受言遘之。中原有轨，世鲜克蹈。先民有怀，子探其妙。心犹水鉴，函景内照。名若振炎，摅光外耀。相彼水鉴，民胥攸临。矧曰明德，人谁弗钦。写我采颐，即尔澄心。义隆自古，好邈在今。大人有作，兴云自天。之子于升，亦跃于渊。景曳清霄，响发鸣弦。义问弘集，淑风载鲜。企予朔都，非子孰念。岂无弱翰，才不克赡。惠音聿来，琼华玉艳。无德不报，念辞惟忝。"}