{"id":"735757","title":"打虎儿行","dynasty":"清","author":"毛奇龄","text":"打虎儿，乃在汴梁之禹州，禹州城外朱家楼。小儿十一随父耕，深林有虎斑毛成。飗飗黑风吹草根，乘风攫人谁敢撄？小儿不识虎，疑是狐与狸。陡然见虎衔父肢，咆哮草际风来吹。儿啼向风不得父，把杙打虎截虎路。三尺童子五尺杙，凭空击去著虎臆。虎惊顾儿舍父逸，深林风草皆无色。禹州太守呼小儿，予之以帛饱以糜。予时在署识儿面，披发跳掷真儿嬉。问儿打虎虎何似，举手张牙作虎势。假虎隐幔恐小儿，小儿惊避力不支。当时见虎得无怖，此事我亦昧其故。禹州太守省得知，是时小儿知有父。男儿七尺纵复横，争名攫利万里行。高堂存没总不问，那肯舍命恋所生？我所思，打虎儿。"}