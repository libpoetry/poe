{"id":"1117922","title":"述怀二首","dynasty":"宋","author":"陆游","text":"尺寸虽无补县官，此心炯炯实如丹。羯胡未灭敢爱死，尊酒在前终鲜欢。亚父抱忠撞玉斗，虞人守节待皮冠。纵言老病摧颓甚，壮气犹凭后代看。谤誉纷纷笑杀侬，此身本自等虚空。大鹏境界纤尘里，旷劫年光掣电中。翻动烟霞长镵在，招呼风月一尊同。是凡是圣谁能测，试问西邻织屦翁。"}