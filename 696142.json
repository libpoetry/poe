{"id":"696142","title":"和彭敷五","dynasty":"明","author":"罗伦","text":"闻道东泷居士来，湖山寂历湖光漼。破除尘海梦一觉，消得罗浮春几杯。今雨城南惊老树，东风竹外见全梅。青山莫笑空回首，紫锦囊中万玉堆。五柳先生归去来，芰荷衣上露漼漼。不由天地不由我，无尽烟花无尽杯。别样家风幽涧竹，一般春意隔墙梅。老来只怕风涛险，懒下瞿塘滟滪堆。"}