{"id":"700286","title":"辩公以诗谢香次韵却寄","dynasty":"明","author":"顾清","text":"澄湖楼阁带重江，云影天光动八窗。髣髴梦中曾一到，棹歌惊起白鸥双。青鞋布袜是家常，犹欠云门一瓣香。心识庙湾桥下路，来时不拟问渔郎。谁说诗人鬓未霜，芬华久矣谢春芳。灰中芋栗能分我，只与江湖作漫郎。拔足红尘九十霜，云西自作水仙王。他年为续三生话，元老东坡本一乡。"}