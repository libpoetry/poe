{"id":"760425","title":"游罗浮 其七","dynasty":"清","author":"丘逢甲","text":"明儒盛讲学，天下皆讲席。几令名山间，有儒无道释。有人囊罗浮，梦里天海碧。四百卅二峰，一囊不为窄。天鸡忽破梦，瞬息时代易。篝火狐鸣徒，山中岸赤帻。洞天与福地，污蔑殊可惜。何时此名山，复奠缁黄宅。无复儒者宫，来游但诗客。何来碧眼胡？亦蜡游山屐。尔徒惯豪偷，勿此为山贼。"}