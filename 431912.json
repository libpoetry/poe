{"id":"431912","title":"锦城竹枝词","dynasty":"近现代","author":"邢锦生","text":"都江三月堰初开，雪浪云涛滚滚来。待得灌田春水足，万畦秧子一齐栽。万商云集市廛中，金碧辉煌户户同。春暮日长天渐热，凑钱齐搭过街篷。太平军政亦须娴，炮试开花岂等閒。列阵俨如临大敌，一年两打凤凰山。萧条市井上灯初，取次停门顾客疏。生意数他茶馆好，满坐人听说评书。闾阎难挽是巫风，鬼哭神号半夜中。不管病人禁得否，破锣破鼓跳端公。绣馀摇扇共招凉，斜绾云鬟时样妆。忽听卖花声过去，隔帘争唤夜来香。"}