{"id":"628641","title":"塞上曲","dynasty":"明","author":"李云龙","text":"汉家有诏伐不庭，昨日榆林大会兵。猿臂将军擐甲出，虎头都护荷戈行。别有少年游侠子，各跨飞龙渡洮水。千旗并展云蔽天，万鼓齐挝雷动地。胡天冥冥杀气迷，单于已阵阴山西。三军大呼雪海涌，宝刀乱落胡头飞。左贤一矢不及发，右校急奔金兜脱。可怜一旦沙漠间，不见胡尘见胡血。单于单骑远遁逃，将士归来雪洗刀。至今白草黄云外，秋雨潇潇胡鬼号。"}