{"id":"843973","title":"听水第二斋落成幼点嘿园同赋","dynasty":"清末民国初","author":"陈宝琛","text":"无意溪行讨得源，廿年如梦漫留痕。平生事事蹉跎过，犹及衰残筑此墩。尚嫌石鼓泉声细，洗耳时来就壑雷。晓雨既晴宵又月，天公于我故无猜。一路琅玕绿到山，敢将千户较人间？此君颇亦伤芜秽，及取新萌莫等閒。君去城中莫浪传，此间与俗本无缘。山房若迹王灵武，岩壑萧寥五百年。"}