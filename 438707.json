{"id":"438707","title":"阳夏何正卿作叠语四句未成章予复以叠语寄之凡四变文","dynasty":"金","author":"麻九畴","text":"缊缊蠢蠢何等民，矫矫亢亢内守贞。昂昂藏藏独异俗，落落莫莫不厌贫。归与归与且糊口，凤兮凤兮德衰久。乐云乐云无弦琴，命乎命乎一杯酒。匪鳣匪鲔故为藏，避言避世必也狂。至大至刚秣吾马，爰清爰净脩我墙。用之舍之时所系，晋如摧如宁复计。暖然凄然任春秋，优哉游哉聊卒岁。"}