{"id":"121653","title":"赠臧汝舟次韵","dynasty":"宋代","author":"陈造","text":"昔人得珠没涛渊，悟后悚惕悔厥先。世间万事无真是，辩口莫究然不然。此心疑然古井水，与俗方圆宁得已。纹楸亦有进道机，介视胜负齐生死。臧子多智守己愚，能事不盖已日孚。南风覆舟后诈狙，义战得隽逾老夫。闲中败意防俗物，喜君相过不待屈。此乐政令儿辈知，阅日无庸讥愒日。"}