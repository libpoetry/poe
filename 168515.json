{"id":"168515","title":"次韵德麟植桧","dynasty":"宋代","author":"陈师道","text":"种木待成材，聊为十年事。日中趋百里，宁问万牛费。植桧三尺强，已有凌云气。生世能几何，拟作千岁计。众人笑拍手，君子用其意。萧萧孤竹君，忘言理相契。名以金石交，椿杨岂奴婢。缅怀万仞颠，千丈蔚苍翠。蟠根泉石底，用意霜雪外。宁须大厦才，坐待斧斤至。散为风雨声，密作牛马蔽。"}