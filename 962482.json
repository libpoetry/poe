{"id":"962482","title":"奉别唐寺丞丈一首","dynasty":"宋","author":"度正","text":"正家巴山阳，占田才百亩。春秋自耕稼，亦足糊其口。中年或水旱，采蕨充饭糗。四壁固屡空，满屋贮蝌蚪。少蒙义方训，交口相传授。日记数百言，勇气摩星斗。既长游乡校，稍稍别妍丑。父曰尔勉哉，学问贵悠久。?然铭诸内，庶几造渊薮。奈何天降割，累累若孤狗。三年抱忧患，忍复言进取。洪惟太上皇，下诏罗琼玖。提笔入贡士，肝肺始一呕。时年二十四，一得殆天偶。自兹青衫缚，连年事奔走。得官涪江上，距家才百九。一年一归安，亲族相聚首。留连辄数月，官长怒诃吼。三书下下考，荐者一邱叟。浩然赋归欤，忽复失箕帚。独身当门阑，内外事纷纠。母曰毋自弃，一出庸可咎。乃趋光范门，所志在升斗。是时京宰相，来者无不受。殷勤献三策，风化略开剖。明日益昌学，有旨除度某。于焉具菽水，聊以慰其母。维南有真儒，奋起光前后。六月冒隆暑，愿闻道枢纽。一见晋其门，妙语得亲手。归来欢有馀，俯仰对穹厚。益昌异风土，日夕涨尘垢。母也乐其乐，雅欲安户牖。版舆不可致，徒使我心愀。时时遣家僮，历历问安否。具言唐益昌，盛德世希有。爱我如骨肉，诲我如师友。要我以名节，期我以不朽。母曰尔得此，敬哉不可苟。努力勤王事，毋为利禄诱。傥有分寸补，何必侍左右。因循不敢归，春风再花柳。正也鲜兄弟，子职宁不负。奉檄得初心，一舸春江浏。区区敢有请，兵厨乞尊酒。我欲径持归，升堂荐眉寿。"}