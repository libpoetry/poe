{"id":"242571","title":"江心长句·问津城西市","dynasty":"宋代","author":"葛绍体","text":"问津城西市，呼渡江南岸。棹稳当潮生，帆轻趁风便。龙翔古招提，鸟革今轮奂。回合列翠屏，周遭铺素练。邀行嫩篁竿，劝坐老木干。沿壁览新题，吹尘认旧篆。一隅看不足，两塔穷未见。阳光烁岗顶，飙阵凉披面。郛郭聚拱伏，烟云散呈献。俯拜肃御邸，仰瞻粲宸翰。皇帝南巡意，生灵北望眼。书千古清辉，为万世伟观。楼台明月讌，钟鼓朝暮饭。徒见一时近，孰念百年远。江涛常摏撞，帝泽共流转。游子感诗歌，居人思日勉。"}