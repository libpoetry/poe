{"id":"747337","title":"自春徂秋偶有所触拉杂书之漫不诠次得十五首 其九","dynasty":"清","author":"龚自珍","text":"一代功令开，一代人材起。虽生云礽朝，实增祖宗美。日开国之留，其言在青史。何代无先君，何时无哲士。煌煌祖宗心，斯人独称旨。天姿若麟凤，宏加以切劘。稽古有遥源，遵王无覂轨。在昔与先民，三称口容止。少壮心力殚，匪但求荣仕。有高千载心，为本朝瑰玮。人或玷功令，功令不任诽。屋漏胎此心，九庙赫在咫。天步其艰哉，光岳钟艰恃。盲气六合来，初日照濛汜。抱此葵藿孤，斯人拙无比。一夫起锄之，万夫孰指使。一夫怒用目，万夫怒用耳。目怒活犹可，耳怒杀我矣。去去亦何求，买山请归尔。不先百年生，难向苍苍理。著书落人间，高名亦难毁。其言明且清，胡由妒神鬼。大药可延年，名山可送死。死生竟何憾，将毋九庙耻。"}