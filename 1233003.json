{"id":"1233003","title":"锦树行","dynasty":"元","author":"周巽","text":"吴江上，郢水东。木落秋霜冷，波涵夕照红。天机织成五色绮，地气吐出双飞虹。低连曲岸山岚曙，远接寒冈野烧空。枫叶满林凋玉露，落霞影里飞孤鹜。渔歌声断綵云留，我行见之岁云暮。关河万里雁书遥，行子天涯在何处。我歌锦树行，曲尽难为情。十月桃花烂如锦，运粮初过南昌城。"}