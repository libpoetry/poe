{"id":"267845","title":"疏影·题陈叔通百梅书屋图","dynasty":"现代","author":"朱祖谋","text":"南枝旧约，惬素心得似，何逊东阁。彩笔禅仙，玉貌臞仙，天涯已忍沦落。劫灰一度春消息，省缟袂、丰姿如昨。尽海桑、著意迁流，不改绿华红萼。遥忆前芳晚晼，故园伫翠羽，初别黄鹤。泛雪重湖，锄月空山，底事烟霞孤却。溪藤百幅恁珍重，问冷艳、幽香谁托。待料量、物外琴书，占取幼舆丘壑。"}