{"id":"873708","title":"听詹温之弹琴歌","dynasty":"宋","author":"刘子翚","text":"鸣琴艺精非小道，可惜温之今已老。玲琅一鼓万象春，铁面霜髯不枯槁。自言寡知音，求我为作歌。号宫韵角可听不可状，锦肠绣舌空吟哦。吾意其一气之浊清，两曜之晦明。山河之结融，雷霆风雨之震惊。包罗具七弦，开阖造化由人心。又疑夫尧禹之躬行，丘轲之立言。瞿聃之同归，百家诸子之纷然。更历千万古，此意不灭丝桐间。涤除浮虑清，荡摩愁襟开。琴之气象广莫有如此，欲媚俗耳知难哉。寒缸烧涸夜向阑，罢琴归矣我欲眠。梦跨冰轮出瑶海，一笑碌碌瀛洲仙。"}