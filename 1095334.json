{"id":"1095334","title":"宥蚁","dynasty":"宋","author":"释居简","text":"穷山忍调饥，小窗玄豹蹲。百行无一膻，尔类曷所闻。倏忽来往频，蠢蠕争夺繁。报王张义气，贾勇如虎贲。鼓行有行伍，回旋呼弟昆。陁然方解严，滃然新分屯。长蛇偶成势，偃月非无辕。咂肤甚虮虱，足駃不可扪。上我古生台，隙我新垝垣。缀我玄兔颖，饮我陶泓浑。或循伽梨圈，从朝不知昏。小弹复就地，讵忍伤其元。屡扫复屡集，再驰仍再奔。咄哉诵帚儿，轻儇真少恩。不复事扫除，直欲加燖燔。斥儿旋呼蚁，请试为蚁论。好生乃大德，略听吾㖧㖧。尔宫大槐国，附庸檀萝根。南柯在其左，东厢曾偃藩。休云城郭卑，中有侯王尊。蜩甲贡庭实，虫臂供盘飧。犒享日厌馀，糗粻时有存。可以燕族属，可以蕃子孙。悠哉天地间，晓然愚智分。鹏则抟扶摇，鴳则止棘樊。蟭螟固微茫，触蛮方并吞。巨细俱逍遥，彼此适晏温。老我不足慕，负尔犹忍言。尔留固不恶，诵帚真尔冤。去去别处去，我砌休重扳。"}