{"id":"1127499","title":"答蜀公奉酬","dynasty":"宋","author":"彭汝砺","text":"叠石栽花作小园，庭柯顾盼足怡颜。尽捐势利随流水，多占声名似泰山。细雨凫雏浮水际，微风燕子语梁间。竹冠筇杖篮舆好，认得公从湖上还。逍遥今是地行仙，无事全胜药驻颜。早岁风流都翰苑，他时文字出名山。修竿养竹千馀亩，小屋诛茅八九间。颍水可怜归未得，不如云鹤会飞还。丛条润泽无瞋胆，芳杜将迎失厚颜。陶令葛巾曾漉酒，谢公蜡屐惯寻山。观鱼恰似濠梁上，结宇浑如冈曲间。楚醴满觞知意惬，胡香细炷觉神还。"}