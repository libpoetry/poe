{"id":"784449","title":"送范子弃宅入山","dynasty":"清","author":"李锴","text":"范君仙骨何珊珊，一日飞遁红螺山。千金敝屣脱故宅，塔景虚闭清溪弯。红螺山深隈隩窅，有田三顷茅三閒。荒林野水伫客屐，高鸟亦破层云还。谷神蕴中玄解入，万有空洞冥其天。群羊鞭叱白石起，双龙豢食银涛翻。云璈内回翠盖接，隔世一片唯虚烟。廌翁憔悴栖廌峰，廌峰苍翠当其东。何当食我青精饭，碧海青天一掌中。"}