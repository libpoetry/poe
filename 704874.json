{"id":"704874","title":"赠孟望之四首","dynasty":"明","author":"薛蕙","text":"迢迢东流水，悠悠远行子。送子出迈时，离别自今始。山川一间之，相去日千里。徘徊蹊路侧，思心从中起。人生百年内，聚散谁能止。壮年岂再得，良时不可俟。念我平生欢，眷眷未云已。驱马城门阳，舍马登山邱。携手立踟蹰，还顾望皇州。皇州一何丽，蔼蔼皆王侯。冠盖似浮云，宾客自相求。衢路岂不广，之子不得留。慷慨内伤心，为子独怀忧。昔余与君子，未见心相知。邂逅在今辰，果若平生时。愿得结欢好，赠子以新诗。含意未及申，行行复何之。念当从此去，彷徨出郊畿。行人倦往涂，终言与我违。仓卒执手间，叹息空相持。愧无晨风翼，送子起翻飞。踟蹰郊野外，白日匿西山。行人去有期，安得久周旋。请为游子吟，与子结缠绵。忧来动人心，恻怆不能言。言念平生友，意气非徒然。行役不足辞，贫贱非所怜。君其笃明信，慰我心惓惓。"}