{"id":"519422","title":"甲辰岁关中大祲","dynasty":"明","author":"朱诚泳","text":"关中连岁天无雨，泾渭扬尘水如乳。时当四月景清和，却讶炎蒸乃如许。太华终南无片云，草树焦枯欲自焚。流移老稚日如蚁，啼饥远近声相闻。面垢头髼衣百结，手足胼胝泪成血。流离血属各天涯，多少僵尸委沟壑。见此令人心孔伤，鼎钟那忍居高堂。安得陈陈万仓粟，分炊尽使充饥肠。露跣告天谁最苦，诚悃无由达天府。欲凭大手挽银河，沛作甘霖满西土。"}