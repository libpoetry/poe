{"id":"1127236","title":"贻如祖大师","dynasty":"宋","author":"黄裳","text":"既已离家与世违，纷纷人事不须知。百年十二时光景，作佛工夫只怕迟。说禅谈佛未曾修，幻化空身岂自由。常视世情如锁钥，云山深处莫回头。建立元无尘已挥，两边终竟不曾为。莫言无物为何事，到了无为尚未知。一念忘时便道空，不知空与色常同。须知空色无分别，如此圆融始大通。"}