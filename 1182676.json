{"id":"1182676","title":"酬娄秀才将之淮南见赠之什","dynasty":"唐","author":"柳宗元","text":"远弃甘幽独，谁云值故人。好音怜铩羽，濡沫慰穷鳞。困志情惟旧，相知乐更新。浪游轻费日，醉舞讵伤春。风月欢宁间，星霜分益亲。已将名是患，还用道为邻。机事齐飘瓦，嫌猜比拾尘。高冠余肯赋，长铗子忘贫。晼晚惊移律，睽携忽此辰。开颜时不再，绊足去何因。海上销魂别，天边吊影身。秖应西涧水，寂寞但垂纶。"}