{"id":"61613","title":"芥浮阁·东风入林闾","dynasty":"明代","author":"郑胤骥","text":"东风入林闾，春事看已馥。镜里发方华，樽中酒初绿。日将萧洒意，静与良辰逐。最宜檐萧萧，偏怜昼穆穆。抚几摊故书，听泉到新瀑。高歌偶当窗，什箸或村塾。往来地自偏，俯仰天如沐。畏闻剥喙声，愁柬问事牍。惟余二三子，相寻来不速。亦知四壁空，忍使两峰蹙。聊复安容膝，未省辞脱粟。饱食幸无事，此外百不欲。少游哀大志，老聃戒为目。每笑学弈人，所思在鸿鹄。斯言差我心，傲名非傲俗。"}