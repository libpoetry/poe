{"id":"1112833","title":"秋怀十首","dynasty":"宋","author":"张耒","text":"西风吹前林，壮士中夜兴。感此岁月晚，白发来无情。少年读诗书，意与屈贾争。口谈霸王略，锐气虹霓横。天衢白日开，致主皎丹诚。岂怀富贵念，但愧稷契朋。栖迟客淮海，忧患相缠婴。憔悴消壮气，饥寒费经营。心期与外物，易失常难并。萧条为斗粟，贫贱洛阳城。我生亦有命，荣辱复何惊。但惊岁律遒，慷慨怀平生。呼儿致浊酒，长啸视青冥。醉为梁父吟，吟终谁为听。飘风激浮云，飞雨来若注。絺衣逼新凉，感此岁云暮。高堂有华簟，坐觉颜色故。人情随炎凉，兴废一何屡。鲜鲜中庭菊，华叶日敷布。可怜摇落中，尔独傲霜露。官闲随俗念，岁晚无欢趣。惟与青山期，晴明蹑芒履。夜静四听绝，蟋蟀鸣我堂。知时尔虽早，啧啧竟何伤。西风肃万木，百物皆摧藏。尔岂不自得，悲鸣诉中肠。寒衣已在椸，纨扇委空床。豳诗嗟妇子，入处谨风霜。而我独何成，远游悲异乡。出处两无策，感时空慨慷。岁暮无所为，官门聊饮酒。家贫乏肴果，撷蔬不盈手。要归一醉尔，宁复计薄厚。颓然几案间，樗散忘宇宙。古来痛饮人，可是耽醇酎。由来困寂寞，聊此娱昏昼。纷纷眼前物，泯泯胸中垢。当其暂忘去，快若免介胄。萧萧风入檐，皎皎月当牖。歌罢兴已阑，感叹还搔首。虫鸣一何悲，竟夕不能已。缺月能几何，光辉还暂尔。青灯照床帷，解带偃宵寐。劳劳随朝日，既夕聊此憩。是非竞贤否，荣辱争贱贵。纷然无时停，膏火互煎沸。区区竟何有，俯仰终一世。痴儿自骄玩，达者已高逝。无营谢巧械，咋舌笑愚嗜。犹须多贮酒，迟暮聊卒岁。西风扫黄叶，零落委我前。闭门无来客，空床过午眠。床头亦何有，狼籍古人编。琳琅巧言语，照辉后世传。馀荣更何恃，朽骨但茫然。悲哉事无益，辛苦劳生前。嗟我方病此，诗书费雕镌。知愚不自已，既痼何由痊。霜梧夜槭槭，寒菊朝娟娟。胡为不饮酒，戚戚愁吾年。悠悠春与秋，泯泯朝复夜。济时无远图，谋食阻高谢。茫茫两不可，默默私自咤。疏弦无悦音，失路有迷驾。孟轲竟迂阔，樊子欲耕稼。古人不吾待，孑孑欲谁舍。诗书颇完缉，官事幸休暇。聊从心所乐，此外曷足藉。原野日辽阔，南山疏亭亭。夏云敛氛翳，秋木呈疏明。幽居苦不乐，展步乘朝晴。嗟我无羽翼，何由蹑峥嵘。神仙虽诞漫，可以忘俗情。乘桴古亦有，况复凌沧溟。浮生既有限，散诞烦冠缨。黄精若可采，高揖吾其行。秋风从西来，百草随委弃。如何中庭花，粲粲濯朝霁。虽怀迟暮感，独秀亦云异。炎凉各一时，岂必桃李贵。迟功有暮祉，锐进或先退。由来一气耳，琐屑何足计。吏散门寂寂，虫鸣夜沉沉。素壁上明月，凉风摇树阴。悲歌忽不惬，感叹涕盈衿。写此牢落怀，默坐弹鸣琴。俗耳不好古，古人已非今。悲哉旷四海，孑孑无知音。"}