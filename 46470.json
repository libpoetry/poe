{"id":"46470","title":"太湖·长溪如白虹","dynasty":"明代","author":"高启","text":"长溪如白虹，分走荆霅派。具区纳群流，襟带三郡界。太虚混鸿蒙，元气流沆瀣。初疑溟渤宽，稍觉云梦隘。茫茫雁飞迟，飒飒帆度快。雨来鼍报鸣，风起鸥惊迈。神龙作渊都，岂复数鳞介。珠光照水府，不受白日晒。朝看炮车云，云浪动澎湃。声吹地将浮，势击山欲坏。黄头虽轻生，捩柁不敢懈。有时湛明镜，峰吐青几块。烟中树若莎，波上舟如芥。渔就沙岸炊，客来水祠拜。震泽思禹功，夫椒记吴败。白鱼逢夏出，黄柑待秋卖。我性好游观，夙负云水债。欲寻鸱夷舸，不顾涉险戒。人生亦何为，世故自拘械。万事风飘花，百年露垂曌。何当叩林屋，秉炬访仙怪。试探不死方，为人起疴瘵。"}