{"id":"687100","title":"拟古四章将适钟陵赠别廖子所","dynasty":"明","author":"刘崧","text":"南征有孤雁，爰止河之洲。一雁西北来，飞鸣以相求。厥初异生族，及此同泳游。唼食以终日，中情甚绸缪。月落霜正飞，繁星激中流。岂不念群处，安居或多尤。肃肃待明发，逝此各有谋。鸣声倘相及，犹足慰离忧。茕茕幽闺妇，袅袅当窗柳。盛年而离居，忽忽伤老丑。临流采荷花，水深不见藕。愁如风中丝，错乱纷在手。独携合欢带，谁结同心纽。佳期谅不违，岁月浩难守。东邻淘眢井，拾得古时钗。并头馀一扇，长股折两叉。早辞腻粉污，甘就泥沙埋。至宝识夜气，寒光出瑶阶。鍊多色不改，世远制乃乖。沈唫伤老大，嗤笑来姝娃。淫巧夺众目，谅非时所谐。藏之第勿言，毋以伤我怀。少小同里闬，不识里闬人。与君南北巷，何似东西邻。束发事远游，不得长相亲。况复老大辈，长成先十春。飘飘林上风，亦逐车下尘。未必志气士，相疏遂沈沦。乃者涉中泽，言采秋风蘋。持赠同心者，庶以丽佩纫。春华岂不荣，憔悴易伤神。高谊媲金石，终为雷与陈。"}