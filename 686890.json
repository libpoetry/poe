{"id":"686890","title":"吴兴署中同顾若溪司空徐龙湾太守赋雪中红梅次二公韵","dynasty":"明","author":"刘介龄","text":"香影孤山句里闻，错因颜色怪东君。梁园朱箔轻笼月，洛浦霞绡远抹云。仙梦醉容迷绛帐，汉妆新态妒榴裙。瑶华天为增奇赏，羌管无劳奏夕曛。名园幽胜喜过从，梅雪佳辰雅会同。瑞霭纷披云锦树，明霞缭绕岁寒丛。虚疑梦入桃源里，错忆诗题杏苑中。自是瑶台春富贵，玉人沉醉倚东风。"}