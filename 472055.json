{"id":"472055","title":"寄赠俞士行淮上治漕","dynasty":"明","author":"沈一贯","text":"葡萄邸前春雨多，典客馆下牵六骡。将军抱持貔虎略，且与鼋鼍争水波。江河之决虽天事，支祈安得称非祟。佽飞剑出江水浑，浪拍芙蓉茜花细。西来一线垂青天，天下军输集似烟。朝廷尽食司空力，大农岁省钟官钱。淮阴方知治粟尉，高坛何日飞旌旃。"}