{"id":"1063928","title":"送常上人归黄龙省侍昭默老","dynasty":"宋","author":"释德洪","text":"心花发明照十方，死生窟宅无隐藏。此老唾笑生馨香，法中骨髓僧中王。平生一子传馀芳，譬如少林有神光。只今孤愤昭默堂，天魔外道走且僵。梦寐想见犹清凉，况子径归侍其傍。明日扁舟浮渺茫，我不得俱空叹伤。但馀一句烦寄将，幕阜山前为举扬。仰山久不见临济，瘦损法身三尺长。"}