{"id":"518236","title":"赠天台张思文","dynasty":"明","author":"唐文凤","text":"天台之山高插天，赤城雁荡相勾连。石桥流水秋不竭，声锵玉佩何涓涓。朝沐雨痕疑彩云，暮浮霞影生紫烟。洞府深沉异尘世，月明笙鹤来飞仙。乾坤清气不肯散，钟英吐秀生才贤。故家乃有赤松裔，秘书曾授黄石篇。至今文献久未坠，冠盖相望联后先。椿翁佐政留古歙，治同斯立居蓝田。棠阴日永讼庭静，爱民不忍施蒲鞭。今春令子事省觐，弟昆列侍行周旋。言归故乡又远别，稳泛浙东秋雨船。临岐索赠无好语，蚕头字拙纨扇圆。綵衣奉养尤切切，白发待望应拳拳。冬初再期一聚首，莫使风雪踰残年。丈夫那作寻常别，长歌起舞挥龙泉。虹霓浩气心愈壮，饮酒有如鲸吸川。嗟我老生年半百，潇潇霜鬓成华颠。刀圭欲觅安可致，凡骨未超尘俗缘。为语天台众仙侣，紫阳悟道探玄玄。蓬瀛得路傥相遇，会当寄我青瑶编。"}