{"id":"780197","title":"金明池 之通永观察任即事","dynasty":"清","author":"叶绍本","text":"凤水波寒，龙山翠叠，一片川原佳丽。资保障、神京咫尺，控辽海，北阙左臂。紫澜迥、远拂搏桑，凭指点，蓬岛方壸疑似。看沙溆滢洄，盐田广斥，天府雄关百二。曾记名藩开此际。倚紫塞秋风，牙幢羽骑。崆峒峻、愿磨长剑，孤竹险、也踰卑耳。认峰头、故叠犹存，快时际升平，周行如砥。愧露辋莺花，星游云树，持斧绣衣直指。"}