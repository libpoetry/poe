{"id":"268301","title":"金缕曲·三月十七日乃孙补年外祖父仙游之辰","dynasty":"清代","author":"郑兰孙","text":"千里关山隔。痛慈颜、仙游去也，今生永诀。寒食棠梨风共雨，又是期年使节。盼一拜、灵帷难得。寸寸柔肠非剑断，更行行、清泪如珠滴。精卫恨，杜鹃血。星移物换堪愁绝。怅而今、南云回首，顿伤畴昔。飘渺予怀天际远，潦倒自怜羁客。况尘世、升沉难必。聚散浮鸥无定影，叹流光、瞥眼如驹隙。穷途感，与谁说。"}