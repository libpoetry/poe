{"id":"536539","title":"春日于西园望云门山有述","dynasty":"明","author":"王世贞","text":"巨灵擘碣石，置之营丘东。千秋窍混沌，间道开玲珑。渐迩秋魄圆，稍迈晨星融。流云时停憩，返景并垂空。伊余怀禽好，之官偶齐封。羁服含馀责，推案厌微躬。曾是咫尺遥，故以简书慵。行药步周畦，披襟延绪风。倏如团鉴色，恍落清尊中。蚀雾俄半规，吹飙豁全通。靡靡呈苍翠，蔼蔼盈房栊。数足无登轨，寓目有来踪。峻陟淹徒御，卧游藉人工。何如日箕踞，于此玩无穷。"}