{"id":"264059","title":"齐天乐·题高氏瓮芳录","dynasty":"清代","author":"文廷式","text":"烽烟已静闻钟鼓，开编尚堪零涕。大地平沈，长星昼出，虎口逃生何地。微臣自异。列八瓮庭前，举家同死。碧血谁收，千年魂魄化精卫。凄凉石城遗曲，更堪枨触我，无限伤喟。传燮孤儿，阳源后裔，一样悲凉身世。年光逝水。问汉上铜仙，几回清泪。听彻荒鸡，揽衾中夜起。"}