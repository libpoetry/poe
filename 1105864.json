{"id":"1105864","title":"教授颜端行出示所和老杜曲江章因次韵","dynasty":"宋","author":"王之道","text":"浮云捲尽秋天高，月光照水翻金涛。临溪酌月羞溪毛。举杯未饮欲谁酬，兹非沈谢须刘曹。清夜无眠想千古，一字茫然堕沙莽。贤否纷纷固难数。楼头漏声寂不闻，策策寒窗叶鸣雨。富贵从今信在天，君看黍稌多秋田。金风玉宇秋无边。白屋青云朝暮耳，正如农父须逢年。"}