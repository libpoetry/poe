{"id":"584131","title":"忠南悼舅氏也舅氏萧公曩为忠守去且四十年忠人追祀之衷既展拜祠下退而赋忠南","dynasty":"明","author":"黄衷","text":"忠南在三川，风俗自朴美。挂席朝雨歇，薄暮舣江涘。金马有遗老，耋岁尚发齿。入丹每再拜，咄咄谈刺史。忠劳首敬舆，名德复居易。贤迹殊后先，屈指刘与李。圣朝置守来，畴可萧公比。自公移合来，蒲鞭且不使。谕民必真淳，谕士必廉耻。谕赋赋期集，谕暴暴立已。去忠四十年，慈惠日在耳。俎豆跻四贤，微公义安起。语竟继以□，冥漠一逝水。谁为后来者，椎骨恒及髓。慨惟我舅氏，异政山东纪。兴薄南野青，绶解治中紫。家食止素业，□资缺妻子。悽其盖棺日，破屋见新主。汩汩荡蘼流，转觉寒约鄙。向无词苑碑，人心几不死。"}