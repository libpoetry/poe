{"id":"1111417","title":"和知宗喜雨","dynasty":"宋","author":"阳枋","text":"灾祥何必问圆穹，自是承流得失中。旱魃凭谁投远裔，灵科聊复启仙宫。天怜南国人民困，雨走西郊畎浍通。多谢宗英相慰劳，也应休戚略相同。赫赫炎官未退藏，祈禳已尽别无方。忽施润泽环千里，再使荣华及百昌。未问民天无欠阙，且欣心地得清凉。一杯预作秋成庆，草草盘飧不用装。"}