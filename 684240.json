{"id":"684240","title":"芳洲为袁御医题和唐荆川韵二首","dynasty":"明","author":"王立道","text":"白鹤山头绿树村，祇馀猿鸟应柴门。安期卖药人常见，舍长传书世所尊。早向帝前辞赤绂，欲从方外学玄言。平生自是无机械，野水春添助灌园。红尘满陌非故村，清禁梦回犹鹿门。蚤慕名山厌昏嫁，时逢好客命琴尊。逃名卖药不二价，寄兴含毫多五言。长此陆沈堪自老，藏身何必于陵园。"}