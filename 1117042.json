{"id":"1117042","title":"张安道生日二首","dynasty":"宋","author":"苏辙","text":"椿年七十二回新，蓬矢桑弧记此晨。养就丹砂无上药，已超诸数自由身。中年道路趋真境，外物功名委世人。今夜空庭香火罢，定应星斗识天真。十载从公鬓似蓬，羡公英气老犹充。生时别得星辰力，晚岁仍加鼎灶功。世事不堪开眼看，劳生渐恐转头空。问公试觅刀圭药，岁岁称觞此日中。"}