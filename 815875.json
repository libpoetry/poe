{"id":"815875","title":"天仙子 十影三首","dynasty":"清","author":"顾贞立","text":"晓镜当窗花照影。燕子飞来醉帘影。凭高一望渺长空，孤鸿影。疏林影。天外轻帆楼外影。自掬清流怜瘦影。远黛遥山争翠影。平分一半与池塘，梧桐影。芭蕉影。倒挂垂杨新月影。梅花界断阑干影。斜阳移过残机影。牵萝补屋障轻寒，寒枝影。琅玕影。惊飞不定栖鸦影。推不出月穿窗影。遮不住风摇灯影。薄游人世耐凄凉，贫无影。愁无影。繁华梦去难留影。孤村流水丹枫影。沙汀浅水归鸿影。百城南面等身书，牙签影。缥缃影。挥毫点染湖山影。拂不去霜飞鬓影。剪不断香丝篆影。一帘春雨燕来时，双飞影。争泥影。栖香静锁梨花影。"}