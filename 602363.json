{"id":"602363","title":"送司朝武都尉归惠州","dynasty":"明","author":"陈履","text":"燕州四月花可怜，九衢柳色碧如烟。风光满眼堪游乐，何事开尊是别筵。与君相识亦未久，过逢客里衔杯酒。知君事武更能文，词赋韬钤两兼有。曾持将印古循州，又佩征符瘴海头。威名赫赫冠南斗，古时卫霍君其俦。英雄无那多憔悴，轗轲怜君未得意。深山缚虎不见劳，邻家捕鼠翻为累。持书万里叫帝阊，九重温旨白日光。封章已下大司马，义概旋惊武选郎。纸中功伐明如镜，吏议逡巡未能定。劝君且早还故乡，急为吾邦扫枭獍。人生世上贵立身，莫将龙蠖论屈伸。崆峒挂弓丈夫事，会看高阁图麒麟。"}