{"id":"1117986","title":"遣兴二首","dynasty":"宋","author":"陆游","text":"辙迹当年遍九州，晚归始解卧林丘。爱身每戒玉抵鹊，养气要如刀解牛。柔橹摇残天镜月，短筇领尽石帆秋。尽言未办常扃户，竟是吾身得自由。出仕才堪斗大州，初归便拟筑糟丘。虚名大似月蟾兔，荣路久如风马牛。唧唧悲蛩常吊夜，萧萧蠹叶更禁秋。静观世事频兴叹，千载前时有许由。"}