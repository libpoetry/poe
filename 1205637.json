{"id":"1205637","title":"水龙吟 萧公弼生朝","dynasty":"元","author":"李庭","text":"喜逢天上天人，一尊共醉梅花底。朝元已了，读书未遍，复来人世。憩鹤台边，景龙门外，十年游戏。自归来，却过赵州桥上，阅桥下，东流水。尽道翱翔物外，解牛刀、刃游余地。谁知别有，香山远韵、谪仙豪气。应笑蹉跎，半生书剑，今犹如此。待西风，拂口貂裘尘土，进黄公履。"}