{"id":"1124870","title":"酬何学宾","dynasty":"宋","author":"徐鹿卿","text":"商山黄绮信清流，自合相从鹤禁游。邺架烂观三万轴，庄椿行老八千秋。高怀莫遣群儿觉，佳句那无半语酬。我亦诸侯老宾客，更将墨守问何休。昔闻鼻祖在扬州，诗句清于玉露秋。奕世相承忻有后，在家还复胜封侯。观颐义熟灵龟见，祝寿杯深绿蚁浮。丹凤休衔丹诏下，黄冠已懒待黄收。"}