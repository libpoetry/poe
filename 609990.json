{"id":"609990","title":"赠督学朱金岳公二十韵","dynasty":"明","author":"韩上桂","text":"奎壁文章秘府开，轩輶使节赤霄来。河图负瑞归东序，昆琬腾辉映上台。望切斗山悬仰止，光摇云汉倬昭回。书藏禹穴今从探，赋拟霞标昔并裁。三秀芝颜芬郁郁，九苞鸾彩美毰毸。关西伯起综髦誉，冀北孙阳揽骏材。夜雨屡沾岩下桂，春风先发岭头梅。冲牛宝剑拭龙匣，照乘明珠剖蚌胎。水镜澄瑩祛夙障，玉壶皎洁绝纤埃。提衡万象低昂见，顿网弥天钜细该。化入鸿垆销点雪，鸣从幽蛰试惊雷。孔铃再振蒙情觉，邹笛频吹淑气催。绪接遗文寻未坠，力扶大雅挽将颓。七盘险磴康庄出，百折狂澜砥柱回。漫刺祇凭诗作介，握芳希托凤为媒。环观璧沼欢含藻，思御龙门叹曝腮。就笼参苓供药物，倚墙桃李借栽培。雕虫颇售铅刀割，绣虎宁辞袜线才。誉窃片言轻鼎吕，价期一顾重驽骀。作人倘附菁莪化，愿效南山歌有台。"}