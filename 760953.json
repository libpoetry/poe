{"id":"760953","title":"拜星月慢","dynasty":"清","author":"郑文焯","text":"虎气高秋，鸱夷遗恨，断送山塘七里。走马吹花，带歌声流水。酒醒处，付与、黄昏一片镫火，满地飘零钿翠。步屧人归，总西风憔悴。倦追寻，画舸鱼龙队。中年近，早办登临泪。不见柳色苏台，换秋烟萧寺。坠疏钟、月落城乌起。扁舟夜、暗傍蒹葭舣。莫更向、碎玉阑干，为伤高独倚。"}