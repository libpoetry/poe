{"id":"1084697","title":"左原纪异","dynasty":"宋","author":"王十朋","text":"君不见温公年方髫龀时，奋然击瓮活小儿。至今遗事在图画，活人手段良可奇。又不见耿恭昔年困疏勒，孤城凿井踰千尺。整衣一拜精诚通，俄顷枯泉飞为液。乐清有地名左原，地幽井古知几年。一朝陷溺谁氏子，万石压脑沉黄泉。路隔幽冥生望绝，三宿沉魂岂能活。鬼神莫救功莫施，天遣仁人为之出。彩棒来临驱五丁，抉石求尸俄有声。头颅半露语未辩，人疑鬼物相视惊。拯溺辛勤功未果，土圮石攲纷欲堕。争言陷者不复生，救者徒遭颓压祸。梅仙恻然临井旁，焚香再拜祈彼苍。散金募众蹈死救，手植板干加堤防。土石相衔危不倒，齑粉馀生仅能保。须臾夺命鬼窟中，万口欢呼喜填道。翕然舆论咸奇公，异事行将达帝聪。感物诚居耿恭上，活人手与温公同。况公才学俱超绝，吏隐那能久淹屈。使君前日飞鹗章，莅事详明己廉洁。鲰生桑梓居此间，具书目见非妄传。太史采诗傥见取，愿付银笔书青编。将见大书特书屡书不止此，史笔芬香此其始。"}