{"id":"1109568","title":"次大人二月三日过吴德仁韵二首","dynasty":"宋","author":"刘跂","text":"溪上高人称福吴，一尊深喜共为娱。步行可是困公子，日晏不应骄灌夫。纵履全胜驱下泽，缓歌长欲听提壶。行年八十心如水，正觉公非嵇阮徒。一一郊原春事催，客愁今日为君开。柳枝鸲鹆未成舞，溪面葡萄初泼醅。曲水便应诗句满，稽山那复酒船回。海棠径里纹楸石，为尔从今得得来。"}