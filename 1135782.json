{"id":"1135782","title":"十月二十二夜三更读清波杂志至五更","dynasty":"宋末元初","author":"方回","text":"远书答一封，近诗写数首。小雨客不来，我亦厌奔走。茗罢午窗倦，草草具杯酒。独酌政自佳，啖茹聊诳口。人生一日事，忽已卯至酉。就枕不解衣，须臾鼻雷吼。起问夜何其，禁钟云已扣。颇欲复谋饮，床下但空缶。再卧卧不成，灯膏幸犹有。坐至五更转，读过一寸厚。是书必有益，但当审去取。著此者为谁，未欲斥氏某。金陵三不足，奎聚天地剖。尊之配孔庭，邪说阴授受。后世公论定，馨秽两不朽。未知八寒狱，惇卞果入否。"}