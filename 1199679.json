{"id":"1199679","title":"晋宗庙歌十一首 夕牲歌","dynasty":"魏晋","author":"傅玄","text":"我夕我牲。猗欤敬止。嘉豢孔时。供兹享祀。神鉴厥诚。博硕斯歆。祖考降响。以虞孝孙之心。曰晋是常。享祀时序。宗庙致敬。礼乐具举。惟其来祭。普天率土。牺樽既奠。清酤既载。亦有和羹。荐羞斯备。蒸蒸永慕。感时兴思。登歌奏舞。神乐其和。祖考来格。佑我邦家。敷天之下。罔不休嘉。肃肃在位。济济臣工。四海来格。礼仪有容。钟鼓振。管弦理。舞开元。歌永始。神胥乐兮。肃肃在位。臣工济济。小大咸敬。上下有礼。理管弦。振鼓钟。舞象德。歌咏功。神胥乐兮。肃肃在位。有来雍雍。穆穆天子。相维辟公。礼有仪。乐有则。舞象功。歌咏德。神胥乐兮。"}