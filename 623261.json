{"id":"623261","title":"读南华外篇述以四言十五章 其十 秋水","dynasty":"明","author":"郭之奇","text":"河伯自欣，向若而悔。曲士何知，教之者罪。号物之数，五千维倍。人居一焉，其馀若磊。稊米在仓，片脔在鼐。帝王迭君，仁贤分宰。让者为名，居者日浼。夏虫语冰，非愚则殆。以小观大，何足以逮。以道观之，无物不在。因大于天，天空云叆。因小于毫，毫末丘垒。尧桀分行，终古不怠。夔蚿相怜，没身不怠。缺甃之崖，井蛙独款。百家之言，孙龙孰诒。神龟曳涂，东鳖归海。鹓雏逢嚇，鯈鱼乐漼。人矜一时，我问千载。庄惠濠梁，亦应我待。"}