{"id":"684800","title":"悼词四章","dynasty":"明","author":"王彦泓","text":"恶梦论音事果然，情欢踪迹未三年。才听谢馆风吹絮，已报吴宫玉化烟。迸泪怕经椒户外，断肠难到药炉边。悬知弱喘如丝日，万结愁心莫与传。兰幽雪白有谁如，一笑那知独属余。乍识春愁三十外，不禁离泪五更初。情痕染后名犹惜，诉简风前闷未舒。都是昨年添病处，恨无禅慧与消除。穗帐金炉久断烟，扶床小女更谁怜。寻求药杵空过蜀，封寄题绡直到燕。胆小定难奔向月，情多诚恐碍生天。六如偈罢朝云瞑，写剩金经数幅笺。不堪闲坐细思量，凶短应令薄幸偿。忍料汝非长命女，误题侬是有情郎。青枫根下年年纸，绣佛幢前旦旦香。底是可消冤痛处，哭伊三万六千场。"}