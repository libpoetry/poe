{"id":"435799","title":"纪子正杏园燕集","dynasty":"金末元初","author":"元好问","text":"纪翁种杏城西垠，千株万株红艳新。今年寒食好天色，晓气郁郁含芳津。天公自爱此花好，朝薰暮染烦花神。融霞晕雪一倾倒，非烟非雾非卿云。未开何所似，乳儿粉妆深绛唇。能啼能笑痴复騃，画出百子元非真。半开何所似，里中处女东家邻。阳和入骨春思动，欲语不语时轻颦。就中烂熳尤更好，五家合队虢与秦。曲江江头看车马，十里罗绮争红尘。阳平一邑多诗豪，主人买酒邀众宾。花时有成约，恨少杨子张吾军。落花著衣红缤纷，四坐惨澹伤精魂。花开花落十日耳，对花不饮花应嗔。爱花常苦得花晚，争教行乐无閒身。芳苞一破不更合，且看锦树烘残春。"}