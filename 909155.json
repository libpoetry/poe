{"id":"909155","title":"辛酉首夏余云谷自四明来访且录示丙辰年所和永国韵恍然唤起昨梦嗟壮健之不可复得今病废无它问谩书五十六字谢之时病犹未愈","dynasty":"宋","author":"李曾伯","text":"禅榻相逢六载前，当时驽力尚堪鞭。继更烟瘴为形役，遍历风涛不意全。思旧仙游嗟已远，老躯痿废抑谁怜。而今莫问人间事，得正狐丘是甚年。"}