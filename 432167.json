{"id":"432167","title":"将之皖，与都门诸友话别江亭，赋此以赠","dynasty":"近现代","author":"李大防","text":"明知海水飞无极，故犯风涛挽逆舟。四面楚歌烽燧警，十年燕市稻粱谋。河山破碎谁青眼，尘土生涯易白头。漫诩宣南好觞咏，而今无地可埋忧。频年屡作黄山梦，今日公然载酒行。皖国人才多故旧，江亭风物亦凄清。眼中况有沧桑客，栏外愁闻芦苇声。如海王城堪大隐，群公莫遽说归耕。"}