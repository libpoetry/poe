{"id":"700429","title":"送陆进士伯载还京四首","dynasty":"明","author":"顾璘","text":"明珠光照夜，因尔叹才难。纪事金书秘，寻真玉洞寒。衣随行处敝，剑就醉中看。去事天皇侧，攀云坐紫鸾。古寺层岩曲，招寻屡为君。石门通细径，江木冷遥曛。崛起真龙性，幽栖但鸟群。归朝留旧迹，泉壑借馀芬。路异行踪改，交亲别思多。簪裾趋凤诏，丝竹泻骊歌。古道嗟翻覆，清言寄切磋。西湖他夜月，千里奈愁何。礼就先朝典，行萦故国思。身将旌节返，文动庙堂知。准拟留司草，无劳赋采芝。天光开凤诏，春水正漪漪。"}