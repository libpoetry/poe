{"id":"779036","title":"念奴娇 金山游眺，用夏桂洲韵","dynasty":"清","author":"黄永","text":"振衣千仞，便身如遗世，超然独立。万顷银涛生足下，缥缈片帆风力。地下埋金，波间浮玉，天半撑孤壁。钓鱼台畔，一竿烟际孤植。巍然砥柱中流，人工鬼斧，谁捧青莲出。纵翅扶摇须直上，到此长风一息。激水三千，去天尺五，独矫翚飞翼。扁舟回顾，江心一点卷石。"}