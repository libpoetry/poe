{"id":"684784","title":"六叔父归自衡湘屡同觞咏又有山阴之棹诗以送之","dynasty":"明","author":"王彦泓","text":"休将无题问归装，妙句先容探锦囊。杖屦染青从五岳，瓢樽分绿自三湘。深谈不厌频更烛，苛政从教迭主觞。听彻名山登览事，从今分得卧游方。掩关多病独吟身，惊喜敲门得酒人。世事熟看悲复笑，君诗频读旧逾新。灯残小院连床冷，露湿空阶醉语真。如此相过堪白首，煮茶烹韭不嫌贫。济胜如君具始兼，布帆蜡屐味都谙。身闲不恋家园卧，老健弥深曲蘖耽。姥岭夕阳生紫翠，蛾江秋涨发青蓝。何须更说名山兴，纵为鲈鱼亦美谈。"}