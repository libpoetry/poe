{"id":"613490","title":"游阳历岩观瀑布","dynasty":"明","author":"李之世","text":"阳历山前巉削壁。倒挂云岩石洞黑。未解源泉何处寻，但见长空一道白。远望还同玉柱观。近看却似泻冰盘。旋和甘露灌僧顶，忽傍飘风洒客冠。崩崖陡下数千级。石面苔花泫泫湿。曳来云脚共斜飞，迸出山腰还倒立。山腰云脚路重重。小桥转过碧冥濛。珠幕光中开古殿，雷声吼处度遥钟。二十琉璃鉴石室。绛帏閟护金仙骨。却从瀑里现龛灯，髣髴银河吐海日。半空分沥入山厨。竹笕探来石臼储。敲火石头自战茗，咒泉钵底乱喷珠。千奇百幻看难尽，闪日摇山目乍瞬。赴壑迢迢知几深，攒峰窅窅望逾峻。夜半磬声窟里传。游人惊立暝林烟。山僧却道耳根熟，偏向岩端结静缘。"}