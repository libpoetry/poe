{"id":"807709","title":"望湘人  秋日过准提庵访石公上人时上人初自都门归携有纬云弟家讯","dynasty":"清","author":"陈维崧","text":"见石蹲若兽，树老于猿，谁家废圃荒馆。改作僧寮，恰临野渡，花竹蓊然平远。万里烟尘，经年烽火，家书常断。正兵间、透一僧归，来作上林秋雁。把向晴檐细展。怪一椷侵蠹，八行缠藓。书到汝为人，笑靥啼痕参半。叹世上只有西风懒。不送征人回转。更恼是、故国茱萸，眼底仍然开满。"}