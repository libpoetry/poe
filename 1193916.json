{"id":"1193916","title":"吴中好风景二首","dynasty":"唐","author":"白居易","text":"吴中好风景，八月如三月。水荇叶仍香，木莲花未歇。海天微雨散，江郭纤埃灭。暑退衣服乾，潮生船舫活。两衙渐多暇，亭午初无热。骑吏语使君，正是游时节。吴中好风景，风景无朝暮。晓色万家烟，秋声八月树。舟移管弦动，桥拥旌旗驻。改号齐云楼，重开武丘路。况当丰岁熟，好是欢游处。州民劝使君，且莫抛官去。"}