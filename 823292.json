{"id":"823292","title":"梦横塘 横塘载酒","dynasty":"清末近现代初","author":"吴湖帆","text":"翠烟缭绕，金粉罘罳，少年游事青踏。水活长塘，锁一线、胥涛流狭。吹到花风，望中帘影，小村高插。听渔舟唱晚，幻渡人归，斜阳下，歌声答。追思画壁旂亭，凭新词快赌，险韵争押。过隙流光，惊此夕、指尖重掐。笑经醉、湖山已惯，独少吴姬劝君压。试待明朝，举觞相对，好黄河开闸。"}