{"id":"1089381","title":"再次韵酬答","dynasty":"宋","author":"许及之","text":"弟官辟廱邻藏室，肤如凝脂眼如漆。人言自是仙中人，何乃反求还白术。少年苦学知苦心，心为发根宜早侵。黑间见白犹堪镊，白既还短难胜簪。我老闭门师不二，病足挛拳百药试。草玄尚白从客嘲，摅尾奋鳞任宾戏。我闻医国为上医，子方诚良盍济时。百二之名殽函固，谁与问津君当知。"}