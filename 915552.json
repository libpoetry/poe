{"id":"915552","title":"送赵文友知府谒告省亲","dynasty":"宋","author":"杨万里","text":"邦人宁食三斗葱，莫逢向来虿尾公。邦人宁卧文江路，莫放今侯霅川去。今侯个是隆准孙，蚤排月胁斸桂根。所至与民作阳春，帝遣来活庐陵人。是时虿尾正摇毒，邦人生愁总鱼肉。今侯下车荫未移，春台载民爷与儿。鸠鸣雀乳一千里，鸱枭半声不到耳。今侯冰檗清到底，一粒不嚼庐陵米。一芽只瀹青原水，玉皇知渠是廉吏。如何尊公小愆和，何恙靡已应无它。侯望白雪泪双落，弃印谒告归侍药。尊公喜归即日安，一见綵服还加餐。玉皇诏侯结丝屦，径上金门簉鹓鹭。借令小缓作尚书，也合追趋赵工部。"}