{"id":"690255","title":"和可斋泊况村雨霁二首","dynasty":"明","author":"张岳","text":"扁舟夜雨瘴溪中，晓起看山翠色重。万感忽来惟宴坐，远书欲寄漫题封。似闻瀚海秋飞箭，稍喜炎天近息烽。却怪南华忘物者，等閒空谷喜闻跫。雨歇郊墟斜日昏，居人犹自散鸡豚。槎当岸缺深留缆，燕逐花飞故远村。水土周防翻药笈，江湖剧念傍征轩。拟为暂驻成淹久，倦听风波疑曲言。"}