{"id":"1123805","title":"真游觅唐德舆题诗不见有怀其人八首","dynasty":"宋","author":"赵蕃","text":"险绝辰州路，曾闻一再行。看岩有留句，扪石欠题名。四世斯文事，平生一壑情。何当从此去，感念在先生。雨后林园合，风前裘褐轻。当游元不恶，有士与同行。定识田中趣，殊胜俗里情。谁过江驿静，日听笋舆声。月上侵衣薄，风来飒鬓秋。有觞宽偪仄，无意计沈浮。谁念千山底，深怀二老游。更阑竟忘寝，诗就不成讴。几岁天台住，今年雁荡游。心期在康乐，人谓作监州。骑从真能屏，烟霞定赏幽。他时期一访，好为著诗留。时论归台阁，交情异笠车。不甘腰为折，宁使鬓成华。莽莽湖之北，悠悠海一涯。铜鱼偶逢使，书寄阿戎家。一纸日边裁，千山徼外开。所同惟甲子，绝异是人才。学问须传授，君家有自来。嗟余独何者，道阻乃从洄。相从宁见乐，相别乃知悲。况辱平生友，而坚晚岁期。已醒临别酒，还读送行诗。何况维舟处，苍然暮色时。去矣不为难，山长水又宽。未曾摇短棹，已自失危栏。厚意烦三友，相要下急滩。虽然赊执手，顾免别辞酸。"}