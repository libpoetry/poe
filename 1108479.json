{"id":"1108479","title":"立春二首","dynasty":"宋","author":"刘克庄","text":"恰归旧隐再逢春，村巷荒凉草没人。犬坏园中门作窦，盗规坟上树为薪。官如巫祝难羞贱，家似樵渔敢讳贫。闻说邻醅低价卖，病夫一滴未沾唇。今岁春盘始住家，也胜羁旅走天涯。圃晴菜拆经霜甲，林暖梅飞遍地花。闲有工夫忧世事，老无勋业惜年华。近来死尽吟诗者，得句聊从野叟誇。"}