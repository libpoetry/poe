{"id":"1253191","title":"送权伯文刘仲脩二公赴金陵","dynasty":"元末明初","author":"唐桂芳","text":"垂杨不管人攀折，日日河边别恨倾。马上云移纨扇影，楼头风约玉箫声。洛阳雅负经纶志，番水终归雉堞城。况复官联旧青琐，五更月白御街行。今年未听黄梅雨，水落桥头一丈深。每赖诸公相慰藉，忍遗一老恣沈吟。神光易动丰城剑，古调难追绿绮琴。剩欲东门图醉别，近来官酒贵如金。"}