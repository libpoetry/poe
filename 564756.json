{"id":"564756","title":"苦热行","dynasty":"明","author":"孙承恩","text":"此日亭午暑毒剧，火云如旗映天赤。杲杲白日照厚地，地皮尽作龟背坼。万生嗷嗷困曝炙，洪炉大冶烟焰赫。赤帝司权祝融助，风伯雨师皆屏息。眼见焦草木，还闻烁金石。我有宝剑百金直，只愁此时融作液。鲲鲸蛟龙徙窟宅，下归北海波涛黑。林乌戢羽兽深匿，我独何之坐蜗室。朝来忍饥渐过旰，虽有美馔何能吃。散发赤脚露两肘，蔑礼自愧难巾舄。人生脆薄本不堪，况是老夫衰病逼。有此酷烈相煎熬，岂得元气不消蚀。我闻太华之西昆崙北，四时常阴雪霰积。阴风凄凄惨寒栗，安得此身插两翼，一至其地消烦疾。"}