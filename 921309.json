{"id":"921309","title":"圆通禅院，先君旧游也。四月二十四日晚，至，宿焉。明日，先君忌日也。乃手写宝积献盖颂佛一偈，以赠长老仙公。仙公抚掌笑曰：“昨夜梦宝盖飞下，著处辄出火，岂此祥乎？”乃作是诗，院有蜀僧宣逮事讷长老识先君云","dynasty":"宋","author":"苏轼","text":"石耳峰头路接天，梵音堂下月临泉。此生初饮庐山水，他日徒参雪窦禅。袖里宝书犹未出，梦中飞盖已先传。何人更识嵇中散，野鹤昂藏未是仙。"}