{"id":"1131213","title":"李抚州挽词","dynasty":"宋","author":"楼钥","text":"与物初无忤，台评反谓倾。麾符成漫仕，林壑寄平生。跪履嗟何晚，挥犀空复情。天台隔风浪，无地拜佳城。李下真无径，门前可设罗。诗如翰林逸，书似邺侯多。奇字今谁问，遗编尚不磨。从来好哀挽，薤露忍兴歌。蚤岁文声振，长沙见贾生。积薪看晚辈，推毂致名卿。子舍真连璧，生涯付短檠。风流今李汉，极口赞冰清。"}