{"id":"403486","title":"金缕曲 春晚山楼写怀","dynasty":"近现代末当代初","author":"刘蘅","text":"涉足红尘路。笑吾生、耽诗爱画，是何情绪。廿载风华知多少，瞥眼消磨旦暮。念此际、天涯云树。欲载琴书凭孤往，恨阴霾、千里沉吴楚。寻旧约，尽遥阻。荒居那得春长住。只商量、闲愁小病，莫随春去。留取吟边消独坐，端合添题瘦句。任柳絮、弥天飞舞。排翠青山层楼上，是南宫、墨沈流烟雨。凝望极，淡无语。"}