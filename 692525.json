{"id":"692525","title":"分题送史郎中代时彦学夔德遵 驿楼","dynasty":"明","author":"杨士奇","text":"靡靡遵归路，岧岧见驿楼。朱帘迎日捲，画栱碍云浮。眺览通恒岱，跻攀切斗牛。乘轺来使节，驰驿驻行驺。送尔今重过，凭高试一留。诗成清似玉，洒翰记曾游。河水深无极，河梁构石崇。映波疑坠月，倚岸讶垂虹。华表东西出，兰舟上下通。屡经题柱客，谁论济川功。甃古苔纹暗，亭虚柳色浓。送君携手处，征骑莫匆匆。菡萏开初盛，池塘及早秋。根从玉井得，叶似镜湖稠。丽彩凝云动，清香抱露浮。娉婷汉女出，窈窕洛神游。折赠宁忘远，听歌或弭愁。惟将君子意，临别寄绸缪。"}