{"id":"1065812","title":"次韵谢民师","dynasty":"宋","author":"苏过","text":"老鹤过海仍将雏，澹然如将没齿疏。人生如寄何足道，富贵贫贱隙白驹。飘流仅以虞夫子，饥坐弦歌古儋耳。不堪秦岭望家山，敢有玉关生入理。广文才名三十年，困穷直到寒无毡。将军夜行遭醉尉，曲逆解衣尝刺船。岂知雷雨来说渥，归路江山宛如昨。饥人但觉秕糠美，忧患始知田舍乐。梦中犹记鱼相濡，庄叟屡困监河枯。聊因竞病歌归欤，宁复灿烂悲穷途。知君笃学真为己，不从世好惟耽此。作诗颇似建安风，取友更同鲍叔义。我闻得士朝廷尊，搢绅所寄惟斯文。象犀珠玉本安用，犹使四海争趋奔。高人处世诚难矣，绝俗惊愚空目眯。坐令瑚琏废清庙，涧毛何由荐天子。我羡平生马少游，不愿沟渎容吞舟。夜光明月请自閟，按剑或恐疑轻投。"}