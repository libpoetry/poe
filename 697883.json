{"id":"697883","title":"拟古四首","dynasty":"明","author":"胡奎","text":"客从南海来，遗我明月珠。感君绸缪意，繫在红罗襦。罗襦不可解，中情不可改。月以明妾心，珠以结君爱。谁言道路长，咫尺隔光采。幽兰生江皋，锐叶一何好。临流掇其英，持以寄远道。纫为君子佩，玩之慰中抱。毋令比萧艾，寂寞委秋草。晨出北郭门，遥见一抔土。借问谁家田，云是前人墓。青松夹道生，薤叶披朝露。寂寂蒿莱下，但见狐与兔。阴阳无停机，谁能识其故。南山青桂枝，奄忽易生蠹。荣悴更相共，去来同旦暮。秦皇与汉武，千载终不悟。为乐当及时，弃置贫与富。"}