{"id":"268475","title":"齐天乐·秋宵待月，乡思撩人。得山荷寓书，倚此寄答，次美成韵","dynasty":"现代","author":"吴昌绶","text":"凉蝉翻遍清商引，斜阳半林催晚。月破云来，露含花润，篱角秋罗初剪。疏棂悄掩。渐晕逼银荷，寒欺冰簟。独坐梦余，茶烟轻漾伴经卷。离怀都在此夕，江乡书乍到，情话无限。襟上题痕，盘中媵曲，引我回肠辗转。蓬瀛望远。盼泛斗人逢，凌霄才荐。一盏遥飞，劝君愁睇敛。"}