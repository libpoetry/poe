{"id":"1120098","title":"挽丞相祁国公三首","dynasty":"宋","author":"陈棣","text":"斧扆求良弼，钧衡得伟人。文章照黼黻，勋业见经纶。化洽编氓阜，时调宝历新。方祈永霖雨，俄复跨箕辰。宠极心弥小，名尊貌愈恭。勋华双辅翼，槐鼎四登庸。海宇熙春物，边陲罢夕烽。了无能致绩，颂笔漫形容。强壮登黄阁，斑衣衮绣成。飞声追丙魏，有子继韦平。舟楫川方济，龙蛇梦倏惊。天胡啬遐寿，举世但哀荣。"}