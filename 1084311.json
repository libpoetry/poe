{"id":"1084311","title":"观国朝故事 其二","dynasty":"宋","author":"王十朋","text":"昔在康定初，元昊叛西陲。朝廷起韩范，节制阃外师。二公人中龙，材略超等夷。匈中百万兵，对面千里机。不比大老子，而令虏能欺。深期复灵夏，重勒燕然碑。军中果兴谣，西贼心胆隳。逆节遂称臣，战士解甲归。社稷安泰山，四海绝疮痍。堂堂宁复有，为作思贤诗。"}