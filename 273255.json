{"id":"273255","title":"过孙仲瑛九龙山居望香港有作","dynasty":"现代","author":"李洸","text":"海澨惯游地，岁可三五至。山横作浅绛，水静积深翠。入夜转溟濛，鱼龙万态恣。天半隐飞阁，灯月颇难识。赪雾连朱霞，明珠百川媚。景物渺愁予，不忍稍平视。边衅一以启，真悔珠崖弃。嗟彼齁睡人，移伤非我类。冠盖满坑谷，邦家苦珍瘁。谁知逋逃薮，反以资福利。坐叹林文忠，宁料今日事。展转心内焚，邓林杂涕泗。生民在涂炭，谁为衽席致。一夕披肝胆，楚越泯同异。悠悠百年梦，慷慨同揽辔。"}