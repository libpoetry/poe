{"id":"436719","title":"三和","dynasty":"金末元初","author":"段成己","text":"壮志如今日撙裁，功名不复梦云台。半生回首事安在，一叶惊心秋又来。不引壶觞聊自劝，未知怀抱若为开。浮名毕竟成相误，盍作閒居鸩毒猜。世事纷纷巧剸裁，何如无事醉春台。胁肩一笑亦良苦，有田几时归去来。百念都随灰烬冷，一尊聊为圣贤开。从今便入农桑社，园友溪翁莫见猜。"}