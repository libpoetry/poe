{"id":"1049777","title":"济源草堂歌赠傅钦之学士","dynasty":"宋","author":"郭祥正","text":"秀气鸿濛济州曲，十歌清池万竿竹。竹里修椽架草堂，不羡长安买华屋。春生广野碧玉柔，月拥翠岚银粉扑。低飞白鹭拣晴沙，闻晓黄鹂啭乔木。明明长剑倚太行，拂拂愁烟蔽盘谷。重冈渐远势愈高，云开青出分秋毫。龙蛇鳞甲雪霜洗，壮士四顾空提刀。阴晴万变恣吟写，三叠琴声猿夜嗥。君不见古来功名输隐叟，种桃采芝皆皓首。不将机械搅灵源，能使形骸颇长久。明公何年归草堂，扁舟我即浮沧浪。江鱼有味四时美，一蓑醉临芦花傍。男儿彼此送终毕，自算此身无得失。江东片月过河阳，为照两处无何乡。"}