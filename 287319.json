{"id":"287319","title":"赠任公·壬辰在京师","dynasty":"现代","author":"夏曾佑","text":"壬辰在京师，广座见吾子。草草致一揖，仅足记姓氏。洎乎癸甲间，相居望衡宇。春骑醉莺花，秋灯狎图史。青霄与黄泉，上下穷其旨。冥冥兰陵门，刀鬼头如蚁。修罗举只手，阳乌为之死。袒裼往暴之，一击类执豕。酒酣掷杯起，跌宕笑相视。颇谓天地间，差足快吾意。夕烽从东来，孤帆共南指。再别再相间，便已十年矣。吾子尚青春，英声乃如此。嗟嗟吾党人，视此为泰否。"}