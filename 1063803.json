{"id":"1063803","title":"季长出示子苍诗次其韵盖子苍见衡岳图而作也","dynasty":"宋","author":"释德洪","text":"晓烟幻出千万峰，个中我曾如懒融。天公亦妒饱清境，戏推堕我尘网中。人生万□无不有，道士宁知为老枫。去年雪夜宿绝顶，笑声响落千岩风。今年千岩在掌握，烟雨又复分西东。磨钱作镜照千里，必也高人非画工。季长胸中自丘壑，吐辞便觉春无功。韩侯玩世难共语，精神满腹仍疏通。酒阑耳热眩红碧，醉语撼子崔嵬胸。遥知堕帻笑不答，但见玉颊回涡红。"}