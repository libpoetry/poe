{"id":"673497","title":"中秋赏桂","dynasty":"明","author":"刘珝","text":"秋风瑟瑟天宇清，三五良宵秋气平。嫦娥捧出玉台镜，山河大地增光明。广寒彷佛开宫殿，桂影团团月中见。霓裳一曲声珊珊，疑是瑶池启华宴。银蟾散彩流霞觞，金粟万斛来天香。清景邀人不成寐，诗成月落参低昂。吁嗟仙种自开辟，分付嫦娥好培植。莫遣吴刚得浪侵，留取清芬播无极。"}