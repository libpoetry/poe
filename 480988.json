{"id":"480988","title":"牡丹百咏（录三十二首） 其六","dynasty":"明","author":"张淮","text":"胭脂为骨晕生神，不许绯桃更逼真。疑谪艳阳天上质，绝胜佳丽水边人。染来香骨蔷微露，点破红腮柳絮尘。莫向花时不欢赏，人生能见几番春。万姿千态逞娇神，谁更娇神与赛真。楼外吹箫秦弄玉，帐中鸣佩卫夫人。金钱卜远微闻语，罗袜凌波暗惹尘。始信此为倾国色，与君同占可怜春。"}