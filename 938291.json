{"id":"938291","title":"题易元吉画獐","dynasty":"宋","author":"陈与义","text":"纷纷骑马尘及腹，名利之窟争驰逐。眼明见此山中吏，怪底吾庐有林谷。雌雄相对目炯炯，意闲不受荣与辱。掇皮皆真岂自知，坐令猫犬羞奴仆。我不是李卫公，欺尔无魂规尔肉。又不是曹将军，数肋射尔不遗镞。明窗无尘帘有香，与尔共此春日长。戏弄竹枝聊卒岁，不羡晋宫车下羊。"}