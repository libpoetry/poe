{"id":"878530","title":"铜雀瓦砚歌一首谢林法曹","dynasty":"宋","author":"刘克庄","text":"凉州贼烧洛阳宫，黄屋迁播侨邺中。兵驱椒房出复壁，帝不能救忧及躬。台下役夫皆菜色，台上美人如花红。九州战血丹野草，不闻鬼哭闻歌钟。时人肆骂作汉贼，相国自许贤周公。一朝西陵瘗弓剑，帐殿寂寞来悲风。美人去事黄初帝，家法乃与穹庐同。繁华销歇世代远，惟有漳水流无穷。时时耕者钁遗瓦，苏侵土蚀疑古铜。后来好事斲成砚，平视端歙相长雄。参军得之喜不寐，携归光怪夜吐虹。谓宜载宝饷洛贵，顾肯割爱遗山翁。翁生建安七子后，幼览方册梦寐通。白头始获交石友，非不磨砺无新功。复愁偷儿瞰吾屋，窃去奚异玉与弓。书生一砚何足计，老瞒万瓦扫地空。"}