{"id":"814122","title":"蝶恋花  魏里钱尔斐先生向有四月蝶恋花戏字韵词病中偶次其韵并索蘧庵珍百竹逸云臣和八首","dynasty":"清","author":"陈维崧","text":"四月荆南山更翠。山下人家，都被岚光腻。南郭莺声才满市，东邻榆荚还缒地。问讯茶园开也未。谷雨过头，记起旗枪事。自是茗柯饶实理，酪奴水厄休相戏。四月荆南堪买醉。雪片鲥鱼，触网连湖起。色斗新鹅松粉细，樱红笋绿玫瑰紫。更有莼羹才下豉。一盏醺醺，醉倒新沙嘴。射虎屠龙非我事，天晴且趁游蜂戏。四月荆南山雨至。淅淅濛濛，碧窨双溪尾。水槛科头闲徙倚，笛声吹得波纹碎。小院日长惟好睡。睡足挥毫，自笑无新意。满幅诅神兼骂鬼，先生惯以文为戏。四月荆南春去矣。点点花飞，别我弹红泪。所幸东街连古寺，木香莺粟还堆砌。汲水浇花心暗喜。小啜龙团，管甚人间世。更上危巢探鹊子，老来爱与群儿戏。四月荆南多赛会。隔浦丛祠，日日村巫醉。午后楝花风乍起，打门社首分鹅胾。一饱欣然无个事。走趁杨花，飘荡东村里。腰鼓盲词随处是，分棚又看梨园戏。四月荆南桑柘美。泥就蚕房，雪净无尘滓。红帖糊门多禁忌，家家阿妇劳纤指。笑语小姑应夜起。好事今冬，早把衣裳备。推却缫车佯不理，小姑为恼前言戏。四月荆南天著水。浓淡溪山，染做修蛾翠。拂晓家童呼入市，半笼携得含桃至。一幅斜阳红到寺。新笋排枪，数遍那能记。浴佛人归深径里，邻闺儿女灯前戏。四月荆南风景异。乍雨还晴，晴雨都无次。欲认前村浑不似，茫茫万顷黄云腻。一巷柴门谁夜闭。打麦声中，隐隐猧儿吠。酒辣饼香真足喜，灶前抟黍添丁戏。"}