{"id":"479814","title":"旌节亭瓦雀","dynasty":"明","author":"陈献章","text":"瓦雀喜亭栖，丹青意自迷。雨馀穿丽日，花底啅香泥。并语声全碎，追飞羽忽低。悠悠去缯缴，款款恋榱题。卵育非无地，儿群或引梯。惯行书案上，渐满井栏西。不羡雕笼养，真堪画卷携。由来亲白首，那更避青藜。狎久如私眤，喧多类滑稽。行藏非社燕，饮啄溷家鸡。度岭千回歇，排风几寸跻。冥鸿于汝辈，沧海一涔蹄。"}