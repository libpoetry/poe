{"id":"1136977","title":"水调歌头 其二 腊月二十一日可远堂索赋","dynasty":"宋末元初","author":"刘辰翁","text":"落日半亭榭，山影没壶中。苍然欲不可极，迢递未归鸿。锦织家人何在，春寄故人不到，寂寞听疏钟。木末见江去，无雪著渔翁。词舂容，歌慷慨，语玲珑。岁云暮矣相见，明日是东风。远想使君台上，携手与人同乐，中夜说元龙。世事无足语，且看烛花红。"}