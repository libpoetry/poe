{"id":"748216","title":"夜登龙山","dynasty":"清","author":"顾嵘","text":"我家少住城南隈，九龙咫尺如追陪。有时推窗一凭眺，打头落叶纷然来。今宵乘兴理双屐，欲寻佳景相徘徊。天风吹衣上绝壁，足以济胜登崔嵬。古涧琤琮发幽响，寒猿长啸声何哀。异僧隔岭忽招手，崚嶒鹤骨颜死灰。手扶仙人九节杖，邀我同上松风台。是时月在九峰顶，恍看玉女双扉开。茯苓夜煮许共食，举酒酌我流霞杯。人生如此亦是乐，胡为奔走迷尘埃。会当小筑竹楼住，山灵见我应无猜。"}