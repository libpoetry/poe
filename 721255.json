{"id":"721255","title":"集唐","dynasty":"明末清初","author":"陈子升","text":"一生自是悠悠者，遽落丹霄起爱憎。岭树重遮千里目，雪山愁送五溪僧。窗临绝涧闻流水，叶尽孤村见夜灯。不为困穷宁有此，曲栏愁绝每长凭。此心期与故人同，独把一杯山馆中。古往今来只如此，谗言巧佞傥无穷。孤云独鸟川光暮，九点秋烟黛色空。欲吊灵均能赋否，楚魂吟去月朦胧。"}