{"id":"541905","title":"拟少陵忆昔行望王屋天坛二山作","dynasty":"明","author":"谢榛","text":"秦岭路迷愁无那，凉夜疏林老夫坐。蹇驴龁草人正饥，野翁敲石取新火。须臾炊黍摘秋果，小有洞天曳杖过，仙境踟蹰岂敢唾。山灵预知待客星，虎穴应教黑雾锁。欲蹑玄踪不易到，峭壁攀萝壮襟抱。轩皇驾龙无还期，精华长耀金光草。少陵题后独啸傲，历揽瑰奇恣所好。忆昔道傍贤主人，一饭至今尚思报。别来音问若为通，三十几度梨叶红。嗟彼枯骨蒿莱中，梦著已忘旧颜面，遥寄此情东北风。"}