{"id":"201467","title":"建炎感事·乾坤忽震荡","dynasty":"宋代","author":"张元干","text":"乾坤忽震荡，土宇遂分裂。杀气西北来，遗毒成僭窃。议和其祸胎，割地亦覆辙。傥从种将军，用武寨再劫。不放匹马回，安得两宫说。巍巍开国初，真宰创鸿业。一统包八荒，受降临观阙。并州稍稽命，骈头亟膏钺。於今何势殊，天王狩明越。诸镇本藩翰，楚破阖城血。翠舆欲东巡，蹈海计愈切。诏下散百司，恩许保妻妾。瞻彼廉陛尊，孰与壮班列。肉食知谋身，未省肯死节。检校舆地图，宁复见施设。三吴素轻浮，伤弓更心折。四顾皆惊波，苍黄共呜咽。维茲艰危秋，贫士转疏拙。明年谷增贵，贤愚罔分别。何处置我家，患在建午月。故山盍早归，岂忧践霜雪。作意海边来，初非事干谒。责我卖屋金，流言尚为孽。汪公德甚大，游说情激烈。力救归装贫，一洗肝肺热。如公趋急难，正似古豪侠。行藏道甚明，亲养志先决。去矣茅三间，无间衣百结。他时期卜邻，此日尤惜别。请以兄事公，尺书未宜缀。"}