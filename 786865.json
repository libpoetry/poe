{"id":"786865","title":"石晋","dynasty":"清","author":"牛焘","text":"千秋宴罢洛阳宫，石郎从此归河东。不念心胆推舅氏，再世俨谓他人翁。南面中州北面虏，岁输金币割吾土。阳城一捷讵为功，维翰和亲计罔补。铁骑长驱入汴来，十万横磨剑锋摧。禁苑调鹰浑未醒，穷庐啖饭何时回。可怜一十六州地，三代而还不易治。屈膝虏廷四百年，铁打此错同儿戏。将取固舆资寇仇，靖康之难职此由。嗟呼一寸黄金一寸土，石氏贻谋祸千秋。"}