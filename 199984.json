{"id":"199984","title":"送于文安行如吴下","dynasty":"宋代","author":"晁公溯","text":"往者会阳公，熊轼始西还。不断吴松江，但取江中山。千岩与万壑，归置函丈间。白云生宴坐，青壁照苍颜。高标可想见，逸驾难追攀。公孙喟然叹，顾我敢自闲。要兴故老家，再立清朝班。结绶思登畿，弃繻行入关。嗟予忝父客，送子亦涕潸。愿谨视风水，鱼龙多神奸。"}