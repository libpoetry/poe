{"id":"647545","title":"聚玉堂诗","dynasty":"明","author":"王汝玉","text":"连城白璧天下奇，卞和得之翻见疑。周家弘璧及琬琰，列陈西序谁能窥。何如春秋邾国多，一门长幼春雍熙。风云清淑华搆启，九龙山前震泽湄。春花秋月岁频度，堂上日日吹埙篪。伯兄资禀温且栗，仲季咸粹无瑕玼。吕君旧为文学掾，揭题聚玉颜堂楣。河南先生玉堂老，文章烨耀长虹垂。雄篇奥义作题识，力挽古道孰浇漓。容台博士梁溪彦，持卷索我为歌诗。硁硁顽矿人所弃，敢对西子扬蛾眉。勉思祖母尤氏族，事宋穆陵为太师。昔营菟裘并锡麓，少小犹忆相追随。邑中著姓我多识，邹氏颇亦曾相知。青毡传家将百载，不逐桑海同更移。秋风万木总凋谢，挺然独抱凌霜姿。只今相承凡几叶，庭前皎皎增璚枝。缅怀时风久趋薄，欲咏棠棣嗟吾衰。喜君与俗不俱靡，二难皓发全怡怡。有如纷纷鸡鹜侣，蔚然孤凤丹山仪。余家昔尝秉友爱，乡人曾以芝兰推。那知中道遇摧折，鹡鸰原上徒伤悲。中情感激为君赋，才薄愧乏琼瑶词。"}