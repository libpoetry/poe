{"id":"1037253","title":"兰陵王","dynasty":"宋","author":"秦观","text":"雨初歇。帘卷一钩淡月。望河汉，几点疏星，冉冉纤云度林樾。此景清更绝。谁念温柔蕴结。孤灯暗，独步华堂，蟋蟀莎阶弄时节。沈思恨难说。忆花底相逢，亲赠罗缬。春鸿秋雁轻离别。拟寻个锦鳞，寄将尺素，又恐烟波路隔越。歌残唾壶缺。凄咽。意空切。但醉损琼卮，望断瑶阙。御沟曾记流红叶。待何时重见，霓裳听彻。綵楼天远，夜夜襟袖染啼血。"}