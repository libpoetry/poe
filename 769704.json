{"id":"769704","title":"沁园春·解天申先生七十","dynasty":"清","author":"陆震","text":"盛德如公，垂老羁孤，真使予怜。却茕茕耄耋，几人善养，纷纷豚犬，偌个能贤。生子多愁，有家翻累，谁似先生径脱然。萧閒甚，总一听天运，不系尘缘。六旬曾为题笺。今转眼、韶光又十年。看酒边颜面，犹丹如昨，风中鬓发，未白于前。岁晚归来，相逢一笑，料得新词未许蠲。期颐日，算累予小子，五奏宾筵。"}