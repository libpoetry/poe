{"id":"452561","title":"晋中镇国寺，北汉遗构也","dynasty":"当代","author":"钱之江","text":"汉家天子沙陀种，窃据晋阳贾馀勇。中原全付赵官家，北面犹承叔皇宠。九国电扫无坚完，推锋所向祸旋踵。祈天永命佛所司，建兹精蓝勤供奉。暮朝梵呗苦祈陈，首及天王次宰冢。寺曰京城殿万佛，想像所居北辰拱。修颐广颡璎珞施，伟干虬髯鹿卢竦。信能护国非泥胎，三宝方成金粟涌。愿力不解晋阳围，辞庙仓皇徒擗踊。我来瞻拜鲁灵光，兵燹焚馀窥所藏。惟有当日手植老槐形之而，意与鸱尾俱飞扬。"}