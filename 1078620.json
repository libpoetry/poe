{"id":"1078620","title":"偈十六首 其十一","dynasty":"宋","author":"释士圭","text":"尘融法界，念尽毗卢。千眼顿开，纤尘不立。游戏宝明空海，超越菩提觉场。善财入楼阁之门，重重无尽。居士供蒲塞之馔，种种庄严。以上妙饮食供养为法门，以广大愿心总持为佛事。一一摄入，一一交参。一一圆融，一一周遍。理事平等，真俗混融。凡圣同源，因果不二。直得文殊骑狮子，入普贤鼻孔里藏身。普贤骑象王，入文殊眼睛里瞌睡。释迦弥勒，掩耳偷铃。势至观音，抱赃叫屈。"}