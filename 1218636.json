{"id":"1218636","title":"夜泊陈店舟中写怀兼柬云林高士时张孟肤同舟","dynasty":"元","author":"成廷圭","text":"葑门晓发吴淞船，手把传符津吏前。五年别家走未已，素发萧萧垂两肩。小龙江头旧游处，东家西家争招延。匆匆会散等过鸟，风吹湖水春无边。云林高士独不见，倚篷四望心茫然。惊湍叠浪岂作恶，渚花江草仍争妍。夕阳收港泊陈店，入市买鱼烧荻鞭。蓉城公子今最贤，赋诗行酒能周旋。一谈一笑烛欲尽，野戍不闻钟鼓传。却忆山中小儿女，如此明月应未眠。"}