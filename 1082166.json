{"id":"1082166","title":"听宝月上人弹桃源春晓","dynasty":"宋","author":"刘才邵","text":"桃源晓色春茫茫，花气扑人和露香。翠波溶溶泛晴阳，琼楼半露非烟长。霓旌鸾佩杂花光，花光深处开琳房。金鲸夭矫写霞浆，云璈清响何琅琅。绿云不动山苍苍，酒阑月影侵回廊。千年过眼直寻常，蓬莱清浅海上桑。道人妙手能逢场，朱弦写出水云乡。坐令远意入八荒，泠然风驭随云翔。仙人迎笑从西厢，颇怪别来尘世忙。飞霞仙衣云锦裳，朝真相与高颉颃。却笑退之情未忘，生愁冰炭置我肠。"}