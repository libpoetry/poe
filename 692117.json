{"id":"692117","title":"杂兴","dynasty":"明","author":"李攀龙","text":"鸿鹄摩苍天，万里一翱翔。回飙生羽翼，浮云为低昂。毕逋城上乌，黄口自成行。俛啄仰相嚇，徘徊腐鼠傍。大鱼鼓长鬐，捷若举帆幢。夜驱苍梧风，凌晨浮九江。怒击胥山涛，洪波为汹汹。本图运南溟，中更不相容。何言一失水，湖海难再逢。宁如涸辙鲋，斗水得所钟。江南有佳人，桃李蓊朱颜。宕子行从军，閒房重其关。明月一徘徊，形影自翩翩。秋气响罗帷，萧萧难独眠。凤栖十围干，龙翔九回流。圆景朝列宿，五岳尊陵丘。圣人膺大命，多士自相求。稷契功不刊，唐虞德无俦。神明盛驱使，衣裳美优游。诗书监二代，孔氏乃宗周。在昔纡天经，群后有绸缪。艰难戴王室，千载成咸休。长离自凤雏，天马乃龙子。文采成九苞，骨法本千里。箕颍出高人，岩穴有知己。抗迹唐虞庭，清风振薄鄙。南山有奇鸟，朝阳曜其文。下来兰池饮，罗网正纷员。虽复就长缨，徘徊怀不群。枳棘无安步，哀鸣激清云。翩翩西北风，萧萧枯桑林。登高使人望，秋气悲我心。丛台蔓寒草，易水清且深。当时燕赵士，慷慨有遗音。驾出蓟北门，东望元英宫。高台造浮云，碣石来悲风。客卿既裂地，战士亦论功。称系迁大吕，昭王气何雄。汶篁一不植，千里生飞蓬。逍遥临蓬池，言陟梁王台。还顾望大河，洪波渺悠哉。飞雪蔽中原，北风千里来。驰驱名利途，无骏不驽骀。精卫自微鸟，东海生尘埃。古今一旦暮，俯仰成兴衰。不见桑榆云，千里相蔽亏。黄金苦易尽，红颜安可为。如何膏粱士，拂拭使人悲。万事无不有，何言能自持。巢由乖世度，高行众人疑。俯仰在当路，得丧未可期。汤火煎太和，倾侧使神危。终身系罗网，失势还相欺。念我平生欢，临觞命妖姬。"}