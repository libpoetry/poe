{"id":"597491","title":"秋夜山楼对月与黎惟敬梁思伯诸君同赋","dynasty":"明","author":"梁有誉","text":"月上江城夜，人悲故国秋。关山宁改色，今古自生愁。玉露萧萧下，金波澹澹流。霜钟飘大壑，风笛倚高楼。栖鹊还无定，宾鸿各自求。诗题桐叶晚，杯就桂华秋。兵气缠中土，仙期阻十洲。暂为鸲鹆舞，莫问鹔鹴裘。词赋谁青简，勋名易白头。物情空卤莽，朋好且绸缪。顾兔终虚捣，蟾蜍亦浪游。因风讯灵魄，兹夕可淹留。"}