{"id":"868843","title":"题椿桂堂","dynasty":"宋","author":"叶适","text":"九官八士古之良，灵椿丹桂后腾芳。冯公诗意虽短陋，闾里传诵终难忘。君家同生五兄弟，短檠伴夜东方启。黄旗两记张庆闱，纻袍三号趋文陛。词华标角人力能，科名均齐天所兴。作堂不须栋梁好，但种此木高千层。透日垂阴香未歇，满庭车骑同时列。更将磊砢替团团，留与北风观壮节。"}