{"id":"554666","title":"分得钱塘候潮送客还温州","dynasty":"明","author":"郑文康","text":"钱塘江流平似掌，云散海门潮未上。村鸡啼遍四郊声，淡月疏星尚微朗。帆樯满目纷如麻，候潮同坐江头沙。近郭钟声识僧寺，隔江灯影是谁家。众中有客相依并，访我里居兼问姓。自言家住乐清邑，从小读书期待聘。先君旧日事文皇，朝朝暮暮趋明光。画笔当朝推第一，房山北苑皆寻常。内外交游多俊杰，老大逢人犹折节。一朝仕路各东西，两地书邮俱断绝。当时一人最知己，道义忘形是君子。年来宦寓在昆山，曾致缄书托双鲤。囊琴载鹤遥相过，旧情不减新情多。花前对酒频教醉，月底谈诗屡听歌。倾倒离怀将一月，上道南还天正热。众山拱揖俯临吴，一水迢遥曲通浙。苏杭相去五日程，野花啼鸟如来迎。前宵梦断松陵驿，昨日帆过槜李城。夜来栖泊依林樾，醉沐江风洒毛发。乡心一片不容眠，早起候潮将晓发。须臾语罢潮已来，舟船尽向江心开。行到江南望江北，欲付相思潮寄回。"}