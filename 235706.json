{"id":"235706","title":"念奴娇·晚凉可爱","dynasty":"宋代","author":"朱敦儒","text":"晚凉可爱，是黄昏人静，风生苹叶。谁作秋声穿细柳，初听寒蝉凄切。旋采芙蓉，重熏沈水，暗里香交彻。拂开冰簟，小床独卧明月。老来应免多情，还因风景好，愁肠重结。可惜良宵人不见，角枕兰衾虚设。宛转无眠，起来闲步，露草时明灭。银河西去，画楼残角呜咽。"}