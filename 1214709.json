{"id":"1214709","title":"刘子舆清啸轩","dynasty":"元","author":"黄玠","text":"大哉扶舆，动应有机，律吕风云。黄钟之宫，发乎自然，为声气君。其在我人，呵嘘吸呼，节族以分。啸乎啸乎，何浊何清，惟心所存。力出尔手，以挤则危，以掖则安。气出尔口，以吹则寒，以喣则温。民各有趋，狂者如籍，壮者如琨。嗟我怀人，愤懑既舒，亦已忘言。冥玄洞虚，不可以名，以名斯轩。"}