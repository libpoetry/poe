{"id":"1078499","title":"渊圣皇帝题十八学士颂","dynasty":"宋","author":"李纲","text":"英英策府，十八学士。森如骥騄，才德兼备。太宗御之，六辔耳耳。嘶风籋云，一日千里。丹青之妙，写于缣素。千载风流，遇之旦暮。于穆渊圣，天纵多能。游戏翰墨，识其姓名。人物图绘，及兹宸藻。是为三绝，万世之宝。沙漠苦寒，翠华未还。伤心北顾，喟其涕潸。安得杰才，如彼诸子。扶翊中微，国势振起。岂无赵卒，为御以归。老臣衰疾，跂而望之。"}