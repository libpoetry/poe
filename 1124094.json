{"id":"1124094","title":"怀玉山旧游寄王彦博徐审知","dynasty":"宋","author":"赵蕃","text":"南山白塔高何许，弄日摩穹相与曾。放歌直下清溪去，落日半衔渔木灯。何人作亭山半道，颇解发舒山掩藏。几度携筇挽君去，月高人寂尚绳床。下湖堤上青青柳，曾为行人系马鞍。落魄还成一春事，料应飞絮也漫漫。王郎家近石田溪，溪上行人古路迷。王郎家苦了无事，自沟溪水灌蔬畦。"}