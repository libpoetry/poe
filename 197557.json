{"id":"197557","title":"和希夷木犀韵","dynasty":"宋代","author":"王柏","text":"秋来望月如水犀，忽有香风鼻观吹。遍寻不得见花面，若得见花敢轻贱。徐徐步转墙角来，草色芊芊一径开。俨然嘉树奠南服，环佩锵锵万圭绿。阳艳多情不敢媒，平生偶与西风熟。皇天清则土方真，耿耿谁如受命独。三闾愁兮洞庭波，辛荪兰芷方并蓄。只有淮南扫隐句，攀缘千古资膏馥。希夷雅好异於是，万斛清香金一粟。曜灵西征易侵寻，绿鬓朱颜不待人。秋花不比春花早，开到秋花也是春。吟花弄叶何时足，年少须臾成老宿。一根生意贵栽培，力到自然文郁郁。君不见岩花独步秋叶中，穿天出月莫敢相过从。"}