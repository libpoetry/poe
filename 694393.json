{"id":"694393","title":"乡贤咏七首 马持国","dynasty":"明","author":"陈献章","text":"平生十数策，决定要经纶。不惜魏公幕，知心是直臣。我邑登贤载，君家父子俱。清风端一砚，五马达乡闾。中原不可复，志士愿终违。直把真心去，何妨假首归。孤高还寂寞，道否即诗穷。自古皆贤达，今人有此风。闭目青天下，捐躯百刃前。匹夫如有志，沟渎不须怜。城西十日雨，病叟得无饥。亦有罗希吕，厓山赏小诗。儒术声名旧，戎衣日月长。酩然尊酒下，眼孔得辽阳。"}