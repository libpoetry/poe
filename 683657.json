{"id":"683657","title":"弘治宫词十二首","dynasty":"明","author":"王世贞","text":"甲帐银灯夜未央，渐看鸳甃有寒霜。三千粉黛浑如扫，圣主重翻日讲章。南海珠池贡已稀，西川又罢锦文机。朝来御服三经浣，贱妾宁希曳地衣。禁苑先朝红药台，御筵亲为两宫开。莫嫌宫监希恩赏，玉辇何曾更一来。午槐圆影覆彤除，今日天颜喜气舒。稳坐御床无一语，但称难得老尚书。五月鲥鱼白似银，传餐颇及后宫人。踌躇欲罢冰鲜递，太庙年年有荐新。黄帕朱奁覆御羞，手题颁赐寿宁侯。昆明督亢从渠请，今日台官在殿头。琵琶双鸽暗凝尘，玉指生疏调未匀。自是经年无曲宴，不愁供奉数中人。御前黄盖进羹汤，玉箸频停不肯尝。应是司农闻水旱，蹙眉时读两三行。静数莲筹第五更，寒鸦金井未分明。披衣欲坐犹疑早，前殿连传警跸声。雪乳冰糖巧簇新，坤宁尚食奉慈纶。祈年好在斋宫宿，莫遣羊车别院频。掖庭愁闭自年年，今日承恩雨露边。又是铺宫新例薄，空劳少府积金钱。急遣追锋召外家，南宫桃李正如霞。自从光禄裁宣索，长日从容且赐茶。"}