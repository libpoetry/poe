{"id":"845261","title":"虞美人","dynasty":"清末民国初","author":"樊增祥","text":"花枝一束妆台镜。晓月纱窗映。柳疏萝密曲栏东。屧响玉阶秋晕小棠红。烟沈水榭花纱旧。悄悄牵罗袖。许卿灯背作家书。字密错看郎缀一帘珠。珠帘一缀郎看错。密字书家作。背灯卿许袖罗牵。悄悄旧纱花榭水沈烟。红棠小晕秋阶玉。响屧东栏曲。密萝疏柳映窗纱。月晓镜台妆束一枝花。"}