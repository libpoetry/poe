{"id":"432888","title":"倚所思 怀人","dynasty":"近现代","author":"姚鹓雏","text":"文章事，大雅竟谁扶。千古南丰香一瓣，十年西笑愿全虚。惭愧尺鳞书。四年别，人海各茫茫。回首西河沿畔路，晓风残月客郎当。呼酒问张郎。歌出塞，杯底蓟辽秋。火色鸢肩浑自惜，新丰沽酒倚闲愁。长啸看吴钩。江南别，樽酒尽平生。十日平原浇绿蚁，一天风雪艺黄精。一笑客何能。"}