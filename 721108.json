{"id":"721108","title":"咏史","dynasty":"明末清初","author":"卢若腾","text":"智伯有三臣，茁国与庇耳；豫让何为者，而遇以国士。当伯贪愎日，缄默坐相视；人已饮其头，乃始谋反尔。所为者极难，独愧中行氏；未闻主臣间，有论报施理。纵以众人报，不死亦足矣；反面事仇雠，安得与人齿。区区报伯恩，此道亦近市；劲悍虽足多，始终非全美。置之刺客传，直哉龙门史。韩非韩公子，说秦欲亡韩；谋策未见用，身先死说难。李斯师荀卿，燔书发难端；富贵三十年，三族并诛残。非死因斯谮，斯死坠高奸；中怀既不祥，祸伏似锋攒。伟哉张子房，报韩心力殚；功成从赤松，身退名亦完。悠悠千载下，去取随所安。刚直孔文举，鬼操岂能容；中怀欲杀之，犹畏众论詾。?虑发其镝，路粹助其锋；遂使天下士，悼失人中龙。虑本师郑元，粹亦学蔡邕；表表皆名下，甘作权门佣。杀人以媚人，终为祸所钟；尤恨荀文若，竭智佐奸凶。汲汲兴汉业，阿瞒笑其惷；及至加九锡，势成不可壅。嗔目除异己，噬脐悔无从；上哲睹未形，伊人吾所宗。"}