{"id":"505967","title":"送项公回浙江祭祖 其一","dynasty":"明","author":"程通","text":"河头杨柳青丝丝，临河送别攀柳枝。百官骑从密如雨，何异画工图画之。举鞭欲发向南去，极目天台渺何处。担头诗卷灿可观，铁网捲去珊瑚树。羡君富贵归故乡，衣锦白马春昼光。丈夫壮志有如此，忠孝两尽名斯扬。兹行不负平生愿，奚惜风霜经历遍。百年丘陇顿生辉，九族宗姻重会面。追忆离家六七年，归来松菊犹依然。何妨斗酒悦情话，掀髯一笑东风前。琼台双阙虽云好，未许优游直终老。祗恐王庭注目长，东书早上江南道。"}