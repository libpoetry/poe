{"id":"16777","title":"秋堂夕·炎凉正回互","dynasty":"唐代","author":"元稹","text":"炎凉正回互，金火郁相乘。云雷时交构，川泽方蒸腾。清风一朝胜，白露忽已凝。草木凡气尽，始见天地澄。况此秋堂夕，幽怀旷无朋。萧条帘外雨，倏闪案前灯。书卷满床席，蟏蛸悬复升。啼儿屡哑咽，倦童时寝兴。泛览昏夜目，咏谣畅烦膺。况吟获麟章，欲罢久不能。尧舜事已远，丘道安可胜。蜉蝣不信鹤，蜩鷃肯窥鹏。当年且不偶，没世何必称。胡为揭闻见，褒贬贻爱憎。焉用汩其泥，岂在清如冰。非白又非黑，谁能点青蝇。处世苟无闷，佯狂道非弘。无言被人觉，予亦笑孙登。"}