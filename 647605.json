{"id":"647605","title":"谢故人送炭","dynasty":"明","author":"王汝玉","text":"岁云暮矣天荒凉，北风萧飒号枯桑。天工衒术逞奇巧，剪冰作花散下方。空斋有客羸且病，正襟危坐冻欲僵。地炉无火灰亦冷，双足刺若触剑铓。故人相爱意殊厚，凌晨投以炭二筐。瘦形挺然状鸡骨，尚带栎坞秋烟香。便如暗室正欲睹，忽向目前逢夜光。施敲石火自吹燎，陡觉群阴皆遁藏。须臾血脉始和畅，渐久神气皆扬扬。信知此物功不细，能使阳德随昭彰。吾闻冬至子之半，泰道从此当开阳。今年天心亦何事，乃遣沴气妨时旸。缄诗报谢有深感，梅花几日开春香。"}