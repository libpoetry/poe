{"id":"796649","title":"满庭芳 刘姑惠佛手茉莉赋谢","dynasty":"清","author":"顾贞立","text":"素羽轻翻，淡然无暑，棱棱当暑偏清。梨云门掩，甘自让娉婷。问道葵榴争艳，应愁说、茉莉佳名。裁蕉叶、停毫倚石，香韵赋难成。散花人不远，拈花微笑，合掌双擎。似纤纤指示，海筏迷津。为何鸳鸯绣出，金针法、度与谁曾。长相伴、纱窗清影，月上晚凉生。"}