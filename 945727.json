{"id":"945727","title":"赏转官毬花酒边分韵得剪字","dynasty":"宋","author":"陈著","text":"天机地轴随时转，万物生生就裁剪。庭前一种可人花，独殿春深交夏浅。团团自是浑沌胎，皎皎不事儿女婉。照见胸中本色正，洗尽世上芳容腼。我来把酒笑问花，花为我开恐非便。意将逊归金谷园，不则直进玉华苑。庶几异质逢异顾，百卉千葩羞著面。花不解答我已醉，醉梦恍与花神见。若曰幸自托君家，朝夕安知有贫贱。香何用多无眩鬻，静与谁争却悠远。纷纷桃李吾舆台，只许雪里梅同传。富贵自有富贵花，强颜谄事非其愿。妄人或呼转官毬，正欲冯君力辞免。胡为亦动流俗心，忽向醉中遭发遣。跫然而喜豁然醒，前言戏耳起舞花前心服善。"}