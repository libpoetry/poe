{"id":"906638","title":"次颜博士游紫罗洞五首 其三","dynasty":"宋","author":"李若水","text":"休著青衫谒五侯，径觅拄杖山中游。故山别来鬓毛秃，一饱累人成久留。碧嶂巉巉云影底，傥得破茅甘老此。孤猿野鹤旧时声，却到主人清梦里。囊中试检一钱无，但吟秀句忘朝晡。子夜沈沈瓮无蚁，秋风策策裘非狐。得遂清闲贫亦乐，矫首飞鸿度天幕。隔溪应复有幽人，踏月相从啸林壑。"}