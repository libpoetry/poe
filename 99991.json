{"id":"99991","title":"秉道·君不见元帅府前罗万戟","dynasty":"宋代","author":"苏轼","text":"君不见元帅府前罗万戟，涛头未顺千弩射。至今凤皇山下路，长借一箭开两翼。我凿西湖还旧观，一眼已尽西南碧。又将回夺浮山险，千艘夜下无南北。坐陈三策本人谋，惟留一诺待我画。老病思归真暂寓，功名如幻终何得。从来自笑画蛇足，此事何殊食鸡肋。怜君嗜好更迂阔，得我新诗喜折屐。江湖粗了我径归，余事后来当润色。一庵闲卧洞霄宫，井有丹砂水长赤。"}