{"id":"95409","title":"八月二十四日同审知登塔山用审知前载九日留","dynasty":"宋代","author":"赵蕃","text":"郊原莽莽吹黄埃，余暑已去若复来。昨宵一雨为苏洗，晓兴坐觉飞崔嵬。平生诗盟有徐孺，笔力可挽狂澜回。要明两眼费双脚，作计似我何疏哉。兹游只欠王子在，见说归书一纸开。追随正复听君乐，流浪如我空增哀。吾邦此山颇高绝，泛菊况堪临季月。要当相与一杯酒，只恐因之又成别。"}