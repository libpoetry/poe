{"id":"812042","title":"玉楼","dynasty":"清","author":"孙原湘","text":"一声玉笛倚瑶台，风荡珠帘扇扇开。祇恐君看犹约略，不关侬影太低徊。远闻香气和花乱，微接音辞带笑猜。欲觅仙人来往迹，石阶无纬长春苔。已闻春病与花疏，又值杨花扑面初。怨极梦魂思越礼，愁来情性悔知书。莲含苦意才成实，竹有深心可奈虚。欲寄綵笺消息去，侍儿诚伪定何如。红滴胭脂翠滴螺，有人清影独凌波。似从明月飞来辽，却比清霄艳得多。珠箔尽教花掩敛，画阑偏受玉摩挲。春芜一被倾城体，应使人间薄绮罗。五铢衣薄剪元绡，越衬肌肤雪易消。静里忽参眉黛活，笑时反助鬓花娇。无言早信丹诚达，着迹才须绿绮挑。但使常娥心暗许，未妨白日对青霄。"}