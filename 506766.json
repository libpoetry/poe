{"id":"506766","title":"来远人讨不庭二章 其一 来远人","dynasty":"明","author":"杨荣","text":"皇施仁，浩无垠，普天率土皆王臣。岛夷卉服咸尊亲，如彼葵藿迎朝暾。满刺加，处海滨，道里辽绝世罕闻。使者过之忽咨询，老稚稽首怖且欣。挈妻孥，徔臣邻，远涉钜海趋天津。不惮险远谒枫宸，方物上陈兼异珍。琛贝绚烂杂宝薰，服食器用罗缤纷。吾皇慎德期日新，岂在玩好劳晨昕。万邦黎庶归陶甄，嘉此岛夷忠且勤。万里效顺输瑶琨，圣皇怀柔道弥敦。大官宴之酌以醇，锡以内帑绮与纁。远人屏营望天门，喜瞻中国明圣君。仰聆天语何谆谆，感兹苍穹雨露均。小臣何幸沾洪恩，称圣寿，亿万春。"}