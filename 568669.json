{"id":"568669","title":"乐府变十章 其一 楚悯王","dynasty":"明","author":"王世贞","text":"楚悯王，坐武昌，金瓶酒寒夜未央。中弦调移角奋扬，铁椎交飞血从横。可怜玉匣黄金床，不得全颅置中央。太子距跃不下堂，美人如花列两行。含辛饮泪娱新王，焉用擗棘茨垣墙。御史来，鼓彭彭。黄纸当头槛车迎，长安大人食枭羹。食枭羹，语枭子，而枭之父亦如此。"}