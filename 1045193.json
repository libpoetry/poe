{"id":"1045193","title":"恨君不作洛阳客","dynasty":"宋","author":"徐积","text":"余虽不作洛阳客，自有吟魂兼醉魄。吟魂醉魄御风行，看尽千花万花色。宁知洛浦有人留，挽定春衫归不得。脱身误入嵩山中，山中逢见白须翁。欢然借我双金童，须臾引入花林中。乱花深处迷西东，花光照天香薰空。金盆挹酒双瑶钟，酒酣邀我吟春风。绀云千丈挥玉虹，搜罗万变穷神功。有人飞下紫霄峰，酬诗解佩声玲珑。余方却步不与语，笑余不似郑交甫。"}