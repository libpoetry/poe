{"id":"708953","title":"瑞鹤仙","dynasty":"明末清初","author":"曹溶","text":"问泉台俊杰。曾掉下书囊，横飞金阙。归来便华发。况历残唐宋，几朝烟月。苍松叠雪。是樵斤、留馀枝叶。踏荒丘、三五僧雏，又见晚钟明灭。伤别。罗裙迎马，玉镜分鸾，那堪重说。阴风凄切。孤眠处，尽呜咽。想当时艳说，还乡富贵，不道浮荣易歇。只稽山、远作丰碑，宛然汉物。"}