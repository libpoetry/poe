{"id":"277807","title":"答三诗客·年长寡嗜好","dynasty":"清代","author":"李宪噩","text":"年长寡嗜好，身贱得优游。徂夏方绵渺，奄忽又及秋。候虫始当阶，昏星亦复流。种豆在南野，秫稻盈西畴。雨旸赖天时，勤劳喜岁收。得为太平民，乐兹农圃俦。黾勉二三子，章句时见投。空言非所取，古道阻且修。努力保冲襟，庶以名理求？匡居非碌碌，元亮何其忧。"}