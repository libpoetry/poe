{"id":"198150","title":"流泉引·泉涓涓兮出重出","dynasty":"宋代","author":"李复","text":"泉涓涓兮出重出，回抱山麓兮入于苍渊。流来孔多兮自溢于林间，出始一勺兮下合成川。塍有稻兮垅有黍，聚以时兮令以鼓。削高增卑兮酾渠络缕，人不爱力兮挥锸如雨。川流濬兮来无穷，泥五斗兮水一钟。旱暵则引兮淫潦则通，自今以往兮乐我良农。礼有经兮岁有蜡，羊豕勇牢兮农舞于社。椒香桂绿兮云车满野，敬谢有功兮宜奠于泉下。吾之将归兮星律回秋，告邦人兮导畎浍之常流。欲泉利之专兮先耘耨之不偷，无忘吾语兮若吾岁之来游。"}