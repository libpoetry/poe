{"id":"482957","title":"菌子诗追和杨廷秀韵","dynasty":"明","author":"史迁","text":"松花冈头雷雨急，坡陀流膏渍香汁。新泥日蒸气深入，穿苔破藓钉戢戢。如盖如芝万玉立，紫黄百余红间十。燕支微匀滑更湿，倾筐盛之行且拾。天随杞菊谩苦涩，采归芼之脱巾笠。桑鹅楮鸡皆不及，嫫姑天花当拱揖。盐豉作羹炊玉粒，先生饱饭踏晓日，更遣樵青行负笈。"}