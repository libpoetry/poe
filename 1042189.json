{"id":"1042189","title":"和喜雨","dynasty":"宋","author":"刘敞","text":"望岁忧农事，为霖属柄臣。吁嗟动云汉，精祲验天人。霏雾凝空曲，雄风激水滨。驱除断炎燠，洒埽净埃尘。势欲翻河海，声疑过鬼神。山川共秀发，穹壤划清新。庶物含生意，元和倚大钧。穴蛟深奋角，辙鲋默翻鳞。雷电天威远，耕桑帝力匀。依然四时正，好在万家春。会府开清旦，高堂引庆宾。沃焦心有待，濯热正无伦。蒸础遗占信，随轩旧史真。京师并福润，爻象在经纶。舞罢看佋服，谈馀识垫巾。新诗追大雅，舆诵洽烝民。单袷寒仍薄，清和气已震。晴晖明旭日，霁色卷高旻。亹亹希前哲，凄凄幸及辰。阳秋书闵雨，一颂鲁公仁。"}