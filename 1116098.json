{"id":"1116098","title":"感秋","dynasty":"宋","author":"汪莘","text":"秋水无尘浸碧虚，风前一叶故飞飞。潇湘帝子何时降，立尽斜阳未肯归。闲佩仙瓢到柳汀，柳边一点酒旗星。斜阳欲落无人惜，空有烟林作画屏。行到篱边菊已黄，相逢不改旧时香。自怜失意秋风后，犹为寒花一举觞。不须龟筮此生休，死去无心更出头。莫说竹篱茅舍事，丹枫一树正悲秋。独步荒山日欲昏，数声乾苇过游魂。重岗复涧穿难尽，恍惚随人月一痕。"}