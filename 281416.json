{"id":"281416","title":"次韵寄赠梁任公先生启超","dynasty":"现代","author":"林朝崧","text":"歌风空忆汉天子，大地烟尘窜蛇豕。悽绝遗山野史亭，有泪如铅和笔泚。忆岁戊戌秋八月，南海入朝正纲纪。改弦更张清庙瑟，圣人侧席心腹恃。蜀亮秦猛今再生，太阿何妨柄授以。同升弟子尽豪杰，教冑曰夔共工倕。良朋一德致中兴，大快民心民权畀。岂知皇天未悔祸，狂澜忽撼中流砥。一摘再摘黄台瓜，鸱鸮鸱鸮我室毁！间道匆匆衣带诏，钓党银铛付六理。宫中尧舜复垂帘，误召黄巾联指臂。七雄旗鼓叩关来，瑶水西巡事去矣。金缯倾国救目前，岌岌朝庭南宋比。当日谁人秉国钧，食参之肉罪难抵。回銮以来局一变，稍稍维新转针指。司农仰屋杼轴空，起视敌人又穷鄙。十羊九牧政多门，何救乾坤坠荆杞。逐臣星散海西东，死灰复燃天所使。国魂一缕续能长，谁肯煎胶奇凤觜？顷岁成王已嗣立，委裘而朝万方喜。相王摄政今周公，整顿河山及表里。百废俱举须得材，环顾盈廷厌诺唯。颇闻金鸡议放赦，故剑重求行自此。新会先生南海徒，环球寻遍佳山水。三载攀龙哭鼎湖，待呼养晦下邳圯。南海著书亦健在，师生复位早晚耳。震旦能者大有人，岂与箕子同斩祀。睡狮一醒据地吼，虎豹帖伏如狗彘。由来良医遇扁鹊，病入膏肓术能起。九万鹏程候好风，惊天事业从今始。嗟余不幸投荒裔，冢中枯骨生犹死。泥犁鬼趣苦可知，何足重陈污君耳。独叹仁人君子心，四海一家不歧视。惭愧俱为轩顼裔，西子不洁已非美。手种斋前白杨树，愁来酹酒歌蒿里。陇西家声自我坠，尽倾东海难洗耻。仰瞻高鸟思奋飞，毛羽未丰犹有俟。安得巨灵伸长臂，凭空拔之出尘滓。乌头变白更无期，发种种矣马加齿。恭闻高轩将远过，蓬莱云气东来紫。双双凫舄未朝天，游戏十洲采芳芷。七宝庄严定有人，长篇我独赓诗史。他年杜集附严诗，知有畸人逃畏垒。"}