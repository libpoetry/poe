{"id":"108339","title":"晚登会真道堂望庐山大江作","dynasty":"元代","author":"方回","text":"春风燠江城，楼台眩桃李。高堂一临眺，傍观谓予喜。予心实不然，俯视悯群蚁。通衢共尘埃，委巷困泥滓。膏火煎熬间，樊墙限茅苇。溷处杂酸呻，清思何由起。别有天地宝，注此两眸子。北拱五老峰，西倾九派水。冥冥淡烟外，炯炯残雪里。元气所融结，万古奠南纪。中有不死人，神游常在此。安得月明夜，啸风控赤鲤。导迎呵江神，殿护叱山鬼。修静无谈玄，慧远勿析理。亦不用湘灵，瑶瑟鼓葱指。稽首青莲仙，大雅叩吟髓。前陶后苏黄，相与奏宫徵。灵文九霄秘，玄关一时启。恍兮发浩歌，洞见开辟始。回谢人间世，日夜虱生虮。腥腻缠臭帤，闻此秽或洗。黄冠似予知，具茗亦粲尔。归卧不成眠，汲井漱寒齿。"}