{"id":"1235497","title":"春日郊行书与邓善之别五首","dynasty":"元","author":"刘濩","text":"在山水非清，出山水非浊。泉源但无壅，沧海端可学。风急低卷帆，潮来直扶柁。我舟如我心，鸥鸟亦忘我。动心趋蹶间，治气怜不早。缓步勿贪高，登山良有道。东风吹纸鸢，众目看不眩。出处亦儿嬉，善收存一线。文鸡照水影，五彩何缤纷。凤凰灵且瑞，在德不在文。"}