{"id":"408227","title":"题《李长吉诗集》","dynasty":"近现代","author":"冯振","text":"杜鹃啼破苌弘血，杞梁城摧湘竹裂。玄鹤束翅驻白狐，琼芝染泪埋云折。酸风飒至死鼓鸣，玉龙飞出瘦蛟惊。涛奔浪舞黑海立，手捕长蛇不转睛。惊起金乌若木杪，海棠梦觉芙蕖笑。月魄轻盈步广寒，神血未凝魂已眇。雕锼人物泣鬼工，日月藏胸作昏晓。上帝怜才招断魂，人世无多天亦少。雨愁诗鬼唱荒坟，猿狖无声云缭绕。"}