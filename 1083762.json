{"id":"1083762","title":"进明堂庆成诗","dynasty":"宋","author":"史浩","text":"六阅淳熙祀，秋高日仲辛。大君敷涣号，重屋荐明禋。玉辂兴清庙，龙旂亘紫宸。云阴连夜解，霁色一朝新。周礼樽罍备，虞韶乐舞陈。合宫天地并，侑席祖宗均。峻墄登三献，脩楹秩百神。肃祗伸睿意，肸蚃降高旻。宣室宜膺福，慈闱亟拱宸。簪花驰万骑，归胙见双亲。釐事超隆古，年龄肇亿春。蓼萧覃有截，成命播无垠。惠馂颁群后，恩波逮老臣。祝尧非健笔，徒学华封人。"}