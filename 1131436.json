{"id":"1131436","title":"章枢密挽诗","dynasty":"宋","author":"虞俦","text":"当年抗疏动宸旒，骑省乌台许遍游。稳稳枢庭方缓步，骎骎揆路却回头。空馀荣锦开三径，犹有甘棠蔽两州。浮世功名俱一梦，不须夜壑怪移舟。引年归老十星霜，养素遗荣道愈光。可但苍生思谢傅，未应白首愧冯唐。龙光方庆千龄遇，凤诰俄嗟一鉴亡。前辈风流磨灭尽，后生无复见堂堂。"}