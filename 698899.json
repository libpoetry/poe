{"id":"698899","title":"闻有赋坏翅鹤者予尝伤事废餐羸眩致跌有臂骨脱突肩臼昨冬涉夏复病脚软必杖而后行兹也感仙癯之易贼羡令威而不皆横榻哀吟辄得","dynasty":"明","author":"徐渭","text":"兼兼借比未能双，尽日鸳鸯戢在梁。丘伯易占何相薄，卢生难软片鮹僵。年来罗网浑巫蛊，尔辈疮痍尚稻梁。骚简半为鱼所尽，泪痕多是吊鸾凰。令威絮氅不胜痂，辽海羁雌别怨赊。半取冰纨攲箧扇，双遮铁柱插江沙。悠悠一念终铭石，扫扫孤檐且落花。安得徵君三百字，暮潮秋雨洗龙蛇。"}