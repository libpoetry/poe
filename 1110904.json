{"id":"1110904","title":"次秀野极目亭韵","dynasty":"宋","author":"朱熹","text":"偶向新亭一破颜，高情直寄有无间。地偏已隔东西路，天阔长围远近山。浩荡只愁春雾合，轮囷却喜暮云还。不堪景物撩人甚，倒尽诗囊未许悭。坐看山花落幔颜，不知身在翠云间。食寒到处雨复雨，客里归来山又山。□□孤灯闲□□，无心栖鸟暮忘还。世情分逐流年去，只有诗情老更悭。"}