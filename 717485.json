{"id":"717485","title":"粤台怀古","dynasty":"明末清初","author":"屈大均","text":"百粤称天府，双台眺碧空。海吞南武郡，山枕赵佗宫。珠市鲛人集，金门蜃气通。潮飞千嶂白，花映半天红。游女云边艇，都人果下骢。洲形斜偃月，草色远含风。笛弄沉香浦，觞浮桂树丛。衣冠分建业，井里比新丰。久变蛮夷俗，长怀割据功。交州元险阻，越尉亦英雄。黄屋扶桑下，朱旗旭日东。秦皇难再世，项羽枉重瞳。虎视曾何益，龙兴自不同。匹夫休叱咤，三杰正和衷。卒致歼垓下，何妨王汉中。任嚣谋略善，陆贾笑谈工。立国聊乘乱，称臣遂效忠。春秋朝衮冕，关塞罢兵戎。翠羽鸣浮峤，繁葩落刺桐。仙灵多窟宅，芝朮胜华嵩。五岭堪栖隐，中原尚战攻。宁求勾漏令，早作浣花翁。三寸留侯舌，千钧李广弓。飞扬心未已，导引术无穷。月出扶胥树，霞横朔漠鸿。骑羊人已去，舞剑曲初终。踪迹虽飘梗，精诚每贯虹。言寻广成子，长啸上崆峒。"}