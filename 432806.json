{"id":"432806","title":"咏史","dynasty":"近现代","author":"金天羽","text":"天生江水抱城流，又耸高城十二楼。习礼旦闻何狗曲，退朝晏作挟雌游。江东新贵诸王健，河北崇祠四圣优。叵耐五坊多恶少，横行螃蟹出监州。城阳鬼降赤眉知，罗马三雄彼一时。谁共猿猱课揖让，终然劳燕去差池。对桩库立囊无底，请室人来爵屡褫。一事原尝甘敛手，奸雄浆博是吾师。拿翁仗剑起风尘，中道仳离约瑟芬。山上蘼芜辞故主，宫前桃李迓新人。三商侍燕工调瑟，双陆持筹等算缗。闻道镜奁脂盝畔，茂陵金椀并时陈。饥来臣朔想空囊，海内苍生阙盖藏。但使希文识忧乐，争教李特起流亡。肘间六印当朝重，海上群夫逐臭狂。钩党黄巾同一例，汉家朝事近荒唐。"}