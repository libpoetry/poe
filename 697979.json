{"id":"697979","title":"和答董桂岩同年","dynasty":"明","author":"贺钦","text":"谢病归来已十霜，閒中养就野夫狂。每寻瑶草和成药，自剪青荷制作裳。几曲枯桐秋月白，一竿修竹暮烟苍。镜湖原是吾家水，还拟扁舟泛渺茫。仙崖老桂凛风霜，嫩柳夭桃敢放狂。十载长怀人似玉，几时再与子同裳。青山遁迹心常泰，黄阁忧时鬓易苍。日迈月征随所遇，肯教大道草茫茫。"}