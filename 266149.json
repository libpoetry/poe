{"id":"266149","title":"高阳台·题半樱填词图","dynasty":"现代","author":"王理孚","text":"昼掩双铺，春酣半树，停踪海上仙槎。故国回帆，年年梦堕天涯。金樽一任催檀板，笑依然、处士人家。只新添，上枕潮痕，点鬓霜华。一麾人有江湖意，喜官闲载鹤，地小居蜗。留滞诗魂，此邦山水清嘉。词流百辈音尘接，倚清琴、净洗筝琶。更谁传，画稿吟身，卧树飞霞。"}