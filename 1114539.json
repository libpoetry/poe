{"id":"1114539","title":"送李阆州二首","dynasty":"宋","author":"李流谦","text":"耳熟才名四十年，忧民忧国两华颠。不妨铜竹仍三剖，要是金门竟九迁。连岁炉锤专造化，诸生岐路托飞骞。馀丹乞与閒鸡犬，亦许身随绛阙仙。少陵曾赋阆州诗，苦说城南天下稀。铃閤讼閒帘半卷，胡床客好麈频挥。著鞭尚及春耕劝，促诏应随晓仗归。他日遗簪犹在念，端容杖策扣黄扉。"}