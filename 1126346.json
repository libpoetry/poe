{"id":"1126346","title":"补乐府十篇 帝宓犠氏之乐歌","dynasty":"宋","author":"曹勋","text":"罔兮罟兮惟田渔，时兮食兮民之须，以享以祀兮燔祭有馀。丰年告成，百谷用登。匏笾既盈，黍稷既馨，昭假是膺。于昭上帝，灵命有赫。其命维何，卿云五色。翩如游龙，萃如山崇。来临来止，惕然有颙。惟钦惟畏，乃祗乃庸。肇建官师，神民肃雍。鸟飞于天，鱼跃于渊。侯其尸之，其然而然。物之生矣，时其殖矣。职其宜矣，安其居矣。神之降依，昭假左右。霜露所沾，罔不在宥。悠悠上天，罔不覆护兮。芸芸动殖，靡不康阜兮。三光全兮，五谷熟兮，神顾歆兮，吾人昌兮，维上帝之功兮畴依。时雨濛濛，自西及东。日月所至，罔不率从。田有黍稷，原有榛栗。尊卑秩秩，民有家室。惟川冲冲，惟山崇崇。允执厥中，臻于大同。鸿惟烈祖，启迪后人。皇皇上帝，俾予字民。民协平康，帝命式臧。宅彼陶唐，光于万方。万方亿宁，亦莫我敢承。如天之运，如日之升。孰知其极兮，不可得而名不可得而称。草木繁芜兮阴雨膏之，百谷丰衍兮寒暑成之。万物护理兮元凯驯之，顾否德之弗类兮敢不允躬以承之。庶揖让以敉宁兮传诸罔极，世不乏圣兮惟皇与直。俾帝尧之至公兮，终维斗之不忒。于皇上圣，临御有赫。洪流汤汤，弗降弗辟。命于帝庭，纂服是膺。随山浚川，海宇攸宁。五服既宅，贡有常职。恩覃遐荒，惟帝之力。元圭告功，敢不承式。地平天成，垂休罔极。维天有光，式彼大商，俾正以尔万方。万方其乂，易乱为治。至于上下，鸟兽草木罔不安遂。帝命是膺，圣政日新。佑我烈祖，以克相尔后人。"}