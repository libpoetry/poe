{"id":"1124397","title":"大人生日","dynasty":"宋","author":"项安世","text":"明日君开祝寿场，今朝臣捧寿亲觞。愿亲有俾昌而大，与国无穷禄尔康。台上菊迟今始绽，堂前桂晚后弥芳。仙翁作计深长在，待看孙曾笏满床。欲系银章望日边，先裁綵服拜亲前。自家及国欢情一，以顺移忠喜事连。兔管鸾笺松字日，金风玉露菊花天。十分领取无穷寿，否极如今合泰然。"}