{"id":"816045","title":"采桑子 闺词四首","dynasty":"清","author":"曹亮武","text":"梨花落处逢寒食，细雨如愁。轻冷如秋。香裹金猊一缕柔。踏青孤负邻娃约，谁劝梳头。不印莲勾。锁住闲情十二楼。年时女伴耽憨谑，冷地闲阶。比髻量鞋。各自风前赛宝钗。如今顿觉心情改，门掩苍苔。香径谁来。一任尘封玉镜台。寒侵蔽膝黄昏后，月满前除。花映氍毹。慢检牙签自课书。个人此际应怊怅，寂寂金铺。袅袅流苏。香灺灯青梦到无。绣帘斜透玲珑月，雁叫吴霜。又续寒螀。絮断愁人一寸肠。侍儿重整鸳鸯被，懒卸残妆。怯上空床。不耐秋宵细细长。"}