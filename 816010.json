{"id":"816010","title":"风入松  春日虎丘书所见","dynasty":"清","author":"曹尔堪","text":"东风不吝冶游天，满路掷榆钱。春衫一队寻花去，是谁人、撇下钗钿。独有紫衣年少，画图无此神仙。侍儿垂手复齐肩，真个欲魂牵。珠帘半面惊微露，为娇羞、越觉缠绵。恨杀轻罗胜我，时时贴细腰边。风波无恙且归耕，闽峤正秋清。径边松菊缠芳草，春常在、南国霜轻。荔子红垂古驿，榕阴绿满重城。开尊乌石听啼莺。瀚海暮潮平。丹青已擅鸡林价，钟王法、当代知名。高兴西园公子，安贫东郭先生。朝曦初上绮疏红，摇竹一帘风。草堂词好丹黄竟，添幽思、檐马丁东。解语人如鹦鹉，惊秋客似梧桐。半生春梦此山翁，无闷度穷通。浮名真个波中絮，随流水、转眼成空。金马玉堂以后，竹篱茅舍之中。天宁寺里老藤枝，云板放参迟。南湖烟水浮千顷，疏愣畔、梧蓧参差。麈尾能谈五觉，橛头同访三支。身轻唯许瘦筇知，僧腊正强时。闲烧柏子香成篆，迦文外、儒墨兼师。自愧石渠枯管，来赓松阁新诗。"}