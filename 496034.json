{"id":"496034","title":"沁园春 港口别方思道二阕 其一","dynasty":"明","author":"夏言","text":"千里故人，一尊江上，笑口同开。念毛坞新巢，梦魂空到，麓堂旧约，舟楫仍回。骢马南行，彤扉北望，恋阙心悬碧水隈。清宵立，见中天奎壁，光动三台。如公海内名魁。有七步、风流八斗才。况此日词林，真堪妙选，他年麟阁，预卜先阶。沙燕留人，潭花送客，把手高歌一快哉。苍生望，好大施霖雨，遍沃蒿莱。"}