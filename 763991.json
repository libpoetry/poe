{"id":"763991","title":"击梧桐 咏美人蕉","dynasty":"清","author":"邹祗谟","text":"青女惊蝉，素娥辞燕，又是华年荏苒。绣阁前、依约见分明，翠袖轻匀霞脸。夜深几度翩跹，乍见红玉，临风欲掩。十二朱楼，肠断秋风，斗帐垂垂摇艳。宝靥慵妆，佳人对镜，还把芳姿细念。谁问种，自知名忍，揉碎瑶翻香滟。绛树清歌欲罢，红儿百首才新赋，又恰是、两三黄蝶，映丹珠一点。"}