{"id":"1182973","title":"送陈兼应辟兼寄高适贾至","dynasty":"唐","author":"独孤及","text":"结绿处燕石，卞和不必知。所以王佐才，未能忘茅茨。罢官梁山外，穫稻楚水湄。适会傅岩人，虚舟济川时。天网忽摇顿，公才难弃遗。凤凰翔千仞，今始一鸣岐。上马指国门，举鞭射书帷。预知大人赋，掩却归来词。天子方在宥，朝廷张四维。料君能献可，努力副畴咨。旧友满皇州，高冠飞翠蕤。相逢绛阙下，应道轩车迟。高侯秉戎翰，策马观西夷。方从幕中事，参谋王者师。贾生去洛阳，焜耀琳琅姿。芳名动北步，逸韵陵南皮。肃肃举鸿毛，冷然顺风吹。波流有同异，由是限别离。汉塞隔陇底，秦川连镐池。白云日夜满，道里安可思。梦想浩盈积，物华愁变衰。因君附错刀，送远益凄其。四海各横绝，九霄应易期。不知故巢燕，决起栖何枝。"}