{"id":"432718","title":"再次韵柬汝舟二首","dynasty":"近现代","author":"林散之","text":"破书不读堆案头，抗心我欲太初游。远志四方愧蓬矢，弱情一室怜芥舟。砌虫号夜几成雨，山雀抱饥自耐秋。已逾闰位夸紫色，谁共元元守一楼。披汝发兮晞汝头，阳阿之曲有狂游。乃锻乃炼中散铁，载沉载浮子固舟。气同腐鼠自成味，心向枯蝉不可秋。斯道已微失要眇，时时风雨坐江楼。"}