{"id":"721623","title":"自五屯所至永安州舟中作","dynasty":"明末清初","author":"屈大均","text":"冬木寒逾秀，苍苍雪霁时。风开多柳叶，冰压少松枝。水积春前气，山添雨后姿。新晴人就暖，解带步迟迟。落木寒泉路，朝烟暮雨人。乡山归不得，母子梦相亲。石乱初无口，滩平渐有身。篙师愁欲绝，此水最艰辛。水打村村碓，风烧岸岸田。鸟声时出谷，云气忽沉天。路尽无烟处，人寒欲雪前。岁残无一可，兵马苦颠连。天寒生白雾，日出见平原。卧入千峰雪，吟随万壑猿。一身家国重，七尺死生尊。安得功成去，丘中复闭门。叶落知枫树，千林冬不黄。松晴初出雪，梅早已浮香。事共年华去，愁随春水长。兼旬未窥镜，白发恐如霜。"}