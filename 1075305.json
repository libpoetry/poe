{"id":"1075305","title":"次韵章季常见予所赋彦恢家七马四石二诗","dynasty":"宋","author":"周紫芝","text":"灞陵老将身未侯，连城价重谁当酬。龙眠三岁亦何有，满载缃囊归汗牛。苍珉照眼裂趸尾，尺素抹电飞骅骝。春风吹晴作妍暖，棋窗剥啄惊纹楸。慇勤唤客出奇玩，一笑终日君家留。此郎胸中有奇策，未能竟借前箸筹。波澜收敛入诗律，报章还得明珠投。九重真龙想天骥，入木八法馀银钩。只今尤物不到手，空花老日生双眸。章侯叹息恨未见，但听寒雀空嘲啁。平生欸乃不成曲，无声可和绵驹讴。"}