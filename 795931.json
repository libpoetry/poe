{"id":"795931","title":"齐天乐 络纬","dynasty":"清","author":"毛茂清","text":"碧梧芳信惊初到，秋声晚来无数。金井阑边，豆花篱落，做得凄凉几许。萧萧振羽。似一度高吟，一番低诉。乍断还连，依稀吹入小窗户。还疑春茧曳绪，引秋情暗起，宛转千缕。锦字萦愁，哀弦纺梦，独立空阶风露，不胜酸楚。共促织鸣悲，寒螀啼苦。絮尽新愁，夜凉谁共语。"}