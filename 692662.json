{"id":"692662","title":"方氏园居七首","dynasty":"明","author":"杨基","text":"北墅花连屋，东园菊绕庄。病长陪客坐，老不厌人狂。鹅鸭双陂雨，楂梨小树霜。他年倘相遇，里邑定名方。多水少尘埃，经年不扫苔。竹繁频洗菜，松老别求栽。雪窦看碑入，云窗晒帖开。徐文与张羽，乘月想能来。秋气入郊墟，新凉似雨余。囊收试验药，稿集著成书。酒熟知愁减，花开觉病除。何曾废钱买，山果及溪鱼。解佩酬琴价，将书当酒赀。竹楼听雪夜，梅屋看花时。女嫁为农妇，儿从作圃师。邻翁无奈俗，招饮岂能辞。旧物嗟孤剑，春风别五陵。未衰先遣妾，已静更疏僧。往事真骑虎，中年得纵鹰。两溪千顷月，谈坐不须灯。由来种瓜地，随处即青门。习俗羞营利，甘贫耻受恩。挂蓑秋树湿，濯足晚溪浑。欲访龆年友，漂零只自存。回汀兼复渚，迢递入渔邦。有港皆通楫，无山不到窗。疏烟春陇犊，深雪夜篱厖。过客停舟问，而翁恐姓庞。"}