{"id":"517462","title":"古别离","dynasty":"明","author":"王称","text":"将军嫖姚北伐时，汉兵五道同出师。使者三河募豪杰，材官半是幽并儿。雁门燕郊一丈雪，交河蹴踏层冰裂。鸟旆遥翻青海云，蛇弓乱射阴山月。青海阴山若个边，芳闺桃李为谁妍。三年玉箸频啼处，万里金钲尚未旋。机中锦字织成久，漫诉相思别离后。鸳被春来夜梦多，龙沙秋尽寒川走。飞书昨夜入咸阳，诏更徵兵屯朔方。苦战匈奴围未解，铁衣著尽边庭霜。边庭风霜那可度，望断关山不知处。衣冠讵惜鸾带赊，楼高枉盼鸿音暮。自古封侯燕颔身，肯思中妇凤楼尘。但令疏勒风烟扫，丼作阳台云雨人。"}