{"id":"1104719","title":"淳化乡饮酒三十三章","dynasty":"宋","author":"郊庙朝会歌辞","text":"鹿鸣呦呦，命侣与俦。宴乐嘉宾，既献且酬。献酬有序，休祉无疆。展矣君子，邦家之光。鹿鸣呦呦，在彼中林。宴乐嘉宾，式昭德音。德音愔愔，既乐且湛。允矣君子，实慰我心。鹿鸣呦呦，在彼高冈。宴乐嘉宾，吹笙鼓簧。币帛戋戋，礼仪蹡蹡。乐只君子，利用宾王。鹿鸣相呼，聚泽之蒲。我乐嘉宾，鼓瑟吹竽。我命旨酒，以燕以娱。何以赠之，玄纁粲如。鹿鸣相邀，聚场之苗。我美嘉宾，令名孔昭。我命旨酒，以歌以谣。何以置之，大君之朝。鹿鸣相应，聚山之荆。我燕嘉宾，鼓簧吹笙。我命旨酒，以逢以迎。何以荐之，扬于王庭。瞻彼南陔，时物嘉良。有泉清泚，有兰馨香。晨饮是汲，夕膳是尝。慈颜未悦，我心靡遑。嬉嬉南陔，眷眷慈颜。和气怡色，奉甘与鲜。事亲是宜，事君是思。虔勖忠孝，邦家之基。洋洋嘉鱼，伫以美罛。君子有道，嘉宾式燕以娱。洋洋嘉鱼，伫以芳罟。君子有德，嘉宾式歌且舞。我有宫沼，龟龙扰之。君子有礼，嘉宾式贵表之。我有宫薮，麟凤来思。君子有乐，嘉宾式慰勤思。相彼嘉鱼，爰纵之壑。我有旨酒，嘉宾式燕以乐。相彼嘉鱼，在汉之梁。我有旨酒，嘉宾式燕以康。森森乔木，美蔓萦之。我有旨酒，嘉宾式燕宜之。喈喈黄鸟，载飞载止。我有旨酒，嘉宾式燕且喜。崇丘峨峨，动植斯属。高既自遂，大亦自足。和风斯扇，膏雨斯沐。我仁如天，以亭以育。崇丘巍巍，动植其依。高大之性，各极尔宜。王道坦坦，皇猷熙熙。仁寿之域，烝民允跻。关雎于飞，洲渚之湄。自家刑国，乐且有仪。郁郁芳兰，幽人撷之。温温恭人，哲后求之。求之无斁，寤寐所属。罄尔一心，受天百禄。郁郁芳兰，雨露滋之。温温恭人，圭组縻之。郁郁芳兰，佩服珍之。温温恭人，福履绥之。关雎跄跄，集水之央。好求贤辅，同扬德光。蘋蘩芳滋，同谁掇之。愿言贤德，靡日不思。偶其贤德，辅成己职。永配玉音，服之无斁。洁其粢盛，中心匪宁。荐于宗庙，助君德馨。贤淑来思，人之表仪。风化天下，何乐如之。彼鹊成巢，尔类攸处。之子有归，琼瑶是祖。彼鹊成巢，尔类攸匹。之子有行，锦绣是饰。彼鹊成巢，尔类攸共。之子有从，兰荪是奉。伊鹊成巢，珍禽戾止。婉彼佳人，配于君子。伊鹊营巢，珍禽攸处。内助贤侯，弼于明主。伊鹊营巢，珍禽辑睦。均养嘉雏，致于蕃育。"}