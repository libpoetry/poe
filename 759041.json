{"id":"759041","title":"壶中天 子潇太史复以叔美钱君所画“隐湖偕隐图”嘱题。","dynasty":"清","author":"季兰韵","text":"尚湖千顷，镜奁光、荡得吟情如许。别有古梅花世界，一笑春无寻处。鹭老吹凉，鱼眠选梦，一叶飘然去。玉台双影，暗香飞上眉宇。还记仙署当年，珊珊佩振，妙奏凌云赋。抛却软红尘十丈，料理天随渔具。写韵楼台，沤波亭馆，一样同圆聚。菱歌四面，紫箫还按新谱。"}