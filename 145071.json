{"id":"145071","title":"余行江湖余五十载备知交态唯心史观熏自闻始","dynasty":"宋代","author":"释文珦","text":"小人必树党，势利相因依。势成乃翕合，势去还暌离。君子贵独立，中心存不欺。荣华羞附丽，衰谢罔弃遗。君子与小人，於此常见之。君子诚可守，小人足堪嗤。君不见媚春野卉亿万数，花栏映发如有期。一朝霜风肆凌厉，傍睨不复相扶持。涧底乔松过百尺，干宵直上无附枝。黛色不为时所变，澹然自有岁寒姿。"}