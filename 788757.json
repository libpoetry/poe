{"id":"788757","title":"金明池 秋草","dynasty":"清","author":"杜贵墀","text":"两岸苔荒，空城雨积，满目离离如许。摩碑碣，沉埋往迹，吊台榭，迷离旧路。共塞烟、作出凄凉，莫更问、当日王孙何处。但柳助荒寒，槐添疏冷，送尽斜阳无语。记取荒郊盘马去，有拾翠风流，班荆伴侣。西风早惊心北塞，东君去销魂南浦。况年来、泪染青袍，过旧径怀伤，殡宫情苦。待玉勒还游，金钗重斗，只恐美人迟暮。"}