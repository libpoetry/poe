{"id":"1125515","title":"和施德远双莲韵二首","dynasty":"宋","author":"袁说友","text":"老向尘埃度岁华，不堪才拙负州家。天公著意成丰岁，地产无心出异葩。乱翠绡中双晕脸，抹青山外两凝霞。何人欲采莲归去，我有轻舟试一拿。政拙才疏祇具员，也应和气到吴边。乡来偶尔双岐麦，今复申之并蒂莲。颇觉园丁惊创见，正须骚客赋新联。天休要是传消息，得得装成大有年。"}