{"id":"1066504","title":"次韵季明","dynasty":"宋","author":"葛胜仲","text":"我生任飘荡，所向如虚舟。谁能涉险难，入此正急流。行止两无累，自遂逍遥游。巉路岂不佳，夙意非所留。迎亲四门馆，登道初麦秋。政喜寝门近，敢言征路悠。山阳雨连月，平陆不可求。居将杂蛙黾，渚不辨马牛。淮湖共瀰漫，以为行者忧。今朝好风色，歌笑轻阳侯。红鳞上圉圉，可以供殽羞。便呼拍浮船，甘味苴两头。坐待缺月挂，玉斧亦可修。酩酊聊自彊，淹速非人谋。数程次京国，犹待半蓐收。相从共蒲酒，赖有嵇阮俦。"}