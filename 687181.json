{"id":"687181","title":"上兴别墅答李空同学宪四首","dynasty":"明","author":"刘麟","text":"当年事事欲探奇，老大无成只旧时。卧隐空山朝倦起，却囊棋子谢人诗。坐深杨柳水边枝，似懒都忘是昔时。寄得诗来如对语，不知雷电满龙池。孤坐岩扉意若何，澄清万象合天多。神明不逐诸魔散，玉露光风转至和。玉露光风有至和，道人何物竟蹉跎。如颜尚恨违三月，似孟还须集义多。"}