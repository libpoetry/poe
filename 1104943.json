{"id":"1104943","title":"游籍田三首","dynasty":"宋","author":"孔武仲","text":"酷暑不可逭，天郊聊共寻。云繁当飞盖，风好得披襟。白水田畴远，红蕖浦溆深。斜川陶靖节，千载想知心。杖履重林外，樽罍曲水边。深荷时下鹭，乔木正嘶蝉。敏捷文楸战，清凉竹簟眠。浮瓜复沈李，况有主人贤。落日隐山谷，清风来户庭。烂柯棋已罢，伏槛酒初醒。归辔须长骛，都门偶未扃。辛勤到蓬荜，林表已华星。"}