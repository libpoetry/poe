{"id":"439564","title":"云卿父子有宛丘之行作二诗为饯","dynasty":"金","author":"雷渊","text":"阳春到上林，百卉纷白红。岸谷稍敷腴，溪光亦冲融。独有石间柏，不落鼓舞中。期君如此木，岁晚延清风。汉庭议论学，倾耳待歆向。君家贤父子，千载蔚相望。读书二十年，闭户自师匠。异端绌偏杂，陈言刊猥酿。刚全百鍊馀，气出诸老上。颓风正波靡，去去作堤障。"}