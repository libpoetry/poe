{"id":"769908","title":"沁园春•酒后作歌与擎庵 其二","dynasty":"清","author":"彭孙遹","text":"放眼乾坤，旷观宇宙，与尔相期。忆登第早年，曾同座主，为农今日，俱老明时。遂我初衣，屈卿此帻，乡里安能向小儿。从兹去，便濯缨碧汉，晞发清池。尚平婚嫁休迟。早觅取、三山绀雪姿。待寻真嵩华，采芝千顷，浮家苕霅，载酒千瓶。人尽忧生，我当乐死，笑拍洪涯知未知。回头处，看眩人世界，变化参差。"}