{"id":"162883","title":"苏武慢·帐暖金丝","dynasty":"宋代","author":"辛弃疾","text":"帐暖金丝，杯乾云液，战退夜□飂。障泥系马，扫路迎宾，先借落花春色。歌竹传觞，探梅得句，人在玉楼琼室。唤吴姬学舞，风流轻转，弄娇无力。尘世换、老尽青山，铺成明月，瑞物已深三尺。丰登意绪，婉娩光阴，都作暮寒堆积。回首驱羊旧节，入蔡奇兵，等闲陈迹。总无如现在，尊前一笑，坐中赢得。"}