{"id":"429788","title":"乙丑除夕 其一","dynasty":"近现代","author":"黄浚","text":"天道如张弓，易暴亡愈速。吾言非幸中，骇机自满目。浩然去国志，残局羞屡覆。南风殊未竞，三户亦碌碌。归为堂防拜，身与雪霜逐。家书要海澨，一发若遇伏。燹深凶沴急，弱妹不我禄。栖栖遘离乱，怏怏念骨肉。海风夜犯牖，作意助幽独。沉吟慰远道，援笔语谆复。计当谋露车，万一避沈陆。徂年置勿论，人事有往复。书成更寄弟，努力慎自淑。"}