{"id":"805892","title":"绮罗香四首 其一","dynasty":"清","author":"奕绘","text":"种树生机，吟香活句，又被东风提醒。古干花娇，三月海棠全盛。带红萼、萧寺移根，映碧瓦、虚窗照影。待看伊、十载根深，檀栾两树绿阴并。仙仙乎袅以娜，飘扬兮一片，瞿然深省。迅羽流光，相赏繁华饿顷。怜窈窕、雨困春残，又扶疏、露零秋孟。忆南国、蔽芾千年，召公遗爱咏。"}