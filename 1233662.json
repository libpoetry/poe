{"id":"1233662","title":"讼魃","dynasty":"元","author":"黄溍","text":"皇亶正直兮冒下惟仁。肇毓嘉种兮诞生烝人。胡汝魃之暴亢兮盗威柄以自神。祸凶是司兮俾阏厥伸。穷千里以逞毒兮岂此土为匪民。岁丁未而孕孽兮俶九厄之遘凶。乘阳窃出兮霍霍隆隆。斥弃舆马兮谓肥?其犹龙。绛㠾彤靷兮疾走如风。扬氛壒于浍涂兮瞻我野其童童。糇粮殚于草木兮搏块砾之不可食。旄倪僵尸兮强敚死力。首丘而弗遑兮胡悯隶之可得。狐狸饱而跳踉兮腐胔纵横。藜藿出户兮室无哭声。野蓁蓁其谁辟兮磷火煜其宵行。皇保下人兮曷椓丧而极斯。乐人之死兮职魃所为。耗贼大和兮遏玄泽于既施。朋殃友厉兮出入敖娭。仰九关而往愬兮予踆踆其屡止。曰无往而勿复兮其悔祸之汝俟。胡披猖而荐肆兮将穷菑乎今兹。扇虐燄于荧荧兮导伯强使先之。怒气㶿其如饙兮憯薄人之四肢。挺刃歘至兮狼顾睽睽。曾遗民其几何兮矧有秋以为期。咨汝魃兮诚忮忍而险愎。凭妖矜孽兮畔戾圣则。谓吾莫汝烛兮何裸身顶目而辟易。有赫临汝兮顾微臣其何力。命不可久斁兮威不可久乘。孰怙终而稔毒兮能自逭于天刑。皇斯震怒兮叱咤雷霆。斧钺孔利兮百神效灵。害戕屏绝兮鬯嘉生于百龄。磔弃妖膂兮沈溺清泠。嗟魃弗悛兮后虽悔其何惩。"}