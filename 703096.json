{"id":"703096","title":"与盛医紊自吴同舟次孟子河洋口四首","dynasty":"明","author":"谢晋","text":"风逆舟难进，潮生日又斜。已知江口近，岸上有人家。客路行将半，乡关望渐赊。如何一年里，两度入京华。江上寒惊早，秋深未授衣。停桡先问酒，登岸试敲扉。鸟下烟汀尽，帆投莫岛稀。榜歌声渐杳，浦树远沈晖。空江烟雾里，渺渺望中赊。雪拥潮头白，风飘雨脚斜。乱蛩鸣岸草，一雁宿汀沙。梦里闻歌处，篷窗近酒家。万顷苍茫际，风帆瞬息间。赋诗同俊逸，把酒对江山。白鹭明秋鬓，丹枫照醉颜。宦情兼旅况，徒羡钓舟閒。"}