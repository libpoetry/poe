{"id":"1107340","title":"酬袁守方秋崖遗宝带桥诗以顾我老非题柱客知君材是济川功为韵十四首","dynasty":"宋","author":"包恢","text":"非卿桥不立，谁是杜武库。下浦未更新，过者几惊顾。月卿派天河，星桥叹谁可。如彼行道人，病责涉在我。迈古大夫名，后成大前造。千崖秋气高，落成偕父老。江湖道四达，坎险横危机。一旦席上遇，惠大政岂非。乾易以知险，履坦期同跻。誓彼不复过，一笑驷马题。临渊似平陆，徐行若安土。推此以扶颠，屹然中流柱。长才二百尺，婉若千里隔。天下悦出涂，旁午任行客。规自赵日久，成令方能之。救溺由己溺，信惟君子知。指麾谈笑间，朗若月出云。放之准四海，经济要属君。成须千年固，钜石不可摧。惟君心如石，乃是为梁材。盘龙友龙成，山与岩峻峙。今如添卧龙，壮观萃于是。事难处如易，役大办若细。才力运有馀，大川更谁济。往来欲休息，亦可乐自然。上观云飞鸟，下看鱼泳川。亭若龙两翼，欲跃胜高空。济人几千百，绪馀不言功。"}