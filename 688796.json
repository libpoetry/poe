{"id":"688796","title":"送罗应奎左迁提举","dynasty":"明","author":"何乔新","text":"龙飞二载状元郎，三策才陈又抗章。忠孝不孤明主望，迂疏任笑老生狂。同游愧我非田昼，当道知谁惜子方。千古高名何所拟，七闽山色郁苍苍。晓捧函书叩帝廷，宸旒垂听具臣惊。丹心耿耿明秋日，劲气棱棱薄太清。邹浩犯颜非卖直，阳城伏阁岂要名。此行不比湘潭谪，莫赋骚辞吊屈平。闽山迢递是天涯，去路荒凉倍可嗟。林晚饥乌啼刷羽，潭春妖鳄怒磨牙。冰衔敢爱当时宠，铁汉从交后世誇。毕竟皇恩深似海，肯令贾傅老长沙。"}