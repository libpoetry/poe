{"id":"401920","title":"岁首自嘲五首","dynasty":"民国末当代初","author":"聂绀弩","text":"六鹢何因定退飞，秦人似比越人肥。江山媚我童童现，瓶钵携身得得归。老想题诗天下遍，无如开口世人非。南行愿往风陵渡，落日西山吊古薇。已见千山鸟断飞，知将蝶瘦妒蜂肥。放诸四海诚皆窘，不下五洋焉得归。客处为家家处客，非其所是是其非。剧分悲喜知何故，懒未修书问白薇。年初中酒笑龙飞，雾气焉能起重肥。败北三遭人仅在，图南六月鸟终归。定无红粉佳人妒，难得白衣秀士非。止水偷窥吾信老，插他一朵小红薇。孰观鱼跃察鸢飞，惟以窄心盼体肥。仰望龙门归未得，浴乎汾水咏而归。欲知苦我正何补，说不赢君见岂非。手把残书时自笑，无花无刺也蔷薇。我自涂鸦我自飞，鸦身不以雪添肥。山中梁父吟空好，天下苍生望肯归。但觉三千世界小，谁知七十五年非。家人比岁遥生祭，老子今朝远采薇。"}