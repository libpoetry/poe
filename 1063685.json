{"id":"1063685","title":"石霜见东吴诚上人","dynasty":"宋","author":"释德洪","text":"我寻流水行，忽入霜华谷。山阴见幽人，目带湖山绿。语温如春风，韵秀自拔俗。暗惊枯木堂，栖此一枝玉。遥知夜窗深，雪响乱脩竹。宝书掩残红，佳眠正清熟。逸想在西兴，清梦不容逐。觉来念行处，小诗欲收录。诗成写乌丝，银钩夺人目。棐几著牙签，兴来还自读。"}