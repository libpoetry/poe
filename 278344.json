{"id":"278344","title":"楚宫春慢·寄讯王真","dynasty":"现代","author":"沈轶刘","text":"鳌峰几匝。带深翠千重，来绕仙塔。砚底去潮，漂损红帘芳腊。消与丹铅万纸，剩貌取吟魂盈匣。露夕调弦，对逝波、谁写哀丝，和入孤钟鞺鞳。书幌桐阴曾踏。香在几、堆阁琴尊嫌狭。眠麴昼长，醪券牙签同插。却怪群飞海水，忍便老、蛾眉词侠。褪笔难描，草又青，月满西湖，半角家山云压。"}