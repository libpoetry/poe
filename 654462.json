{"id":"654462","title":"景陵书事","dynasty":"明","author":"何乔新","text":"汉江南汇处，云是古䢵乡。风氏遗封在，茶翁旧井荒。五华飘暖翠，三澨滉晴光。名宦怀仁杰，贤藩忆子良。俗淳民讼简，政峻吏书忙。水国舟为市，渔家苇作樯。春深茭笋美，秋晚稻花香。菱芡充常贡，鱼虾售远商。茅檐晨雾重，莲荡午风凉。犬吠芦汀月，鸡鸣蓼岸霜。凫鹥晴泛泛，葭菼暮苍苍。最爱停舟处，渔歌送夕阳。"}