{"id":"74184","title":"沁园春·一窍玄关","dynasty":"金朝","author":"王玠","text":"一窍玄关，非高非下，正在当中。得真师指点，方知此窍，不居南北，不属西东。默默内观，绵绵静守，道满虚无浩气冲。难言说，一星儿消息，天地根宗。先须握定雌雄。天癸生时鼓巽风。把铅炉封固，飞神海底，中抽坎画，去补离宫。进火退符，流珠复位，十转回轮一气通。灵胎结，待功成行满，独步瑶空。"}