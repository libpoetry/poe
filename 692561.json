{"id":"692561","title":"盘谷草堂","dynasty":"明","author":"杨士奇","text":"盘之中兮崇丘，交青葱兮松柏。怀先祖兮永逝，托吉壤兮玄宅。跽酌兮寒泉，荐兰秀兮芳菊。春雨零兮秋露，耿孝思兮无斁。盘之中兮幽居，聊逍遥兮栖迟。朝采兮林芳，夕揽兮岩芝。仁与义兮是明怀，孔颜兮吾师。安吾分兮蹇劣，何富贵兮可期。盘之中兮良畴，下宜稻禾兮高宜来牟。春出耕兮夏耨，旦勤斯兮夕休。或雨旸兮匪时，何仓庾兮有秋。怀古人兮食力，吾弗力兮谁尤。"}