{"id":"771681","title":"高阳台·李古余遗墨这回来图","dynasty":"清","author":" 裴维安","text":"秋叶声乾，春华梦窄，楼台莫驻流光。往迹谁寻，溪杨著遍新霜。关河总入沧桑感，况细枝、横带垂杨。问诗心、何许天涯，立尽苍茫。閒愁不在登高处，在虫阶微雨，马背斜阳。旧话贞元，银笙休按红腔。鞭丝帽影长安道，算几经、饭熟黄粱。剩西山、城角遥青，冷照衣裳。"}