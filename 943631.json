{"id":"943631","title":"长芦寺二首 其二","dynasty":"宋","author":"陈造","text":"昔年望长芦，去江逾百步。垣宇呀已缺，浮图攲欲仆。僧徒噬肯留，日有沉溺惧。重来舒望眼，佛刹非故处。安众得亢爽，定迁酬夙素。似闻瓶锡侣，复作醯蚋聚。居人祷蚕麦，行客乞泉布。营者肆夸侈，施者不顾虑。百堵焕金碧，奚翅复其故。往往豪俊人，四壁有未具。彼徒创寺意，取镇湍涛怒。向来梵呗所，倏为蛟螭据。在己不自保，诱俗说依怙。波流置不省，此理吾未谕。"}