{"id":"1112949","title":"浪淘沙令","dynasty":"宋","author":"张孝祥","text":"琪树间瑶林。春意深深。梅花还被晓寒禁。竹里一枝斜向我，欲诉芳心。楼外卷重阴。玉界沈沈。何人低唱醉泥金。掠水飞来双翠碧，应寄归音。溪练写寒林。云重烟深。楼高风恶酒难禁。徙倚阑干谁共语，江上愁心。清兴满山阴。鸿断鱼沈。一书何啻值千金。独抚瑶徽弦欲断，凭寄知音。"}