{"id":"774680","title":"蔡母许孺人寿歌 其二","dynasty":"清","author":"章甫","text":"冬梅岭上始吐葩，冬雪霏霏六出花。冬日吟诗真可爱，恰逢寿母祝龄遐。寿母英钟箕山秀，济阳母德蔑以加。德者获福寿者酬，祝以多三大非誇。我自东方遥望气，婺星烂照海之涯。海人笑指波澄处，天风吹渡挂星查。查中物色几曾见，火枣交梨杯紫霞。霞杯一献歌声起，笙簧箫管和琵琶。白鹤青鸾相对舞，扶下仙姬会君家。君家今日西池会，七旬又进五年华。遥知人瑞长健饭，不须捣药炼丹沙。群公要纪萱堂算，听之龟息视松芽。"}