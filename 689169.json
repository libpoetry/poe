{"id":"689169","title":"九日登慈恩寺閤三首","dynasty":"明","author":"何景明","text":"示到慈恩久，今来九日期。天寒鸿雁少，秋晚菊花迟。摇落悲风雨，登临感岁时。牛山何处是，异代独兴思。地幽人迹少，僧至扫莓苔。閤迥湖光入，林昏雨色来。登台怜作客，入赋耻非才。何事临佳节，秋怀未肯开。莫引凭高目，沧茫海色遥。秋空波瀰瀰，寒日树萧萧。关塞俱摇落，音书久寂寥。天涯有兄弟，犹滞楚江桡。"}