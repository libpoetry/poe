{"id":"85125","title":"海军衙门歌同温慕柳同年作","dynasty":"现代","author":"丘逢甲","text":"大东沟中炮声死，旅顺口外逃舟驶。刘公岛上降幡起，中人痛哭东人喜。旁有西人竞嗷訾，中国海军竟如此。衙门主者伊何人，万死何辞对天子！坐縻廿三行省万万之金钱，经营惨淡三十年。衙门循例保将领，翠翎鹤顶何翩翩！南军北军合操日，炮云蓊起遮苍天。群轮辗海迷青烟，谓此足当长城坚。一东人耳且不敌，何况西人高掌远蹠纷来前？我不能工召洋匠，我不能军募洋将。衙门沈沈不可望，若有人兮坐武帐。早知隶也实不力，何事挥金置兵仗？战守无能地能让，百万冤魂海中葬。购船购炮仍纷纷，再拚一掷振海军。故将逃降出新将，得相从者皆风云。风云黯淡海无色，大有他人鼾吾侧。楼船又属今将军，会须重铸六州铁。宝刀拜赐趋衙门，军中岂知天子尊？敛缩海界张军屯，海风画啸龙旗翻。天吴海若群飞奔，阴符秘授鬼莫测。何取书生纸上之空言？噫吁乎，书生结舌慎勿言，衙门主者方市权。"}