{"id":"702946","title":"和茧雪和郭主簿二首","dynasty":"明","author":"谢元汴","text":"岁尽衣裳单，十日九多阴。门巷常寂寂，霜风吹我襟。仆马告云痡，萧凉剑与琴。揽衣起长叹，凭吊及古今。隆中经济才，能令典午钦。世无管乐人，谁与共幽斟。从此至符秦，扪虱亦谷音。如何亢龙季，空山哭遗簪。篑筱犹好名，避世终未深。迟暮方学道，嗟咜过令节。逍遥齐物论，读之心魂彻。死无封禅书，清风百世绝。千秋富春山，终南不敢列。古来隐沦士，往往皆英杰。桃花隔流水，便是神仙诀。观生数荣落，罔识晋日月。"}