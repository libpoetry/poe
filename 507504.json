{"id":"507504","title":"题三友卷","dynasty":"明","author":"李昌祺","text":"世人结友结货利，知君结友与人异。半生缔交只三物，对之不言心已契。偃蹇虬龙当槛蟠，冰魂翠袖静相看。因悲薄俗随冷煖，聊托幽芳共岁寒。愿君终身勿相弃，岂必弹冠复联袂。苦口虽无药石言，同心实有金兰义。君不见纷纷轻薄流，朝作刎颈暮作仇。人情真似翻覆手，三友贞姿宁易求。"}