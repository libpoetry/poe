{"id":"609754","title":"黄河对月遣怀","dynasty":"明","author":"梁民相","text":"皎皎明月光，盈盈浊水流。明月照浊水，不鉴心中忧。我昔委簪弁，逝言守园丘。何期中愿乖，去去复远游。岁月忽以变，山川成阻修。沈绵骨欲朽，契阔意多愁。回首望故乡，瓜田行可收。丰歉常在念，颇为藿食谋。去冬已饿殍，今春尚征求。贫无甔石储，生计焉能休。去住关百虑，进退徒夷犹。惆怅孤明月，清光悬素秋。"}