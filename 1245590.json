{"id":"1245590","title":"送朱尊师","dynasty":"元末明初","author":"危素","text":"上清真人佩瑶环，远游荆楚何当还。月波流空寒似雪，云气拔地高于山。去年乘风上京国，稽首灵君好颜色。蓬莱坊里烟雾深，昔种蟠桃亲手摘。忽思旧隐玉隆宫，怪物镇在深潭中。浪涛无声江汉静，两剑嘘气如长龙。尔来复作西南去，织女回车引归路。解缨秋濯洞庭湖，采药晨餐石钟乳。翩翩飞驷金盘陀，芙蓉玉冠高嵯峨。醉中长谣送君发，一夜北风吹女萝。"}