{"id":"513972","title":"王封君哀挽","dynasty":"明","author":"程敏政","text":"闻说方瞳似水清，正宜高卧享松龄。金茎忽尽仙人露，玉宇空瞻处士星。李白跨鲸游未返，庄周成蝶梦难醒。烟霞痼疾谁堪疗，月旦遗风尚可听。压座词章轻白雪，及门声价起青萍。教条严胜师儒馆，乡约公于守令厅。尘里冠缨长谢手，山间丘壑自忘形。延交屡结新诗垒，睦族重开旧谱亭。作赋不惭心似铁，守箴能戒口如瓶。阶盈兰玉人夸谢，城隔芙蓉主换丁。悲入夜阑鱼钓冷，坐看春尽鹿车停。歌郎泪下风中烛，吊客魂销雨后铃。滚滚年光嗟化鹤，飘飘身事等流萤。丰姿彷佛惟馀画，手泽分明却在庭。百岁难酬鸿鹄志，九霄先振凤凰翎。朝行渐已登三事，家训由来本一经。牲鼎几回供祖庙，丝纶重叠下王廷。社中拟入先生祀，冢上还劳太史铭。枫树落霜天冉冉，蘋花摇日水泠泠。怀贤定有观风使，下马时来问典刑。"}