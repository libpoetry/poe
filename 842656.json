{"id":"842656","title":"十六日陪刘漳州溎煜登大顶峰观日因话旧游感赋二首即送其监税泉州 其二","dynasty":"清末民国初","author":"陈宝琛","text":"昔我去国日，当君出守年。浔阳九派水，牂牁万里天。谁知廿载隔，共此一壑泉。中间君诣阙，田盘少留连。而我卧故邱，翠微梦如烟。慈仁寺今烬，顾祠能独全。因忆枣花卷，何时续墨缘？顷登水云亭，望古风涛边。三宿那免恋，酒阑逾缠绵。欲从君人城，愁闻鼓填填。今夕月有食，不如江上眠。君行渡此江，我会杖孥前。回看大顶石，有诗请留镌。"}