{"id":"1131704","title":"鹧鸪天 其二 寿外舅","dynasty":"宋","author":"廖行之","text":"腊月今朝恰一旬。梅花开遍陇头春。篆烟起处人称寿，从昔家和福自生。新喜事，得佳姻。贤郎顺妇正充庭。从今更祝千千岁，要与邦人作典型。兰谷清香入岭梅。多根应尔暖先回。腊前似得真消息，争逐尧蓂十叶开。春满室，酒盈杯。百花宁许到尊罍。仙姿要是仙家伴，长为遐龄岁一来。"}