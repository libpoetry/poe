{"id":"733356","title":"颠倒歌","dynasty":"清","author":"嵇永仁","text":"颠倒英雄熟是非，伯夷饿死盗蹠肥。太史著书发悲愤，问天不应增歔欷。寒士好古艰遇合，牢落科场遭践踏。肉眼岂识璞中玉，销魂还逐风前蜡。家徒四壁依傍人，巧者致富拙受贫。忧谗畏讥叹维谷，犹幸知己愁眉伸。道义相交澹如水，金多交深物所鄙。小人有母孰养之，千里轻身浪掷死。死忠死义原相成，惟有罔极魂萦萦。山鬼揶揄夸明哲，闾里温饱翻偷生。辜恩报恩□莫计，世上休轻天下士。金乌玉兔疾如梭，千秋难解颠倒意。请君熟读《颠倒歌》，英雄英雄可奈何！"}