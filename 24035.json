{"id":"24035","title":"崇让宅东亭醉后沔然有作","dynasty":"唐代","author":"李商隐","text":"曲岸风雷罢，东亭霁日凉。新秋仍酒困，幽兴暂江乡。摇落真何遽，交亲或未忘。一帆彭蠡月，数雁塞门霜。俗态虽多累，仙标发近狂。声名佳句在，身世玉琴张。万古山空碧，无人鬓免黄。骅骝忧老大，鶗鴂妒芬芳。密竹沉虚籁，孤莲泊晚香。如何此幽胜，淹卧剧清漳。"}