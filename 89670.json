{"id":"89670","title":"志仁监薄示五言十五韵夸徐潭之胜次韵","dynasty":"宋代","author":"刘克庄","text":"岚翠屏环墅，溪光炼抹坤。尚书华栋改，先辈钓矶存。久卧漳滨疾，谁招楚泽魂。昔惭葵卫足，今喜叶归根。自志台卿墓，休争谢传墩。牧慵贪草暖，鸟急怕林昏。时许樵分席，何烦客扫门。早嫌皮袋臭，晚悟髑髅尊。童子便高枕，偷儿瞰短垣。岁寒始知柏，劫火不焚璠。恩未忘簪履，衰难恋厩轩。抽身脱胶扰，掩耳避啾喧。联句那无藉，藏书幸有繁。故交频暖热，新贵断寒暄。篱落多疏阙，犹须折柳樊。"}