{"id":"1109763","title":"次韵辂氏东亭书事四首","dynasty":"宋","author":"刘摰","text":"寄隐无怀土，为文倦解嘲。地闲从草遍，门静绝人敲。螳伏寻蝉捕，莺斜趁蝶捎。楚冠谁问事，越鸟自知巢。樽酒欣常满，邻书得借钞。援琴意流水，弹剑恨空庖。兰径深添菊，蔬畦净拔茅。殷勤谢老圃，善恶不相殽。幽怀乐所遇，且任北山嘲。世事棋秤变，年光石火敲。松筠阴自冷，萝葛蔓相捎。草密蛇横径，檐低燕露巢。楚醪无再设，蕲纸不重钞。旋买粳留客，亲科笋付庖。灵山瞻二祖，归路近三茅。塞上藏忧喜，人心浪自殽。朝夕此疏傲，东亭无我嘲。并城田鼓作，邻寺食鱼敲。树密日先暝，竹长云可捎。远书惟雁足，小隐是鸠巢。茶忆新团碾，琴翻旧谱钞。怼时常笑屈，投间实惭庖。霜雪期松柏，风云富草茅。周郎晚菘近，有以代嘉殽。自有逃虚乐，徒兴尚白嘲。晚槐嘶意急，蠹木啄声敲。犬傍青篱卧，童寻赤枣捎。微茫枕间梦，安稳睫边巢。困忆石泉弄，渴思冰蜜钞。袭香兰入佩，益气芑充庖。疏洗王家竹，诛锄宋宅茅。东亭真可乐，万事付纷殽。"}