{"id":"662205","title":"送王懋纶佥宪还蜀","dynasty":"明","author":"石宝","text":"峨眉山，锦江水，送君西南几千里。秋光如画当马头，江草江花何靡靡。鸣驺夹道惊山人，玉堂霏屑冰霜新。丈夫得志横四海，焉得独守蓬瀛春。当时李杜亦落落，山川尚拟藏精神。今人古人车迹多，豪华过眼东流波。及时肝胆报明主，跃马食肉亦不颇。君看孔明庙前柏，铜柯铁干犹嵯峨。不然托体金銮坡，朝朝染翰宵鸣珂。萤流电瞥亦顷刻，奈此日近清光何。"}