{"id":"1194876","title":"与颜浚冥会诗 丽华赋","dynasty":"唐","author":"陈宫妃嫔","text":"秋草荒台响夜蛩，白杨凋尽减悲风。綵笺曾擘欺江总，绮阁尘消玉树空。宝阁排云称望仙，五云高艳拥朝天。清溪犹有当时月，应照琼花绽绮筵。素魄初圆恨翠娥，繁华浓艳竟如何。南朝唯有长江水，依旧门前作逝波。箫管清吟怨丽华，秋江寒月绮窗斜。惭非后主题笺客，得见临春阁上花。"}