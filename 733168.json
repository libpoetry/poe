{"id":"733168","title":"过准提庵用退之韵","dynasty":"清","author":"李敬","text":"桧柏秋阴石路微，荒园草长残蝶飞。老僧学佛兼学圃，豆花雨渍豆叶肥。我来踏穿狮子窟，绳床尘满坐者稀。所须月米才半钵，黄菜扑面劬朝饥。去年屋破雪堆席，今日墙欹风打扉。睡汉世法且不贯，纵施广舌何霏霏。龛前大士漫千劫，门外枯松径十围。随便趺坐即起去，休留棘刺横牵衣。快哉白云如奔马，兀突那复为人鞿。"}