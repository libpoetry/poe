{"id":"1113128","title":"绛都春 次韵赵西里游平山堂二词","dynasty":"宋","author":"张矩","text":"平山老柳。寄多少胜游，春愁诗瘦。万叠翠屏，一抹江烟浑如旧。晴空栏槛今何有。寂寞文章身后。唤回奇事，青油上客，放怀樽酒。知不。全淮万里，羽书静，草绿长亭津堠。小队出郊，花底赓酬闲时候。和薰筹幕垂春昼。坐看蓉池波皱。主宾同会风云，盛名可久。谁云万事转头空。春寓不言中。底问垂杨在否，年年一度东风。凭高慨古，英雄亦泪，我辈情钟。事业正须老手，清吟留与山翁。"}