{"id":"845290","title":"昼锦堂 咏并蒂榴花四首","dynasty":"清末民国初","author":"樊增祥","text":"鹤顶争摩，虬珠对转，彩崦交语窗纱。两两黄金钗股，紫玉丫叉。连波夫妻偕曳锦，小乔姊妹并簪花。烦清照，贺汝孪生，双璋对褓妍华。调和。婴姹了，欣葛鲍，合成两剂丹砂。又似朱衣对引，眼底生霞。品莲房里三姝近，并桃冠上一枝斜。同心处，赢得彩幡双立，莫畏封家。杏靥分霞，莲跗叠雪，比翼丹凤来过。剪破玉梅亭畔，一幅红罗。平分东西娘子位，莫争大小状元科。隋宫里，窈窕绛仙，芳名改唤双荷。怜他。珠蕾并，相思豆，休教错喂鹦哥。总把流霞劝我，对引红螺。似嫌一点胭脂小，动人春色直须多。宜男子，偷系镂金裙带，晕了梨涡。玉镜蛛灵，雕檐鹊喜，徙倚连理枝旁。小比肩人重见，叶对花当。留仙裙开分蛱蝶，锁云囊小绣鸳鸯。潇湘水，换了绛河，凌波试认英皇。兰当。清夏气，珠树底，薰风酝酿红芳。并坐珊瑚女子，似说昭阳。画屏侧畔红鹦对，玉钗头上紫鸾双。谁得似，除是同心薰箭，比目莲房。醋醋同名，鹣鹣同命，十八姨也相怜。九子金铃禁断，燕蹴莺穿。红笺招来十姊妹，绣檀雕作两神仙。分明似，月下茜裳，低鬟并倚朱栏。姗姗。来静院，花枝上，幽禽乐意相关。更祝瑶房结子，璧合珠联。艳歌须唱金重叠，赐名新拜玉连环。花中瑞，刚似两星添柳，叠炬颁莲。"}