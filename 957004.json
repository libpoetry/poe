{"id":"957004","title":"西江有单鹄行","dynasty":"宋","author":"范成大","text":"西江有单鹄，托身万里云。猥为稻粱谋，堕此鸥鹭群。朝游枫叶杪，暮宿芦花根。怀安浦溆暖，忘记云海宽。忽有孤征鸿，惊飞落江滨。眼明见黄鹄，邂逅倾情真。羽毛虽不同，意气颇相亲。言鹄有六翮，何不高飞翾。水鸟不足群，朝暮徒嘲喧。相将乘风去，一上盘秋旻。渴饮颢露滋，饥吸晴霞暾。方知翅翎俊，可以凌埃尘。东风昨解冻，春光暖如薰。阳鸟当北乡，行止倏已分。傥欲相逐去，关山隔吴秦。两鸟竟分飞，鸣声动行人。岂不有岁晚，鸿当复来宾。但愁山海阔，岐路多纠纷。复来失故道，那得相知闻。鸿归有俦侣，鹄住长悲辛。"}