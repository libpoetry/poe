{"id":"688766","title":"予少孤多病恒有忧生之嗟今年四十矣日月于迈禄不逮养学未有闻使经衡山适遘初度矢痛申情爰成兹咏焉","dynasty":"明","author":"严嵩","text":"婉娈为童子，父母不暂离。出门十顾望，恒恐儿寒饥。受气素薄弱，既长犹尪羸。多疢贻亲忧，焉保黄发期。庸知四十载，老大生须髭。中朝玷荣禄，出使万里归。公厨饭白粲，文锦褰华衣。衣食岂不美，亲养弗可追。初度临兹辰，怆恻有馀悲。海波逝莫回，悲伤竟何为。饬驾辞桂岭，弭棹越江湘。我行几何时，巳涉万里疆。万里岂漫游，王命肃所将。咨询遍原隰，登眺穷崖冈。闻昔太史公，足迹好瑰奇。东游探禹穴，南浮踰九疑。山川激壮气，一以昌文章。赧予诚薄陋，怀古意慨慷。男子始生朝，弧矢悬门堂。眷言四方志，岂必怀故乡。眷彼孤黄鹄，矫翮云天翔。啾啾茅檐下，燕雀空榆枋。弱龄不量力，高视慕前俦。学道思理人，洗心念寡尤。奄忽踰四龄，此志但悠悠。聪明异前时，行业不加修。抱册时呻吟，宁免遗忘忧。雕虫技何补，食粟颜堪羞。中夜起长叹，反躬时内省。宣父戒无闻，漆雕惭未信。勋业弗及时，白发忽生鬓。嗟彼万里道，中途可旋轸。愿言加餐饭，努力桑榆晚。"}