{"id":"13466","title":"侍从游后湖宴坐","dynasty":"唐代","author":"权德舆","text":"绝境殊不远，湖塘直吾庐。烟霞旦夕生，泛览诚可娱。慈颜俯见喻，辍尔诗与书。清旭理轻舟，嬉游散烦劬。宿雨荡残燠，惠风与之俱。心灵一开旷，机巧眇已疏。中流有荷花，花实相芬敷。田田绿叶映，艳艳红姿舒。繁香好风结，净质清露濡。丹霞无容辉，嫭色亦踟蹰。秾芳射水木，欹叶游龟鱼。化工若有情，生植皆不如。轻舟任沿溯，毕景乃踌躇。家人亦恬旷，稚齿皆忻愉。素弦激凄清，旨酒盈樽壶。寿觞既频献，乐极随歌呼。圆月初出海，澄辉来满湖。清光照酒酣，俯倾百虑无。以兹心目畅，敌彼名利途。轻肥何为者，浆藿自有余。愿销区中累，保此湖上居。无用诚自适，年年玩芙蕖。"}