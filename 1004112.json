{"id":"1004112","title":"步虚蕊珠七言","dynasty":"宋","author":"程公许","text":"玄盖之天高崒嵂，自两天眼支一脉。嶙峋四面森翠壁，中有瑶柱倚天立。窈窈郁郁仙者宅，涵云蓄雾九锁隔。石扉谁遣玉■擘，通行岂虞虎豹扼。云台散吏青城客，掉头三岛风烟窄。南薰驾我来散策，晴天万里展笑色。祖龙驱山山辟易，仙人抵住如刻划。武皇情念膏火迫，宫坛经营竞奚益。惟我章圣荐简璧，心与天同绵宝历。高皇中天定都邑，脱屣大位驻清跸。至今仙馆閟奎画，跪拜缔视涕沾臆。大涤栖真转石室，幽岩邃窦杳莫测。似闻句曲通咫尺，飙游何曾有辙迹。天坛可望不可陟，翠箬闪闪丹气溢。我名何自标洞额，得非三生托真籍。一念之差甘堕谪，拊心静虑深咎责。羽衣窥我惨不怿，为我洗盏酌琥珀。沈沈古井龙嗜蛰，谁令怒吼捲飞帛。夜凉健倒风雨急，醒悟乃是岩溜滴。西瞻氛祲羌堛塞，玉华故栖归未得。文举远游记夙昔，借一庵地紬隐帙。百六行度运会厄，列真校录晓继夕。恫悯含生沛德泽，罢征宽敛戢锋镝。名山是处可栖逸，不材我自安社栎。勋业振古名揭日，邂逅要知非尔力。蛮触扰扰鏖得失，岂容汩我室虚白。流铃掷火九穹碧，泰初为邻寿无极。"}