{"id":"807706","title":"倾杯乐  善权寺火","dynasty":"清","author":"陈维崧","text":"玉宝琼扉，琳宫绀宇，层崖染茜。嵌峭壁、三生堂后，梳妆台左，李唐遗殿。黑摧秃柏苍皮偃。雨淋浪，藓崩剥，坏梁雷篆。昨春野寺，记著青鞋踏遍。陆浑火、烧残赤县。焚玉石馀灰延鹿苑。叹一夜、猿狖悲号，千年龙鬼糜烂。化断井、颓垣一片。剩落落、长松谁伴。想月夜，古洞里、仙灵浩叹。"}