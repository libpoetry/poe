{"id":"633426","title":"赠高文斗","dynasty":"明","author":"释今无","text":"华山渭水秀灵钟，半千嘉运诞英雄。弯弓射杀霸陵虎，用兵髣髴孙吴公。高郎洒落为元子，天容道骨轩仙风。虎帐趋庭寒剑气，天边结友敦高风。下帷默与圣贤对，钩深索隐皆旁通。肝肠盘屈叠丽锦，心胸洞彻光玲珑。文章气力长万丈，那应笔梦生春虹。山僧素有孝基眼，观人虽众无如公。抵掌快谈恨已晚，区区作别订重逢。君不见浮粟之水清且幽，斩荆拨草君所谋。我行当作陆沉士，华轩鹤盖期一至。一夜清灯数茗杯，寒山世事两徘徊。秋风触处无高下，行人畏上越王台。"}