{"id":"434706","title":"小儿难夫子辨","dynasty":"金末元初","author":"王寂","text":"我行自并门，道出太行岭。路傍古石人，髣髴类形影。过客互传疑，是非竟谁请。会逢田舍翁，荷杖雪垂领。为问定何如，愚蒙庶几警。云昔东家丘，历聘入吾境。偶此值小儿，难诘豪且颖。丘也不能对，驱车返天井。邦人思其贤，想像刻顽矿。始予骇其言，嗔赤发面颈。夫子圣者欤，日月揭馀炳。岂闻采樵斧，巧掩运斤郢。翁徒老于年，此事能不省。翁闻遽愀然，色厉声亦猛。辙迹今尚存，事况传已永。书生多大言，诡辩勿复骋。信知端木赐，下释东野犷。正如与蟪蛄，而语春秋景。小姑嫁彭郎，举世莫能整。嗟哉吾道穷，生死何不幸。生而非其时，伐树迹屡屏。亦尝撩虎须，白刃脱俄顷。死为万世师，庙貌多土梗。自非二仲月，门寮终岁静。山魈与社鬼，香火未尝冷。此事固不平，此心尝耿耿。吾生赋拙直，浪许近骨鲠。与物例多忤，所动坐愆眚。愤世无奈何，空令气生瘿。"}