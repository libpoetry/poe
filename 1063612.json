{"id":"1063612","title":"香城怀吴氏伯仲","dynasty":"宋","author":"释德洪","text":"西山遭雾雨，形胜久抑郁。云开谁使令，千峰为子出。骨瑛淡如秋，谈笑极强倔。扶提登高阁，慷慨问陈迹。特欣昙显醉，不受澄观律。加额想诸郎，豪气洗寒乞。新庄花成轮，春生梦蝶室。清境乃不游，万壑同称屈。洪崖清不杀，笑傲时出没。路逢骑雪精，挟以两橘栗。"}