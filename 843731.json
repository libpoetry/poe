{"id":"843731","title":"沈琛笙五日有感，和其原韵并以慰之","dynasty":"清末民国初","author":"许南英","text":"荆榛满地塞前途，召我犹辜说岂徒？临渴思泉方掘井，瞭饥吃饭且移厨。悲歌湘水三闾些，醉看中天五瑞图。酬汝菖蒲延岁酒，诗肠浸润莫愁枯！座中高踞老扬雄，且漫频书咄咄空！仰首遥天飞一鹤，伤心大野战群龙。抽豪气象干云綵，铸镜光芒射日红。后有文人徵杞、宋，千秋应识寓公公。"}