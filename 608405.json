{"id":"608405","title":"顾正谊画山水歌","dynasty":"明","author":"区大相","text":"顾君自神其画品，往往不在宋元下。丹青妙手世罕传，当代沈文此其亚。兴来一幅生绡帐，恍惚峦涧开茅堂。炎天赤日不到地，四座飒飒枫杉凉。烟云咫尺藏变态，丹台石室知何代。隔岸人家花映溪，小桥却在溪烟外。前山合沓势峥嵘，绿水不动波无声。万壑千岩忽满眼，对之使我心魂清。忆昨归山采瑶草，结屋诛茅苦不早。眼底平看沧海流，杖头忘却苍梧道。闻君早晚向吴淞，鲈鲙莼羹秋兴浓。便好高图钓鲈石，添作吴江江上峰。"}