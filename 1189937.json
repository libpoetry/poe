{"id":"1189937","title":"秘书省有贺监知章草题诗笔力遒健风尚高远拂尘寻玩因有此作","dynasty":"唐","author":"温庭筠","text":"越溪渔客贺知章，任达怜才爱酒狂。鸂鶒苇花随钓艇，蛤蜊菰菜梦横塘。几年凉月拘华省，一宿秋风忆故乡。荣路脱身终自得，福庭回首莫相忘。出笼鸾鹤归辽海，落笔龙蛇满坏墙。李白死来无醉客，可怜神彩吊残阳。"}