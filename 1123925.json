{"id":"1123925","title":"投曾秀州逢四首","dynasty":"宋","author":"赵蕃","text":"我向茶山得屡行，至今人说老先生。九原不作吾安仰，宗武宗文贤弟兄。人物如公乃作州，不知谁合致公侯。清名不与官称等，颇解天公用意不。有蟹无监乃乐邦，人生如意信难双。公才自是明堂用，寄语蚍蜉盍少降。请到江西得正宗，后来曾吕出群雄。大阳遗履归何处，端欲从公一破聋。"}