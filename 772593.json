{"id":"772593","title":"题谢颂臣先生科山生圹","dynasty":"清","author":"陈锡金","text":"既不能乘醉捉月采石矶，青莲魂魄相傍依。又不能三神山上采药服，求仙一去从徐福。亦当学刘伯伦忘形骸，荷锸相随死便埋。不然五百义士同墓好，三尺争光田横岛。而乃洗耳厌嚣烦，世外无从觅桃源。徵逐刍灵与刍狗，众人皆可先生否。生值乾坤莽莽时，欲离烦恼为便宜。醉来把笔向天笑，白玉楼成天不召。堪舆术久学青乌，千秋雅慕司空图。青山于今少净土，拟葬诗魂未得所。牛眠卜地年复年，爰营生圹科山巅。科山名胜甲海外，留待高人此委蜕。先生亲题墓碣来，定博山灵笑口开。得地人为先生企，得人我为山灵喜。松楸万树花千枝，何幸先生来主持。从此科山山上石，石石尽有题诗迹。于戏地傍祖坟当墓庐，邱壑重安谢幼舆。有时携妓游山麓，堪绍东山旧丝竹。我来触景感沧桑，多劝先生醉一觞。愿祝先生介眉寿，年年来此酌春酒。"}