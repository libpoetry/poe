{"id":"400315","title":"初发捧地舍里，次东坡将往终南韵","dynasty":"民国末当代初","author":"饶宗颐","text":"朝行野日照髭须，客中举目非葭莩。雨风何惮久漂濡，大雅不作要谁扶。林籁为我起笙竽，中原远霭入看无。此邦自昔劫灰馀，滨海故多摩羯鱼。其民所见皆黑肤，汲水家家顶擎壶。白云回首天际乌，渺渺南渡将焉如。婆罗门僧罕跏趺，头留短辫履非凫。额间涂灰似泥淤，殊俗使我生踌躇。萧条闾巷且安居，远游毋谓胜辕驹。"}