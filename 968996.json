{"id":"968996","title":"徐朝奉诰命下走介赍纳径坂赋成","dynasty":"宋","author":"赵汝腾","text":"驿足行都来，手赍诰一轴。发视喜非常，耆儒见褒录。斯人德无瑕，有子道振玉。陛下自好老，微臣耻干禄。耕云入山深，钓月玩水绿。一朝朱绂赐，庞眉释袍鹄。莱衣拜称庆，起舞遍亲族。我在霞洲上，折屐亦越宿。兹忻赞书至，哦诗遣驺仆。遥知参侍点，论学绍淇澳。"}