{"id":"886892","title":"慰严溪张君贡士","dynasty":"宋","author":"何梦桂","text":"朝日景曈曈，湛露溘已晞。日暮风凄凄，啼鸟失其雏。时迈感物化，抚事成伤悲。严溪子张子，有儿读父书。年少隽且文，亲颜悦以怡。一朝成鬼录，登台空望归。望归不归来，泪尽双目眵。嬴博招尔魂，忍抚游子衣。生子期养亲，安知亲哭儿。古伤邓伯道，天道不可知。穆伯有收子，暮年良可期。"}