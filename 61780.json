{"id":"61780","title":"牛口发舟泊真溪聊述所历","dynasty":"明代","author":"尹伸","text":"江行每娱心，十七在崖岸。以兹取溯流，耳目精于慢。一岭方百里，削成独南面。霪雨夏来多，悬淙不可断。短者能数叠，长及行人骭。岩树纷洒濯，声光无暮旦。陡然绝壁间，雕刻穷炳焕。千佛尽一身，慈容俨分散。经行非静者，并作如是观。怒波迫其趾，得失争一线。续竹百许寻，挽者身如弹。蹭蹬亦有时，偃卧无妨晏。所欣新月来，累历华林换。悠悠无可同，琴书有余玩。"}