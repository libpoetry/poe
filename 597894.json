{"id":"597894","title":"塞上读霞海篇寄管涔子","dynasty":"明","author":"林大春","text":"当代推词伯，如公思独玄。明霞归远渚，孤月出高天。鲁壁存经旧，汉宫作赋先。苍茫辞阙下，洒落向江边。兴引赤城惬，情怜碧海偏。奇文振岩穴，丽藻发林泉。玉铎惊回首，金声失比肩。草书潜逼圣，载酒细论贤。门比孙登重，山因谢脁传。游秦膺舜岳，思越感尧年。夜梦抽簪侣，秋怀倚剑篇。登临嗟远矣，风物转悠然。好静能齐俗，端居或问禅。宾僚尽倾倒，骚雅幸周旋。重望归安石，幽期合稚川。曹刘时并盖，李郭或同船。贱子暂持节，长途许执鞭。青门逢胜集，紫省列群仙。忝窃分徐榻，光辉入孔筵。终南巧舞外，长乐婉歌前。忽奏阳春曲，兼聆流水弦。疑游洞庭浦，如陟华山巅。缥缈飞千里，空濛俯八埏。别来馀腊雪，吟处起春烟。朝傍黑河宿，暮从青戍眠。宝刀增意气，彩笔愧尘缘。塞晚愁闻雁，溪清想钓鳣。何时随汗漫，白日共联翩。醉访烧丹地，閒行种药田。枕书仍寤寐，驿传若留连。沙隐朔云暗，峰回羌树圆。关西怅脩阻，空复望飞笺。"}