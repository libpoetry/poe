{"id":"1092885","title":"赠刘叔骥县尉苕溪家也","dynasty":"宋","author":"韩淲","text":"西风苕水清，春日卞山横。莫问桃花红，但说莼菜生。骚人居是间，俛仰得其情。公家文章家，三世蜚英声。为予父子交，岂特青眼明。凄凉四十年，道旧谁复听。只今冰溪水，流波照空城。公来坐涧谷，忍闻千载名。世道日浇伪，出语皆可惊。东望章泉山，尚足坚此盟。"}