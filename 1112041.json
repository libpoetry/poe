{"id":"1112041","title":"望江南/忆江南","dynasty":"宋","author":"吴潜","text":"家乡好，好处是三春。白白红红花面貌，丝丝袅袅柳腰身。锦绣底园林。行乐事，都付与闲人。挈榼携壶从笑傲，踏青挑菜恣追寻。赢得个天真。家山好，好是夏初时。习习薰风回竹院，疏疏细雨洒荷漪。万绿结成帷。呼社友，长日共追随。瀹茗空时还酌酒，投壶罢了却围棋。多少得便宜。家山好，好处是三冬。梨栗甘鲜输地客，鲂鳊肥美献溪翁。醉滴小槽红。识破了，不用计穷通。下泽车安如驷马，市门卒稳似王公。一笑等鸡虫。家山好，结屋在山椒。无事琴书为伴侣，有时风月可招邀。安乐更相饶。伸脚睡，一枕日头高。不怕两衙催判事，那愁五鼓趣趋朝，此福要人消。家山好，底事尚忘归。但我辞荣还避辱，从渠把是却成非。跳出世关机。将五十，老相已相催。争得气来有甚底，更加官后亦何为。奉劝莫痴迷。家山好，一室白云中。时唤道人谈命蒂，也呼和尚说禅宗。孔佛老和同。淘汰尽，八面总玲珑。欲把捉时无把捉，道虚空后不虚空。且问主人公。家山好，负郭有田园。蚕可充衣天赐予，耕能足食地周旋。骨肉尽团圆。旋五福，岁岁乐丰年。自养鸡豚烹腊里，新抽韭荠荐春前。活计不须添。家山好，好处是安居。无事不须干郡县，有馀但管济乡闾。及早了王租。随日力，也著几般书。静里精神偏爽快，闲中光景越舒徐。腊月尽工夫。家山好，无事挂心怀。早课畦丁勤种菜，晚科园户温浇花。只此是生涯。尘世里，扰扰正如麻。散复聚来膻上蚁，左还右旋壁闲蜗。只为那纷华。家山好，凡事看来轻。一壑尽由侬饾饤，三才不欠你称停。有耳莫闲听。静地里，点检这平生。著甚来由为皎皎，好无巴鼻弄醒醒。背后有人憎。"}