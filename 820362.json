{"id":"820362","title":"满江红 壬子二月初觉和暖韶华已过半矣绿肥红瘦春光奈何","dynasty":"清末近现代初","author":"杨圻","text":"乍暖轻寒，原来是清明时节。但一例繁华过了，便成消歇。盖地梨花幽巷晚，漫天新柳红楼月。最苦是恨极忆前欢，难收拾。年来事，心头切，人间恨，无时绝。道春残一半，花还堪折。莫惜芳菲留不住，明年暗祝空枝发。恐怕是未敢向人啼，背人说。"}