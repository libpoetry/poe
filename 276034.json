{"id":"276034","title":"与诸子游隐山六洞","dynasty":"清代","author":"李宗瀚","text":"瑶篸攒列外，一丘如敦覆。外貌不炫奇，百怪在其腹。佳游挈几辈，微雨涤时燠。闲随西郊云，并入丹霞谷。阴森日色敛，古像{纟元}肃。先生矫犹龙，厥德贵潜伏。岂爱此山名，遂驻东来躅。石琴閟余响，玉子冷残局。水流花自开，飞出白蝙蝠。年来慕仙隐，弥复恋幽筑。我祖葺亭宇，童时游钓熟。题诗遍苍崖，而此遗不录。山灵得毋笑，厌鸡爱野鹜。溪月自古今，吾宗句可续。"}