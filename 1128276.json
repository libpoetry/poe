{"id":"1128276","title":"诗送赵承之秘监鼎臣安抚邓州三首","dynasty":"宋","author":"程俱","text":"平生竹隐翁，胸次着千古。挥毫剧翻澜，碑版照秦楚。十年屈僚佐，留使望天府。今年道山颠，士论乃深许。歌词荐清庙，盛典更藻斧。忽持南阳节，声动汉江浦。清班寄麟台，雄职暂符虎。遥知佳政传，召杜安足数。往者南阳耕，相望鹿门翁。时来拜床下，鸡黍相与同。安知田舍中，离凤友伏龙。我疑两州间，地美物亦丰。故应钓游处，清泉荫高松。人英何代无，傥有前贤风。弓旌恐难致，羔雁或可通。潭潭内史府，侃侃东西录。当年得一士，众视惊刮目。何殊致洪造，初不羡博育。林侯忽东归，怀宝媚幽独。赵侯小腾骞，文采冠群玉。要之进退间，了不异兰菊。因公怀若人，皎皎叹空谷。"}