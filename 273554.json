{"id":"273554","title":"贺新郎·效刘辰翁","dynasty":"现代","author":"汪东","text":"再拜嗟臣甫。最愁听、西蜀猿啼，东川鹃诉。当日麻鞋趋行在，破屋随风掀舞。日夜祷、收京心苦。待得收京诗咏就，甚饥肠、一饱肠先腐。今古事，柰何许。箜篌解唱公无渡。悔提壶、被发匆匆，乱流狂謼。自笑修蛾何曾画，一例遭人谗妒。空见说、相如能赋。才出修门三五里，望长安、已在云深处。还踯躅，去时路。"}