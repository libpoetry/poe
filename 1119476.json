{"id":"1119476","title":"次张学录韵十首","dynasty":"宋","author":"陈造","text":"俗习有南北，交情无故新。得子班荆地，朴鲁俱淮人。东邻夜牙筹，西邻晨伊凉。孰知陋巷士，乾坤书一床。学者闯圣门，赑屃未易入。张子乃深造，以文作梯级。三吴士渊薮，向我肯论交。尚友忌一乡，同人贵于郊。烧香为后山，展像拜太虚。谁能作九原，候虫吊寒墟。张子五车读，笔作蛟龙腾。百战气弥厉，依然短檠灯。广文无酒钱，到官倏改火。清谭坐萧斋，惟子屡过我。臛鸭久欲忘，食蛙近亦稍。人言淮浙殊，得饱不汝较。君才高一时，从我计已左。要追庄惠尘，挥麈论然可。众景纷骄蹇，君独著语亲。十诗已椟藏，不与俗子论。"}