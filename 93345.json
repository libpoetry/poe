{"id":"93345","title":"送吉州太守胡平一寺正赴召","dynasty":"宋代","author":"杨万里","text":"忆昔乾道游璧水，君为秀孝侬博士。逮今嘉泰归青原，侬为州民君剌史。人生离合风中云，白发相逢有几人。与君相逢又相别，不待折柳眉先颦。如君岂弟民父母，春风风人夏雨雨。忽然一夜飞秋霜，惊杀鴈骛兼豺狼。政声无翼到天上，玉皇诏君登庙廊。郎星卿月小借路，金华玉堂即高步。中与贤关育凤麟，向来未有秉鸿钧。秪今丞相破荒了，第一衣钵当传君。"}