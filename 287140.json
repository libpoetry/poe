{"id":"287140","title":"叔进亚蘧和诗相靳而怒余次韵解之","dynasty":"现代","author":"夏孙桐","text":"顾子诗才横八区，风情放诞如佚姝。郑子覃思味古腴，珊珊骨相世所无。菊芳兰秀并时作，两贤相厄剧甚恶。俊谐虐谑争飙驰，供我抚掌一笑乐。劝君绝口丧乱时，三匝谁得安栖枝。愿君息心阿堵许，一片那为乾净土。障面王公休避尘，杖策邓禹总笑人。讵甘穴处类伏鼠，或复形势誇剪鹑。来从牧圉我稍久，谨敛心魂苦相守。春浅愁萦杜曲花，年荒味淡新丰酒。千端万绪殊茫茫，浮云身外皆寻常。宵起但看星斗炯，朝坐又厌尘沙黄。人生有情谁遣此，空谷闻音辄相喜。书少频烦送一瓻，句捷同应斗十纸。东海鲁连良可师，解纷排难凭吾诗。一邱之貉聊尔尔，奚论谁黠复谁痴。"}