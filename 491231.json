{"id":"491231","title":"古诗九章赠别郑同夫 其九","dynasty":"明","author":"刘崧","text":"昆崙九千仞，浩荡不可期。九州行无穷，会有相逢时。执手不忍别，赠子双琼枝。交道愧苟合，素心谅难知。油油山上云，冉冉无定姿。松柏生涧壑，贞性终不移。天寒白日暮，秋风动江蓠。怅然道路远，何以慰所思。马鸣城北门，长揖从此辞。但知行者乐，讵知留者悲。"}