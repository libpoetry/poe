{"id":"780026","title":"木兰花慢 寄武曾","dynasty":"清","author":"曹贞吉","text":"故人知我在，枉尺素、自菰芦。想秋锦堂中，萧然四壁，鹤径亲锄。蘧庐。不堪回首，望青山一发泪痕枯。九日龙番叶落，三秋葛镜霜铺。归欤。迢递岁华徂。眇眇正愁予。想梦觉沉吟，鸟名脱佛，鱼唤娵隅。南湖。先生健否，正长安冰雪上鬑须。辛苦冯唐老矣，烟波垂钓何如。"}