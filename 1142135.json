{"id":"1142135","title":"楚云湘水图歌谢张师夔教授","dynasty":"宋末元初","author":"龚璛","text":"离骚之国几千里，十幅蒲帆顺风驶。顺风犹须两月程，伊谁移来堕书几。张君墨妙游戏尔，乱峰因君接天起。苍然古木摧不死，君应曾隐茅屋底。得非是间种兰芷，惨澹经营那及此。松连阁上听秋声，读书眼花字如蚁。玉立长身挟童子，披图置我平生喜。忆昔诗家爱许浑，凌歊荒台寻旧址。云何姑孰大江边，望湘潭云尺有咫。我今识君意，总为诗料理。云兮楚之云，水兮湘之水，回雁夕阳衔一苇。山高见衡岳，江远会南纪。君兮君兮可奈何，我诗敢劘屈贾垒。"}