{"id":"537038","title":"张生歌为应和作","dynasty":"明","author":"王世贞","text":"张公一生湖海客，少年任侠章台陌。周家小史珠作歌，广武妖姬月为色。玉盘错落夺枭饮，金弹晶荧斗鸡得。似留青眼俗外看，肯许红颜暗中掷。归来折节始为儒，得钱但买邺侯书。门因留客翻长掩，径惜飞花故不除。有时忽发春醪颠，虎丘山头雪放船。狐裘银榼施僧去，却借一榻云房眠。踉跄顾抚三儿喜，大者风神剪秋水。次儿霜蹄日千里，小儿跳地学虎子，若曹读父书足矣。"}