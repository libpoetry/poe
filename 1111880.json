{"id":"1111880","title":"寿邹都大","dynasty":"宋","author":"吴泳","text":"石虹缭绕气如云，中有胎仙字卯神。大宅宽平春满面，一条瑩彻玉为人。细看火后交梨熟，不及霜中硕果新。六十二年无一事，尧夫端的是前身。易言来复甚昭昭，须识阴阳动静交。乾德众贤当首画，建炎诸老得中爻。水波已动龙难蛰，时运方清凤合巢。会得生生无尽意，不须詹尹揲琼茅。梅花又是隔年看，节节光明雪照山。赤蚁玄蜂边徼外，黄鸡白黍野田间。鹄头久已书丹版，燕额仍须护玉关。独有檀沈烟一穟，明年还绕属车斑。嶰竹吹香子气分，苍苍有意瑞斯文。已从嵩岳生申伯，复向西山寿卯君。鲐背自宜当职任，虎头曾已策功勋。壶中日月春长在，且试犀沈一瓣薰。"}