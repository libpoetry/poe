{"id":"701519","title":"登泰泉山椒和天游峰字韵二首","dynasty":"明","author":"黄佐","text":"万仞烟霞一短筇，绿蒲黄菊尽仙踪。安期海上空遗舄，崔相庵前秖断峰。道在沧洲应易得，笑缘尘世每难逢。何时更定云岑约，幞被同听野寺钟。瑶空飞翠可扶筇，仙侣淩秋觅异踪。樵径风清闻落木，海门霞起混高峰。蟹泉瀹茗吟边酌，虹涧寻花醉里逢。翻笑十年尘土梦，马蹄空趁景阳钟。"}