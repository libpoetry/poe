{"id":"507547","title":"题张宪副山水","dynasty":"明","author":"李昌祺","text":"何郎画法咸称工，层峦复嶂生笔峰。昼阴作寒云雾密，树色凝黛岚烟浓。千崖万壑骤雨歇，洗出重叠金芙蓉。超腾犹奔马，奋迅若蛰龙。忽偃遽竦森嵷巃，瑶簪琼笋杳霭磨高穹。淋漓墨沈夺天巧，能令造化无全功。恍惊摄提初，宇宙开洪濛。结就仙岩之，峻琵琶之雄。玉气夜白丹光红，参苓芷术飘香风。留侯奕叶远孙子，卜筑讲学栖其中，每将林泉芳润咽嗽怡心胸。辞家入仕三十载，旧隐萝径屐迹莓苔封。地宽壤沃景寥阒，绝胜海上人罕得到蓬莱宫。虚亭临泓细路绕，小桥横岸新流通。箨冠苧服物外叟，寻幽览胜棹轻舫，两眼饱看船头峰。耆山鬼谷贵溪水，秀淑代有贤才钟。嗟予本是钓耕者，宦途浪寄浮萍踪。老至百念都成空，惟存传癖兼诗穷，可怜触处随病翁。宁思枣如瓜，弗羡印似斗，但愿引退休微躬。庙堂长揖别卿相，疃畦徐步偕樵农。体倦荫双松，神閒抚孤桐。窗间故笈父书在，掩关坐读歌时雍。身虽未行梦先往，浩然兴落盘洲东。还君此轴匣琴剑，悬车不待今年冬。"}