{"id":"748410","title":"题炖煌太守裴岑纪功碑拓本","dynasty":"清","author":"杨炳春","text":"提兵三千人，立功万里外。裴公信桓桓，与汉除灾害。嗟哉窃禄徒，养尊幸时泰。履常恣欺谩，蹈险丧狡狯。国仇仓卒逢，未战先狼狈。微躯不如草，荀活向敌丐。古人不畏死，所以功名大。古人傥畏死，姓氏久尘壒。我读裴公碑，英风想旌旆。裴公不复生，呼酒为公酹。"}