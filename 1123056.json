{"id":"1123056","title":"和唐坚伯留题庄舍","dynasty":"宋","author":"胡寅","text":"无端世故若连环，独未忘怀?亩间。不问落花随水远，最怜脩竹伴人閒。非求垣屋须穷僻，自爱巾车得往还。已谕耕奴多艺秫，免教华发变朱颜。卧看月落半瑶环，起唤清风紫翠间。玩意诗书千古乐，放怀天地一身閒。几多倦鸟归何晚，无限浮云去未还。不向此中真得趣，更论盘谷与商颜。"}