{"id":"568942","title":"病疟作","dynasty":"明","author":"王世贞","text":"今年气候恶，疟鬼何太横。三家两家泣，十人九人病。延医医伏枕，呼觋觋不竞。余方侍师次，骤热如就甑。杖剑叱此鬼，么魔当敬听。速各归其所，毋为索余禜。鬼拜前致辞，小邪敢干正。唯是旦夕间，往往远相侦。坐卧必当风，果饵非时饤。四大不自持，三尸转成横。不然吾曹力，焉能操公柄。公但时自爱，鬼当奉公命。洒然梦初觉，摄念入清净。从此尼连河，尽作四禅境。"}