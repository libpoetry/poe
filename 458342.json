{"id":"458342","title":"古别离赠石人兄","dynasty":"当代","author":"卢青山","text":"流寓复流寓，托足更遐方。伊人持素手，为治客中囊。一语不及别，不及心仓皇；不及别后忆，往往摧中肠；但指衣与靴，相弃抑相将。如此与君别，我心何忧伤。尘鞅不可脱，彼此迫稻粱。茫茫大块间，日夕相登望。结交岁五熟，聚不四月长。初能营一窟，旋复两分张。况我中年后，子亦春难常。如此与君别，我心何忧伤。偕老之约，将焉以藏。藏之于袖，维风斯狂。藏之于衿，弊于严霜。藏之于耳，耳有聋伤。藏之于目，目亦眚盲。百计不得，藏于心房。执子之手，我心忧伤。"}