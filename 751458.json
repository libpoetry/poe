{"id":"751458","title":"闵农 其五","dynasty":"清","author":"周馥","text":"种田莫种黄泥沟，嫁女莫嫁莲花洲。沟田年年发秋水，洲家顿顿餐穄子。结姻仍是旧姻家，但求佳婿足桑麻。朝出负薪暮汲水，日助锄苗夜纺纱。柳林霜重争收叶，菜圃天乾独灌瓜。渠侬不劳乏生路，但解治生劳不苦。祇恐青黄不接时，嫁衣典尽饥难度。幸免饥寒愿即伸，终身荆布敢辞贫。茫茫天道那堪问，此辈偏多孤寡人。"}