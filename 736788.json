{"id":"736788","title":"送栗亭汪君归新安","dynasty":"清","author":"吴菘","text":"禹穴空濛濛，溟渤恣遐瞩。携手蒲帆前，潇洒阅朓朒。天风吹紫涛，扶桑朝一沐。人生辕下驹，局蹐二毛秃。此行既超越，所遇尽敦笃。故人气谊真，此道托空谷。石溜蕉花红，渚白菖蒲绿。客中看客归，胡以慰幽独。养亲三亩园，定省疏半菽。寄君双羽翰，中心若转毂。淼淼江云驰，片片归茅屋。"}