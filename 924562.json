{"id":"924562","title":"次韵孔平仲著作见寄四首 其二","dynasty":"宋","author":"苏辙","text":"共居天地间，大类一间屋。推排出高下，何异车转毂。死生本昼夜，祸福固倚伏。谁令尘垢昏，浪与纷华逐。譬如薪中火，外照不自烛。感君探至道，劝我减粱肉。虚心有遗味，实腹不须粟。芬敷谢桃杏，清劲比松竹。息微知气定，睡少验神足。胡为嗜一饱，坐使百神哭。要知丹砂异，不受腥腐触。可怜山林姿，自缚斗升禄。君看出世士，肯屑世间福。宁从市井游，与众同碌碌。不愿束冠裳，腰金佩鸣玉。斯人今何在，未易识凡目。恐在庐山中，飞翔逐黄鹄。试用物色寻，应歌紫芝曲。"}