{"id":"1071348","title":"陪诸公游文雅台憩法云寺二首 其一","dynasty":"宋","author":"汪藻","text":"旅泊值秋晚，登临良亦佳。高台始基谁，未觉岁月遐。维梁汉宠弟，非复莩附葭。鸣鞭白云上，宝髻翻千鸦。樽前第词客，坐使屈宋衙。秖今竟何有，芜没荒烟斜。秦墟仆翁仲，楚俗悲章华。空馀古招提，老庞伴丹霞。花气侵客袂，松声满邻家。凄凉劫灰地，半似篁竹遮。坐久雁横野，炊烟映檐牙。似闻睢阳曲，尚作儿童哗。惜无斗酒酬，水厄空尝茶。"}