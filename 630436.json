{"id":"630436","title":"耕田二首 其二","dynasty":"明","author":"释函是","text":"淹留四十年，宵旦为人谋。此道不可传，明珠徒暗投。悟理贵力行，空闻岂真修。市井多佳士，所识非王侯。追呼马队中，君子之所羞。营营竟何为，不肯归山丘。所食不过饱，粗衣省多求。日出荷锄去，日入濯清流。百虑不干怀，自春乃徂秋。精识与奇情，终古行当休。峄阳产孤桐，爨下获其俦。宿雾隐高林，百里闻虎吼。孰是圣人徒，而为吾道忧。"}