{"id":"220950","title":"石门洞·临溪双石如层城","dynasty":"宋代","author":"林景熙","text":"临溪双石如层城，中有洞天门不扃。杖藜穿莎入微迳，古藤络树春冥冥。渴猿引子下饮涧，山瓢我亦分清泠。一重一掩翳复郎，朱门金榜开殊庭。众峰环拱受约束，何年神造驱五丁。缥缈楼台钟磬寂，薜荔纷披窗户青。黄冠羽服者谁子，琼台坐阅南华经。客来揖坐松下石，呼茶味沦枸杞灵。笑遣青衣导予步，峰回路转银河倾。初看绝壁走云雾。倏听万壑驱风霆。不知何代擘青峡，明珠万斛皆龙腥。"}