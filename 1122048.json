{"id":"1122048","title":"移司道中四绝","dynasty":"宋","author":"郑刚中","text":"危梯破雪入河池，今日还辕岁一期。道是得归元未是，却移边角利州吹。鱼惊鼓吹寒犹出，乌避旌旗去肯留。顾我才疏何所用，空将行李慁清幽。千山似笋怜渠瘦，一水如蓝对我寒。今日看来心未静，画将归去静时看。随车千骑铁成围，诸将前驱辨鼓旗。不似东阳村舍畔，芒鞋踏雨看山时。"}