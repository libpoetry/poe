{"id":"1058719","title":"温江县二瑞颂","dynasty":"宋","author":"杨天惠","text":"于皇御极，百志惟叙。曰农而农，曰士而士。尔安乃宫，尔宁乃亩。恩诏数下，仁滂德膴。农饱以歌，士喜式舞。协气从之，祥嘏如雨。乃产嘉禾，以庆农扈。乃降甘露，以幸士子。其庆伊何，珠穗纷举。俾尔瓯窭，户有亿秭。其幸维何，云液醲湑。俾尔膏馥，濡及婴孺。维明明后，博临下土。相彼多禾，均此灵露。道拜稽首，诞告奔走。惠拜稽首，盱衡语语。敢献稗官，以赞矇瞽。"}