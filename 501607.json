{"id":"501607","title":"奉次柏轩先生韵为梅所徵君寿","dynasty":"明","author":"林弼","text":"忆我昔日游吴东，陈迹曾访孤山翁。梅花千树湖水曲，茅堂半亩梅花中。别来岁月几流易，一见梅花兴无极。东山东畔西湖西，千载清风只如一。不须此地感今昨，且向南枝观复剥。野桥石出水未生，江路云凝雪初阁。主人自是神仙者，藜杖葛巾花树下。寒英疏映霜菊明，老干斜依风竹亚。天生嘉植真瑰奇，古来幽士多爱之。今人已追古人躅，后人行复今人追。梅花于人元耐久，百年对花当对酒。愿倾北斗为君觞，更指东山祝君寿。"}