{"id":"288641","title":"烛影摇红·荷花，同彦通作","dynasty":"现代","author":"袁思亮","text":"绀玉生烟，是谁耕得沧波碎。蘋丝斜约簟纹绮，红浪翻秋被。浅晕朝霞似醉。镜奁开、凝脂半洗。暖香飞麝，腻锦巢鸳，柔乡滋味。急雨初过，绿盘擎出铜仙泪。瑶房空贮苦心多，别恨千丝缀。凤股钗头颤坠。向西风、颦红怨翠。露零鸥冷，拚共婵娟，伴伊无寐。"}