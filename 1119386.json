{"id":"1119386","title":"次韵朱秀才二首","dynasty":"宋","author":"陈造","text":"萧斋愁兴倩谁宽，笼鹤昂霄顾羽翰。自昔诗深知武谔，肯辞雨湿过苏端。心期落落空轩豁，世事悠悠拙控抟。正枕诵君悲壮语，梦随飞将蹑鞮汗。儒冠林立更鸿生，经倚菑畬道可耕。便合摘髭书桂籍，未须拥鼻避时名。似闻眕梦成三耳，会见惊人取一鸣。讲易露门谁第一，伫君重席振家声。"}