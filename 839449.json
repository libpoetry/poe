{"id":"839449","title":"戊子春暮偕萧云门游三峰寺归君云林俞君金门先至药公置酒云林出金门追和常尉诗拉云门与予同和次韵答之","dynasty":"清末民国初","author":"方仁渊","text":"晨起理游屐，寻山穿古松。径折岚翠合，岩秀云阴重。拨云陟古寺，忽睹鸾鹤踪。虬枝表地灵，摩天飞两龙。惭余非渊明，嗜酒远公容。妙偈开人天，奇句荡心胸。诗情与禅理，欲辨竟无从。听流俯绝壑，倚树眺远峰。初篁解春箨，幽籁鸣秋蛩。览兹节物理，绀殿起晚钟。"}