{"id":"938263","title":"游慧林寺以三峡炎蒸定有无为韵得定字是日欲逃暑阁下而守阁童子持不可","dynasty":"宋","author":"陈与义","text":"我如东郊马，攲侧甘瘦病。今晨举足轻，起行得幽胜。抚窗唤懒融，槁面初出定。眼中无长物，坐久炉烟正。门前几乌帽，来往送朝暝。岂知帽影边，有地白日静。宝阁阴肃肃，童子色不令。年来惜违人，一笑取归径。愿言捐何肉，终岁奉清净。檐铎岂印吾，出门有馀听。"}