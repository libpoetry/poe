{"id":"689990","title":"张侍御汾溪六景 汾溪雨霁","dynasty":"明","author":"张宁","text":"东风吹雨过山溪，霁景无穷入品题。花落平林春水漫，草深高岸夕阳低。天光荡漾群鸥下，云影苍茫野棹迷。几度临流坐忘返，夜深随月转荒溪。路转荒村隔断湾，古桥斜日映青山。苍茫影里长虹卧，款段声中驷马还。枯木残鸦行客尽，野烟寒水钓舟閒。济川功业知相待，莫道侵寻暮景间。凤山十里郁崔嵬，曙色初升霁色开。万壑晴云连碧落，满林凉露湿苍苔。霏微灏气催寒蚤，晻霭晨光入户来。几度东篱閒眺久，悠然相对菊花杯。千尺乔松古涧隈，绿阴满地鹤飞来。清音雅合琴中调，传信应从海上回。孤馆昼眠诗梦醒，九皋人静客怀开。劝君莫作辽东语，好叶韶钧入凤台。溪南书馆隔幽林，灯火通宵岁月深。断续晓随鸡唱歇，咿唔寒共漏声沈。饭牛辞古怀高节，弹铗歌长见苦心。今日青云轩冕贵，还应不负买书金。落日渔舟趁晚潮，夜深渔火乱相交。江空野水和烟汲，月黑黄芦带雨烧。风急柳梢光欲灭，浪平沙际影还摇。惟应南馆书窗下，夜夜青灯伴寂寥。"}