{"id":"703764","title":"形影神诗三首 形赠影","dynasty":"明","author":"释函是","text":"天地岂不仁，万物为刍狗。斯人岂不仁，大患随其后。我本奉周旋，尔复劳相守。父母未生时，太虚谁为偶。忽然成百骸，我有尔亦有。动静虽不离，泯灭岂当久。曾念世间人，名利空狂走。纵使长逸媮，毕竟将安取。羡尔能无心，我亦恒抖擞。归尽宁异今，且共乐南亩。至理无亲疏，近情分苦乐。身心我不知，一味随倒卓。始终同劳劳，趣避省营度。汝亦待神明，悲欢要先觉。苦乐虽梦幻，忘形焉可学。日夕相体悉，一解一切缚。此理须稔知，且勿候凋落。我固候化迁，悠悠欣所托。由我成汝形，形立影恒随。朕兆匪无因，合离信有时。三一理同然，各各不相期。汝无遗景意，我岂逐汝摧。进止终当无，胡为更徘徊。汝常为我役，亦复生我悲。稔知不长存，彭殇空尔为。善恶吾自悉，讵为一身贻。生死谁去来，大冶将同归。面目安有穷，万化犹若斯。只今鉴顾閒，任性齐灵皮。卷舒从所欲，作起毋暂违。"}