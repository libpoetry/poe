{"id":"429675","title":"哭瘿公 其一","dynasty":"近现代","author":"黄浚","text":"幽士例悯秋，况乃哭逝者。识君十五年，换此泪盈把。君才殊坦荡，好客出儒雅。曩同官邮厅，爱我诗自写。国迁官亦黜，老屋守片瓦。至人无怨恩，居易何取舍。十年风月场，靡役不挥洒。酬君九州名，媵以小史奼。去年生恚嗔，不自緤意马。固疑性反常，实兆心疾瘕。遽云坐谤伤，恐非知言也。及闻垂死语，圆脱信般若。"}