{"id":"1125698","title":"秋怀二首","dynasty":"宋","author":"郭印","text":"西风猎猎动天关，底事萦心拨弃难。夜枕蛩声连晓急，暮楼鸿影落江寒。遣怀樽酒浑消得，遮眼文书亦倦看。物理盈虚元已定，伤时何苦泪阑干。窗户寒生不幕罗，无边愁绪费长哦。有情尚觉天公老，不饮争如月色何。岁序峥嵘双鬓改，乾坤离乱一身多。年来懒读悲秋赋，忍听商声入咏歌。"}