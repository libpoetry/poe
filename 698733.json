{"id":"698733","title":"次前韵赠化城寺僧谦隐五首","dynasty":"明","author":"夏原吉","text":"久闻声誉动时卿，今喜相亲在化城。风暖茶烟生几席，月凉花露湿幡旌。松关昼掩猿依榻，竹辇晨游鹤驾衡。贝叶有时看未了，小窗清夜爇松明。不羡人间冷煖卿，清修远傍阖闾城。禅衣稳胜三加服，锡杖殊轻五仞旌。烟岫以时开画障，风铃入夜响璁衡。祇惭我为尘缘扰，颠倒三生梦未明。朱门无意候公卿，自喜幽栖远市城。双屐登山舒眼界，一盂溪涧涤心旌。诗囊贮玉鸣吴楚，谈麈生风撼泰衡。况有空王遗录在，定馀时玩小窗明。簪笏庸庸位列卿，每惭时议鄙阳城。暂辞天上尚书省，来秉人间使者旌。治水无能追圣禹，穷经徒自慕匡衡。篇诗寄赠凝禅子，肯把真机为发明。献赋当年说长卿，至今名重锦官城。我生谩负三迁教，事业都无寸可旌。画舫当春行震笠，白云终日望湘衡。何时得似禅林客，襟宇澄澄万境明。"}