{"id":"1144111","title":"读太原王氏家记二首","dynasty":"宋末元初","author":"方回","text":"卧冰公相旧家声，纪载铿锵乐九成。大姓江山同久远，雄文日月竞光明。双亲强健跻高寿，两纪休閒致盛名。冠豸澄清聊一出，万钟千驷未为荣。中原表表日星垂，积善传家泗水湄。一瓣心香邹国庙，八分手笔峄山碑。检身粹行言相应，报国精忠孝可移。千万人中无一二，庭闱偕老及期颐。"}