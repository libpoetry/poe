{"id":"541878","title":"拟裁衣行","dynasty":"明","author":"谢榛","text":"天南越峤郁苍苍，苧葛结阴岩壑傍。越女搴条共笑语，野风细吹脂粉香。晓星出门落日返，一家姑嫂时相将。千丝万丝手中过，要织纤缡如许长。闺中咿?鸣机杼，几人力织才盈箱。数匹较来一匹强，却为野老裁衣裳。著身便有烟霞气，青山何处非吾乡。步虚好追松乔辈，采芝更逐黄绮行。葛衣之轻当炎暑，狐裘之重禦雪霜。被服及时无轻重，人间万事多参商。舞翻广袖发浩唱，不羡接舆为楚狂。且挂薜萝坐倾酒，满园月露澄秋光。每逢七夕仰河汉，天孙馀巧散下方。我欲登楼酹椒觞，掷梭一女兮使人嗟叹空徜徉，使人嗟叹空徜徉。"}