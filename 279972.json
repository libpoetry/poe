{"id":"279972","title":"潼关·滚滚白云压驴背","dynasty":"清代","author":"李寄","text":"滚滚白云压驴背，鞭指关城在云内。连山万里倒捲回，黄河天上奔腾会。春风城上捲红旗，桃花无主出城飞。城边老人自叹息，贼破城空燕语稀。当时十万貔貅卒，大将桓桓柏与日。请缨慷慨祖金吾，厉齿磨牙思嚼贼。一锋数骑未叩门，督师先渡夏阳奔。借问归人督师谁，传庭其名姓是孙。可怜千里金城地，拱手授受而已矣。既据长山天下头，席捲燕京势披靡。君亡臣走社稷墟，祖始秦关各处逋。壮哉百二之天险，屹屹当关无一夫。"}