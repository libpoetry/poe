{"id":"114369","title":"众人观俳优","dynasty":"宋代","author":"黄庭坚","text":"众人观俳优，诚有可笑时。侏儒笑人後，所笑动未知。非桀是尧舜，诸生同一词。不能解其会，何笑侏儒为。桓公方读书，轮扁释斧凿。借问作书人，已归蒿里宅。至精固不传，所说乃糟粕。使道如怀珍，分我赡人贫。人将遗朋友，谁不献君亲。喁喁来噍食，泯泯去游魂。昭穆才弟兄，愚智已子孙。愚游智者笼，智受万物役。奔奔相後先，成则自为德。劳神不知疲，求所不能知。深心著文字，有如鸟粘黐。败新为故袴，何独郑人妻。鹄卵待啄菢，自怜非荆鸡。谁能起千载，化此故纸痴。"}