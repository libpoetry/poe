{"id":"761256","title":"最高楼 金眉老烟雨寻鸥图卷中有王定甫通政、陈实庵编修、蒋鹿潭大使、宗湘文郡守及眉老唱和词","dynasty":"清","author":"谭献","text":"烟雨里，脉脉只悲秋。风片薄，酒波柔。绿杨不是灵和树，白头重上采菱舟。百年身，千古事，一登楼。春去也、倡条和冶叶，人去也、断云还缺月，凉别袂，触乡愁。相逢客路如南雁，欲寻旧梦问闲鸥。剩华年，与流水，两悠悠。"}