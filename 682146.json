{"id":"682146","title":"朱可大邀同冯太史饮摩诃庵南园步至钓鱼台夜眺还宿法藏精舍次日观慈寿浮图纪游四首 南园","dynasty":"明","author":"于慎行","text":"胜会开芳苑，春愁入远峰。壶觞连竹树，歌咏起鱼龙。花落空林雨，风传别院钟。淹留公子爱，移席转从容。行歌随步远，已到水云天。夜色千峰月，湖光万顷烟。衔杯心跌宕，脱帽态蹁跹。醉眼迷归径，相看枕腹眠。何必耽丘壑，居然鹿苑栖。片云双树顶，孤月上方西。罢酒闻清梵，探诗见旧题。归依空品相，不省在招提。隔夜忘醒醉，穷游别起端。绀林重驻马，宝阁几凭阑。飞刹金银涌，回峰紫翠盘。皇都多钜丽，是处有奇观。"}