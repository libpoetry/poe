{"id":"486239","title":"归来堂辞","dynasty":"明","author":"袁华","text":"翼翼兮新堂，高明兮孔扬。眷青龙兮东下，览凤凰兮南翔。堂中美人兮金玉其相，入直承明兮近日月之清光。踰河湟兮度陇蜀，历井陉兮上太行。瞻白云兮孤飞，怅万里兮游子。羌弭节兮县车，升斯堂兮奉甘旨。斑衣兮被被，列曾玄兮济济。舞婆娑兮称兕觥，乐怡愉兮岂弟。新堂兮翼翼，旅楹有闲兮孔安且硕。繄千秋兮万年，子子孙孙兮期永保而无斁。"}