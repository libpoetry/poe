{"id":"377338","title":"角招·傍花醉","dynasty":"清代","author":"蒋春霖","text":"傍花醉。无端一片、花飞又趁流水。画船春去矣。猛折绿杨，幽恨都起。芳游梦里。谱艳曲、流莺能记。昔日青青犹在，到风雨客归时，管想思千里。谁使。单衫聚泪。冰纨写怨，黄九诗轻寄。露桥惊后会。怕贴双蛾，羞郎憔悴。烟条踠地。似说与、飘零如此。叶落江潭尚未。漫忘却、玉箫心，银屏事。"}