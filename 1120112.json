{"id":"1120112","title":"钱使君知原生辰","dynasty":"宋","author":"陈棣","text":"天眷中兴瑞玉麟，果闻崧岳为生申。逢迎圣主千年运，领略东君五日春。济世丰功铭鼎鼐，传家清德冠簪绅。仙风道骨应难老，曾向瑶宫侍帝宸。十载幽居安绿野，一麾出守拥朱轓。华堂不听红儿唱，净几唯闻黄奶言。庭下芝兰方鼎盛，胸中梨枣已长存。梅花欲报和羹信，故遣清香到寿樽。"}