{"id":"1122597","title":"初入浙中三首","dynasty":"宋","author":"洪炎","text":"松竹笼官道，牛羊食野田。岊山低送客，荡水远涵天。乍听吴儿语，初逢伧父船。平生足未历，聊以慰华颠。我生豫章汭，游宦在京华。百粤非吾土，三吴亦尔家。客星严濑钓，西子越溪纱。一洗眵昏眼，如乘上汉槎。山村柿栗熟，客舍稻粱秋。池足能言鸭，蹊多喘月牛。如闻息战斗，剩欲起歌讴。鼓楫临江誓，谁为祖豫州。"}