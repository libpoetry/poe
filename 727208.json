{"id":"727208","title":"六忆诗四首","dynasty":"南北朝","author":"沈约","text":"忆来时。灼灼上阶墀。勤勤叙别离。慊慊道相思。相看常不足。相见乃忘饥。忆坐时。点点罗帐前。或歌四五曲。或弄两三弦。笑时应无比。嗔时更可怜。忆食时。临盘动容色。欲坐复羞坐。欲食复羞食。含哺如不饥。擎瓯似无力。忆眠时。人眠强未眠。解罗不待劝。就枕更须牵。复恐傍人见。娇羞在烛前。"}