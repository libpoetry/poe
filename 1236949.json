{"id":"1236949","title":"奉和帅初雨中见赠","dynasty":"元","author":"赵孟頫","text":"阴雨凄凄生夏寒，故人望望惜清欢。停云底事能相阻，后土何时可得乾。无事甘为犀首饮，切云聊着屈平冠。闭门客散且高卧，户外泥深没马鞍。正坐清谈与世违，交情如子定应稀。图书跌宕心犹在，裘马清狂意巳非。黄鹤未知何日返，饥乌故作傍人飞。溪南流水清如玉，终拟归休理钓矶。"}