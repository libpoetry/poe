{"id":"940179","title":"梁山泊","dynasty":"宋","author":"陈师道","text":"积阴风易作，隆寒声益急。百为定有数，一动必三日。奔隤水势壮，犦胅波头立。前行后浪促，突起旁抶射。奔腾万骑来，倏忽一箭疾。摧残蒲苇尽，簸荡鱼龙泣。私忧地轴脱，已分梁山没。向来万斛重，不作一叶直。舟行两水间，触夺声蟋蟀。路转帆举落，舟排冰叠积。经事长一智，中人所知识。千金不垂堂，岂复待一失。穷途得伟观，老气犹少色。事定未得忘，嗟来庶可及。"}