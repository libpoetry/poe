{"id":"74299","title":"双调·夜行船","dynasty":"元代","author":"马致远","text":"百岁光阴如梦蝶，重回首往事堪嗟。今日春来，明朝花谢。急罚盏夜阑灯灭。〈乔木查〉想秦宫汉阙，都做了衰草牛羊野。不恁渔樵无话说。纵荒坟横断碑，不辨龙蛇。〈庆宣和〉投至狐踪与兔穴，多少豪杰。鼎足三分半腰折，魏耶？晋耶？〈落梅风〉天教富，莫太奢。无多时好天良夜。看钱奴硬将心似铁，空辜负锦堂风月。〈风入松〉眼前红日又西斜，疾似下坡车。晓来清镜添白发，上床与鞋履相别。莫笑鸠巢计拙，葫芦提一向装呆。〈拨不断〉名利竭，是非绝。红尘不向门前惹，绿树偏宜屋角遮，青山正补墙头缺，竹篱茅舍。〈离亭宴煞〉蛩吟一觉方宁贴，鸡鸣万事无休歇。争名利，何年是彻？密匝匝蚁排兵，乱纷纷蜂酿蜜，闹攘攘蝇争血。裴公绿野堂，陶令白莲社。爱秋来那些：和露摘黄花，带霜烹紫蟹，煮酒烧红叶。人生有限杯，几个登高节？嘱咐俺顽童记者：便北海探吾来，道东篱醉了也。"}