{"id":"1104897","title":"呈陆农师","dynasty":"宋","author":"孔平仲","text":"比玉文章素出群，羊公仁政载前言。口谈典册开聋瞽，目想烟霄役梦魂。鬼谷纵横非世宝，贝多浮蠹逐时昏。日期儒术恢明主，王业光华燕后昆。同饮东洲俱醉容，谷莺应笑卧花丛。取交莫逆情相答，合宴多欢酒屡空。工欲代天君素志，心将浮海我家风。虫鱼草木吟何苦，古锦囊封寄逸筒。丁公松腹梦多灵，巫峡闻猿莫涕零。令德岂宜居茇舍，吉人终见作台星。生嫌鹰隼虚张翼，共喜芝兰暗有馨。香菊一尊歌数叠，且须频醉竹间亭。用舍随时未是穷，躬耕何必返耕农。辰惟去速须行乐，木为非材尚见容。口诵雅言披坠简，閒闻新语继华宗。小棠幽鸟依蕃府，付与花洲作附庸。果下名驹踏路莎，沙堤虽小未相多。夕天返照摇珠璧，玉宇微风荡绮罗。维棹水边舟不正，止车门外毂相摩。手搴露蕊真清旦，一样新翻蜀锦窠。"}