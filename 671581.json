{"id":"671581","title":"易㬢侯自楚致讯因寄诸子近艺","dynasty":"明","author":"凌义渠","text":"江汉纪南国，精灵何皦皦。百物府其中，云霞以为表。盛满泄文章，猥大不能少。易生有私忧，研心及昏晓。淳意准奇思，循循以自考。谓予言不谬，避人相追讨。疑时眦欲张，笑来头屡掉。其所偕游者，人人领慧早。共知宝其天，一朴藏馀巧。爪揽透血痕，孰云兹技小。片纸涉江来，岁莫新怀抱。蜡梅破微馨，映之香逾矫。一读一寻思，字字耐深杳。"}