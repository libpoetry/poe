{"id":"1243537","title":"招友人归隐行","dynasty":"元末明初","author":"叶颙","text":"中郎一绝爨下音，流水无思山无情。仲尼一为麟后尘，乾坤日月无光明。圣贤自古多轗轲，吁嗟吾子难独鸣。青山虽贵何足钦，黑貂未敝君休惊。片言不用脱屣去，富贵于我浮云轻。日饮一瓢岂予辱，日餐万钱非我荣。进退于道苟无愧，对人何必面发赪。幸有浮蛆之桑落，为君斟酌平生诚。幸有栖鸾之桐木，为君弹出无弦声。一弹石涧漱寒玉，再弹满耳松风清。酒酣更鼓三五曲，鱼龙鼓舞波涛萦。男儿出处须磊落，肯同儿女徒营营。麻鞋布衲见天子，谁能干谒公与卿。指踪利害谈世事，坐令海内皆升平。不将归卧南山阴，荷衣未必输尘缨。青山绿野总旧物，白鸥玄鹤皆昔盟。上饮千寻之涧瀑，下采百岁之春英。食之不饥复不老，永为终古天地精。斯言虽鄙倘见听，便当尽决沧浪之水，洗净平生不朽无用之虚名。"}