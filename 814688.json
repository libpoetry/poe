{"id":"814688","title":"无事到郡游三日二首","dynasty":"清","author":"郑珍","text":"入城耻人见，入店愁主恼。朝饭熟未兴，夜灯续还绕。默默但游寝，与语殊不了。客似无一识，来者尽头掉。劝客衣而冠，何家不堪造。渠门多贵人，无我未为少。我亦未用彼，敬谢不相嬲。莫五似裴迪，邈然清妙机。喜读不急书，堆桉乱不齐。兴来即相过，谈谐无町畦。清坐或终朝，不避子与妻。黄花长于人，色胜金留犁。告我春种时，亲送斤竹溪。大笑此言信，劳群十瓮齑。我言亦妄耳，子试妄听奚。"}