{"id":"829548","title":"杨柳枝 蓟门春柳词三十首，借比竹余音韵","dynasty":"清末近现代初","author":"周岸登","text":"律迟寒谷叹无春。剩挽枯条扫陌尘。一夕东皇偷点染，试妆争似隔年人。和雨和风镇日吹。才看起舞复低垂。轻狂不中花城选，惯为离人惹恨丝。火出心空树半残。尚垂青妩绾征鞍。紫骝嘶过花间去，错怨娇黄不耐攀。太液风多废起眠。月梳云沐自年年。新莺那识霓裳曲，舞向离宫吊暮烟。玉沟金水自回环。春殿葳蕤闭九关。燕子不知人世改，衔泥依旧觅巢还。一束宫腰太瘦生。回风回雪总堪惊。家山舞破春仍在，莫遣黄鹂更费声。学得啼妆掩醉妆。偷描浅黛点初黄。搴条挽作相思结，萦损愁春九曲肠。半罨宫墙半覆堤。落花无赖晚莺啼。一从黄竹歌声断，青雀归飞不肯西。千缕愁萦更梦萦。搓绵弄絮岂无情。因风面旋犹胜舞，飞度层城路不明。曾伴惊鸿妙舞来。灵和千树换新栽。虬柯半死新稊在，犹自依依九子台。淰淰波光冱晓寒。梨云如雪雨初残。婆娑写出龙池影，难着沧洲画稿看。莺梭燕剪两差池。织得霓旌卷凤旗。婀娜新华宫畔路，暗黄犹映万年枝。隋宫殿脚汉宫腰。舞送飞红过便桥。不管兴亡管离别，休将旧恨问新条。颦青亸碧殢人怜。露叶烟条未翳蝉。正是清明西苑路，葬花天气吊遗钿。已含离绪更含烟。万树园居带玉泉。莫问瑶池阿母事，新词凄绝鹧鸪天。罥日晴丝织曲尘。醺醺如醉绛都春。狗屠燕市今难遇，却唤流莺作酒人。万柳堂空致自佳。从教移植满天街。野云风概遗山曲，撩我寻春感旧怀。百啭宫莺别上林。旧尘新梦两沉沉。谁将苑转杨花曲，吹落繁枝减路阴。粘天踒地太纤柔。不待临风始欲愁。阿亸声中横笛怨，舞低斜月水明楼。几抛愁眼斗长颦。漫绾纤丝强赠人。飞过宫墙随苑水，不嫌呼作两家春。年涯泥絮黯心惊。忆得忘忧作赋情。刻意伤春复伤逝，千条一夕变秋声。三成玄圃九成台。曾按春人歌舞来。凤辇不归离苑锁，隔墙时见野棠开。拟倩游丝惹住春。踏摇时斗小腰身。榆钱买得抛家恨，一名思君清路尘。麝作流尘犀作株。莺邻燕户亦蘧庐。舆儓国嫒皆颜色，谁见当年卫子夫。结带题巾恐未堪。芜城哀怨忆江南。春风虾菜亭边路，小借清阴积水潭。涂成半额斗新眉。折得千条结网丝。眉样恨长丝恨弱，从渠玉貌解伤时。脆似苇苕散似萍。好春芳物付飘零。莺巢折后红绵薄，摇艳偏夸眼最青。梦云无据黯魂销。又踏杨花过谢桥。通体禁风留不得，只怜麟带压愁腰。轻丝流乱闭朱栊。舞竹歌桃一笑空。却怪絮花寒食路，夹城灯火九微风。梦华心事已成尘。绮岁清裁颂璧津。除却长杨兼羽猎，而今词笔属何人。"}