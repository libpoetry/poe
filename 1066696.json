{"id":"1066696","title":"再和","dynasty":"宋","author":"葛胜仲","text":"皑皑盈尺瑞，及此腊前臻。滉漾连三暮，萦盈遍九垠。青腰阴巧露，白帝羽仪新。坤轴埋藏厚，天潢泻落匀。瑶林变园榭，缟带逐车轮。膏润归农亩，雕裁自化钧。吟寒诗胆健，装冷妩眉颦。点袖朝正日，侵靴立仗晨。境同秋月净，句鄙散盐陈。白玉藏千室，黄云卜万囷。江皋迷宓女，姑射想神人。早晚晴光动，郊原探早春。"}