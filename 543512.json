{"id":"543512","title":"婺中三子诗 其一 刘参军孝标","dynasty":"明","author":"胡应麟","text":"嵯峨婺女郡，星斗垂寒芒。寥寥旷千载，气运开齐梁。刘生实天启，乳哺随高堂。翩然自北来，烨若孤凤凰。读书紫薇岫，一目逾十行。山栖表远志，绝交廑中肠。千言走珠贝，七录披琳琅。含毫策锦被，倏忽惊岩廊。遂令世主忌，坎壈终词场。龙蛇谅斯在，鸿鹄讵可量。矫矫七尺躯，耻为万乘降。胡然际悍室，妖牝啼朝阳。潜身叹孤犊，跛足追亡羊。太息敬通论，今古为徬徨。"}