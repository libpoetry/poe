{"id":"1214112","title":"拟古七首 其六","dynasty":"元","author":"周权","text":"偃蹇涧底松，婀娜原上柳。春风少年姿，辉映苍髯叟。俗情厌孤直，艳目分好丑。徒抱霄壑姿，落落谁见取。竞把黄金丝，送尽行人酒。一夕秋霜飞，柔条化枯槁。怀材贵适用，贞脆不同道。谁为岁寒人，共赏岁寒操。庄周梦为蝶，蝶梦亦蘧蘧。子綦吾丧我，隐几何嗒如。忘形与忘情，一念非异途。作梦未必真，似丧良非无。垢尽见自明，白生室乃虚。忘言对青山，悠然云卷舒。"}