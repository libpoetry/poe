{"id":"958566","title":"海滨石有根茎而生类于芝者俗呼为石花已为作记今日敷设花座严置净室普奉十方用结山斋净缘为此偈曰","dynasty":"宋","author":"郑刚中","text":"幻化无穷，天巧难觑。诸香妙华，种种呈露。都随春来，亦随春去。缤纷颠倒，与空同处。此华希有，周流四序。雨风雾烟，盈虚朝暮。以何因缘，其体坚固。无颜色染，无开落故。"}