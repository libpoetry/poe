{"id":"700584","title":"杂兴六言六首","dynasty":"明","author":"顾璘","text":"碧水澄溪日瑩，黄茅覆陇霜乾。鸟下平原片雪，人登峻岭千盘。古寺厓悬叠阁，危桥涧架孤亭。泉水归池始静，墟烟过树犹凝。路绝每稽厨传，山深罕识行旌。人过荒村犬闹，笳嘶远岫云惊。轩冕煌煌独贵，干旄孑孑谁贤。正恐五浆先馈，空令一榻长悬。境向静馀生动，身从冗地求清。嘉树阴边听讼，流泉声里传更。光阴逝者皆客，行藏寄也非吾。野宿身仍畎亩，乡心梦失江湖。"}