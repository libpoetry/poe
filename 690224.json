{"id":"690224","title":"子夜四时歌八首 春歌","dynasty":"明","author":"张时彻","text":"朝朝听鹊报，日日掩重闱。莫踏门前草，留踪待郎归。乍来结女伴，江头去浣纱。问讯郎消息，夜来灯烛花。女郎宛转歌，轻舟棹碧波。打动明珠碎，团团落青荷。日出望车尘，徘徊至日曛。拾得红茜草，染就石榴裙。凄凄复凄凄，月出光尚微。郎衣犹未绽，何得理侬衣。恻恻复恻恻，桑黄秋露白。持糜不能餐，持麻不能织。夜来风似箭，晨起雪盈床。侯门教歌舞，剪彩斗红妆。河水结层冰，疾风吹旷野。嗟尔衣裳单，独宿在车下。"}