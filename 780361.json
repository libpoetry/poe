{"id":"780361","title":"高阳台 客有谈卫源近事者，感赋此调","dynasty":"清","author":"周之琦","text":"鸩羽惊媒，龙音感悦，匆匆芳讯偷传。一纸相思，怨红啼湿银笺。连波别有牵魂处，甚回文、倦眼曾看。枉猜他，珠腕闲题，粉泪轻弹。无情河水东流去，打空城寂寞，萤火飞残。埋玉谁家，秦箫吹冷荒烟。人间多少伤心事，误南柯、浅醉酣眠。又争知，孔雀徘徊，还到郎边。"}