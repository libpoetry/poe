{"id":"1237259","title":"溪岩杂咏","dynasty":"元","author":"清珙","text":"道人缘虑尽，触目是心光。何处碧桃谢，满溪流水香。草深蛇性悦，日暖蝶心狂。曾见樵翁说，云边霅昼房。一钁足生涯，居山道者家。有功惟种竹，无暇莫栽花。水碓夜春米，竹笼春焙茶。人间在何处？隐隐见桑麻。山厨修午供，泉白似银浆。羹熟笋鞭烂，饭炊粳米香。油煎青顶蕈，醋煮紫芽姜。百味皆难及，何须说上方。红日半衔山，柴门便掩关。绿蒲眠蓐软，白木枕头弯。松月来先照，溪云出未还。迢迢清夜梦，不肯到人间。扶杖入松林，閒行上翠岑。鹤群冲鹘散，树影落溪沈。野果棘难采，药苗香易寻。澹烟斜日暮，红叶半岩阴。结草便为庵，年年用覆苫。纸窗松叶暗，竹屋藓花粘。麦饭惟饶火，藜羹不点盐。生涯随分过，谁管世人嫌。"}