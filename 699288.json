{"id":"699288","title":"顾玉山客嘉兴春晖楼前木芍药盛开因诵张平昌所和令狐祖公别牡丹诗曰平章宅里一阑花临到开时不在家莫道两京成远别春明门外即天涯因次韵别赋五首同寄","dynasty":"明","author":"袁华","text":"真态生香解语花，脸酣春酒醉儿家。陈王谩倚能词赋，翩若惊鸿洛水涯。万卉千葩孰与京，故人相见眼偏明。金槃玉露倾朝日，似对春风诉不平。烂熳春晖玉一阑，香笼绣幄醉中看。于今寂寞西园里，无奈罗裳怯暮寒。三九清斋修洞房，小楼午夜礼虚皇。殷勤金盌收花露，留待研朱校玉章。谷雨初晴三月时，燕飞帘幕昼迟迟。主人不见花开落，欲倩徐熙写折枝。"}