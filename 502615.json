{"id":"502615","title":"送释大冶归省还西塔兰若","dynasty":"明","author":"王恭","text":"西峰塔影连青汉，天半铃声度飞雁。朝散灵花世界香，夜悬灯火星河烂。此僧年少著袈裟，手持木杖口楞伽。身寄空门如槁木，心将秋水植莲花。两峰宴坐谈空寂，何事家山动遥忆。定里啼乌返哺声，别时春草忘忧色。学道由来不顾乡，道成应复念高堂。衲衣暂借斑斓舞，寿酒唯倾般若汤。清风溪上回轻舸，红叶吹霜向人堕。愿结三生石上期，只恐他生复无我。此别悠悠几日逢，回风暮雨送行踪。孤云野鹤悠悠去，目断金鳌一片峰。"}