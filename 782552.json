{"id":"782552","title":"节寿诗为邓主事锡礼伯祖母汤太孺人八秩初度","dynasty":"清","author":"戴亨","text":"造物无缺陷，人生罕奇节。万类转鸿钧，灵蠢递生灭。秀气之所钟，树立迥殊绝。邓君伯王母，赋性如冰雪。百年笃坎坷，适以成贞烈。十八丧所天，吊影啼孤鴂。痛欲殉九京，高堂念方切。俛首事翁姑，儿职代无缺。犹子锡礼父，茕茕四龄孑。保抱如亲生，注望隆阀阅。恩勤未及立，遽尔随电掣。太君偕幼嫠，性命相依结。是时锡礼君，襁褓犹未脱。众雏仰重慈，存孤互提挈。天意酷诸孙，母氏复永诀。柩下绕孩啼，索亲泪成血。酸声剌慈耳，听之心惨裂。哀哀寒无衣，未寒谋补缀。嗷嗷饥求餐，未饥筹餔啜。熊丸助精修，策励希英杰。经史穷精微，诗文悬日月。教育冀有成，劳肩庶可歇。次第愿有家，襟缡联名阀。新妇灿成行，云仍绵瓜瓞。事事身自亲，勤劬心力竭。戚里称贤淑，天家褒纯洁。一生历崟崎，坚白老磨涅。皇天鉴德操，昌后巍科掇。铨部授分司，太君年大耋。乞假被新荣，称觥承慈悦。懿轨播京华，瑶草遍贤哲。锡礼真贤孙，成名慰白发。太君顾之笑，欢极反悲怛。回首忆诸艰，泪下声呜咽。鹤发映霞篁，玄芝采盈襭。松柏色不寒，云鸾奋丹穴。禄养正无疆，食报非饕餮。伊余愧不文，巴词为细述。岂足备风诗，表微励闺闼。"}