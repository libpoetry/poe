{"id":"427544","title":"暗香 江南小别，荏苒春深，辽海倦游，寄怀贞一诸公，并留别居者","dynasty":"近现代","author":"黄公渚","text":"海程云邈。罥断魂冉冉，夕阳天角。何处中原一发，青山瘦如削。芳讯江南草长，归梦荡、飞花无著。谁解道柯烂纹楸，残奕已非昨。哀乐。付深酌。怕照鬓清霜，玉蟾先觉。茧丝自缚，身世吴蚕总成错。收拾伤春泪点，空幻作、兰釭红萼。待寄语，千万恨，晚风又恶。"}