{"id":"1235404","title":"杂著集陶句二首","dynasty":"元","author":"刘因","text":"人生岂不劳，终古谓之然。孰是都不营，早起暮归眠。过足非所钦，躬耕非所叹！但使愿无违，甘以辞华轩。正尔不可得，在己何怨天。自古有黔娄，被服常不完。荣叟老带索，饥寒况当年。何以称我情，赖古多此贤。善恶苟不应，鬼神昧茫然。是非苟相形，行止千万端。世路廓悠悠，聊且凭化迁。居常待其尽，任真无所先。诗书塞座外，弱子戏我前。亲戚共一处，馀粮宿中田。促席延故老，斗酒散襟颜。聊以永今朝，百世谁当传？"}