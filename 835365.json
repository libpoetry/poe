{"id":"835365","title":"满江红 其三 题读书秋树根图","dynasty":"清末民国初","author":"张慎仪","text":"渲染新图，犹略有、孟家风味。弈局人、荒琴不御，蝉签重理。静对盆兰花气袭，倦依篱豆茶香递。正风吹、落叶似翻书，可人意。朝读向，秋阴底。暮读向，秋声里。分刚日柔日，读经读史。疑义偶通开口笑，讹文随订从头记。指天边、雁字一行行，谁编次。"}