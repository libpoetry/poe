{"id":"1047750","title":"走笔酬亨甫所示二篇次韵和之 其一","dynasty":"宋","author":"沈辽","text":"邯郸一梦黄粱熟，人生正如水中木。不向黄尘瞠病目，悽悽犹寄一椽屋。物外日月无淹速，苟能自达万事足。清明神观何可渎，不在文章夸满腹。少壮已往谁能逐，此身正如车轪毂。始来齐山秋正肃，山间于于太古俗。穿云作巢倚山麓，白发老人谁检束。山松森森半天绿，松下石色如苍玉。古人清风那可续，夫子知我心所欲。饮光一衲隐穷谷，不复区区论往躅。"}