{"id":"635397","title":"送林梅村解元","dynasty":"明","author":"成鹫","text":"立身须作第一人，学佛当观第一义。丈夫圣谛且不为，选官选佛应无异。林君名字天下闻，贤书首荐称人瑞。文章于尔但秕糠，传入长安曾纸贵。岂知妙道中所存，明镜当空无一字。六年两度上金台，世路无人知国士。上元甲子三阶平，黄河见底麒麟至。大人利见会有时，看君出疆还载质。轻车熟道早登程，万里风云若平地。去时岭上花正开，到日皇州花下醉。春风得意远相闻，山中笑杀无名氏。老僧老矣不出门，吟诗送客无佳思。岐路因君赠一言，却恐贵人多忘记。休忘记，便作南宫第一人，更有人间第一事。"}