{"id":"632110","title":"示定原","dynasty":"明","author":"释函可","text":"卓哉子之师，见予心罔二。一笑割平生，萧然释重累。命汝从予游，衣履常不匮。愿汝作乔松，愿汝齐无畏。汝归必瞋喝，恐汝学业坠。师死殊铮铮，汝生宁愦愦。我能亮汝心，见我多含泪。汝行不自繇，汝志不自遂。所以咫尺隔，经月复经岁。我实愧汝师，汝颜不须愧。饮啄匪自今，兹事况其最。勿笑修福人，修福良足贵。"}