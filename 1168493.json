{"id":"1168493","title":"荅高山人兼呈权顾二侯","dynasty":"唐","author":"李白","text":"虹霓掩天光，哲后起康济。应运生夔龙，开元扫氛翳。太微廓金镜，端拱清遐裔。轻尘集嵩岳，虚点盛明意。谬挥紫泥诏，献纳青云际。谗惑英主心，恩疏佞臣计。仿徨庭阙下，叹息光阴逝。未作仲宣诗，先流贾生涕。挂帆秋江上，不为云罗制。山海向东倾，百川无尽势。我于鸱夷子，相去千馀岁。运阔英达稀，同风遥执袂。登舻望远水，忽见沧浪枻。高士何处来，虚舟渺安系。衣貌本淳古，文章多佳丽。延引故乡人，风义未沦替。顾侯达语默，权子识通蔽。曾是无心云，俱为此留滞。双萍易飘转，独鹤思凌厉。明晨去潇湘，共谒苍梧帝。"}