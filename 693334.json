{"id":"693334","title":"送李元善大参赴西广时予将乞病假三首","dynasty":"明","author":"苏葵","text":"回看初志欲何为，文事非长自可知。清世山河公屏翰，白头霄汉我衰迟。几年边报烦当宁，明日藩宣正及时。看取碧幢红旆去，自无兵甲在潢池。旧雨长安几局棋，星槎渺渺看先驰。公方子翌居温日，我爱尧夫在洛时。离合醉酲何处酒，行藏消息此囊诗。愚民也解知仁信，百十年来厚望谁。天南狼猎夜星高，屏翰真宜托俊髦。时世可忧应学范，文章无补欲师陶。高牙大旆谁先得，汗简微言我尚劳。明日问医如得假，也从邻境望旌旄。"}