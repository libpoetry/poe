{"id":"675326","title":"靖远楼公宴","dynasty":"明","author":"王廷相","text":"谈笑偶宾属，矫矫怀庾公。南楼一吹笛，千载流英风。我来就诸贤，攀眺临高甍。开筵接翠微，度曲散空蒙。渑酒未倾倒，夕阳下高舂。灯火乱星宿，鼓吹惊鱼龙。酒酣击剑歌，逸气凌烟虹。慷慨有遗响，何惭代里雄。葛亮抚南蛮，夷吾靖山戎。古来几豪英，平世留深功。矜名智所浅，伐善道乃矇。万事等浮云，我欲游无穷。"}