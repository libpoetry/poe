{"id":"203802","title":"念奴娇·层台云外","dynasty":"宋代","author":"王迈","text":"层台云外，阅古今、多少兴衰成败。老木千章，若个是、南国甘棠遗爱。群籁号风，繁阴蔽日，有此清凉界。宾朋在坐，朗然心目明快。更向会景亭前，登高吊古，此景何人会。岁岁春来春又去，独有灵台春在。早稻炊香，晚禾摇穗，管取三登泰。酿成春酒，把杯行乐须再。"}