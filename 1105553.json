{"id":"1105553","title":"乡人项服善宰鄱阳有政声人惜其去用郡圃栽花韵作诗数篇叙别遂和以送之","dynasty":"宋","author":"王十朋","text":"七岁名师世胄赊，云孙行实副文华。仁心驯及鲁恭雉，和气种成潘岳花。清白见知鄱水月，高明相照楚天霞。送君撩我思乡意，遥想吾庐日长麻。鄱江同事半年赊，直谅何人似去华。吏报圜扉多鞠草，民歌枯木再生花。暂留萧寺行逢雨，剩作新诗语带霞。褒德自应侯卓茂，清朝知己况如麻。江东回首莫云赊，寒食令人感岁华。皎皎丹心惟望日，星星短发不簪花。书传何处山名雁，酒忆吾乡水似霞。故旧相逢如问我，为言多病服天麻。公真有德如元令，我愧无才似李华。话别芝堂倾竹叶，送行鄱水涨桃花。眼看三匝乌逢月，心羡齐飞鹜趁霞。它日相期访刘阮，分桃采药饮胡麻。"}