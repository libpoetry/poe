{"id":"298611","title":"巢经巢观李少温篆书元次山浯溪铭拓本用皇甫持正题浯溪石韵","dynasty":"清代","author":"莫友芝","text":"道州山水篇，刻划固琐碎。疏花透凝寒，落落自真熊。名流必好事，矧以生聚外。隐于柳诸记，举帜作先队。少温六书学，醇驳难互盖。平生斯翁后，笔迹负精裁。居然参中兴，千载两无对。斯铭在乾嘉，谭者莫能槩。眼明经巢生，剜剔功实大。双胼饱群蜭，万本匈流辈。晴窗检奇踪，幽梦入秋濑。巉巉双石门，向我宁有待。"}