{"id":"770089","title":"庆清朝慢•为王阮亭题余氏女子绣西施浣纱图","dynasty":"清","author":"董以宁","text":"浪溅轻绡，烟浮素缕，若耶彷佛堪寻。溪畔浣纱人在，倚徙花阴。秋波接春水，更临风、却似慢沉吟。还恐被、风吹欲湿，小束双襟。绮窗内，绣床畔，念此时眉际，未有愁侵。只想苏台月晓，香径春深。自与大夫别后，可曾重捧旧时心。多应向、水晶帘下，几度停针。"}