{"id":"720230","title":"忆幼子","dynasty":"明末清初","author":"潘高","text":"少年会有役，辛苦何足言。四十今过二，向后多衰年。拨弃悠悠情，当从予所便。夜分偶感触，顾影心悁悁。忆我去冬时，种麦来溪田。小儿才五岁，叱叱扬耕鞭。随我至溪畔，背我弄溪泉。日暮徐来归，持锄趋我前。今春忽假馆，僻近西山偏。牵衣频送我，正傍溪田边。溪水亦活活，溪麦亦芊芊。自从别家来，岁月如流迁。麦今已可刈，儿今谁共怜？我意欲反棹，遇事苦迍邅。怀乡方伫立，东望惟云烟。"}