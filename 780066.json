{"id":"780066","title":"疏影 咏落照遥和钱舍人","dynasty":"清","author":"曹贞吉","text":"斜阳欲下。学西流弱水，如电倾泻。未免多情，弄影苍然，回光更恋亭榭。明霞几缕霜天赤，掩映作、江山图画。最撩人、乌桕丹枫，常是借他声价。依约黄昏近矣，齐飞并孤鹜，秋色潇洒。莫向楼头，赚得愁人，一地迷离生怕。平芜衰草凄凉处，有多少、暮云归马。倩开元、小李将军，海岸断红描写。"}