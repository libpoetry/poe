{"id":"173896","title":"时升咏雪禁体物矣而彥序复为之取韵尤严勉强","dynasty":"宋代","author":"郭印","text":"朔风吹空高冈裂，忍冻幽人心似铁。今朝云色一天同，片片如簁堕浓雪。影摇寒水照曈曨，声泻黄芦听骚屑。涧谷凝时麕鹿死，园林压处桑偷折。乃知造物本均平，高下不论凹与凸。登临四顾浩漫漫，千村万落青烟灭。忆昔子卿使匈奴，不拜穹庐何勇决。漠北酸寒十九年，鬓须脱尽形容薾。故人今亦在穷荒，高风凛凛皆传说。鸿雁南来好击书，应念邦家五情热。"}