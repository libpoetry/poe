{"id":"672577","title":"送王原常用其留别诗句为题三首 其二 璧水日论心","dynasty":"明","author":"杨守阯","text":"西北有高楼，逶迤上千仞。回澜俯绿水，阿阁凌青云。中有弦歌曲，知者识其真。自云良家子，选择趋严宸。佩玉曳罗裳，欲以充下陈。朱颜俗不薄，燕赵多美人。无盐逐乡里，毛施亦逡巡。容华恐消歇，抚心一以矉。明德苟不亏，燕婉终相亲。芙蓉湛秋水，桃李熙阳春。随时爱容辉，无为长苦辛。赠君金琅玕，报我青玉盘。"}