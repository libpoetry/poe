{"id":"1236395","title":"和贾县尉秋日往山中诗韵二首","dynasty":"元","author":"陈镒","text":"野桥村路雨初晴，满袖凉风马足轻。松下几年淹宦况，山中九日动诗情。逢时又见黄花发，感事俄惊白发生。且喜囊中无长物，只留琴剑伴回程。山色苍茫翠欲流，行经熟路忆曾游。西风鸟影寒塘晚，细雨蝉声碧树秋。过眼年光如急电，伤怀世事等浮沤。知君为国勤劳苦，一寸丹心有百忧。"}