{"id":"1143692","title":"杂兴三首","dynasty":"宋末元初","author":"方一夔","text":"自合林泉着散仙，虎蛟在处卧山渊。未秋已拟偿新谷，计月先愁欠子钱。冷眼惯看平地险，薄情谁念死灰然。人生还有相逢处，昨日淮阴召少年。漫向松边倚瘦筇，一生襟抱与谁同。照人不老古今月，送客多情南北风。才尽悬知诗作祟，数奇莫与命争穷。冶金百炼今无几，休向人前说事功。经秋春蕙叹时过，归卧南窗竹一坡。世味甚轻贪欲少，交情稍重怨恩多。羞从绿酒看霜剑，悔把青灯误雨蓑。技痒未能忘习气，新诗写罢更长歌。"}