{"id":"1128500","title":"伯父致政通直取谢灵运诗句作萧散堂赋诗次和寄二首","dynasty":"宋","author":"葛胜仲","text":"神武门高早挂冠，首嗟荣路久淹蟠。诗辞故故推灵运，禅语时时对道安。书字不誇云五朵，卧閒偏怯日三竿。遐龄清德全真乐，谁识荣期善自宽。青云谁羡猛飞翰，解组归来分屈蟠。唯以道腴从已味，肯将心法逐人安。林迷晓嶂云千叠，舟漾春塘水半竿。退隐州闾名愈重，坐令鄙薄化敦宽。"}