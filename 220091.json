{"id":"220091","title":"送庾侄亲迎延平李先生家","dynasty":"宋代","author":"李处权","text":"庾郎吾家千里驹，朝暮勤苦读父书。少年绰有老成态，月旦考订评乡闾。明当别我择贤妃，结束琴剑谁挽裾。春空吹晴惠风畅，烟草弄色和气舒。野桥融洩柳絮合，石岸惨怆鸣鶢鶋。乘龙有期弗获饯，数椽政葺渊明庐。旅愁冥思莫排遣，离恨挂臆难扫除。况当春晚气暄淑，著体欲醉甘体如。修程所嘱盖养摄，礼毕早办双飞舆。妇翁传道世大儒，习俗再使淳古初。稔知贤舅继家学，子如从之师有余。归来阿叔待审订，义路礼门从广居。"}