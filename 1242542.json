{"id":"1242542","title":"五王行春图","dynasty":"元末明初","author":"张昱","text":"开元天子达四聪，羽旄管籥行相从。当时从驾骊山者，宰相犹是璟与崇。华萼楼中云气里，兄弟同眠复同起。玉环一旦入深宫，大枕长衾冷如水。兴庆池头花树边，梨园小部俱婵娟。杨家姊妹夜游处，银烛万条生紫烟。宁知乐极哀方始，羯鼓未终鼙鼓起。褒斜西幸雨淋铃，回首长安几千里？"}