{"id":"2341","title":"自考功员外授给事中","dynasty":"唐代","author":"沈佺期","text":"南省推丹地，东曹拜琐闱。惠移双管笔，恩降五时衣。出入宜真选，遭逢每滥飞。器惭公理拙，才谢子云微。案牍遗常礼，朋僚隔等威。上台行揖让，中禁动光辉。旭日千门起，初春八舍归。赠兰闻宿昔，谈树隐芳菲。何幸盐梅处，唯忧对问机。省躬知任重，宁止冒荣非。"}