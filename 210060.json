{"id":"210060","title":"齐天乐·泽国楼偶赋","dynasty":"宋代","author":"陈允平","text":"湖光祗在阑干外，凭虚远迷三楚。旧柳犹青，平芜自碧，几度朝昏烟雨。天涯倦旅。爱小却游鞭，共挥谈尘。顿觉尘清，宦情高下等风絮。芝山苍翠缥缈，黯然仙梦杳，吟思飞去。故国楼台，斜阳巷陌，回首白云何处。无心访古。对双塔栖鸦，半汀归鹭。立尽荷香，月明人笑语。"}