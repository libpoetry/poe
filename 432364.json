{"id":"432364","title":"对酒三首","dynasty":"近现代","author":"杨寿杓","text":"南山有猛虎，腥风振林木。嗟尔射猎人，负矢穷山谷。虎怒不可撄，撄怒激相扑。韬弓出丛莽，养祸长此族。背麓多农家，问询少鸡畜。东邻老妪子，昨者山下牧。月黑绩灯明，西邻闻夜哭。虮虫处裈间，亦曰此邦国。吮人血与膏，快意五鼎食。昏昏自朝暮，逐逐日蕃息。运尔机械心，竭尔蠕动力。因人以为生，生死在反侧。杀身行自取，蠢哉剥肤贼。信陵佳公子，醇酒而妇人。岂曰无良识，乃自贼其身。孤松蟠霜雪，幽兰发和春。物既贵适性，人亦守吾真。真性一拂戾，质干乃其宾。我行已云倦，所思役风尘。机巧日相接，行路谁为亲。悠悠古人意，俯仰泪沾巾。"}