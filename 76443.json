{"id":"76443","title":"闻虏酋遁归漠北","dynasty":"宋代","author":"陆游","text":"幽州遗民款塞来，来者扶老携其孩。共言单于远逃遁，一夕荆棘生燕台。天威在上贼胆破，捧头鼠窜吁可哀。妄期旧穴得孳育，不知天网方恢恢。老上龙庭岂不远，汉兵一炬成飞灰。陛下中兴天所命，筑坛授钺皆雄才。煌煌九霄揭日月，浩浩万里行风雷。虢山多兽可游猎，汝不请命何归哉！"}