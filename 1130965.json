{"id":"1130965","title":"赵主簿以许旌阳李八百像刻来因得二首","dynasty":"宋","author":"韩淲","text":"眇眇西山路，谁知许旌阳。馀事断蛟尔，剑气聊自藏。群阴养魑魅，往往常披猖。安得从其游，像刻不可忘。君能一吊古，摹遗劳持将。定非凡子须，相与弥慨慷。萧萧八百洞，高安尚流传。谓李脱亦可，貌出真神仙。洗我短世悲，遐哉谓之玄。安得从其游，弃置尘垢膻。君能一吊古，摹归遗何偏。涧头霜叶寒，相与知其贤。"}