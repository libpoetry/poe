{"id":"1027983","title":"巾山","dynasty":"宋","author":"楼钥","text":"两鳌赑屃随西行，势欲吸尽西江清。是谁缭以千丈城，欲去不去岂不灵。化为青山镇东溟，首冠窣堵双峥嵘。安舆从东喜逢迎，笑指鳌背同来登。春残雨足绿阴成，山鸟相和声咿嘤。自从半山经小亭，仰望巨石扶轩楹。千山万山拥翠屏，阴霾扫静纤云兴。翠微下有长江横，衮衮不尽千古情。广轩俯瞰万瓦平，佳处历历堪指名。雪蓬蹙云连曲肱，蜂房蚁垤栖残僧。扶栏更上三两层，一览物象无遗形。徙倚未厌茗椀倾，长啸两腋清风生。亲颜甚怡轮为停，我亦色笑喜不胜。愿我双亲俱遐龄，方瞳鍊颜华发星，如此两峰相对青。"}