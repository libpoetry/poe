{"id":"815205","title":"杂诗二首","dynasty":"清","author":"洪繻","text":"我有一卷文，奇气吐氛氲。清涌沧江水，高凌华顶云。追古或不及，矫时已不群。谈笑无千载，詑叱无三军。风流可自足，不数公侯勋。他日传名山，或亦俎豆尊。韦、杜富贵儿，挥霍日酣醺。楼台环紫帐，声色酗红裙。旨哉昌黎言，此辈如聚蚊。诗书滋味佳，膻臭不可闻。我愿以风雅，澡沐日三薰。我有四壁书，宛委神仙居。俯仰千古事，至乐不我如！翱翔振金玉，罄咳鸣琼琚。时或求古义，沧海钓鳌鱼。时或列陈编，庙堂布璠玙。咀嚼有馀味，吐纳凌清虚。堪叹阿堵物，尘浊累累储！王戎身自鄣，守之辄盈车。一旦邯郸醒，大梦失华胥。何如罗万卷，百城拥有馀！"}