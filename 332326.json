{"id":"332326","title":"忆旧游·春日过素姊妆楼，见棠梨一树，触伤心为谱是解","dynasty":"清代","author":"曹景芝","text":"正琐窗寂静，绣阁凄凉。触景酸辛。和泪庭前立，便遗容如在，难替招魂。一纸相思写出，悄向玉炉焚。纵路隔幽明，寸心不断，离绪难论。思君。渺何处，惹多少新愁，挨到黄昏。未见伶俜影，剩棠梨一树，为写春痕。怅煞谢娘去后，没个惜花人。只独倚回栏，追思往日空怆神。"}