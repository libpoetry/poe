{"id":"675046","title":"复送顾华玉限韵限体","dynasty":"明","author":"杭淮","text":"凉生六月蓟门秋，浩荡河山景茜舟。渺渺云兼江燕没，娟娟烟傍渚花浮。高天灏气开行色，沧海文星彻舵楼。衣彩已凌淮水曲，鸡声犹忆凤池头。嫖姚骥子膺长御，九万鹏图入壮游。天署清高铨选府，地灵盘礴帝王州。阳秋行见照千古，劲笔须知回万牛。裴楷清通元自异，商衡眉目更谁收。飘飖思远风云上，振荡词雄金石投。籍籍麒麟黄阁迥，早看功业耀前修。"}