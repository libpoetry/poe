{"id":"1045013","title":"送蒋宪颖叔","dynasty":"宋","author":"徐积","text":"五岭之南，其极西徼。其旁大海，木深山峭。内有溪洞，外有交趾。皮厚肉坚，铁为骨髓。雉兔伏藏，猱猿突起。动如飘风，猛如湍水。独恩不畏，独威不怀。扰之则去，抚之则来。恩之与威，不可去一。宽猛交济，不可无术。坐当一面，则有帅臣。按刑将漕，要皆得人。以德以才，公称其选。能不择官，义不辞远。始闻有命，严装以需。青毡角簟，药鼎茶炉。琴堂旧谱，铃阁新书。史帙签重，诗囊卷粗。前施斋舫，后设行厨。公既拜命，不敢宁居。乃戒徒御，乃建帆樯。鸣刁击鼓，旗帜开张。州人感恩，父老童稚。知不可留，以足顿地。或前塞路，或后从行。或献花酒，或犒从兵。或望于野，或送一程。即日渡江，江南春早。雪尽冰消，江山如扫。柳径桃蹊，梅花芳草。沽酒村遥，卖鱼船小。晨散乌群，暮归白鸟。春正好时，已到岳阳。岳阳楼下，苍苍茫茫。岳阳楼上，飞沫浮光。江山旧物，吴楚凄凉。夜宿巴陵，晓过洞庭。湖中水绿，湖口山青。黄陵古祠，长沙古路。潇江湘江，风烟古渡。岳麓茶林，沙洲橘树。此时春深，衡阳雁去。时饮一杯，时吟几句。更望九嶷，清诗无数。揽辔登山，日日西南。褰帷叱驭，车不停骖。乃有部吏，乃有蛮酋。青衫负弩，锦帕缠头。公曰使者，实典兵刑。增置强弩，多募土兵。宜浚其隍，宜坚其城。公曰弓手，宜如旧制。加之训练，可使精锐。可代城郭，为民捍蔽。公曰民命，悬在狱官。不可不慎，不可不宽。宽于善良，勿失有罪。恶人如虎，养之成害。公曰生民，不可无教。教民之官，县令最要。今则不然，困于簿领。甚者可除，烦者可省。仍复乡官，则无所病。凡我部吏，各恭厥职。夜则精思，昼则宣力。一节当官，赤心为国。如此教告，如此施设。吏则心服，民则心悦。诸公闻之，荐者交章。朝廷器之，下诏褒扬。召而用之，优于冯唐。"}