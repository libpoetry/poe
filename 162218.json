{"id":"162218","title":"和洪教菊","dynasty":"宋代","author":"林之奇","text":"陶令遗世情，尚余爱菊念。菊亦有可爱，爱之苦不厌。我观傲霜枝，真金赴烈焰。道韵轻园绮，孤标敌针奄。配以靖节名，万古不为忝。况兹中央色，独许此君占。凝然端正姿，不受红紫艳。草木吾味同，世情那得染。璀璨归来辞，斯言了无玷。偶亦爱此花，秋来朝幕餍。富贵两浮云，天地一旅店。是中论饥饱，本自无赢欠。便拟学渊明，奈此才不赡。菊资三径荒，酒须十分滟。待读悠然句，乃无雍彻僭。但论广文诗，瘧愈不须泛。"}