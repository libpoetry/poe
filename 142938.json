{"id":"142938","title":"寿刘丞·岳之大兮公器宇","dynasty":"宋代","author":"洪咨夔","text":"岳之大兮公器宇，岳之秀兮公精神。平生节义磨天地，冰雪丰姿了无翳。词锋凛凛人胆寒，少年斫却月中桂。人指杭川之绕东，于今清澈亦如公。太平官府能重创，等闲清兴独哦松。他年三凤成名了，笑道双亲犹未老。料应坐席暖方生，双赴九天紫泥诏。金鸭香浓庆诞神，好看戏采满堂新。不须把酒殷勤祝，岳算从来无尽春。"}