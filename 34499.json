{"id":"34499","title":"钱塘对酒麴","dynasty":"唐代","author":"陈陶","text":"风天雁悲西陵愁，使君红旗弄涛头。东海神鱼骑未得，江天大笑闲悠悠。嵯峨吴山莫夸碧，河阳经年一宵白。南州彩凤为君生，古狱愁蛇待恩泽。三清羽童来何迟，十二玉楼蝴蝶飞。炎荒翡翠九门去，辽东白鹤无归期。鸱夷公子休悲悄，六鳌如镜天始老。尊前事去月团圆，琥珀无情忆苏小。"}