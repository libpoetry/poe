{"id":"279307","title":"木兰花慢·江春连雨，寄闷","dynasty":"现代","author":"周岸登","text":"四风皆致雨，酿春恨，满江城。叹柳径桃蹊，芳郊绣野，沟浍皆盈。才晴。又还饾饤。更雷车、雹转练瓢倾。梁上频惊睡燕，树閒并坐愁莺。丁宁。斗草踏青。虚赚我，几钗盟。念枉劳偻指，花朝过了，凝望清明。游情。梦都未款，任宵檐、铁马闹东丁。禁对兰釭照冷，闷寻倦枕余酲。"}