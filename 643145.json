{"id":"643145","title":"送万玉润往杭州","dynasty":"明","author":"胡奎","text":"朝看玄都花，暮折洪都柳。笑拍洪崖肩，醉酌麻姑酒。槐里堂上好弟兄，去年相别凤凰城。却怜春草池塘梦，飞过南州孺子亭。浩饮酣歌复相见，白头顿觉身强健。此地岂无新相知，新知何如故交面。伯也买牛归力田，仲也又上东吴船。我家正在南斗下，卜筑草堂沧海边。荷叶圆时君定到，一段离情向谁道。稍待秋风白雁来，便中先寄乌纱帽。"}