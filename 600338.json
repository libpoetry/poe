{"id":"600338","title":"送任白甫孝廉应试","dynasty":"明","author":"王弘诲","text":"揭竿趣灌渍，所得仅鲋鲵。小说干县令，大达亦已迂。东海有大鱼，奋鬣扬其鬐。白波荡若山，燀赫千里披。何人具六物，临渊空自嗤。吾闻任公子，天钩蹲会稽。向来苦何得，旦旦常垂缁。一朝大鱼来，蹈没离腊之。得食惊属厌，浙东遍苍梧。小大固有适，穷通亦其时。笑彼轻才士，浪苦徒奚为。"}