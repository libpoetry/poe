{"id":"735259","title":"郑谷口隶书歌","dynasty":"清","author":"孔尚任","text":"鲁中汉碑存十一，任城有三阙里七。郑固墓铭峙东平，苔蚀榛荒亦未失。汉碑结癖谷口翁，渡江搜访辨真实。碑亭凉雨取枕眠，抉神剔髓叹唧唧。惝恍拱揖汉代贤，梦中传授点画毕。蝉翼响拓携满囊，晓风吹须策驴疾。归来检付高手工，蜜香侧理装成帙。碑额碑穿碑阴完，《集中录》中无缺逸。文檀为函玉为签，琳琅金薤照晴日。谷口危坐四壁观，何殊蠹简蝌蚪漆。以指画腹昼夜思，久久古人精神出。纵横能为径丈书，小者针虿皆绵密。横飞直牵力千钧，盛年已入中郎室。如今垂老不轻挥，瘦臂撑拄肩崒嵂。镫下为我摹数番，古劲如镵金石质。汉后隶书谁登峰，学问无如谷口笔。珍重藏之胜藏碑，赞服作歌美非溢。"}