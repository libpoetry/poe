{"id":"1114186","title":"次韵和渊明饮酒诗二十首","dynasty":"宋","author":"李纲","text":"是心本纯白，利害俶扰之。陶然到醉乡，还此未扰时。古人重酒德，妙意端在兹。嗟予数杯量，径醉不复疑。既得醉中趣，安用杯常持。醉中忘万物，一视渊与山。坠车神不惊，庄周非寓言。是乡岂华胥，逸乐不记年。谁能造其域，勿为薄俗传。世俗愈浇薄，惟酒陶真情。如何遁世士，更以酒自名。嗟我方远谪，慷慨念平生。酌此一壶酒，宠辱那复惊。醉中露天机，往往以诗鸣。骏足有远步，逸翮无卑飞。羁絷因罗网，惨澹终年悲。得酒且欢喜，醉乡真所依。路稳良易到，时和可忘归。不复梦周公，甚矣吾其衰。惟当饮醇酎，此志慎勿违。独酌有真趣，何须歌管喧。既醉谢羁束，不知冠屦偏。扶挟烦侍女，颓然倾玉山。方游无何乡，命驾殊未还。醒来念前乐，欲辩诚难言。异论相矛盾，儒墨竟谁是。仲尼虽大圣，宁免叔孙毁。得酒当痛饮，忘形相汝尔。采芝白云中，愿学园与绮。风露飒秋色，东篱菊有英。泛此忘忧物，宽我羁旅情。故人饷佳酝，樽空还自倾。云外鸿雁度，堂中蟋蟀鸣。忽忽岁将暮，聊复乐此生。我本田野人，萧然岩壑姿。麋鹿喜丰草，鹪鹩安一枝。误学霸王略，肯吐陈平奇。世故乃如此，拙谋何所为。宾至且饮酒，吾身岂长羁。嘉葩含团香，气至辄自开。置之白玉堂，可慰君子怀。少有高世心，壮年此志乖。君门植梧桐，参彼鸾凤栖。谋身一何拙，堕此百尺泥。却笑东方生，取容事诙谐。四方有定位，醉中初不迷。立志既尔尔，岂复中道回。珥笔螭殿坳，谪官鲸海隅。庭闱在千里，山川阻脩途。梦中欣得还，亦复劳驰驱。觉后谋一醉，三杯即有馀。何当听从便，返我梁溪居。三径渊明居，一区子云宅。吾生诚易足，处静期息迹。负郭千亩田，种秫当八百。酿为瓮盎春，悠然举大白。于世复何求，安用长太息。饮酒资红裙，其乐未为至。欢然文字饮，兴逸不知醉。放怀溪山间，雅饮亦其次。裸裎岂是达，温克乃足贵。醉乡谁不到，未必能知味。樽俎为舟车，游此醉乡境。但愿未死前，常醉不用醒。醒来寓翰墨，万事劳总领。譬犹锥处囊，脱出终露颖。虎豹岂犬羊，文章自彪炳。吾年行四十，意气非少时。世故茫不识，惟好古人词。篇章自娱悦，适意良在兹。此外付之拙，直道不复疑。黄卷千万言，圣贤岂吾欺。世事皆分定，饮酒姑安之。萌心皆拙谋，游世用直道。乐天吾何忧，发愤不知老。惟有杯中物，可以慰枯槁。三杯颊生红，便觉颜色好。曲生端可友，金玉非吾宝。醉中亦慨然，志节还表表。少年学神仙，日诵琼笈经。交梨与火枣，丹鼎期必成。呼吸存夜气，宴坐至五更。岂知糟曲中，醉乡即黄庭。玉池滟生肥，天鼓常自鸣。酩酊欲仙去，超然离世情。霜林陨寒叶，淅淅随西风。拙翁感节物，颓然坐轩中。独酌一樽酒，不知穷与通。栖鸟忽惊去，子岂曾伤弓。人以谪而穷，我因谪而得。博考圣贤书，独立愈不惑。世道迭污隆，时命有通塞。驾言游醉乡，疑是华胥国。漠然无是非，于此可以默。结发观国光，壮年跻膴仕。怀恩重泰山，欲报轻小己。幸立不讳朝，缄默诚可耻。晨趋玉陛前，暮谪闽山里。飘零若萍梗，此志谁复纪。行藏岂异途，川流与渊止。不如饮美酒，世态何足恃。举世人事伪，惟酒存天真。饮多不如少，饮醨不如醇。借问何以然，每醉意每新。笑指黄金罍，是中可逃秦。糠秕铸尧舜，万世同埃尘。二豪侍坐侧，议论徒慇勤。我读古人书，独与渊明亲。北窗傲羲皇，桃源将问津。膝横无弦琴，头著漉酒巾。我醉君且去，为已非为人。"}