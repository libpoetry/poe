{"id":"574276","title":"蓉溪书屋歌","dynasty":"明","author":"邵宝","text":"绵州城东结书屋，秋晚芙蓉花簇簇。主人他日一归来，手检牙签三万轴。花谢花开清梦遥，主人执法立中朝。门前不植渊明柳，观里曾歌禹锡桃。主人怀思客赋诗，此是诸郎擢第时。西曹法吏春秋笔，东阁儒臣雅颂词。君不见剑阁巉岩去天近，左右峰峦相控引，回首蓉溪云隐隐。"}