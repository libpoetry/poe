{"id":"1132075","title":"廉村族人命赋唐补阙薛公墓","dynasty":"宋","author":"薛嵎","text":"一自东宫吟苜蓿，吁嗟直道竟难容。精忠夙伫危邦虑，明哲宁高避世踪。疏傅有心辞汉陛，甘盘无梦佐商宗。寥寥千载闻风者，引领犹能式墓松。何处青山无白骨，先生高节死犹存。古今人物一抔土，闽浙诗书百世孙。乡邑有祠尊往哲，樵刍知禁避荒垣。断碑残碣堪摩拭，惭愧年年宿草蕃。"}