{"id":"305026","title":"飞鱼滩·山灵厌寂寞","dynasty":"清代","author":"陈德荣","text":"山灵厌寂寞，推石堆山坳。河伯怒驱之，奋作风雷号。水头落云中，势与帆樯高。舵工挟长技，一叶随惊涛。撇捩转石罅，生死争秋毫。瞬息数百里，东逝不可招。我舟逆流上，飞泉洒林梢。仆夫引竹缆，舟子刺松篙。进尺还退寸，目瞪心摇摇。势平流忽散，巨舰轻如毛。暝色赴林壑，停泊傍渔舠。吹火煮夜粥，共慰推挽劳。重唇白甲鱼，出网鲜可疱。掩篷读我书，斟酌樽中醪。前滩名虎啸，西上更岧峣。且复永今夕，何暇问明朝。"}