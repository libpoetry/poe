{"id":"1109343","title":"拟古六首","dynasty":"宋","author":"刘攽","text":"南辕适郢都，日与冥山背。重生与徇名，夙昔不相待。藜羹采薇蕨，芰制兰为佩。游乐天地间，安知一身外。麒麟斗大荒，日食星见沬。夷齐饿西山，咨嗟尔胡罪。泽陂生芙蕖，映此蒲与荷。彼美不可逢，忧心涕滂沲。行乐在及时，株林起酣歌。欢宴未渠央，国门拥干戈。巫臣视不悟，室家婴祸罗。谋己既不忠，孰能为君多。赵王飞龙驾，翱翔羾天关。尘土暂反顾，金玉高如山。自喻固适志，超遥亡愧颜。安知马服子，军破不得还。前亡四十万，后复围邯郸。虚盈固天理，循环乃无端。觉寐已不殊，何况百岁间。嗟嗟道傍子，万金非所安。秦昭登西山，慕与火帝游。颓林刊乔木，诏世为博筹。富贵良未厌，夸谩岂知尤。投龟诟苍苍，楚灵轻九州。涂穷乾溪旁，众散不可留。徘徊饿山泽，觉失涓人畴。新王固有命，玉衣被累囚。嵯峨三神山，浩荡仙圣游。金台冠绝景，玉果垂千秋。龙伯日已侵，巨鳌幸无忧。波涛各一隅，但见云气浮。跂予望可及，隐约清浅流。大帆交问津，长风辄回舟。不怨道路邅，所悲到无由。世主自甘心，仙者非有求。老莱隐穷楚，因与时世隔。暮归怪车辙，夜起避山泽。若人不可见，况肯低颜色。安知丛台下，一旦三千客。西边竟不还，嗟哉少良画。"}