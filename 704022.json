{"id":"704022","title":"寿陈参政宗理母","dynasty":"明","author":"韩雍","text":"婺女星光昨夜新，满堂贺客拜慈亲。金衣笑对黄花晚，玉脸浓添绿酒春。膝下喜看三品贵，筵前饱饫八方珍。西池阿母桃将熟，还儗持来庆此辰。白发萱堂近九旬，喜逢初度乐无垠。橙黄橘绿秋将暮，桂子兰孙孝愈纯。明主有恩封诰重，高年无恙赐袍新。人间盛福应全备，遐算还期至大椿。"}