{"id":"683691","title":"和峻伯蓬莱阁六绝","dynasty":"明","author":"王世贞","text":"坐看红日映天鸡，曙色中原一瞬齐。雄观古来谁得似，昆崙高柱大荒西。虚无紫气映蓬莱，水落青天忽对开。已借鳌簪为岛屿，还从蜃口出楼台。绛节秋逢鸾鹤群，安期遣信欲相闻。袖中亦有千年枣，不羡瀛洲五色云。早晚苍龙自在眠，春波织就蔚蓝天。风雷忽捲秦桥去，日月还依禹碣悬。万乘秋风屈布衣，沧桑今古定谁非。田横五百应如在，徐市三千竟不归。君汎仙槎拟问津，我从东海学波臣。隋珠却坠双明月，鲸岛寒光夜夜新。"}