{"id":"1253069","title":"江南曲","dynasty":"元末明初","author":"刘基","text":"江北垂杨未爆芽，江南水绿万重花。北人尽道江南好，江南才到便为家。金陵好是帝王州，城下秦淮水北流。惆怅江南旧花月，女儿尽作北歌讴。洞庭湖色碧于蓝，潇湘日融花欲酣。黄鹤楼中留醉客，懒人天气是江南。钱塘胜地作南都，纨绮如云隘广途。想得燕山风雪夜，断魂相语怨西湖。桃叶渡头春水平，莫教城上哓莺声。中原无限英雄泪，并入江南送别情。无情白日去如梭，有限青春可柰何。江北风沙人住少，江南粳稻雁来多。生长吴侬不记春，乡音旋改踏京尘。丫头小妓相偎坐，众里矜誇是北人。"}