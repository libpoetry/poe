{"id":"684675","title":"题静照轩","dynasty":"明","author":"王绂","text":"门掩閒庭草色新，箪瓢穷巷不知贫。东风一夜消残雪，花柳眼前随处春。窄窄轩居傍水开，北窗凉细梦初回。南湖新涨雨声断，荷芰触风香自来。凉雨初收爽气生，竹窗灯火读书声。夜深掩卷忘言坐，明月满天风露清。寻常客不到山家，松火寒炉自煮茶。风雪闭门才十日，不知春已到梅花。"}