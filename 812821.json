{"id":"812821","title":"秋病四首","dynasty":"清","author":"吴敬梓","text":"女兰香细掩窗纱，白袷单衣病里加。一缕药烟当水槛，寒蝉声断夕阳斜。素领应随秋气深，却缘消渴罢弹琴。美人一赋堪千古，何用子虚与上林。当风怕看来宾雁，苦雨愁闻逐妇鸠。不是邻家遗潘沐，那能临镜强梳头。屯贱谁怜虞仲翔，那堪多病卧匡床。黄金市骏年来贵，换骨都无海上方。"}