{"id":"146592","title":"天台游山","dynasty":"宋代","author":"陈知柔","text":"烟萝穿几重，柴车倦驱驾。忽寻钟磬音，山腰得僧舍。主僧闻我来，曳杖出相迓。揖我坐虚阁，登临欠台榭。老屋数椽余，风物自闲暇。古木出云杪，遥岑来竹罅。下临一泓水，涵光冷相射。但能了此生，未遽惭大厦。我本山中人，偶失学圃稼。为米聊复留，两同僧过夏。得舟家可浮，遇竹宅便借。是处皆南山，何必东篱下。悠悠去忘归，宁畏长官骂。松月苦留客，徘徊度清夜。明朝过桃溪，溪女莫相诧。"}