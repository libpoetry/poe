{"id":"692061","title":"寄元美","dynasty":"明","author":"李攀龙","text":"楚客龙泉照雪霜，曾携上国献君王。奈何一闭丰城后，紫气空干斗北长。凭将白雪写朱丝，总是人间此调悲。纵使沾裳君莫管，古来能得几钟期。自握明珠掌上愁，夜来寒色动隋侯。可知按剑人相视，任是衔恩未可投。枥下长风万里生，谁怜汗血老无成。若教一奉瑶池御，八骏如云不敢鸣。"}