{"id":"201212","title":"八声甘州·记当年共饮","dynasty":"宋代","author":"张元干","text":"记当年共饮，醉画船、摇碧罥花钗。问苍颜华发，烟蓑雨笠，何事重来。看尽人情物态，冷眼只堪咍。赖有西湖在，洗我尘埃。夜久波光山色，间澹妆浓抹，冰鉴云开。更潮头千丈，江海两崔嵬。晓凉生、荷香扑面，洒天边、风露逼襟怀。谁同赏，通宵无寐，斜月低回。"}