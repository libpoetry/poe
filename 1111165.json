{"id":"1111165","title":"送直院楼尚书同年以阁学知婺州二首","dynasty":"宋","author":"许及之","text":"受敌词章八面全，庆元书诏四方传。星辰听履聊纡步，笔墨论功即化权。将母愿为符竹计，投诚径缴冕旒前。暂烦明月双溪照，两两台星尺五天。隆兴最盛初元榜，当日曾推第一人。出世经纶知几佛，看君意度不无神。居然勇退非惊俗，行矣追随亦为亲。只恐苦无明月句，经行难作隐侯宾。"}