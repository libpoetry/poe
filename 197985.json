{"id":"197985","title":"乐章五曲·鼓急兮收舞影","dynasty":"宋代","author":"李复","text":"鼓急兮收舞影，火销兮膏烬冷。乡人出门女巫醉，日下西山起阴暝。荇叶光，青幡长。坛前旗影动回风，飞电忽转雷隆隆。玉剑莲花碧珠佩，喜云低来有酒气。浮空皓从归辔，千骑无声去如水。龙车兽鬼不踏尘，迅霆一击开山门。神兮神兮爱吾人，千年置社乐神君。"}