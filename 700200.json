{"id":"700200","title":"冬夜四清次孚若韵 煮茶","dynasty":"明","author":"顾清","text":"未有金犀辟夜寒，每蒙龙凤赐宫团。自分玉岭千寻润，小试春旗一叶单。屋里松涛从地起，窗前梅月几时看。飘然便欲淩风去，清浅蓬莱水又宽。小阁垂帘夜不寒，萦空一缕碧团团。芳菲似与梅风细，缥缈应怜鹤梦单。名重水沈催试取，火微云母自添看。明朝满眼金炉畔，朝退还携两袖宽。楸枰的历晓星寒，熊虎貔貅各就团。稍出偏师当一面，从教空国战三单。雄雌汉楚危时决，黑白商颜静里看。自是人间有机械，先生心事本来宽。灞桥驴子雪冲寒，东阁梅花玉作团。思入空云千态变，巧争天女一丝单。芬华肯逐当时好，真相还应具眼看。尚有一篇烦束晢，玉缸春酒夜来宽。"}