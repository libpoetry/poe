{"id":"400316","title":"中印度班底蒲向为美素儿名王畋猎之所。沿途古木参天，来游者夤夜宿峰顶，凌晨坐坦克入森林中，日出骑象而归。次东坡法华寺韵，以记游踪","dynasty":"民国末当代初","author":"饶宗颐","text":"万林塞断碧落界，千竿犹似湖州派。夜分时闻虎豹啼，奔车喜同掣电快。临坻眼讶峰陡绝，入耳秋悲声砰湃。冥冥鸿飞何所慕，丰草遮天波决隘。旧是行猎薮泽地，于今池颓峻隅坏。周阹髣髴辨前踪，老树睢盱藏精怪。即鹿无虞林中逐，挂枝犊裈花间晒。畴日名王此叱吒，几时零落归露薤。荒壑何由访至人，徒闻居死动如械。清晨跨象出茂林，佳兴惬人等爬疥。孰与长鸣马剪拂，但见高飞鸟羽铩。远适莽苍奚以为，分明曾欠行脚债。"}