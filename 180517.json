{"id":"180517","title":"夏日·赤日可中庭","dynasty":"宋代","author":"陈与义","text":"赤日可中庭，树影敛不开。烛龙未肯忙，一步九徘徊。梦中惊耳鸣，欲觉闻远雷。屋山奇峰起，欹枕看云来。变化信难料，转头失崔嵬。虽然不成雨，风起亦快哉。槐叶万背白，少振十日埃。白团岂办此，掷去羞薄才。蜻蜓泊墙阴，近人故多猜。墙西岂更热，已去却飞回。"}