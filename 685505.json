{"id":"685505","title":"雨夕陈仪翔年丈过小斋话旧同赋十首","dynasty":"明","author":"邓云霄","text":"衔杯执手久踟蹰，往事惊心感慨馀。南国怀人千里梦，西风归雁几封书。旅愁落落便吾懒，交态悠悠与世疏。夜雨空阶苔藓合，怜君还问病相如。相逢犹忆壮游年，并马看花绣陌边。老去豪狂仍面目，重来燕赵异风烟。干戈杀气缠三辅，阊阖浮云隔九天。我是羁人君左调，夏时谁著祖生鞭。西飞白日东流河，荏苒年华叹掷梭。客舍短檠惟汝共，闲门阴雨更谁过。微官偃蹇羞鸡肋，半醉佯狂学凤歌。试问北山人去后，岩扉松桂近如何。年少青云夙共期，辟雍春水照琼枝。君看鸣佩环桥日，何异游梁入洛时。意气久倾天下士，功名番后里中儿。浮沈潦倒伤今昔，旧恨还应短剑知。作吏天涯叹薄游，金阊白狱尔离忧。秫田芜没宁供醉，手板逢迎可自由。兴到吕安难命驾，愁来王粲只登楼。自从共泛吴门月，枫叶芦花五换秋。惆怅离群经几春，依然相对泣迷津。纵令白眼难谐俗，岂谓青山亦厌人。宦达鸳鸾堪结侣，退居猿鹤可为邻。穷通有主非关我，不辨乾坤幻是真。读罢离骚动苦吟，新安江水照君心。从他流谤能盈箧，自信披裘不取金。世事无常看倚伏，此身如寄任升沈。百年□付杯中物，莫遣闲愁入爽襟。雨洒灯花落酒卮，停卮不语有馀悲。捩风孤鹳鹳城去，隔叶流萤出槛迟。下榻虚窗更漏永，思乡远峤水云疑。僦居邻近经过易，旅食淹留且岁时。侠骨崩腾浪自矜，穷愁慰籍有良朋。炎天门巷凉如水，野菜盘飧澹似僧。仕路几人誇捷径，词坛惟尔快先登。千秋大业吾曹事，肯谓支床病未能。剪烛高斋夜未央，一尊款曲话偏长。班荆正好宽离索，沽酒何须问客囊。风雨此时情脉脉，蒹葭他日恨苍苍。预愁岐路还南北，未唱阳关已断肠。"}