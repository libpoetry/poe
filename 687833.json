{"id":"687833","title":"华亭金藻休宁汪循上海张澡诸友枉顾定山且索一言于其别诗以道意","dynasty":"明","author":"庄昶","text":"庭草真传到晦翁，无端万紫与千红。可知肝胆朱门学，不在经书传注中。风月无边问荅时，青山活水满吾诗。若除流动天机外，老子平生自不知。斯道乾坤自古今，濂溪主静独吾心。孔颜乐处真何事，愿与诸贤更一寻。举业经书也圣功，人间道眼费圆融。夜来睡醒罗浮梦，月满秋江数十峰。"}