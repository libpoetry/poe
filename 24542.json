{"id":"24542","title":"省试日上崔侍郎四首","dynasty":"唐代","author":"刘得仁","text":"衣上年年泪血痕，只将怀抱诉乾坤。如今主圣臣贤日，岂致人间一物冤。如病如痴二十秋，求名难得又难休。回看骨肉须堪耻，一着麻衣便白头。戚里称儒愧小才，礼闱公道此时开。他人何事虚相指，明主无私不是媒。方寸终朝似火然，为求白日上青天。自嗟辜负平生眼，不识春光二十年。"}