{"id":"740704","title":"和唐陶山明府修复唐伯虎墓","dynasty":"清","author":"钱大昕","text":"渊明神游桃花源，六如身住桃花坞。不是人间第一流，难与桃花论宾主。对花须把酒，对酒宜赋诗。诗画游戏耳，工拙我不知。大儿汉曼倩，小儿唐青莲。尸解非所好，怕作懵憧仙。前身桃花见花喜，故应埋骨桃花里。三春红雨落纷纷，唯有此桃花不死。前中丞，后明府，封值区区三尺土。异代堪联侨札交，当时耻与绛灌伍。明府来自桃花源，华胄遥遥本同祖。出处虽殊兴趣同，唱和埙篪吾与汝。歌新诗，酹清醑，仙不能言花应语。"}