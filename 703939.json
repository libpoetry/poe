{"id":"703939","title":"和林士济移居诗用陶韵","dynasty":"明","author":"韩日缵","text":"閒居寡俗鞅，时过杨子宅。问奇恣玄搜，把酒或竟夕。已谢尘嚣累，颇为楮墨役。岂无素心人，卜居未煖席。庭树多清阴，蛩响顿非昔。遘兹物候殊，凉飙已析析。元亮千秋韵，曾有移居诗。逸响嗣坡公，而君复和之。移居白鹤观，动我故乡思。竹柏影参差，翛翛明月时。月明藻荇横，清斋还若兹。似吾两人閒，坡公不我欺。"}