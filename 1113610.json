{"id":"1113610","title":"书罗氏屏风四绝","dynasty":"宋","author":"李之仪","text":"净练平铺月上时，无人吟得谢郎诗。酒酣直欲捉倒影，千古风流几个知。鼓声绝罢香烟起，涌出潮音满座寒。为问如何第一义，等閒拈却面前山。一到山头却下山，终朝只在翠微间。白云本是无心物，何事高低伴往还。日日春禽百转新，明窗棐几净无尘。平生似有丛林分，秃鬓何为尚满巾。"}