{"id":"1109933","title":"送王提举赴淮东七首","dynasty":"宋","author":"吕本中","text":"君为千里行，我此一室住。清风随画舸，已过江北路。君如暑伏冰，所至自清静。翛然接新秋，已复天地性。随行万卷书，既足以自娱。因知君所乐，不在使者车。入门虽多涂，其究有安宅。君能识其然，一语在物格。学道贵积习，天地故相似。不容有秋心，毫发在胸次。海陵我旧游，岁月亦已久。不知兵火后，尚有昔人否。官闲有新作，寄我莫惮远。兼书海陵事，令我开病眼。"}