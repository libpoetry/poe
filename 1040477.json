{"id":"1040477","title":"上赵少师","dynasty":"宋","author":"徐积","text":"义高德厚贤在躬，进荣退美光初终。越有神明相元功，疾忧之外康宁中。乃眷乃顾爰徂东，徒御虽寡人望雄。其高可仰厚可宗，兹行允美江淮风。父老相呼告儿童，三朝无事繄厥忠。公谋公惠世所蒙，肆安于贾田安农。温衣蔽体食饱胸，小攘大窃消奸凶。州牢县狱囚多空，欢心和气成年丰。汝曹虽騃念所从，汝心汝貌加爱恭。薪蒸勿采米勿舂，亟歌屡舞驰省公。有人昔与公车逢，汝阴颍尾洛与嵩。山有迹兮水有踪，水之鹤兮山之松。一朝赐号逍遥翁，马资仆费官与供。汝曹努力吾老癃，公若再来勤筑宫。"}