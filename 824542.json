{"id":"824542","title":"金缕曲 简巢南海上","dynasty":"清末近现代初","author":"高旭","text":"吾友巢南子。谨题笺、陈辞足下，务祈鉴此。卧病春江犹未起，憔悴故人奚似。奈两地、月明如水。我欲奋飞来问讯，恨顽躯、难展临风翅。孤负杀，平生意。青灯空洒相思泪。念终朝、呻吟床褥，情何能已。忏慧词人偏解事，真个凌云高谊。看患难、订交有几。侬实丧心休更说，惟望君、努力加餐耳。天顿首，匆匆启。"}