{"id":"1095274","title":"檄菖蒲","dynasty":"宋","author":"释居简","text":"陶器承昆珉，猎猎散绿丝。饮以一杯水，卒岁长如斯。露叶矗锋锷，霜根蟠崄巇。昌阳欲论功，十驾不得追。松柏脚踏土，并驱仍背驰。寒苦我所安，泉石皆闻知。岂意泉石间，得此偿心期。澡濯冀怀新，疏剪贵适宜。芳洁日以薄，潜逐炎凉移。谓我水太清，汝便清涟漪。抑我水太浑，古井非污池。孤根要特立，晚节须坚持。贞姿或不返，终当怨尤谁。春葩与秋芗，擅美固有时。西风一摇落，不死将安之。亦足观物化，亦足为箴规。"}