{"id":"772305","title":"海船行","dynasty":"清","author":"姚瑩","text":"海船之大如小山，挂帆直在青云间。船头横卧曰杉板，板上尚可容人千。我始见船颇疑怪，缘梯拾级心悬悬。好风人众不得驶，坐待海月迎潮圆。初行金厦犹在眼，横山一抹如云烟。放洋渐远不可见，但见八表银波翻。日光惨淡昼无色，夜从水底观星垣。水天空濛只一气，我船点黑如弹丸。清晨无风浪千尺，何况月黑风狂颠。到此心灰万虑死，呼息莫辨人鬼关。舟中海客坐谈笑，白发宛宛披盈肩。自言逐伴五十载，海中往反当营田。西穷红毛东日本，吕宋禄赖门庭前。尸罗飞头食人秽，呵囒空际行天船。随潮之禾本盈丈，径寸米供千人餐。夷王好货黩无已，国中生死惟金钱。就中最富咬?吧，楼居服食侔神仙。利重不觉轻性命，往者十七无生旋。我问翁今岁如许，应多阡陌横云连。客言不幸时命乖，虽有银粟无儿孙。前年买儿作假子，饮博百万尽弃捐。如今身老无归处，海上风涛竟日眠。我闻客言三叹息，世事纷纷那可极。我今渡海胡为乎，歌成海舶泪沾襦。"}