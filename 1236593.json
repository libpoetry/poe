{"id":"1236593","title":"至正壬午十一月十三日祭初祖墓早仰更秘书适有佳句见劳匆匆奉酬严押二首","dynasty":"元","author":"欧阳玄","text":"白发甘泉忝从官，归来曳履上吟坛。故山虎豹多文采，白水蛟螭有屈蟠。谒客及门容屦满，贽文盈箧借灯看。百年省墓偿初志，心忆先亲痛若剜。青春万木一根荄，一一春工妙剪裁。顾我乞归怀颍水，羡君访隐到天台。题桥肯学相如志，誓墓惭无逸少才。但喜阳刚时汇进，明朝缇室动葭灰。"}