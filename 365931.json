{"id":"365931","title":"高阳台·同人邀集长丰山馆有序","dynasty":"清代","author":"黄燮清","text":"蓼补篱根，蘋香镜里，无风无雨汀洲。商略寻诗，最难俊侣清游。年来尘鬓浮名误，醉乡中、迟了封侯。小勾留。只许看山，不许悲秋。鉴湖乞假寻常事，问何人招隐，先订闲鸥。坐对苍茫，生怜高处多愁。暮云渐有催钟意，近黄昏、才理归舟。尚回头。且等斜阳，红过城楼。"}