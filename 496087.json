{"id":"496087","title":"大江东去 乙已初度，溧阳史恭甫绘玉阳调天图并词二首寄寿，用韵谢答二阕 其十二","dynasty":"明","author":"夏言","text":"玉光阁上，凭阑处、下有蜿蜒神物。窈窕洞天烟雾里，深锁千岩万壁。鸟埭云间，龙渊石峭，虬峡涛翻雪。山人占断，江左地灵人杰。凌虚台倚清冥，碧树沧洲，高兴时时发。极目斜阳飞鸟外，杳雾断霞明灭。缥缈亭边，回阳洞口，长笑披玄发。玉梁倒影，古潭冷浸秋月。"}