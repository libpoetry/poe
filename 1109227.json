{"id":"1109227","title":"曾鲁公挽诗","dynasty":"宋","author":"刘攽","text":"扶阳诗礼乐，丞相始安车。世祚公之鲁，门风行在书。三朝推帝赍，九叙见民馀。古有骑箕事，今知定不虚。云台存画像，毕陌想遗风。文彩阶符在，仪型岳镇空。考终方备福，言念始为忠。今日缁衣美，能明善善功。南公工说谶，故老笔通灵。本自符千运，宜然享百龄。嵩高雄作镇，河润溢为荥。考卜佳城处，无须石椁铭。"}