{"id":"833126","title":"月下笛 题羊辛楣同年《花溪渔笛图》","dynasty":"清末民国初","author":"樊增祥","text":"水软新罗，山明秀黛，旧垂纶处。青溪一舸，依约风帆隔前浦。平波三尺桃花色，定载得、鸳鸯稳渡。更一枝黄笛，临风吹起，万重烟絮。延伫。江关暮。甚冷落汀洲，旧盟鸥鹭。长安倦旅。漫抛花外烟屿。待君宫锦归来日，好再把、渔蓑换取。倩舵尾、樵青闲倚，红亭按谱。"}