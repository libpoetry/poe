{"id":"1121942","title":"资中八首","dynasty":"宋","author":"范祖禹","text":"剑阁横空锁蜀门，资中岩岫若云屯。天倾白日千山砥，峡束长江万里奔。资山岩谷多神仙，鸾车凤马随飞烟。神女萧萧来暮雨，浮丘往往下云軿。醮坛高倚碧天开，中有清都白玉台。雾拥霓旌乘月去，风吹仙乐下天来。五月江流万贾船，迅如飞电擘群山。荆云峡雨须臾过，白帝江陵朝暮间。六月炎蒸烈火高，黑云驱雨驾波涛。千崖雪浪飞泉吼，万壑阴云古木号。风定江澄境象閒，水清波影倒云山。渔舟荡漾清光里，白鹭惊飞杳霭间。夷界荒山几万重，西穷月窟与天通。何时汉使还持节，从此乘槎上碧空。武侯祠庙遍空山，万古名垂宇宙间。昔日南人皆稽首，至今歌舞聚夷蛮。"}