{"id":"536936","title":"人日同魏顺甫过子与分韵枣字","dynasty":"明","author":"王世贞","text":"蓟门车尘白浩浩，乍有馀青着荒草。银灯渐烂明月高，光辉遍逐行人好。徐卿邀予中山酝，稚子烹葵妇剥枣。箕踞高歌若有神，魏生击节为予道。去岁兹日过何门，相逢总握灵蛇宝。虽无蜀州零落态，汝辈突兀峙穹昊。风涛微茫散倏忽，海内今看谁自保。往事俱从酒阑得，孤怀转向清时抱。呜呼此语郁未伸，李守难呼谢榛老。"}