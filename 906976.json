{"id":"906976","title":"戏谢漕食豆粥","dynasty":"宋","author":"李复","text":"石泉清甘出山麓，瓦釜贮泉烹豆粥。太行苦雾朝塞门，相与持杯煖寒腹。集仙学士著绣衣，瑞节前驱光照玉。入境风生三十州，高廪临边溢红粟。公台深静兵卫严，部吏趋承冠履肃。剪毛胡羊小耳肥，列瓮酿香浮蚁绿。尽嫌豪侈彻丰俎，坐刻黳煤温冻足。拥炉招客学僧禅，争听敲鱼醒睡目。太师论诗歌蟋蟀，千载遗音流晋曲。何曾方丈裂饼多，武子琉璃蒸乳熟。只知齿颊快芳膻，岂料年龄愁嗜欲。但能举钵厌饥肠，便觉古风亲土俗。君不见锦帐匝地石季伦，又不见冰澌渡河刘文叔。灶间燎湿困滹沱，席上争先出金谷。岂惟暂饱济艰难，犹贵速成胜珠玉。昔人不愿五侯鲭，今我何知九鼎肉。杜陵春晚把锄归，常喜朝盘堆苜蓿。莫嗟粗粝百年飧，且免祸盈鬼瞰屋。"}