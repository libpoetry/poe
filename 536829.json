{"id":"536829","title":"过故陆虞部第有感","dynasty":"明","author":"王世贞","text":"昔余奉使还，两饮虞部家。虞部三郎君，各各斗豪奢。初筵行大白，邀我醉梅花。此梅十亩阴，老龙吐嵯岈。酒酣吹铁笛，万玉乱横斜。落月参黄昏，笑上白鼻騧。再醉牡丹亭，春光亦繁华。斗大赪金盘，朵朵压红纱。疑将并州刀，碎裁洞庭霞。珊瑚续夜照，不惜鞭日车。此乐难数得，往往逢人誇。转盼不十年，陵谷忽迁沦。牡丹剉食马，老梅斧为薪。东风依旧吹，惟见菜甲春。额是虞部额，人非虞部人。中有刁家奴，浊气搏秋旻。虞部昔肺腑，况乃手足亲。一为并吞念，百巧日夜新。二子散他州，长者委黄尘。问主既已非，此梅安足论。归来见儿竖，骄騃不能驯。抚心长太息，恻怆涕沾巾。"}