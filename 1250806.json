{"id":"1250806","title":"赠别干生","dynasty":"元末明初","author":"王祎","text":"北风吹寒木叶稀，之子访我林间扉。山空岁晏将何之，且复夷犹湖水湄。若翁起身自书诗，一官甫就鬓已丝。与我托交自京师，羡子正及青春时。朱颜绿鬓玉雪姿，名驹汗血不可羁。一日千里谁能追，相逢一杯聊共持。酒边唤取双蛾眉，清歌慢舞华灯移。人生行乐复奚为，酒酣我有慷慨辞。子勿听之惨不怡，只今艰难值时危。戎马满地干戈挥，褰旗射马功或奇。朝廷便有爵赏施，况复竹帛声名垂。子弓甚良又善驰，胡不早奋乘时机。丈夫要作远大期，愿子努力无迟疑。往哉壮志不可违，黄金为印锦为衣，看子他年得意归。"}