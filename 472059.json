{"id":"472059","title":"老鹞行","dynasty":"明","author":"沈一贯","text":"相州浮图灭素云，佛徒四散灵光分。有狐绥绥窟其顶，据危布巧张魔军。公然出入索祭赛，移精屋底惊钗裙。几村月下卷眠席，驱桃鞭棘喧相闻。平原公子揽游骑，意气四来照天地。翩翩从者五陵豪，手指青松暂留憩。闻兹肝肠裂秋色，虎豹纵横谁耐得。回看鞲上老愁胡，好去清霜试风力。愁胡整束尽从容，竦身三跃生刚风。老狐负嵎正眼空，老鹰深目复自雄。不期侧翅偶失便，霜毛醉舞桃花红。道旁观者色如土，公子生蒙陇西耻。难忘一战雪曹柯，讵惜千金求郭隗。诘朝载取老鹞来，金眸铁胫非凡才。一踠四天声鹔鹔，愁云惨淡为之开。心知敌手不易摧，交绥便作旋风回。长鸣飘然向空去，狂魑笑破呼鹰台。不堪一辱还再辱，三断金鞭仰天哭。江花片片自飞来，江鸟不飞皆掩目。忽闻群鸦绕相轮，如泣如吊声狺狺。老狐失惊小狐哭，迷离欲窜无荒榛。未解天公意何者，万人欲去仍旋马。东方一道如飞龙，无数奇毛蔽天下。横排鹅鹳吹觱栗，杀声欲震长平瓦。健翮当前索狐战，群握飞沙争扑面。风尘入眼青天昏，霹雳一声沧海变。自余小怪无烦诛，攒头乱啄充朝裤。但闻腥风万缕污，遗肠尽足餐饥乌。心感主人再三呼，激烈绸缪当报珠。吾观此鹞智勇俱，不数博浪沙中锤，似曾亲受黄公符。吁嗟鸟中之丈夫，鸟有丈夫人则无！"}