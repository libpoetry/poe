{"id":"731353","title":"古剑","dynasty":"清","author":"永珹","text":"性喜得古书，今乃得古剑。不知几千秋，埋没无人按。底用倚天长，三尺未逾半。呼童忽开匣，何待引杯看。土绣掩神光，苍虬掉尾健。秋水想澄清，精气激雷电。自有辟兵方，卫身君子便。魑魅早潜形，肯辱佞臣断。拔迹起重泉，将毋遇雷焕。灵宝善藏锋，不须商利钝。紫气隐文房，莫遣斗间见。"}