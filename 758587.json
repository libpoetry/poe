{"id":"758587","title":"疏影","dynasty":"清","author":"吴藻","text":"伊人似玉。记黄昏小院，曾伴花宿。不断生香，写入冰丝，高楼漫倚横竹。无端抛却家山去，只梦绕、江南江北，有故园、仙鹤飞来，说与藐姑愁独。难忘清寒唤起，一枝素手折，簪上鬟绿。薄薄铢衣，短短琴床，冷画两三间屋。霜笳吹到乡心切，又谱出、相思新曲。总负它、淡月疏窗，印满碧罗十幅。"}