{"id":"121725","title":"谢翟元卿诗卷见投","dynasty":"宋代","author":"陈造","text":"从君只比羊胛熟，得诗已可牛腰束。谁言此老四壁立，襞积锦绣罗群玉。晨兴讽诵暮编缀，未觉饥雷隐枵腹。我生嗜学类贪夫，婪酣欲诉南山竹。诗人到眼辄自慰，句法得君今意足。向来玄钥笑谈启，大胜几年膏火读。駸駸警我欲川增，前之汗漫今边幅。颇嗟诗客千钧笔，不博长安一囊粟。人不求君君不即，高卧穷乡数椽屋。苦无好事问奇字，寂寞庖钉供苜蓿。长篇短韵写不平，日使贫交得骊目。握瑜不价自应尔，有底汲汲须圆曲。我有鸱夷系短辕，持浇胸中三万轴。尚恨不作多田翁，粳糯分君岁千斛。"}