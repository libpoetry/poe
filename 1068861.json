{"id":"1068861","title":"次韵莫养正县丞独游钱塘南北山","dynasty":"宋","author":"张扩","text":"老丞拄笏中了了，坐阅云阴变昏晓。何为两脚苦未停，意在高山知者少。昨日春从湖上归，颇觉沙鸥已驯扰。游人但迟箫鼓来，滓秽清虚亦何好。君今独行真得计，自有青螺如髻绕。归来古锦开诗葩，笔下纵横发天巧。遨头旧属罗浮伯，半夜春风鸣騕袅。至今湖山索价高，妙语须君时一扫。虽然愿君且努力，挂冠归休未宜早。要当千户享封殖，岂但全家荷温饱。此时还乡头未白，万钱买山慰潦倒。摩挲拄杖不相忘，更伴重峦细穷讨。"}