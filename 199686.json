{"id":"199686","title":"送谭廷硕司户归鱼复","dynasty":"宋代","author":"晁公溯","text":"平生惜芳辰，每负止酒诗。不量井楣瓶，安得如鸱夷。果中曲糵毒，抱病悔可追。虽无腐肠忧，乃有摏喉危。晚闻仓曹掾，巾车欲东归。此君吾畏友，议论可质疑。相从未云久，白首已可期。莫陪诸公后，往听阳关词。羸然卧空舍，不得一语离。心旌无终薄，日夕风中飞。户外雨连昼，水声已鸣溪。行云候归盖，花尘涨春泥。人知乡闾近，自忘车马疲。似闻五亩宅，止居瀼东西。倾倒稷下学，欢呼里中儿。嗟予久去国，流落天一涯。因君返枌榆，惨然起遐思。不惟消魂苦，益增游子悲。"}