{"id":"848278","title":"东阳山人僻居","dynasty":"宋","author":"晁冲之","text":"我家京洛间，桂玉资薄产。平生丘壑心，水竹不满眼。清晨有客吴中来，山川指授收奇才。笑谈长揖波浪下，怀抱远承岩穴开。东阳山人高华隐，豪侠持身复修谨。旁山多辟黍秫田，碧溪东流及春酝。溪南一亩当翠微，秋风莼熟菰叶肥。龟鱼上带藻荇动，鸥鹭下拂芙蓉飞。亭阴野塘亦新筑，溪山共作窗中绿。诸郎年少皆知书，子夜哦诗动修竹。岁时冠盖如浮云，击钟鼎食江淮闻。爱山自比谢康乐，多士不减春申君。我欲沿溪扬小楫，亭边共醉藤萝月。叩门夜访君家时，扁舟重载山阴雪。"}