{"id":"355248","title":"贺新郎·为归悬弓纳姬作","dynasty":"清代","author":"董俞","text":"孰为归生老。看翛然乌巾鹤氅，风姿犹好。偏喜镜台容易觅，扇底嫣然一笑。况才比、温郎还妙。架上彩毫应秃尽，须另寻、银管青螺扫。知长夜，被花恼。莫嗤秋燕同潦倒。问平生、容成秘术，些些可晓。种玉仙缘天付与，消受翠鬟娇小。真妒杀、鹊桥天表。但得茂陵人似玉，任白头、大妇贻诗诮。诧掌上，明珠耀。"}