{"id":"811586","title":"台城路四首","dynasty":"清","author":"史承谦","text":"江南五月寒如许，惊心又移芳序。梅子初黄，冰荷渐展，倦客谁题纨素。薰笼频贮。但镇日、惟消水沉烟缕。重试春衣，如今那是旧情绪。莺声尚留深树。笑耽诗殢酒，懒寻青羽。润遍红绢，香消珠络，转忆萧娘眉妩。层楼凝伫。挨不到黄昏，便添凄楚。暮霭沉沉，远天都是雨。槐花忽送潇潇雨，轻装又来长道。水咽青溪，苔荒露井，故国最伤怀抱。登临倦了。只一点愁心，尚留芳草。斗酒新丰，而今惭愧说年少。何应重过小驻，看红阑碧浪，眉影如扫。潘鬓经秋，沈腰非故，应笑吟情渐杳。柔丝细袅。是几度西风，几番残照。司马金城，剧怜憔悴早。一从律管灰飞后，月痕又圆过五。可怪湘累，魂依故国，遗俗尚沿三楚。休夸绣虎。算绝代骚人，情丝一缕。幽怨难胜，漫言今日是重午。流光真觉弹指，苦萦怀琐事，莫伤千古。碧玉堂东，宝钗楼下，多少惊心词句。前欢几度。记黍冷蒲香，眼波横处。薄醉凭栏，戏抛珠络鼓。碧云一抹斜阳外，楼头尚余秋意。拄颊微吟，垂帘静坐，领略乾坤清气。壮怀难已。只猿鹤多情，莼鲈饶味。是处勾留，溪山总在画图里。相逢且谋一醉，笑投书北阙，久知非计。淡淡芦花，垂垂菊蕊，为问同心有几？商歌漫倚。又风紧林梢，月生眉际。城上乌啼，酒阑离绪起。"}