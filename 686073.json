{"id":"686073","title":"莆阳林生以诗来贽赋答二首","dynasty":"明","author":"卢龙云","text":"愧乏雄文惊海内，嗟因拙宦滞天涯。金茎望外长怀国，绿绮声中自放衙。公暇挥毫情稍惬，远来倾盖义偏嘉。壮游未藉雕虫末，况已新篇丽彩霞。海畔栖迟似隐沦，旅怀相慰转情亲。盐车渐逐泥涂老，金市遥看岁月新。久客关山怜落魄，淡交风味见吾真。玄言若就当谁识，门下侯芭有几人。"}