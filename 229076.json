{"id":"229076","title":"赋杨知县道夫四知堂","dynasty":"宋代","author":"释宝昙","text":"万家即吾庐，一室诚吾身。空明古肺腑，壁立真天人。心语驷奔轶，风行牛斗嗔。吾今亦忘我，何者为一尘。起看屋角悬，聊当座右箴。我初衣坏絮，疾驱荆棘林。针孔与线蹊，老眼亲补纫。而今著襦袴，左书而右琴。吾儿亦温饱，鞭箠亡呻吟。唯馀故时习，诗病山水淫。会当更祓除，两楠共森森。"}