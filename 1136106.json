{"id":"1136106","title":"社前一日用中秋夜未尽韵","dynasty":"宋末元初","author":"方回","text":"清晨视园树，槁叶脱梧槚。邻家馈彘肉，里巷作秋社。报赛有故常，民俗其敢罢。勾龙得无羞，土毛旱欲赭。贫家节□常，素不徼福嘏。又况禁酒严，罄室覆老瓦。两男隔邻郡，久未泛归槎。小儿及二女，嬉戏粗娅姹。叫啼索梨栗，短裳或露胯。乃翁老钝极，久困谗口哆。下体毒痔漏，中脘痼症瘕。舂秫裹青箬，杵臼亦旋假。意以娱幼稚，鲜欢类炙輠。东墙掘小池，南荣续前厦。明旦宜鸠匠，窘局笑穷?。排闷赋此作，鄙俚愧不雅。"}