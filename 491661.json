{"id":"491661","title":"两相惜行赠别吴仲伦归白沙并柬曾自升","dynasty":"明","author":"刘崧","text":"江上霾雪阴雨积，野径荒荒断行迹。故人东来忽过我，把臂惊呼两相惜。十年东南兵甲频，豪杰往往沦风尘。躯干轩昂力如虎，观子岂是寻常人。忆曾同作匡山客，醉上层峰看秋色。流水空明龙子潭，碧桃尽绕仙人宅。中坛欲上心力摧，惊风怒雹从空来。却携短剑问卜筴，乘槎径欲窥蓬莱。时移事异髦鬓改，白璧泥沙閟光彩。青鸟高飞竟不回，消息微茫堕云海。君从何年堕白沙，我亦归种珠林瓜。青山闭户宜落日，一水只隔城东霞。感君远来当此夕，露牖风灯暗虚席。一杯浊酒千斟感，忽忆原尝泪沾臆。由来变化纷龙鱼，老我无成空学书。西行定遇曾文学，为问朗溪石笋今何如。"}