{"id":"1123358","title":"次韵台州姚舜谐见赠二首","dynasty":"宋","author":"赵抃","text":"解印全吴二载馀，近来人楷事何如。寻真遍赏台山后，假道行观雁岭初。把酒幸陪登帢帻，泛舟忻得缓徒车。别来早获鱼中素，两首新诗一纸书。过婺游台又倦勤，路旁驰看两州民。也知胜处青山旧，自恨来迟白发新。暂憩瀛宫求道侣，载瞻方广想仁邻。贰车章句犹怜我，为是云泉无事人。"}