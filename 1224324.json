{"id":"1224324","title":"题临江同知问流民事迹","dynasty":"元","author":"揭傒斯","text":"江北流民七十口，三十馀年在江表。朋凶结恶四百馀，白刃差差历村保。崩腾所向如投空，白昼攫金都市中。顷由南昌入丰邑，反赂守者为先容。长官坐堂寇入室，妻子莫逃况金帛。岂无乡民敢相敌，长官一挥翻辟易。临江贰守廉且武，手缚其渠散其伍。岂惟乡民得按堵，邻境闻之皆鼓舞。其渠在狱伍四归，天府上功民俗熙。乃知一念敬厥职，万事至难皆可为。人民社稷我所有，安得坐视如鸡狗。人在鸡狗犹爱之，民社岂在鸡狗后，请君看取临江守。"}