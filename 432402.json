{"id":"432402","title":"菩萨蛮四阕","dynasty":"近现代","author":"汪石青","text":"翠翘垂暖钗头凤。侧梳宝髻云鬟重。揽镜爱新装。风吹衣褶香。容华愁易歇。学打同心结。不是媚芳春。由他莺笑人。雕阑十二回环碧。春波稳戏双鸂鶒。几树小红梅。繁花开满枝。菖蒲才展绿。杨柳凋零速。莫道不消魂。西风秋气昏。宝琴弹冷纤纤玉。惺惺自惜春蛾绿。惆怅到如今。凄凉迟暮心。薰笼闲倚久。无奈梅花瘦。隔岁任芳春。个中非旧人。亦知难得春长驻。从今不管春来去。冰雪足怡情。花前调素筝。愁痕都叠起。付与悠悠水。不做嫁衣裳。年年金线忙。"}