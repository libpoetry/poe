{"id":"1119188","title":"延平次赵纠曹韵十四首 野亭","dynasty":"宋","author":"陈宓","text":"春来一登眺，快见耕与桑。初冬拟丰乐，为酒升此堂。当年初种时，四老戏其中。何如与我辈，坐对霜天红。清波映文石，置此亦奇事。年年上巳时，聊将姓名记。山川秀而明，所居必名贤。主人虽凡骨，不慕衍客仙。小阁瞰清池，荷花镇长见。吏休苟得暇，只携书一卷。秋根托岩隈，静对意味长。春来长柔柯，无风自生香。北山尽环合，柔岚轻杂云。一峰自能好，况此玉成群。清池绿如染，到此颜为破。幸有诗仙来，珠玑剩教唾。登高摘水花，永怀唐儒宗。若识真古意，何须最高峰。溪山号清绝，自古产奇人。可惜吾夫子，南来不到闽。我乘凋瘵后，未省见花开。安得一千里，同携登此台。我少不努力，常愧夜讽子。亦有才高人，雍容即登此。三尺有正气，外邪何可干。功用虽未见，韬藏谁将看。神龙泽一世，岂但三尺用。清潭知几许，吞八九云梦。"}