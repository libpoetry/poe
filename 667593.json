{"id":"667593","title":"咏怀三十四首 其三十","dynasty":"明","author":"王廷陈","text":"蜉蝣不知夕，楚楚矜衣裳。人生若尘雾，睹兹立傍徨。世事沓而至，心力苦不遑。运往怅莫追，忧来叹无方。智巧虽百出，得失亦相当。少壮与时逝，精神自彫丧。逼此悔恨生，税驾名利场。按牒访芝草，天路期翱翔。列仙非我俦，瑶水邈无航。俱置勿多畏，恬澹安其常。"}