{"id":"1245260","title":"寄江都县丞求船如江东","dynasty":"元末明初","author":"李延兴","text":"候船十日留瓜渚，寂寂衡扉隔霜树。江头白浪大如山，空外青山横一缕。出门顾影与谁俦，市上泥深过尺许。愁来买酒醉秋风，睡起开轩看山雨。弃家辛苦如金陵，梦绕山中读书处。今兹胡为乎久留，行止关天非不武。江都二县才且贤，念我漂零留我住。高情好逐万里风，稳送孤帆过江去。"}