{"id":"1217215","title":"次韵王季鸿游九日山","dynasty":"元","author":"廖大圭","text":"有客车马同，新秋在云巘。幽寻意方惬，周览涕欲泫。碧草满地生，白石抱空转。下有丞相墓，奈此牛羊践。隐君昔深遁，芳木足幽搴。维时谅多艰，此地憩重趼。日长聃书尽，岁暮越山远。初月闻啸歌，归云同息偃。鹤足喜松高，鱼心畏池浅。有怀莫与同，尚古一何缅。姜公实英材，悟主片言善。位及台鼎崇，职当谏垣选。骨鲠乃左迁，时运盖多舛。澹泊两相求，绸缪永云展。吁嗟日南英，梁栋先摧剪。微尔收白骨，当时委苍藓。逸事传海陬，史氏阙光显。千载有若人，游歌始相勉。往古凛高踪，来今戒驽蹇。友道日以媮，殷忧何繇遣。"}