{"id":"356930","title":"绮寮怨·世态黄梅天气","dynasty":"清代","author":"黄人","text":"世态黄梅天气，乍晴还乍阴。但准备、尊俎烟花，更休问、钟鼎山林。忻逢好天良夜，中年感、忍俊仍不禁。怕番风、渐渐吹残，春归速、落红门外深。独自抱焦尾琴，兰房白雪，知音毕竟难寻。何处登临，芳草远，夕阳沉。闲鸥依然相识，算未改、旧盟心。昂头一吟，惊明月梦醒，天际音。"}