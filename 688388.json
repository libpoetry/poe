{"id":"688388","title":"吉守顾天锡乃兄会于吉贰守柳邦用以宁知风雨夜复此对床眠一联为题送之余亦赋十绝以见意","dynasty":"明","author":"江源","text":"难弟难兄喜合并，一门清白两专城。功名端不饶王霸，萧散何曾让管宁。生憎煮豆歌声苦，谁信分荆骨肉离。不似君家贤伯仲，百年友爱几人知。袁州太守老文翁，阿弟循良十郡雄。谁谓当时吴仕燮，独令千古仰高风。兄在东吴弟官楚，十年契阔此相聚。对语休疑是梦中，青灯寒照虚堂雨。兄弟声名万金价，阿兄既见弟心泻。寒更恨短话偏长，恍疑风雨彭城夜。赠君珠玉三百幅，饮君美酒数十斛。渭城之唱君莫听，棠棣之诗我三复。十年不暖姜肱被，邂逅埙篪奏商徵。何物堪拟别情长，文水悠悠亦如此。吴云楚树几增慨，相思咫尺如越代。春风再续池草诗，日夕开樽且相对。弟劝兄酬累十觞，阳关声里又斜阳。天涯此会知何日，夜雨寒灯忆对床。春暮还家买楚船，离宴重赋鹡翎篇。欲知兄弟相思处，两地看云各自眠。"}