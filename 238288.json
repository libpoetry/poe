{"id":"238288","title":"贻韵·痴暑如痴人","dynasty":"宋代","author":"林季仲","text":"痴暑如痴人，吝权不肯脱。凉风戒七月，尚贪朝夕活。云雷动地来，一夜雨声潭{左氵右聒}。老火无晶光，奔迸气褫夺。我思疏仲翁，千载犹饥渴。父子腰金黄，照眼光泼泼。车马趋其门，市井等讙聒。从容相与言，身名如聚沫。功成不还乡，患至将谁掇。相随出关去，浩然不可遏。挽饮东都门，颓颜酒微抹。迎迓走儿童，争取霜髯捋。歌呼接日夜，弹筑杂击钵。时时问余金，趣卖供酾割。落落丈人行，器度自轩豁。子孙汝何知，徒蹙求田頞。迩来宦途险，凭谁为铲{左发右刂}。冥行罥荆刺，进退俱有括。胡不观四时，寒暑递推斡。强聒不知几，斥逐齐旱魃。得失何怪事，书空漫咄咄。要须慎其初，毋轻弦去筈。我本一散翁，涉世多迂阔。何如二大夫，安枕无臲卼。"}