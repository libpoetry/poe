{"id":"1193216","title":"白苧词","dynasty":"唐","author":"戴叔伦","text":"馆娃宫中露华冷，月落啼鸦散金井。吴王扶头酒初醒，秉烛张筵乐清景。美人不眠怜夜永，起舞亭亭乱花影。新裁白苧胜红绡，玉佩珠缨金步摇。回鸾转凤意自娇，银筝锦瑟声相调。君恩如水流不断，但愿年年此同宵。东风吹花落庭树，春色催人等闲去。大家为欢莫延伫，顷刻铜龙报天曙。"}