{"id":"141824","title":"和王觉民梅花诗","dynasty":"宋代","author":"王之道","text":"梅花似是东君客，漏洩春风犯寒坼。冰肌玉骨照双泉，应为孤根借泉脉。先生狂得次公醒，诗思蔼蔼飘晴云。为怜老拙有旧分，俾预胜赏沾清芬。我时被酒酒实透，香扑鼻端曾一嗅。别来飞雪往未能，想见精神愈高瘦。西湖处士真诗仙，东坡老人所推先。岂知此花自奇绝，神助妙语相争妍。浪言投李报琼玖，牛后何如作鸡口。我今无物报投琼，木李虽轻聊藉手。先生标致良可人，此诗不减花娉婷。相当欹枕初得句，夜兴冠坐如惊霆。愿君追作淮夷雅，换取公卿重文价。嗟予衰矣不复论，但欲高门容驷马。"}