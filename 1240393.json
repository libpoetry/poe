{"id":"1240393","title":"橘洲行","dynasty":"元末明初","author":"张宪","text":"太湖之水分三支，注为长泖东去无已时。泖湾之口有大橘，一树盘盘荫门楣，里邻呼为橘洲众所知。洲之上，橘之下，矮屋六七间皆茅茨，孝子万生三世以来皆居之。生衣无绫锦华，食无肉作糜。读书谈道，操履步步以古哲自砺，不肯苟为。堂有老亲白发垂，必须甘旨备二膳，家贫不常得，十年客寄为人训其儿，所得金悉以为奉母资。母病下痢，不能自洁，生即弃业归。取中裙，湔溲秽，手奉虎子，昼夜伺母，不使床席沾淋漓。母有女，赘狼婿，不识孝义惟务利，日思剥取生家资。甚至汤药之费亦来掊剋，生即与之无吝词。惟恐致斗伤母慈，使母不得瘥，以陷终天无穷悲。卒能护持母病无恙，以终天年之寿期。噫吁嚱，橘洲之水清且漪，橘洲之橘硕且饴。饮洲之水，食洲之橘，谁无父母思。嗟哉万生孝义今古稀，我诗直欲追韩奇。"}