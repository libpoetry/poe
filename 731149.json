{"id":"731149","title":"平原","dynasty":"清","author":"弘历","text":"驱车渡平原，因作平原行。平原公子喜宾客，一时豪士列坐盈。美人笑躄者，请头太不情。造门自谢客复至，至今难论伪与诚。所幸毛遂一脱颖，顷刻辨论从约成。当时齐楚魏公子，皆云好士略可评。脱秦得济于狗盗，乱楚不断于朱英。如姬窃符夺晋鄙，危计密定亥与嬴。客不过如此，主亦奚足称。呜呼战国尚谲诈，其真贤者惟应隐迹衡门耕。"}