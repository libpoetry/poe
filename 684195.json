{"id":"684195","title":"泰山杂咏 日观峰","dynasty":"明","author":"王弘诲","text":"五夜峰前曙色浮，曈曈先出海东头。拟将赤手扶羲驭，早向人间照九州。缥缈丹梯入九重，玉皇于此秘灵踪。寻真直上朝元殿，身在蓬莱第一峰。二世河山已改移，五株犹冒受封时。昂藏似愧虚名污，贻笑商岩四紫芝。流水晴悬碧涧霓，桃花春似武陵溪。东方自拟随王母，纵少渔郎路不迷。高标孑立向天门，气象岩岩仰止存。五岳曾闻岱宗长，诸峰应是丈人孙。"}