{"id":"845049","title":"春感四章","dynasty":"清末民国初","author":"曹家达","text":"野荠甘如饴，杞芽良独苦。甘苦不相借，物物各城府。昔我别家时，繁条媚春煦。时节辄回换，旧意今复睹。日夕东南风，广陌扬尘土。道远不能致，采芳待何补。垂垂株藤花，幽芳閟城郭。风日扬其晖，当轩何炤灼。感此青春生，坐愁红颜薄。生无松柏性，时至殚零落。所愿近君子，杂佩以为托。潍城高且长，东风飏浅沙。麦苗何泥泥，野草亦已花。仆夫歌况瘁，游子方无家。登高望江流，江流天一涯。谁怜行路心，化作从风车。苜蓿出西域，遗种无地无。谁怜径寸草，旧为神马刍。骏骨繁已朽，蹴者遭枉诛。盛时为国珍，衰落弃路隅。"}