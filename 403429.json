{"id":"403429","title":"哨遍 春鸿","dynasty":"近现代末当代初","author":"石声汉","text":"腊雪初融，曾冰未销，春讯浑如许。昙影里，重觅旧菰蒲。只残茄败梗堪数。岁渐徂。馀寒尚欺病翮，高骞欲振伤无侣。嗟八表同昏，停云霭霭，遥岑平陆伊沮。梦龙沙翰海早模糊，便浊淮清洛也荒芜。独立苍茫，四顾寒江，徘徊冻渚。吁。食纵无鱼，餐苔拾藻甘清露。胜筠笼奉养，终供鼎镬刀俎。看素氅朱冠，乘轩睥睨，阶前宛转依人舞。算我武维扬，凌霄怒睒，登鞲须献狐兔。借风流文采占高梧，报欢欣消息噪庭除。又何如、效人言语。赚他玉碗金梁，学画帘鹦鹉。鸱原有乐，朝潜暝出，林薄搜求腐鼠。能将一吓侮鹓雏，且临流、自刷慵羽。"}