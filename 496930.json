{"id":"496930","title":"春日宴弇山园呈琅琊长公","dynasty":"明","author":"张元凯","text":"长公天下士，子房安石差相似。弇园美无伍，方丈蓬莱堪比数。珠帘翚阁白云中，苍峡鱼梁绿水通。高张云锦耀日月，披拂玉树吹春风。岩藏洞复忽欲暝，花扑飞泉路不定。萧瑟峥泓不可言，长吟清啸蛟龙听。一望烟霞草木深，且耽丘壑不为霖。玄亭寂寂无丝竹，自有泠然山水音。春宵花月欢为剧，入林酣畅仍浮白。相看尽是饮中仙，何必平泉醒酒石。惭余落魄久悬鹑，自是嵚崎可笑人。葛彊头白无推择，常伴清游石季伦。终使揶揄满人口，青蝇白璧亦何有。不能废我啸与歌，熟读离骚痛饮酒。古来出处随乎时，赤松之游良可师。虽然得意东山卧，无奈苍生有所思。丈夫磊砢无多嘅，要使身名俱受泰。弇园岁月一杯中，长公心事冥鸿外。"}