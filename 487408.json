{"id":"487408","title":"醉宿僧舍觉起言志","dynasty":"明","author":"张元凯","text":"偶携绿玉壶，来借青莲座。桃花对命觞，尽醉颓然卧。春云夜不飞，覆被为我衣。残月升高檐，照见白板扉。萧然在僧舍，起立双树下。顾影独徘徊，万感生清夜。原生久悬鹑，买臣行负薪。嗟嗟江海客，何蒙牖下尘。人生贵适意，富贵何时至。投湘不可为，乘桴非吾事。吾已无黄金，安用求知音。楚狂接舆者，庶几获我心。"}