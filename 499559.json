{"id":"499559","title":"送范知县美解赴京分题得九仙台","dynasty":"明","author":"邓雅","text":"玉山根盘数百里，上有高台半空起。地辟天开玉削成，今来古往神居止。亭亭万仞撑晴空，旭日照耀金芙蓉。层崖叠嶂镇晴雾，紫萝碧草摇春风。九仙仙去一千载，不在缑山定瀛海。月明环佩每归来，台上遗踪宛然在。使君閒暇寄登临，历览遗踪慨古今。指点群峰三十六，石崖飞瀑能清心。苍凉落日归林鹤，台上霞光烂相烁。翛然游罢去朝天，何日烧丹寻旧约。"}