{"id":"1091401","title":"追次米元章游焦山韵寄度上人","dynasty":"宋","author":"周孚","text":"一别几晦朔，向絺今复裘。相思未能往，四序忽已周。缅惟君所庐，苍波绕孤洲。枯筇支老病，尝得一再游。风轩纳飞鸟，烟涯辨归牛。旧游固在兹，惨惨增离忧。剧思脱尘累，去作十日留。枯桑号寒风，断岸维败舟。骑衡古有戒，谁复知我愁。遥瞻经行处，寒山卧苍虬。惟子妙词章，出语鲠不柔。向来昼澈辈，许子参其流。江山固自佳，况复更凛秋。玉唾叠箱籯，以暗未肯投。不应结绿价，敢以燕石雠。封题定何时，思子今白头。"}