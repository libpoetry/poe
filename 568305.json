{"id":"568305","title":"岐阳石屏歌喻太守子乾所惠","dynasty":"明","author":"陆深","text":"岐阳之民像侯德，远致山中一片石。依稀宛见城郭面，彷佛尚带山川迹。一从乘骢换五马，雾渚烟村坐来隔。摩挲三复如有情，指麾从吏贻江滨。长卿多病枕书卧，惊起门外高嶙峋。倒履相迎问来使，开椷再拜生阳春。荷侯此惠百感集，愧我家徒四壁立。忽焉屋底开暮晴，摇荡虚无翠寒湿。新恩旧惠俱在眼，万壑千岩互相入。滇南大理空自珍，江上数峰尤绝伦。天然飞走肖麟凤，瑟尔瑩润同瑶珉。坐当保障屹不动，岂免睹物终怀人。自是侯家有馀积，留待他年隔朝席。泥金孔雀映芙蓉，郎君近作乘龙客。胡为致之向儒素，恐使湘灵动深惜。君不见唐朝太宗重畿甸，遍题姓字留宸眷。天生异质当大用，安得随君献入光明殿。"}