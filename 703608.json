{"id":"703608","title":"山居十首","dynasty":"明","author":"释函可","text":"日日山岚绕户，夜夜山风透篱。日夜风岚几许，问著山翁不知。破屋老僧两个，古木寒鸦几枝。前溪欲冻未冻，有人桥上行时。仄径积雪扫去，枯椿栏户推开。今早矮檐鹊报，前山古洞猿来。閒歌白雪几句，静读南华半篇。无人绕树数匝，有时欹枕孤眠。乾叶乱飘屋角，枯枝横柱篱边。谁道山居閒暇，拗枝扫叶烧泉。野鼠每投案下，小禽近诉窗前。即此是亦为政，山中无党无偏。云封八九十层，松盖百千万尺。塔顶一双鹤栖，溪边两行虎迹。溪长水去无归，户浅云来直入。老僧手把钁头，口道明年九十。剪藤缚木依崖，凿石引泉入屋。结构不俟岁时，经纶已遍山谷。出门不过数里，前村独自一家。二老见人必笑，山梨山枣山茶。"}