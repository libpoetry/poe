{"id":"1045743","title":"河津女","dynasty":"宋","author":"吕陶","text":"河津女娟者，可与壮士俦。简子欲南渡，谁人为撑舟。娟奋红袂起，姿容盛优柔。长篙与风快，大翼如云浮。顷刻易千里，恬然济中流。心情忽感慨，为子发清讴。波涛激无际，骇畏事祷求。杳冥若影响，自尔蒙神休。交龙助其维，归棹勿夷犹。闻之意饱满，春风满华斿。祎褕响环佩，蘋藻奉荐羞。岂独女子事，可况公与侯。一言固有合，半策或见收。惟其遇不遇，通塞难相谋。旬月取汉相，安怪田千秋。"}