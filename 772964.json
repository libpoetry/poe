{"id":"772964","title":"道署前一日火起余率属徒步驰救传令本标兵弁舁署置水龙灌扑幸得大雨时行火焰浸熄","dynasty":"清","author":"唐赞衮","text":"赤云夹日金乌吞，祝融御空乘朱轩。大地忽作秦宫燔，不可向迩如燎原。猛势排荡裂厚坤，大声拉杂喧海垠。红光燄燄浮朝暾，居人四出如惊猿。焚彻大逵通余辕，亟令标弁腰带鞬。率属汹汹车无幡，列校严比将军屯。黑云前导长竿㠾，郁攸气逼如炙膰。挈持瓶罂兼瓦盆，五石之瓠浮大樽。水能倒吸银河翻，欲撼天阙为平反。壮士奋怒众目瞹，波涛下注濡地根。焦头烂额哀元元，虔诚默祷叩帝阍。须臾融风熄市垣，大雨一洗疮痍痕。三十六皇皆手援，焚香再拜酬天恩。"}