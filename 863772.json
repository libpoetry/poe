{"id":"863772","title":"睡","dynasty":"宋","author":"王禹称","text":"此境一何醇，熙熙别得春。有声皆俗格，无梦是天真。壁上登山屐，床头漉酒巾。轻轻龟喘息，苒苒蝶精神。滞寂通禅理，无何等道人。曲肱高胜枕，藉草软于茵。吟苦魂初瞑，杯酣味更珍。觉知身是幻，静与死为邻。酷恨巢檐燕，生憎款户宾。功成归展转，先兆自嚬呻。不入荣名客，还宜放逐臣。东窗一丈日，且作自由身。"}