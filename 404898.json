{"id":"404898","title":"霜叶飞·丁酉九月北投登高，同蔼麓絜生渔叔，用清真韵，兼呈醇士寥音二公","dynasty":"近现代末当代初","author":"袁荣法","text":"乱岩班草。登临地、依然身在天表。怒涛千里送秋来，荡瘦筇吟悄。正猎猎、商飙动晓。凭阑还恨鲲身小。记扫叶楼高，睇四郭川原，醉弄白下寒照。惆怅去日难追，离情如水，故国和梦空到。蟪蛄经夜叹西风，占楚骚孤抱。早一昔、风流顿了。无人能起南楼调。笑鬓边、霜华绚，那是惊秋，向时欢少。"}