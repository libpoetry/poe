{"id":"804386","title":"蒲类海","dynasty":"清","author":"史善长","text":"昔闻蒲类海，乃在天山以外之穷边。河源除非张骞到，弱水只是神贤传。我居岭南万余里，游屐所不经，宦辙所不上，耳闻臆断而已矣。一朝九塞谪，风洞火山全阅历，犹是南路由官驿。今从北路归，雪花时共柳花飞。要度冰山寻古辙，先经蒲类浣征衣。滟滟溶溶波一片，寸苇纤鳞都不见。周三百里磨青铜，历万千年澄匹练。旱不竭，潦不增，冻合天河总不冰。紫绂金貂集簪弁，柔毛刚鬣春秋荐。相传中有冷龙潜，裂肤堕指自年年。边黎百万需膏泽，莫抱颔珠冷处眠。"}