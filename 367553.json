{"id":"367553","title":"金菊对芙蓉·絮帽团峰","dynasty":"清代","author":"杨玉衔","text":"絮帽团峰，波帘织洞，横溪约略阽危。正僧归路断，樵语烟迷。凭阑不见红楼影，望故人、风雨凄凄。端阳节近，觞蒲角黍，乡味都非。独客多在天涯。问东劳西燕，怅怅何之。话江南梦熟，往事依稀。已知别后相思苦，更何堪、白发频催。残英仍在，待携尊俎，尚及芳时。"}