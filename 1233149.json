{"id":"1233149","title":"平猺颂上湖广平章衮布巴勒驸马时公奉诏出征道贺二州事毕班师特授中书平章余参随麾下以功授永明簿感公之恩敬献诗以颂公之功云","dynasty":"元","author":"周巽","text":"分符督诸将，仗钺讨三危。雷动征蛮鼓，云开飞虎旗。中军号令肃，上将智谋奇。驻节舂陵境，屯兵溪洞陲。杂耕民不扰，招捕算无遗。贼有坐擒者，法犹令纵之。脱鞲放鹰隼，钻穴泣狐狸。孟获终能服，貘猺何足追。无虞旋奏凯，有旨即班师。身被黄金甲，旌扬翠羽仪。献俘来太庙，锡宴上丹墀。喜动龙颜日，恩承鸾诏时。宫袍围玉带，御酒赐金卮。公主捧觞贺，中官退食迟。衮衣资黼黻，廊庙藉纲维。开阁薇香动，垂帘花影移。朝趋虎豹阙，晚集凤凰池。边警喜宁谧，圣明于缉熙。金闺通籍早，铁券纪功宜。自愧沾微禄，今当致远辞。风鹏正南击，天马又东驰。遥望台星照，长怀江汉思。苗顽既已格，帝化自无为。愿献平猺颂，流传四海知。"}