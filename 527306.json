{"id":"527306","title":"淮水 送张子也","dynasty":"明","author":"何景明","text":"淮水汤汤，伐鼓镗镗。之子南行，征夫不遑。有翮者燕，集于堂巢。我日不谒，而旬不朝。征夫况瘁，谁使告尔劳。谁经营四方，谁高门翱翔。谁粲粲衣裳，谁饥渴载行。辰月弗振，乾月维雹。视天之威，伊胡云虐。弗问则退，问言谁对。敬我友矣，式相求矣。询于道周，维教言是由。母琐言是谋，母戏言是流。桓桓之罴，免罹于罗。如彼弋鸟，维恐不加。无执猫狸，而舍彼虎豺。我视人之疚，如灾我躬。勿曰行弗动，勿曰言弗用。曰我寡，惮彼有众。矢时弗颂，维云讽矣。伊谁之送，孝友张仲。"}