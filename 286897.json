{"id":"286897","title":"长亭怨慢·偶过社园，花事垂尽，再和枝巢","dynasty":"现代","author":"夏孙桐","text":"任遮断、漫天飞絮。暗淡韶光，落红庭户。雨横风狂，燕悽莺怨又多许。花幡料理，还欲傍、危栏树。剩得几分春，偏对著、茫茫长此。薄暮。看斜阳花外，历乱倦蜂无数。繁华换了，怎佳节、绿阴轻付。听桥上、隐隐鹃声。问来日、芳丛谁主。但照眼荼蘼，离思牵萦金缕。"}