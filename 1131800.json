{"id":"1131800","title":"遣兴","dynasty":"宋","author":"蔡戡","text":"世味只如许，人情亦可怜。禅心甘寂寞，病体觉轻便。梦里身非我，閒中日似年。还家真复乐，此去若登仙。醉里乾坤大，閒中日月长。静观佛理妙，顿与世缘忘。晚景无多日，浮生有底忙。渔翁真得趣，一叶寄沧浪。江海倦游客，乾坤老病身。傥来皆外物，自在作閒人。睡足从吾懒，欢来任我真。治生且耕凿，无愧葛天民。衰病人应弃，穷愁孰与亲。同行木上座，并卧竹夫人。习定调千息，谈空外一身。辙环天下半，送老楚江滨。"}