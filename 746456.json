{"id":"746456","title":"过溱头桥读桥上碑记知为郭林宗访汝南处","dynasty":"清","author":"简钧培","text":"澄之不清淆不浊，一水遥遥隔芳躅。长虹驾空石砺齿，兴来踏月深怀企。几日离居鄙吝生，两心相印槃阿矢。由来处士虚声尚，隐囊玉尘标清望。论治要争伊吕先，抗怀宛在黄农上。岂知家国误虚谈，正坐身心习疏放。责实知谁副盛名，汪波千顷汝南清。朝廷自著钩党籍，乡里终留月旦评。角巾垫处停华毂，一见倾心写金玉。对客谁夸御李来，入林岂信攀嵇独。想见扶阑并辔游，渺渺烟波人上头。赠芍已忘周岁月，题桥谁续汉春秋。桥下丰碑作人语，似记前贤曾住处。峻极嵩高入望遥，流水无声背人去。"}