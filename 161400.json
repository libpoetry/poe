{"id":"161400","title":"太庙瑞芝颂","dynasty":"宋代","author":"王炎","text":"宋绍天命，列圣重光。丕绪舄奕，施于无疆。少海日升，庆元五祀。渊默面南，格于天地。于穆清庙，玉芝呈瑞。蔓蔓其华，丽于丹楹。匪根斯殖，匪葩斯荣。和气融液，不春而生。其瑞维何，祖宗感喜。神孙致孝，孺慕无已。有开必先，产祥隤祉。其孝维何，神明可通。问安寝门，四辅翼从。洗爵为寿，雍雍在宫。莫大之庆，朝野攸同。赉尔高年，曰予锡类。颁爵辅臣，曰汝予助。三宫岂乐，万姓歌舞。维我高庙，中兴集勋。神器所传，艺祖之孙。重华之断，寿康之仁。凝神冲漠，不俟倦勤。群黎属望，天启元子。四圣揖逊，千古颛美。主鬯匪易，秉心肃庄。以奉重闱，媚于慈皇。崇德尚贤，心膂股肱。尽摈浮伪，慈皇是承。酬酢万微，未明当依。不蔽不疑，慈皇是以。民附于仁，天鉴厥诚。对越在上，祖宗之灵。贶以瑞物，胙其德馨。昔在绍兴，芝尝再茁。仁皇英皇，二祖之室。曾孙笃之，克肖其德。受是珍符，宠绥四国。曷以祝之，万寿无极。又曷申之，子孙千亿。有德有瑞，隐显合符。自今以始，史将娄书。皇德日新。"}