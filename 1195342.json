{"id":"1195342","title":"赠南岳冯处士二首","dynasty":"唐","author":"曹唐","text":"白石溪边自结庐，风泉满院称幽居。鸟啼深树斸灵药，花落闲窗看道书。烟岚晚过鹿裘湿，水月夜明山舍虚。支颐冷笑缘名出，终日王门强曳裾。寂寥深木闭烟霞，洞里相知有几家。笑看潭鱼吹水沫，醉嗔溪鹿吃蕉花。穿厨历历泉声细，绕屋悠悠树影斜。夜静著灰封釜灶，自添文武养丹砂。"}