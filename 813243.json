{"id":"813243","title":"论董书绝句","dynasty":"清","author":"张照","text":"茧纸昭陵閟古香，一端云锦属香光。曾经八景舆前拜，亲见天衣下凤凰。始信神仙自有真，珊瑚骨节玉精神。不教三斗尘销尽，碧落宁容著此身。消残智胜如来墨，实札香光永不渝。莫怪三千人拂席，只缘未睹髻中珠。冢中秃管已盈千，画被栽蕉廿七年。到此依然书不进，始知王质少仙缘。衣带过江宣示表，漆镫夜照属王修。今宵偶记遗他日，可得千年伴我不。妍花在镜香无著，俊鹘干宵力透空。未到此中真实位，争知施女有西东。涌出华严自在云，秀华叶叶漾秋旻。了知不作烟豪相，八法如来属此君。"}