{"id":"508136","title":"送张尹之江阴","dynasty":"明","author":"李贤（原德","text":"江阴胜景接湖海，水国名乡富鱼蟹。张侯释褐绾铜章，父老欣传得贤宰。秋风潞水片帆轻，淮月当空夜正明。北固云开枫树晓，翠光亭古山禽鸣。襟怀皎皎冰壶洁，僚寀相从尽相悦。百里春风锦制新，一帘化雨民冤雪。卓鲁芳踪良可追，德政行看圣主知。他时有待徵书至，还拟承恩向玉墀。"}