{"id":"1106922","title":"阙下言怀上执政","dynasty":"宋","author":"王禹称","text":"谬提文笔侍先皇，谪宦归来遇国丧。仙驾只留烧药鼎，穗帷犹认谏书囊。北辰别见天垂象，西内浑疑海变桑。昨日梓宫陪哭临，泪多唯有老冯唐。早有虚名达九重，宦途流落渐龙钟。散为郎吏同元稹，羞见都人看李邕。旧日谬吟红药树，新朝曾献皂囊封。犹期少报君恩了，归卧山村作老农。诰词黜责子孙羞，欲雪前冤事已休。浴殿失恩成一梦，鼎湖攀驾即千秋。道边任死心终直，泽畔长吟泪暗流。虞舜五臣知此事，戏儒应免更监州。"}