{"id":"1041482","title":"宿绿溪","dynasty":"宋","author":"刘敞","text":"云昏江水阔，两淮不可测。山丘望亦迷，马牛岂易识。高帆乘长风，俄倾屡攲仄。未知所趣向，稍稍万宇黑。近津见芦苇，其外水正白。操舟投其间，宿鸟俱辟易。水深不可缆，丛梗以为力。蚊蚋秋尚繁，不眠坐通夕。中宵风逾厉，潮水相荡击。安得似人者，謦欬在我侧。天明启牖户，愿见白日色。莽苍旸谷间，竟为雾雨隔。追观宵征处，波恶生悸惕。绝粮非陈蔡，从者亦悽恻。"}