{"id":"1112813","title":"漫成七首","dynasty":"宋","author":"张耒","text":"应敌诗才惭古人，牵情春色空閒身。铺排物色虽甘拙，消散閒愁亦有神。修竹娟娟一万竿，清渠引水正潺潺。知时燕子来相语，任意凫雏去不还。高槐无花亦有阴，参天老枝逾十寻。流莺不使人窥见，故隔深条送好音。风吹桃花西复东，雨打海棠零乱红。可是春光即消歇，牡丹音信未全通。江南梅花凌雪霜，桃李开尽春无光。谁知洛阳三月暮，千金一朵卖姚黄。溪水春来清荡沙，溪南溪北是人家。依依陌上多情柳，簇簇原头自在花。庭阴当午起犹慵，断送残春醉梦中。桑柘成阴桃李尽，一川零乱柳花风。"}