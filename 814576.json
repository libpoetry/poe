{"id":"814576","title":"荔枝","dynasty":"清","author":"范咸","text":"绛罗衫子雪肌肤，一种香甜绝胜酥。消渴液寒青玉髓，脱囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴。江家色绿宋家红，曾识端明谱牒中。到此得尝过玉食，无劳想象判丹枫。诗才漫说穷骚雅，兴味犹应傲上公。万事灰心殊不恶，只愁海飓阻筠笼。"}