{"id":"915797","title":"谢陈希颜惠兔羓","dynasty":"宋","author":"杨万里","text":"东郭阿㕙驼褐裳，清腹不著烟火香。姮娥唤入广寒殿，诏许捣药不许尝。金丹炼成紫皇喜，玉臼自携银汉洗。偷将缺吻吸琼浆，蜕尽骨毛作仙子。鬓丝吹落桂枝风，人间封作管城公。先生何许得尸解，貌如枯蟾带玄疥。麒麟擘脯未必如，耶律晒羓差不大。先生锦心冰雪肠，银钩珠唾千万章。管城奔命困书囿，阿㕙漆身嬉醉乡。老夫去年左车脱，匙抄烂饭犹戛戛。太息再拜谢阿㕙，尚堪挂壁萦蛛尘，一饭瞻仰齿生津。"}