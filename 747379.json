{"id":"747379","title":"端阳后一日黄鹤楼对雨","dynasty":"清","author":"陈钟祥","text":"我昨去黄州，楼风暴雨拦江头。坡公阻客不得发，徒令赤壁怀清游。我今客武昌，悲风苦雨凄断肠。仙人招我买双屐，直上黄鹤心苍茫。黄鹤楼高逼闾阖，楼下双流江汉合。对峰龙气划江开，万井人烟夹城市。呼茗推窗坐听雨，江头隐隐闻龙语。初如溅珠大小波心跳，急似长蛟攫掷空中舞。帆影纷纷乱飘叶，云头倒与风樯接。江山模糊不可辨，水墨空濛浸城阙。黄鹄矶边起暮愁，萋萋鹦鹉自芳洲。屈生去后祢生去，千古才人总误投。不禁喃喃樯上燕，争如泛泛水中鸥。楚些一掬蒲觞泪，阴雨今朝哭未休。梅花正值江城落，风雾漫江更萧瑟。客怀乱似雨丝多，便放江山入吟橐。安得烟蓑雨笠自称意，且学林宗一巾自垫角。拍肩试请呼起楼头仙，横吹玉笛倒骑鹤。"}