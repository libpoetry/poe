{"id":"658863","title":"赠石湖卢隐君伯常","dynasty":"明","author":"王鏊","text":"吴山青，越溪碧，吴越兴亡两安适。千年事往那复知，溪上人家自如织。人家两岸青粉墙，其间特起是为卢家芝秀之高堂。昔年芝秀产溪上，顾非卢家此瑞谁能当。卢家有翁不求仕，年可六十须眉苍。朝翻经，暮翻史，不使声华出闾里。生儿唯愿充耘耔，自比唐家玉川子。人言笔港如笔长，二儿自小工文章。大儿文采珊瑚耀，泥金帖子前宵到。小儿笔势仍翩翩，他日科名美岂专。从此溪山两增重，乃翁无事日读逍遥篇。溪可湘，山可采，千古溪山镇长在。愿翁之寿如溪山长不改。"}