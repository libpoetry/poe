{"id":"1106965","title":"呈李书史四首","dynasty":"宋","author":"王梦应","text":"林塘万绿压沈沈，云满吟窝足靓深。几朵青山成畏友，一窗白日照初心。山中昼永书一帙，兵后南州健更谁。君实中年陪社日，考亭无事注骚诗。火龙骑日雪飞空，劲草亭亭不见风。臣亮南阳今未老，一锄云碎日犹红。水叶雪花正可人，陌头客子剑生鳞。千年风致未尽歇，如此溪山有弃民。"}