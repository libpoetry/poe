{"id":"197546","title":"悼蔡修斋·羌世运之纬繣兮","dynasty":"宋代","author":"王柏","text":"羌世运之纬繣兮，何故老之不憖遗。持寸胶而救千丈浑兮，谁与同而共治。身一约而蹈遗烈兮，不沽直而不徇时。西极八桂东连吴会兮，贯南纪以周驰。以节用爱人兮，以静重为威。谓直方大之德才学识之长兮，亲结上知。方增重乎本朝兮，而疾疢以乘之。犹癯癯乎笔削之志兮，浩浩乎汗青之未期。遗稿山积兮，孰续而孰维。擅一代之钜典兮，疑造物之好亏。吁嗟乎，修斋之典刑兮，蹇长歌乎已而。余幼好此奇服兮，今冉冉而华颠。悼窘步之数奇兮，安陋巷之瓢箪。公独闵其寂落兮，擥微芳而遐搴。时舒爱而申情兮，曾不间夫邮传。弭婺节而西来兮，拱茂行之渊渊。吸松斋之沆瀣兮，饱坐啸之兰荃。凤高飞而莫絷兮，徒延佇而路曼曼。何音问之不淑兮，骇骑箕而遂仙。睇长江而太息兮，涕淫淫而惘然。抚巨编之遗则兮，神驰乎洋奥之佳阡。念岁律之云莫兮，奈狂风之鼓天。"}