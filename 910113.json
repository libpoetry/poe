{"id":"910113","title":"游超化寺","dynasty":"宋","author":"李廌","text":"常笑博望侯，老死穷河源。河源几万里，天派垂昆崙。支流播九逆，砥柱疏三门。行穿九地折，怒溢千里奔。乐彼洧水源，近且具茨根。寒泉发清池，藻鉴挠不浑。引为琉璃陂，碧波媚蘋蘩。逶迤入王城，顺下德可温。全此上善性，利用岂无恩。下有万艘济，旁列千夫屯。持此安且静，用鉴暴与昏。顷年时闻龙，渊室今应存。秉简俗何陋，济舆惠亦烦。谁知千载后，佛宫枕溪濆。乔木上参天，绿竹盈短垣。曾此埒金谷，神龙依祇园。物理自古今，兴废复何言。聊思郑国侨，殊胜汉张骞。"}