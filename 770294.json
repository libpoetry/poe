{"id":"770294","title":"先师陈幼莲观察遗文缀言","dynasty":"清","author":"林旭","text":"断玑零璧散不拾，田父夜惊莫敢藏。青箱世守亦仅仅，深锁何殊尘网凉。当年有作必写与，楚亦有分旌与璜。时时开视宁忍读，六丁下取须提防。惟天生才加以学，小子辟席突窥墙。追穿载籍吸元气，浅才薄艳下奔忙。古者文章重制诰，至今读数常与杨。圣朝责实所弗尚，诸侯侨戍争求良。由来陈琳阮瑀集，存者纵富已已亡。香山居士尚律切，少陵野老穷铺张。论诗宗尚见百一，空积腹中千万章。茅亭六月忆新落，左右花草罗丹黄。终日相呼语不尽，三复共赏味逾长。钟山回首竟终古，三年忽忽永心丧。独念遗文后死责，名山何日发辉光。"}