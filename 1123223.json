{"id":"1123223","title":"朝中措","dynasty":"宋","author":"赵长卿","text":"柳林羃羃暮烟斜。秋水浅平沙。楼外碧天无际，紫山断处横霞。星稀渐觉，东檐隐月，凉到窗纱。多少伤怀往事，隔溪灯火人家。文章学业继家声。名誉压群英。早岁掀腾膴仕，如公富贵难并。定膺丹诏，朱轮迅召，陶冶苍生。自是盐梅姿质，伫看大手调羹。先生德行冠南丰。锦绣作心胸。暂屈徒劳州县，文章后进宗工。督邮纲纪，才高幕府，雅望尤崇。此去定膺光宠，且须满醉西东。"}