{"id":"1047530","title":"和宋平叔莫子谣","dynasty":"宋","author":"沈辽","text":"南方气候多不叙，茫茫万生亦殊趣。人性虽或异所宜，莫不知爱肤与肌。时方盛夏困多旱，高堂方喜遂我私。有虫名为物甚小，朴朴无状安能为。诸公所赋虽甚美，盛道嘴吻良见欺。虎豹齿牙利如兵，我尚不畏矧此微，微物曾不如蚊虻。天生有命各有情，何用讥侮起纷争。我心坦然如日月，我若呶呶我当罚。"}