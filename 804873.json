{"id":"804873","title":"牧云庵观龙缝泉因怀碧山吟社","dynasty":"清","author":"秦昌焯","text":"空山腹元精，众窍泻灵液。支流汇成渊，形似半规月。其上有悬崖，亘古此开擘。清冷涵雪乳，阴翳生石发。入耳无惊喧，一线引岩隙。涓涓流自细，汩汩源不竭。到来秋暑忘，弥觉尘虑释。传闻雷雨时，肤寸云气白。疑有蛰龙起，蜿蜒破石壁。缅昔弘治初，十老留胜迹。图画写林峦，觞咏盛裙屐。迄今数百年，骚雅久消歇。惟余涧泉冷，曾照髭眉碧。庵僧鹤貌癯，招我话闲适。汲泉试烹茶，清风生两腋。"}