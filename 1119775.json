{"id":"1119775","title":"送滕教归二首","dynasty":"宋","author":"陈淳","text":"本是山林一陋蒙，何心驰骛利名中。只因尺檄来蓬户，故策驽才入藻宫。既尔薰陶知厚德，又于历练熟颓风。区区未饫高山仰，何事征蹄今已东。驿道芬菲春气柔，征蹄去去不容留。俯辞南国抠衣佩，直向端门拜冕旒。璧沼从知新训导，石渠旋复细刊雠。泽民致主渊源学，那或浮沉逐辈流。"}