{"id":"1053897","title":"待月","dynasty":"宋","author":"孔平仲","text":"初宵待月先扫门，虽未出海光照垣。皎然辉采更无壅，比之常夕尤清妍。星辰不复争芒角，河汉自合收波澜。久之黮黪若蒙垢，坌起四隅阴气繁。人心赏玩欲竟夕，嗟哉顷刻已自昏。如何更使魑魅畏，岂非已被虾蟆吞。纷纷庭华堕如雨，训狐骑屋貌甚尊。乘幽挟晦彼固喜，使之如此亦有缘。岂无蛇虺出当道，不如青灯坐前轩。以书自围恣所取，黄卷圣贤聊可言。"}