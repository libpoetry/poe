{"id":"404953","title":"忆旧游·与元珍别二年矣，顷读新词，倚声奉和","dynasty":"近现代末当代初","author":"王韶生","text":"正东风冻雨，翠敛春山，人远天涯。绕树徘徊意，又巢高悚鹊，叶暗藏鸦。别愁共验蓬鬓，身世问抟沙。任海角飘零，卑枝怨笛，薄雾妨花。停云起天末，想新晴爱晚，风卷旂斜。便拟销魂处，总啼红飞白，堕入谁家。清词为写悲壮，东陆起龙蛇。试独上层楼，青青一发乡思赊。"}