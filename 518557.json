{"id":"518557","title":"除夕泊舟钓台","dynasty":"明","author":"张吉","text":"浟浟桐江水，赴壑靡归期。荡舟岁云莫，偶泊水之湄。上有古钓台，下有樛木枝。披衣蹑危蹬，瞻礼子陵祠。子陵不可见，子陵道可师。浩然抱江月，皎洁巢父姿。清风濯九有，奚以勋业为。侃侃邹孟氏，论道宗宣尼。圣之清与任，屈指尹及夷。寂寞千载后，遐踪谁克嗣。先生与孔明，作配端不亏。屣脱浮荣日，鼎分危险时。驱车值夷尹，倾盖复奚疑。白凤与青鸾，旷世互来仪。孟氏不可作，孤吟聊自知。"}