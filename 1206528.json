{"id":"1206528","title":"苏武慢","dynasty":"元","author":"赵孟頫","text":"北陇耕云，南溪钓月，此是野人生计。山鸟能歌，山花解笑，无限乾坤生意。看画归来，挑簦闲眺，风景又还光霁。笑人生、奔波如狂，万事不如沉醉。细看来、聚蚁功名，战蜗事业，毕竟又成何济。有分山林，无心钟鼎，誓与渔樵深契。石上酒醒，山间茶熟，别有水云风味。顺吾生、素位而行，造化任他儿戏。"}