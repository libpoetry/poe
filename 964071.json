{"id":"964071","title":"酬程嘉定杨汉州见和 其一","dynasty":"宋","author":"洪咨夔","text":"诗礼椎徐徐，律令符急急。翛然世纷远，爱此山斗入。政无劝课条，功蔑捕虏级。尺清盖丈浑，过眼秋已及。浊暑怯中乾，积潦窘下湿。脱云得佳月，如渴快新汲。湓浦琵琶语，赤壁洞箫泣。斯人不可见，庭空漏声涩。我榻久欲下，我堂日已葺。傥有谪仙来，涪江和月吸。"}