{"id":"428348","title":"望海潮 南京","dynasty":"近现代","author":"顾毓琇","text":"石城西峙，大江东去，豪华一代风流。朱雀桥边，金鸡巷里，归来燕子知休。曾泛后湖舟，忆落霞玄武，惊逐鸥游。花雨亭台，莫愁居处，总生愁。云山洗眼明眸。看飞花易聚，落叶难留。金粉胜朝，胭脂古井，谁人凭吊悲秋。扶醉上楼头，笑仰天蝼蚁，怀古夷犹。何若焚香煮茗，闲赏百花洲。"}