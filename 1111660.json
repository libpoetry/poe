{"id":"1111660","title":"再和三首","dynasty":"宋","author":"吴芾","text":"不才当退缩，何况国阽危。犹事毛锥子，欲攀丹桂枝。人怜无好命，自笑不知时。且尽一樽酒，高歌展两眉。范侯心貌古，懒与世争名。此去穷弥壮，逢时用则行。琴尊无限好，道义有馀荣。末俗方奔竞，思君坐到明。忆昔干戈里，劳君远访余。再为千里别，又是一年馀。天末空樽酒，人生念辅车。西湖从处好，毕竟若为居。"}