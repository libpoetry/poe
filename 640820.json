{"id":"640820","title":"暑雨即事感怀","dynasty":"明","author":"童冀","text":"江南五月黄梅雨，溽暑熏蒸无燥土。燕山道上走黄尘，不识南中霖潦苦。今年燕山暑雨多，六月日日闻滂沱。床头汗衣欲沾体，门前流潦看成河。东家墙颓空四壁，西家水入深三尺。群蛙白日堂上鸣，孤萤后夜梁间出。束薪斗米不论钱，城中比屋无炊烟。泥涂不异犀浦道，禁火翻同寒食天。我生炎方困溽湿，不知朔土犹蒸郁。朔南由来地势偏，气候一月相后先。我愿天公怜远客，白头早遂归乡约。秪今溽暑行已过，岁晚苦寒其奈何。"}