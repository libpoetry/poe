{"id":"703654","title":"西樵写怀十首","dynasty":"明","author":"释函是","text":"乾坤内外绝为邻，梦里何劳问主宾。治乱兴亡千古事，死生老病百年身。白云欲锁寒山色，梅萼谁怜冻腊春。石上因缘知几几，莫教浮世笑閒人。破衲蒙头一味真，随时粥饭莫嫌贫。伊耆阪涿今何在，沧海桑田岂有垠。已过身名他日泪，未来事业旧时人。凭谁深信三生论，共坐樵峰话往因。一日閒来一日足，百年愁去百年忙。须将后事翻前事，莫误今狂学古狂。松覆石床人外寂，门开竹径意中凉。诸缘易尽心难尽，好悟无生万法忘。溪声山色净无尘，独坐云峰意自新。无智无能空笑我，多才多艺总输人。百年生计须臾弃，历劫操存旦夕因。一领衲衣閒不彻，箪瓢陋巷几曾贫。世外难忘物我情，败非成是不须争。时来用尽生前福，事去徒矜死后名。一念乍兴旷劫累，万缘休歇此身轻。林泉大有甘心处，寒夜孤筇傍月行。身前身后事谁明，才忆因缘暗里惊。猛士难催金锁骨，精兵不破涅槃城。平原兔尽归将晚，黄石松疏荫未成。一自世途机滚滚，青山历乱少人行。十年丘壑梦魂轻，渐喜人忘旧姓名。影现情缘迷处尽，融通起灭静中明。鸟啼花落空岩意，月淡云寒流水声。老我儒冠劳半世，柴门犹得寄馀生。觅得茅庵奉老亲，玉泉清冽映松筠。试茶暂过石桥北，步月遥看菊径新。睦叟无鞋应愧母，隐峰有妹足閒身。乱离法乐饶天乐，好共人间识旧因。身隐须教心共隐，遣情争似泯情佳。桔槔转处聪明巧，机轴停来天地差。逐浪随波人易偶，离非绝句道犹乖。可怜林下逃名者，名重如山时未谐。青山满目匪人间，楖栗横挑自往还。过客但闻时事慨，论心每觉道情悭。目前活句堪谁举，天外摇头笑我顽。近日有人知此意，明年三月掩柴关。"}