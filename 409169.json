{"id":"409169","title":"落花诗","dynasty":"近现代","author":"刘咸荥","text":"四时惟有三月好，劝君休叹落花早。千红万紫坠纷纷，天地有情春不老。落花与我两忘情，此心久已无枯荣。翻空易奇成文章，昙云一朵现空王。我见花飞席，转为落花惜。此日飘零却怨谁，当时何苦争颜色。尔胡不作西天柳，春在枝头长不朽。尔胡不作净土莲，不染淤泥浊世缘。年年绿酒醉深杯，一片飞花堕碧苔。化作香泥滋树本，明年依旧好花开。笑尔尘根犹未尽，色相难空去复来。"}