{"id":"693352","title":"和周廷瑞别驾末首反其意以为戏耳三首","dynasty":"明","author":"苏葵","text":"处处江山处处楼，此心原自纵天游。碧桃红杏任争晓，翠竹苍松不管秋。大隐我从周柱史，富民君亦汉通侯。人间痴绝知多少，莫讶区区顾虎头。一区未构贮书楼，十乘相随事远游。大道未闻浑忘老，壮心原在绝悲秋。逐贫不去怜杨子，乞巧无缘负柳侯。世事古来何独我，利名关外展眉头。悬磬萧萧当画楼，齐奴偏在五云游。十年仕路知无补，二顷潮田报有秋。不破邯郸犹在梦，仅胜户牖未封侯。如何懒入柴桑社，可爱腰缠天际头。"}