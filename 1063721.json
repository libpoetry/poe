{"id":"1063721","title":"观山茶过回龙寺示邦基","dynasty":"宋","author":"释德洪","text":"北窗赏新晴，睡美正清熟。竹鸡断幽梦，朦胧不能续。卧闻故人家，山茶已出屋。欣然一命驾，妍暖快僮仆。千朵鹤顶红，染此一丛绿。坐客例能诗，秀句抵金玉。携过回龙寺，扫壁为君录。逸笔作波险，攲斜不可读。坐惊殷床钟，暮色眩双目。入关更清兴，市井乱灯烛。人生分万途，称心良易足。时平且行乐，馀宾非所欲。"}