{"id":"543584","title":"吴章两门士后先以新作至咸精进迥出余读之勖之以歌","dynasty":"明","author":"胡应麟","text":"吴充远示林屋诗，读之使我兴飞越。沾沾欲度骅骝前，不减观潮诵枚发。章生近投诗百篇，敏而好学吾所怜。昌龄我师花蕊妇，肯与王建论媸妍。何哉世谓两生鲁，中夜闻鸡解起舞。异日英雄起俦伍，不用登临叹广武。"}