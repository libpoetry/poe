{"id":"91949","title":"和彭仲庄亡言","dynasty":"宋代","author":"杨万里","text":"身来年少今老翁，随身不去只有穷。请君与我共看镜，岂复平生冰雪容？秋霖暗天瘦日色，满掇黄花当朝食。何人哀饭问子乘，穷里逢君自为客。空山冻吟只自奇，故人之外谁相知。今年相从岂不好，安得到老长追随？喜君诗思未渠薄，秋後花鹰兔边落。惭我短才涩欲无，霜余水涧流还涸。君游宣溪何日来？愁城封闭待君开。定知此走脱寒谷，领取阳春一并回。"}