{"id":"1111293","title":"拜赐宫花纪恩诗","dynasty":"宋","author":"许应龙","text":"济济跄跄蔼缙绅，祝尧均效华封人。觞称凤阙欢声沸，花锡鸾枝内样新。露叶巧裁隋苑彩，天葩先借汉宫春。举头仰戴君恩重，好尽忠诚报紫宸。不用凉州羯鼓催，阳和已逐小春来。谁将万点花间艳，都向百官头上开。样巧剩裁隋苑彩，影摇斜蘸汉宫杯。玉阶再拜君恩重，洋溢欢声遍九垓。"}