{"id":"692314","title":"扈从巡边至宣府往还杂诗","dynasty":"明","author":"杨士奇","text":"北斗初高月未斜，五更清露净尘沙。道边丛绕炉香立，多是耆人候翠华。居庸关中四十里，回冈复岭度萦纡。道傍石刻无人识，尽是前朝蒙古书。关柳行行叶乍稀，西风犹未振霜威。圣情预悯随营士，敕下尚书尽赐衣。圣恩不已恤残躯，老拙深惭报效无。屡酌金壶赐甘醴，还令中使护轻舆。边屯今岁盛丰登，仓庾家家积粟盈。何幸王师此游豫，大车藁秸进行营。红叶离离净可书，绿渠流水见游鱼。老臣虚拜貂裘赐，一路阳和护属车。边阃当时任老臣，边头千里净无尘。御营上谒多恩赉，天语还闻奖谕频。山望鸡鸣势入云，下循仄径棘纷纷。不辞涉险观遗碣，重是欧阳太史文。关外初冬似早春，僧房犹见菊花新。时平扈从巡边塞，宣府回銮只二旬。怀来城外夜微雪，风送轻寒初著身。明旦马前红一色，回军共试赐衣新。"}