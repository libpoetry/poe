{"id":"1224409","title":"陈孝子诗","dynasty":"元","author":"黄溍","text":"南仲杭陈氏，斗龙父所名。家临百丈溪，父书传考亭。夫亦人之子，胡独以孝称。维仲适母盛，王实生宁馨。盛谓我己出，无殊祝螟蛉。仲父讳弗言，王卒不自明。眷然舍之去，呱呱闻泣声。年运日已往，头角稍峥嵘。吁天乞陨灭，愿以益父龄。父没盛亦亡，吊影伤孤茕。或乃告之故，曰汝王所生。王居清湖上，去此无十程。时仲新捧檄，精庐拟横经。悲号弃其官，肩舆亲奉迎。安知世代易，人非馀故城。邻有鹤发妪，叩之久始应。言我与汝母，少小俱娉婷。汝母生汝归，去作江东行。不知今在无，我老犹零仃。仲也闻益悲，赢粮事晨征。六年困逆旅，冷雨啼青灯。譬彼无母雏，投林辄哀鸣。永丰有施氏，大屋深重扃。于焉得母处，一夕相合并。母子更抱持，泪如九河倾。三日负母还，盗贼方抢攘。仓黄与之遇，白刃纷交横。顿首前致辞，覶缕陈衷诚。能令激高义，相戒勿敢惊。仲昔以至行，上天降休祯。灵雁既群集，嘉瓜复冬荣。区区彼虻蚊，岂遂无人情。圣人语纯孝，厥有闵与曾。未闻树奇节，谣颂传轰轰。此道古或希，此事今可徵。我歌虽云俚，庶感蚩蚩氓。"}