{"id":"113562","title":"清闲处士颂","dynasty":"宋代","author":"黄庭坚","text":"至乐山中，嘉木之樾。有人天游，风云为马，鸥鹭为舟。有诗客李发，字之曰清闲处士。而蜀有豪士王当，以为盖谢敷之流。其清也不登市井之陇，其闲也不齅王公之勾。傲睨万物，逍遥一丘。身与长松共老，名与北斗俱休。涪翁曰名之不称实也久矣，吾子何以是为哉。书潞则失涿，谓鹰则化鸠。故一以我为马，一以我为牛。盖有有其实而不受，亦有无其实而固求者也。常试为吾子道清闲之乎致乎。水之为物，甚寒而极清。郁为坚冰，得温而释，遍利诸生。云之为物，无心而出岫穴。风休雨息，反一无迹。我观古人，以是为则。若夫污泥浊水，与蛙同生，不溷其清。自操井臼，日耕茺徼，未尝不闲。惟有道者能藏於天，吾子何处焉。清闲曰我无所用於世，而从所好。惟水云与之忘老，何敢以为有道。涪翁曰舐痔十乘，曹商自优，非君清流。商财计得白圭，拟国以闲为慝。虽然同一大梦，达者先觉。方在蚁垤，忧乐计校也。世无公孙侨孔仲尼，谁辨梦觉。亦曰举世溷浊，惟我独清。万法本闲，而人自扰扰尔。"}