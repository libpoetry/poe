{"id":"72355","title":"神光灿·石中隐玉","dynasty":"元代","author":"王处一","text":"石中隐玉，蚌内藏珠，须凭匠手功夫。里面真光，显现恰似元初。欲要明心识性，把般般、打破空虚。清净处，见天如玉案，秋夜蟾孤。自是十方明彻，握阴阳枢要，尘垢难拘。古往达人，因此妙入无馀。论甚千枝万叶，与儒门、释道同居。常归一，证圆成了了，得赴仙都。"}