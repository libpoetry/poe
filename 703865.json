{"id":"703865","title":"呈大方伯蔡公","dynasty":"明","author":"韩上桂","text":"盛世慎蕃屏，选建重明德。东粤滨海隅，虽远承北极。驿道通百蛮，租税供上国。广荫藉棠阴，四民待食息。美哉蔡公贤，出入虔其职。帝命长庶侯，俾作下土式。申甫广周基，邴魏维汉室。钜任今正同，芳猷均可则。罗浮称佐命，屹峙东南隅。高峰临众壑，瞻望岂可踰。公今位方岳，巍峨与之俱。十郡待经略，群司禀令模。上答天朝意，下为万姓趋。愿言施云雨，崇朝遍广区。群生咸饮润，万木且回枯。居高泽易注，舆情信不孤。治国尚无为，烹鲜贵不扰。体以静乃宁，器惟矜故小。我公量素宏，襟怀函浩渺。应卒务用閒，大知戒私巧。真意格豚鱼，淑风拂百草。饮醇欢欲忘，饫德情如饱。匪直制机宜，可以养寿考。异时入作朋，冈陵永不老。贲禺有丛桂，托根青嶂旁。石削枝从古，烟迷色更苍。空谷谁相问，幽花祇自扬。公来拟招隐，攀条揽其芳。湛以甘棠泽，洒以清风凉。岂期寒陋质，得奉君子光。蟠木犹成器，焦材且奏良。长当供佩结，庶可比琳琅。"}