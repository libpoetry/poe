{"id":"834121","title":"疏影 前题","dynasty":"清末民国初","author":"易顺鼎","text":"瑶华寄语。正碧山唤起，仙梦如雾。剪碎秋心，寸感难销，微熏冷麝悽苦。金风翠雨全身湿，浑不见、花魂来处。待问他、小谪根由，头白广寒宫女。惆怅蛛丝藓砌，嫩凉过几日，霜讯飘羽。一角蟾天，似有低鬟，悄倚县香幽树。残烟剩水年芳在，算错向、影娥池住。自甚时、都没行踪，付与暗尘为主。"}