{"id":"807683","title":"送入我门来  酿酒","dynasty":"清","author":"陈维崧","text":"闷倚牙屏，慵拈兔管，家乡琐事萦怀。遥想霜檐，羁绪最难裁。村村灯火收红糯，便小瓮鹅黄次第排。糟床压，夜悄真珠碎滴，响乱萧斋。今日懵腾早睡，料得酿王事业，不到吾侪。梦渡溪桥，短策破苍苔。经过药玉盈缸熟，并一路梅芬扑鼻来。算东风将软，酒旗渐漾，映水沿街。"}