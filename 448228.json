{"id":"448228","title":"秃笔","dynasty":"当代","author":"陈永正","text":"我有一秃笔，笔竟何辜竟成秃。忆彼初生时，池塘数竿竹。阳春二三月，猗猗摇空绿。及与群豪折节交，临池俯首同受渎。不能倚马草露布，不能铺笺寄心目。筋骨摇终日，但换五斗粟。未闻刘伶酒，况乃平津肉。退而不用欲洁身，复使清流化为浊。笔兮笔兮奈尔何，何事尔头今先秃，于尔于我无乃酷。"}