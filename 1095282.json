{"id":"1095282","title":"和东坡守汝阴祷雨张龙公祠得小雪会饮聚星堂用欧公故事","dynasty":"宋","author":"释居简","text":"六花萼萼都无叶，万花斗白都输雪。缓飘微霰止还集，急趁回风飞欲绝。山固无愁鬓先老，竹非为米腰频折。乡来囊萤本同调，今夕风灯不愁灭。僧窗处处茶烟湿，渔舟个个纶竿掣。老坡不犯汝南令，粲如晴午裁新缬。乾坤荡荡无畛畦，比类区区空琐屑。雾沉云重记葳蕤，雨收风拾书轻瞥。肯为忠臣六月飞，剩烦太史从头说。粗人金帐暖如春，诗人布衾冷如铁。"}