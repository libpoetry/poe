{"id":"836112","title":"念奴娇 寿何梅夏","dynasty":"清末民国初","author":"梁启超","text":"吾乡奇士，数道咸以后，几人健者。雨打风吹余子尽，似汝此才今寡。铁骨酣霜，绣肠织月，箫剑双无价。酒阑对我，二豪情态如画。只恨荦荦头颅，颟颟髀肉，不了山灵诧。趁著湖山残照在，尽汝秋魂姚冶。丛社鬼谋，原祠天问，莫管兴亡话。一尊寿汝，先生扶醉归也。"}