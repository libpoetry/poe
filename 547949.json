{"id":"547949","title":"登报恩寺浮屠览眺十韵","dynasty":"明","author":"于慎行","text":"宝域横三界，璇标镇八溟。盘空依日月，飞磴蹑辰星。乍似攀仙掌，旋疑陟紫庭。五城秋雨霁，九市晚烟冥。远树层层白，连山面面青。昙花挥麈落，仙梵倚棂听。弥觉皇居丽，因知佛土灵。前朝流水尽，初地劫灰经。销歇悲人代，疏狂混醉醒。不愁天路近，风御自泠泠。"}