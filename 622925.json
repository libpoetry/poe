{"id":"622925","title":"秋思不已作思玄歌一篇以自广","dynasty":"明","author":"郭之奇","text":"造化为炉铸九丘，群生寄命本蜉蝣。百年转盼赴东流，跛踦相随就隙沟。顾彼诸愚何啾啾，奔驰索死莫言休。如火如金各背雠，为光为鬼眯双眸。逐狐鸣鼓向阴幽，被发兽心孰可柔。贪财惜费伏深谋，言如鳖咳夜相酬。燕雀悲飞入海啁，海客安能复从鸥。电光石火须臾偷，薤稀蒿里聚鸣楸。岂无高人廑远忧，明分曲直异弦钩。岂无达士抱前羞，舍利为名名颇留。以今观之亦赘疣，名利相差总一矛。未闻回首志玄修，岂令丹青救白头。予将往问逍遥游。物外人间恣窈搜。寄愁天上不须愁，埋忧地下不须忧。微风为柁气为舟，百虑俱排至要收。芝草翩翩动十洲，予入名山手自抽。仙人聚语白云浮，神丹度世许诚求。胸专意一苟无尤，为白为雌道所邮。或云上古有春秋，能使今人作古俦。今人果信予言不，予姑与世日繇繇。"}