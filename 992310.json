{"id":"992310","title":"依韵和江邻几癸巳六月十日同刁吴韩杨饮范景仁家晚赴馆宿睹吴兴太守章伯镇题壁记辛卯仲秋初吉九月十一日十月二十二日十二月十一日壬辰二月一日馆直慨然有感","dynasty":"宋","author":"梅尧臣","text":"江翁多感槩，饮散来直庐。题踪有旧友，连蹇常与渠。昨归天禄下，念昔悲有馀。未久复外补，安能恋清虚。得请向苕霅，幽怀寄禽鱼。高城浸湖光，面面当红蕖。晚乘画舫游，四坐罗轻裾。数杯已酩酊，万事应破除。不爱趋时近，不恤与世疏。百岁且过半，冉冉将焉如。谁慕八十叟，犹在磻溪渔。嗟哉再宿夕，乃自仲秋初。清谈固隔绝，可见壁上书。"}