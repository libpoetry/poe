{"id":"1115567","title":"大司成颜几圣率同舍招游裴园泛舟绕孤山赏荷花晚泊玉壶得十绝句","dynasty":"宋","author":"杨万里","text":"凤城鱼钥晓开银，国子先生领搢绅。山水光中金凿落，芙蕖香里葛头巾。小步深登野寺幽，古松将影入茶瓯。铃声忽起九天半，有塔危峰最上头。岸岸园亭傍水滨，裴园飞入水心横。旁人莫问游何许，只拣荷花闹处行。船开便与世尘疏，飘若乘风度太虚。坐上偶然遗饼饵，波间无数出龟鱼。西湖旧属野人家，今属天家不属他。水月亭前且杨柳，集芳园下尽荷花。小泛西湖六月船，船中人即水中仙。外铺云锦千弓地，中度琉璃百摺天。城中担上买莲房，未抵西湖泛野航。旋折荷花剥莲子，露为风味月为香。故人京尹剧风流，走送厨珍佐胜游。青李来禽沈冰雪，黄金白璧斫蝤蛑。人间暑气正如炊，上了湖船便不知。湖上四时无不好，就中最说藕花时。游尽西湖赏尽莲，玉壶落日泊楼船。莫嫌当处荷花少，剩展湖光几镜天。"}