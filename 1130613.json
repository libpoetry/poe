{"id":"1130613","title":"似矩尚书帅桂道由临川赋诗三首贻彦章内翰谨次元韵送行","dynasty":"宋","author":"韩驹","text":"丧乱乖离数，衰慵问讯疏。新霜上须鬓，老泪湿襟裾。忽报迎车骑，遥知奉玺书。岂惟谋郤縠，文亦似相如。有人谈五岭，崷崒象衡庐。地长十寻竹，波跳三尺鱼。看公罗鈇钺，笑我老耕锄。敢望频书札，相望万里馀。郡戟苍山上，平分二水流。四时无疠气，五管有贤侯。静契罗公远，禅参帛道猷。人生一麾乐，不必向中州。"}