{"id":"640104","title":"长歌行","dynasty":"明","author":"汪广洋","text":"贫不干升斗粟，富不欲方丈飧。古来穷达等细事，何用屑屑摧心肝。万金铸宝剑，千金买雕鞍。出门得意青云端，五花照耀春雪乾。石家金谷果何在，落花衰草秋漫漫。君不见长安市上李谪仙，十千取酒醉即眠。有时长歌动八极，往往鼓吹三百篇。一朝掉臂沧江前，眼底富贵浮云然，眼底富贵浮云然。"}