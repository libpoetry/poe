{"id":"1114694","title":"次韵答禹功兼简周国振时禹功一夕泛舟归郡不及话离","dynasty":"宋","author":"李彭","text":"攀萝委松宿，漱石看云行。松疏暝色漫，云度夕阴生。若人有高躅，领略遗世情。聊为公府步，冉冉复盈盈。苍苔映槿墉，商飙薄庭树。方期著屐来，遽作张帆去。择交如择金，披沙歘相遇。慈明畏无双，伟节惭最怒。公抱青田姿，俛啄家鸡群。徽之拄颊外，遐瞩西山云。昔我藻鉴士，拱木蔽孤坟。讵意王子敬，晚乃知羊欣。相望两牛鸣，顿觉千里别。未别如怀冰，别来三伏热。赖有清辉吟，当窗时玩阅。音尘在我前，悠然情话悦。飘飘顾曲郎，恬愉仍静深。相逢何必早，但贵相知心。临博斯识道，闻韶真赏音。端须理三径，岁华多浸淫。"}