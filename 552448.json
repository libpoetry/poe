{"id":"552448","title":"太行险一首送李尚友秦士能二秀才还陵川县学兼寄教谕马训导路世安刘九成三契旧","dynasty":"明","author":"宋讷","text":"太行之势高倚天而险拔，地鸿蒙磅礴不可以涯际兮，中原万古之名山。山中之路不知何年始开辟，羊肠萦纡孰得以形状，险巇可畏惊尘寰。下瞰涧壑微茫之天井，上拥峰峦缥缈之云鬟。商来贾往迤逦而不绝，梯危磴绝劳跻攀。嗟予乘蹇十步五步一下，时见草腥而木恶，土老而石顽。搴衣扶杖以登顿，远望俯视黄河之在目，微如潦水澄一湾。山家诛茅斩木作旅馆，小如蜗舍蔽风雨，衣食之资何其难。一尺树根不出土，凿臼舂米于道左兮，行人为叹生涯悭。流民负戴襁褓者，吾亦悯其妇寡而夫鳏。青林仰不见白日，中无人兮不可以久留，三日之路万曲而千弯。惟有珍禽奇鸟得所乐，惺忪巧语和绵蛮。石城之畔几蹭蹬，石苔树藓苍斓斑。黄崖之巅雨中过，行不可行，立不可立兮，使人睥睨凋朱颜。欲下未下更回首，不数马陵之道居庸关。卓卓仙李英华秦仲裔，梁栋之梓非茅菅。往返相送五百里，我独东去君西还。翩翩文采不忍别，双鹄飞入青云间。传道授业有师在，愿加雪窗萤几之功兮，寸阴莫使成虚闲。后日南宫战艺想得隽，玉笋并列枫宸班。送君有诗无好句，芜词正望重加删。"}