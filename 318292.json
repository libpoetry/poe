{"id":"318292","title":"水调歌头·将去星洲留别龚道运诸子","dynasty":"现代","author":"饶宗颐","text":"百年只一霎，珍重在须臾。至人用两致一，寸寸即工夫。尝踏重关万里，又绕离亭千树。飞隼击平芜。苍山渺无际，平地总长途。古今事，争旦夕，费踌躇。藏天下于天下，莫笑愚公愚。定久便知慧出，霜重自然冰至，辛苦待春锄。栏外春如旧，一任子规呼。"}