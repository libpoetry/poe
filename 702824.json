{"id":"702824","title":"题平湖弄珠楼呈萧象林使君二首 弄珠汉水遗事使君汉阳人而平湖亦有汉瑭又称鹦鹉湖于弄珠差合","dynasty":"明","author":"董其昌","text":"閒将乡思倚层霄，吴楚乾坤共泬漻。鹦鹉洲前催作赋，凤凰台上忆吹箫。山连秦望三神近，湖似浔阳九派消。一自明珠还海曲，采风应到弄珠谣。茂宰能将吏隐兼，楼开山岳散江潭。芝兰一一分湘浦，杨柳依依似汉南。地有骊龙供照乘，人如黄鹤解停骖。欲知交甫遗珠事，历落星辰逗短檐。"}