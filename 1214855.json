{"id":"1214855","title":"齿落","dynasty":"元","author":"刘鹗","text":"去年落一牙，今年落三齿。动者日已落，存者能有几？齿落何足悲？所悲岁月逝。行年已七十，德业无可纪。远愧赵充国，成名向边鄙。作图上方略，虽老何亹亹！岂独誇当时？馀光耀青史。我今往韶雄，事势焉能已？汉贼不两立，直欲洗国耻。梅关一岭隔，调度亦易尔。会当杀贼奴，持以报天子。何妨衣绣衣，持节老乡里。"}