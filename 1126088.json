{"id":"1126088","title":"感怀二首","dynasty":"宋","author":"高翥","text":"漂泊南州又过年，恰如杜子客鄜川。酒堪度日难为醉，诗怕伤时未可传。店舍无烟兵火后，街坊有月试灯前。荒凉古驿闻吹笛，老泪纵横落枕边。行遍千山复万山，不应蜀道若为难。数茎发向殊方白，一寸心从故国丹。弓软臂无三斗力，杯深量欠十分宽。粗豪到了非吾事，只盍家居度岁寒。"}