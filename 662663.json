{"id":"662663","title":"临渊行","dynasty":"明","author":"石宝","text":"兢兢复兢兢，临渊游子泣且行。孤鸿夜保万里翮，逸骥朝踏三春冰。洪涛可畏发欲竖，断岸未坼神先惊。长安少年惜金紫，白日弯弧射封豕。凌烟一笔万死轻，冷笑王阳但为子。人生莫大君与亲，家家养子图出身。此身一出难自保，驱驰疏附犹因循。丈夫何苦不若人，但惜无名指屈信。挥戈拔剑出门去，长路风尘多苦辛。"}