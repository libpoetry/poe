{"id":"690715","title":"卜居","dynasty":"明","author":"张嗣垣","text":"谁言吾道拙谋身，买得青山绝世尘。薖轴难忘须是癖，箪瓢犹在末全贫。林泉不用疑逋客，鹿豕何妨狎野人。独恨向平休不蚤，几年儿女负松云。历历仙原隔翠岚，幽人杖屦总相谙。花间流水通泉穴，云外攒峰秘石岩。得意流连呼鹤舞，閒情来往约僧谈。生涯剩有长镵在，耕遍烟霞不戒贪。"}