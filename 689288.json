{"id":"689288","title":"和郭杏东九日韵二首","dynasty":"明","author":"何瑭","text":"吟苦偏愁白发催，故人何事又诗来。篱边黄菊花相对，客里清樽酒自开。南国此时聊遁迹，北扉当道正需才。嗟予潦倒无他望，独立西风想钓台。重阳细读黄花句，怀抱因君一暂开。杜甫当年已作客，陶潜今日正衔杯。殊方久废登高兴，青眼谁怜济世才。北望亲闱肠欲断，塞鸿频到少书来。"}