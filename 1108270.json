{"id":"1108270","title":"鉴上人通内外学遍游访方晚栖旧隐年来示疾遂不出山牡丹四窠见寄因成三绝句以谢","dynasty":"宋","author":"刘才邵","text":"闻说栽时正出家，春风四纪阅芳华。如今示疾空山里，怕引诸天来散花。远寄灵根自梵家，小园景物顿增华。何当写在屏帏上，一任高禅笑眼花。学道何妨只在家，谩栽花草记年华。个中本自无荣悴，浮世何曾似落花。"}