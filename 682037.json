{"id":"682037","title":"寄李汝培太仆","dynasty":"明","author":"余继登","text":"怅别春明路，忽惊岁月除。龙门何日御，雁字近来疏。慷慨汲公疏，寂寥杨子居。巫咸凭借问，天意竟何如。西去风尘恶，南归道路赊。主恩怜太傅，不遣到长沙。江上秋涛水，琼台春日花。知君能自适，无梦到京华。自是天难问，谁云宦易工。红颜辞露冕，白日卧秋风。暂跨扬州鹤，聊閒鲍氏骢。君身非阮籍，肯复泣途穷。君已将身隐，谁能为国谋。投珠悲按剑，积羽诧沉舟。莫叹塞翁马，恐惊海上鸥。难兄有令弟，相对可忘忧。"}