{"id":"231550","title":"祭侃古樵塔","dynasty":"宋代","author":"释善珍","text":"嘉定之间，公壮我少。意气尽同，岂但同调。众夸蝇声，而出蚓竅。一唱十和，抚掌称妙。公独雄浑，间见奇峭。如行空麟，如追风骠。拥絮曦檐，炀袍夜燎。俄聚忽散，人事难料。遥睇吴云，夐绝闽徼。每得尺书，恍陪公笑。龙钟出岭，只影自吊。回思岁月，真过野烧。偻指旧游，半堕缥渺。叫公不应，一灯谁绍。铢香后时，幸毋我诮。飞锡何之，山深猨啸。"}