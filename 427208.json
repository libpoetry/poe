{"id":"427208","title":"六丑 向岛观樱","dynasty":"近现代","author":"黄侃","text":"对蛮花进酒，又恰是殊乡寒食。愿花散愁，愁多花未识。落去无力。问去年香梦，剩脂零粉，费几番追忆。斜阳染就娇红色，嫩蕊才舒，残英旋积。幽吟祇成悽恻。怕莺痴蝶怨，休更攀折。飞花仍急，向东风似泣。泪与芳流远，还暗滴。回头纵辇孤客，怅秾华易尽，绿波无极。仙云渺，已难踪迹。终不奈一片华灯照晚，万枝岑寂。无聊处复待谁惜。算断魂尽有相怜意，共凭夜汐。"}