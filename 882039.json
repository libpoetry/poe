{"id":"882039","title":"泛舟至竹洲","dynasty":"宋","author":"吕祖俭","text":"湖光拍天浮竹洲，隐然一面城之幽。中有高士披素裘，我欲从之恐淹留。探囊百金办扁舟，又烦我友著意修。微风一动生波头，飞棹来往倦则休。兀兀坐曹如系囚，吏馀只有万斛愁。一生安坐无几求，今日栖迟如置邮。脱帽露顶固狂流，俯首折腰亦可羞。誓将入海登之罘，弃置人閒绕指柔。苍然暮色下羊牛，出处语默两悠悠。九原可起柳柳州，燕坐相与未始游。"}