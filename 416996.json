{"id":"416996","title":"高阳台 武江旅思，用蒙庵韵","dynasty":"近现代","author":"詹安泰","text":"残酒辞春，颓波阁泪，水楼目断烟昏。鬓角沙棠，清歌响著微云。暗愁怕共么弦说，到无家、偏绕芳魂。怪温存，帘幕轻阴，燕子辛勤。梨花淡白空明夜，向低眉乞笑，游语寻根。便不思量，天涯可奈孤颦。桃笙一枕山亭梦，问何如、席锦堆茵。付清尊，马迹鸡声，风雨闲门。"}