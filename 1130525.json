{"id":"1130525","title":"松江别范至能朱伯阳","dynasty":"宋","author":"韩元吉","text":"弹铗功名易白头，归欤未办五湖舟。送君与我皆为守，到处逢山且纵游。薄日连云千幛晓，斜风吹雨一江秋。买鱼斫鲙垂虹上，更为今年好景留。吴歈湾月韵江船，屈指同行二十年。胜日五湖看老矣，倦游双鬓各苍然。拟寻诗酒平生社，未了尘埃薄宦缘。后夜西风相忆梦，琵琶亭下水笼烟。"}