{"id":"1106980","title":"洪岩山六题 石门","dynasty":"宋","author":"王辅世","text":"岩穴神仙宅，山门向岭开。时横云作钥，怕有俗人来。天地应怜我，遗留钜力神。定须凭国手，神妙与传真。任峻我须上，更高人亦行。神仙虽已往，咫尺是蓬瀛。猿猴尝学禅，立德固坚久。能乘狮子游，不为狮子后。山露湿吾履，山风吹我衣。白云褰举处，依约认崖扉。山鸡化为石，锦翼已成藏。俗类休争食，吾心不为粱。"}