{"id":"690446","title":"自护城驿驰张桥时大雨雪舆从多冻人过响马铺市酒脯慰劳之遂止宿焉因歌苹泽之诗获我心矣偶成二律明日乃行则春二月朔也","dynasty":"明","author":"张萱","text":"首路嗟疲客，严装尚远征。天寒日易短，雪重雨犹倾。四牡栖孤店，三宵度一程。由来事行役，不必问阴晴。荒村名响马，远客叹亡羊。冻笔裁黄竹，凄风起白杨。投醑怜堕指，推食遍枯肠。久已惭车舞，休辞解橐装。"}