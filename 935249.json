{"id":"935249","title":"木瓜铺短歌","dynasty":"宋","author":"陆游","text":"鼓楼坡前木瓜铺，岁晚悲辛利州路。当车礧礧石如屋，百里夷途无十步。溪桥缺断水齧沙，崖腹崩颓风拔树。虎狼妥尾择肉食，狐狸竖毛啼日莫。冢丘短草声窸窣，往往精灵与人遇。我生胡为忽在此，正坐一饥忘百虑。五更出门寒裂面，半夜燎衣泥满裤。妻孥八月离夔州，寄书未到今何处。馀年有几百忧集，日夜朱颜不如故。即今台省盛诸贤，细思宁是儒冠误。"}