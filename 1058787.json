{"id":"1058787","title":"白云亭","dynasty":"宋","author":"吴与","text":"高城顿崇冈，上与白云遇。昔贤此登临，怀古得佳句。结亭自何人，岁月更已屡。古篆仅存名，颓檐飒将仆。我来访遗踪，环赏惬幽趣。鸠工扶垫隉，选木换隳蠹。津梁五道人，悉力愿相赴。经营未终月，突兀见翚翥。英英苍梧云，朝莫此屯聚。时从南山来，倏向高岩去。去来本无心，虚亭日新故。因之望故乡，更识亲闱处。南山互牵情，凭阑目空注。"}