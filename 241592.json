{"id":"241592","title":"送七主簿赴龙水","dynasty":"宋代","author":"范祖禹","text":"山行水逶迤，郁屈如盘龙。缘溪夹修竹，被岭多长松。悬门倚岩石，终日对青峰。初仕昔为宰，读书过三冬。忘机狎鸥鸟，劝稼亲老农。讼庭可罗雀，铜印苍藓封。尔来三十年，梦想幽人踪。风尘京洛间，邑子或相逢。晚岁上玉堂，天门深九重。缅思寒潭碧，一洗我心胸。送子西南归，恨无羽翼从。为我谢邦人，今愧白发容。"}