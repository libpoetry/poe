{"id":"697134","title":"苏君禹观察抵武林以手札诗扇附李参知见寄且劝驾北上意甚惓惓感事赋答二首","dynasty":"明","author":"胡应麟","text":"论文曾驻木兰舠，按部长怀使者劳。岂谓青衿还绛帐，尚从黄绶问绨袍。书传大禹千秋穴，赋涌灵胥八月涛。不是輶轩频顾盼，桐君山色为谁高。双鸿迢递问柴荆，片鹢犹思下婺城。祗愧烟霄勤物色，能从湖海擅时名。遗音空谷闻三叹，大乐明堂重九成。莫向云泥论出处，乾坤何地不堪盟。"}