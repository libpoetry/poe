{"id":"515252","title":"八日游双门寺入山观石门及龙潭爱其奇胜赋短歌以畀寺僧时山斗汝耆文真梦吉德吉守道诸宗彦偕行","dynasty":"明","author":"程敏政","text":"诗翁远爱山峭拔，兴奇不忧霜径滑。支溪独木掉手过，势落颠厓几七八。翩然直到石门下，鬼斧劈山如劈瓦。中分一道白虹来，直薄巉岩速于马。岩口潭深杳难测，下有千年伏龙宅。自今泉石吾可专，世外何人空物色。山僧导前野老后，寒日四山风木吼。振衣长啸匝溪行，遥揖山灵尽三斗。"}