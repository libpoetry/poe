{"id":"105883","title":"俞鉴山月歌","dynasty":"元代","author":"方回","text":"诗人诗向虚空攫，平地望月不可摸。或谓高山去天近，好登东岳陟西岳。岳峰峻极未到天，仰面难舐兔臼药。末由手挽月娥衣，诗思肯从天上落。不如斟月入杯中，诗酒肠吸杯月空。一杯一首百杯百，天送佳句来长风。仙人轻举跨飞鹤，游子归思随征鸿。扶摇直上九万里，未办顶摩丹桂宫。所以诗人世难得，倚靠梯凳探月窟。山头拿月月愈远，尘里抉诗诗不出。大江汹涌波跳金，谪仙捉月沦采石。是为诗人善搜诗，何知君非今李白。"}