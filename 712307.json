{"id":"712307","title":"赠程立方国学","dynasty":"明末清初","author":"陈恭尹","text":"君家职方吾老友，其人爱士不离口。往时寄我都下书，君名每见新篇后。十四年来宿草生，而君为客五羊城。三四过我始一值，长身赤面神尤清。卞和几刖连城璧，杜甫方为老宾客。日观东寻泰岳碑，天津西笑长安酒。徘徊岭外再经秋，车马因人遍十州。海天万里豁心眼，珊瑚火齐资冥搜。新诗示我殊开爽，往帙虽多今更长。只将妙笔写高深，不与时流为俯仰。平生意气已心倾，况是山阳晚笛声。如何咫尺仍千里，不及东风共听莺。"}