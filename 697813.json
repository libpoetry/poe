{"id":"697813","title":"雩阳十景 川江秋月","dynasty":"明","author":"胡奎","text":"江如川字月如盘，曾向龙门绝顶看。三载思家东海上，二千里外亦团圆。西峡夕阳东峡红，白云生峡正当中。莫道无心作霖雨，等閒飞起便从龙。两崖千仞自天开，闻道当年手凿来。黑水翻江龙出峡，惊涛夜夜作春雷。旸谷金鸡天上啼，日高青嶂树烟低。从教截得山前路，一寸乡心定不迷。银汉翻空作雪飞，近山浑欲换秋衣。月钩斜挂真珠箔，不碍仙人跨鹤归。灵泉百尺接龙潭，一日能酸一日甘。笑我交情淡如水，从今不必论酸咸。乌石冈头沙似雪，古来名胜说雩都。雨晴鸟迹分明见，画史惊看十县图。濂溪祠在碧岩前，下有流觞九曲泉。前代风流遗墨在，山阴空费打碑钱。西域僧来双眼碧，履声敲碎玉娟娟。触机悟得无生法，始信虚心即是禅。斗岩老桧自梁朝，上有飞仙不可招。拟借玉笙吹一曲，满天凉月送王乔。"}