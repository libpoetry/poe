{"id":"687361","title":"和答郭杏冈司成三首","dynasty":"明","author":"孙承恩","text":"见说官居好，悠然吏隐情。花边棋屡覆，竹上句时成。勋业看前辈，才猷范后生。况闻门第寂，冰雪照人清。我亦幽栖好，新开水竹居。道心成澹泊，习气半消除。慷慨能忘世，疏慵不废书。驰驱有王事，明发又巾车。暂领幽栖乐，都忘作宦时。迂疏故人念，踪迹野鸥知。引月牵吟幔，留云护药篱。平生但随运，何地不相宜。"}