{"id":"703364","title":"与张总戎登虎头门望海","dynasty":"明","author":"释今无","text":"南渎波涛此独深，廿年怀想始登临。建牙愈觉军威壮，望月先为海气侵。变幻龙鱼看易失，漂零天地信难寻。鸱夷漫说功成去，满目云烟有古今。碧霄万里印沧波，始信人间路尽讹。云结楼台鳌背阔，风摇星宿浪纹多。马援自古誇铜柱，懒瓒那知恋玉珂。最爱閒眠烟水际，却同博望泛天河。身摇玉镜步罡风，千折烟涛有路通。石吼鼋鼍云是雨，营围鹅鹳木为龙。天开日出疑蓬岛，茗熟诗成对碧空。此处尚无桑柘事，不须麟阁话军功。"}