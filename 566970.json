{"id":"566970","title":"后闻鹦鹉眼系直度两眶人可洞视","dynasty":"明","author":"徐渭","text":"双瞳穿脑过，对面两菱花。琥珀钻松窍，琉璃钉扇纱。隔颠孤碧炯，横准一梁加。饮啄千峰物，雌雄万树家。回头忽不见，交睫梦成赊。摩荡晶初日，玲珑射落霞。照拳明蕨脑，夹喙影姜芽。恋月眶寒晕，啼烟泪涩沙。端州鸲鹆研，蛮郡石榴砂。睥睨雄生怒，迷离媚作邪。倾城秋水顾，阿堵虎头誇。认客休青白，韬光混瑾瑕。如怜蔡家女，分镜葬琵琶。"}