{"id":"1119930","title":"良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝","dynasty":"宋","author":"陈著","text":"人生朝阳露，物变水上波。茫茫宇宙閒，如此道义何。知心不用多，流俗未易一。相逢辄矛盾，方信有胶漆。蒲葵裁成扇，瘿木斲为樽。自是山林物，不入纨绮门。书窗二尺檠，炉亭一樽酒。别去七十年，此乐重回首。尔来鲁泮新，快睹戴席重。下舂分尺光，乃与此际逢。草木味自同，樽酒欢相与。旧梦忽以醒，恍不知何所。四座同寮贤，一和长官契。乐极忘主宾，论到贯粗细。鸢鱼自飞跃，乌兔自追奔。中有古道在，难与时情论。江湖宽相容，风马留更勤。襄阳或可传，北山若为文。"}