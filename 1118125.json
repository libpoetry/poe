{"id":"1118125","title":"晚春二首","dynasty":"宋","author":"陆游","text":"世事纷纷不足论，流年去似海涛翻。莫因齿发悲残景，且喜柴荆是故园。千里桑麻无旷土，数家鸡犬自成村。邻翁过我誇秧信，雨后春泥一尺浑。莫笑花前醉堕巾，放翁又看一年春。寻巢燕熟频穿户，酿蜜蜂喧不避人。楚庙羔豚初散社，稽山笋蕨正尝新。要知不负年光处，南陌东阡自在身。"}