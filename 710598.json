{"id":"710598","title":"繇潇湘谒衡岳","dynasty":"明末清初","author":"邝露","text":"朝汎潇湘渚，夕弄潇湘流。潇湘多兰茝，采采生离忧。蹄涔无尺鲤，杯水无方舟。不如舍之去，谒帝失陵丘。玄夷疏秘柬，祝融临上游。仙夫敦夙好，可以性相求。徐行陵白日，缓步跌飞猱。攀云停翥凤，掷剑戏潜虬。奇文七十七，日观县岣蝼。夔魈闪灼烁，龙螭盘琛球。至哉神禹功，灵祇钦怀柔。"}