{"id":"1125240","title":"鹧鸪天","dynasty":"宋","author":"晁端礼","text":"霜压天街不动尘。千官环佩贺成禋。三竿阊阖楼边日，五色蓬莱顶上云。随步辇，卷香裀。六宫红粉倍添春。乐章近与中声合，一片仙韶特地新。数骑飞尘入凤城。朔方诸部奏河清。圜扉木索频年静，大晟箫韶九奏成。流协气，溢欢声。更将何事卜升平。天颜不禁都人看，许近黄金辇路行。阆苑瑶台路暗通。皇州佳气正葱葱。半天楼殿朦胧月，午夜笙歌淡荡风。车流水，马游龙。万家行乐醉醒中。何须更待元宵到，夜夜莲灯十里红。洛水西来泛绿波。北瞻丹阙正嵯峨。先皇秘聿无人解，圣子神孙果众多。民物阜，岁时和。帝居不用壮山河。卜年卜世过周室，亿万斯年入咏歌。壁水溶溶漾碧漪。桥门清晓驻鸾旗。三千儒服鸳兼鹭，十万犀兵虎与貔。春服就，舞雩归。四方争颂育莪诗。熙丰教养今成效，已见夔龙集凤池。八彩眉开喜色新。边陲来奏捷书频。百蛮洞穴皆王土，万里戎羌尽汉臣。丹转毂，锦拖绅。充庭列贡集珠珍。宫花御柳年年好，万岁声中过一春。圣泽昭天下漏泉。君王慈孝自天然。四民有养跻仁寿，九族咸亲迈古先。歌舜日，咏尧年。竞翻玉管播朱弦。须知大观崇宁事，不愧生民下武篇。日日仙韶度曲新。万机多暇宴游频。歌馀兰麝生纨扇，舞罢珠玑落绣絪。金屋暖，璧台春。意中情态掌中身。近来谁解辞同辇，似说昭阳第一人。万国梯航贺太平。天人协赞甚分明。两阶羽舞三苗格，九鼎神金一铸成。仙鹤唳，玉芝生。包茅三脊已充庭。翠华脉脉东封事，日观云深万仞青。金碧觚棱斗极边。集英深殿听胪传。齐开雉扇双分影，不动金炉一喷烟。红锦地，碧罗天。升平楼上语喧喧。依稀曾听钧天奏，耳冷人间四十年。"}