{"id":"368604","title":"无闷·西湖闻蝉","dynasty":"清代","author":"杨玉衔","text":"一棹西泠，苍翠四合，中有幽人独语。怯御道官槐，咽寒高处。日暮秋山驿路。莫认是、临歧阳关谱。抱故宫红叶，寻消问息，几经风露。谁诉。甚凄楚。岂懊恼西风，尽情倾吐。算曾蜕初衣，也緌冠素。自怨齐宫鬓薄，奈还有、歌声招人妒。算绝调、弦谱中郎，毕竟知音迟暮。"}