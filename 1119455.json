{"id":"1119455","title":"次韵张德恭主簿二首","dynasty":"宋","author":"陈造","text":"一日乘闲燕画楼，连宵飞梦只楼头。掾郎谈麈惊飞雹，公子吟毫涨怒流。归去定谁扶下马，重来有约属驯鸥。可堪风雨妨人乐，却向卢家访莫愁。汉南独步有登楼，肯为衰翁吟掉头。价比连城容品裁，句专八米见风流。生涯枯泽鸣饥鹤，老去惊波荡白鸥。当念饭山人似削，撩人更遣耐新愁。"}