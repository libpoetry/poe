{"id":"1128290","title":"和尧夫西街之什二首","dynasty":"宋","author":"程颢","text":"先生相与赏西街，小子亲携几杖来。行次每容参剧论，坐隅还许侍馀杯。槛前流水心同乐，林外青山眼重开。时泰身闲难两得，直须乘兴数追陪。先生高蹈隐西街，风月犹牵赋咏才。暂到邻家赏池馆，便将佳句写琼瑰。壮图已让心先快，剧韵仍降字占挼。只有一条誇大甚，水边曾未两三杯。"}