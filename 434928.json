{"id":"434928","title":"咏刘边画","dynasty":"金末元初","author":"王寂","text":"枯荷不禁风，水鸭行且饮。折苇半敧雪，鸂?相对寝。风雪意未已，寒气犹凛凛。屋煤昏细字，熟视仅可审。翰林前待诏，年过七十稔。想见宣政閒，纡朱给官廪。权门收短幅，轴玉囊古锦。纵非列神上，犹足入能品。丹青虽由学，精绝固天禀。蛟螭失江湖，鱼鲔初不淰。兰荪遭践履，生意羡葵荏。当年方得志，骄侈无乃甚。晚为口腹累，吮墨博凡饪。画工屹如堵，见此当敛衽。我欲与题跋，材非曹与沈。兴废姑置之，投床就高枕。"}