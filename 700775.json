{"id":"700775","title":"小景四幅为竹鹤友人袁州何太守赋","dynasty":"明","author":"曹义","text":"树底茅堂带远村，望中野色过桥分。携琴何处寻知己，拟约琳宫卧白云。孤舟晚泊水云乡，一枕南薰卧石床。残醉醒来凉雨后，忽惊渔笛在沧浪。江上芙蓉老素秋，西风乱飐白蘋洲。渔翁罢钓归来晚，一曲沧浪古渡头。门外茫茫雪满天，江边寒压钓鱼船。先生独发清幽兴，郢曲高砍任醉眠。"}