{"id":"501574","title":"赠祁山居长老","dynasty":"明","author":"林弼","text":"剑江东望山如龙，水势曲与山相从。山盩水厔气所钟，山居山人居其中。碧眼白首颜如童，长日跏趺坐高舂。悬河大口谈空空，宝花散落随天风。万年香社人所宗，千章乔木阴重重。峥嵘华构交青红，我来作邑丰水东。思怀瓣香加敬恭，我本有发老僧翁。误落尘网徒匆匆，渊明结社意亦浓。但恐酒狂不相容，作诗先此询远公。"}