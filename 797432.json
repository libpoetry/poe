{"id":"797432","title":"台城路 儿子受祺通籍后，仍从戎，山左军事方殷，不容以思亲误之，书此以勖其志","dynasty":"清","author":"唐蕴贞","text":"宫袍不把兜牟换，应怜绝裾温峤。旗拥银螭，符分玉虎，未许刀环唱早。欃枪待扫。愿绘上麒麟，传来画稿。千里燕云，多应回首扰怀抱。秋风蒪脍纵好，便早脱征衫，依旧难了。塞雁归迟，戍人望远，梦里泰山云绕。关山非道。知汝意皇皇，余怀渺渺。月朗明湖，此情应共照。"}