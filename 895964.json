{"id":"895964","title":"宴春台慢/宴春台 东都春日李阁使席上","dynasty":"宋","author":"张先","text":"丽日千门，紫烟双阙，琼林又报春回。殿阁风微，当时去燕还来。五侯池馆频开。探芳菲、走马天街。重帘人语，辚辚绣轩，远近轻雷。雕觞霞滟，翠幕云飞，楚腰舞柳，宫面妆梅。金猊夜暖、罗衣暗裛香煤。洞府人归，放笙歌、灯火楼台。下蓬莱。犹有花上月，清影徘徊。"}