{"id":"1246844","title":"家藏边至愚秋江送别图重遭兵燹图已不存尚遗丁先生长句一首时时展玩犹见画也伯文相公喜而和之区区不揆鄙薄辄酬雅意云","dynasty":"元末明初","author":"唐桂芳","text":"棹夫打鼓催发船，我正踏歌开华筵。可怜送别恰廿载，梦魂尚绕秋江边。擅场孰是文章手，老丁拓落七十叟。平生无酒不吟诗，得酒諵諵肯置口。画图追想昔日酣，我发安得青於蓝。海枯石烂世滋变，粉墨萧瑟犹枫杉。句中有眼曾饱参，而今遗恨令人衔。苍茫不记分袂处，扑面几点芦花雨。沙头招招频唤渡，大似百年割昏曙。薇垣高峻摩冈陵，白登斗格兵百层。肯向松间访蓬华，皎如六月悬壶冰。堂堂吾道赖有此，且对浊醪陶妙理。忧时每恨髀肉生，拊己未应马皂死。十有二人常许俱，臣为皋契君无虞。拂拭吴松一幅绢，凭谁更貌归来图。"}