{"id":"299440","title":"感赋·吾家黄璞里","dynasty":"清代","author":"郭曾炘","text":"吾家黄璞里，通德存赐书。远宦偶归来，什九饱蠹鱼。先畴无一亩，安得带经锄。春曹三十载，退食鸡栖车。阅肆掠剩残，累积寸与铢。一日未释卷，寝馈与之俱。亦知玩物戒，聊胜博弈娱。甬东天一阁，吴下士礼居。小大相挈较，潢潦于江湖。万钱愁塞屋，措大真穷途。"}