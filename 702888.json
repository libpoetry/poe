{"id":"702888","title":"金山二首","dynasty":"明","author":"谢与思","text":"水国何年拥此邱，乾坤佳气郁中州。梵钟响度吴门霁，海树寒生楚甸秋。风细鱼灯低入牖，日高鲸浪近摇楼。将因法界窥空色，聊得攀缘一系舟。绝辟秖邀天汉路，披云更蹑妙高台。千樯下破江光阔，两郭平临岸势回。客自品泉供沦茗，僧从乞食坐浮杯。凭栏为洒英雄泪，南北戈鋋有劫灰。"}