{"id":"832323","title":"月下笛 萧寺探梅","dynasty":"清末民国初","author":"陈洵","text":"罢酒园亭，飞空素月，镜边闲客。逡巡梦迹。翠羽啼春无极。带风篁、泉石自凄，小庭路钥幽径仄。算何郎渐老，东风多事，旧情难觅。当时俊赏，问蝶粉蜂黄，顿成疏隔。佳期又晚，坐对依然携笛。想银屏、自温暖岁华，麝篝护被欢正忆。怎教人，为说苍苔破屐浑耐得。"}