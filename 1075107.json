{"id":"1075107","title":"送舒永丰","dynasty":"宋","author":"周紫芝","text":"斯民如草木，九圣含春温。秋风一披拂，零落难重陈。嗣皇回日御，杲杲升朝暾。谁令天骄子，欲肆长鲸吞。王师一倡乱，诸将皆星奔。可怜尔群苍，终不负汉恩。固亦念颠仆，所喜邦本存。舒侯名家郎，翔鸾未腾鶱。稍分民社寄，似欲亲拨烦。盍敷宽大诏，力补疮痍痕。勿谓蕞尔邑，安能著华轩。妙割俱有用，鸡牛无足言。君看密县宰，视民真子孙。汗马无寸劳，太傅岂不尊。扶衰其有意，愿复矜元元。"}