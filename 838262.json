{"id":"838262","title":"感时","dynasty":"清末民国初","author":"许南英","text":"此身无百年，此名足千古。嗟嗟时世人，役役何其苦！既已美田庐，亦复荣簪组。妻妾列鸳鸯，童仆豢狼虎。顾盼亦足豪，乡邻谁与偶？以此为盛名，其实亦何取！海上无金丹，肉皮囊易腐。功名富贵身，北邙一抔土？况是膝下儿，昏昏愚且鲁。有酒饮则狂，无书医不愈。生儿永令名，翻以玷父祖。人各有此忧，胡不以德补？"}