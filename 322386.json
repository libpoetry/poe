{"id":"322386","title":"满江红·壬寅春暮，王述庵先生偕同人展禊檀园，分韵嘱赋，得九字","dynasty":"清代","author":"张玉珍","text":"宾主风流，占尽了、山川英秀。携屐处、苔痕重印，春韶依旧。花片红飞莺语滑，柳丝碧蘸波纹皱。算前期、禊饮未成旬，才过九。寻异境，闲仙绶。临曲岸，联吟袖。更才飞鸿藻，晶盘珠走。益友同盟三径竹，深情那厌千樽酒。羡兰亭、佳话古来传，今还又。"}