{"id":"732305","title":"游元墓因礼三峰禅师塔院","dynasty":"清","author":"俞南史","text":"暮春招我友，轻帆远相属。溪尽未即登，舍舟遂遵陆。憩荫稍迟留，一览契遐瞩。钟声杳霭间，流映春山绿。径僻步纡回，空香沾草木。绀宇插松颠，花宫掩深曲。入门器钵严，瞻礼威仪肃。高下随所构，长廊递相续。水色湛虚明，幽林隐清馥。惜哉创者难，遗影空堂宿。静念有余思，踌蹰下山麓。"}