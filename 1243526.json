{"id":"1243526","title":"谢陈国宾见寄","dynasty":"元末明初","author":"叶颙","text":"陈兄遗我山中诗，随风落空成珠玑。寒光绕壁夜窗紫，清声响涧山泉飞。杜陵去后天无功，飘飘千古遗悲风。老兔入云霄汉黑，大龙上天江海空。知君笔有万牛力，追转风骚气无敌。辞丰意远欲乘虚，天高风冷寒生骨。作诗为谢来意勤，自惭瓦缶无美音。阑千一抚三叹息，天风西来洗予心。"}