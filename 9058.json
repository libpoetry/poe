{"id":"9058","title":"山居新种花药与道士同游赋诗","dynasty":"唐代","author":"钱起","text":"自乐鱼鸟性，宁求农牧资。浅深爱岩壑，疏凿尽幽奇。雨花相助好，莺鸣春草时。种兰入山翠，引葛上花枝。风露拆红紫，缘溪复映池。新泉香杜若，片石引江蓠。宛谓武陵洞，潜应造化移。杖策携烟客，满袖掇芳蕤。蝴蝶舞留我，仙鸡闲傍篱。但令黄精熟，不虑韶光迟。笑指云萝径，樵人那得知。"}