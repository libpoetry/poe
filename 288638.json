{"id":"288638","title":"烛影摇红·赋杏丈西湖别墅","dynasty":"现代","author":"袁思亮","text":"葛岭西边，画楼俯瞰波光碎。四山回合送青来，飞作檐牙翠。接岸枯荷乱苇。窄盈盈、凌波步绮。临流沈砚，倚槛敲棋，游鱼惊避。绛节归来，鉴湖不乞君王赐。卷帘遥指故行宫，忍话沧桑事。一掬西冷腻水。阅兴亡、于今又几。石鳞斜照，铜辇秋风，人间何世。"}