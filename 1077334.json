{"id":"1077334","title":"次韵和渊明饮酒诗二十首 其二十","dynasty":"宋","author":"李纲","text":"举世人事伪，惟酒存天真。饮多不如少，饮醨不如醇。借问何以然，每醉意每新。笑指黄金罍，是中可逃秦。糠秕铸尧舜，万世同埃尘。二豪侍坐侧，议论徒慇勤。我读古人书，独与渊明亲。北窗傲羲皇，桃源将问津。膝横无弦琴，头著漉酒巾。我醉君且去，为已非为人。"}