{"id":"798085","title":"风流子  南徐春暮程昆崙别驾招饮南郊外园亭同方尔止孙豹人谈长益邹程村何雍南程千一赋","dynasty":"清","author":"陈维崧","text":"来时寒食近，且近耳、讵料竟残春。正仆本多愁，何妨作达，官如不醉，遮莫伤神。见此际、酒旗斜唤客，榆叶弱萦人。燕子风前，是何言语，柳条烟里，别样腰身。名园行乐处，追欢笑，何限宝马香轮。况遇风流刺史，潇洒遗民。奈东望蒋州，春潮拍拍，北来瓜渚，暮雨纷纷。还怕当歌对酒，忽又沾巾。"}