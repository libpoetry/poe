{"id":"564099","title":"星变","dynasty":"明","author":"孙承恩","text":"五夜天无云，列宿繁以张。仰见东北隅，怪事发异常。一星光煜煜，芒吐数尺长。上扫天心中，斗柄争低昂。河汉影清浅，月色黯无光。众星渐稀疏，独与太白当。吾闻天垂象，感召非杳茫。历考往牒中，为训亦昭彰。仰惟吾圣君，秉心契陶唐。夙夜勤万几，四海冀时康。灾变亦何为，此理谁能详。三岁三见之，简册所未尝。草茅杞人忧，时时热衷肠。巫咸不可问，天道信讵量。矫首睇玄穹，俛默心徬徨。"}