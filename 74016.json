{"id":"74016","title":"瑞鹤仙·辕门初射戟","dynasty":"金朝","author":"王寂","text":"辕门初射戟。看气压群雄，虹飞千尺。青云试长翮。拥牙旗金甲，掀髯横策。威行蛮貊。令万卒、纵横坐画。荡淮夷献凯，歌来斗印，命之方伯。赫赫功名天壤，历事三朝，许身忠赤。寒陂湛碧。容卿辈、几千百。看皇家图旧，紫泥催去，莫忘尊前老客。愿年年满把黄花，寿君大白。"}