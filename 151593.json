{"id":"151593","title":"念奴娇·山之天目","dynasty":"宋代","author":"牟巘","text":"山之天目，蔚苕嶢、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。昨夜凉透西风，玉绳晚澹，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旗常婀娜，要陪沙路清跸。"}