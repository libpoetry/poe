{"id":"837588","title":"霜叶飞·书愤","dynasty":"清末民国初","author":"李岳瑞","text":"侧身江表沧州远，归心乡梦多少。阆风緤马，望觚棱、谁念铜驼倒。系不住、西颓落照。神州如此河山好。怅客里、光阴容易，又西风几度，倚楼凭眺。何况皖水青燐，稽山碧血，简书愁到。猿鸟不堪重对，旧青娥、零泪谈天宝。正海气、冥冥未晓。何时鞭起痴龙觉。待有约，浮家去，故国平居，更谁同调。"}