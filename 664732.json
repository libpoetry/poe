{"id":"664732","title":"梦中麓子","dynasty":"明","author":"康海","text":"积雨晦皋陆，我车不可前。徘徊望北墅，迤逦横云烟。退坐草堂下，篱菊灿且妍。节物忽将改，引杯吟太元。微醉体亦倦，梦谒九华天。仙人中麓子，揖予出素编。云是广成撰，孰能叩其筌。忆昔魏伯阳，谓我骨当仙。苦逐世人好，落魄武亭川。缘业殆将满，数命或有然。始思饮刀圭，却老觅长年。语既执我手，欢笑极周旋。振袖出两药，光如朝日鲜。挹彼松露下，同吞各一圆。五内倏清爽，神采非昔焉。我居太白下，君庐太山颠。采芝拾瑶草，餐玉茹井莲。欲会但瞬息，跨鹤何翩翩。赤松作参伍，玉女侍几筵。翛然万物表，世网安可牵。"}