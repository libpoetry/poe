{"id":"762304","title":"除台湾郡丞，客以海图见遗，漫赋一篇寄诸同学","dynasty":"清","author":"孙元衡","text":"中原十五州，无地托我足。衔命荷兰国，峭帆截海腹。披兹瀛壖图，岛屿纷可瞩。回身指南斗，东西日月浴。飓风怒有声，骇浪堆篷幅。涤汔终古心，瀇瀁万里目。毫釐晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭！"}