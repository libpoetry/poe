{"id":"807648","title":"春从天上来  寿玉峰徐太母同青际赋","dynasty":"清","author":"陈维崧","text":"林涧逶迤，正翠陌才晴，绿水微波。昨夜月里，群玉山头，无数凤舞鸾歌。恰霓裳入破，天风紧、音节柔和。簇华筵，更禽啭迦陵，花雨鬘陀。阶前宫袍作队，都不是寻常，兽锦龙梭。百岁红萱，三枝琼树，天边乐事谁过。向蓬莱西笑，碧海事、别后如何。问姮娥。蟠桃开处，依旧红么。"}