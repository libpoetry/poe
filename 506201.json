{"id":"506201","title":"王氏江居席上醉歌行","dynasty":"明","author":"周是修","text":"王君家住河上头，河水八月清浏浏。西风入林竹屋冷，蝉鸟杂鸣嫌不幽。生平于我交最密，俨然胶漆深相投。君常慕作泉石隐，我亦好为山泽游。别来许久若数岁，一见辄复苦死留。进我玉壶之芳醥，馔我璧盘之珍羞。小儿进蔬果，大儿参献酬。况有白发亲，谐谑相绸缪，于此不醉将何求。日高豪饮达半夜，中天片月清辉流。银河明灭北斗转，繁露欲坠棼烟收。是时杯行已不记，但觉淋漓云锦裘。庾亮南楼非足拟，山简习池安得俦。君不见金谷园，乱鸦芳草黄昏后，绿珠红粉千年愁。又不见朱雀门，霜戈铁马坐无敌，擒虎英雄今亦休。不须富贵劳所志，且饮百斛宽烦忧。"}