{"id":"1125058","title":"秦国夫人挽辞三首","dynasty":"宋","author":"晁补之","text":"指李仙源后，兴唐帝胄馀。家传湖北句，人诵岭南书。知子唯宾客，扬名属起居。平生操史笔，遗事一欷歔。相国家风独，夫人壸范如。宝珈宜服象，文锦合轩鱼。感慨温成议，光华庆寿馀。非夫闻敌退，应愧此生虚。酷好春秋学，亲书列女篇。胡儿吟敢并，逸少字方传。馀事犹闺范，高材自世贤。凯风君莫诵，秋柏已成阡。"}