{"id":"757254","title":"声声慢 三月望前一日，纫兰妹招同雪兰大姊、蘅芳三妹暨畹兰五妹看海棠，赋此索和。","dynasty":"清","author":"杨芸","text":"明波皱碧，纤雨飘香，佳游好是今朝。腻粉嫣红，间园共斗春娇。朦胧海棠睡醒，试新妆、艳态难描。帘影外，看几丝垂柳，绿到无聊。知否韶华晼晚，怕流莺、憔悴坐老花梢。昨夜阑干，厌厌瘦尽香桃。相看共饶乡思，话家山、烟水迢遥。风正紧，任飞红、吹过小桥。"}