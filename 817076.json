{"id":"817076","title":"都中晤洪稚存即留别","dynasty":"清","author":"缪公恩","text":"忆别何期十九年，愁肠几度梦魂牵。谁知意外停征马，恰得京华续旧缘。太液池莲问酒楼，凉风吹柳正新秋。即今人事升沈异，同是萧萧欲白头。当时妄念未能酬，罔自风尘逐道周。君有雄文应寿世，我将骥附亦千秋。一尊清酒又骊歌，此后相思更奈何。海内比邻知己在，天涯万里不嫌多。"}