{"id":"878189","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 腐草化为萤","dynasty":"宋","author":"刘克庄","text":"造化于微物，生生品汇兹。流萤倏然集，腐草化而为。雨径陈荄积，寒塘碧色衰。与星斗光彩，助月吐神奇。明灭形无定，枯荣理孰推。莫矜太阳近，会有肃霜时。"}