{"id":"843303","title":"改岁四日率兵度梅关赋此","dynasty":"清末民国初","author":"俞明震","text":"角声低不扬，磴道郁盘互。泉细湿云根，松高倚天柱。但闻白云香，不见梅开处。百转到关门，双岩尚掩护。南望失气候，青青露原树。山势万马腾，有力不能驭。遂令关以南，天然画畛域。群盗捷如揉，诱我逢邻怒。摧陷失雄心，避缩全世故。众鸟噪夕阳，人家隐寒雾。谁与辨烦冤，嗒然全吾素。"}