{"id":"10350","title":"从江西至彭蠡入浙西淮南界道中寄齐相公","dynasty":"唐代","author":"顾况","text":"大贤旧丞相，作镇江山雄。自镇江山来，何人得如公。处士待徐孺，仙人期葛洪。一身控上游，八郡趋下风。比屋除畏溺，林塘曳烟虹。生人罢虔刘，井税均且充。大府肃无事，欢然接悲翁。心清百丈泉，目送孤飞鸿。数年鄱阳掾，抱责栖微躬。首阳及汨罗，无乃褊其衷。杨朱并阮籍，未免哀途穷。四贤虽得仁，此怨何匆匆。老氏齐宠辱，于陵一穷通。本师留度门，平等冤亲同。能依二谛法，了达三轮空。真境靡方所，出离内外中。无边尽未来，定惠双修功。蹇步惭寸进，饰装随转蓬。朝行楚水阴，夕宿吴洲东。吴洲复白云，楚水飘丹枫。晚霞烧回潮，千里光曈曈。蓂开海上影，桂吐淮南丛。何当翼明庭，草木生春融。"}