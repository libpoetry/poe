{"id":"1129048","title":"十二时歌","dynasty":"宋","author":"释印肃","text":"平旦寅，鸡鸣犬吠足圆音。祇这圆音无二听，何劳妄想别求真。击钟鼓，了无声，了本无声真好听。声錧无体门前客，体合声空个里人。日出卯，斋粥无□心觉饱。钵盂洗了自闲闲，方信赵州机便巧。师子儿，全牙爪，惊杀百年老虎豹。捏怪文殊劈脑骑，二乘皆道庄严好。食时辰，金牛作舞笑忻忻。漆桶漆桶吃来□，参方谁识老婆心。佛祖意，只如今，且无自己及他人。雪峰指作一面镜，轮劫猕猴佩苦辛。禺中巳，报君学道无门户。佛语诸经标此心，此心现时寂灭度。本无迷，曷有悟，真我非身谁作做。贪嗔痴爱属众生，达者无非涅槃路。日南午，大地元来没寸土。天上天下独为尊，耀目连睛无可睹。石巩痴，逢马祖，自己如空谁射弩。三平了道劈开胸，不拄箭锋徒自苦。日昳未，担板玄沙爱鳖鼻。丧身失命几多人，张口送睛何处避。不通宗，浑寐语，业识茫茫无本据。盲参不体弄蛇人，常被弄蛇穿却鼻。晡时申，衙鼓鼕鼕妙意新。括地该天人不会，如飘野马入迷津。不取相，勿疏亲，露体堂堂绝翳尘。屠儿一念无诸业，龙女逡巡作佛身。日入酉，万户千家无别有。相呼相唤去还来，谁识一身非妍丑。也无头，也无手，劫火洞然渠不朽。猪羊牛马化为真，毫发不留无可守。黄昏戌，更点分明黑如漆。一道常光绝世伦，来往不通金密积。知不知，识不识，自古至今非外觅。木女清宵何所为，混月闲吹无孔笛。人定亥，坠石痴人犹捣碓。忽然舂出古菱花，照地照天无向背。今时人，会不会，未了先须除渴爱。情忘想尽至无依，体若虚空非内外。夜半子，万事无心谁到此。一毛头上了遍圆，永劫不遭邪魅使。升高台，挝大鼓，努目摇头如老虎。猪羊咬尽更伤人，自己不真长劫苦。鸡鸣丑，飞空著地波波走。演若达多再得头，依前不换旧时首。无不无，有不有，有无不到休开口。拈槌竖拂有谁知，逐迹寻臊真猎狗。"}