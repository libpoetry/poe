{"id":"1088219","title":"立春大雪邀刘圭甫诸兄游天湖","dynasty":"宋","author":"朱熹","text":"同云被四野，寒气惨悲凉。回风一以定，密雪来飘扬。时当冬候穷，开岁五日彊。蓬巷无与适，陟此琼台冈。宾友既追随，儿童亦携将。攀跻得冢顶，徙倚聊彷徨。俯视千里空，仰看万鹤翔。远迷乱峰翠，近失平林苍。偃薄瑩神骨，咀咽清肝肠。朗咏招隐作，悲吟黄竹章。古人不可见，来者谁能量。且复记兹日，他年亦难忘。"}