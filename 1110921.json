{"id":"1110921","title":"杂记草木九首 天门冬","dynasty":"宋","author":"朱熹","text":"高萝引蔓长，插楥垂碧丝。西窗夜来雨，无人领幽姿。弱植不自持，芳根为谁好。虽微九秋干，丹心中自保。根节含露辛，苕颖扶楥绿。蛮中灵草多，夏永清阴足。种竹官墙阴，经年但憔悴。故园新绿多，宿干转苍翠。窈窕安榴花，乃是西邻树。坠萼可怜人，风吹落幽户。春条拥深翠，夏花明夕阴。北堂罕悴物，独尔澹冲襟。西窗萱草丛，昔是何人种。移向北堂前，诸孙时绕弄。端居春向残，夏气已清穆。睡起悄无人，风惊满窗绿。晨起独行园，花药发奇颖。犹嫌坠露稀，更汲寒泉井。"}