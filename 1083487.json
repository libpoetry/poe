{"id":"1083487","title":"寄谢潘舍人赠乌纱帽","dynasty":"宋","author":"范浚","text":"野人仪矩初无华，况复破帽风檐斜。先生有意念衰丑，折简远送新乌纱。束巾试著出妨户，色若露洗凌晨鸦。舍人样好信殊俗，朽质得此惭无涯。白痴稚子强解事，竞道宜称相欢哗。轻宽不但惬当暑，掉头曝背仍堪誇。修容他日奉游宴，便可笑诮参军嘉。从今旦暮戴公赐，闭关无事聊煎茶。"}