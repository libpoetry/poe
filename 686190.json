{"id":"686190","title":"都门送袁敬德之任英州二首","dynasty":"明","author":"卢龙云","text":"去岁珠江湄，别君来帝城。今岁长安陌，送尔复南行。丈夫志四海，安惮劳此生。浈阳风土美，千叠暮山青。如何能久系，早发入承明。新知初握手，相送出城隅。王程不敢缓，立马能须臾。念兹非久隔，离颜强自舒。何时当来还，与子极欢娱。春风回帝里，游历任所如。"}