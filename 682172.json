{"id":"682172","title":"三月廿八日饮侯六山庄四首","dynasty":"明","author":"于慎行","text":"问讯东山馆，名花几树开。不愁春色去，自有故人来。淑影明衣袖，香风近酒杯。未须尊俎具，且共倚亭台。地僻宜佳会，春归待主人。蝶惊红雨骤，莺狎录条新。但听歌盈耳，休辞酒入唇。不堪回首地，万里一风尘。少小欢游地，君家旧竹林。每逢春酒夜，常醉绿萝阴。树密云过慢，楼高月上深。婆娑看老态，颇识故交心。闻钟人未散，倚席兴偏长。曲按新声度，花从静夜香。青尊何地少，白发几人狂。更订明朝约，过予旧草堂。"}