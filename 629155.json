{"id":"629155","title":"清明述怀二首 其一","dynasty":"明","author":"李云龙","text":"忆我婴孩日，及兹春雨际。我祖尚书郎，江乡有遗隧。族人重追远，每岁集坟次。我从父兄后，先期理去枻。父为缉衣裾，母为治果饵。登陇力或疲，父时抚我憩。事毕涉江还，母子欢相慰。去此几何时，双亲淹然逝。而我复远迈，不遑肃祀事。渺渺松楸围，怜有归梦至。感彼夜鸟啼，衔哀泪频坠。"}