{"id":"1248424","title":"题便面","dynasty":"元末明初","author":"张羽","text":"近代丹青谁第一，南有魏公北有高。风流雄混各臻致，下视刘商儿女曹。百年零落作者少，大夫文艺供草草。山川英气何代无，我总有心嗟欲老。君不见房山翁，曾写太平兴国宫。五峰秀出青芙蓉，云气郁郁如游龙。千金拱璧不可博，一朝焚弃随飘风。世间神物久已化，纷纷粉墨何由工。呜呼乾坤浩荡江海阔，使我执笔将安从，使我执笔将安从。"}