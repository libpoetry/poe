{"id":"111491","title":"题仙都山·时常展画图","dynasty":"宋代","author":"曾会","text":"时常展画图，今喜到仙都。尽得烟霞景，方知手笔粗。擎天成一柱，镇地出三吴。苔片封车辙，莲香泛鼎湖。占风来海国，迎日上云衢。似笋千寻直，如蓝四面铺。秀能通造化，高岂礙抟扶。雷雨生岩窦，星辰绕药炉。金华惭叱石，玉女望投壶。观古坛尤在，碑荒字半无。未曾迷阮肇，何倦醉麻姑。尘外标名异，空中立影孤。笑秦铭泰岳，嫌舜葬苍梧。夏月风长满，秋霜草不枯。步虚吟羽客，滴翠湿樵夫。独称瀛洲侣，吟看典郡符。"}