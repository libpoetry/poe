{"id":"1109887","title":"咏洗心堂得鸟鸣山更幽","dynasty":"宋","author":"吕天策","text":"吾庐一甑大，暑气日焚燎。肉山渐欲摧，性命那可保。华堂纳虚明，结屋上林杪。扳联此间来，乍喜脱袢扰。断虹锦连卷，惊沤玉颠倒。晴沙四十里，一日坐可了。将归复班荆，更迟江月皎。何当制芙蓉，唱棹入鱼鸟。惮暑废百嗜，飘然念遐征。顾欲控溟渤，与世湔烦蒸。并舍松桂合，翠光浮栋楹。时时厉清响，管磬琵琶筝。敷床荫其下，蕲竹瑩寒冰。自足当两部，妙处讵难名。候汤瀹葵月，欲赴松风鸣。诗成定清切，已作寒蜩声。携手日不足，暂聧心已悭。况复共理策，相从山水间。晴江照远岫，晓镜堆烟鬟。玄蛟忽汹涌，大浪堆银山。吾郎气吞纳，为之发冲冠。诗材入意底，妙斲寄毫端。我衰如病骥，蹩躠那容攀。且乞置是事，不语循刀镮。登山午未饭，已觉疲发胫。饥肠转空雷，圆顶已三请。为享玉龙雏，咄嗟办汤饼。顾非大檀越，劝劳久逾敬。晚觞玉色醪，蘸甲黎花瑩。浩歌不知疲，木杪挂飞镜。人生行乐耳，所能与时竞。试与芙蓉子，后会约君更。环沙饶沃壤，农工敏锄耰。青秧拥翠被，大堤蔽吴牛。渔商蛮獠杂，结屋桑柘幽。翁妇顾相喜，占风知有秋。吾侪拙生事，腹果即无求。年丰预有托，一饱不难谋。钟鼎固乐矣，其乐如是不。未可议鹏鴳，各尽逍遥游。"}