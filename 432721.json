{"id":"432721","title":"秋日怀黄宝虹夫子三首","dynasty":"近现代","author":"林散之","text":"秋日苦短夜苦长，星河耿耿摇江光。中情深念在何所，有师有师潭渡黄。忆昔寻师不辞远，春申浦上负书囊。斯时春江水正苍，风送江花满楼香。师以古墨作行草，淋漓示我两三行。复以余事写山岳，作画如字风雨狂。虫篆鸟文两不失，青山几点远荒荒。上蔡既没北苑死，古法奄奄熸不扬。为兹一脉不钳秘，薪火传之发真藏。唏嘘此情已十年，别后邯郸几黄粱。江水江花各无恙，相思长念天一方。山雨归来坐草阁，孤心怕看黄叶落。寻山作苦今已疲，海岳之谈久不作。师昔惠我远游篇，殷勤教诲此真乐。峨眉之游亦何奇，太白杳杳念孤削。既从禹迹探勾漏，复寻河源认缒凿。五年一纸掷尘土，冷落溪山空寒绿。沉沉大陆忆非昔，咄咄兹游仍如昨。几回欲起沧州行，修阻伤心波浪阔。白日沉埋鼋鼍吼，沧波翻覆蛟龙搏。心似秋荼寸寸苦，身如春蚕重重缚。何日得随我师游，摩天一去双飞鹄。昨夜师来入我梦，梦中忽忽有所至。赤水神山列琼岛，层楼几处耸翡翠。明窗玉女媚修篁，中一老人有高致。黄发垂垂霜貌古，赤舄兀兀风神异。初遇似道别离怀，渐不言兮意甚恚。手持尺半玄玉圭，上刻蝌蚪古籀字。指此叩以近所治，不对汗出醒如醉。嗟予小子斗筲器，销沉已堕千古志。徒将朝报窥断烂，苦向文字钻破碎。梦中严威愧能记，恩勤孤负平生意。只今一觉卧荒山，江海仓惶空憔悴。"}