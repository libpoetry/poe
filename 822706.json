{"id":"822706","title":"应天长 访板桥旧院遗址。用康伯可韵","dynasty":"清末近现代初","author":"周岸登","text":"絮云翳日，烟柳断肠，羁游怕寻芳路。徐步青溪，不见春波照窥户。愁红舞，哀燕语。漫笑我、老怀空负。念佳丽，藉甚当年，忏情无绪。幽讨向何处。种菜编篱，花鸟竟谁主。呼起澹心难写，孤悰寄毫素。留灵琐，邀梦雨。对逝水、曼吟千度。蘸金粉、与画前朝，乱丝成缕。"}