{"id":"193088","title":"寄章徵君·水陆都无数舍程","dynasty":"宋代","author":"杨亿","text":"水陆都无数舍程，鱼符龟印苦相萦。梦魂长绕龙门坂，姓字终悬月旦凭。鲍室清琴应独抚，融樽渌醑共谁倾。春深诗石苔衣驳，雨过书斋草带生。鸿实枕中初得术，丹臺籍上已题名。清谈宛有南朝体，嘉遯全忘北阙情。金马深严堪避世，沧浪清浅未沾缨。诸儒正议明堂事，轧轧蒲轮即奉迎。"}