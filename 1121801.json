{"id":"1121801","title":"古风二首上汤丞相","dynasty":"宋","author":"范成大","text":"抱瑟游孔门，岂识宫与商。古曲一再行，乃杂巴人倡。知音顾之笑，解弦为更张。归来掩关卧，冰炭交愁肠。平生桑濮手，未省歌虞唐。明发理朱丝，复登君子堂。遗音入三叹，山高水汤汤。空山学仙子，穷年卧岩扃。煮石不得饱，秋鬓苍已星。道逢紫霄翁，示我餐霞经。采采晨之华，涤濯腐与腥。向来役薪水，终然槁柴荆。跪谢起再拜，飘飖蜕蝉轻。飞升那敢学，倘许学长生。"}