{"id":"469018","title":"江南行","dynasty":"明","author":"唐寅","text":"梅子坠花茭孕笋，江南山郭朝晖静。残春鞋袜试东郭，绿池横浸红桥影。古人行处青苔冷，馆娃官锁西施井。低头照井脱纱巾，惊看白发已如尘。人命促，光阴急，泪痕渍酒清袗湿。少年去，追不及，仰看乌没天凝碧。铸鼎铭钟封爵邑，功名让与英雄立。浮生聚散是浮萍，何须日夜苦蝇营。"}