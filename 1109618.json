{"id":"1109618","title":"挽仁宗皇帝歌四首","dynasty":"宋","author":"刘敞","text":"汉恩隆四世，商历盛三宗。与子孙能继，宁民户可封。云归疑厌代，鼎就莫攀龙。庙乐兼韶武，应传盛德容。措刑文武后，四十有馀年。几与华胥比，宁知帝力然。占龄无协梦，弃躧趣登山。后世称稽古，应参尧舜篇。不阵威逾远，无为俗自柔。诗书通月窟，箫勺靖炎陬。毕陌宫车晚，苍梧草露秋。定知千岁后，民尚是轩丘。讴歌归命启，遏密罄宗尧。陵寝略依汉，衣冠深葬桥。空看同轨至，非复总章朝。西望新宫柏，悲风亦后凋。"}