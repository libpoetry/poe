{"id":"921434","title":"云师无著自金陵来，见余广陵，且遗余《支遁鹰马图》。将归，以诗送之，且还其画","dynasty":"宋","author":"苏轼","text":"道人自嫌三世将，弃家十年今始壮。玉骨犹寒富贵馀，漆瞳已照人天上。去年相见古长干，众中矫矫如翔鸾。今年过我江西寺，病瘦已作霜松寒。朱颜不办供岁月，风中蒿火汤中雪。好问君家黄面翁，乞得摩尼照生灭。莫学王郎与支遁，臂鹰走马怜神骏。还君画图君自收，不如木人骑土牛。"}