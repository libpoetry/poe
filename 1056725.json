{"id":"1056725","title":"道先贤良寄示长篇辄此酬和略希一笑","dynasty":"宋","author":"吕南公","text":"闭门却埽未足高，遇酒辄醉岂其豪。穷山终岁拥书坐，涧谷曷日兴云涛。浮沉非工俗子恶，只与笔砚为朋曹。流年侵寻路婉娩，镜里已复惊苍毛。作为文章世不用，似对妇女论钤韬。欲陈肝胆自荐进，恐类众蚁观连鳌。尝闻声气有求应，此日寂寞谁相遭。当歌无和亦已矣，岂意或有怜悲嗷。陈侯嵩丘降灵士，传世事业师夔皋。有官未得断国论，昭代尚把浮名逃。陔兰芳香月桂老，静卧感古成忧忉。题诗远寄巧及我，稍比陈敌轻兵撩。庞涓疏软孙膑锐，胜负不待明占招。惟当释耒往共饮，不必皎洁分桀尧。"}