{"id":"1252528","title":"游狼山寺三首","dynasty":"元末明初","author":"陈基","text":"天风吹上狼山顶，看见扶桑日出初。淮海北来吞两楚，江湖南去控三吴。珠宫贝阙冯夷宅，古木苍藤帝释居。为访祖龙鞭石处，拇窠履迹定何如？鲸波渺渺四无涯，阊阖天低手可排。一塔倚空凌浩劫，两潮争港撼层崖。半晴半雨龙归海，冲煖冲寒雁度淮。安得乞身依佛日，遍寻灵迹访齐谐。五峰相顾若枝撑，力障狂澜与海争。下界人居龙伯国，上方僧住梵王城。佛庖香讶山无蕨，公膳腥嫌市有蛏。王事匆匆骑马去，落花啼鸟总关情。"}