{"id":"283111","title":"述怀寄协之丈","dynasty":"现代","author":"冒效鲁","text":"我穷宁坐诗，翁老幸有子。每思欧苏言，辄复一莞尔。忆昔少年日，意气风雷驶。大言夸炎炎，小慧矜比比。轻心历险艰，敝屣视朱紫。云程鹰奋羽，泥途龟曳尾。蹉跎遂至今，无成颡有泚。十年经丧乱，观空了真理。浮生牵万缘，通塞岂殊轨。雕虫壮夫羞，识字忧患始。安心本无方，既悟焉用悔？徇名与徇财，龌龊同一鄙。谰言持溷翁，笑谢应洗耳。端居养天和，物竞我知止。"}