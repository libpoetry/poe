{"id":"697289","title":"侍御叶公既按部吴会复以鹾政倥偬驰返临安谕檄通逵众以大定辄缀七言四律代柬行麾","dynasty":"明","author":"胡应麟","text":"东来紫气又临安，拭目苍生望未阑。一剑乍过千垒静，单车才入万家欢。霞光北极飘清禁，斗色西台照画栏。信是批鳞头易白，霜毫时拂惠文冠。比屋香灯越水濆，霜天晨夕望氤氲。中朝独占乘骢步，大海争传谕鳄文。柱后峨冠心捧日，台端摇笔气淩云。栽花漫忆河阳事，灿烂芙蓉拭剑纹。吴山晴翠拂高车，只字风霜绕玉除。骢马近传盐铁论，鸡林遥诵治安书。三台色动回天后，十郡欢腾煮海馀。最是怜才勤吐握，登龙时曳旧长裾。绣斧朝持越郡前，花骢行部笔如椽。风云西北飞扬候，海岳东南镇定年。秋思芙蕖明玉斝，春光桃李媚琼筵。宁知卤簿江州贵，日向蓬茅话太玄。"}