{"id":"1109028","title":"和季弟韵二十首","dynasty":"宋","author":"刘克庄","text":"何处有禾三百廛，芋区止在舍西边。室如蒙叟生虚白，诗赛唐人选极玄。耐久不如常友石，固穷未肯便兄钱。春晴尤惬看花者，却怕山田欠水泉。古书随读已微茫，时事閒思欲发狂。愿保残年同绛老，不贪来世作缁郎。史饶西汉宁论晋，诗止黄初不及唐。海阔天高孤鹤远，寄声飞矢莫抽房。放逐归来老一廛，旧巢回首五云边。固知七略惭臣向，误把三长责子玄。岂有侍郎留下榼，亦无司业送来钱。丰年不怕相如渴，处处人家酒似泉。即今巾镜叹苍茫，但觉书痴胜酒狂。已怕词头趋坡老，更禁帖子累秦郎。鲁生竞起为绵蕝，邶俗谁能不采唐。自唱樵歌余季和，免教人谤到君房。秋输急急了园廛，生怕租瘢照水边。有客耸肩对摩诘，无人拥髻伴伶玄。俗中安得游仙枕，世上原须使鬼钱。却笑赞皇归不得，崖州城北望平泉。梦事回头堕渺茫，松间梅畔放清狂。直须添竹成三友，不必栽槐待二郎。老爱家山安畏垒，早知世路险瞿唐。人间腥腐如何向，莫怪灵均葺药房。虽与渔樵共受廛，尚馀气习雪萤边。故须堂下参轮扁，未可灯前骂郑玄。那有传求千斛米，更无策救五铢钱。陈编老矣犹加勉，凿久安知不及泉。蠡管安能测混茫，楚狂敢道国人狂。似闻函谷逐秦客，恰见初筵笑郭郎。壮志不如乘下泽，微辞何足讽高唐。入山未即无邻伴，书室旁边著鹤房。去国为农混里廛，故书抛向短檠边。台卿复壁犹温孟，夷甫排墙始悔玄。送老只消营藁葬，买春不过费榆钱。枯肠欲汲无涓滴，谁道先生万斛泉。天海凭高两杳茫，岂无容地著吾狂。俗人不惯呼聱叟，明主何曾罪寝郎。耕富春山能重汉，隐王官谷未忘唐。自嫌老病疏溪墅，只靠邻僧守竹房。栖山毕竟胜居廛，投老柴门古道边。儋死更无人守墨，雄存已有客嘲玄。鸱夷腹大常盛酒，麈尾谈清绝口钱。挂起桔槔能几日，田间轧轧又机泉。群书烟海眩弥茫，一念毫釐判圣狂。煽宠艳诗多狎客，漏名直笔几牙郎。同时待诏馀枚叟，何处山人似李唐。老矣自筹身世事，不将卦气问京房。不管开阡与税廛，自锄瓜芋小溪边。向来一鹗谩荐祢，它日只鸡谁诔玄。埋骨要邻高士冢，买山莫费故人钱。舍旁苔井尤宜茗，何必人间第一泉。几欲乘桴泛淼茫，世间讵著次公狂。幸无珠可分房老，安得钱堪遗窟郎。直笔今谁书汉晋，巍冠昔谩讲虞唐。那知溪上垂纶叟，曾导龙绡辇出房。小隐山林大隐廛，市尘吹不到书边。知他孟喜传谁易，仅一侯芭受我玄。古有饭牛仍扣角，世无骑鹤又腰钱。溪光门外清如镜，莫遣胡公涴菊泉。且耕閒旷钓迷茫，风月佳时亦放狂。辟谷久从赤松子，对花几换紫微郎。王何变晋为东晋，郊岛催唐入季唐。此事故须商榷在，铁檠未可厌山房。村有数家无百廛，小轩送目到鸿边。青牛曾动半空紫，白凤端为一卷玄。上世架签犹万轴，太平斗米只三钱。课童更渫墙西井，拟学苏仙赋乳泉。倘来事已付茫茫，朝野皆知故态狂。视草偶曾称学士，看花未了失台郎。贾生作赋先扬马，屈子分骚与景唐。绝笔且宜高束起，要赓黄鹄和芝房。荒村随分有区廛，不在花边即水边。甚懒安能诗咏史，已归不复赋思玄。提壶声好行沽酒，扑满身灾坐贮钱。拣个名山藏断藁，莫教望气识龙泉。帆近蓬莱忽浩茫，归来散发且阳狂。昔陪上帝图书府，今作清都山水郎。子美愁来曾叫舜，退之老去独鸣唐。商歌满屋如金石，绝胜箫声出洞房。"}