{"id":"522866","title":"自太过渡河趋陂沙冈","dynasty":"明","author":"李梦阳","text":"凌春远行迈，游目恣沿越。渐辨林中曙，遽失霞上月。触物谁为情，悲叹曷可歇。载登隋疆场，况眺宋城阙。阳坡散初柳，阴曲峙寒雪。只此判气候，岂必殊燕粤。湝湝浊河驶，畟畟晨风发。扬帆截惊赣，倚棹望穷发。凫雁眇难即，汀兰翠堪结。美人既莫期，天路复幽绝。陂冈郁参错，岸沙皓明灭。日暮孤云与，何以慰忡惙。"}