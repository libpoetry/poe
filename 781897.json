{"id":"781897","title":"九月廿一夜震霆大雪因述长句","dynasty":"清","author":"戴梓","text":"去家路五千，闻见颇有异。四月冰不澌，八月霜满地。地北寒自多，推天固有意。胡为冰雪中，忽闻震雷厉。忆昨拨残灯，拥衾读遗史。窦窍忽悲鸣，如匣出虎兕。顾门慎扊扅，拣絮覆两子。雷声震屋尘，电光烛窗纸。畏寒我无眠，檐瀑喧未已。虚枕不成寐，暗室光忽紫。天又东南倾，地复西北圮。巨响自何来，副坼邻树圮。两子梦中惊，抱母啼不止。一夜如海行，洪涛打船底。临晨起开门，门被滕六砌。璀璨成玉京，迷茫失天际。滑澾阻我行，满地琳琅碎。敝裘典未归，乌金贵难贳。嗟嗟九月中，景象竟如是。遥想冬深时，凛冽复何似。昔闻寒时雷，动蛰蛇俱死。蛇死不伤人，毒去我所喜。唯彼秋奇寒，半生未见此。矫首逐南鸿，哀鸣望乡里。"}