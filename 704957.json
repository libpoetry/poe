{"id":"704957","title":"浮邱社诗上赵縠阳太史宪长","dynasty":"明","author":"霍与瑕","text":"仙佩当年侍冕旒，承恩来下古浮邱。閒披逸典开名境，每与清人结胜游。诗比国风真伯仲，化如时雨总徽柔。玉堂明日归朝去，应记童冠几咏讴。闻说兹邱在海心，洪涛千顷载浮沉。天仙奕奕明开府，水鬼翩翩夜贡琛。玳瑁五章供法座，珊瑚七尺照华林。自从代变沧桑后，野草閒田直到今。野草閒田遂辟庐，上公新社集文儒。绣裳白简争先后，皓首庞眉亦步趋。胜地万年开后学，清风千古起凡夫。不知异日来游者，能续乾坤此意无。晚沐胡然命此楼，上公清暇得优游。弹琴寂静薰风昼，载酒招邀白露秋。野客或来时与坐，邻鸡飞过任追求。因知宰相汪汪度，海阔天空物并收。唐宋以前皆有记，由来此地是仙家。偷閒冉冉循芳径，纵目悠悠感岁华。漫把真烟磨写字，旋淘丹井汲烹茶。诗成坐啸无人和，时向池塘数野花。出郭为寻方外胜，登楼全览洞中天。澄潭鸭绿涵高树，晚稻鹅黄遍下田。万里长空稀过雁，一林寒露有鸣蝉。感怀欲作悲秋赋，几度凭阑意惘然。"}