{"id":"798161","title":"月边娇 刳橘而空，其中注膏油，燃之红润可爱","dynasty":"清","author":"俞樾","text":"人去商山，剩大腹团栾，痴皮混沌。玉壶濯魄，金刀刮膜，一点酸心都尽。兰膏乍注，早逗出、玲珑红晕。珠光密护，仔细趁、骊龙眠稳。夜深取到兰房，绛帷高卷，碧纱低衬。佛头光满，仙炉焰小，不怕晓风吹紧。江南旧岸。早万颗、霜丸寒陨。迢迢永夜，喜金迟烬。"}