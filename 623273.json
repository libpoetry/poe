{"id":"623273","title":"读南华杂篇述以五言十一章 其七 盗蹠","dynasty":"明","author":"郭之奇","text":"大盗满时君，纵横千士奔。田齐首篡夺，三晋久同群。芊嬴迭王霸，周燕总缀繁。漆园倜傥吏，故作谬悠言。所诋宁丘圣，其词曰蹠云。城莫天下大，主惟黄帝尊。战蚩流野血，凌暴始纷纷。为君若尧武，反性或徒勤。为臣若干比，忘身以自欣。其诸一节士，申沉介复焚。天地长今古，人死促晨昏。悲哉有时具，枉托无穷门。尼父犹趋走，馀子何嚣烦。颛孙询苟得，成败孰能分。知和诏无足，名利果如云。汲汲狂狂者，非真岂足论。人以全真足，道以不言闻。惟狂克念作，盗言亦可存。"}