{"id":"1108048","title":"平江守祷晴即应时近元夕矣寄呈五绝句","dynasty":"宋","author":"仲并","text":"丹邱雨里看春回，密雾浓云拨不开。怪底寒窗烘晓日，朱轓亲祷梵宫来。投晓家家笑语声，夜来风促雨如倾。都缘默祷胸中久，一瓣香焚唤得晴。梅经多雨玉飘零，就有残枝困未醒。安得吴侬不歌舞，满畦扶起麦青青。东风吹断雨如绳，一夜仍开曲沼冰。便试元宵强半月，孰知天意欲催灯。安排灯火作鳌头，人乐公来再有秋。转雨作晴谈笑事，他州谁得似吾州。"}