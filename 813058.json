{"id":"813058","title":"登泰山","dynasty":"清","author":"张坦","text":"清晨跻天门，流霞自东偏。绝巘纡石磴，莹彻诸峰悬。水帘白玉光，错彩复㛐娟。琼箫忽相引，松风为周旋。羽士好颜色，飞步凭松巅。邀我坐黄岘，玉井清生烟。渺渺葱郁中，下界苍苍然。挥手更梯云，白日极顶圆。豁焉出天地，披襟歌怀仙。饱饮王母池，清风来天门。飕飕披尘襟，毫发自飞翻。玉女拾瑶草，皓月临金盆。流液一浣濯，间身为之尊。俯视梁父山，萧萧御道存。七十二君封，惝恍复何言。东上日观峰，遐瞩天与平。东海直衣带，何有飞涛惊。隐约桃都山，身如浮云轻。桃树手可接，如闻天鸡鸣。万籁为之伏，九垓尽一声。须臾动天地，水光彻蓬瀛。回首望旧乡，高呼卫叔卿。醉把白玉壶，静对磨崖碑。方士与儒书，终焉将奚为。睥睨五大夫，又何有李斯。古人究何往，停杯一问之。涧南双白鹿，高峰行迟迟。穿云者谁子，振衣采紫芝。对松山绝奇，石立森云关。万状不能名，青锦皆古颜。松石浑欲化，恍在碧落间。满耳发笙簧，疑有九龙还。我非求仙人，自喜征尘删。叩关探玉策，转愧心不闲。"}