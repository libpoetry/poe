{"id":"688587","title":"次友人邱仲深韵","dynasty":"明","author":"邢宥","text":"形衰意倦发毛颁，正好閒时不得閒。屈指时时计岁月，驰心夜夜到江山。一周孙女今能语，万里老翁犹未还。林下故人应见笑，白头奔走愧朝班。屈指明年六十三，人情世态饱经谙。几多黑发不曾白，无限青衿出自蓝。大半交游登鬼录，一生功业付空谈。不堪老去休归亟，犹冀酬恩有友班。老来客气总消磨，喜得归闲称耄疴。颇觉诗书深有味，已怜岁月苦无多。人生都不过如此，世事真无可奈何。回首交游零落尽，一樽对月向谁歌。"}