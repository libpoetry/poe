{"id":"887700","title":"喜迁莺 太蔟宫，俗名中管高宫同丁基仲过希 其一 道家看牡丹","dynasty":"宋","author":"吴文英","text":"凡尘流水。正春在、绛阙瑶阶十二。暖日明霞，天香盘锦，低映晓光梳洗。故苑浣花沈恨，化作妖红斜紫。困无力，倚阑干，还倩东风扶起。公子。留意处，罗盖牙签，一一花名字。小扇翻歌，密围留客，云叶翠温罗绮。艳波紫金杯重，人倚妆台微醉。夜和露，剪残枝，点点花心清泪。"}