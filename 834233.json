{"id":"834233","title":"忆旧游 其二 柬紫帆，再用韵","dynasty":"清末民国初","author":"易顺鼎","text":"渐深烟困柳，密雨妨花，小院如秋。过了收灯节，问正三二月，可似杭州。东风不情不绪，吹起一分愁。把选梦年华，盛娇影事，淡抹轻勾。名流。剪诗翠，坐竹里帘栊，黄月藏钩。寂寞蛮江道，但新巢换燕，旧舸寻鸥。红阑夜寒敲句，箫谱倩重修。算万里游仙，春山瘴碧中有楼。"}