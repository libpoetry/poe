{"id":"834203","title":"金缕曲 咏雪四首，用旧题 其一 闺阁","dynasty":"清末民国初","author":"易顺鼎","text":"越显庞儿白。添一点、颊潮圆印，晕成红月。恨煞狸奴真叵耐，睡暖流苏帐侧。硬不受、小鬟驱策。绣被今宵铺更紧，把层层、鸳梦围来窄。香汗出，恁般热。试妆呵手浑无力。只爱剪、寿阳宫样，额黄亲贴。十幅窗纱看欲亮，谁写折枝都活。梅影似、倩魂将别。有甚琼装和玉琢，付三生、春水休重说。冰透了，泪花缬。"}