{"id":"620207","title":"庚辰知贡举登明远楼和监试二侍御韵","dynasty":"明","author":"黄锦","text":"嵬嵬招贤宫，明远连双阙。仰观星可扪，远瞩神超忽。爽气西山来，奎光相互发。巀嶪摩层霄，风云何郁浡。忆昔燕昭时，黄金市骏骨。隗也一先鸣，群骥争驰突。鹿走崇台荒，龙兴天马出。世代几彫枯，弓旌宁间歇。我来同贡举，辟门将鼓揭。才短愧汲深，济川叹无筏。登临发浩歌，此身恐陨越。"}