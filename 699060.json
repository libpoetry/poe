{"id":"699060","title":"冶城怀古","dynasty":"明","author":"徐熥","text":"千里山河霁色开，清秋临眺独徘徊。虹桥隐隐龙江绕，雁塔双双雉堞回。落日寒潮螺女渡，冷烟衰草越王台。当年霸业俱尘土，愁听荒原鸟雀哀。冶城日落乱啼鸦，城上乌乌起暮笳。四野桑麻八闽郡，千村烟火万人家。无诸古殿伤青草，南宋行都想翠华。人事已非湖水在，年年风雨长蒹葭。"}