{"id":"682569","title":"亲友梁黎辈念予北行日载酒过访","dynasty":"明","author":"区大相","text":"生平多宦旅，垂老未遑息。亲友念将离，载酒劳行役。良宴不待期，累日继以夕。未别已绸缪，别去情何极。自我还三径，稍枉裘羊踪。颇谓淩冬桂，得侣岁寒松。时来驱我去，始愿念莫从。悠悠思远道，戚戚寡欢悰。世情贱归田，乡里贵出门。自匪旷远士，鲜不异寒温。隆谊期止足，敦交在丘园。结念早旋归，窃恐负此言。落日携佳人，清尊共愁绪。仰观群雁翔，肃肃云中羽。天路多贵游，行子慕俦侣。欲发晨风兴，思君屡延伫。"}