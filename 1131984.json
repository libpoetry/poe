{"id":"1131984","title":"杂感六首","dynasty":"宋","author":"黎廷瑞","text":"凄凄寒露下，亹亹孤蛩吟。幽人起徬徨，叹息泪盈襟。物情正得时，我悲独何心。翾翾田中雀，贸贸墉下鼠。朝来啄我粟，暮来食我黍。羸牛卧墙阴，枯草闹风雨。读书不救饥，山园聊荷锄。蔓既荒我粒，草复乱我蔬。大笑非吾事，忍饥还读书。元阳秋转碧，积冻春更好。草力乃如斯，人生得草草。寒暑浩茫茫，哀哉未闻道。孙子传世世，木石穷年年。太行亦可移，沧海终欲填。入圣谅非难，惧君心不坚。一根起千枝，一枝吐千花。花复结为实，种种春无涯。开门扫秋风，闭关养灵芽。"}