{"id":"787753","title":"宾于以诗寄赠用韵复之","dynasty":"清","author":"许传霈","text":"孟春之月快衔杯，孟秋之月期不来。春秋佳日难兼擅，忝联诗社末座陪。巧乞七夕不可得，为君送巧语奇哉。新旧閒情齐发泄，从头那厌诵百回。矫俗本非吾辈志，岂为愤激滋群猜。天君泰然心无著，大智如愚日不违。我于弱冠钦道貌，家承世好交陈雷。五十年前西园集，画本诗情大道该。不图纵迹寻后人，苕溪诗酒又追随。天许此缘结此际，儒生至此复何为。抒写性情荡邪秽，登临山水廓衷怀。饥来赖有撑肠字，世世生涯清莫阶。得失功名无宠辱，何须拔剑歌我哀。谢君法巽言兼至，心颜开后沁诗脾。蓬山捷径碍芳躅，曲木道傍合散材。逢伯乐，说郭隗。老马不知身在枥，几多慰诲费溯洄。秋来老圃容色澹，不妨羯鼓效诗催。馀不溪头好夜月，得句欲与凉露飞。"}