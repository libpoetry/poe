{"id":"694905","title":"金陵杂感","dynasty":"明","author":"屈士煌","text":"金陵犹是帝皇州，六代繁华指故丘。宫市直通芳乐苑，漏声高出景阳楼。锦袍客侍春江宴，玉树歌从月下游。赚得御沟花下水，年年羞向野墙流。洛阳烽起市朝空，残表琅琅劝进同。地坼秦关通内外，天留晋室互西东。但令江左夷吾在，岂畏荆州处仲雄。依旧石城江上水，寒潮寂寂动秋风。朱雀门前丽日迟，晋王兵入破陈时。殿中虎旅休传箭，阁上蛾眉正赋诗。桃叶春风吹战舰，桂宫明月照降旗。可怜留得胭脂井，还使长城爵相随。秋草离离白露晞，钟山原庙但斜晖。有时朱雀来金殿，无复熊罴守翠微。较猎蛮儿中夜过，卷衣宫女化云归。谁知鼎去灰飞后，黄屋重瞻挂穗帷。凤阳佳气望中孤，牛首山云入有无。青盖不归新洛邑，黄金将贡旧幽都。殿前男子犹乘犊，河北王郎亦撰符。他日传疑南史氏，龙蛇同尽一何愚。孤舟迢递入长干，复道交窗映画阑。二水秋涛愁里听，六朝春草梦馀看。重寻旧侣乌衣少，遍采新歌玉树残。惟有忠贞祠宇在，常悬日月照人寒。旧庙丹青遗像空，鸡鸣山下恨无穷。麒麟气在云霄上，熊虎占归日月中。莫向金陵寻故第，好从铁券问群雄。良弓高鸟同归尽，采石江寒起夜风。芦荻洲前孤月明，凤凰台下晚波清。赋传哀怨江关客，诗擅风流供奉名。春雨山移京口树，秋花舟隐石头城。先臣旧业居人识，故国重来涕泗横。"}