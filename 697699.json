{"id":"697699","title":"徐州十二咏 百步洪","dynasty":"明","author":"胡俨","text":"九里山前百步洪，河流如箭石当空。黄头伐鼓穿洪去，宿雨初收日影红。盖世英雄酒一杯，悲歌只使后人哀。平生废尽屠龙技，今日空留戏马台。徒把金针事老瞒，千年荒冢朔风寒。从来枉却陈琳檄，到底西陵泪不干。三尺青铜盗岂知，只因虹贯草萋萋。鸿门玉斗空如雪，拂袖归来路已迷。荒丘浅冢草斑斑，事在遗经不可刊。石椁成来功已竭，后人有法说邢山。匆匆窗下取吴钩，使者星驰不肯留。遂使鸿毛轻一死，却存马鬣重千秋。辟谷何劳禄万钟，功成志就却辞封。分明古墓埋青草，始信空言托赤松。十年封事遗编在，三尺荒丘宿草摧。鸿宝浪传谁见得，藜灯一去不重来。偶然相遇若神交，多少奇谋胜六韬。辟谷归来应却扫，如何四皓又重劳。锡封曾奠大彭墟，千古传来事不虚。明月满楼尘影息，仙人曾驾五云车。妙舞清歌一夕休，繁华销尽彩云收。多情只有乌衣侣，终岁相看不下楼。衮衮河流昼夜驰，长怀太守筑堤时。当年宾客黄楼盛，今日荒凉读断碑。"}