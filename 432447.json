{"id":"432447","title":"菩萨蛮","dynasty":"近现代","author":"沈祖棻","text":"罗衣尘涴难频换，鬓云几度临风乱。何处系征车，满街烟柳斜。危楼欹水上，杯酒愁相向。孤烛影成双，驿庭秋夜长。熏香绣阁垂罗带，门前山色供眉黛。生小住江南，横塘春水蓝。仓皇临间道，茅店愁昏晓。归梦趁寒潮，转怜京国遥。长安一夜西风近，玳梁双燕栖难稳。愁忆旧帘钩，夕阳何处楼？溪山清可语，且作从容往。珍重故人心，门前江水深。"}