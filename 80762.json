{"id":"80762","title":"龙洞·峭崖磨天如立壁","dynasty":"宋代","author":"陆游","text":"峭崖磨天如立壁，柟根横走松倒植。呀然一岫惊倒人，空洞坡阤三百尺。幽阴宜为异物托，角爪痕存犹可识。想当蟠蛰未奋时，腥风逼人云触石。一朝偶为旱岁起，卷海作雨飞霹雳。向来伊吕正如此，莘渭千年有遗迹。我欲酌酒招蜿蜒，安用辛苦常行天；太平海内多丰年，归来故祠听管弦。"}