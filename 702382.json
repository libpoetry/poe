{"id":"702382","title":"与李世贤学士邵文敬太守同饮复春杨氏玉河寓馆联句","dynasty":"明","author":"程敏政","text":"盆池香散一株红，杯酒临轩醉晚风。病起故人刚下马，别来豪论欲吞虹。夜深明月当窗白，天阔流云堕地空。拟剪碧筒寻后约，吟坛高起玉河东。醉来高卧碧纱幮，何似临池静看鱼。晒药有香随屐齿，落花无意点衣裾。十年故旧怜青眼，千里江湖托素书。无限交情重对酒，夜阑张烛梦何如。"}