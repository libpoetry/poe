{"id":"1080461","title":"送赵十一弟之官南安","dynasty":"宋","author":"吕本中","text":"君为千里行，我有一尊酒。把酒持劝君，欲以为君寿。南安傍庾岭，瘴疠亦时有。德人固天相，和气生户牖。斯民得安乐，如我屈伸肘。居然变远俗，共感贤太守。我病居上饶，忽忽岁月久。杜门百事废，亦复厌奔走。得君暂相从，感叹成皓首。颇念河朔时，相从诵诗否。人生只此是，不必更抖擞。有便即寄书，频来问衰朽。"}