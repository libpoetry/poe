{"id":"482128","title":"中秋不见月","dynasty":"明","author":"解缙","text":"吾闻广寒八万三千修月斧，暗处生明缺处补。不知七宝何以修合成，孤光洞彻乾坤万万古。三秋正中夜当午，嫦娥韬光匿何所。酒杯狼籍烛无辉，天上人间隔风雨。玉女莫乘鸾，仙人休伐树。天柱不可登，虹桥在何处。帝阍悠悠叫无路，我欲斩蟾蜍、驱玉兔。坐令天宇绝纤尘，世上青霄灿如故。黄金为节玉为辂，缥缈鸾车烂无数。水晶帘外河汉横，冰壶影里笙歌度。云旗尽下飞玄武，青鸟衔书报王母。但期岁岁奉宸游，来看《霓裳羽衣》舞。"}