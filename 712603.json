{"id":"712603","title":"诃林怀古同诸公作","dynasty":"明末清初","author":"陈恭尹","text":"粤山自北来，西城势宽衍。阛阓百万家，中有梵王殿。雄风固所存，古色不自炫。遥遥三千载，春光递流转。曾是虞翻宅，昔为赵佗甸。九州不一姓，兴废如邮传。如何一塔地，独使卢能擅。须发彼所捐，宝之若旒弁。至今菩提树，根基互相禅。中心半枯朽，万叶犹葱茜。佛法始东来，经纶多纠缠。宗风振自兹，宇内为一变。继以首楞严，羽翼相后先。奇文阐妙义，笔授留遗砚。乃知最上乘，枢纽存斯院。镇以铁浮图，千佛皆身现。干霄七层起，锢地重台奠。锡以罗汉画，神彩流唐绢。听法有睡猿，拥彗向人面。访古驻干旄，开轩极流眄。行厨具尊酒，老衲供茶宴。集木啭黄鹂，拂池度双燕。朱萼槛外明，青峰楼上见。遥钟发暮景，刻漏催壶箭。车马一分镳，将归有馀恋。"}