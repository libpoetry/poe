{"id":"895108","title":"辛未闰四月即事 其一","dynasty":"宋","author":"张九成","text":"閒居喜无事，冠栉每晨兴。今朝鸠唤梦，疑是大雨徵。万事虽颠沛，此兆常可凭。须臾倒江湖，一扫蛮瘴腥。雨罢有何好，环江数峰青。蛟龙得时横，长堤豁然崩。衰老甘寝寐，半夜闻雷声。连冈万株松，漂零一毛轻。雨意疑未已，浮浮晚云蒸。咄哉造化儿，徒劳竟何成。"}