{"id":"816390","title":"虞美人 剪秋罗","dynasty":"清","author":"黄燮清","text":"磁盆略带萧疏意。染得秋如绮。猩痕点点雨中看。认是西风残泪湿齐纨。苏娘机杼回文倦。移近帘栊玩。一丝丝织可怜红。输与茜纱裙上绣芙蓉。幽茎贴切烟痕重。点缀苍苔空。半墙残月太朦胧。留得几枝疏影盖啼蛩。水晶帘底才梳掠。松插蝉云薄。钗头阁住露华香。只觉一分秋在鬓丝凉。"}