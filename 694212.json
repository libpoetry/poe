{"id":"694212","title":"海上述事","dynasty":"明","author":"陈缉","text":"浮生南北任流萍，漫刺江湖忆祢衡。雁去关河愁万里，潮来江海月三更。燐光夜伴蛩螀泣，妖气晴连螮蝀横。欲向灵氛问人事，中原何日可休兵。野径荒凉日欲晡，林栖水宿递相呼。汀洲霜冷蒹葭老，山路秋高苜蓿枯。屈子壮心能忘楚，武侯遗恨在吞吴。便从海岛寻蓬岛，先向鹅湖下鹉湖。忆昔扁舟过洞庭，长怀七十二峰青。三年跅弛吴中客，十载漂流水上萍。作赋便思招海贾，移文无复愧山灵。碧天寥阒秋如洗，愿借仙家白凤翎。"}