{"id":"1111085","title":"信阳军筵设乐口号二首","dynasty":"宋","author":"毕仲游","text":"谈笑西州塞上春，归来不薄两朱轮。功名致主期三代，忠孝传家第一人。御史平生能许国，将军未老肯谋身。义阳今与淮阳比，汲孺当年亦谏臣。曾将行事著成书，前世尝闻近世无。帝阙天门辞禁近，蜀山秦塞任崎岖。殿帷昔用书囊染，皮几今随道帽乌。忠孝成名生计懒，义田十顷近苏湖。"}