{"id":"49537","title":"醉中走笔送茂修赴留京督府幕","dynasty":"明代","author":"程嘉燧","text":"少年好文兼爱武，一朝破产谁比数。得君昂藏未可轻，不用人看尚如虎。嚣然材气凌万夫，安能低头自拜趋。旧京公侯拥貔虎，食舍歌鱼知有无。书生衮衮登枢要，时清只合容常调。何由顿使一军惊，且须先与群儿笑。如吾万事无可为，饥来也忍贤妻诮。"}