{"id":"1214098","title":"题书示儿","dynasty":"元","author":"尹廷高","text":"先生堂前白板厨，不藏金玉惟藏书。牙签免讥手未触，非但目览仍腹储。我无负郭田二顷，家传经训真菑畬。虽然未蒙稽古力，脩身慎行端有馀。汝曹继志当自勉，勿使贻笑金银车。纵无科目可谋进，诗礼自足光门闾。当今公卿亦下士，衣冠独许来庭除。达知诸老固有命，大者凤閤小石渠。一丁不识人所贱，渐弃茟砚归犁锄。语言无味面目俗，名胜安肯临其庐。少陵觅句示宗武，渊明任运责阿舒。古人训子皆如此，卖金买书非吾疏。但愿尔辈贤复寿，世世保此安仁居。"}