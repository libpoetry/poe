{"id":"1124645","title":"奉和御制读后周书","dynasty":"宋","author":"夏竦","text":"思道怀廉慎，童年类老成。郡豪尝詟服，边寇亦清平。临难输忠节，辞荣保令名。贤哉蹈仁义，举世可为程。南荆推德厚，千里远从师。奥识通三教，清声冠一时。就招虽暂至，恋本固难移。故老称前事，儒宗道益滋。迁哲承华绪，深谋事战征。艰危思大节，慷慨得群情。惠爱均戎旅，威名震敌城。江陵摧寇势，宵遁赖奇兵。"}