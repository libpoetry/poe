{"id":"313984","title":"贺新郎·月夜黄直贻招看玉兰","dynasty":"清代","author":"陆震","text":"二月才遇半。早庭前、老梅舒绿，落英零乱。取次玉兰应渐放，昨岁君家曾见。又今日、隔城来唤。一片花光檐际白，似天池、万朵莲初绽。直开上，凌霄干。主人倚树还三叹。叹今宵、有花无月，□□□□。少顷碧空飞玉兔，倍映琼花光烂。真快意、倾杯无算。更嘱他时频贳酒，待阑开、芍药还来看。只可惜、年光换。"}