{"id":"811476","title":"重九日游长潭六首","dynasty":"清","author":"丘逢甲","text":"满城歇风雨，重九天犹阴。秋阴亦复佳，胜约行相寻。平畴极城西，凉意生秋襟。双桥艾坝窄，一径松坪深。凄凉铁耕楼，无复诗老吟。沿溪且北溯，残叶秋飘金。林香醉人魂，潭影清人心。驾言游长潭，长潭在何许？峡口入滩头，曲折抵十里。日望长潭云，今棹长潭水。樵风送歌声，云水濛濛里。潭云有卷时，潭水无时已。水深龙所宫，是主云行止。秋霖徒困人，游客爱晴美。空潭抱珠卧，勿遽呼龙起。积水潭益深，积石山弥尊。山石瞰潭水，一一生秋痕。或翁晒鱼网，或媪负幼孙。或为仙人驱，桥址留三分。残梳碎万齿，古阙呀双门。是皆禀星精，且更为云根。流水无尽时，石亦亘古存。拊石怀古昔，高歌动乾坤。岩翠冷欲滴，泉飞破秋烟。中有碧血痕，终古长涓涓。九州已无池，一线犹有天。炼石思补之，天乎俄已颠。亦欲一叶舟，奉母终天年。吁嗟厄阳九，不死胡能贤？人生祗一死，死况忠孝全！峨峨故衣冠，寒潭写苍颜。山灵鉴孤贞，宁须史官编。荒祠清溪曲，遗蜕空山巅。采菊再拜荐，酹之以寒泉。高台不可上，中有道士庵。不知何因缘，奔走善女男。上悬百尺崖，下俯千尺潭。同行各倦游，我力差能堪。兴尽且姑止，胜境非不探。滩头有村店，恰坐人两三。绿茶香盈瓯，丹橘珠满篮。是时日加午，鸡声隔烟岚。小溪何清浅，溅溅来西南。溪上读书堂，一饭秋茹甘。流水渺然去，陆来乃舟归。此行非揽胜，清节怀采薇。颇闻潭中景，印月生清辉。何不乘夜游？酌酒临苔矶。山高秋月小，松露凉琴徽。此时发浩唱，独鹤秋空飞。秋空苦积阴，此境安可希！姑留不尽意，后会良非稀。长歌归去来，菊香秋满衣。孤棹出潭口，寒碧山四围。城笳吹暮云，东峰下斜晖。"}