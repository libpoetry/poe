{"id":"575619","title":"玉河春水曲","dynasty":"明","author":"高拱","text":"东皇一夜吹风起，万里春归帝城里。早见冰消太液池，虹桥帘洞皆春水。春水元从天上来，洗天浴日真奇哉。晴波倒影白玉阙，回流曲抱黄金台。云涛烟浪自漭沅，雪花文藻相萦回。金疏喷薄苍龙吼，石堰斜铺俯螭首。出省犹翻上苑花，缘堤远映千门柳。我知主上敷阳和，衍庆流祥润泽多。冯夷起舞阳侯歌，淑气先通紫禁河。呜呼紫禁河，愿言流向人间去，千溪万曲皆恩波。"}