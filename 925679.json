{"id":"925679","title":"水调歌头 其二 题永丰杨少游提点一枝堂","dynasty":"宋","author":"辛弃疾","text":"万事几时足，日月自西东。无穷宇宙，人是一粟太仓中。一葛一裘经岁，一钵一瓶终日，老子旧家风。更著一杯酒，梦觉大槐宫。记当年，吓腐鼠，叹冥鸿。衣冠神武门外，惊倒几儿童。休说须弥芥子，看取鹍鹏斥鴳，小大若为同。君欲论齐物，须访一枝翁。"}