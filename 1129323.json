{"id":"1129323","title":"偈五首","dynasty":"宋","author":"释志璿","text":"休去，歇去，一切万年去。寒灰枯木去，古庙里香炉去，一条白练去。不休去，不歇去，业识忙忙去。七颠八倒去，十字街头闹浩浩地声色里坐卧去。三家村里盈衢寒路荆棘里游戏去，刀山剑树劈腹剜心镬汤炉炭皮穿骨烂去。瘦竹长松滴翠香，流风疏月度炎凉。不知谁住原西寺，每日钟声送夕阳。声色头上睡眠，虎狼群里安禅。荆棘林内翻身，雪刃丛中游戏。竹影扫阶尘不动，月穿潭底水无痕。不是风动，不是幡动，衲僧失却鼻孔。是风动，是幡动，分明是个漆桶。两段不同，眼暗耳聋。涧水如蓝碧，山花似火红。"}