{"id":"696385","title":"北史六首 《魏本纪》","dynasty":"明","author":"郑学醇","text":"辎軿杂遝下遥空，天女相逢草泽中。岂为穷荒开历数，百年元魏各西东。白道南邻紫气高，间关戎马几年劳。谁知青雀成鹦鹉，帝子东迁已弁髦。拓拔西东祚已移，周齐兵甲两相持。只今沙苑风前柳，犹似当年力战时。胡虏长驱战气雄，直从瓜步建行宫。旧家春燕谁为主，惟有青山似洛中。城东玉玺属黄花，满酌清觞度岁华。进得淑妃难续命，不胜哀怨托琵琶。许身曾比汉留侯，盖世才名也拙谋。国史未镌身已戮，功成不共赤松游。"}