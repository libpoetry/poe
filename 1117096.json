{"id":"1117096","title":"岁莫二首","dynasty":"宋","author":"苏辙","text":"岭南万里归来客，颍上六年多病身。未死谁言犹有命，长闲岂复更尤人。眼看世事知难了，手注遗编近一新。点检平生无几恨，浊醪初熟正逢春。文章习气消未尽，般若初心老渐明。粗有春秋传旧学，终凭止观定无生。维摩晚亦谐生事，弥勒初犹重世名。须发来年应更白，莫留尘滓溷澄清。"}