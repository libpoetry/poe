{"id":"1072510","title":"李仲孙佩兰轩","dynasty":"宋","author":"王庭圭","text":"我友李仲孙，饬身一何介。被服古衣冠，昂然伟而怪。开轩蓬户中，纫兰以为佩。布袍揖公卿，脱帻卧江海。方其得意时，天地不能碍。荷锄入深林，剪薙发幽荟。清芬动窗壁，蕙若连光彩。君看紫绶翁，腰垂黄金带。璜珩错琚瑀，印章如斗大。步趋踏龙尾，锵然中音会。岂如此香草，擢秀繁霜外。秋风落万木，臭味久逾在。我思轩中人，免食三斗艾。梦寐欲见之，一往清鼻界。"}