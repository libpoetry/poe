{"id":"553480","title":"题静庵卷为黄学士乃尊作","dynasty":"明","author":"王绂","text":"永乐有高士，簪缨旧名门。耆年际昭代，有子承君恩。丝纶慎所职，密勿居词垣。赞襄竭忠荩，惟思济元元。先生遂高志，悠然乐田园。种植森且繁，芝兰满阶轩。冲怀澹无虑，隐几时忘言。山光散馀霭，水色明朝暾。自得静者妙，岂云厌尘喧。赐金屡归奉，日以供盘餐。时时叙邻叟，倒此花下樽。酒酣念恩泽，一一相与论。中心增感激，永矢惟弗谖。嗟哉静中意，乃有仁道存。高风振千古，里俗应弥敦。"}