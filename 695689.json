{"id":"695689","title":"秋日官舍杂咏十二首","dynasty":"明","author":"欧大任","text":"偶别灌园侣，频从博士徵。宦情淮上钓，客食岳前僧。屐屡寻山著，楼曾去国登。罗含茅舍在，谁道似江陵。闭门河上馆，散帙适高秋。图下惊山响，琴边听水流。外兵陶氏隐，佳句帛公酬。圣代容疏拙，因循谢白鸥。萧散从吾好，卑栖免俗猜。游梁差学赋，入洛敢言才。牒以求閒上，门因好事开。抽簪何日去，似恋景夷台。暇时观飨射，高揖汝南生。瓠叶聊为礼，楟花不辨名。井丹修谒简，玄晏注书成。落莫家人产，空馀旧酒鎗。俯仰人间世，支离亦可怜。年劳多在告，月请久无钱。笔已墙阴积，瓢于涧树悬。羞言六百石，始忆汶阳田。善侠贫偏甚，为儒老更迂。印封嫌吏请，瓶罄遣儿酤。官马刍新减，公田秫半芜。浮生醒醉里，犹自学潜夫。山雨村舂绝，空囊索米人。检书交态尽，隐几倦游真。林密多羁羽，池荒有涸鳞。青云谁解事，偏得二毛新。把臂入林久，修心自有师。斋头题短偈，牍尾草新诗。行药全妨读，听松未废棋。法门愿不二，难与外人知。官閒得高枕，瓶粟便堪欢。小市薪蔬少，孤城药饵难。褐长知渐瘦，发短怯新寒。斟酌还山计，唯应老鹖冠。傲吏心何慕，幽居兴颇增。竹斋当晚净，萍沼入秋澄。朗月邀清咏，浮云傍曲肱。沉冥虽狎酒，终愧水衡丞。廨舍荒秋色，居然似海隅。风餐思石劫，井汲清山都。竹下清羸胜，星前惨淡殊。诗名君莫误，拙宦自吾徒。久免荷锄役，閒曹性所宜。杜陵投幕府，山简爱鱼池。小品签仍下，阴符箧懒窥。报书嵩少客，新有白云期。"}