{"id":"281058","title":"南浦·赠别云从","dynasty":"现代","author":"林朝崧","text":"一卷锦囊诗，赌黄河，几处旗亭曾画。琴剑倦依人，氋氃鹤，个是竹林流派。浩歌归去，两肩风月无牵挂。卖赋千金贫似旧，都付酒钱花债。故乡山水招人，羡青鞋布袜，者番尘外。松菊径犹存，园虽小，差胜洛阳佐廨。梦中綵笔，閒来聊写渔樵话。时事从今须绝口，莫遣流俗惊怪。"}