{"id":"1106372","title":"任氏园二咏 骛远楼","dynasty":"宋","author":"王灼","text":"世论尚迫隘，吾道亦摧藏。行歌碧云暮，坐怨瑶草芳。不如寄层梯，转盼尽八荒。飞霞曳为裾，明月缀为珰。举手招卢敖，振步谒紫皇。归续大人赋，一笑遥相望。平生江海志，烟雨一莎衣。挂帆恨不早，白首心事违。作斋跨幽塘，想像未觉非。时倾半樽绿，自钓尺鲤肥。芦花卧秋风，柳带摇春晖。寄言宣城守，何必天际归。"}