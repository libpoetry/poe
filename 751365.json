{"id":"751365","title":"闾山大松歌","dynasty":"清","author":"王柘","text":"盘古氏前生此松，栋材未入唐尧宫。孙枝早受大夫爵，祖干自匿高人踪。太古甲子不记忆，曾见十二山初封。松高一层一千尺，五层已跨山尖峰。七层拔起势不歇，再长将与天门通。倒身不瞰根托地，半截纯积烟重重。仙真来斸茯苓白，鬼物时守虎魄红。雨夜辄化老龙去，游戏飞到东海东。归来天晓鳞甲湿，尚带海气青冥濛。东丹王子藏书日，盘桓几度闲支筇。耶律相公吟诗处，歌声定杂寒涛中。医闾万古不改色，古人可惜今难逢。我今来此喜相值，见所未见惊双瞳。愿携枕簟卧朝夕，消受谡谡清凉风。从赤松游意已足，何必十八为三公。"}