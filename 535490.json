{"id":"535490","title":"沧海篇赠陆原仲","dynasty":"明","author":"王立道","text":"吁嗟乎，青齐之土，画海为疆。海之大兮吾不知其几千万里，东西南北之相望。但见洪流巨浸浡潏荡汩，播元气而回阴阳。白日含光动碣石，玄云散影翳扶桑。六鳌燬骨，三山渺茫。金宫瑶殿不可睹，惟有蜃楼龙室恍惚开中央。长鲸横驱鳣鲔尽，赤螭翠虬纷腾骧。裸身穷发，一岛万里，累累焉若阜垤之丽太行。吁嗟乎，海之大兮涵穹苍。游波狂骇倾地轴，天吴海若俱迷方。吞江茹湖，日月翕张。神怪踯躅，潢污混藏。岂比夫台骀河伯守细流与勺水，委琐局蹐徒惴汗于望洋。我将东游历东极，乘涛鼓翼凌天梁。天梁偃蹇不可涉，苍龙失驭中彷徨。道逢豪士东吴子，飘然霞袂青霓裳。广颐丰下倚长剑，徒步直拟窥东皇。探虚拊危意未息，慷慨似恨河无航。愧余归来不能将，陆离剑佩空文章。异时期子游八荒，翩翩并跨丹凤凰，沧溟咫尺回天翔。"}