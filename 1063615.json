{"id":"1063615","title":"苏子平汪履道试李潘墨","dynasty":"宋","author":"释德洪","text":"南阳国师古禅伯，玉殿以棋聊戏客。客虽四海棋绝伦，我解两奁俱用黑。侍臣大惊帝微笑，客亦袖手吁莫测。黑中优劣自能分，正似苏汪今试墨。老潘气韵凌阿宽，二李不平有矜色。坐令好事旁舍郎，瞠视无言受巾帼。我非南阳不能辨，以手扪头空叹息。径当相携诣瞽叟，夜半一辨须明白。"}