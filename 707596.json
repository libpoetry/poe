{"id":"707596","title":"木兰花慢　　过济南  话旧","dynasty":"明末清初","author":"吴伟业","text":"西湖花月地，樱笋熟，鳜鱼肥。记粉袖银筝，青帘画舫，烟柳春堤。惊风一朝吹散，叹西兴、兵火渡人稀。白发龟年尚在，青山贺监重归。恰相逢紫蟹黄鸡。犹唱缕金衣。奈狂客愁多，秋娘老去，木落乌栖。无情断桥流水，把年光、流尽付斜晖。世事浮生急景，道人抱膝忘机。"}