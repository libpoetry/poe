{"id":"789232","title":"西湖月 用黄蓬瓮韵","dynasty":"清","author":"王策","text":"蔷薇架外轻阴，渐荡入风丝，砌成云叶。远山尤好，隔花送上，月眉清怯。那年今夜里，曾对个、梨涡香粉颊。娇无语、酒入春心，脉脉意融情浃。暑微凉浅黄昏，有半坠金钗，小开珠褶。灯前腰柳，帷前酥玉，枕前星睫。无端骑马去，久不见、东墙红杏靥。空记得、泪递珊鞭，笋纤亲捻。"}