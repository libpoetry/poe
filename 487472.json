{"id":"487472","title":"春游篇寄晋陵吴生","dynasty":"明","author":"张元凯","text":"穷愁逼逼空叹息，远游冠在犹堪拭。伯通桥下春水流，布帆一幅千里游。芙蓉湖波绿如染，罨画溪头山几点。花明月白不知夕，髣髴扁舟重入剡。旧游曾识延陵生，莫逆穷交一步兵。且作平原十日饮，安事夷齐千载名。寂寞圌山老都尉，迟我碧桃花下醉。锦江春暖浪俱香，赤城霞流山失翠。金焦遥作两青凫，水面飞来扑玉壶。万里长江限南北，令人长忆孙伯符。燕子矶头燕子飞，凤凰台畔柳依依。看花偶入长干寺，策杖还须到翠微。荷衣脱下白纷纷，尽是钟山松上云。辟支洞口金光草，兜率岩中宝藏文。摄山自古多灵药，归来始践徵君约。悠然置我丘壑间，高吟梁父惊猿鹤。吾笑殷中军，废后书空竟莫闻。又叹阮遥集，一生当著几两屐。此身不带封侯骨，朅来幸有烟霞癖。黄金朱芾求不来，白云青山随可得。不因未了向平缘，五岳追寻孰我先。知君亦是沉冥士，寄此春游汗漫篇。"}