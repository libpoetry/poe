{"id":"483094","title":"白苎词","dynasty":"明","author":"周子谅","text":"井梧坠叶声如雨，辘轳夜静莎鸡语。西里佳人怨薄寒，惆怅灯前歌白苎。白苎新时白若霜，象床开合秋水光。制成只恐香尘污，衣着偏宜九夏凉。西风乍入罗帏里，数点清尘不禁洗。竞开箧笥试新纨，旧服抛捐那复理。嗟尔白苎怨勿深，怜新弃旧他人心。愿将贞白永相保，今年卷却明年讨。"}