{"id":"432439","title":"冬居杂咏五首","dynasty":"近现代","author":"沈祖棻","text":"泥途车马少，终日掩蓬门。密雨凝寒重，玄阴压昼昏。残年盼归客，久病守孱魂。四壁孤灯夜，惟馀残卷存。骤寒连久雨，病怯大堤长。窗户犹依旧，湖山那可望。雪飞迷岫影，云阔接波光。漫道幽居好，幽居亦自伤。欣逢休沐日，一夜峭寒生。冲雪怜儿辈，回风阻女婴。挈瓶呈药物，添菜作汤羹。茵褥新铺草，殷勤慰病情。霰雪连朝夕，萧条岁向阑。拥衾新絮暖，开户朔风寒。高卧追袁易，扁舟访戴难。故人勤著述，亦为报平安。新来慵更病，一食似高僧。静坐真如定，清言未有朋。沈阴垂四野，寒意逼孤灯。喜对红炉火，茶瓶正沸腾。"}