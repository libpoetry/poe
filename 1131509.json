{"id":"1131509","title":"再和","dynasty":"宋","author":"虞俦","text":"不到兰扉月又弦，思君无奈寸心缠。今时乃有晏平仲，甘愿亲身为执鞭。宦路半生真跛鳖，词场末技止蹄驴。南山纵自能招隐，北阙如何不上书。春末墙头梅偃蹇，岁寒窗外竹萧疏。广文一味清贫耳，甑有悬尘釜长鱼。满城数日庾公尘，性恶蓝田易得嗔。莫怪向人多白眼，祇缘错见宰官身。"}