{"id":"1066542","title":"乾明院作","dynasty":"宋","author":"葛胜仲","text":"我欲乞襄阳，驱车岘山址。文吊杜征南，酒酹羊叔子。披榛访二碑，事辞俱俊伟。高贤千载后，遗魄犹登此。一官推不去，事故违愿始。不如造乾明，山名亦相似。交流千斛乳，未减汉江水。遐眺真不恶，悲伤未烛理。湮没与垂名，趋死皆一轨。我与同游人，痛饮共择旨。生前一杯重，恨山无石髓。预忧名不传，却笑邹从事。"}