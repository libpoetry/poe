{"id":"1252987","title":"送金华何生还乡觐省","dynasty":"元末明初","author":"刘基","text":"金华山色翠亭亭，曾驻仙人白玉軿。羡汝结庐松柏里，卧看鸾鹤下青冥。尚想高人何北山，谈经论道此山间。故家文物依然在，似汝须归玉笋班。漫漫东风吹绿蘩，行人江上发归轩。想应今夜春山月，华发萧萧正倚门。楼外桃花红锦披，当花把酒映花枝。慈亲饮酒看儿笑，记摘桃花洗面时。送儿出去望儿归，看尽雏鸦弄夕晖。清晓开门儿却到，蟏蛸飞上老莱衣。"}