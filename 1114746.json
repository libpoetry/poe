{"id":"1114746","title":"送罗季能赴江陵幕","dynasty":"宋","author":"李曾伯","text":"淳熙公论盛槐门，文献依然故笏存。晋世昔闻期毕万，鲁人今喜见臧孙。交游半是清流望，趋向难为俗子论。久客诸侯宁郁郁，公卿元自出藩垣。留台雄峙渚宫边，江汉中间别一天。号令半皆归后务，规模几不减中权。况从席上分邹湛，细向楼头访仲宣。为报荆人好相庆，幕中无事帅垣贤。幕底从游数月间，孤灯冻酒饱相欢。平生得此于人寡，举世如斯知己难。舍我遽轻千里别，祝君惟有一分宽。杨花正怯春归去，忍向南关送客看。"}