{"id":"1072513","title":"次韵方性夫同年见寄","dynasty":"宋","author":"王庭圭","text":"礼经久颠庞，不绝仅如带。诸儒共补葺，纷然莫酬对。先生隐桐庐，议论有根蒂。剑胸剔废滞，电眼烛幽晦。齑盐二十年，时节忽已届。声名塞天宇，笔舌翻清濑。子美蓬莱宫，辉赫辄自怪。文彩动人主，英风特飘洒。清芬掩幽兰，四海共纫佩。平生慕忠义，烂漫意常在。坐阅诸公间，谁与论梗概。著书逢休运，一洗穷愁债。骎骎度骅骝，过都如历块。嗟予强追蹑，常负跛鳖态。虽登龙虎科，异调愧当代。才高自激烈，无为逐时辈。"}