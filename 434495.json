{"id":"434495","title":"大江东去 和答卫生袭之","dynasty":"金末元初","author":"段克己","text":"道人活计，本清虚挂壁，素琴而已。底事中心尝悁悁，不足一人之毁。人果何尤，天无可怨，政欲求诸己。愧生于内，赧然其颡流泚。圣道不远于人，步趋进退，谁复能违此。好把藩篱多剖却，看取成蹊桃李。笃敬忠诚，尚行蛮貊，岂不行州里。三薰三沐，为君准拟沈水。"}