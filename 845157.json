{"id":"845157","title":"清平乐 拙词编就，感赋三阕","dynasty":"清末民国初","author":"程颂万","text":"新词几卷。已擅人间艳。料得此身无可遣。尽著香凄粉怨。海波卷过天东。阵云妖血腥红。一例哑哑唶唶，鹃愁诉与东风。雕虫小技。壮悔都无谓。三十而还输一世。剩得几分才气。酒边万紫千红。任它开落东风。我自一瓢一笠，随人唤作词翁。"}