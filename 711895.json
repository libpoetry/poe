{"id":"711895","title":"寄李相如","dynasty":"明末清初","author":"陈恭尹","text":"李公十六生虬须，虎头豹眼长身躯。诸生籍中弄文笔，姓名已自闻江湖。五花大马黄金络，终日邀人讲兵略。平原不算是贤豪，季生未许矜然诺。上书自献城南田，卖作军门犒士钱。宝刀屡试濡缕血，乌府连分节钺权。独当一队江南北，入对君王每前席。边头老将避锋芒，白面儒官论资格。与君失志复淹留，对卧飞云百尺楼。狂歌大叫取一醉，凤观虎视轻王侯。堂前侠客千人食，盎底屡空曾不识。千金初制鹔鹴裘，脱手赠人无吝色。我时弱冠君及壮，置身自许云台上。而今丝发生满头，地北天南一相望。燕山作客近何如，落拓柴门久阙书。闻道长斋习禅寂，那能不饮送居诸。"}