{"id":"611251","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十六 石头城","dynasty":"明","author":"邓云霄","text":"沉沉铁锁泣寒潮，古堞吹笳夜寂寥。踞虎虚传关王气，降旗亲见出前朝。秋高塞雁啼霜急，风起江豚挟浪骄。千古石头城下水，英雄流恨几时消。"}