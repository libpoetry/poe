{"id":"1252323","title":"至正壬寅二月廿一日雍虞岂临江宋□道士刘旻李文同登西峰之烟云台以登高望远为韵各赋四首","dynasty":"元末明初","author":"刘永之","text":"仙山百馀仞，振衣聊共登。阳林映昭晰，阴壑泻璁琤。灵泓蟠玉虬，丹荑冒翠藤。霏霏縠雾敛，冉冉卿云升。栖遁皆真侣，摛掞尽高朋。虽非幔亭会，终使逸情增。炎运昔中否，仙吏乃遁逃。朝命三山侣，夕谢九州豪。碧堰俨遗躅，杉桂若旌旄。登览值春晏，微雨洒兰皋。俯窥石壁峭，仰羡天路高。愧无谢客才，翰墨聊复操。素志抱冲澹，每怀丘中赏。兹山实灵异，景物多清旷。蜿虹蒙垂瀑，芙蓉开叠嶂。丹柰遗嘉植，青猿流哀响。赤城如可希，阆风遥相望。聊为采真游，毋烦北山谤。结搆陵紫烟，玲珑望青巘。花开一水明，松暝众壑晚。惊麇隐还见，长萝披复卷。既同风中咏，复此林下宴。流眄属淹延，言归犹缱绻。谁言薄当世，暂欣尘事远。"}