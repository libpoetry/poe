{"id":"814475","title":"秋怀四首","dynasty":"清","author":"林则徐","text":"一卷离骚对短檠，凉生昨夜旅魂惊。隔窗梧竹萧萧响，知是风声是雨声？遥怜绝塞阵云寒，万户消砧泪暗弹。秋到天山早飞雪，征人何处望长安？天涯芳草就萋萋，流水无声夕鴂啼。何事戍楼鸣画角，却教边马又悲嘶。官如酒户力难任，身比秋林瘦不禁。漫拟沙场拼热血，忽窥明镜减雄心。"}