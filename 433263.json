{"id":"433263","title":"鹧鸪天  题梦边双栖图二首","dynasty":"近现代","author":"寇梦碧","text":"过眼湖山换笑颦，炉烟药裹与温存。十分斟酌花间泪，一半安排画里身。休缱绻，漫殷勤。鸳鸯恩重是愁根。梦边词共湘中草，各占人间一段春。念四翻风念五弦，流光销与曲中弹。疏花寂寞分秋病，短烛殷勤共夜寒。无量劫，有情天。未妨磨折是缠绵。鹅屏路在鹅溪上，画里移家到梦边。"}