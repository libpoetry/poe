{"id":"610247","title":"题南安刘节妇册","dynasty":"明","author":"韩上桂","text":"庾岭梅花鲜似雪，向北一枝尤皎洁。奇柯磊落透碧云，劲节崚嶒凄夜月。月浸澄潭梢里升，此时寒色正如冰。玉兔捣残霜愈冷，子规啼罢影徒横。节厉岁寒谁与并，向晚贞松差可竞。瘦骨癯姿老更强，阅冬历春年弥盛。有子盐梅味欲调，清标迥出香风遥。鼎实定知明主御，远条何必羡椒聊。"}