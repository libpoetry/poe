{"id":"233248","title":"鄖乡舟中睡觉书怀","dynasty":"宋代","author":"刘学箕","text":"晴空扬沙春茫茫，柳絮匝岸东风狂。篷窗两畔高插起，收拾万象供吟章。眼中物物尽诗料，应接不暇劳迎将。睡魔欺人晴昼长，垣腹一枕追羲皇。醒来意兴难说似，石鼎细味煎茶香。江花无情为谁芳，江草绿嫩肥牛羊。瀰瀰渺渺水曲折，远远近近山低昂。各怀邂逅良未恶，隐几抱膝聊徜徉。故人念我天一方，我亦千里遥想望。相思用情何日了，带园宽剩羞东阳。不如且理文字五千卷，搜吟拄腹撑枯肠。"}