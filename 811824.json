{"id":"811824","title":"归田自述","dynasty":"清","author":"刘秉璋","text":"元龙意气昔何如，荏苒光阴付子虚。政绩不登循吏传，文章岂有茂陵书。死犹腐草萤光点，生比寒花蝶梦苏。壮不如人今老矣，片帆东去啖鲥鱼。望见蓬庐喜欲颠，弟兄慰问笑喧阗。豪赀富拥书千卷，醉态狂歌诗一篇。清白差堪贻子姓，烧丹何必学神仙。兴来沽酒招朋好，斫脍烹雌足俸钱。"}