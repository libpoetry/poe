{"id":"1249723","title":"怀徐伯枢诸友","dynasty":"元末明初","author":"谢应芳","text":"一昨方卧疴，妻子呼避兵。扶持上轻舟，烽火照夜明。问兵今远近，言围阖闾城。赖有风满帆，送我东南征。三宿坐不寐，鹤鸣近华亭。晓泊青龙江，芦菔匝地青。新知适相遇，留我居筱泾。土风颇淳朴，地僻鸡犬宁。吾病日以瘳，客来能送迎。老瘦心自怜，或谓诗骨清。比邻两三家，情亲若平生。园蔬日持送，酒壶时共倾。对酒不能乐，艰虞未忘情。怀哉数君子，雨打水上萍。飘零各何许？吾将寻旧盟。卖刀买黄犊，子孙共春耕。奈何西枝西，炮石犹雷鸣。"}