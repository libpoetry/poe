{"id":"748310","title":"丙午初冬寓居报国寺赋诗 其二","dynasty":"清","author":"曾国藩","text":"去年肺热苦吟呻，今年耳聋百不闻。吾生卅六未全老，蒲柳已与西风邻。念我识字殊珍少，浅思讵足燔精神。忽忆轩颉初考文，群鬼啼夜天裂晨。斯高扬马并奸怪，召陵祭酒尤绝伦。段生晚出吾最许，势与二徐争嶙峋。惜哉数子琢肝肾，凿破醇古趋嚣嚚。书史不是养生物，雕镵例少牢强身。我今日饮婆娑尚不乐，嗟尔皓首鱼虫人。"}