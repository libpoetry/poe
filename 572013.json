{"id":"572013","title":"隆中偶述","dynasty":"明","author":"袁宏道","text":"苍藤老蔽幽溪石，瘦锷棱棱网苔迹。想得山中抱膝时，凉云如水树纹碧。山莎满地刺花红，草堂斜掩一池风。杖声跕跕冲山鸟，道是鹿门庞德公。开尊叠唱梁甫吟，黄头丑妇拔钗篸。踏花趁石穷幽崄，行尽溪桥闻怪禽。一朝龙甲腾色水，尽泻清江浇玉垒。西连邺虏东狡吴，坐策行筹几回死。晚年只手扶庸主，文泣鬼神战风雨。炎火不光汉数穷，消得英雄愤几许。五丈原头石辗尘，烟霜薮却白纶巾。始知伊吕萧曹辈，不及餐云卧石人。"}