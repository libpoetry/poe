{"id":"176757","title":"过琴斋·乘閒过琴斋","dynasty":"宋代","author":"董嗣杲","text":"乘閒过琴斋，作意登漪岚。棠湖漾其北，紫霄耸其南。阑干压池芳，渌净拖柔蓝。行人冒游尘，名利多沉酣。尽倾沧江水，莫洗浊世贪。出群赵家玉，吏此长子男。台府严且明，举动百不堪。临流自照心，谋饱无肥甘。景物固尔佳，何暇同清谈。买舟过柴桑，东归面无惭。"}