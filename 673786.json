{"id":"673786","title":"空同席上饯别陈大行愚泉","dynasty":"明","author":"左国玑","text":"皇士竟纶翰，旋轸适帝乡。辕马暂回镳，言税君子堂。华洞窅逶迤，绮席错圆方。云鸿唳时响，庭木敷春芳。昔誉徒结念，今范得俱详。客转百岁怀，主称万年觞。觞至勿复辞，劝君且解裳。竹实本倾凤，雍呜在朝阳。神剑慕合并，雄雌苦分张。欢娱不终夕，隔别违吟疆。岂无他时期，此日难遽忘。"}