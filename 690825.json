{"id":"690825","title":"雨后海珠登眺","dynasty":"明","author":"李义壮","text":"梦回残月转长廊，何处僧归半夜航。水色不随山色改，风声偏助雨声狂。依依鹈鸊栖林樾，个个芙蓉隔石塘。幽兴杳然从此远，不堪渔笛起沧浪。半亩高亭百尺强，坐来天地自生凉。朝临爽气南山近，夜浣银河北斗长。立马来牛原并逐，浊泾清渭不同行。十年窗下羲皇梦，肯放轻尘到石塘。"}