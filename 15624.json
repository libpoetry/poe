{"id":"15624","title":"感怀·徘徊不能寐","dynasty":"唐代","author":"孟郊","text":"徘徊不能寐，耿耿含酸辛。中夜登高楼，忆我旧星辰。四时互迁移，万物何时春。唯忆首阳路，永谢当时人。长安佳丽地，宫月生蛾眉。阴气凝万里，坐看芳草衰。玉堂有玄鸟，亦以从此辞。伤哉志士叹，故国多迟迟。深宫岂无乐，扰扰复何为。朝见名与利，莫还生是非。姜牙佐周武，世业永巍巍。"}