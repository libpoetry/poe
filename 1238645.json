{"id":"1238645","title":"忆昔","dynasty":"元末明初","author":"杨维桢","text":"忆昔开元全盛时，海陵官漕米流脂。丁男老不识兵器，九牧长途不拾遗。宫中君明臣告老，天下夫和妇循道。蛮夷玉帛涉海来，海平远接三山岛。仁人为邦未百年，民间斗米七千钱。海陵官漕忽中阻，大舶灭没鱼龙渊。潢池弄兵本赤子，渤海老臣能料理。如何嫉作豺虎丛，岛国称孤奸万死。花卿猛将乱国章，太阿倒持不可当。君不见木兰杀贼谢天子，赏功岂愿尚书郎。"}