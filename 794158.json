{"id":"794158","title":"轗轲行慰伯清先生丧子","dynasty":"清","author":"黄毓祺","text":"明兴以来数作手，盛名之下遏阳九。龙蛇杂遝干戈飞，于中崛起青邱叟。文章一代实开先，白刃如霜在其首。北地莽莽才绝伦，俊逸颇称何舍人。我吴迪功亦俊物，往往笔落如卿霎。徐郎何郎皆夭死，东风寒食吹游魂。李郎六年三繫狱，叩关虎豹森天门。太白山人栖太白，南屏山下留仙骨。突然不必子与孙，荒冢累累亦三尺。王家兄弟调颇同，一时二美吴门东。玉关老亲雅无罪，可怜血染秋芙蓉。纷纷作者难具指，大都轗轲有如此。许君生长江之阴，能使诗名满人耳。手拈寸管探诗源，上迄西京下王李。苦心一年一易草，荏苒于今十年矣。维摩斗室穷著书，膝下依依赖有子。寒吹丹穴凤罢游，苍龙化去青天愁。皋兰畹蕙忽摧折，白杨萧瑟风飕飗。君欲呼儿呼不得，无聊聊述儿颠末。卖田将作娶妇谋，岂料为儿具棺设。青箱鬻却列坟茔，免同野鬼空原泣。想君下笔心肺酸，使我闻之泪沾臆。吾宗有侄字无咎，去年此际云初没。瞥将魂梦托友人，示以新篇眼流血。篇中二语更惨然，友人梦觉犹能忆。入吾室兮妇伶仃，升吾堂兮亲垂白。吁嗟此语岂传疑，一片孤魂尚依魄。君儿魂魄知何方，飞飞当不离君侧。君今哀痛同西河，死者巳矣可奈何。我当为君歌轗轲，君休为我停叵罗。会须快饮日沈醉，不然遍访名山阿。隙中之驹梦中蝶，终日戚戚胡为乎。"}