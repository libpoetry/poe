{"id":"1106624","title":"和王彦谟县尉二首","dynasty":"宋","author":"王庭圭","text":"耳厌钲鼙处处喧，此时犹得卧丘园。负材磥砢几无用，旧业荒凉半不存。嗟古英雄多朽骨，览君词翰可招魂。济川政要艅艎急，樗散何因被选抡。虎豹相传王氏门，风流千载识遗昆。吟诗作赋取高第，插羽鸣弓待报恩。寇贼渐平妖破胆，烟尘犹起客销魂。山城诗酒方为乐，岂料西归席未温。"}