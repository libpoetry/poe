{"id":"817255","title":"偕秋原刺史游香岩寺晚宿李官桥","dynasty":"清","author":"黎承忠","text":"理屐趁兴晨，行舆向山路。石磴碍流泉，阴云翳深树。初历樵径纡，俄转奔崖露。修藤蛇蝮蟠，长松猿猱附。势诡赏正延，步窘魂已怖。防仆前舁危，贾勇后从赴。险峭履渐夷，风壑号犹怒。苍翠密竹交，向背列屋错。烟际遥闻钟，僧庐向何处。丛篁蔽群木，万山围一寺。出险天忽开，入宇势顿异。朴野见雏僧，庨豁登初地。开创肇有唐，兵气毁近代。缅维一行高，迥留千偈秘。乍炊松肪腴，旋饱香积饵。频眷顾客偕，空啸叶鸾吹。回瞩展苍莽，云迷失丹翠。"}