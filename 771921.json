{"id":"771921","title":"观水火穴纪事","dynasty":"清","author":"林占梅","text":"闻说火山奇，共入火山去。遥望白芙蓉，排列白云处。廿里大仙岩，寄宿许小住。俯视来时途，白云积如絮。破晓乘篮舆，重觅火山路。沿径诘曲行，四塞皆烟雾。林外闻清钟，引向禅堂驻。老僧瘦于猿，问答多妙悟。引我观火穴，舍舆著芒屦。崎岖历蚕丛，阴翳入深树。攀萝数里馀，倏忽睹奇趣。山头曲突如，火光烂飞炷。其穴乃有六，穴烈燄竞吐。中有清泉流，如瀑势奔注。水火同一源，上炎下流溯。有树奇不枯，去火甫两步。青草环四傍，土色俨铁铸。煮茗有异芳，饮之等甘澍。对此共称奇，莫能明其故。徘徊同忘归，不觉碧天暮。纪异愧无才，即景诗聊赋。"}