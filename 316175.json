{"id":"316175","title":"三姝媚·偕春渠、小梅、子健太湖看梅赋","dynasty":"现代","author":"谢觐虞","text":"镜浮云贴翠，趁春晴招邀，层楼同倚。万树寒香，背乱山吹角，东风何厉。未浣缁尘，谁解道、甲兵能洗。一梦鸥边，清游误了，十年才地。雪点夜潮初起。傍嫩柳夭桃，算他憔悴。曲里相逢，早江城明日，堕情随水。不是沧桑，也抵得、潮波成泪。漫约渡头芳草，画舟重舣。"}