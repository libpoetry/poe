{"id":"825778","title":"述菊二","dynasty":"清末近现代初","author":"郑孝胥","text":"芙蓉木樨不足言，海棠冷媚愁娟娟。金风西来菊当令，坐使秋气司乾坤。花繁种奇态百变，绯褐绀紫纷盈园。争新绝出墨与绿，醇酖凝黛埋株根。黄者粲金白沃雪，众色敛避难周旋。长廊晓日花园坐，秾香袭寐酣而温。古人定未得此味，诗句寥落馀寒酸。却疑此花不宜咏，爱博转患情非专。谁能刻意出新句，关心黄菊吾岂然。"}