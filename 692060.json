{"id":"692060","title":"酬许右史九日小山见赠","dynasty":"明","author":"李攀龙","text":"南山秋色照东篱，又是陶家载酒期。彭泽罢来无俗客，何妨不许白衣知。我爱淮王上客贤，小山那在鹊湖边。开尊共泛金花酒，散帙同吟桂树篇。十载衔杯望白云，天涯此日叹离群。重来秋色生双鬓，更折茱萸插向君。湖上青山绕郭斜，翠微深处半人家。谁知不解登临苦，醉杀犹堪藉菊花。"}