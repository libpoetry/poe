{"id":"704960","title":"惠德歈音","dynasty":"明","author":"霍与瑕","text":"洪水为灾近半年，可堪峻岭束长川。颓流滚滚倾三峡，巨浸茫茫无一廛。浪拍女墙威太甚，波摇官阁势几骞。端州孝肃精诚在，泡沫危城赖帖然。万家鱼鳖一城孤，漂渺江村类泛凫。七月以来天未悔，三更之后鬼频呼。元公诘旦祷弥切，太守连旬睡亦无。昭格由来回造物，蒸黎濒溺幸更苏。"}