{"id":"1088862","title":"赋王唐卿庐山所得灵壁石","dynasty":"宋","author":"张孝祥","text":"湘江竹深韶不传，后夔神禹飞上天。泗滨之磬无人编，帝敕此宝沦深渊。于乎不知几千年，奇形异质鬼所镌。青虬赤虎遭缚缠，蹙筋怒爪身挛拳。自从胡尘障中原，神物变化随霏烟。金声玉振义不辱，六丁徙置康庐巅。灵台星官未知处，但怪宝气干霄躔。王郎斋居敷浅原，饮水泣血天所怜。空山无人下群仙，似梦非梦或告旃。扪萝独上果有得，失喜而惧心茫然。百夫挽取自包裹，解衣更买蛮儿毡。缄扃不肯乡人说，知我好古容观瞻。焚香再拜娄叹息，安得致之天子前。安得致之天子前，明堂郊丘备宫县。调和正声荐上帝，箫勺群慝收戈鋋。朝廷清明用耆哲，一律四海归陶甄。凤皇来仪兽率舞，复古却到虞韶边。是时赋公笔如椽，襞笺为草登歌篇。"}