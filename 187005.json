{"id":"187005","title":"贺新郎·薄晚收残暑","dynasty":"宋代","author":"姚勉","text":"薄晚收残暑。叹西风、暗换流年，又还如许。鸦背斜阳初敛影，云淡新凉天宇。人袖手、阑干凝伫。邻笛唤将乡思动，听秋声、又入梧桐雨。秋到也，尚羁旅。故人只在江南渚。想应嫌、久恋东华，软红尘土。寄远裁衣知念否，新月家家砧杵。魂梦想、鹅黄金缕。雁影不来天更远，写书成、欲寄恁谁与。知客恨，两蛩语。"}