{"id":"65852","title":"送妹琼章于归","dynasty":"明代","author":"叶纨纨","text":"昼堂红烛影摇光，箫鼓声繁绕玳梁。频传帘外催妆急，无语相看各断肠。鸾台宝镜生离色，鸳带罗衣惜别长。香霭屏帷凝彩扇，风轻帘幕拂新妆。新妆不用铅华饰，梅雪繇来羞并色。倾国倾城自绝群，飞琼碧玉惊相识。相顾含情泪暗弹，可怜未识别离难。遥遥此夜离香阁，去去行装不忍看。欲作长歌一送君，未曾搦管泪纷纷。追思昔日同游处，惆怅于今各自分。昔日同游同笑语，依依朝夕无愁苦。春阁连几学弄书，秋床共被听风雨。更忆此时君最小，风流早已仙姿袅。雪句裁成出众中，新词欲和人还少。往事悠悠空自思，从今难再不胜悲。休题往日今难再，但愿无愆别后期。别后离多相见稀，人生不及雁行飞。杳杳离情随去棹，绵绵别恨欲牵衣。恋别牵衣不可留，张帆鼓吹溯中流。可怜此去应欢笑，莫为思家空自愁。"}