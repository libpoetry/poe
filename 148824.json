{"id":"148824","title":"邂逅南昌簿孙正之剧谈别后聊以记所期者","dynasty":"宋代","author":"曾丰","text":"三秦擅淮石，三孔专江西。鼎足立世稳，文匠诗宗师。吾生亦太晚，流风殆谁归。龙泉剑之精，夜气贯斗箕。今其为三孙，锋芒不能辉。大孙学如针，鑽到罅隙微。小孙笔如雷，挟雨驱虹蜺。弟兄时辈中，群雄望风雌。我新幸且识，其仲字正之。才调骥历块，襟怀鸥忘机。每见必樽酒，漫延率移时。剧醉尚正色，太平辄愁眉。万事谈未了，心随白云飞。其如总是客，而更遽语离。各著古人鞭，满意酬所期。离合有自然，姑置天一涯。"}