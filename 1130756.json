{"id":"1130756","title":"次韵宋倅","dynasty":"宋","author":"韩淲","text":"见说空堂舍盖公，秋深得雨庆时丰。唤回旧观十年外，聚集清流一座中。台映玉峰归独鹤，城依冰水下孤鸿。只消满把篱边菊，宾主风流意已通。海内交游不数公，又吟名胜句何丰。锦囊忽到溪山下，绣段争看涧谷中。落拓自惊随野马，凄凉何止听宾鸿。高斋容我陪珠履，不信穷途有路通。"}