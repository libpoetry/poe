{"id":"764836","title":"翠楼吟 烟雨楼","dynasty":"清","author":"薛时雨","text":"浅溜蜻蜓，深藏鸂鶒，绿波四围萦护。芳辰供眺览，有多少、画船箫鼓。宜烟宜雨。便雨霁烟消，也饶佳趣。倪迂谱。只应郊外，远山添取。日暮。纵目登临，觉此身清旷，予怀欲诉。一官资坐镇，争名胜、荒凉如许。颓垣废础。问大地楼台，几人支拄。宴延伫。一湖春水，满天晴絮。"}