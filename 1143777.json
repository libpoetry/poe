{"id":"1143777","title":"红云亭即事五首","dynasty":"宋末元初","author":"方回","text":"一行城外路，事事胜城中。是处稻争绿，谁家莲忽红。深篱幽户闭，小水暗渠通。独坐谋诗句，何人识此翁。游观不在大，但取意疏恢。积雨欣初霁，閒人偶独来。目随新句转，萍殿去凫开。无酒胜于酒，移时再茗杯。三十馀年事，千纷复万纭。战尘飞白羽，花事梦红云。园契更为主，州符阅几君。池声送今古，犹似旧时闻。江湖垂老死，天地忽风尘。岂不多华屋，何曾属主人。此亭聊著眼，数口仅容身。鸡犬桑麻里，侯王愧小民。池塘通涧水，篱落护柴门。昔在承平日，谁知化育恩。艰危多死徙，侥倖或生存。予亦间关久，频来憩此村。"}