{"id":"835819","title":"水调歌头 欧阳润生八十寿，用稼轩倾韩南涧尚书韵","dynasty":"清末民国初","author":"吴重憙","text":"送别滕王阁，忽已七年秋。许我东绢一匹，放笔托韦侯。那已烽烟澒洞，竟尔沧桑换世，顿冷昔时游。鲁殿灵光在，椿寿说庄周。祝君去，湖波软，橹枝柔。可奈鸥浮蜗寄，海上暗淹留。此颂卢钧八秩，再颂潞公九秩，笑傲稳南楼。兕觥遥共晋，社酒满金瓯。"}