{"id":"720498","title":"金缕曲　旧院","dynasty":"明末清初","author":"屈大均","text":"淮水秦时水。接青溪、烟波九曲，影含苍翠。一代红颜曲中尽，犹记金陵四美。有阿马、班如堂里。兰草枝枝薰赋客，凤凰毛，一半分沙喜。无数女，砑笺纸。歌楼舞榭今馀几。只桃根、当年渡处，尚馀香腻。三摺画桥依然在，踏断长忧朔骑。又惹得、鸳鸯惊起。明月小姑来复往，鼓箜篌、楚调应相倚。魂缥缈，欲招尔。"}