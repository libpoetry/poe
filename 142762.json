{"id":"142762","title":"酬程嘉定杨汉州见和","dynasty":"宋代","author":"洪咨夔","text":"六州铁铸错，四海金为瓯。兴亡几变灭，明月长清秋。忆从党祸起，中原堕旄头。月行九霄上，安知下民愁。年来月食昂，坐复山东州。洗眼看太平，典衣办芳篘。流光湿沆瀣，散影凉飕飗。老子兴不浅，倒尺药玉舟。为言汉太史，甘心周南留。不愿皋朔间，蓄之类徘优。"}