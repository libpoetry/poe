{"id":"137418","title":"登绛州富公嵩巫亭示同行者","dynasty":"宋代","author":"欧阳修","text":"群峰拥轩槛，竹树阴漠漠。公胡苦思山，规构自心作。惟予爱山者，初仕即京洛。嵩峰三十六，终日对高阁。阴晴无朝暮，紫气常浮泊。雄然九州中，气象压寥廓。亦尝步其巅，培塿视四岳。其後窜荆蛮，始识峡山恶。长江泻天来，巨石忽开拓。始疑茫昧初，浑沌死镌鏧。神功夜催就，万仞成一削。尤奇十二峰，隐见入冥邈。人踪断攀缘，异物宜所诧。顾瞻但徘徊，想像逢绰约。嵩山近可爱，泉石吾已诺。终期友幽人，白首老云壑。荆巫惜遐荒，诡怪杳难貌。至今清夜思，魂梦辄飞愕。偶来玩兹亭，尘眼刮昏膜。况逢秋雨霁，浓翠新染濯。峰端上明月，且可留幽酌。"}