{"id":"1112963","title":"朝中措 其三","dynasty":"宋","author":"张抡","text":"碧波深处锦鳞游。波面小渔舟。不为来贪香饵，如何赚得吞钩。绿蓑青箬，吾生自断，终老汀洲。买断一江风月，胜如千户封侯。沙明波净小汀洲。枫落洞庭秋。红蓼白蘋深处，晚风吹转船头。鲈鱼钓得，银丝旋鲙，白酒新篘。一笑月寒烟暝，人间万事都休。松江西畔水连空。霜叶舞丹枫。谩道金章清贵，何如蓑笠从容。有时独醉，无人系缆，一任斜风。不是芦花惹住，几回吹过桥东。鸣榔惊起鹭鸶飞。山远水弥弥。米贱茅柴酒美，霜清螃蟹螯肥。人生所贵，逍遥快意，此外皆非。却笑东山太傅，几曾梦见蓑衣。午阴多处□□□。杨柳□□□。翠羽无情飞去，红蕖有意□□。□□□□，□□□□，□□吾生。为报凌烟□□，□□□□□名。红尘光景事如何。扰扰利名多。若问侬家活计，扁舟小笠轻蓑。一尊美酒，一轮皓月，一弄山歌。选甚掀天白浪，未如人世风波。萧萧芦叶暮寒生。雪压冻云平。密洒一篷烟火，惊鸿飞起沙汀。收纶罢钓，空江有浪，短棹无声。便是天然图画，何须妙手丹青。慕名人似蚁贪膻。扰扰几时闲。输我吴松江上，一帆点破晴烟。青莎卧月，红鳞荐酒，一醉陶然。此是人间蓬岛，更于何处求仙。"}