{"id":"1130552","title":"夜宿玉虚宫小轩正对步虚峰道士云天宝三年有庆云见且山呼万岁始诏建黄帝祠封为仙都山敕书今亡","dynasty":"宋","author":"韩元吉","text":"槛外风高霜月明，步虚山里步虚声。罢琴刻烛初长夜，又得人间一梦清。封禅空馀不死名，华清宫里望长生。閒云强作人间瑞，更有山呼万岁声。龙虎驱驰战阪泉，荆山鼎就更升天。轩辕到处存遗迹，忍使君王不学仙。"}