{"id":"813039","title":"怀亥白兄寿门弟二首","dynasty":"清","author":"张问陶","text":"同气吾三人，我更长于客。咄嗟五年馀，聚日不踰百。亲舍成逆旅，宾馆如安宅。无事苦自扰，狂奔究谁迫。功名是何物，坐使骨肉拆。荣利已薰心，别离尤动魄。强颜向他族，无乃非良策。心惊梁里涧，感切怀远驿。何似常对床，联吟风雨夕。昔归岁在马，奔泉如渴骥。到门田舍空，触藩苦不利。今年同登科，且作沐猴戏。光阴一弹指，岁月偶然寄。造物喜弄人，穷通两难避。名言忆大苏，朱颜宁可恃。便封万里侯，何与骨肉事。感此谢交游，终日忽忽睡。梦回入蓬荜，腾笑伯与季。痛饮乃尽欢，狂谈总无忌。醉中舞莱綵，为我二人媚。至宝惟团乐，情真境岂伪。"}