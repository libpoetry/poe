{"id":"1105732","title":"再用前二诗韵","dynasty":"宋","author":"王之望","text":"洞府仙扃本不关，凡踪长堕世尘间。胜游得得今须遍，俗驾迟迟肯遽还。绝巘晨光收雨脚，群峰春色亸烟鬟。感通珍重神灵意，诗思虽荒讵敢悭。胜境名标第五天，殊庭佳气蔼非烟。鼓钟与看千人会，玉石难分十种仙。幽壑旧传灵药富，苍崖曾现宝光圆。尘劳未决丹梯急，只得虚堂一夜眠。"}