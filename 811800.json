{"id":"811800","title":"和王一樵九日书怀诗韵四首","dynasty":"清","author":"刘天谊","text":"意气殊高百尺楼，如何未遂广寒游。局拳阆苑梯云手，感慨龙山落帽秋。空抱壮怀篱下过，权将佳节醉中酬。可怜更有伤弓雁，折翅惊号芦荻洲。采菊东篱足繁思，能花偏待岁寒知。夭桃艳李空谐俗，晚节秋香自感时。纵使新机趋巧样，可忘故步觅他岐。雪梅岭上争开谢，未许南枝傲北枝。自识蹇驴惭骥多，未登中阪已蹉跎。七番秋赋名皆下，廿载冬烘字尚讹。蕉下常疑分鹿梦，草间空唱饭牛歌。荣枯有命从天定，避殷山头竟谓何。冷雨疏风亦等闲，搜奇未觉锦囊悭。催租谁混潘邠老，把酒还赓李义山。此日卷中闻雅奏，他年柱下记清班。弃繻年少人争识，壮气先堪动抱关。"}