{"id":"739313","title":"送秦泾幼湜归合阳","dynasty":"清","author":"胡天游","text":"相士常苦衣，相马常苦肥。古来岂不然，勿谓今更非。秦士焚舟来，超乘争腾希。自许一战霸，空捩千钧机。仍将片叶身，远向灞岸归。灞陵夜半雪，南山夺光辉。勾芒迟迟春，仓庚鸣不违。浮云浩茫茫，安知所从依。谡谡秋树林，下有双石扉。逸竹閟青火，亦足忘寒饥。去矣勿叹嗟，各自从风飞。"}