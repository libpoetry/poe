{"id":"689717","title":"送张古豪归瓯宁二首","dynasty":"明","author":"张子翼","text":"江上西风吹白蘋，宦乡归思动秋旻。尊开北海无新好，松入南园有主人。琴鹤远随清献旆，茧丝谁庇晋阳民。口碑到处传陵谷，碧海重瞻岘首春。南建旬宣最有声，尊开江阁志澄清。民情不啻碑羊叔，宦况何如传贾生。自古随珠曾按剑，于今郑谷且逃名。感君世事堪惆怅，肯为清流便濯缨。"}