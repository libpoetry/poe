{"id":"766445","title":"摸鱼儿 其二 题许金桥谨身河梁醉月图，既送其入都","dynasty":"清","author":"黄燮清","text":"最销魂、夕阳初暝，残红栖软芳草。东风只顾催离绪，又放柳丝青袅。春易老。问镜里歌前，几个朱颜好。描来恨稿。怅一霎晨星，五更斜月，别恨系樯杪。思君苦，病后重添懊恼。湖山谁共吟啸。平芜尽处天涯路，扰乱雨情烟抱。相见少。便不唱阳关，已是人愁倒。孤篷去了。剩燕外秋千，莺边楼阁，花影动清晓。"}