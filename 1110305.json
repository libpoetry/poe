{"id":"1110305","title":"和答吴斗南中秋见怀并约王子合见过","dynasty":"宋","author":"孙应时","text":"百里平湖一夜舟，跂予东望渺离愁。可能无意山阴雪，空复相思楚泽秋。宣室待君今即召，草堂移我欲归休。诗来已拜千金诺，得得开帆莫转头。归梦千岩万壑东，起寻蓑笠唤渔童。尘忙怜我三年久，拨置期君一笑同。只恐令严诗债急，不愁夜短酒杯空。相携更得王文度，此段风流尽未穷。"}