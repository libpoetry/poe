{"id":"699594","title":"别陶编修石篑四首","dynasty":"明","author":"袁宗道","text":"日日青门里，棕鞋任所之。焚香薰定性，画影锻新诗。世事抛唇角，禅功验鬓丝。深凭法忍力，一破有情痴。向说山阴路，千岩与万湍。水中城堞见，山顶灶烟寒。杭酒来尖舫，湘莼供水餐。知君远女色，不上浣纱滩。不分陶弘景，松风只自听。异乡同改火，法侣怅晨星。贺沼蒲稍绿，吼山石孔青。良朋君岂恋，同调有原鸰。门外正霜飞，何堪送所知。愁肠萦远水，别面化枯枝。冷澹稀人识，清羸好自支。芥针能得几，万里去师资。"}