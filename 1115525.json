{"id":"1115525","title":"二月一日雨寒五首","dynasty":"宋","author":"杨万里","text":"南方气候北方殊，春里清寒腊里无。雨入竹林浑不见，只来叶尾作真珠。补尽窗棂闭尽门，茶瓯火阁对炉熏。中庭浅水休教扫，政要留看雨点纹。梳头正美睡相催，理尽霜丝梦恰回。窗隙小风能几许，也吹蛛网去还来。姚黄魏紫向谁赊，郁李樱桃也没些。却是南中春色别，满城都是木绵花。只见春晴道是晴，不知半夜嫩寒生。疾风吹落林间雨，细雨还成大雨声。"}