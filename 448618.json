{"id":"448618","title":"书燕台诗后","dynasty":"当代","author":"陈永正","text":"峡云东作蛮江雨，屏山千里中庭路。惊飙细叶遥相思，夜半红蛛张琐户。幽光盈握清溪冰，寒裂镜波魂未凝。欲乞华星替残月，泪深一瞥迷青灯。曲房眠梦轻烟碧，蛱蝶流空那可即。啼血看花天讵知，藕丝衫幻夭桃色。低鬟轻揲鸣蝉风，燕支不识芳唇红。恨比绿杨长一尺，暮朝销玉高楼东。贴岸青蛉飞不起，溯洄但赤鲤鱼尾。衣带宽于萦岭霞，真珠千行卷珠水。笑靥生渊旋愈深，湔裙终悔香留襟。作茧缫丝裁片纸，缠绵系定今生心。脉促危弦收复纵，落梅不管红棉重。可怜芳根半死生，城乌一夜将雌凤。珊瑚沈海欲成山，红桑摧折千年间。银湾争似玉京远，骨冷髓乾行路难。菱枝消息隔南浦，双桨欲归君不渡。醒来春向梦中消，莲叶莲花一时故。"}