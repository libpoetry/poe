{"id":"481815","title":"寻小雄仙嵓二龙潭值风雨归草堂作","dynasty":"明","author":"王称","text":"昔人洗玉髓，幽洞驱龙耕。丹成辍瑶耒，成此秋水泓。飞厓夹两镜，洞见云霞生。百鬼不敢啼，雌雄常夜鸣。有时湍濑寒，几曲流琼英。清秋堕蟾影，白日闻雷声。偶兹访灵奇，扫石窥清泠。洗心盟鸥鹭，濯发解冠缨。长风动悬罗，飒爽毛骨惊。飞雨洒而至，万壑秋冥冥。归途柽桂影，了了心目醒。到家兴未已，石室披丹经。"}