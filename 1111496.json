{"id":"1111496","title":"和石庵洪府理金沙酴醾牡丹二首","dynasty":"宋","author":"何梦桂","text":"金沙开遍牡丹忙，更簇酴醾上架芳。霞绮罗纨围国色，玉堂金屋拥君王。妆成三月春光富，留得一年花事长。昨夜紫薇红药里，诏君题品是谁香。洛花欲放趁春忙，一架花添两样芳。倚槛白红多侍女，临轩黄紫是真王。只愁吴苑馆娃老，无奈唐宫春恨长。说与天公须爱惜，莫教风雨委泥香。"}