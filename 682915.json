{"id":"682915","title":"郊寺饯别朱督学再次允宁太史二首","dynasty":"明","author":"尹台","text":"傍郭尘昏晓日微，出郊路静过人稀。客停簇骑穿萝径，僧迓禅堂启竹扉。含湿柳烟浮席动，飏空花雨入帘飞。江南秋至莼鲈美，羡尔扬帆今独归。野外芳筵散郁蒸，花边短剑说延陵。应知白济霜前过，不厌黄楼月下登。念别微吟成感激，忧时危坐忽鶱腾。十年碧水丹山梦，欲往从君兴未乘。"}