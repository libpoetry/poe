{"id":"243002","title":"登育王山示现塔赠乡琏与三上人","dynasty":"宋代","author":"王铚","text":"危岫戴宝塔，亭亭起虚空。金铎韵广乐，日夜锵天风。气真逼云汉，兴逸追鸾鸿。嘉有三禅子，超旷栖禅宫。相追不惮远，幽致惟我同。兴尽归一默，人逐归云东。平轩架绝壑，上与绝顶通。沧溟忽破碎，百川竞朝宗。斜阳无远近，山乱高低红。四表倏明晦，变化安可穷。夜深风雨来，阴气夸骄雄。响剧百谷咽，静若一气融。明发石路乾，清韵生寒松。"}