{"id":"465233","title":"万年欢 瞿禅自沪渎寓，书诵后村词云：但可常留相见面，不宜轻屈平声膝。意指东南名士不恤败节者，读之喟感，赋寄此调","dynasty":"当代","author":"邵祖平","text":"蜃气嘘云，鳄腥翻海，绮窗惊看蛟涎。軿驾麻姑，曾记三变桑田。妩媚词人未老，比希真，渔笠飘圆。凭珍重，此膝生平，好留见面依然。鸾笺鲗墨，步趁天阙，相哀窈窕，共惜才贤。宛转柔肠千结，对泪潺湲。青鸟西飞，万里几人传。密爱缠绵。伤情处，明月江心，过船商妇调弦。"}