{"id":"1241539","title":"以野狸饷石末公因侑以诗","dynasty":"元末明初","author":"刘基","text":"野狸性狡猾，夜动昼则潜。絷之笼槛中，耳弭口不呥。当其得意时，足爪长且铦。跳踉逞俊捷，攫噬靡有餍。贫家养一鸡，冀用易米盐。尔黠弗自食，寻声窃窥觇。破栅舔肉血，淋漓汗毛髯。老幼起顿足，心如刺刀镰。东邻借筌蹄，西邻呼?猃。系饵翳丛灌，设伏抽阴钤。彼机歘巳发，此欲方未欦。丝绳急缠绕，四体如黐黏。野人大喜慰，不敢私烹燖。持来请科断，数罪施剜?。使君镇方面，残贼职所歼。械送致麾下，束缚仍加钳。腥膏忝污钺，膻胔或可腌。芼芳和糟酱，颁赐警不廉。黄雀利螳螂，碎首泥涂沾。乌鸦殉腐肉，喷墨身受淹。此物亦足戒，申章匪虚䛁。"}