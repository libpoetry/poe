{"id":"1070163","title":"黄嘉父朝请公彦示诗以不数面为言且索近著次韵谢答一首","dynasty":"宋","author":"程俱","text":"黄公游不成，白发奉朝请。东归乐闲燕，有味如隽永。双凫倦朝飞，独鹤方夜警。知余亦衰穷，系马无复骋。贻诗重琼玖，未展意先领。劳生厌尘雾，对此得暂屏。终当遣长须，亦复钓缩颈。相过举清觞，野水吹万顷。君当倾锦囊，我亦倩毛颖。时寻招提胜，莲社比宗炳。如何迫寒饿，去棹聊一整。兴尽即言归，江湖足佳景。"}