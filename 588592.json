{"id":"588592","title":"题药洲传经图为杨武东提学赋","dynasty":"明","author":"黄佐","text":"杨子传经向何处，药洲烟水连云树。六幕光涵九曜山，皓皓通明夜疑曙。三城日出升朱霞，柏台萧椮闻乳鸦。爱莲亭前宿露起，锦浪璚枝明雪花。鹭飞飘忽丛霄上，雾滃青衿笑相向。仓桹回应徵鼓声，表率门开见函丈。抠趋谛听得心传，玄文妙义臻苍天。春风沂水今在粤，说铃书肆胡为然。老来却忆曾羁贯，崇正芝楣构南涧。白莲池曲断仙湖，濂溪巍祠接河汉。当年著书揭以图，芸芸万有生于无。经纶宇宙只方寸，康成颖达皆皮肤。巍祠迁向粤山麓，光霁犹凝满庭绿。载道于今步后尘，时释生刍仰如玉。洲前萍畔鹿呦呦，扬舲鼓楫行中流。蛟龙会须雨下土，鹰鹗岂独淩清秋。炼药刘郎竟何往，执梃去作降王长。丹丘不见羽人来，留与儒仙日清赏。儒仙杰出武山东，文江流水光如虹。煌煌相业看接武，药洲草木生华风。"}