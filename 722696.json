{"id":"722696","title":"怀方密之","dynasty":"明末清初","author":"龚鼎孳","text":"修竹墙阴爱结邻，十年缟带奉清尘。天移忍复论交道，剑在何堪拟故人。同死臧洪谁慷慨，逃生张俭独悲辛。也知盗贼纵横甚，不敌江东丞相嗔。掉臂天风万里游，奇怀跌宕俯沧洲。单衣短剑仇人赠，大壑雄峰倦眼收。漫倚洁身消毒怨，岂知名士尽离忧。他年执手三山岛，细数铜驼陌上愁。"}