{"id":"208991","title":"客有诵袁蒙斋得雨酬倡之什辄赓元韵志喜也呈","dynasty":"宋代","author":"郑清之","text":"娲石补天玻璃声，遇坎为雨离为晴。金乌玉兔旁午出，百二十官称常明。下土臣敢再拜问，谁主风催民耕。天江津河尾北见，玉井水浆参左横。胡为汤旱龟土坼，胡为尧水鱼头生。孰令赤地星丈许，吭扼雷公仍背抚。孰令河鼓塞银潢，勺水线流不轻与。孰令卷舌自张翕，孰令天鸡自飞舞。云师族聚曷遽散，电母儿号奚不乳。黑猪渡河去远迹，苍龙衔珠噤弗语。朱鸟崛强王偃徐，乌龟缩颈老沮渠。夫君笺天帝冯怒，旱魃磔死不问余。天街清润联璧珠，不为乾封为太初。一雨三日谁力欤，更唱迭和忘欷嘘。归之太守不肯有，欸乃聊代志喜书。"}