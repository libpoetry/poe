{"id":"259545","title":"西城观水·西山秋水来天地","dynasty":"金朝","author":"赵沨","text":"西山秋水来天地，巨野横流浩无际。长风蹙浪鳞甲生，两角斜分半山际。缭堤北去接飞桥，鼓鼙汹汹翻惊涛。中流突兀玉山起，直疑河伯驱灵鳌。冷光摇荡秋云白，浑似梦中游震泽。隔林我欲唤渔郎，孤帆忽如过鸟翼。安得酒船常拍浮，四时甘味置两头。何人与我同此乐，颍阳试觅元丹丘。"}