{"id":"815144","title":"太平使院，分赋园中草木四首 古柏","dynasty":"清","author":"洪亮吉","text":"不知何年树，寻根不能到。枝低独鹘借，心空百虫闹。物性谋安居，催君路旁倒。春来爆竹声，灾及松与竹。宁知枝柯上，斑斑总成玉。莫待春雷鸣，龙孙先徙族。食荠味苦酸，食藿饥苦并。青青一畦菜，味与萝卜永。愁看三月三，挑残不留影。离离千百种，种种出池沼。深知造化心，无名尔偏好。一与春风缘，还应作小草。"}