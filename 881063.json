{"id":"881063","title":"董孝子行","dynasty":"宋","author":"刘黻","text":"嵊有董孝子，父病刲其肝。肝还犹可刲，一念充之难。遗体戒毁伤，此毁乃为完。萧条村落区，四顾药饵艰。亲病日且革，不疗何由安。有父始有身，无父身奚存。裂肝粥以进，果获急證宽。嗟哉古道阒，天纪纷夷残。讼讟滓官府，县尹悲溢颜。惓惓敦教化，各各还根元。邑民以孝闻，莫喻心所欢。大篇述梗概，讵侈词藻繁。托之剡山川，千古礼义宣。"}