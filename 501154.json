{"id":"501154","title":"水龙吟 三首  其一 寿青溪主者","dynasty":"明","author":"陶安","text":"先生文武长才，五城三岛频来去。绛霄绕室，紫烟炼鼎，青云得路。铜狄摩挲，琳书披阅，玉京游步。想乘牛函谷，飞凫邺郡，今与古、同高趣。一曲青溪回护。自逍遥、蕊宫深处。黄眉洗髓，洪崖拍手，赤松为侣。桃实千年，芝茎三秀，喜迎初度。任九霞、觞满七星车转，看仙童舞。"}