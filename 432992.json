{"id":"432992","title":"苏州杂咏（六首）  1993年5月2至6日 寒山寺","dynasty":"近现代","author":"胡绳","text":"记曾幽梦到枫桥，夜半钟声卷怒潮。今日寒山寺门立，淡烟修竹雨萧萧。沧桑历尽古苏州，十里烟花处处楼。北塔应知扶杖客，踟蹰难见旧桥头。雷鸣电掣两千年，频死犹生志最坚。古柏频知人世事，新枝嫩叶愈苍然。风涛万顷越吴间，缥缈群峰绿水环。我欲霜秋来探橘，月明重上石公山。凭窗汲水屋邻舟，小镇人家尽枕流。桥畔青鬟一篙去，随风渐入百花洲。横泾阿妹试衣新，五色缤纷百货陈。犹忆荒村孤店日，风前惟有卖糖人。"}