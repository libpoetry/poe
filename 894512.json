{"id":"894512","title":"杨寺丞掌务西洛访别","dynasty":"宋","author":"宋庠","text":"长安久羁宦，门巷绝卿舆。朝绶徒云忝，宾綦日已疏。何为趋玉趾，乃肯眷蓬庐。九棘历华选，四环承庆馀。频叨范叔赠，时取长卿书。清晤辄穷景，高谈宁爨苏。夫何苦吏役，忽尔怆离居。交臂愿从子，盍簪嗟弃予。梁郊春草后，巩树夏云初。安石访吟社，少游乘泽车。一官方效智，万里乍纡途。雅节鄙时尚，高才凌太虚。奏篇希乙览，刷羽迟南图。行矣姑自爱，汉家方向儒。"}