{"id":"401927","title":"八十","dynasty":"民国末当代初","author":"聂绀弩","text":"子曰学而时习之，至今七十几年痴。南洋群岛波翻笔，北大荒原雪压诗。犹是太公垂钓日，早非亚子献章时。平生自省无他短，短在庸凡老始知。饮马长城东北东，牵牛七夕乱山中。小园枯树悲风劲，下里巴人楚客工。十载班房资本论，一朝秦镜白头翁。居家不在垂杨柳，暮色苍茫立劲松。窗外青天两线交，文章拱手世贤豪。此地无银三百两，前身相马九方皋。生谓不辰胡老迈，死如得所定燃烧。五台师范花和尚，狗肉喷香诱戒刀。"}