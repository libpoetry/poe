{"id":"1108932","title":"三叠","dynasty":"宋","author":"刘克庄","text":"唐时才子总能诗，张祜轻狂李益痴。管甚三姨偷玉笛，诳他小玉写乌丝。银烛千枝插树头，烛光花气半空浮。人间富贵真珠室，天上通明白玉楼。群玉峰头玉帝家，桥边池上玉横斜。白头老监今留落，曾领群仙共赏花。瓦瓶侧畔设蒲龛，纵有推敲紧闭庵。何庾诸人俱谢去，只饶和靖作同参。半卸红绡出洞房，依稀侍辇幸温汤。三郎方爱霓裳舞，珍重梅姬且素妆。春意萌于肃杀中，玄冥信有斡回功。东皇太一无情甚，吹去才消几阵风。曲径无尘聊席地，小亭有月即凭栏。此翁虽老犹高致，不但能评黑牡丹。脂粉形容总未然，高标端可配先贤。不陪严子羊裘后，即傍王郎麈尾边。濡墨先愁染素衣，和铅亦恐浼冰肌。后村老子无声画，压倒花光与补之。早知粉黛非真色，晚觉雕镌损自然。天巧千林均一气，人痴一叶费三年。"}