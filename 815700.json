{"id":"815700","title":"秋雨偶然作","dynasty":"清","author":"钱仪吉","text":"达士感秋风，愁人畏秋雨。屡夕梦故人，恻恻相慰语。其声连哀蛩，落叶杂凄楚。觉来听残更，归魂响林莽。辗转意渐平，清味回千古。乃知凉风佳，赖尔涤肺腑。稍稍动邻钟，饥乌啄檐曙。著屐杏村来，相从话农圃。芳川绕湘漓，大山耸峨岷。晴天望不见，况兹晦冥辰。望之夫何为，中有平生亲。桂椒实同性，枞桧但异身。萧樛阅岁序，结轖怀远人。蓄疑无以析，含意不得申。何当策乘驵，万里通双轮。古人去已远，风采托简编。所托良可危，至喻闻轮扁。深思出窾却，历历宛在前。事外观所尚，遗音若相宣。青山骨任朽，神理终绵绵。长风知兰芬，烈火知玉坚。贞居守穷巷，迹绝无炊烟。沈沈秋雨中，此意谁当传。"}