{"id":"1123871","title":"王亢宗自玉山寄二诗次韵报之","dynasty":"宋","author":"赵蕃","text":"孰计还家底许居，政犹秋雨堕芙蕖。只今敢谓岁不与，自省从来术故疏。刍秣可怜哀病颡，江湖宁得欠舂锄。小舟已向山阴去，但遣和诗慵报书。一官偶落大江西，名姓摧藏肯愿知。取友但论诗好恶，逢人不说位高卑。殷勤愧子能相觅，邂逅起予还有诗。是物解穷无苦嗜，恐教盛业枉明时。"}