{"id":"672358","title":"贺姑苏李太仆少卿致仕","dynasty":"明","author":"吕㦂","text":"自公倡高节，士以退为荣。我何此拘滞，尚惑儿女情。方圆动龃龉，固耻君子争。历历岁年晚，徘徊恐无成。驾言登山望，吴会苍烟横。缥缈但一气，孰辨三江清。故里况凋落，伊人馁躬耕。所贵意则远，咀道吐华英。莫以极钟鼎，来世方垂名。誓将逐夫子，因采紫芝茎。"}