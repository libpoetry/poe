{"id":"240535","title":"送智齐师出峡","dynasty":"宋代","author":"王灼","text":"齐师成都来，春风掀竹笠。自云十五年，参学事未毕。得钱买小舟，湖南寻佛日。胸中有此老，如饭不下嗌。誓竭牛马走，往供薪水役。傥谐一大事，归来卧蓬荜。此老吾所闻，机用飞霹雳。高提倚天剑，万里无行迹。师欲婴其锋，意气真绝出。巫峡柁声转，湘江帆影急。行矣毋滞淫，坐夏犹可及。寄语花药市，为我留一席。"}