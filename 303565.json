{"id":"303565","title":"贺新凉·与龙箕白","dynasty":"现代","author":"黄祝蕖","text":"我亦多情者。念生平风尘结客，少年裘马。邂逅君家好兄弟，等是风流儒雅。平叫起登龙声价。青眼高歌吾老矣，望皋亭木叶萧萧下。斜日照，淡如画。黄花白酒闲相话。吊西风秦城汉阙，颓垣断瓦。汕尾归来秋一舸，荡入芦汀荻汊。长尺半鲈鱼初打。童稚欢迎朋辈喜，说新诗更入濠南社。渔笛起，月明夜。"}