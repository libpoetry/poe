{"id":"1101301","title":"次陈府教喜晴古句且践苏山之韵","dynasty":"宋","author":"萧立之","text":"梅花树头春雪晴，长廊僧定客梦醒。蛾眉豆熟樱笋老，两月风雨云屏屏。暄寒倏忽变气候，客衣单夹烦调停。移船避漏送白日，一根露草栖风蜓。蛙衣陵屯分变化，苏山云中几秋夏。欲携吟卷相追随，呈佛不堪仙可嚇。归期得请那可料，炊米僧厨犹欠贾。吞腥啄臭欲可为，快理红藤趁今暇。"}