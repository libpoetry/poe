{"id":"1118093","title":"初夏幽居四首","dynasty":"宋","author":"陆游","text":"日长巷陌晒丝香，雨霁郊原割麦忙。小担过门尝冷粉，微风解箨看新篁。傍篱邻妇收鱼笱，叩户村医送药方。欲到湖边还懒动，悠然扶杖立斜阳。虚堂一幅接䍦巾，竹树森疏夏令新。瓶竭重招曲道士，床空新聘竹夫人。寒龟不食犹能寿，弊帚何施亦自珍。枕簟北窗宁有厌，小山终日对嶙峋。野草幽花无歇时，一窗终日对东篱。病犹独醉虽堪笑，老未全衰亦自奇。古纸硬黄临晋帖，矮笺匀碧录唐诗。个中疑是忘忧处，问著山翁却不知。东园梅熟杏初丹，老子披襟每不冠。古砚坡陀麝煤绿，小山葱茜石盆寒。移床剩欲眠松坞，鼓枻还思泊蓼滩。未用丝毫辨差等，黄尘终胜客长安。"}