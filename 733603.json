{"id":"733603","title":"赠归元公","dynasty":"清","author":"刘体仁","text":"归生声名满天地，词倒峡流腹经笥。看山不计沽酒钱，对客转喉多触忌。口虽生花家屡空，黄金不肯谒王公。萧骚星鬓对尊酒，乌丝挥洒蜡炬红。岁暮一舟浮震泽，第二泉边我蹑屐。相逢大笑把君衣，枫楸丹黄霜烟白。令君好客如临邛，狂谈高咏争为工。深杯如泻三山海，泛君舌上青芙蓉。文采风流有先后，君家太仆如北斗。一时潦倒何足云，星日光芒自不朽。君今潦倒知者谁，真成历落复嵚崎。寒波捩柁情无极，清颍藏名理钓丝。"}