{"id":"1217480","title":"送道士袁九霄归金坡道院","dynasty":"元","author":"乃贤","text":"朔风吹黄沙，客子梦千里。青山久不归，白日去如水。昨朝滦水上，仙人偶来过。自言远纷壒，结庐在金坡。玉峡栖层云，翠阁萦危栈。钟声绕碧坛，桃花出深涧。双童扫白石，展席弹瑶琴。青松挂落月，海色浮空林。竟谢区中缘，骑龙忽归去。祇恐人民非，那愁岁年暮。君还鍊石髓，九转成玄霜。他时肯分赠，碧落同翱翔。"}