{"id":"1195505","title":"拨棹歌 其四","dynasty":"唐","author":"德诚","text":"一叶虚舟一副竿，了然无事坐烟滩。忘得丧，任悲欢，却教人唤有多端。一任孤舟正又斜，乾坤何路指生涯。抛岁月，卧烟霞，在处江山便是家。愚人未识主人公，终日孜孜恨不同。到彼岸，出樊笼，元来祇是旧时翁。有一鱼兮日溯洄，混虚包纳信奇哉。能变化，吐风雷，下线何曾钓得来。别人祇看采芙蓉，香气长黏绕指风。两岸映，一船红，何曾解染得虚空。问我生涯祇是船，子孙各自赌机缘。不由地，不由天，除却蓑衣无可传。莫学他家弄钓船，海风起也不知边。风拍岸，浪掀天，不易安排得帖然。大钓何曾离钓求，抛竿卷线却成愁。活泼泼，乐悠悠，自是迟疑不下钩。静在须禅动即禅，断云孤鹤两萧然。烟浦畔，月川前，槁木形骸在一船。莫道无修便不修，菩提痴坐若为求？勤作棹，慧为舟，者个男儿始出头。水色山光处处新，本来不俗不同尘。著气力，用精神，莫作虚生浪死人。独倚兰桡入远滩，江花漠漠水漫漫。空钩线，没腥膻，那得凡鱼都上竿。揭却云篷进却船，一竿云影一潭烟。既掷网，又抛筌，莫教倒被钓丝牵。苍苔滑净坐忘机，截眼寒云叶叶飞。戴箬笠，挂蓑衣，别无归处是吾归。外却形骸放却情，萧然孤坐一舟轻。圆月上，四方明，不是奇人不易行。世知吾懒懒原真，宇宙船中不管身。烈香饮，落花茵，祖师元是个闲人。都大无心罔象间，此中那许是非关。山兀兀，水潺潺，忙者自忙闲者闲。浪宕从来水郭间，高歌欹枕看遥山。红蓼岸，白蘋湾，肯被兰桡使不闲。古钓先生鹤发垂，穿波出浪不曾疑。心荡荡，笑怡怡，长道无人画得伊。动静由来本两空，谁教日夜强施功。波渺渺，雾濛濛，却来江上隐云中。媚俗无机独任真，何须洗耳复澄神。云与月，友兼亲，敢向浮沤任此身。逐块追欢不识休，津梁浑不挂心头。霜叶落，岸花秋，却教渔父为人愁。一片江云倏忽开，翳空晴日绝尘埃。适消散，又徘徊，试问本从何处来？鼓棹高歌自适情，音稀和寡不求名。清风起，浪花平，也且随流逐势行。不妨纶线不妨钩，祇要钩轮得自由。掷即掷，收即收，无踪无迹乐悠悠。钩下俄逢赤水珠，光明圆彻等清虚。静即出，觅还无，不在骊龙不在鱼。卧海拿云势莫知，优悠何处不相宜。香象子，大龙儿，甚么波涛飏得伊。虽慕求鱼不食鱼，网帘蓬户本空无。在世界，作凡夫，知闻祇是个毗卢。香饵竿头也不无，向来祇是钓名鱼。波沃日，浪涵虚，万象牢笼号有馀。乾坤为舸月为篷，一带云山一径风。身放荡，性灵空，何妨南北与西东。终日江头理棹间，忽然失济若为还。滩急急，水潺潺，争把浮生作等闲。有鹤翱翔出海风，往来踪迹在虚空。图不得，弄何穷，日月还教没此中。钓头曾未曲些些，静向江滨度岁华。酌山茗，折芦花，谁言埋没在烟霞。吾自无心无事间，此心祇有水云关。携钓竹，混尘寰，喧静都来离又闲。晴川清濑水横流，潇洒元同不系舟。长自在，任夷犹，将心随逐几时休。欧冶铦锋价最高，海中收得用吹毛。龙凤绕，鬼神号，不见全牛可下刀。"}