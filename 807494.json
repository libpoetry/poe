{"id":"807494","title":"念奴娇  戏题终葵画","dynasty":"清","author":"陈维崧","text":"谁将醉墨，泼长笺、写作十分奇诡。齃鼻魋肩形状寝，风刮鬓毛攒猬。空驿啼杉，颓崖啸葛，目欲营天地。三闾呵壁，荒唐情态如是。休只破宅蹒跚，荒江狼犺，幽窅寻魑魅。鼎鼎试看朝市上，何限揶揄之子。卧者为尸，坐而成冢，择肉须来此。笑渠笨伯，翻愁鬼以公戏。"}