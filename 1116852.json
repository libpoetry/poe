{"id":"1116852","title":"赠太师中书令王公挽辞二首","dynasty":"宋","author":"苏颂","text":"族茂仙缑系，恩隆帝渚姻。两朝全宠遇，一节贯忠纯。敦说耽儒术，冲和味道真。枢庭十五载，当宁倚良臣。汾曲名家相国孙，翊登枢铉继承恩。旂章礼秩连三府，彝鼎功名载一门。棺敛衮衣哀册异，路驱班剑葬仪存。清规素履知无晦，金刻雄文贲九原。"}