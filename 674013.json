{"id":"674013","title":"十一月八日驱车南行客况寥落赋此见志","dynasty":"明","author":"杨旦","text":"驱车行，驱车行，护国寺前天欲明。空劳弟侄远相送，悽然别去难为情。萧条莫述眼前状，叱咤惟闻耳畔声。雨馀到处足行潦，泥深没毂愁颠倾。土桥垂垂架冰壑，乘危岌岌尤堪惊。日高犹自未盥栉，枵腹时作春雷鸣。亭午前村寻逆旅，草草一饭劳经营。土床茅舍寒彻骨，坐席未煖催登程。晚来僦得半间屋，孤灯明灭烟纵横。酿雪可堪风挟势，破愁聊藉酒为兵。月色未阑车又动，满身霜雪怯残更。驱车行，朝复夕，客路年光驹过隙。嗟予南北苦奔驰，禄食明时竟何益。埋轮叱驭怀前修，千载英称犹籍藉。阮生底事哭穷途，万里通衢随所适。行人莫问车中谁，我亦皇家二千石。"}