{"id":"1110724","title":"元夜三首","dynasty":"宋","author":"朱淑真","text":"阑月笼春霁色澄，深沉帘幕管弦清。争豪竞侈连仙馆，坠翠遗珠满帝城。一片笑声连鼓吹，六街灯火丽升平。归来禁漏踰三四，窗上梅花瘦影横。厌尘小雨润生寒，云影澄鲜月正圆。十里绮罗春富贵，千门灯火夜婵娟。香街宝马嘶琼辔，辇路轻舆乡翠軿。高挂危帘凝望处，分明星斗下晴天。火独银花触目红，揭天鼓吹闹春风。欣欢入手愁忙里，旧事惊心忆梦中。但愿暂成人缱绻，不妨常任月朦胧。赏灯那得工夫醉，未必明年此会同。"}