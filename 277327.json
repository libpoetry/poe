{"id":"277327","title":"九年七月自意大利还经勃路能因登亚克生斯台因闻内地乱耗感赋","dynasty":"现代","author":"汪荣宝","text":"南游常苦热，北陟兹山隈。幽蹊别经岁，杖策今复来。嘉树犹旧识，好鸟无惊猜。清气动衣袂，洒然襟抱开。信宿未肯去，佥判从相催。长廊百馀步，食已此徘徊。有妻亦不俗，握卷能追陪。湖光出林表，绿净无纤埃。遥舟两三点，轻浅同浮杯。不辨舟上下，但见波渊洄。众峰转苍紫，白日方西颓。烟暝失墟落，镫出知楼台。入室披夕报，震荡如闻雷。养兵不杀敌，操矛还自摧。长令九州内，群健争雄魁。建国荡无法，强道谁能材。庭前广乐作，欲听肠先回。登床不成寐，秋虫知我哀。"}