{"id":"1025905","title":"答寄尧夫先生","dynasty":"宋","author":"韩绛","text":"君子志于道，出处非一端。伊尹负鼎俎，颜渊乐瓢箪。斯自理适当，匪缘情所安。超然达者致，邈矣谁可攀。嗟嗟狂若狷，徇已缺其完。轩冕死不释，山林趋不还。我爱邵夫子，醇气充见颜。群经究彼邃，古史阅而删。不为诡异行，已蹈时俗难。逃名去其奥，筑室伊洛间。抱业舍仕进，竭心奉亲欢。修竹当环堵，寒流日潺潺。问谁从之游，结驷款其关。兹予久欣慕，欲往良独艰。幸君适河内，至此解征鞍。僚友恃交旧，屈致及门阑。前迎倒我屣，布席罗雕盘。高谈未一二，长揖忽归骞。不意馈双鲤，剖腴出琅玕。何以报嘉惠，永怀金与兰。"}