{"id":"501564","title":"书吕诚夫进士金环诗后为萨达道同年赠","dynasty":"明","author":"林弼","text":"皇帝二十载，盗起东南隅。蘖芽既不剪，滋蔓遂难图。荆吴虎兕逸，闽粤狐鼠呼。萨君济时彦，昂昂千里驹。誓为国讨贼，愧死偷全躯。投彼三寸管，执此丈二殳。辕门上筹策，幕府参谋谟。孤军悬深入，杀气塞盗区。外无蚍蚁援，势失事已殊。攒肤交逆刃，十死复九苏。从容就绁缚，谈笑视刀玞。酷刑曾未施，晼晚日已晡。夜深忽作梦，玄甲神丈夫。示以金环兆，惊寤悲喜俱。神骥忽解絷，文雉初脱罦。山空霜月寒，凛焉骇狂奴。迷途若或指，独行若或徒。始知忠义士，实藉神明扶。生还偶得遂，壮节终不渝。反侧赖安奠，强梗随诛锄。吕侯好奇者，作歌为扬揄。愿持献天子，载剖旌功符。"}