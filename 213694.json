{"id":"213694","title":"送文学士倅邛州","dynasty":"宋代","author":"王安石","text":"文翁出治蜀，蜀士始文章。司马唱成都，嗣音得王扬。荦荦汉守孙，千秋起相望。操笔赋上林，脱巾选为郎。拥书天禄阁，奇字校偏傍。忽乘驷马车，牛酒过故乡。时平无谕檄，不访碧鸡祥。问君行何为，关陇正繁霜。中和助宣布，循吏缀前芳。岂特为亲荣，区区夸一方。"}