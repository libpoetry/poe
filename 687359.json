{"id":"687359","title":"常山喜得家信三首","dynasty":"明","author":"孙承恩","text":"此日逢家信，千金喜更真。客瞻异乡月，人别故园春。安稳无馀望，康强有老亲。拳拳寸草意，感激戴苍旻。幸有平安慰，兼云得两儿。抱惭非孔释，梦巳恊熊罴。天意将无定，吾年巳渐衰。宗祧百年事，抚已重嗟咨。失学怜儿辈，临缄意不无。即看语造次，讵有苦工夫。春雨招梅友，秋风聘橘奴。小园多干当，幸不至荒芜。"}