{"id":"466487","title":"陆放翁逝世八百周年，四川崇州市举办文化节纪念，与会后感赋四律","dynasty":"当代","author":"刘梦芙","text":"落落乾坤一丈夫，剑门策蹇客怀孤。难支大厦心徒壮，未复中原泪已枯。扪烛有人讥将略，挂冠何日绾兵符？英魂万古云霄在，雒诵遗篇夜起吾。致君尧舜少陵心，千载迢遥道共任。鸾凤岂争鸡鹜食，山河长恨狄夷侵。堂堂气节撑天地，烨烨词章照古今。人世不堪尘劫晦，光明终是望儒林。天府初来古蜀州，前贤胜迹耐勾留。池名罨画松风绿，院隐慈云竹影幽。祭礼尚能陈俎豆，歌诗几见耀琳璆？那容安乐忘忧患，匣剑龙吟百尺楼。百载居然夏媚夷，横流沧海到何时？乞灵德赛儒书贱，起陆龙蛇国柄移。先哲早言诛暴纣，后贤惟喜毁宣尼。启蒙讵料翻成魅，留得荒唐劫后悲。"}