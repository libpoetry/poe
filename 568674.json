{"id":"568674","title":"乐府变十章 其六 大地变","dynasty":"明","author":"王世贞","text":"黄河自天，浩荡东奔。破泾浊渭，以趣龙门。仙掌失蹠，铲其冠莲。二室终南，划吻窒咽。富媪躨跜，疻痏遍体。函关改途，砥柱徙水。连城拉然，峨甍倒悬。千井横流，万灶罢烟。土欲压人，不避豪族。何所非髽，谁适为服。遗火四焚，与怜接照。人鬼竞号，莫辨两曜。雍并之黎，将靡孑遗。粥我衣我，惟帝是祈。帝坐细旃，上相相焉。曰古尧汤，数莫敢奸。灵蓍之囿，不产恶草，岂伊善良，而遘凶天。呜呼天乎，存不恤亡而亡，是雠且吾已矣夫。"}