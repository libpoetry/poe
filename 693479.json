{"id":"693479","title":"雪中赏红梅奉次涯翁先生时邃翁携酒共饮怀麓堂二首","dynasty":"明","author":"邵宝","text":"浅绛英英忽满枝，春风到此复何之。正怜与雪相逢地，却讶如人欲醉时。南国已通千里信，西湖空负一生诗。白头二老青灯夜，笑对江东绿酒卮。江南春色渺无涯，借得芳枝似酒赊。点染已经元老手，品题还许大方家。丹心独对年年树，玉貌空传处处花。雪夜门深清梦远，敢将桃李向人誇。"}