{"id":"315070","title":"木兰花慢·获闻毅成溘逝，用乐章体赋此悼之","dynasty":"现代","author":"龙榆生","text":"视乾坤荡荡，更何事，苦牵萦。是慧业难忘，春蚕自缚，秋菊遗馨。沈冥。梦随蝶去，化羁魂、喜得傍西泠。转使尼山为恸，最怜沧海曾经。谁听。岁晚哀筝，欣把手，共嘤鸣。正声气相投，何期小别，莫制颓龄。纵横。看挥泪处，剩灯前、顾影怆劳生。痴绝薪传不断，那知眼倦还青。"}