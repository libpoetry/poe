{"id":"782635","title":"题谢某画像","dynasty":"清","author":"戴亨","text":"严风吹空声凛冽，摧肌砭骨须眉磔。入门呼酒索大觥，指直唇结喝不得。主人持杯向口倾，手足渐融寒渐释。绣囊绮匣出真容，丐余呵冻题其额。展卷霜髭朴貌迎，锦毹云屏俨贵客。我问主人今何为，面颊生赪气忽噎。积年旧忿一时来，欲言不言旧嗗呐。遥遥派系出东山，襄平世职传先烈。天厌旧德群寇兴，乾坤万象重胚结。兴朝定鼎有驱除，蛟龙争向朱门活。飙回影附迹非初，纵是骅骝任驽劣。语罢呜咽泪沾巾，满堂宾客色不悦。饮酣狂叫问青天，满地霜华延霜月。我归出门谢主人，丈夫遇合难豫决。君不见卫青将相出平阳，史册千秋昭壮节。"}