{"id":"1235591","title":"再次韵","dynasty":"元","author":"成廷圭","text":"花烛银台沈水香，为郎先暖合欢床。小姑纳聘山堂上，缠酒红绡十丈长。横江江水荡晴霞，秋尽夫君不到家。闺中小鬟也浪语，陌上听歌杨白花。写就安书无便翔，寒衣著破过三霜。但记送郎初上马，窄袖短衫穿柳黄。西到长干过几关，附得书来侬自看。八疋四川十样锦，裁作郎衣遮早寒。竹枝歌比柳枝高，红纸乌丝紫兔毫。夫婿从军不识字，殷勤写去也徒劳。阿翁生儿如阿舒，少年不殊同队鱼。但见门前有人客，肯信箧中无积储。老翁买舟西市河，去应不求闻达科。阿婆牵衣翁且住，下第归来将奈何。洞庭山岚犹未消，炮车云起怕风潮。劝郎把舵莫放手，水恶须防第四桥。江头野花红欲然，春去秋来不记年。寻得秦皇系缆石，青沙一色草如烟。鸳鸯湖西湖水凉，踏藕采莲来觅郎。郎意莫如菱刺短，妾情只似藕丝长。江南秋熟转饥寒，头上犹簪列士冠。鸡犬全家上天去，学仙悔不事刘安。"}