{"id":"769440","title":"金缕曲  二月十六日纪梦","dynasty":"清","author":"王鹏运","text":"梦境非耶是。是分明、亲承色笑，融融泄泄。晴日房栊周旋久，左右孺人稚子。恍历历、少年情味。懊恨晨钟催梦转，拥寒衾、往事零星记。剩点点，行行泪。不堪衰鬓成翁矣。试回头、卌年弹指，悲欢梦里。难得宵来团圞乐，情话依依在耳。似远别、悤悤分袂。若是九原仍骨肉，算此身、此日翻如寄。非耶是，问谁会。"}