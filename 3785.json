{"id":"3785","title":"白龙窟泛舟寄天台学道者","dynasty":"唐代","author":"常建","text":"夕映翠山深，余晖在龙窟。扁舟沧浪意，澹澹花影没。西浮入天色，南望对云阙。因忆莓苔峰，初阳濯玄发。泉萝两幽映，松鹤间清越。碧海莹子神，玉膏泽人骨。忽然为枯木，微兴遂如兀。应寂中有天，明心外无物。环回从所泛，夜静犹不歇。澹然意无限，身与波上月。"}