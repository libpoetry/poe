{"id":"402023","title":"角招 故都侨寓几换沧桑岁月不留中午倏过残夕灯影感慨万端歌以遣之和白石声韵","dynasty":"近现代末当代初","author":"张伯驹","text":"暗消瘦。何堪问、当年汉殿人柳。倦看云恋岫。半着已输，休问棋手。王城梦久，早负却、锄云梅亩。一室秋灯缥渺，向残夕忆春华，几沧桑回首。还有，玉颜翠袖，朱楼买醉，人共唐花秀。泪辞明烛溜。易得悲欢，黄昏时候，风光似旧。念一往、情怀如酒，锦瑟凄凉自奏。劝哀乐、莫关心，中年后。"}