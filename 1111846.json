{"id":"1111846","title":"挽何内翰二首","dynasty":"宋","author":"吴芾","text":"场屋声名四海知，十年平步上丹墀。伏蒲议论高千古，视草文章妙一时。雅望自应登辅弼，壮图仍欲济艰危。谁知竟负经纶志，空使人怀殄瘁悲。老去交游半浅深，高山流水独知音。分携苦未经寒暑，转盼那知隔古今。联事尚怀时把酒，同朝犹记共论心。无因执绋西山路，空对东风泪满襟。"}