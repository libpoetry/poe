{"id":"500660","title":"送朱仲良","dynasty":"明","author":"陶安","text":"幕府需名掾，儒林拔俊髦。赤霄麟凤至，华岳隼鹰高。家谱遗先业，功庸在武韬。银符传爵秩，玉树秀儿曹。鄢邑怀乡远，铅山鼓箧劳。雨香萱草砌，云涌墨花槽。宝剑精金铸，文绡独茧缫。朝盘苍苜蓿，春酒绿匍萄。诗社惊风笔，书棂继晷膏。霞生灵鹫屐，雪压紫溪舠。青眼多知己，黄眉又伐毛。膺门隆雅遇，和璞遂奇遭。三语名增重，诸侯礼见褒。襟怀澄夜月，简牍析秋毫。访道鹅湖境，承光熊轼旄。水晶明窟宅，珠玉纪游遨。远调边江郡，久延中土豪。青山晨霭树，采石暮烟涛。槐舍香凝戟，莲漪色映袍。谋猷裨召杜，刑罚尚苏皋。骏足仍淹枥，雄姿望解绦。虽承毛义檄，尚莞子游刀。黍稷登商琏，笙镛间舜鼗。屈身班雁鹜，挺质出蓬蒿。宪署嘉才艺，分轺鉴履操。抗章孤荐鹗，投钓六连鳌。要路登风纪，新威纠虐饕。竹松存劲节，兰菊著离骚。喜动庭闱綵，程催水驿篙。诸公闻耿介，列郡息喧嘈。乌府霜飞柏，龙门浪涨桃。功名来衮衮，岁月任滔滔。风俗俱廉问，泉沙必净淘。宸聪资耳目，民瘼解忧嗷。清镜方开匣，彤弓已脱韬。日斜豺虎遁，秋肃草莱薅。折槛应当继，乘骢定不逃。论交心正切，话别首频搔。葵火炎飙扇，荷盘急雨号。离筵车马集，锦瑟送芳醪。"}