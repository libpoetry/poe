{"id":"1124660","title":"淑妃阁端午帖子","dynasty":"宋","author":"夏竦","text":"蕤宾布序逢良月，条达延祥记令辰。仰奉椒涂宣内治，永昭芳誉冠虞嫔。芳园踏草迎嘉节，紫掖鸣环奉鞠衣。渥惠日新鸿庆远，永隆徽序耀层闱。万宇清和当圣日，千门采拾遘良辰。上真鸿绪宜蕃衍，从此高禖美应新。宴寝奉朝鸣采玉，良辰袭庆表长丝。仰承中壸垂芳裕，永播周南逮下诗。"}