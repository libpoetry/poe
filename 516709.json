{"id":"516709","title":"题环溪书堂","dynasty":"明","author":"吴伯宗","text":"结屋临溪曲，藏脩离垢氛。白沙含翠竹，高树入青云。乐志依林麓，精心究典坟。水花当户见，滩响隔窗闻。练带晴江合，岚阴碧嶂分。松风秋瑟瑟，竹月夜纷纷。光射囊琴案，香浮辟蠹芸。凌云晴雪映，继晷暮膏焚。博物才难并，寻源志不群。灵槎循汉渚，宝剑耀星文。盛世方崇士，高才尽策勋。愿言经济略，光辅圣明君。"}