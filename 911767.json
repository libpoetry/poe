{"id":"911767","title":"梅林分韵得爱字","dynasty":"宋","author":"吕及之","text":"去城十里南郊外，突兀老梅馀十辈。玉雪为骨冰为魂，气象不与凡木对。我来穷冬烟雨晦，把酒从公对公酹。人言此实升庙堂，埋没荒村今几岁。清芳不为无人改，捐弃何妨本根在。瑰章妙语今得公，国色天香真有待。归路从公巾倒戴，俗物污人非所爱。我公行向日边归，此段风流入图绘。"}