{"id":"1223585","title":"嘉莲亭宴罢奉陪泛舟夜分始归赋诗三十韵是日之宴渤海县尹吴安之以使来具也","dynasty":"元","author":"许有孚","text":"池亭秩芳筵，落日船始放。晴空散馀霞，秋水净氛坱。高荷虽离披，尚尔绿弥望。搴豁成璧池，不碍双桨荡。萦纡湛澄碧，天宇益虚旷。石窦来惊湍，松堤俯新涨。鼎立洲屿连，沿洄时一傍。饤饾罗珍羞，倾倒出奇酿。侑以二名姬，朱弦倚清唱。凝云响空翠，幽禽或颉颃。所愧杯行迟，负此百川量。须臾群动息，露气白沆砀。洒然毛骨轻，不独情绪畅。灯火空濛中，仿像江湖上。陋彼西园游，飞盖何冗长。云胡渼陂行，亦复怯风浪。而我方扣舷，凭虚恣摇荡。吾兄严郑流，高节张邴亢。少饮如醉翁，浮此斋画舫。颇恨交游稀，每每折辈行。遂令子弟间，日侍屦与杖。楼船忆当年，乐事炊一饷。望洋失所操，伏枥今在鞅。静言校畴昔，所得多所丧。与从天上人，何似山中相。但恐时易失，俯仰异欣怅。银汉浅且清，神槎喜无恙。人生贵适意，前修语非妄。榜人报更阑，列宿光荡漾。故旧东海头，何当剡溪访。"}