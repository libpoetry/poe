{"id":"860766","title":"用旧韵送普守赴阙 其一","dynasty":"宋","author":"王灼","text":"圜墙闲木索，南亩富锄钩。人谓贤使君，治术本轲丘。丹禁颇念远，白简频黜幽。那知牧养手，安坐穷山陬。国是久已定，谅非卿士谋。除书下八行，仁风被九州。自怜登门旧，长裾曳齐邹。送公朝帝所，别语不忍休。腰组挂银黄，刻日赐通侯。应记远宗子，茅檐卧高秋。"}