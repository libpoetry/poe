{"id":"734259","title":"王郎移家桃源涧","dynasty":"清","author":"恽格","text":"搴幽缀山楹，解辙弄薜荔。上交杉篁音，下瞰欲无地。激波澹花林，翰墨散春气。半壑异昏明，瑶琴枕独寐。窥庭如在山，探山山晖閟。有时风雨来，襟带乱空翠。应闻天鸡鸣，或与猿鸟值。出入径寸间，森然万象植。云物敢秘精，造化同得意。玄黄改橐籥，阴阳无根蒂。振冠千载上，浩荡骋灵辔。"}