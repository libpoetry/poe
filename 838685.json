{"id":"838685","title":"题螺山先生诗集","dynasty":"清末民国初","author":"许南英","text":"我生在海岛，朴野不知诗。偶得性灵语，时或一为之。惜无素心人，晨夕相切劘。譬之我视我，不自判妍媸。鲸鲵东海来，鼓浪台、澎涯。劫灰满天地，身外靡孑遗。诗稿付兵燹，免为识者嗤。自从来粤峤，无复有诗脾。昔年领鼍江，理乱如治丝。鼍江双鱼城，旧有人分治。尝问诸父老，望治多讴思。讴思黄先生，归去漳江湄。缕述先生政，双鱼有口碑。山衙临大海，金石润英词。呜呼乡先达，令我溯襟期。今日读遗编，大雅适在兹！温柔敦厚旨，正始有遗规。不知让臣老，乃是先生儿。琅函忽吐秘，珠玉光陆离。但愿宝手泽，不愿求人知。"}