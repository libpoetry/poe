{"id":"824536","title":"金缕曲 南社诸子会于吴门，楚伧自汕头驰寄一阕，因亦继声","dynasty":"清末近现代初","author":"高旭","text":"说与君知道。料今夜、千人石上，梦魂飞到。击筑弹筝豪士态，惹我临风倾倒。祝陈夏、风流长好。恨未狂歌惊满座，听断鸿、声里哀蝉噪。愁黯黯，苍天老。梧桐叶落悲秋早。奈麋鹿、苏台如画，荒凉难扫。抉目胥门伤往事，一片降幡影杳。只古冢、龙泉时叫。毕竟文章成底用，况湖山、久矣非朱赵。余霸气，消沉了。"}