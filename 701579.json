{"id":"701579","title":"崇德楼怀古八首为彭城马子津赋","dynasty":"明","author":"黄佐","text":"苍山倚天东，秀色亘千里。缅怀山中人，羽翼赤龙子。织鸟翔太霄，翩翩彩云起。瞻云息机事，林卧观无始。明月出西山，金波何穆穆。徘徊入窗户，清辉如可掬。楚王不复见，掩映见云木。设醴待高贤，谁哉继芳躅。南山当我前，翩跹如凤凰。和风日夕至，草木皆文章。仿佛九苞羽，来为王者祥。荡胸俱凉翠，众鸟空榆枋。宝瓶出楼阴，亭亭干斗杓。璿衡齐七政，璀灿明九霄。轸我匡时心，谁令元气调。酒浆不可挹，大东有遗谣。颐真怀老彭，用之师大禹。斟雉道不传，河流遽如许。觞淩屹黔艧，仁知似交语。抚化坐超忽，参错成宾主。驺轲至大梁，孔铎鸣东鲁。滔滔汴泗流，渊源自千古。朝宗看浴日，取适美游鲋。昼夜每如斯，万化谁其祖。嗟我恭敬心，乃在桑梓阴。谁谓先庐小，广居中自深。芝兰满阶戺，四壁书与琴。挺挺白眉杰，修治垂自今。西北望松楸，恻恻怀昊天。昊天有霜露，松楸故依然。飘萧麦饭节，寂历墟里烟。衔训励明德，庶几以归全。"}