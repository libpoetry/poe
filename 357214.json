{"id":"357214","title":"高阳台·凤嘴愁凝","dynasty":"清代","author":"黄人","text":"凤嘴愁凝，蝶衣凉褪，更无花影当门。妆罢薰香，消磨燕昼鹃昏。一丝帘额嫠蟾影，背东风、偷梦梨云。镇无聊、未枕先眠，未酒先醺。城南咫尺香车路，问俊游旧迹，如梦如魂。小立回廊，烟鬟难认何人。闹红消息懵腾过，剩垂杨、绿暗连村。是东皇、预借秋心，酝酿芳春。"}