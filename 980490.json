{"id":"980490","title":"次韵邵子文书梦","dynasty":"宋","author":"晁说之","text":"先生有道无寸田，长歌击壤醉伊川。今式玄冢高嵩峦，嗣子诗礼老益端。少从父友学其难，一书百读口角涎。父友寸步简策边，声名九州四海宽。时有狂澜汇怒湍，百媸安肯一着妍。独乐园中往复还，蝴蝶沼上青草烟。书成砚穴气桓桓，苍生属望十九年。圣时未肯误儒冠，倏见佩玉朝珊珊。汴洛迎送路接连，急急政如渴赴泉。跛者释杖瘠肥膻，兵偃不用卢重环。货利去若风中幡，抉蔀一发天下言。白发旧德殿中间，经行求士趋传餐。先生之子难郁盘，绿衣春色行度关。群贤并进让后先，山摧栋折何茫然。人间此梦白日前，况乃枕箪夜稳眠。仙山尘绝远嚣煎，云楼烟阁白鹤閒。若嚬若笑玉女颜，我欲并之无因缘。傍意若谓堪悯怜，是间有汝世之贤。此公不死神常全，王侨偓佺不及肩。汝曹蚁辈徒攻坚，欲子见之骇众仙。子色不平羞青山，我为子往问彼天。谁敢少弄天公权，蘧蘧梦断目鳏鳏。但觉毛骨轻且便，赋诗不怕众险艰。"}