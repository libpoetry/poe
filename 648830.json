{"id":"648830","title":"送彭勖御史南还","dynasty":"明","author":"杨士奇","text":"骢马铁连钱，锦鞍珊瑚鞭。东风都门道，旦发何翩翩。霜台御史贤且文，治平中丞之远孙。贤孙白日上雕鹗，东广南闽持教铎。九重召还赐廌冠，敕付条章振文学。南畿一百二十二郡县，俊秀如林玉雕琢。世重贤才比麟凤，杞梓楩楠作梁栋。圣人垂拱坐明堂，昕夕需贤升显用。臣子受命当驱驰，必有勋绩裨清时。山川何地无奇产，要知成器须良师。苏湖安定不易得，萧艾芳兰岂无择。与君同乡郡，分手重离情。丈夫得志贵行道，当令海内扬鸿名。"}