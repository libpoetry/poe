{"id":"1126792","title":"眼儿媚","dynasty":"宋","author":"黄机","text":"粉墙朱阁映垂杨。晴绿小池塘。东风飏暖，单衣初试，昼日偏长。鬔松两鬓飞云影，钿合未梳妆。阑干侧畔，闲抛荔子，惊散鸳鸯。东风挟雨苦无端。恻恻送轻寒。那堪更向，湘湾六六，浅处留船。诗阄酒戏成孤负，春事已阑珊。离愁都在，落花枝上，杜宇声边。莫嗔日日话思归。归也却便宜。东邻招茗，西邻唤酒，一笑开眉。人生万事无缘足，待足是何时。妻能纺绩，儿能耕获，未必寒饥。"}