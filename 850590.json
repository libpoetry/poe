{"id":"850590","title":"送林子中知成都","dynasty":"宋","author":"孔武仲","text":"鞍马覆山黑，旌旗垂野红。问远谁当行，太守临蜀中。太守时之豪，学博文章工。人事未称遂，崎岖已巴东。公年方六十，皎皎头如童。不服何首乌，自有夜气充。丹田芙蕖开，馀光发形容。推此见治民，亦与治身同。以静镇浮躁，以仁苏疲癃。一夫无向隅，四野常年丰。间出作遨头，伐击鼓与钟。远民生爱敬，有古循吏风。岂止招学徒，区区继文翁。"}