{"id":"42336","title":"摸鱼儿·粉墙青虯檐百尺","dynasty":"清代","author":"朱彝尊","text":"粉墙青虯檐百尺，一条天色催暮。洛妃偶值无人见，相送袜尘微步。教且住。携玉手潜得莫惹冰苔仆。芳心暗诉。认香雾长鬟边，好风衣上，分付断魂语。双栖燕，岁岁花时飞度。阿谁花底催去。十年镜里樊川雪，空袅茶烟千缕。离梦苦。浑不省锁香金箧归何处。小池枯树。算只有当时，一丸冷月，犹照夜深路。"}