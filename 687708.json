{"id":"687708","title":"题邹南皋太平山房图","dynasty":"明","author":"安希范","text":"数亩青山一草庐，竹扉松径亦萧疏。主人抱膝淡无虑，祇有耽书癖未□。抗疏名高世所奇，知君应未慰心期。高名若了人间事，筑室山中何所为。白云仙吏自清閒，何事朝朝忆故山。我见画图心亦远，也知幽意颇相关。太平书巳上承明，那得兹山独擅名。且托云霞封白社，还将霖雨慰苍生。"}