{"id":"365998","title":"水调歌头·偕李俭伯光溥、吴薇客敬义、李芷香鼎铭、郑颉苏如海诸同年及家菊人孝廉，曾月夜泛舟至惠山","dynasty":"清代","author":"黄燮清","text":"今夕是何夕，明月在他乡。故人颇足清兴，鼓棹溯流光。水外一重烟树，烟旬一痕山翠，山外数星凉。酒醒未成寐，清露满衣裳。渡前浦，穿曲港，但微茫。谁家秋梦，吹堕长笛起沧浪。几幅画帘人影，几点画船灯影，罗袂远生香。疏柳晓风冷，幽思泥篷窗。"}