{"id":"828667","title":"询先七弟虑予以忧致病数来书问诗以答之","dynasty":"清末近现代初","author":"陈曾寿","text":"予季分我忧，书来甚频数。书中无他言，所虑眠食恶。自云忧患馀，生趣天已剥。但期晚相见，万事皆可略。寥寥天壤间，惟馀兄弟乐。我虽履坎陷，未敢趋摧落。尚思勇补过，迸出世网缚。何时边塞尘，洗以春江酌。收泪乾后土，一笑万金药。"}