{"id":"873700","title":"负暄","dynasty":"宋","author":"刘子翚","text":"宵寒卧增裯，昼寒起增衣。何如负暄乐，高堂日晖晖。引光扉尽辟，追影榻屡移。妙趣久乃酣，瞑目潜自知。初如拥红炉，冻粟消顽肌。渐如饮醇醪，暖力中融怡。欠伸百骸舒，爬搔随意为。稍回骄佚气，顿改酸寒姿。薰然沐慈仁，天恩岂余私。愿披横空云，四海同熙熙。矫首望扶桑，倾心效园葵。"}