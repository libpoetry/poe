{"id":"811750","title":"秋日杂诗","dynasty":"清","author":"边连宝","text":"秋风肃以清，策策鸣窗纸。中有兀坐人，幽忧漫不理。索之无其端，觅之无其委。既同乱茧丝，复似洪河水。浩淼绝垠堮，澒洞少涯涘。何以消遣之，惟有杜康耳。一从断酒来，谁复发我齿。袅袅风中兰，鲜鲜霜里菊。过期即彫残，非候不茂育。枯菀故有时，春秋各自足。独彼枯树株，一世少煦燠。雨露朝不濡，鸟雀夜不宿。百孔与千创，蝼蚁穴其腹。那更生稊华，已矣休妄瞩。绿树何葳蕤，膏泽发其荣。美人竞采摘，皓腕攀繁英。娇爱比金翠，簪鬓光晶莹。采摘所不及，枝耸入青冥。惊飙一夕起，飘飘堕沟塍。长谢娉婷侣，但与蛙黾并。为我语花枝，且可近檐楹。欲令美人摘，休作高峥嵘。清商沁骨髓，发为酸楚吟。物理有推激，欲制难可禁。金匏虽异族，竹磬乃同音。孟郊死已久，谁当知我心。"}