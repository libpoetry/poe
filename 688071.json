{"id":"688071","title":"题自画榆溪清隐图寄程国辅","dynasty":"明","author":"朱同","text":"榆花飞处杏花开，尽是高人手自栽。古寺晚钟僧出定，平林春雨鹭飞回。传家幸有藏书屋，报主惭无济世才。何日许辞金殿直，杖藜莫讶客频来。初月梅花近水开，满林仙杏为谁栽。雨晴采药穿云去，风煖寻诗步月回。身近玉墀膺宠渥，手调金鼎诧奇才。凤凰池上频回首，会见鹓班接踵来。"}