{"id":"1252248","title":"题余仲杨松云斋手卷二首","dynasty":"元末明初","author":"叶颙","text":"白云来往青松顶，树老云寒岁月深。云去人间化甘泽，松留天地作清阴。孤标素有冲霄气，高躅曾无出岫心。已喜卷舒皆在我，何妨偃蹇卧丰林。幽人住在松云下，云白松青十里程。拣得好枝延鹤宿，扫开轻翳放蟾明。栖岩枕石衣裳冷，倚树吟诗格调清。早晚移家近君屋，饱看烟霭听涛声。"}