{"id":"701623","title":"送蔡行人子木使楚藩四首","dynasty":"明","author":"黄省曾","text":"置酒此胥台，征铙晓吹催。山川离处瑟，形影别中杯。远树参愁挂，流潮杂绪洄。遥持绿水曲，去入楚门开。旷岁一谐逢，兰弦并咏风。还将千里别，劳我寸心中。草积王程绿，花飘客思红。云骖黄鹤地，兹有凤跄同。天节下金门，皇情眷玉藩。綵旒恭国典，珠匣惨王园。孔树山朝色，鹥舆泉夜恩。渚宫将楚挽，孝理佐弥敦。藻局承赍板，盘城进礼珂。三湘迎赋草，七泽润文波。宠露龙㡛浃，恩风玉座多。松门弦吹举，当有便房歌。"}