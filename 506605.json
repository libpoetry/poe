{"id":"506605","title":"羯鼓歌","dynasty":"明","author":"王洪","text":"开元厌听南风琴，宫中别制龟兹音。檀板骤击碧云外，白雨乱落青山阴。一曲山香犹未了，万紫千红竞春晓。临轩大笑称天公，斡旋造化须臾中。鲁山花瓷那有此，岁岁欢娱殊未已。谁知忽作秋风高，渭水一夕生波涛。金铃琅琅雨声急，回首剑门归未得。春风满路红槿开，却忆花奴泪沾臆。乃知自古戒郑声，不独颜色能倾城。"}