{"id":"749234","title":"四江口吊程忠悯学启","dynasty":"清","author":"陈元鼎","text":"微风引轻桡，舟出四江口。推窗延远瞩，晴色横广亩。侧闻程将军，于此殄群丑。合围气不挠，转斗勇逾赳。我如哮虎阚，彼已鋋鹿走。杀贼数万人，积尸等冈阜。自兹贼胆落，坚城取唾手。迅扫恢全疆，不待一载后。此战开先声，论功实称首。余威积草木，飒飒犹怒吼。方今厚酬庸，群公各圭卣。伤哉殉马革，英雄先骨朽。时来事竟成，数尽名空寿。鼙鼓兴遐思，余慨落樽酒。"}