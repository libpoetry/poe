{"id":"500452","title":"送易德辉","dynasty":"明","author":"陶安","text":"金鸦喷火炎尘红，昼长兀居图史丛。有客过我如清风，忽惊秋凉生坐中。词澜分得西江雄，少年旅游江以东。铗歌声断囊未空，自喜知己多名公。吟边点染物态工，凤台烟雨山涳濛。绿鬓晓映青镜铜，出门路与云海通。翩然野鹤超樊笼，便欲献策明光宫。夜梦慈亲泪两瞳，更有祖庭垂白翁。迢迢千里心有忡，寄书不见南飞鸿。林皋一叶飘梧桐，飞云在眼催归篷。到家问安滫瀡充，重整香芸辟蠹虫。翠筠绕屋声玲珑，直节珍材无与同。截玉上献妙有功，协律不下嶰谷筒。一吹瑞凤降碧穹，再吹三吹和气融。四吹五吹年谷丰，六吹成奏帝德崇。终于九奏四海唐虞隆。"}