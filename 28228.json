{"id":"28228","title":"寄茅山何道士","dynasty":"唐代","author":"陆龟蒙","text":"终身持玉舄，丹诀未应传。况是曾同宿，相违便来年。问颜知更少，听话想逾玄。古箓文垂露，新金汞绝烟。蜂供和饵蜜，人寄买溪钱。紫燕长巢硐，青龟忽上莲。箧藏征隐诏，囊佩摄生篇。圃暖芝台秀，岩春乳管圆。池栖子孙鹤，堂宿弟兄仙。幸阅灵书次，心期赐一编。"}