{"id":"229958","title":"和黄侍郎韵","dynasty":"宋代","author":"度正","text":"君不见君家涪翁居戎州，只为山月来登楼。又不见君家绣衣老使君，传家文物如卿云。两仙仙去今百载，云冠霞佩俨如在。数行妙墨留壁间，九顶三峨屹相对。竹坡先生驻归步，来拜翁祠还少伫。水光山色为改容，收拾奇观入新著。世间好景苦留人，无奈催归作霖雨。山谷先生心好客，为爱横空雪山白。殷勤载酒清音亭，一抹云间真绝色。鸿飞天际去冥冥，风入松间听琴瑟。浮云聚散两茫茫，大川东注何终极。兹游应不减风雩，清和正值春三月。"}