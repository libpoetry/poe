{"id":"721158","title":"同王方之游大小石楼二首","dynasty":"明末清初","author":"何巩道","text":"数里轻阴到石楼，远天斜照一时收。烟村未出松门冷，人影欲空潭水秋。蝙蝠昼藏诸洞湿，薜萝深锁一泉浮。无端更听山阳笛，泪落西风忆旧游。地留残火似秦馀，浪迹那堪落叶初。绝涧路分峰影乱，断崖桥转谷声虚。壁悬江气摇云母，日射潭光见鬼鱼。我与古人同寂寞，买山无计叹归与。"}