{"id":"1106573","title":"送徐圣可十首","dynasty":"宋","author":"王质","text":"此州斗大故为悭，金印如之足解颜。他日低头看屈肘，亦思王老住胡湾。元素当年会子瞻，山三百叠故依然。风流文采徐杨并，所欠宾朋似往年。君玉风标世所希，日临小阁瞰清池。君来已隔元丰梦，鹭静鱼寒尚往时。一陈一叶此横飞，飞到清霄总不迟。东海月轮今又满，履綦安稳上丹墀。吾知昭德眼通明，君与渠家最有情。何况蜚声满黄阁，定应倒屣笑相迎。君到长安见侍郎，定咨老子鬓毛苍。为言薜荔藤边事，一局棋收又一觞。文康伯仲见昌黎，传到云孙又过之。君见小坡应记忆，近香亭下啜茶时。东望苕溪想月卿，尚怀泉石养精神。倘于归雁亭边见，为道阳关有故人。宝溪同社两齐年，一落江湖一上天。试问吾兄应好在，何时再拜玉阶前。卷雪楼前欲放船，沧浪亭上且扶肩。他时一月同千里，江汉吴淞共拍天。"}