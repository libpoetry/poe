{"id":"696209","title":"壬戌元宵应制","dynasty":"明","author":"罗钦顺","text":"明德当天历数归，华夷无处不光辉。还将灯火同民乐，未觉观游与道违。瑞霭迥浮温室树，卿云浓染侍臣衣。不知夜色深还浅，星近蓬莱顶上稀。千金一刻是元宵，惟有官家乐事饶。烟火熏天呈巧样，管弦随处奏新谣。重门月上金铺暖，四海春回玉烛调。愿取沧溟供寿酒，年年今夕奉神尧。九陌香尘彻夜飞，禁中灯火正辉辉。烟云杳霭鱼龙见，楼阁玲珑锦绣围。风递歌声闻别馆，梅交春色上重闱。皇心自儆无虞日，毕岁观游此外稀。舞态频更夜未央，渐看华月转东廊。烛龙夭矫天门迥，火树参差辇路长。一笑独回春似海，三呼齐祝寿如冈。太平乐事浑难写，儗续卷阿第二章。"}