{"id":"281728","title":"松柏为海鸟所摧歌","dynasty":"现代","author":"林散之","text":"五步种一松，十步种一柏。五步十步间，都作苍翠色。廿年之兴亦何豪，买桑种树夸吾曹。每从浓荫趣寒绿，更从春雨听飞涛。有时松根手一卷，坐读不知明月高。迩来沧海有驰突，飞鸟纷纷集我屋。既摧我柏拔我松，啄我黄炎食我粟。我之不祥物之灾，老妻懊恼女儿哭。女勿哭，妻勿恼，人生能得几时好。治时常少乱时多，一木荣枯乌足道。君不见曲江花木春如锦，转眼之间化腐草。"}