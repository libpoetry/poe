{"id":"779462","title":"沁园春 落花","dynasty":"清","author":"顾太清","text":"点点星星，零零落落，一片飞残。向东风影里，空劳蛱蝶，碧纱窗外，遮没阑干。柳线难牵，帘钩难挂，无赖封姨不见怜。经行处，恰纷纷红雨，轻拍香肩。芳魂何处姗姗。待剪纸、招来月下看。认朦胧不准，飘摇不定，烟清雨化，丰韵难传。惯为花愁，谁禁又落，空对长条不忍攀。从今后，剩绿苔庭院，吹满榆钱。"}