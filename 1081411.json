{"id":"1081411","title":"泊震泽道中步游善宥寺观芍药回舟中小饮用范四韵","dynasty":"宋","author":"赵鼎","text":"非才与时背，空手行路难。朱门极严冷，仰首不可干。初欲效寸进，挽舟八节滩。雅意同心人，赠之云锦端。虽云食破砚，渴拟回狂澜。胸次竟莫吐，千丈虹蜺蟠。谁复议行藏，浩歌空倚栏。南来寄疏蓬，虾菜岂所欢。寻幽偶一笑，芳葩发奇观。念尔托根远，香色不易完。姓名逋客晦，风味书生酸。作诗慰流落，激烈穷雕刓。愁人多苦语，步绕吟且看。归怀止惋结，赖此杯酒宽。忽忽时岁迈，凄凄风雨残。曷当三径归，暂卜一枝安。宠辱何定物，向来心已阑。"}