{"id":"1126811","title":"建炎丞相成国吕忠穆公退老堂","dynasty":"宋","author":"黄叔敖","text":"今代勋名第一人，聊从小筑艺松筠。风云天上千龄运，雨露人閒万井春。莫倚丘园甘独乐，须知海宇仰洪钧。行闻勉为苍生起，衮绣来归耸搢绅。望隆江左谢太傅，功冠淮西裴晋公。何事东山却高卧，空馀绿野想遗风。矫情镇物端谁似，晚节全身与俗同。再拜祝公追往辙，中兴周室赖元功。"}