{"id":"696688","title":"赠潘子四首","dynasty":"明","author":"郑善夫","text":"俚子习巴唱，佳人奏阳春。怀仁出湘浦，信美乃寡伦。心期不自媚，持以奉明君。上弦协凤吹，下弦泣鬼神。边地霜霰繁，刚风凛以辛。但恐变商徵，指诘不得伸。踌躇广庑下，此意难重陈。大道久湮闭，王英改波澜。时流习玄默，危言伏祸患。君子守贞亮，所贵殉世艰。严霜被广域，朱葳骇前观。嘉卉亦摧颓，而况莩与菅。茂子竹柏意，慰我樗栎颜。春华谅峭茜，表之在岁寒。念昔与子别，繁霜结崇榕。犹怀乌石镳，复转并州蓬。昔也辰避参，今兹燕离鸿。群生固无极，百龄会有穷。平时所交友，昏昼谁则同。兰苕向披靡，玄曜岂恒中。子其保光惠，远行慰㤝㤝。浮金肃丛薄，黄落栖广墟。念子事孤往，烦忧结不舒。斥鴳足蓬蒿，凤凰则高梧。谊雅苟不易，岂必均所趋。志士贵努力，丈夫行弃繻。"}