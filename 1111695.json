{"id":"1111695","title":"黄超然参议和拙者去郡十五绝又以诗见寄属痰眩未能一一次韵且和二篇以谢","dynasty":"宋","author":"吴芾","text":"三复诗翁白雪篇，渴尘俄得醉心泉。高人固已追摩诘，好句还应压玉川。快似凉风来木末，清如皓月出云边。呼儿好为藏巾笥，莫许闲人取次传。向来从宦郑公乡，每遇清游坐有光。江上凭栏天一色，湖边舣棹木千章。眼前景物俱堪赋，心著家山独未忘。归到小西湖更好，观鱼何必远如棠。"}