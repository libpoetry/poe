{"id":"1118428","title":"冬夜读书示子聿八首","dynasty":"宋","author":"陆游","text":"宦途至老无馀俸，贫悴还如筮仕初。赖有一筹胜富贵，小儿读遍旧藏书。易经独不遭秦火，字字皆如见圣人。汝始弱龄吾已耄，要当致力各终身。古人学问无遗力，少壮工夫老始成。纸上得来终觉浅，绝知此事要躬行。简断编残字欲无，吾儿不负乃翁书。绝胜锁向朱门里，整整牙签饱蠹鱼。圣师虽远有遗经，万世犹传旧典刑。白首自怜心未死，夜窗风雪一灯青。残雪初消荠满园，糁羹珍美胜羔豚。吾曹舌本能知此，古学工夫始可言。读书万卷不谋食，脱粟在傍书在前。要识从来会心处，曲肱饮水亦欣然。世间万事有乘除，自笑羸然七十馀。布被藜羹缘未尽，闭门更读数年书。"}