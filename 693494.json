{"id":"693494","title":"午热书事用西涯公韵公用杜韵","dynasty":"明","author":"邵宝","text":"矮矮床如席地然，十分昼漏七分眠。铜槃水石自手弄，山阁风松犹梦牵。故人馈酒江浙上，童子诵书秦汉边。东街铃声冰水过，时向慈闱须买钱。古涧泉如为我然，松阴有石更堪眠。仰高长对山灵在，习静将胜尘务牵。大孤小孤汇泽畔，南高北高潮海边。人间山水即风月，清兴到时那用钱。"}