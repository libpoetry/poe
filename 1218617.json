{"id":"1218617","title":"题顾秀才所藏舟中看月图","dynasty":"元","author":"成廷圭","text":"放船晚作南湖游，一葫芦酒当船头。白云翩衣紫霞帔，松风吹发寒飕飕。少焉月出影零乱，散作百顷玻璃秋。有月复有酒，不饮令人愁。谪仙在何许，空葬青山头。我家草堂月更好，何如返棹归来休。归来休，痴人不饮月亦羞。素娥起舞我摘阮，对饮岂必论觥筹，千载与月同风流。"}