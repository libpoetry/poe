{"id":"915082","title":"己亥正月二日送李伯和提干归豫章","dynasty":"宋","author":"杨万里","text":"伯和来自西山西，西山爽气在睫眉。胸中八索贮奇古，笔下九河走风雨。君不见李家人物它家无，老蚌一产俱明珠。郎罢致身已碧落，众雏争先见头角。伯珍魁名北斗傍，仲简插脚鸳鹭行。如何伯也袖两手，却去外台作宾友。荆溪病守鬓星星，一见乡人双眼明。白云飞处忽心动，不堪折柳还相送。我自为客仍送君，梅边雪里正新春。还家灯火更青简，给札兰台未渠晚。"}