{"id":"698612","title":"漫兴十首","dynasty":"明","author":"唐寅","text":"十载铅华梦一场，都将心事付沧浪。内园歌舞黄金尽，南国飘零白发长。髀里肉生悲老大，斗间星暗误文章。不才剩得腰堪把，病对绯桃检药方。此生甘分老吴阊，万卷图书一草堂。秋榜才名标第一，春风弦管醉千场。跏趺说法蒲团软，鞋袜寻芳杏酪香。只此便为吾事了，孔明何必起南阳。一身憔悴挂衣襟，半壁藤床倚树林。去日苦多休检历，知音谅少莫修琴。平康驴背驮残醉，谷雨花栏费朗吟。老向酒杯棋局畔，此生甘分不甘心。伥伥暗数少时年，陈迹关心自可怜。杜曲梨花杯上雪，灞陵芳草梦中烟。前程两袖黄金泪，公案三生白骨禅。老后思量应不悔，衲衣持钵院门前。驰驱京国罨头尘，褴褛衣衫垫角巾。万点落花俱是恨，满杯明月即忘贫。香灯不起维摩疾，樱笋难酬谷雨春。镜里自看成老大，戏儿棚上下场人。平康巷陌倦游人，狼籍桃花病酒身。短梦风烟千里笛，多情弦索一床尘。黄金谁买《长门赋》，黛笔空描满额颦。惟有所欢知此意，共烧高烛赏余春。落魄迂疏自可怜，棋为日月酒为年。苏秦扪颊犹存舌，赵壹倾囊已没钱。满腹有文难骂鬼，措身无地反忧天。多愁多感多伤寿，且酌深杯看月圆。拥鼻行吟水上楼，不堪重数少年游。四更中酒半床病，三月伤春满镜愁。白面书生期马革，黄金游客剩貂裘。近来检校行藏处，飞叶僧房细雨舟。谢遣歌儿解臂鹰，半瓢诗稿一枝藤。难寻萱草酬知己，且摘莲花供圣僧。时事百年蜗角战，酒杯三月凤头灯。尽尝世味犹存舌，荼荠随缘敢爱憎。造物何曾苦忌名，太平端合老无能。亲知散去绨袍冷，风雪欺贫瓦罐冰。二顷未谋田负郭，一餐随分欲依僧。醉时还倩家人道，消尽英雄气未曾。"}