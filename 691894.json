{"id":"691894","title":"白纻词三首","dynasty":"明","author":"李梦阳","text":"镫繁月明夜何长，华袿凤髻曳鸣珰。袅云流影归洞房，引商刻徵断人肠。金鞭骝马立徬徨，解衣酣酒歌未央，夜阑鸡鸣不下堂。天河为桥一水长，双星怨夜遥相望。玉帘金茀衢路旁，尘暗镫残芬秀扬。转眸明月低西方，堕靥流钿飘碎光，马停车驻空断肠。五更月微含素波，飞雾英英没绛河。桂宫兰室栖玉娥，外极金鳌万象罗。万人齐和一人歌，生丁福运民太和，竟日为欢岂足多。"}