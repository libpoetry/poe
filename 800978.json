{"id":"800978","title":"自彝陵州发棹至黄牛峡","dynasty":"清","author":"沈廉","text":"江月欲落晨鸡鸣，客船未发官船行。晓风飕飕舟子喜，蒲帆吹出彝陵城。鼓声坎坎日方吐，船头渐听滩声怒。棹转俄惊又一天，桃花鸡犬回头误。入峡愈深山愈奇，半云半雨崖倾欹。疾风卷水水欲立，纷红骇绿相离披。尽日冥搜思缥缈，空里无声绝飞鸟。斜照西南一角天，数峰青入微云表。初疑前山无路通，划然一线开鸿蒙。乃叹伟哉神禹迹，人力疏凿天无功。危滩更转势欲压，路断云根疑倒插。喷珠跳雪从空来，不知此是黄牛峡。我闻昔日有黄牛，助禹开导疏江流。至今风云相隐见，惝恍如有神人游。百丈高牵不可越，行人到此真愁绝。一舟簸荡波涛中，却与鱼龙争出没。吁嗟乎！黄牛峡水无时停，黄牛峡石无时平。人言虽险君勿怖，那得人间有平路。"}