{"id":"712598","title":"同王阮亭宫詹黄忍庵太史高谡苑廷评张超然屈翁山两处士五羊访古作三首 其一 菩提树","dynasty":"明末清初","author":"陈恭尹","text":"访古肃宾朋，淩晨命车驾。嘉树有清阴，风幡古兰若。擢干耸苍穹，垂枝笼碧瓦。坛壝石已朽，盘根自相把。外质何连卷，中空若刳剐。一体含菀枯，四气无冬夏。落叶为轻纱，虚明复堪写。宗风未西来，神物乃跃冶。托身炎海南，所贵在知寡。谁为满百人，羡尔千年者。"}