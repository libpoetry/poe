{"id":"997349","title":"赠送张叔和","dynasty":"宋","author":"黄庭坚","text":"张侯温如邹子律，能令阴谷黍生春。有齐先君之季女，十年择对无可人。箕帚扫公堂上尘，家风孝友故相亲。庙中时荐南涧蘋，儿女衣裤得补纫。两家俱为白头计，察公与人意甚真。吏能束缚老奸手，要使鳏寡无颦呻。但回此光还照己，平生倦学皆日新。我提养生之四印，君家所有更赠君。百战百胜不如一忍，万言万当不如一默。无可简择眼界平，不藏秋毫心地直。我肱三折得此医，自觉两踵生光辉。团蒲日静鸟吟时，炉薰一炷试观之。"}