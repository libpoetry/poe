{"id":"504321","title":"王昭君歌","dynasty":"明","author":"李昱","text":"明妃汉家人，自小生金屋。金屋花连春昼长，东风养得颜如玉。一身愿作阳台云，琥珀枕边常梦君。谁知閒门跬步地，年年草色生罗裙。边城昨夜悲笳起，单于求亲汉天子。黄金不买毛延寿，翻作无盐画图里。画图妾貌两不同，玉鞭催上浮云骢。画官喜舞天子惜，臂上犹存红守宫。愁云茫茫天万里，白草离离塞烟紫。回首长安何处家，琵琶声中泪如水。单于发黄双眼青，嗢咿遣译通丁宁。毡庐寒月射秋梦，安得风吹归汉庭。妾身不惜安边计，妇人岂足扬兵气。单于那知甥舅恩，貔貅百万能无愧。明妃冢前青草肥，宫衣化作彩云飞。生无羽翼度关塞，死后魂随秋雁归。"}