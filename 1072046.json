{"id":"1072046","title":"上漕使生辰诗","dynasty":"宋","author":"韩驹","text":"于皇圣运齐中兴，地应岳渎天垂星。储灵韫异一发越，中和备体生奇英。清淮无波万濑肃，纤云四卷澄水玉。薰风庭院倏经秋，长庚入梦祥光烛。童年气韵已不群，四座愕视天麒麟。兰筋劲翮翔万里，蓬山锦帐皆弥纶。五裤兴谣谥三郡，筠秦东瓯渐泽润。褰帏便使八州清，光华并管三司峻。高怀违俗星斗寒，伟度照人云梦宽。刑清财阜治尤最，天语璿题永不刊。夜观三极三台上，玉节光芒迩天杖。浮丘自是地行仙，天遣夔龙助君相。仲舒简古帝所思，弱翁治行已深知。粉泽典章混文轨，燕许大手非公谁。维南不为承恩祝，直为苍现并蒙福。致君尧舜亿千龄，颂声遍写南山竹。"}