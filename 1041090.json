{"id":"1041090","title":"华山隐者图","dynasty":"宋","author":"刘敞","text":"神仙不可学，浅俗如醯鸡。逍遥二三叟，乃独秦遗黎。避地思远适，名山得幽栖。深岩紫芝秀，归路桃花迷。稍远人世隔，遂忘陵谷移。至今山中人，往往犹见之。吾闻秦皇帝，甚慕真人为。驾石窥蓬莱，载车象云蜺。沙丘往不返，四海忽若遗。安知全真子，近在西山垂。一千二百年，修身未尝衰。古称山泽臞，非复万乘期。观君此图意，有以和天倪。"}