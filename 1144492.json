{"id":"1144492","title":"中秋近愿晴","dynasty":"宋末元初","author":"陈普","text":"秋天连夕卷烟云，似为蓬蒿有滞人。驷马高车无梦想，中秋但借一冰轮。借得冰轮不敢私，几多人要露肝脾。浮云不用欺天下，须信人间有伯夷。浩荡无边及物心，孔颜尧舜共弘深。柴荆一壑苍苔合，惟幸寒蟾夜夜临。生如蝼蚁事如麻，有菜无盐是几家。无限容光通照处，良晨莫遣片云遮。春风秋月久交游，少壮论心今白头。二子倘无相弃绝，从今但乞十中秋。"}