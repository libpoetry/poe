{"id":"1236994","title":"幽独二首","dynasty":"元","author":"赵孟頫","text":"闲居无与娱，幽独欣有得。松翁善啸歌，花女美颜色。人生亦何为，耳目皆幻适。我今未半百，鬓发早巳白。牙齿复动摇，行当为去客。且尽须臾欢，忘言坐苔石。独坐不自聊，披草寻微径。夕阳在高林，篱落有馀映。依依增远想，历历生晚德。凉蝉轧鸣筝，候虫击清磬。大小皆有从，雄雌各相应。沉吟复踌躇，忽觉西山暝。"}