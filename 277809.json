{"id":"277809","title":"喜王生见过，赠以诗","dynasty":"清代","author":"李宪噩","text":"人生中寿今过半，髭发未改筋骨变。况兼积郁病肝胆，逆气上卫下涌疝。以此伤和肠胃弱，人间珍腴无所羡。纵博狎妓皆不好，更薄裘马屏诸玩。惟有文字心所耽，少小习之老不倦。学成欲求当路知，奔走荒山困锁院。可怜偏僻不入时，以水泼石冰投炭。尔来二十有一载，名场大小三十战。如今精气渐消歇，委运浮沈绝忻叹。授书村舍非谋贫，聊借生徒近笔砚。时过神敝学不入，了无新得成懒漫。王生年少何为者，棱棱气骨跨霄汉。励节定教追古贤，为文誓使矫时彦。不忘访我来荒坞，月明置酒临松涧。今古究论无次第，诗书狼籍堆满案。言言当心语语合，不觉意气增百万。烛尽壶空未肯眠，坐听鸡鸣遂达旦。燕山勒石知不逢，南亩躬耕仍未惯。我今不死何所贪，独此勃勃犹可恋。"}