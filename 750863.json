{"id":"750863","title":"春阴泥人孤怀难遣效何大复明月篇体为春阴曲以寄情得二百八十字","dynasty":"清","author":"陈克劬","text":"春寒著人如泼水，拥被不知残睡美。起来搴幔盼朝暾，堕地湿云飞不起。海棠一树娇春寒，几日春晴惜粉乾。阴多又压玉肌损，零落一庭红雨残。鹁姑多事声相唤，唤起春愁如雨乱。不语斜窗对落花，燕子微闻替花叹。此时何处不伤春，何处伤春不损神。绿杨津外扁舟子，红杏楼头殢酒人。君行江上蒙春雾，妾上江楼望江树。树长江远望难通，惟有分明梦来去。梦魂一夜到江南，妾意君心两不堪。有恨绿波添晓涨，无情烟树隐春帆。沈沈江上春帆重，帆迟苦被风吹送。行人望断最高楼，远水遥山寂如梦。却忆高楼红粉妆，鸭炉坐烬水沈香。搅愁百丈游丝重，惹恨千丝烟柳长。千丝百丈纷难理，侬亦闲情坐相似。白云迢递望何穷，红豆相思渺难已。闲斋寂寞下帘栊，故故欺人晓院风。散帙连编走红蠹，启窗方网罥青虫。一般有恨和谁诉，永昼迢迢等闲度。竟日伤春春不知，流莺啼过桃花去。"}