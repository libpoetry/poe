{"id":"826827","title":"兰陵王","dynasty":"清末近现代初","author":"金兆蕃","text":"晚云碧。云与闲愁并积。残花堕、沾雾糁烟，凭仗林閒瘦鹃力。珍重暗叹息。悽恻。桃蹊柳陌。金铃护，犹缀剩红狼藉。尘丝更谁惜。携尊试重觅。奈谱乱霓裳，声曳羌笛。蜂须蝶翅轻抛掷。看绿遍天际，梦回云表，骚魂消尽恨未谢。正芳草如织。岑寂。倦游客。更拾影襟痕，陶恨尘迹。蔷薇已谢春无色。但弱筱窥牖，坠英侵席。分明红泪，恣染取，翠袖湿。"}