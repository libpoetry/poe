{"id":"1253342","title":"次韵答欧阳雪舟","dynasty":"元末明初","author":"蓝仁","text":"云出无心鹤自啼，尘埃何用污人衣。东将入海从巢父，西上长安愧陆机。才薄真为时俗忌，年衰犹恨弟兄稀。南窗一枕松风睡，遮莫人间万事非。百年旧隐傍名山，一落尘埃竟不还。自倚渭流难变浊，谁知兽食不留斑。松楸渐觉秋风老，涧壑惟馀夜月閒。惭愧老兄携弱侄，又修茆屋卧云间。闭门仲蔚只村居，卖卜君平与世疏。两地相思常命驾，十年不会费题书。青山久候幽人履，白屋曾留长者车。秋早黄花开较晚，度关紫气近何如。"}