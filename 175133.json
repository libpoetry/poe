{"id":"175133","title":"打鱼歌·西溪观鱼仍开樽","dynasty":"宋代","author":"刘子翚","text":"西溪观鱼仍开樽，鸣榔隐隐沈烟村。吾人岂有竭泽意，澒洞四际鱼龙奔。惊潜初见穿乱藻，亟遁转觉迷深源。向非驱迫群党聚，罩{上四下鹿}徒使波涛浑。巨鳞足供数客饱，银马琐碎不足论。吁嗟神物未变化，暴骨砧机宁非冤。江湖万里厌游泳，失地斗水能为恩。临流解网意亦厚，诱以芳饵仍争吞。因悲摇尾向数罟，岂异俯首縻华轩。慨然投箸起太息，归思已逐冥鸿骞。"}