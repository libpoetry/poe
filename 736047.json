{"id":"736047","title":"平度州道中望东北诸山","dynasty":"清","author":"赵执信","text":"秋风吹倦客，缥缈凌紫霞。赤松仙人要我去，为驾白鹿青龙车。羽轮飘飞不自制，始计已失秦琅邪。大劳小劳远相待，云外如鸟遭笼笯。明霞碧落杳梦寐，玉女有爪羞搔爬。北行度胶水，惟见尘与沙。晴岚百里豁心目，高望一点青于鸦。众山肩随出，戢戢木末争槎丫。天柱孤标倚萧爽，下笑两髻鲁始髽。东莱泰岱列，首屈不敢加。譬人名既成，无事相矜夸。大泽东来独雄杰，森然列仗排高牙。云峰飞瀑落千尺，烟光蜃气无由遮。台阁嵯峨布空曲，浮金炫碧生谽谺。我今矫首意惝恍，况于抗策穷幽遐。人生能几何，引领白日斜。海山有约易错遌，此中便可终来家。"}