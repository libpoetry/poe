{"id":"852570","title":"野花叹","dynasty":"宋","author":"文同","text":"昨看百草抽新芽，今看百草开新花。岩隈水侧自成列，红丑紫贱何交加。东皇施恩岂不溥，随所付受无少差。尔之琐细亦蒙被，尽使奋发争春华。织丛密蔓不可数，竞起涂抹如矜誇。妖莺冶蝶不尔顾，去尔自欲寻名葩。尔知有艳贵尔否，歌管匝树侯王家。尔徒此地弄颜色，只自狼籍随泥沙。何当照水自窥览，枝赧叶惧相藏遮。晚村无限晒残日，索酒为尔成吁嗟。"}