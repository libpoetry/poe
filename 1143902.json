{"id":"1143902","title":"寄赵宾旸二首","dynasty":"宋末元初","author":"方回","text":"秀亭山下旧吾庐，十二年邻长者居。近别复经三换历，相疏不寄一行书。诸郎已了婚姻未，所至堪怜盗贼馀。老我种瓜生事拙，想君更苦食无鱼。才疏意广道难行，深入穷山隐姓名。自分一瓢终陋巷，谁知五马昔专城。去年是处兴兵甲，此老无人问死生。忽忆杜微今七十，寄声聊见不忘情。"}