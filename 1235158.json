{"id":"1235158","title":"奉柬浙东索士嵓佥宪二首","dynasty":"元","author":"丁复","text":"天上星辰落世间，少微婺女故相关。覆盆光照家家屋，持节春行处处山。部属颇闻时有旱，父兄亦道食无艰。大夫自是乌能好，客老徒怜鹤未还。少微婺女接高冥，长立寒宵望使星。支郡问民秋弭节，泮宫延士晓谈经。云深仙石群群白，天外神山个个青。不独豺狼走荒绝，亦闻蛟蜃落沧溟。"}