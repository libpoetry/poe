{"id":"815078","title":"奉题常理斋大兄殉节诗后","dynasty":"清","author":"查淳","text":"重述金酋事，萦怀殉节人。死亡惟义在，恩恤自天申。雪徼留方躅，云山仰绝尘。时过经廿载，永忆协恭亲。蠢尔宁无敌，前驱忽被欺。儒臣诚奋勇，危地敢逶迤。血染征衫湿，锋环战马嘶。魂归应有恨，一念重须斯。晋原垂恺泽，舆颂莫能忘。习射关经术，豪吟识蕴藏。筹边曾虑险，报国独留芳。宠锡昭忠烈，铭功溯太常。落落畴如我，无缘作骑兵。凯旋资佐理，公务得从征。拔剑思前绩，登台愧后程。九原如可作，含笑见功成。"}