{"id":"1252903","title":"游西城冯叟花园二首","dynasty":"元末明初","author":"王翰","text":"小圃寻幽揽辔过，地偏花木得春多。燕回芳草轻轻舞，莺入垂杨缓缓歌。薝卜引条舒翠幄，牡丹开萼捲香罗。浮生好向花前醉，岁月无情柰老何。张谷东头访隐君，柳花吹雪白纷纷。药苗经雨和烟种，泉脉穿云带月分。僧谒晨斋烧玉笋，客来晚饭煮香芹。清欢未尽催归去，啼鸟一声春日曛。"}