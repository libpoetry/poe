{"id":"312874","title":"兰陵王·冬日游石鼓山","dynasty":"现代","author":"刘蘅","text":"寺门侧。远水寒光弄白。涵虚处、无数乱沙，残石闲鸥梦清适。风云任变色。松柏霜余更碧。浓阴里，遥望断岩，斜立奇礓似欹帻。山中旧踪迹。念掬月团烟，情绪消寂。凄然好景回头失。剩宿云犹懒，洞花争艳，阑珊岁月尽过隙。零诗未收拾。此日。甚消息。但屐底筇端，岚气清浥。吟怀迥与红尘隔。写胜趣闲淡，梵缘亲密。堆襟云缕，认几度游屴崱。"}