{"id":"1158974","title":"颍川留别司仓李万","dynasty":"唐","author":"刘长卿","text":"故人早负干将器，谁言未展平生意。想君畴昔高步时，肯料如今折腰事。且知投刃皆若虚，日挥案牍常有馀。槐暗公庭趋小吏，荷香陂水脍鲈鱼。客里相逢款话深，如何岐路剩沾襟。白云西上催归念，颍水东流是别心。落日征骖随去尘，含情挥手背城闉。已恨良时空此别，不堪秋草更愁人。"}