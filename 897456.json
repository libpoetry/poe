{"id":"897456","title":"于湖曲","dynasty":"宋","author":"张耒","text":"武昌云旗蔽天赤，夜筑于湖洗锋镝。巴滇騄骏风作蹄，去如灭没来不嘶。日围万里缠孤壁，虏气如霜已潜释。蛇矛贱士识天颜，玉帐髯奴落妖魄。君不见铜驼陌上尘沙起，胡骑春来饮瀍水。浮江天马是龙儿，蹙踏扬州开帝里。王气高悬五百秋，弄兵老濞空白头。石城战骨卧秋草，更欲君王分上流。"}