{"id":"588784","title":"春夜曲为边将妇作","dynasty":"明","author":"黄佐","text":"玉围消尽恨缘君，金剪呵寒减翠裙。照泪悔将菱作镜，织愁羞见锦为文。陌头杨柳惊春色，楼上花枝伴夕曛。凤阙几时曾扈辇，龙城何事只从军。去年提剑屯秦塞，今岁搴旗驻晋汾。落叶飘摇应可拟，哀笳呜咽岂堪闻。交河北向犹旋凯，瀚海南回已策勋。桐井乌啼钟易断，药栏蛩语漏难分。情同牛女期想见，影逐鸳鸯愿作群。夜半朔鸿呼梦起，一天凉月沁香云。"}