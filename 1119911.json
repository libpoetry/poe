{"id":"1119911","title":"用弟观韵二首","dynasty":"宋","author":"陈著","text":"住世光阴晓日霜，浮生谁弱又谁强。干戈时节贫差稳，诗礼人家话亦香。何用移文来北陇，可能把酒博西凉。妻无愠见儿堪教，门外从他沸一铛。粉儿乳子等蓬麻，书种精神见始哑。自分閒居培玉树，无心劳役谶金沙。如龙当有腾高日，何恙能侵积庆家。乳哺薄乖随勿药，番成点浪□涂鸦。"}