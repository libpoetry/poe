{"id":"1144200","title":"补史十忠诗 知潭州湖南安抚使李公芾","dynasty":"宋末元初","author":"刘埙","text":"三已甘退休，十连起迟暮。伊谁急求子，流落乃不怒。黑云来如山，杀气震平楚。恭惟君父命，封疆以身护。阖门义不辱，呼卒汝善处。飞魂随剑光，自已投火去。天泣鬼神愁，地摇山岳仆。吾非莒柱厉，敢以死丑主。正自常事耳，命义逃安所。冲远谁与俦，睢阳有张许。若人作何状，立节乃殊伟。人言此蜀珍，位卑名未起。坐分秋浦月，摄此千里寄。沙头风色恶，寒城凛弘峙。吾闻开关迎，弃遁亦复耻。兹惟城郭臣，大义吾知己。间道走帛书，洒血别玉季。细君绝可人，双飞同一死。南八彼男儿，此妇乃如此。骨朽香不废，吾诗当青史。时平辄弃置，事迫甘前驱。呜呼忠义臣，匪直科目儒。江寒朔吹急，列城同一趋。岂不寄便安，纲常乃当扶。移檄倡诸镇，奋袂躬援枹。川决莫我回，万险栖海隅。天乎复不济，道穷竟成俘。一死事乃了，吾头任模糊。悠悠讥好名，责人无已夫。三衢有魁相，投老作尚书。天地无托足，海天同隰光。明知复何为，不忍隳三纲。祼荐觊少延，讴歌宁远忘。或者莒在齐，聊且帝一方。竭蹶竟委顿，臣谋非不臧。运去天莫留，力尽心弥强。终不负吾主，名义天地长。怀玺随龙游，举室水中央。斯人文华士，乃尔百鍊钢。机云傥通谱，应羞朝洛阳。匡庐云锦屏，鸿儒产其下。风神俨如龙，夭矫莫可驾。卷怀经济具，婆娑洛中社。怪事玉床摇，清昼天忽夜。突骑从何来，阴风飘屋瓦。大臣义有死，欲避吾不暇。庭前环止水，万事付一舍。从容友灵均，朝野动悲吒。悯章极哀荣，汗简谁记者？倘有南熏书，季方足堪亚。臣有置身义，岂计官崇卑。偏将知死忠，不曰天下奇。汉节既披靡，失位趋江西。阃帐驻临汝，招来乐其归。雪寒南浦愁，羽檄蕲济师。一将奋风虎，鼓行亟飙驰。踰岭疾战苦，裹疮呼健儿。坐缚膝不屈，伏锧甘如饴。小臣裨校耳，职也宜死绥。庐州大将在，白首竖降旗。淮海接风尘，胡乃似铁壁。卧护有天人，十载藉福力。重来人未老，愁绝事如昔。苦战孤城危，痛哭天柱折。梦游三山上，人伦浮海出。突围志南征，吾欲重建极。天弗鉴臣忠，冥冥堕丛棘。先轸面如生，苌弘血化碧。臣死谁复知，臣忠终不易。一将更大事，嚼舌死骂敌。淳熙名宰孙，比德粹如玉。决科魁伟英，骎骎荐冠肃。类田烦谏疏，相嗔俄嗾逐。补郡仍免归，黄流已漫陆。天族日光薄，力疾支颠覆。蹉跎南冠絷，道病死不辱。往昔五峰堂，倾盖语跋烛。斯人真妙人，哀哉悭厚禄。长揖丙辰魁，各天并黄鹄。不有二忠存，千古笑科目。士有守节死，岂以责武夫。武夫尚能奇，消得银管书。何许熊虎英，铁面美髯须。护寒久枕戈，赴难甘捐躯。金山定活著，志愿嗟违初。江心集群策，炎精回一嘘。间关障海滨，万死存赵孤。时也可奈何，北风散樯乌。漂漂竟何之，无乃膏鲸鱼。渭滨多贵将，反笑斯人迂。坤维拓提封，形胜古天府。血战五十秋，零落馀八柱。江南传箭急，谁暇此回顾。落日古渝城，杖钺乃甚武。天东甑虽堕，吾自强支拄。渡泸躬讨逆，归来战弥苦。萧条下夔门，机阱伏中路。咄咄快敌仇，谁欤掩抔土。哀哉关西雄，国亡犹不负。同时督军将，腰金插双虎。"}