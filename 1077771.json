{"id":"1077771","title":"渊圣皇帝赐宝剑生铁花感而赋诗","dynasty":"宋","author":"李纲","text":"靖康虏骑窥帝闉，中原惨澹生烟尘。帝谓细柳真将军，总兵欲使挥浮云。解赐宝剑御府珍，鱼肠盘屈松桧纹。缕金错翠舟瑶琨，剸截犀象如羔豚。驱逐狂寇出边垠，妖腰乱领徒纷纷。龙吟蛟吼清夜闻，乃知此物能通神。迩来杜门空念恩，旧事谁复可共论。今晨开匣观龙文，铁花绣涩苍藓痕。东南卑湿相蒸熏，坐使三尺光铓昏。安得砺砥来峨岷，淬锋敛锷硎发新。霜寒冰滑无皵皲，指麾尚可清妖氛。愿提此剑平戎獯，犬羊虽众气可吞。手斩可汗羁可敦，天旋日转还两君。书铭却勒燕然勋，摅愤刷耻志乃伸。壮怀聊可垂乾坤，缇绣什袭传仍昆。卫绾之赐何足云。"}