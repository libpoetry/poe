{"id":"54617","title":"拟矫志篇","dynasty":"明代","author":"王廷陈","text":"龙虬虽困，不资鳝鳅。鸑鷟虽孤，不匹鹜雏。虽有香草，当户必除。虽有仁人，在敌必诛。狐白虽美，炎暑必置。舟车之用，易地则弃。蕙兰不采，无异蓬蒿。干将不试，世比铅刀。以骥捕鼠，曾不如狸。饿夫获璧，不如得糜。郭生纯臣，鲁连高士。彼乃登台，此则蹈海。宁直见伐，无为曲全。宁渴而死，不啜盗泉。"}