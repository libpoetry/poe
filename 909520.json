{"id":"909520","title":"水龙吟 其二 再和","dynasty":"宋","author":"李曾伯","text":"天涯舍我先归，还知我以何时去。浮生萍梗，南辕北旆，之吴之楚。岂偶然哉，祗堪一笑，无庸多语。向临歧赋别，丁宁祝望，竿百尺、进一步。其奈头颅如许。更藩篱、穴犹据虎。良机一失，付之谁手，探囊堪取。君对天庭，上咨西事，历陈条绪。问相如、汉指来宣，果何益、亦何苦。"}