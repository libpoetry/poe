{"id":"805307","title":"多丽 桂花下作","dynasty":"清","author":"吴曹直","text":"嫩凉天，西风吹遍郊原。正楼头、一声长笛，泬寥秋气堪怜。渐芳洲、飘残黄叶，更曲沼、凋尽红莲。秉烛心期，支筇意兴，恰逢丛桂吐华研。小山畔，凌霜挺秀，翠荫复来圆。还证取、香闻鼻观，无隐真禅。对清尊、浅斟低咏，待看月影婵娟。近露华、沾衣欲湿，奈蛩语，当户争传。知道明年，重逢此日，萍踪飘转在谁边。多应向，山程水驿，茸帽控丝鞭。花如织、盛筵难再，也合潸然。"}