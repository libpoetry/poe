{"id":"780591","title":"金缕曲 卖宅","dynasty":"清","author":"周之琦","text":"燕子闻长叹。甚匆匆、廿年安宅，梦缘能短。曾是琴尊游息地，苦被啼莺催散。且休说、仙源深浅。洞口云来迷处所，悔当时、只作寻常看。枉回首、画栏畔。嫣红姹紫闲栽遍，到而今亭台易主，旧欢空恋。从此春风无路入，那见小桃人面。更谁与、金荃歌按。可惜好花如好婢，向人家、看卖牙郎绢。重为汝、泪痕溅。"}