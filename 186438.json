{"id":"186438","title":"定叟弟生朝遣诗为寿","dynasty":"宋代","author":"张栻","text":"我昔在严城，惟子桂林思。旧游复更践，相望仍今兹。行止不可期，会合何参差。况乃近重九，清杯忆同持。想子抚初度，难忘蓼莪诗。而我独东向，殷勤颂期颐。祝子以爱身，永佩过庭规。勉子事远业，昔贤以为师。安车按节度，中道行逶迤。他年老兄弟，鹤发仍庞眉。岁晚话平生，期以无愧辞。及此良未易，兢兢原同之。"}