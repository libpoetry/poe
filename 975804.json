{"id":"975804","title":"杨侍郎之侄有文刘左史之娅靖之携文见过","dynasty":"宋","author":"项安世","text":"蓝田鲜顽玞，邓林无曲茎。春宗九秋月，性静所烛精。柱史颜如春，和风蓄惊霆。两家各有子，突过阮始平。忽念笭箵翁，淹剧卧漳城。兴来枉华裾，情深出英琼。沉疴为之起，不觉语至暝。眄怀薛仲章，刚肠久逾清。吾衰俟三贤，潜心牧修程。"}