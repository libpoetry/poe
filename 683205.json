{"id":"683205","title":"和林澄川吊湖山万冢五首","dynasty":"明","author":"王天性","text":"松柏千林护垄冈，城西万骨向中藏。一朝吟吊湖山句，错认长平古战场。高搆花宫云与齐，魔今降未鬼悽悽。古人厌怪君如否，灌口萧条五石犀。欲将畏垒寄浮图，厌胜为题众易呼。人施钱财鬼施室，问谁首义孔门徒。平地平天可细分，曹溪今有亚仙坟。西山夜夜啼千鬼，六祖堂中闻不闻。寄言众鬼且声吞，把当陵迁谷变论。那得如云冠盖祭，墨卿作些慰飘魂。"}