{"id":"1236435","title":"投宪幕上下","dynasty":"元","author":"陈樵","text":"星驿东州尽，霜威宪府新。古今从上下，经传独纷纭。子弟诸王选，丹青宝晋亲。已知收俊彦，也复惜馀人。广平新职业，荆楚旧文章。盛府芙蓉幕，诸曹雁鹜行。宾僚严分限，官事举维纲。千里无青草，饥民正可伤。颜巷端居日，膺门属望初。芙蓉池不远，桃李地无馀。霜雪归行幕，星辰近辅车。不才污盛府，吾子意何如。声名沈书记，廉白杜参军。千里风期合，三才月旦尊。辞章须尔雅，帏幄厌深文。秋兴知多少，黄花酒满樽。求学乡人久，为农岁序更。三秋收橡栗，千里足莼羹。作吏真痴绝，吟诗得瘦生。诸公能指画，经训尚纵横。"}