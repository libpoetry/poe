{"id":"1144549","title":"咏史 张华","dynasty":"宋末元初","author":"陈普","text":"孙皓泥头入洛阳，后庭夺目万红妆。铜驼北去还西徙，不怨荀冯怨杜张。应是诸公爱阮咸，所天亦把付清谈。张林若责金墉后，当日张华死更甘。孟观孙秀尚同寅，足了优游卒岁身。牛斗豫章才尺五，中台何事不关人。满耳羊车若不知，聋人何怪履危机。中台星拆浑閒事，哭杀旄头彗紫微。"}