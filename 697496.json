{"id":"697496","title":"后醉中放歌五章","dynasty":"明","author":"胡应麟","text":"君不见陈孟公，席间壮气嘘长虹。君不见孔文举，座上宾朋剧风雨。金罍玉尊酒满堂，跋扈飞扬恣豪举。才疏志大差足惜，投辖楗关政堪语。人生倏忽同蜉蝣，夜长昼短秉烛游。千秋饮者传异代，汉魏王侯竟谁在。君不见阮嗣宗，竹林白眼天朦胧。君不见陶元亮，破帽东篱漉家酿。五斗何如归去来，长啸垆头兴逾王。谢公双屐嵇公琴，明哲胡为异霄壤。步兵臧否吾所师，柴桑三径嗟无资。当时一官不自保，百代声华擅文藻。君不见张季鹰，放浪江东称步兵。君不见晋吏部，醉倒瓮头笑行路。衣冠龌龊徒槛猿，富贵斯须草头露。奸雄窃国中华乱，日月何如醉中度。鲈乡亭下风飕飗，高标想像垂千秋。不因酣卧遭束缚，后世何缘有毕卓。君不见太白翁，鲸吞鳌吸三千钟。君不见少陵叟，蝉腹龟肠三百首。狂歌痛饮差快意，典尽春衣漫回首。身后河山千载名，生前宇宙一壶酒。人生有钱付酒家，十日五日倾流霞。今辰何辰夕何夕，试问耒阳与采石。君不见王长公，彩毫万古称人龙。君不见汪伯玉，一醉颓唐倒千斛。太常斋日不禁酒，岁岁如泥三百六。金华邂逅赤松子，潦倒乾坤洞肝腹。弇园澹园及太函，悲风宿草俱茫然。当时把臂谁上坐，老泪河山夕阳堕。"}