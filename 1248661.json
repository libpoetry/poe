{"id":"1248661","title":"令丁镇","dynasty":"元末明初","author":"陈基","text":"水路转下乐，远赴令丁镇。落日淡平芜，荒村带寒燐。平时富鱼稻，税薄民不困。莲芡亦时丰，足以禦饥馑。江湖岁或艰，老弱行蠢蠢。相携就淮食，不得辞远近。四野今尽荒，百亩无一垦。鞠为凫雁区，无复限封畛。师行辎重随，士饱筋力奋。经费固有常，变通亦宜论。吾闻古贤将，羊陆开吴晋。食足边备多，高标邈千仞。"}