{"id":"1130571","title":"入冬苦雨祷晴幸应刘若讷惠诗为贺因次其韵","dynasty":"宋","author":"韩元吉","text":"雨馀云杪澹疏星，老病窥帘眼自明。农事已知今岁好，天公剩放十分晴。酒难忘处能消日，雨不愁时任戴星。欲和新诗无好语，竹窗灯火夜晶荧。灯花作喜夜来占，楼角初晴月似镰。便说市亭新酒美，好风寒日舞青帘。麦田秋过未休工，䆉稏如云白雨中。乞得晴明三十日，披襟可咏快哉风。"}