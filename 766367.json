{"id":"766367","title":"庆清朝 晚登陶然亭寄怀衎石汴中","dynasty":"清","author":"周之琦","text":"野水弯环，空烟澹薄，孤亭尚恋斜晖。游骢散后，幽寻尘外偏宜。暗想南湖雁影，翩然冲雪独吟时。萧闲境，冷怀高韵，襟抱谁知。今我瘦藤倦倚，对女墙西畔，隐约山眉。虚廊坠叶，从前爪印都迷。换尽芦湾细柳，一枝不借暝鸦栖。夷门路，闷拈新句，遥寄相思。"}