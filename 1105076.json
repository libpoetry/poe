{"id":"1105076","title":"出真州","dynasty":"宋","author":"文天祥","text":"早约戎装去看城，联镳壕上叹风尘。谁知关出西门外，憔悴世间无告人。扬州昨夜有人来，误把忠良按剑猜。怪道使君无见解，城门前日不应开。琼花堂上意茫然，志士忠臣泪彻泉。赖有使君知义者，人方欲杀我犹怜。秦庭痛哭血成川，翻讶中行背可鞭。南北共知忠义苦，平生只少两淮缘。一别迎銮十八秋，重来意气落旄头。平山老子不收拾，南望端门泪雨流。天地沉沉夜溯舟，鬼神未觉走何州。明朝遣间应无是，莫恐元戎逐客不。人人争劝走淮西，莫犯翁翁按剑疑。我问平山堂下路，忠臣见诎有天知。千金犯险脱旃裘，谁料南冠反见雠。记取小西门外事，年年上巳哭江头。荒郊下马问何之，死活元来任便宜。不是白兵生眼孔，一团冤血有谁知。戎衣啧啧叹忠臣，为说城头不识人。押出相公州界去，真州城里榜安民。有客仓皇欲赴壕，一行性命等鸿毛。白兵送我扬州去，惟恐北军来捉逃。瓜洲相望隔山椒，烟树光中扬子桥。夜静衔枚莫轻语，草间惟恐有鸱鸮。真州送骏已回城，暗里依随马垛行。一阵西州三十里，摘星楼下打初更。"}