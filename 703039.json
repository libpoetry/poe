{"id":"703039","title":"和韵答邃翁二首","dynasty":"明","author":"谢迁","text":"诏悯衰残特赐归，晓辞丹陛欲沾衣。江湖老我忧仍切，朋旧如公恨已稀。池上联班真不偶，路岐握手又相违。何当慰我瞻依渴，短札长空有雁飞。出塞重闻开督府，归朝端合佐明堂。白头宠眷真奇遇，丹扆敷陈总旧章。群策未容遗董贾，九重直欲迈羲黄。匆匆离合悲衰晚，畴昔交情可易忘。"}