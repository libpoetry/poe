{"id":"814954","title":"沁园春三首","dynasty":"清","author":"奕绘","text":"翠袖娟娟，我心悠悠，瞻彼猗猗。爱一片虚怀，春风满抱，十分密意，秀色生眉。亚字雷回，斑痕雨润，芦被桃笙宠锡伊。书斋静，正拂尘在手，如意支颐。珊珊月下来兮。算只有、梅花作伴宜。曰你既无情，我真休矣，人皆有欲，物或挠之。万里桥边，三生石畔，一寸相思一寸灰。深林下，倘行行有睹，又复迟疑。偃蹇松枝，窈窕竹林，绰约梅花。盖君子之风，美人之薮，相依为命，相与为家。物以群分，方以类聚，白石青苔日影斜。明窗下，俨深山空谷，冰雪槎砑。清虚冷澹生涯。胜锦簇、花围斗艳奢。有苍苍五鬣，猗猗千亩，娟娟万玉，浅浅明沙。斗帐春温，孤山路远，离合神光梦寐赊。此三子，谓岁之暮矣，同隐蒹葭。两岸桃花，十里清溪，不似人间。爱春雪霏霏，薄寒剪剪，洞天寂寂，琐骨珊珊。有限斜阳，无情芳草，玉树临风一味闲。迎客者，尽衣冠太古，鸡犬皆仙。相留几日盘桓。听细数、乾坤汉魏年。看日出林中，耕田凿井，月明林下，种玉生烟。归去来兮，岁云暮矣，名姓何须万世传。好事者，作桃花源记，老笔清妍。"}