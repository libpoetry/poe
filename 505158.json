{"id":"505158","title":"题何沧洲象山高节墨竹歌","dynasty":"明","author":"张宇初","text":"唐家画法竹最多，干叶每贵施青螺。崔徐唐赵杂花鸟，五代变更初李颇。阎梁诸作皆妙绝，独许苏文成一窠。元盛先称赵李辈，房山京兆俱名代。当时声耀动林府，脱颖壶仙犹狡狯。壶仙昔自燕吴归，气吞云梦光陆离。三湘七泽隘胸宇，尺璧寸珠安苟施。沧洲老人探骨髓，腕臂一扫秋风随。遂令毫楮盈四座，快饮肆意令人嗤。昨为黄郎写高节，缘追卓劲犹奇绝。六经百史意莫传，建安青田事明灭。幽繁但诧充栋辞，寂寞秋潭写空月。况此超尘泾渭空，断崖绝壁春雨丛。黄州嶰谷今几种，落笔独我先推雄。云箨风根象麓趣，融扁拨?俱蚕虫。夏山百叠水千尺，夜雨萧骚太阴黑。展卷挑灯谒我题，尚恐风雷惊四壁。勿谓长竿无钓纶，沧洲白头犹我惜。"}