{"id":"957218","title":"淳熙四年六月二十七日登大峨之巅一名胜峰山佛书以为普贤大士所居连日光相大现赋诗纪实属印老刻之以为山中一重公案","dynasty":"宋","author":"范成大","text":"胜峰高哉摩紫青，白鹿导我登化城。住山大士喜客至，兜罗布界缤相迎。圆景明晖倚云立，艴如七宝庄严成。一光未定一光发，中有墨像随心生。白毫从地插空碧，散烛象纬天龙惊。夜神受记亦修供，照世洞然千百灯。明朝银界混一白，咫尺眩转寒凌兢。天容野色鯈开闭，惨澹变化愁仙灵。人言六通欲大现，洗山急雨如盆倾。重轮叠采印岩腹，非烟非雾非丹青。我与化人中共住，镜光觌面交相呈。前山忽涌大圆相，日围月晕浮青冥。林泉草木尽含裹，是则名为普光明。言词海藏不胜赞，北峰复有金桥横。众慈久立佛事竟，一尘不起山竛竮。向来无法可宣说，为问有耳如何听。我本三生同行愿，随缘一念犹相应。此行且复印心地，衣有宝珠奚外营。题诗说偈作公案，亦使来者知吾曾。神通佛法须判断，一任热椀春雷鸣。"}