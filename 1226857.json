{"id":"1226857","title":"赤乌行","dynasty":"元","author":"鲜于枢","text":"木之用髹漆，初以为美观。睹兹赤乌材，乃知漆为木之九转丹。风雨霜露不能入，所以远历晋魏犹坚完。政如厚葬用珠玉，能令血肉经千年。凡物皆尚新，惟琴独求旧。古人遗迹既已少，近作吾无千岁寿。木不断生意，雨旸犹相通。及兹生意尽，发声始与金石同。巍巍乌龙山，岩壑秀且雄。桐江在其南，溟渤居其东。长滩落深峡，灌木号巅峰。子胥朝夕鼓馀怒，子陵庙貌存高风。托根于此岂复有，凡木感化何让龙门桐。我本山林人，奔走鬓已翁。何期造物私，锡此哀吾穷。琴成灭迹入深谷，歌咏尧舜甘长终。"}