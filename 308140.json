{"id":"308140","title":"金缕曲·惜别","dynasty":"现代","author":"赵熙","text":"湿了春归路。正凄凄、牛毛细雨，草生南浦。白日当天三月半，偏又阴晴无据。望自井、重重烟树。半载慈香将进酒，算馀生、第一开心处。杨柳岸，唱金缕。诸公尽作诗人主。奈荒年、边声隐隐，晓风如诉。眼中之人吾老矣，苦为向平留住。到今朝、子规催去。此去荣州书伴我，梦醒时、故旧如相语。萧瑟极，庾开府。"}