{"id":"1125799","title":"和安止怀予北归怅然有作三首","dynasty":"宋","author":"郭祥正","text":"濛濛春气扑晴霄，游水登山望泬寥。旧学已荒三岁懒，故乡何处一身遥。沈沟断木思班匠，吹沫纤鳞待晚潮。君有高才当自奋，不应先我问耕樵。雨馀风物一番新，得句惭非画手亲。柳眼含烟如恨客，花心凝露欲啼春。黄鹂出谷方求友，紫燕营巢不避人。独我未沾青帝力，僧窗聊寄幻泡身。一读诗翁寄我篇，却思乡国醉瑶泉。数声玉树秦淮月，万里春江采石船。轩冕浮沈真外物，冤亲平等委前缘。杜陵子美知何意，更欲吹嘘送上天。"}