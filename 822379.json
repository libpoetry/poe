{"id":"822379","title":"莺啼序 用梦窗韵纪梦","dynasty":"清末近现代初","author":"周岸登","text":"神清洞天缥缈，款罗扃岫户。藐姑射、冰雪仙人，梦惊春换年暮。黯无语、潜申怨抑，琴丝宛转歌芳树。倚回阑、愁眼茸茸，话言低絮。再世琼箫，梦里见了，似轻云罩雾。故环在、笋束荑柔，年年重展心素。倩魂离、华鬘几劫，泪痕湿、鲛丝千缕。恨难禁，风露高寒，上清鹓鹭。瑶宫谪久，故国依稀，寄燕洪倦旅。别恨在、蜀魂鹃拜，桂管鸾远，爨玉炊矛，瘴江烟雨。蛮花自冶，蛮熏愁重，文园持节邛都道，镂灵关、驾鹊孙源渡。蛙泸海日，星回胜节曾来，浣笔醉题风土。游春梦觉，锦瑟歌长，费练裙白苎。渐满地、愁苗含艳，瘴草抽红，恼乱琴心，凤鸾双舞。清真旧谱，蘋洲渔唱，周郎披扇还顾曲，变新声、鹅管调鹍柱。乘槎便溯河源，圣约灵期，定教证不。"}