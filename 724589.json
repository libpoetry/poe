{"id":"724589","title":"鼓吹铙歌十五首 其四 战城南篇","dynasty":"南北朝","author":"何承天","text":"战城南。冲黄尘。丹旌电烻鼓雷震。勍敌猛。戎马殷。横阵亘野若屯云。伏大顺。应三灵。义之所感士忘生。长剑击。繁弱鸣。飞镝炫晃乱奔星。虎骑跃。华眊旋。朱火延起腾飞烟。骁雄斩。高旗搴。长角浮叫响清天。夷群寇。殪逆徒。馀黎沾惠咏来苏。奏恺乐。归皇都。班爵献俘邦国娱。"}