{"id":"159409","title":"次韵和观文王尚书谢余寄示新诗","dynasty":"宋代","author":"宋庠","text":"久免台阶重，频迁郡守优。朱轮真冒宠，白发自惊秋。事往情多感，年衰气失遒。徘徊河里望，凋落汉庭游，俚曲聊成唱，真筌不暇搜。空思益者友，安议赋家流。心町都遗跡，辞林幸见庥。丰谣连井甸，华札满轻邮。已许琼为报，何妨漆更投。济川毋谑我，归梦在渔舟。"}