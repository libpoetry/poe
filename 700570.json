{"id":"700570","title":"宗伯邵公寿藏诗四首","dynasty":"明","author":"顾璘","text":"彗山一片石，万古沉荒烟。虽留蝌斗字，精光暗当年。邵公命世佐，埋玉封高阡。移尔置道左，佳名永相传。二松何代物，挺峙□青冥。长风度万里，吹散波涛声。天意庇明德，宛遗卫佳城。行人过山麓，仰止馀阴清。前山石盘纡，后岭秀不如。龟龙奠经纬，松柏守门闾。邱中旷以奥，结构千载居。下置青玉几，上覆白云庐。公昔构斋居，泉源益清冽。公今作生墓，泉溜互环折。诸方仰灌溉，万类鉴澄澈。乾坤第二泉，彷佛为公设。"}