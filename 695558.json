{"id":"695558","title":"题杂画九首 猫","dynasty":"明","author":"林弼","text":"内相家中蒙贵儿，华堂客至每先知。今朝洗面还过耳，故写新图开阁诗。乳犬垂头傍竹门，低回似恋主公恩。中宵莫学篱边吠，风满山花月满村。玉策金鞍丝辔轻，长秋阴里一长鸣。争如此马无拘束，细草香沙自在行。熟睡狸奴脚未伸，灯前黠鼠窃莲频。儿曹恐有张廷尉，莫太狼贪不畏人。长乐陈翁画龙手，今君法得古人多。崭崭头角欲飞去，风雨三江秋水波。白石青蒲春水生，夕阳锦羽照沙明。戏拈画笔知何处，柳外池塘艇子轻。陇头春树拂云红，学语声娇弄晚风。上国秖今辞远贡，莫愁彩羽闭雕笼。珥江驿里可张罗，得食阶除任意过。应是厦成相贺竞，衔环底用感恩多。林间百舌谩多言，此鸟娇音不浪传。唤起一声窗外白，东风庭院落花天。"}