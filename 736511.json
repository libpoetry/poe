{"id":"736511","title":"穿鳌鱼洞度莲花沟上文殊顶","dynasty":"清","author":"汪天与","text":"巨鳌潜海中，何年此迁播。古洞恒阴森，屏息不敢唾。伛偻穿胁出，延缘扪脊过。眼明一松横，根穿石壁破。风云看飞腾，江海几掀簸。径度莲花沟，心胆寒无那。悬崖如泛虚，股栗神已懦。每涉惧不测，伫足欲相贺。降若探龙渊，陟如转蚁磨。九地升九霄，始达狮子座。莲花入云开，莲蕊日以大。迎送松依然，涧底龙犹卧。至此筋力疲，藉草一少坐。历历忆生平，久惯经坎坷。此间觉平夷，无须咎摧挫。"}