{"id":"117967","title":"送杨孟容朝奉西归","dynasty":"宋代","author":"苏辙","text":"三十始去家，四十初南迁。五十复还朝，白发正纷然。故人従西来，鞍马何联翩。握手得一笑，喜我犹生全。别离多忧患，梦觉非因缘。惟余归耕计，粗有山下田。久糜太仓粟，空愧乡党贤。老兄当治行，令德齐高年。幸此民事清，未厌军垒偏。父老携壶浆，稚子迎道边。应有故相识，问我何当旋。君恩闵衰病，归驾行将鞭。"}