{"id":"350103","title":"兰陵王·壬子仲春来别石巢","dynasty":"清代","author":"程颂万","text":"女墙直。回阚山亭路碧。东风紧、饥弄画眉，飞扑帘旌旧红色。无家任去国。谁识。寻巢旧客。云岩畔，双柳胜人，发亸春梳谩寻尺。迟徊见欢迹。几刬腊堆屏，翻酒莹席。幮书鼠与蟫交食。更钿阁脂渗，绣床绒乱，惊魂飞似箭过驿。剩堂阖南北。凄恻。素尘积。又故燕伤心，来话岑寂。兼旬欲去无情极。黯近戍挝鼓，废楼闻笛。铜龙宵涸，似送我，泪慢滴。"}