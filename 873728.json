{"id":"873728","title":"夜过王勉仲家宿酒数行为作此歌","dynasty":"宋","author":"刘子翚","text":"遥林带雪迷村疃，伶俜一马行无伴。故人家住丁坂头，停骖邂逅成清款。犯寒知我犹空腹，地炉然薪架红玉。花瓷汤酒欲生香，竹外庖厨闻剁肉。夫君不有中馈贤，咄嗟办此何神速。酒酣意气悲荆棘，尚忆朱甍旧时宅。豺狼得志竟何成，至今人骨如霜白。乱离少有阖门在，漂荡俄惊五年隔。数亩荒田已失耕，一间茅屋仍留客。客情主意欢难尽，短腊穷冬春欲近。明朝分手更愁人，且覆清觞莫留剩。"}