{"id":"535902","title":"有皑之什八章","dynasty":"明","author":"王世贞","text":"有皑者麋，厥麀宜之。如玉其煇，差池差池，遵彼山阿。有皑者麀，厥麋将之。如玉其章，尚羊尚羊，遵彼山冈。言设其罝，胪我中除。静好孔愉，万年之符。谁其虞者，大夫君胡。言设其罥，胪我中殿。静好孔绚，万年之荐。谁其献者，大夫君宪。海人贸贸，鸱张以吼。饰甲援胄，曷不疾斗。民曰寇只，匪寇则媾。海人憍憍，獝狂以嚣。枉矢厉槊，曷不疾要。民曰仇只，匪仇则交。大夫如之何，爰飞其捷。九章煜煜，八銮蹀蹀。双旌猎猎，郁哉孙子，曷不世业。兔离于罗，亦泽其姿。载驱载驰，猿晰而脂。龟角而岐，思媚君子，云胡不宜。猗欤大夫，诸侯之师。"}