{"id":"1209165","title":"张正卿芷石图","dynasty":"元","author":"张仲深","text":"荪兰蕙茝元同谱，零落湘累杂烟雨。香联老树冰霜姿，静倚云根斗清苦。绀葩同干晴县县，崭崭玄璧大比拳。根通九畹自彷佛，翠结五岳同连蜷。四明张君好事者，求得仙毫一挥写。至今清思满沅湘，梦拾骊珠月中把。芳声从此如芷香，贞心从此如石刚。愿挹高标脱凡俗，儗结金兰共徜徉。"}