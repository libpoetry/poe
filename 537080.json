{"id":"537080","title":"汉女行寄张助甫","dynasty":"明","author":"王世贞","text":"汉帝惜倾城，双蛾当三千。偶然转盼失颜色，㸌如流波坠九天。阿监摇唇婕妤笑，看取它人领光耀。宝镜羞窥永巷身，银灯望断长门诏。我从选部识张卿，天下红颜俱却行。片言进退群公坐，一字低昂千古名。不合文章犯牛斗，也学吾曹厄阳九。扣角敢唱龙蛇歌，折腰自称牛马走。当时广平百不忧，谓言茂陵将见求。金鱼岂羡鵩鸟地，黄鹤独唤苍梧愁。三楚褰帷声赫奕，百城墨吏秋霜慑。故旧俱传勃海书，何人为发中山箧。即今龙卧汝颍间，杜门日玩浮云閒。但令班女重升辇，争道君王不赐环。"}