{"id":"800575","title":"再赋一首示耑木及同游诸子","dynasty":"清","author":"惠周惕","text":"西勾之西花为国，晕碧裁红斗颜色。杏花今岁开独迟，不共棠梨作寒食。嫣然一笑破寺中，恰似诗人在迁谪。嬉春宝马空当当，尽是看红不看白。杨朗爱惜携酒过，花栏日底相婆娑。清香泥人著裀席，酒鳞泻影摇红波。花如有情解留客，到手莫负金叵罗。春风去矣绿阴合，明日花老君如何？"}