{"id":"1109269","title":"韩康公挽词三首","dynasty":"宋","author":"刘攽","text":"初还丞相印，并授上公封。门戟交行马，衣章杂绣龙。策书休命毕，拜老未临雍。遗爱无时息，凄凉在辍舂。八龙归济美，四辅号无官。鲁卫联三寿，韦平属二难。大勋流竹帛，盛事绝衣冠。今日哀荣礼，贤豪共永叹。乘舆锡临吊，朝士盛班辞。笳鼓千人仗，辒辌数仞旗。坏梁萧画在，藏壑说舟移。无复龙渊剑，空传禹甸诗。"}