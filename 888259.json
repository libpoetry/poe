{"id":"888259","title":"次子苍寄余清老韵","dynasty":"宋","author":"吴则礼","text":"从来三仕及三已，总落道人坐定里。滑稽社中黄发将，讵与阿朔论辈行。平生芋魁曾未错，粱肉宁殊腐肠药。百年兀兀且饱睡，梦事有无浑不记。久甘袖手菩提坊，饿死肯踏狙公乡。山林谁云迹如扫，天乞江湖娱此老。癯然且吃诸方饭，汝自矻矻侬晏晏。坐听木鱼人笑痴，政复朵颐成屡莞。要随烟雾入穷溟，或置一床如净名。生憎阿秦六国印，蒲团禅板犹关情。眼边虽言有黄卷，绝知口不谈书传。旧拈槌拂吾已许，唤取渠来姑语语。相望几时怀抱恶，白玉为丹堪咀嚼。且试车声铜鼎汤，瀹茗径可撩枯肠。此言何可束高阁，自谓过之一丘壑。"}