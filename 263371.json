{"id":"263371","title":"立国·立国天地间","dynasty":"现代","author":"方守敦","text":"立国天地间，常恐变为夷。持较奴隶辱，为夷犹慕之。哀哀黄炎冑，文明千载师。山川物产丽，圣哲英豪奇。风云从幻态，治乱循常轨。神禹自为域，雄风无或雌。如何昭昭姓，忽成冥冥骴。岂伊失其性，一堕万世卑。虎豺相噬吞，魑魅乘昏危。鼎折宜餗覆，羊亡非路岐。自古皆有死，壮哉比利时。"}