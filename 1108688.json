{"id":"1108688","title":"四和","dynasty":"宋","author":"刘克庄","text":"鲸吸仙人饮兴浓，尤嫌恶客懒迎逢。逆风弱水三万里，梦雨高唐十二峰。诗派相邀容入社，酒泉虽远愿移封。葑田毕竟胜高仰，犹可躬耕佐大农。临渊细味心亨坎，卜筑先占地势坤。说易何妨遇于野，谈玄亦入妙之门。赐金莫惜娱宾客，堆笏犹堪遗子孙。不比酸寒杜陵老，破茅草屋傍江村。"}