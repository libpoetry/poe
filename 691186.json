{"id":"691186","title":"驼山冷翠亭为伍国开赋","dynasty":"明","author":"李孙宸","text":"虚亭遥上翠微边，水石周遭地自偏。倚剑群峰来雪色，落霞环翠到窗前。薜萝豫长他年服，松竹初开小有天。便可容吾高枕得，与君聊结避人缘。落霞山下结茆庐，疏散真宜避世居。槛外疏篁新护植，阶前荒蔓颇芟除。问奇过客频携酒，闭户閒人但著书。赋就淮南丛桂句，小山招隐意何如。萧森别似武陵源，竹叶桃花古洞门。避俗未论秦氏隐，逃虚聊隔世人喧。白云过户时留润，碧沼浇畦渐耗痕。一事无营心即水，翛然宁复碍乾坤。倚剑峰头乱石蹲，烟霞半入野人村。荒榛久待吾曹辟，丘壑应怜尔道尊。鸟篆閒扪萝径识，松涛时向石床翻。只今且说高阳会，白雪留他异代论。江村何必异蓬莱，竹里疏棂面面开。雨后花光疑幻出，峰前山势欲飞来。眠高自稳青萝石，眺远频呼浊酒杯。草就太玄嘲懒解，汉庭谁识子云才。"}