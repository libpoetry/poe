{"id":"1121194","title":"雨山徐总管袖诗见访以道间见梅而作少留一夕次韵为别","dynasty":"宋","author":"林希逸","text":"何曾问柳与寻花，访友轻车到海涯。少为梅吟看倒挂，会须木餫出褒斜。霜寒尽夜同煨芋，月过残星似撒沙。村落常时无此客，多陪僧话送年华。天放寒梅三两花，殷勤妆点淡生涯。巡檐索笑忘霜冷，倚树长吟待月斜。君去定趋丹凤阙，我閒但占白鸥沙。孤山好处空回首，典祀何时到玉华。岸帻冲寒嗅雪花，兴随云远到天涯。月知玉斧修成近，星伴银潢左界斜。佳客过从聊把酒，浮生聚散似团沙。新吟何日重商榷，苦学无功鬓已华。"}