{"id":"838087","title":"新正漫成","dynasty":"清末民国初","author":"易顺鼎","text":"纸鸢筝与卖饧箫，新岁儿童气已骄。阴一日还晴一日，醉连朝更睡连朝。春来渐欲生红土，雪后犹思上黑窑。领略宣南閒况味，光阴何患不能销。难得新正是嫩晴，嬉游士女说承平。书因忙极车中读，诗为閒多枕上成。阅世僧枯忘夏腊，谈天客老恋春明。五陵年少三河侠，相见都能识姓名。"}