{"id":"699434","title":"万二酉老师有垂老之疾惑而赋此万里中老儒余家父子兄弟祖孙皆从之游其人可知","dynasty":"明","author":"袁宏道","text":"白首为儒未厌贫，布袍落落敝风尘。百年偃蹇穷途事，一榻艰难老病人。楚客由来衰凤鸟，汉郊何日狩麒麟。劝君恁学无生忍，犹有金刚不坏身。青袍横看世途欺，百岁萧条只故离。吾道春秋生死在，世情天地古今疑。五男差得如陶令，一女何曾有蔡姬。楚士从乘多寂寞，为君挥袖泪成丝。"}