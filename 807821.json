{"id":"807821","title":"贺新郎  秋夜呈芝麓先生二首 其二","dynasty":"清","author":"陈维崧","text":"俊鹘无声攫。羡一代、词场老手，舍公安托。歌到阳关刚再叠，月里斜飞兔脚。帘以外、秋星作作。我得公词行且读，任侏儒、饱饭嘲臣朔。大笑绝，冠缨索。中朝司马麒麟阁。筹边暇、南楼爱挽，书生酬酢。半世颠狂谁念我，多少五陵轻薄。我有泪、只为公落。后夜明月知更好，问陆郎、舞态应如昨。肯为奏，军中乐。"}