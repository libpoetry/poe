{"id":"857363","title":"次胡澹庵题挹翠轩韵","dynasty":"宋","author":"王亘","text":"西山排闼来，周遭自环翠。俗眼少见之，一览忘世味。平生三径心，盍早赋归计。纵落尘土居，不与草木敝。公馀事幽寻，清风拂衣袂。最喜轩中人，所挹多爽气。蓬蒿天地宽，万境发诗思。白云未能閒，时出过窗几。檐雨听夜语，池草生春媚。山灵若相知，好风为裂眦。馀光虽力挽，回次那得致。"}