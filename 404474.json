{"id":"404474","title":"过秦楼·仲冬上浣蒙子苾品茗涨秋茶楼","dynasty":"近现代末当代初","author":"刘永平","text":"尘涤襟怀，香沾茗碗，乱后怯言心绪。家山惊破，塞雁离群，喜有剑书随度。朝夕溅泪惊心，遍地虫沙，满天风雨。赖乌丝写恨，朋簪相慰，顿消凄楚。深自愧、苦学涂鸦，寒能映雪，难识艺林幽路。星槎未返，丁鹤言归，乍霁望中烟雾。长盼生还故里，闲补亡诗，清娱莱舞。叹灯昏壁冷，犹是华阳寄旅。"}