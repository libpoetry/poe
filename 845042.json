{"id":"845042","title":"前咏怀作未尽所言，续成二章","dynasty":"清末民国初","author":"曹家达","text":"小人贪近市，君子怀瑾瑜。出门苦不偶，路鬼为揶揄。形貌故相厚，闻言代嗟吁。受恩良独难，貌厚心迹殊。岂不畏蛇蠍，卒卒难改涂。黄雀无六翮，焉能保孱躯。三言始投杼，曾母岂不贤。三人成市虎，里耳殊茫然。嗟彼谗嫉人，赠以豹虎篇。驱车出门去，隐隐何田田。甘人有参目，靡散惊雷渊。飘风从天来，踟蹰大道边。"}