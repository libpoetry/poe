{"id":"1207884","title":"奉观许尊府遗墨","dynasty":"元","author":"范梈","text":"奉常许君玉色立，手抱父书红锦袭。纷茫蜀令九霄神，抉摘郢州千首湿。钟张虽云世已远，任赵未可肩相及。叶满天地雨声急，我纵览之重于邑。却忆风雷昨夜颠，万壑起尽蛟龙蛰。不然尺素寻常耳，何日萧萧百灵集。草堂惊怪不敢留，至宝岂复能轻酬。还君子孙世善收，扁舟归弄江湖秋。"}