{"id":"832346","title":"应天长 萧寺岁暮，逢洞箫客","dynasty":"清末民国初","author":"陈洵","text":"妆梅梦靥，流水步尘，黄昏梵宇深寂。又是染霜奁月，微微变林色。残年事，萧寺客。念过此、迅如烟驿。暮云外、一笑相逢，竟认头白。憔悴共天涯，往事旗亭，寻常付陈迹。几度意销魂断，平居睇乡国。伤歌泪，痕暗藉。更万感、尽非畴昔。俊游远，扑面风花，还记今夕。"}