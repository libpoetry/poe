{"id":"996539","title":"同钱志仲饭藉田钱孺文官舍","dynasty":"宋","author":"黄庭坚","text":"帝藉开千亩，农功先九州。王孙守耒耜，吏隐极风流。永夏丰草木，五云卫郊丘。牛羊卧篱落，宾客解衣裘。汲井羞热啜，挽溪供甘柔。倒靫收莲的，剖蚌煮鸿头。野日草光合，水风荷气浮。稻畦下白鹭，林樾应鸣鸠。主人发清赏，况复佳同游。归扇障小雨，真成一赐休。"}