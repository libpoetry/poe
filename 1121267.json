{"id":"1121267","title":"物理六言","dynasty":"宋","author":"林希逸","text":"以鸟养鸟尽性，惟虫能虫知天。万物与我为一，反身乐莫大焉。羊蚁不如鱼计，鸿鹄岂比雁谋。为问折腰五斗，何如散发扁舟。杜鹃前身名宇，胡蝶梦境为周。至理但观物化，吾心自有天游。醯鸡瓮中世界，蜘蛛网上天机。他心我心壹是，大知小知俱非。蚯蚓两头是性，桃花一见不疑。了得葛藤三昧，却参芣苢诸诗。非鱼知鱼谁乐，梦鹿得鹿谁诬。若与予也皆物，执而我之则愚。"}