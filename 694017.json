{"id":"694017","title":"送许曼植北上","dynasty":"明","author":"陈吾德","text":"暮春风气佳，之子远行游。振衣即前路，扬舲万里流。顾瞻林间鸟，好音正相求。感念同心友，对酒不能酬。昔为连枝树，根条本同丘。今为完山鸟，翻飞各异州。异州非久异，握手待来兹。同丘难终竟，乖析会有时。丈夫志四方，畴能泣路岐。要言贵远大，宁为儿女私。敦交苟不薄，去住焉足疑。愿振飞天翮，庶以慰所思。所思图南羽，燕雀同其尘。匪志在粱稻，尺蠖固有伸。成均罗英彦，由来多俊人。巨卿杨往烈，伟明得其真。毋以明月姿，易彼梧台珍。行矣爱玉体，相期金马门。"}