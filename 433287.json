{"id":"433287","title":"题亚子分湖旧隐图四首","dynasty":"近现代","author":"曹凤仪","text":"来秀桥连胜秀桥，烟波隐约隔迢遥。不知何处分吴越，独立苍茫问晚潮。松陵界北魏塘南，中有湖光一镜嵌。帆影斜阳门外过，柳家旧宅尽人谙。抛却幽居十七年，雪泥鸿爪记前缘。传神幸有机云笔，争似王维绘辋川。芳雪疏香耸碧空，此间栖隐仰高风。披图笑我神先往，疑是抽身入画中。"}