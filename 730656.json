{"id":"730656","title":"哭林晚翠","dynasty":"清","author":"严复","text":"相见及长别，都来几昼昏。池荷清逭暑，丛桂远招魂。投分欣倾盖，湛冤痛覆盆。不成扶软弱，直是构恩怨。忆昨皇临极，殷忧国命屯。求侧身求辅弼，痛哭为黎元。大业方鸿造，奇才各骏奔。明堂收杞梓，列辟贡玙璠。岂谓资群策，翻成罪莠言。衅诚基近习，祸已及亲尊。惝恍移宫狱，呜呼养士恩。人情方翕訾，天意与偏反。夫子南州彦，当时士论存。一枝翘国秀，三峡倒词源。荐剡能为鹗，雄图欲化鲲。杨谭同御席，江郑尽华轩。卿月辉东壁，郎星列井垣。英奇相支柱，契合互攀援。重译风皆耸，中兴势已吞。忽惊啼晚鴂，容易刈芳荪。古有身临穴，今无市举幡。血应漂地轴，精定叫天阍。犹有深闽妇，来从积德门。抚弦哀寡鹄，分镜泣孤鸳。加剑恩牵犬，争权遇僓豚。空闻矜庶狱，不得见传爰。投畀宁无日，群昏自不论。浮休齐得丧，忧患塞乾坤。上帝高难问，中情久弗谖。诗篇同乘杌，异代得根原。莫更秦头责，休将朕舌扪。横流看处处，祇合老邱樊。"}