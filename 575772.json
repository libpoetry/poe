{"id":"575772","title":"车驾游天界寺应制","dynasty":"明","author":"孙蕡","text":"车书浑文轨，海岳献嘉祥。皇风载清穆，王度日隆昌。开岁时丰庆，九域会冠裳。璇文星再纪，五色日重光。顺令下宸游，招摇随西行。灵雨浥驰道，条风清太常。万骑罗长云，千官沸鸣珰。翠华旋地轴，黄道辟天阊。绀殿开祇林，金莲灿上方。百灵俨扈跸，龙象肃周行。于时春始和，淑气播青阳。卿云笼羽盖，瑞旭炫虹梁。多士溢词林，侍从参翱翔。玉音闻謦欬，御翰洒琳琅。赓歌详舜训，文思粲尧章。天颜穆以愉，清宴乐未央。愿言敷圣泽，仁风被八荒。"}