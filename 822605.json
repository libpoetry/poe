{"id":"822605","title":"满庭芳 宁都老儒曾承斋以四词见投，依韵詶之。曾善画，年且八十，自署不受暑斋主人","dynasty":"清末近现代初","author":"周岸登","text":"赤雅编残，青鸾骖远，梦云吹满江湖。好天良夜，泼水簟纹铺。回首邛池事，影蛮熏重，愁损相如。曾传谕，三巴父老，锦样话成都。愁余。羁宦久，西江被勺，南海明珠。问谁招蜀客，重按吴歈。臣甫低头，杜宇思归，引良愿犹虚。寻仙远，樵歌凤响，清梦绕匡庐。"}