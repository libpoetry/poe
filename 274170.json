{"id":"274170","title":"舟中积雨·凄凄怅暝日","dynasty":"清代","author":"李九鹏","text":"凄凄怅暝日，郁郁对茂林。泊舟兀无侣，朱夏竟连阴。榜人重解缆，旬日滞烟浔。密雨歇复作，随风暗相侵。不见鱼儿出，遥听哀猿吟。沄沄千叠浪，缘愁若个深。天末时吊影，浪迹难为心。恨无乘风便，愁有魑魅寻。薄暮添薄冷，浊酒姑强斟。何事江村妇，未秋送凉砧。"}