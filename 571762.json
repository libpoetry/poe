{"id":"571762","title":"别龚散才","dynasty":"明","author":"袁宏道","text":"梅雨濯江干，江风细吐寒。红亭一杯酒，惨无宾主欢。天风吹子堕，倏忽送子还。游踪如电影，闪烁太无端。子曰为官苦，予嗟行路难。各自相慰劳，言言沁肺肝。与子如林鸟，升沉各羽翰。别子如湍水，东西异波澜。何如一合并，白首臭春兰。萍散有时聚，云老终还山。江头风日雨，容易彫朱颜。"}