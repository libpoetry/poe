{"id":"992164","title":"吴仲庶殿院寄示与吕冲之马仲涂唱和诗六篇邀予次韵焉 其四 汴渠","dynasty":"宋","author":"梅尧臣","text":"我实山野人，不识经济宜。闻歌汴渠劳，谩缀汴渠诗。汴水源本清，随分黄河枝。浊流方已盛，清派不可推。天王居大梁，龙举云必随。设无通舟航，百货当陆驰。人间牛骡驴，定应无完皮。苟欲东南苏，要省聚敛为。兵卫讵能削，乃须雄京师。今来虽太平，尽罢未是时。愿循祖宗规，勿益群息之。譬竭两川赋，岂由此水施。纵有三峡下，率皆粗冗资。慎莫尤汴渠，非渠取膏脂。"}