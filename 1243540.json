{"id":"1243540","title":"樟木歌","dynasty":"元末明初","author":"叶颙","text":"古木千年隐林麓，傲雪凌寒久幽独。霜皮虽无四十围，中有昂霄气盈掬。孔明庙前色颇同，草堂诗老惯抚育。雨淋日炙岁月摩，干槁根摧忽颠踣。樵夫刍客不我顾，长伴苍苔映寒绿。今年公府创高堂，梁栋求之苦不足。幕官骑马自入山，匠者驱驰如鬼速。自惭拙才复何用，例辱斧斤蒙齿录。山翁因笑百无能，一生支离同此木。抚木三叹为木言，如此奖擢非我欲。不愿尔为秦皇阿房宫，不愿尔为汉武黄金屋。两君富贵骄且淫，是中唯蓄美女藏珠玉。但愿尔为幽人庐，满贮烟霞寄空谷。有时惟闻读古书，凛凛忠义横在腹。有时惟闻弹古桐，高调凄凉声断续。否则搆作承明庐，岿然长在天子目。广延天下之英豪，献可替否干王禄。此时不独木尔荣，四海苍生尽蒙福。"}