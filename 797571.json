{"id":"797571","title":"齐天乐 立夏怀家大人建阳道中","dynasty":"清","author":"孙云鹤","text":"暮潮初退兰桡发，啼鹃正逢春晚。盘荐樱桃，帘黏柳絮，又把东风催换。掠檐新燕，记院宇年时，薄雷轻电。节物依然，倚楼凝望白云远。征程迢递未已，熟梅天近也，微冷还暖。团扇临风，生衣对酒，何处水村山馆。流光如箭。想到日尊前，荔枝红浅。屈指归来，好开丛桂宴。"}