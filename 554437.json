{"id":"554437","title":"三友图为杨学士题","dynasty":"明","author":"胡俨","text":"苍山岁寒冰雪深，草木摇落惟枯林。黄鹂无声幽谷冻，谁歌伐木求知音。青牛老翁罗浮仙，此君心同铁石坚。千岩万壑岚烟灭，直向山中傲冰雪。夜半篝灯寻茯苓，还将锦瑟邀湘灵。天寒翠袖酒力重，参横月落风泠泠。觉来陡觉西湖晓，暗香春动苔枝袅。青鸾飞下五龙吟，孤山千尺茆斋小。自起开笼放鹤来，水光山色静依依。高楼萧瑟华阳远，短棹平安剡曲归。平生不解趋炎热，劲节芳心共高洁。图画流传学士家，华堂一见真奇绝。"}