{"id":"757844","title":"永遇乐 秋夜","dynasty":"清","author":"徐灿","text":"团扇才收，凉风俄透，粉红零剪。霞卷冰绡，一天寒碧，只有愁相见。惯愁双黛，也须耐得，多少雨嗟云倦。路茫茫、东篱在何处，罗袜棱棱寻遍。回头曾念，几番尘梦，目断还教肠断。叶砌层阶，霜欺馀菊，去雁应相怨。玉漏频传，晶帘时曳，烟结香篝如霰。今宵对、依依明月，此情何限。"}