{"id":"1098952","title":"岁时书事 其三","dynasty":"宋","author":"张侃","text":"夜长何漫漫，谁为劳者辞。致身清明朝，谁为感遇诗。古来贤达士，气志不肯卑。曳裾非素习，不过祈人知。一言偶相契，遂踵萧何规。呜呼今不然，车马日以驰。朱门极富贵，长途多寒饥。立身荣辱中，每见无不为。平生毅然节，反为今所亏。赧颜度朝夕，同队如小儿。结茅枕吴羌，清名万代垂。"}