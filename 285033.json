{"id":"285033","title":"瑞龙唫·翠螺展","dynasty":"现代","author":"胡薇元","text":"翠螺展。曾照暮雨篝镫，寒机宵半。谁知韵授慈帏，经传鼻祖，隙驹飞电。盛坛坫。老辈凋零，空忆鹅笙凤琯。愁看燕子归来，桃花落尽，懊人春晚。几度声寻谱按。柳眠梅绽，东风乍碾。犹记卯酒频斟，烟冥人散。奇情绮语，好梦和云卷。更休问月明杜曲，霜铺伊阙，流水华清苑。布帆南去，乱雅啼彻，路阻珠江岸。取次卅年，秋心凄惋。都教吹入，龙吟羌管。"}