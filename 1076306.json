{"id":"1076306","title":"十六日对雨是日闻得濂溪地","dynasty":"宋","author":"周紫芝","text":"大麦结穗牛尾长，小麦满地秋云黄。清涟堂前今日雨，中有庐山汤饼香。故人唤我庐山住，欲买茅椽近庐阜。得田于我复何求，只就天公觅甘澍。天随农父与阴晴，云共东风作朝暮。山南山北水长流，下田高垄禾无数。秫堪酿酒醉不醒，饭可充饥饱摩肚。先生不管醉尉呵，柱杖寻游绕山去。"}