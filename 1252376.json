{"id":"1252376","title":"梅花十绝","dynasty":"元末明初","author":"张昱","text":"种梅如昨日，树已过人长。粉白东邻女，争窥出院墙。小玉探春回，褰帘笑语来。今朝庭树上，忽有数花开。黄钟才应律，英萼已舒芽。不笑黄金柳，先开白玉花。汉主黄金屋，卢家白玉堂。暗香浮动处，愁思月昏黄。一枝怜似玉，日暮正愁新。寂寞珍珠佩，天寒翠袖人。数点飘香雪，非关画角吹。惊心调鼎事，细雨绿阴时。雪落纱窗外，寒梅正著花。不同桃李树，争艳五侯家。新月回宫檐，梅妆艳于雪。谁为五出花，能加天下白。姑射有处子，雪色而内视。肌粟寒不生，香篝熏素被。树老苔衣厚，花稀春事迟。为缘生驿路，都是折残枝。"}