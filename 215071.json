{"id":"215071","title":"和孙先生彦及棣肃华堂诗","dynasty":"宋代","author":"吴儆","text":"大雅久不作，声我淫郑紫。古来非一秦。焚厄故如此。西都盛经学，聚讼自兹始。建安委道真，典香事玄理。锦谷蔚云雾，组紃亦信美。后生不著眼，千古空信耳。诵习号纯儒，旷达称高士。有如富贤贾，多藏不能使。又如病酒狂，沉酣糟粕旨。源流日以远，循袭不为耻。先生秉大雅，江东今夫子。持身不夷惠。漫仕无温喜。学术心自得，筌蹄视经史。兰舟翼桂楫，巨川端可涘。我家世从公，公欲出泥滓。愚不堪世用，非人不我心。破屋荫蓬根。春荠才墙址。寂寞谁肯顾，公独不我鄙。遗之珠玉篇，谆谆说友弟。直欲障颓波，肯与为茅靡。观以用意处，可与召穆比。弟兄吾手足，父母吾怙恃。尽此菽水欢，还胜有酒醑。古来顾为兄，日月不可弭。圣贤师百世，河海润千里。"}