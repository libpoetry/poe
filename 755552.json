{"id":"755552","title":"回首","dynasty":"清","author":"卢德仪","text":"忆昨避乱时，严冬彊就道。风尘猿鹤惊，寄庑何草草。虽曰非家乡，安居亦大好。谁知弥月间，入山恐不早。爨火断无温，雪冷前山皓。浮生四十年，两度干戈扰。生恐忧患多，朱颜不自保。回首望高堂，凄然已垂老。閒閒上高楼，山远楼与齐。绿竹罩春霭，子规啼复啼。有时微雨过，芳草何萋萋。耕夫荷锄来，款款晴一犁。风景岂不佳，所伤客邸栖。回首望家园，嗟哉云与泥。"}