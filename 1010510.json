{"id":"1010510","title":"有美一人行","dynasty":"宋","author":"释文珦","text":"有美一人闲且都，天然自与常人殊。奔逸绝尘遗步趋，宛在大海之东隅。珠宫贝阙非凡居，鲛绡被体云霞裾。朝乘一鹤暮双凫，往来圆峤仍方壶。所交皆古真仙徒，赤松羡门及麻姑。共论妙道得道枢，天地万物指马如。人间岁月良易徂，别来眼暗齿发疏。山可泐兮海可枯，相思之念无时无。示好亦有明月珠，藏之怀袖不敢沽。屡欲致之乏飞鱼，侧身东望空踌躇。"}