{"id":"436797","title":"俳体雪香亭杂咏十二首","dynasty":"金末元初","author":"元好问","text":"洛阳城阙变灰烟，暮虢朝虞只眼前。为向杏梁双燕道，营巢何处过明年？落日青山一片愁，大河东注不还流。若为长得熙春在，时上高层望宋州。醇和旁近洞房环，碧瓦参差竹树閒。批奏内人轮上直，去年名姓在窗间。天上三郎玉不如，手中白羽趁花奴。御屏零落宣和笔，留得华清按乐图。诗仙诗鬼不谩欺，时事先教梦里知。禁苑又经人物散，荒凉台榭水流迟。金缕歌词金曲卮，百年人事鬓成丝。重来未必春风在，更为梨花住少时。杨柳随风散绿丝，桃花临水弄妍姿。无端种下青青竹，恰到湘君泪尽时。琵琶心事曲中论，曾笑明妃负汉恩。明日天山山下路，不须回首望都门。炉薰浥浥带轻阴，翠竹高梧水殿深。去去旃车雪三尺，画罗休缕麝香金。苦才多思是春风，偏近骚人怅望中。啼尽杜鹃枝上血，海棠明日更应红。暖日晴云锦树新，风吹雨打旋成尘。宫园深闭无人到，自在流莺哭暮春。暮云楼阁古今情，地老天荒恨未平。白发累臣几人在，就中愁杀庾兰成。"}