{"id":"786932","title":"听八音琴","dynasty":"清","author":"牛焘","text":"数年不操缦，昨夜听鸣琴。无人为搏拊，渊渊石与金。此物从海表，制巧雅足钦。枢纽发天籁，中含太古音。清风徐徐来，哀湍泻长林。庭空喧涧壑，满座气萧森。或如孤舟客，三峡暮猿吟。或如潇湘夜，一鹤唳秋阴。或如石钟吼，空洞江海浔。或如临风树，清铿碎琅琳。商声何凄婉，羽声挚而沉。使我意潇洒，宁嫌调差参。吁嗟谁能此，此曲意良深。移情沧海上，妙境杳难寻。何意广陵散，凄凄传至今。谁领无弦解，而我徒会心。惜无膝上一片云，手摹意追坐披襟。"}