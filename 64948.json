{"id":"64948","title":"钟陵行·濮阳书生有仙骨","dynasty":"明代","author":"钱王孙","text":"濮阳书生有仙骨，往因合与神仙匹。山头邂逅琼台姬，沉吟绣繻甲障诗。怪风裂屋天符下，采鸾谪向文箫嫁。笑携纤手归钟陵，茅茨栖隐垂古藤。书生命薄何蹇促，玉茧银钩尚堪鬻。得钱沾酒日归来，消摇取醉南山曲。以兹稍稍为人知，越玉山深好息机。相携跨虎潜踪去，更敕青霞封石扉。"}