{"id":"434716","title":"留题觉华岛龙宫寺","dynasty":"金末元初","author":"王寂","text":"传闻三山驾空虚，珠宫贝阙神仙都。茫茫弱水限舟楫，人迹不到如有无。平生点检江山好，秪有龙宫觉华岛。何年经创作者谁，兴圣帝师孤竹老。老人绝俗栖金沙，岁久喜舍来天家。悬崖架壑置佛屋，突兀殿阁凌烟霞。乃知造物开神异，故压祇园布金地。四顾鲸波翼宝岩，玻璃环拥青螺髻。我生自厌薰膻腥，坐觉两腋生清泠。夜凉海月耿不寐，几欲举手扪天星。明朝收帆落尘土，一梦回头散风雨。向令坡老此经行，想不愿为天竺主。"}