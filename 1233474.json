{"id":"1233474","title":"寄李生","dynasty":"元","author":"黄溍","text":"有美维仙李，孤标见碧梧。高门留雨露，短褐混泥途。姿悍宁为小，机深或类愚。洗心须贝叶，游艺及摴蒱。政尔难藏颖，幡然独抱竽。从容观近效，僶俛事群趋。稍废琴心曲，能操犊背书。谁将穷罔象，莫使避珊瑚。它日逢何暮，清谈动至晡。醉醒劳问我，喜怒得令渠。契阔江湖迥，漂零岁月徂。青云悲捷径，白日仰亨衢。秋社枌榆外，南包橘柚初。飞腾如借顺，能勿笑蟾蜍。"}