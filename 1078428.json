{"id":"1078428","title":"送赵正之判宗室学之官闽中","dynasty":"宋","author":"李纲","text":"神明之胄庆所钟，禀毓不与常人同。汉高子孙尽隆准，唐室贤辅多华宗。本朝功德追前古，振振宗姓敦儒风。君家奕世擅英誉，继持从橐声光崇。向来仗节使关陜，风绩不减褰帷公。自从国步暂艰危，低眉信命随飘蓬。十年流落困羁旅，一日赐对明光宫。御前奉命作大字，挥毫落纸蟠虬龙。岂惟笔扛百斛鼎，固已气吐千丈虹。上流重地方用武，貔貅十万屯元戎。辍从禁近付飞挽，木牛流马惭无功。国家敦睦急先务，改授欲使归磨砻。舍烦就简惬雅志，祗恐漕运难追踪。闽山中夏荔枝熟，火齐磊落堆盘红。凭空跨壑千佛寺，金碧照耀烟霞中。登临多暇饫珍品，岂比朱墨相填丛。帝心简在方仄席，锋车迅召行登庸。嗟予忧志苦多病，齿摇发脱真衰翁。误恩分阃愧无补，岂有惠泽渐兵农。乞身屡矣未蒙可，坐使泽雉愁樊笼。送君南浦惨长别，此心已逐归飞鸿。会当柴车返故隐，幅巾杖屦长相从。"}