{"id":"861637","title":"夜半闻雨再用前韵","dynasty":"宋","author":"王炎","text":"辘轳百尺汲无水，映日四山云不起。朱轓浪说劝农桑，衣食何从可甘美。祷而得雨不苦旱，窃疑此殆偶然尔。夜半潺潺檐溜鸣，孤枕梦回心失喜。儿童挽犊妇饷馌，袯襫耕夫亦勤止。鼠迹印我榻上书，蛛丝罥我壁间麈。抖擞胸中三斗尘，强欲吟哦无好语。请公酌酒更挥毫，快写珠玑歌喜雨。"}