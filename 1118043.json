{"id":"1118043","title":"初归杂咏七首","dynasty":"宋","author":"陆游","text":"雪满渔蓑雨垫巾，超然无处不清真。胸中那可有一事，天下故应无两人。骑马每行秋栈路，唤船还渡暮江津。酒楼僧壁留诗遍，八十年来自在身。齿豁头童尽耐嘲，即今烂饭用匙抄。朱门漫设千杯酒，青壁宁无一把茅。偶尔作官羞问马，颓然对客但称猫。此身定向山中死，不用磨钱掷卦爻。八十可怜心尚孩，看山看水不知回。软炊香甑桃花饭，浅酌清尊竹叶醅。平地本知多陷阱，群儿随处觅梯媒。旷怀只待秋风起，十丈蒲帆海上开。换尽朱颜两鬓皤，流年如此奈君何。早从学问求开益，晚悟文章要诋诃。每忆壮游成独笑，间逢老伴亦高歌。更馀一恨君知否，千载浯溪石未磨。窗下初收剥啄棋，疏帘窣地昼阴移。下岩石润挥毫后，正焙茶香落硙时。癃老入朝元是错，期年决去已为迟。天公赋予谁能测，只吝功名不吝诗。小园五亩剪蓬蒿，便觉人间迹可逃。尽疏珍禽添尔雅，更书香草续离骚。药苗可斸携长镵，黍酒新成压小槽。老入鹓行方彻悟，一官何处不徒劳。乞得身归且浩歌，萧然生世寄渔蓑。茶甘半日如新啜，墨妙移时不再磨。山寺蹋云频独往，邻家穿竹自相过。棋枰胜负能多少，堪笑傍人说烂柯。"}