{"id":"982552","title":"与子瞻会松江得浪字","dynasty":"宋","author":"秦观","text":"松江浩无旁，垂虹跨其上。漫然衔洞庭，领略非一状。恍如阵平野，万马攒穹帐。离离云抹山，窅窅天粘浪。烟中渔唱起，鸟外征帆飏。愈知宇宙宽，斗觉东南壮。太史主文盟，诸豪尽诗将。超摇外形检，语笑供颉颃。㛹娟弃不追，拨剌亦从放。独留三百缸，聊用沃轩旷。"}