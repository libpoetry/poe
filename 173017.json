{"id":"173017","title":"和沈子美梅诗","dynasty":"宋代","author":"王洋","text":"一气如权衡，俯仰在缇室。鼓行橐籥间，草木俱应律。物物各有长，辈行皆屈膝。谁能长百花，寒梅最先密。自此启端兆，次乃排等秩。微者或易伤，大者或不实。剪除困陵暴，粪扫如扑抶。骈开类争妍，粉败若老佚。采撷既纷纷，弃置腹郁郁。大抵争春花，柔弱忌寒冽。方知岁前梅，义勇过箭疾。有如比红儿，观者亦呵叱。有如当皱玉，却欲数梨橘。又如奏金石，秋虫并啁唧。又如持豨苓，便拟簉芝术。又如折玉堂，光耀映蓬荜。以此难著语，老眼徒屡熨。前贤有题韵，灵还不容乞。欲写文君容，相如口犹吃。反章自清绝，报聘我战栗。昨者得君诗，冬景当暖日。猝然遇强敌，不战势已屈。堂堂既难当，惴惴良自失。花前嫫姆陋，篆外青黄质。鲁肃思一鸣，展禽恐三黜。旧积已经年，佳情谅难窒。勉力驾疲钝，着鞭追俊逸。我于掌武公，踪迹亦旧物。差户固百千，及门或六七。嘉谟传四海，吾君能细述。馀事付丙丁，词倾须甲乙。始信直道功，子孙定逢吉。门户毁未艾，青史当屡笔。我思荐一言，君其试无忽。藻身须英华，造道在经术。学博贵守约，美南或矫拂。古者亦有言，愚虑千得一。川流子方兴，绝潢我易毕。晴昊插繁华，人今好颜色。"}