{"id":"1144727","title":"赫曦台四景 薄暮明霞","dynasty":"宋末元初","author":"熊鉌","text":"赫曦薄暮真奇绝，初到残阳复西没。仙霞山外何处山，五彩云霞互明灭。须臾群阴解剥尽，雨脚如麻渐开豁。冥冥勃勃不可留，空有残霞半天赤。赫曦日夕真奇绝，最好中秋看明月。竦身飞上第一峰，不觉清寒近天阙。初离海角犹朦胧，行到天心转光洁。今宵端正照山河，长笛一声愁欲裂。赫曦中夜真奇绝，起视茫茫大瀛渤。风涛雪浪无际涯，绝岸时看孤岛出。洪炉巨甑如蒸炊，囿形宇宙非金石。直凌倒景窥三光，俯见尘寰如超越。赫曦清昼真奇绝，远望海门观出日。金戈铁骑走千峰，闪闪万旗张天赤。神龙飞上使人惊，烁眼祥光成五色。扶桑欲出升何难，认取真情凝太极。"}