{"id":"661448","title":"题沈启南西林唱和","dynasty":"明","author":"史鉴","text":"故人访我来长洲，半道却入西林游。西林萧萧倚绝壁，仰见白日西南流。林僧昼眠开北牖，惊呼谓是吾师友。遣人四出招良朋，露坐中庭接杯酒。东方月出星满天，抗袖起舞心茫然。白璧无由报知己，丹砂不复延流年。延流年，真浪语。何如饮美酒，沉酣不知暑。昙花菲香充佛庐，爝火流光骇仙鼠。既歌且谣，其乐陶陶。不有君子，那能逍遥。诗成写图徐隐几，顷刻云烟生满纸。天机到处人莫知，明日喧传动城市。"}