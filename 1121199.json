{"id":"1121199","title":"老来犹喜看书清晨有警书以自砭","dynasty":"宋","author":"林希逸","text":"千古兴亡大略同，自为儿戏是天公。人如流水浮云去，事落残编断简中。已分尘埃嗟齿发，休将点画污心胸。香严喜把经遮眼，悟处虽高性未空。禅学元非妄诋诃，声前句后总成魔。本来性即虚空是，自障尘因闻见多。过眼皆如云不住，举头但看月如何。传灯诸老还痴绝，只玩心珠底用歌。"}