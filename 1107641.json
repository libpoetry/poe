{"id":"1107641","title":"吴正肃公挽歌辞三首","dynasty":"宋","author":"司马光","text":"皇家延茂异，鹗立迥无伦。高议谁能夺，英才自有真。骅骝宁受絷，水鉴不栖尘。试为咨清论，风流第几人。辞华已独步，政治复无前。吏不容三穴，民皆戴二天。于今知和寡，自古愧才偏。惆怅棠阴下，仁风尚蔼然。念昔少年日，谬登君子堂。重言何以称，厚德不能忘。玉麈声容在，泉台岁月长。凭谁寄清泪，为我洒松冈。"}