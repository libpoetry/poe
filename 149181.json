{"id":"149181","title":"旅次大风·腊尾春头难作客","dynasty":"宋代","author":"晁说之","text":"腊尾春头难作客，借书数帙共徘徊。洛阳东风远寻我，水波参折冯陵来。可怜难问洛阳事，念我邑墓有余哀。汉儿辫发益胡军，望望都门何日开。勤王之师巿肯发，怒飚激起无摧颓。黄河高浪大岯山，金贼欲遁不得回。吴樯楚柁日千里，太府有粟宁待催。朝廷号令必偃物，我得归到孝王台。"}