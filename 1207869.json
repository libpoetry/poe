{"id":"1207869","title":"题姑苏丁氏一乐斋","dynasty":"元","author":"范梈","text":"人生开口日几何？一日所得亦已多。请君为我酌美酒，我当为君歌乐歌。堂上仙翁紫锦袍，堂中硕人冠嵯峨。瑶池日迟眩五色，椿树春生交万柯。借问彩衣行者谁？丁家令绪如丝萝。兄弟无故父母存，此语未必惭邹轲。况昔知君在朝列，赞教国胄悬玱珂。当时权幸悉故旧，青紫可拾不肯阿。扁舟一去江海远，事寔由己非由他。他人束缚我掉手，此又一乐信所过。要当高名日益升，使廉如华分如河。归掩茅斋坐清杳，松竹交荫花成窠。丈夫所就类如此，剑绝即与浮云摩。聊题长歌送君去，出门咥笑临鸥波。"}