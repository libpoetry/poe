{"id":"293801","title":"燕山亭·琼岛艮赋石","dynasty":"现代","author":"张伯驹","text":"驱使秦鞭，追逐汉槎，往事愚公应误。灯火梦华，早化刀兵，花木寿峰非故。流落胡沙，与哀曲、玉龙同谱。回顾。甚震泽烟波，汴京尘土。直到长白钟灵，记游幸当时，几番歌舞。冰雪异乡，五国愁城，谁思赵家前主。地北天南，算阅尽。兴亡如许。今古，都一片、韩陵无语。"}