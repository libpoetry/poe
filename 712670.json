{"id":"712670","title":"题薛孝穆小影","dynasty":"明末清初","author":"陈恭尹","text":"薛生今世之狂简，人定不为天所限。半生好作访古游，千载独具论文眼。西游彭蠡溯湘沅，北过二陵寻灞浐。逢碑下马辄自抄，得钱随手皆镂版。结交欲尽一世豪，其家不及中人产。年来更和击缶歌，赋中屡有伤心撰。看君意兴殊落落，复上石楼穷?嵼。与予相见五羊城，花边往往同飞盏。问君之生烈皇末，日月无光天道反。七日即为国破时，赋命其间宁不蹇。阴阳剥复理有然，大器从来成在晚。终期落日戈可挥，莫谓颓风力难挽。谁人画此蕉与鹤，中有一翁坐来稳。把将如意缺唾壶，直著山衣傲华衮。蕉心万束不易开，鹤寿千龄孰能损。君不见中孚九二鸣在阴，子和之声闻最远。"}