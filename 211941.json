{"id":"211941","title":"瑞鹤仙·正丹翁初度","dynasty":"宋代","author":"刘辰翁","text":"正丹翁初度。对花满江城，晓莺欲语。崆峒在何处。渐雨过农郊，劝耕问路。州人争观。问坡老、重来是否。把看灯、传说风流，八境尽图新句。如许。老子文章，挥毫立马，脱靴嫌污。太平易作。听父老，歌襦裤。愿使君小住，五风十雨。重见一麸三黍。又天边、飞诏殷勤，说相将去。"}