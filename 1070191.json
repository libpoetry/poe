{"id":"1070191","title":"闻仲嘉叔问继以职事行县道游茶山及诸胜境作寄一首","dynasty":"宋","author":"程俱","text":"春风入山骨，毛甲亦已舒。晨熹被春山，草木清而姝。况乃顾渚源，云关护灵区。阴崖气亦暖，瑞草先春敷。金沙出清泉，甘冽滋芳腴。依依杨柳村，渺渺桑苧居。前瞻大小寒，窈窕穷崎岖。飞流吐明月，转壑千雷车。参天亡陈桧，霜黛郁不枯。当时临春地，变灭成榛芜。安知岁寒质，千载独不渝。大中乾元字，入木蛟鸾俱。薰风想佳句，奇踪典刑馀。独往三住翁，至今有遗墟。真游岂易遇，庶或闻沉榆。饱闻东吴胜，欲往世累拘。二子独幽讨，仙舟继篮舆。林间伯劳飞，茶篚春事初。尚有北枝秀，明空雪千株。幽香发清夜，肝胆生冰壶。王事既料理，清游亦忘劬。遥知山水间，快若纵壑鱼。今我方禄隐，居然卧蜗庐。画墁固无役，反如著辕驹。亦拟浮扁舟，乘春经五湖。收帆白蘋下，令子见潜夫。"}