{"id":"754025","title":"花朝曲","dynasty":"清","author":"陈长生","text":"去岁花朝花已落，十丈残红飘绣幕。今岁花朝花未开，春风不到蛾原来。蛾原已作经年住，欲觅春花无觅处。空馀芳草绿萋萋，愁说王孙从此去。王孙欲归归得无，孤镫深夜听啼乌。此时却忆故园柳，绿到门前第几株。遥知柳绿无人折，都为年年不知别。今朝洒酒酬花神，定祝春花堆似雪。春花似雪不归家，却看他乡雪作花。莫怪花神无赖甚，不移春色到天涯。"}