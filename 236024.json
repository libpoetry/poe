{"id":"236024","title":"某伏蒙丈人佥判出示尝与侍郎郑公浅沙泉唱酬","dynasty":"宋代","author":"李吕","text":"在昔绍圣初，郡英萃朝绅。道乡鼓谏舌，劲气排天阍。雷霆固难犯，鵷鹭皆丧神。独一黄右辖，从容为奏陈。主圣臣则直，攀槛古所闻。龙颜为稍霁，投荒贷斧斤。公亦坐此去，剖符漫朱轮。斯人下世久，蔼然播清芬。袁盎当汉代，引却慎夫人。用舍虽异致，万世嫡庶分。向使李勣辈，将顺恨无门。但谓此家事，一言陷其君。陆贽得罪唐，不测几陨身。阳需以死争，久之理颇伸。不如汉汲黯，同朝有公孙。约议寻即背，巧辞间其臣。於惟我圣宋，涵养士气振。世代有忠鲠，汉唐何足云。且如唐子方，指摘椒房亲。继论灯笼锦，将贬岭外春。君谟立殿坳，开救蒙宽恩。宛陵风雅手，长编纪咏存。嗟嗟此邹黄，袁阳略同群。近则唐与蔡，辈出有弟昆。赤心要无负，肯爱富贵吞。鄙哉贱丈夫，肉食苟朝昏。倾危不遑恤，是非谁与论。前史岂不载，开卷徒沾巾。伏读珠玉书，飘飘若凌云。遐追古作者，宁让圣俞文。顾我亦何人，濡毫来效颦。二贤迹益显，余波激后尘。"}