{"id":"1071350","title":"陪诸公游惠山","dynasty":"宋","author":"汪藻","text":"兹山定中腴，秀色乃如许。连峰积苍润，岚气亦如雨。珍泉不浪出，世俗那得取。群仙作佛供，洒此玉池股。甘寒饮天下，瓶盎走膏乳。儿嬉供茗事，云散入江渚。当源起台殿，下瞰松柏古。巍基首梁宋，爽气接吴楚。我来值佳月，济胜得嵇吕。聊分小苍壁，同振百年羽。跻攀兴未极，落日在林莽。却立望翠屏，中流驻鸣橹。"}