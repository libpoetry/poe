{"id":"608348","title":"于三水口别侍御七弟 其二","dynasty":"明","author":"区大相","text":"迢迢远行迈，行迈暂维舟。维舟白日晚，原野风飕飕。风飕一长望，四顾起沉忧。沉忧非一端，杞国符我谋。仪象迭舛错，人事多愆尤。骀驽服上驷，骅骝弃道周。鸺鹠鸣高树，鸾鷟远丹丘。衢路豺虎啼，城社狐鼠游。嗟哉远行客，举足将安投。不如返故栖，与子共林陬。况乃骨肉分，各念道里悠。子居有令望，我出无良筹。离悲增物感，泪下不可收。"}