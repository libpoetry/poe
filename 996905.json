{"id":"996905","title":"奉答茂衡惠纸长句","dynasty":"宋","author":"黄庭坚","text":"阳山老藤截玉肪，乌田翠竹避寒光。罗侯包赠室生白，明于机上之流黄。愧无征南虿尾手，为写黄门急就章。罗侯相见无杂语，苦问沩山有无句。春草肥牛脱鼻绳，菰蒲野鸭还飞去。故将藤面乞伽陀，愿草惊蛇起风雨。长诗脱纸落秋河，要知溪工下手处。却将冰幅展似君，震旦花开第一祖。"}