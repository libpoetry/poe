{"id":"1249072","title":"葛稚川移居图为友生朱仲矩题","dynasty":"元末明初","author":"王逢","text":"典午三纲紊无纪，贼奴内向伯仁死。辞徵尚蹈公以此，终托丹砂去朝市。千年盛事传画史，野夫获睹朱氏邸。壮肩糇粮幼琴几，杖悬药瓢风靡靡。长襦老婢手执箠，躬驱其羊羊顾子。两犍受牵头角颇，氂厖殿随亦忻喜。公披仙经瞳炯水，琅琅馀音恍入耳。后骖夫人谢钗饵，膝上髫婴玉雪美。句漏尚远罗浮迩，若有函关气腾紫。天丁山灵状僪佹，开凿空青洞扉启。云霞输浆石供髓，二丽精华晨夜委。金光秀发三花蕊，飘飘上升碧寥止。同时许迈行加砥，一门翁孙良可儗，波散豆者颡遗泚。嗟今凡民苦流徙，落木空村泪如洗。"}