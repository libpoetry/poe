{"id":"172278","title":"贺新郎·帖子传新语","dynasty":"宋代","author":"汪晫","text":"帖子传新语。问自来、翰林学士，几多人数。或道江心空铸镜，或道艾人如舞。或更道、冰盘消暑。或道芸香能去蠹，有宫中、斗草盈盈女。都不管，道何许。离骚古意盈洲渚。也莫道、龙舟吊屈，浪花吹雨。只有辟兵符子好，少有词人拈取。谁肯向、帖中道与。绝口用兵两个字，是老臣、忠爱知艰阻。写此句，绛纱缕。"}