{"id":"44349","title":"初春携家青溪","dynasty":"现代","author":"陈三立","text":"溪山佳友朋，不厌寻逐数。当其或违离，梦想然疑作。邂逅偿执袂，倒肠百体跃。返复探数历，昭朗披新濯。积岁狎青溪，风月对残酌。猥羁江海役，绳绠系两脚。晨霁春采动，发兴指东郭。片舸萦波澜，柳芽烟漠漠。铁栅木栏干，莺燕相照灼。戛舷飞笑语，天物偕宿诺。袅袅一线魂，絪缊结芳壑。迤东丽楼台，妇家所卜筑。维船攀欹岸，群稚奔跑犊。遮以迎笑儿，牵引入深竹。兹区信旷奥，峦岫有边幅。终期茅一把，老死作邻曲。谁敢谓必然，蛟虬长眩目。"}