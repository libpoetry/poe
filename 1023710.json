{"id":"1023710","title":"送开上人","dynasty":"宋","author":"释道璨","text":"道人家住庐山寺，信脚东游二千里。三年饱吃浙西饭，不曾咬著浙西米。大川恶拳打不活，石溪浅水浸不死。自言辣手难近傍，祇有痴绝较些子。要从窗下看庐山，归卧溪声山色里。了无玄字涴胸怀，肯将佛法挂唇齿。漠漠重湖五老前，衮衮九江千嶂底。空手携锄种白石，赤脚提篮挈流水。有问参寻事若何，向道今年秋芋多。"}