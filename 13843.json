{"id":"13843","title":"息舟荆溪入阳羡南山游善权寺呈李功曹巨","dynasty":"唐代","author":"羊士谔","text":"结缆兰香渚，柴车上连冈。晏温值初霁，去绕山河长。献岁冰雪尽，细泉生路傍。行披烟杉入，激涧横石梁。层阁表精庐，飞甍切云翔。冲襟得高步，清眺极远方。潭嶂积佳气，荑英多早芳。具观泽国秀，重使春心伤。念遵烦促途，荣利骛隙光。勉君脱冠意，共匿无何乡。"}