{"id":"197489","title":"赠朱道人·道人跨鹤遍天涯","dynasty":"宋代","author":"王柏","text":"道人跨鹤遍天涯，伟观绝景收拾归。点头濡墨茅屋下，乘兴吐出胸中奇。百尺生绡冰样洁，落笔一埽风雨驰。远水拍天穷万折，怪石硗确蹲熊罴。槎石古木蛟龙走，断云寂寞无心飞。淡妆浓抹西子面，天梯石栈猿猱悲。野骑残僧小桥险，酒帘渔棹摇斜晖。生绡有限意难尽，兀坐静境窥天机。岂知造化无尽藏，奔会笔底无盈亏。射洪川幅非我有，且遣楮君百辈供指麾。"}