{"id":"951058","title":"陈文正黄庭帖赞","dynasty":"宋","author":"岳珂","text":"隆兴圣主临盛朝，元臣堂堂冠蝉貂。镇抚百度服天骄，九鼎安固屹莫摇。凛然遗墨松后凋，美锦不裼璞不雕。百年攸熺均童妖，惜我乔木屈艾萧。围棋赌墅意自消，后来伟迹何岧峣。我来郿坞鸟焚巢，乃见拱璧污脂膋。卷藏再拜刻琰瑶，百花藩溷随飘飘。愿续洛谱从午桥，不问处所知春饶。"}