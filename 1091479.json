{"id":"1091479","title":"谢杜丈见过","dynasty":"宋","author":"周孚","text":"短章韵埙篪，大篇谐韶濩。诗中晏平仲，执鞭所欣慕。相望一水远，匏系未得去。轩车贲穷巷，闾里亦惊误。向时苏季子，尝有过情誉。轻身先匹夫，岂不以渠故。茅檐一席地，坐语西日莫。袖中石鼎诗，未出吾已惧。十年风雅学，狭径多窘步。譬如策驽跛，行此九折路。书须圯下得，禅有鳌山悟。祈公不惜口，更举末后句。"}