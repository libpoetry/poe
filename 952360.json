{"id":"952360","title":"有客","dynasty":"宋","author":"林季仲","text":"有客有客，托于空谷。问何以乐，乐彼幽独。矫矫其松，藋藋其竹。微风过之，泠然成曲。岁曰莫止，霰雪交挥。谁与晤语，怀我人斯。我之怀矣，褰裳从之。泥淖伊阻，中心怅而。岂无他人，以翱以翔。意气所亲，不能弭忘。遥遥遗绪，久矣弗扬。之子之秀，吾宗之光。我有薄酒，子试歠兮。雪霁江明，共此月兮。企焉新诗，到蛰窟兮。老子鬅鬙，正愁绝兮。"}