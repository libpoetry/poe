{"id":"314896","title":"台城路·庚辰除夕","dynasty":"现代","author":"龙榆生","text":"寂寥云外鸿音断，羁怀最难消遣。戍鼓连村，霜飙震堞，何物量愁深浅。清尊罢款。怕高烛烧残，暮鸦惊散。暂止将离，未须轻叹故巢换。馀寒随分自忍，万方知共盼，春动葭管。岸柳搓金，江梅缀玉，描入生绡缓展。宵长梦短。看骨肉能全，残魂常恋。唤醒东君，莫教人意懒。"}