{"id":"1167263","title":"和友人许裳题宣平里古藤","dynasty":"唐","author":"张蠙","text":"欲结千年茂，生来便近松。迸根通井润，交叶覆庭秾。历代频更主，盘空渐变龙。昼风圆影乱，宵雨细声重。盖密胜丹桂，层危类远峰。嫩条悬野鼠，枯节叫秋蛩。翠老霜难蚀，皴多藓乍封。几家遥共玩，何寺不堪容。客对忘离榻，僧看误过钟。顷因陪预作，终夕绕枝筇。"}