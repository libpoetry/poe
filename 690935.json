{"id":"690935","title":"元旦词","dynasty":"明","author":"李之世","text":"沿街爆竹闹新晴，车马喧喧彻夜行。侯门深锁真如海，不见阍人报晓更。姣服时妆色色新，东邻逐队过西邻。红蛮笺帖通名氏，刚进厅前就转身。十条街巷九经过，那个相逢不绮罗。呼童好好注名籍，今日门庭好客多。弦管啁啾斗丽华，十分春色半豪家。堂前介福还增寿，过午青衣未散衙。长夜深闺闹不平，百般喧炒试年庚。女童听得鸡声叫，忙杀春妆恼未成。百褶罗裙稳称身，年年打扮庆嘉晨。东家人祝双双寿，莫管侬家二八春。巷南巷北喜匆匆，村酒村肴一般醲。笑杀东邻穷措大，瓦盘菜甲领春风。薰风袅袅度屠苏，争道新年景物殊。莫怪荜门贫似旧，竹窗糊纸换桃符。绀宇平明锁钥开，烧香队队谒如来。僧雏不惯持斋律，密阁安排庆岁杯。祁祁女伴竞新妆，一道欢声绕画廊。殿前数罢阿罗汉，密语叮咛拈佛香。不须扫径与应门，落叶萧萧护短垣。车马自来还自去，几曾片纸到贫轩。谁道春风不世情，朱门偏闹荜门清。山禽未解东君意，犹搅残妆梦不成。油幕香车细惹尘，家家门额贴宜春。朱楼别锁春消息，鸟语莺啼总殢人。十样时妆一样同，青楼日日醉东风。游人只爱春长在，刚到春来恼杀侬。"}