{"id":"534365","title":"此日行呈诸友","dynasty":"明","author":"邱云霄","text":"去年此日游白华，今年此日登乌石。黄花绿酒依然同，白发朱颜叹何及。今年还忆去年事，犹是明年忆今日。丈夫有志非匏瓜，飘荡长江似萍实。年年甘菊与茱萸，总为谁开为谁食。天风吹我石上琴，海月照人山更碧。相逢莫惜尽馀杯，百年欢笑岂有极。君不见当时独鹤辽海归，满地白杨秋露滴。"}