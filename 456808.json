{"id":"456808","title":"阳历新年扫除有得","dynasty":"当代","author":"程滨","text":"蜗居久不治，触处尘与丝。以布轻拂拭，澄澈可鉴眉。对此甫欢喜，游尘复满斯。始知尘与垢，原在空中窥。待汝稍稍懈，乃自款款滋。净之为言静，丝之为言私。欲得大自在，精进莫栖迟。去则从根去，否则唯自欺。洒扫童子事，文公用致知。一室之不扫，何以天下为。"}