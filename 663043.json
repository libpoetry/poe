{"id":"663043","title":"威凤篇赠秘仪之","dynasty":"明","author":"孙绪","text":"丹山有威凤，文彩何翩翩。濡咮天池波，振衣昆崙巅。暮投高冈梧，朝啄玉井莲。和鸣发天籁，高翥凌风烟。灵瑞还自珍，不受污浊缠。黄鹄横四海，抟鹏碍九天。琐琐不肯顾，况与争后先。时从虚恍中，附翼跻群仙。我欲往物色，境地险且偏。浩渺无际涯，青碧难夤缘。魈魑牵我衣，鲸鲵覆我船。我后啼鹧鸪，我前哀杜鹃。我足不得涉，我言不得宣。望之不可即，双泪垂潺湲。愿言览德辉，慰我心旆悬。昔在隆古时，典册闻盘旋。翙翙虞舜廷，雍雍岐山壖。胡为百世后，声迹俱茫然。舜文久不作，空吟威凤篇。"}