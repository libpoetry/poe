{"id":"161421","title":"送黄尚书帅蜀","dynasty":"宋代","author":"王炎","text":"六蜚驻跸临东吴，益州远在西南隅。君王右顾入念虑，选用名德分麟符。文章政事俱第一，袖手未肯持钧枢。清献之清过于水，忠定之信孚豚鱼。二贤寂寂未有继，蜀人惟恐公来迟。溯江万里飞鹢首，祝公善保千金躯。发须未见一丝白，归来便可居丞丞疑。清时缓带镇方面，问民疾苦勤褰帷。颇闻今蜀与昔异，昔日民肥今已臞。愿言细意护根本，要令可与同安危。更须推毂拔人物，勿念折箠笞羌夷。想见明年初下车，锦官城里花正都。四郊按堵但耕凿，春风荡漾随旄麾。遨头一笑父老贺，九重不用忧坤维。"}