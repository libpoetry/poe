{"id":"266652","title":"高阳台·金风扇威，倏逢摇落，身非蒲柳，乃尔悲秋","dynasty":"现代","author":"叶恭绰","text":"镜槛移云，桥波度月，园池俊赏堪怜。半亩秋痕，柳丝催织愁烟。残荷已剩无多叶，映凉波、犹护鸥眠。试扁舟、飞渡清波，佳梦重圆。儿时最忆经行地，几团丝断径，吹絮晴天。短鬓归来，枯枝慵问流年。蓬飘已断乡园计，效忘怀、且语飞仙。更堪寻、屐齿苔踪，青印窗前。"}