{"id":"814868","title":"清平乐 案《今词苑》题作「夜感」。","dynasty":"清","author":"俞士彪","text":"鼠窥窗侧。守着灯儿黑。雨横风狂眠不得。但觉双眸枯涩。春深犹滞天涯。题书再报归期。坐久夜鸿过尽，锦笺搓作团儿。北堂萱草。渐觉垂垂老。甑釜生尘寒夜悄。添得鬓丝多少。啼螀四壁凄凄。停灯犹缀残衣。忽见满阶霜露，伤心病子天涯。羁愁黯黯。忽地成消减。可惜少年空荏苒。双鬓白来谁染。雪风不住敲窗。夜深冻灭银釭。客里已多憔悴，病时倍觉凄凉。柳塘花陌。点点鹃红滴。池上小楼楼上客。不肯做些将息。阿谁解唱新词。倩他隔岸红儿。曲罢盈盈不语，水风遥递相思。"}