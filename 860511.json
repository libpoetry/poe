{"id":"860511","title":"石门洞","dynasty":"宋","author":"王孝严","text":"天下洞天三十六，玄鹤洞天一仙谷。两山对峙一如门，深崖百丈垂飞瀑。青牛往矣不复见，白云空锁故山麓。奇哉胜地得人胜，至今俗客来忘俗。向来我实劳梦想，一旦登临快心目。寻师访道语未罢，扶藜上朝玄水渌。九天云绽漏?雨，一沼波翻溅琼玉。亭高喷雪逼人寒，地冷风霜满空蔌。老龙底事不知倦，雷泽千年无断续。必是分潢天上来，便欲穷源驾黄鹄。康乐曾登最高处，谪仙几向岩前宿。壁间禅压已有诗，想见思泉倾万斛。安得前人不道句，更与羲仙醉时读。千峰如峡苍波束，二十四滩犹箭速。转头溪风一棹寒，但效双凫到山曲。"}