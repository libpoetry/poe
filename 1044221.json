{"id":"1044221","title":"会师宰","dynasty":"宋","author":"范纯仁","text":"忆昨相逢际，风喧洛城春。芳菲供愁眼，衣袂偕京尘。艰难各之适，会合宁逡巡。君归来何时，我约赴无因。自此还相望，渴臆生埃尘。晚岁留故丘，山村寂无邻。落日送樵牧，苍烟起荆榛。季弟自城至，开颜慰天伦。遽言长者车，相过止来晨。兹遇出意表，俟迎屡冠巾。寒途马历历，幽扉犬狺狺。野夫竞走报，似能喜佳宾。空堂揖颜色，和气相氤氲。开尊共灯烛，笑语何谆谆。朝游禹门寺，暮历清伊滨。危龛俨金像，远波舒翠鳞。石楼最清绝，就宿同裯茵。滩声夜逾急，天然谢韶钧。閒淡尽物理，至乐还天真。人生足羁束，此会尤难频。所期道义心，白首长相亲。"}