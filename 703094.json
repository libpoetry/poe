{"id":"703094","title":"远志楼","dynasty":"明","author":"谢重华","text":"西临湖水为镜，背负青山作屏。山既同仁者寿，湖应得圣之清。悬榻俗宾自少，居楼侠骨偏尊。只容明月入户，独许清风扫门。楼上閒披古史，瓮头自泼新醅。生平愿此足矣，富贵吾何有哉。风骤花颠欲舞，日斜鸟倦知还。乐事三杯白酒，生涯一片青山。罗浮四百奇峰，排闼送青入座。非关我爱名山，名山自来亲我。"}