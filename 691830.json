{"id":"691830","title":"卧疾二首","dynasty":"明","author":"李梦阳","text":"寒飙振疏牖，十日岁华改。王孙怨修路，芳草若相待。寸心百虑婴，移疾屡朝晦。范甑蛛网生，翟门雀罗在。叹息中林蕙，望望何能采。眠疴感岁晏，中意长刺刺。展策不能读，对酒寡欢怿。晨风激幽林，坚冰满川泽。短景不可驻，倏忽变昕夕。飞云迅南征，归鸟厉其翼。地北常苦寒，寤寐想温域。"}