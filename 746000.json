{"id":"746000","title":"蒲涧寺","dynasty":"清","author":"黄玉衡","text":"我身如浮萍，江湖久浪迹。我心如定僧，溪山自耽寂。颇闻蒲涧境，幽僻似畴昔。劳劳尘网牵，数载靳登陟。挈伴偶然至，踏遍苔藓碧。古木荒烟屯，悬泉皓雪积。诸峰淡欲无，万籁暗犹激。孤鹤飘然来，对我如旧识。仙草不留根，灵风回绝壁。石纹延远绿，松阴翳微黑。不知藤萝中，云散满山白。徙倚神忽超，吟啸机渐息。安得从安期，乞我万古宅。"}