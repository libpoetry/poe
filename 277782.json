{"id":"277782","title":"送终·凄凄感凉气","dynasty":"清代","author":"李宪噩","text":"凄凄感凉气，微雨霁中宵。平明戒徒侣，送子归东郊。淹留复何益，临发转摇摇。出门看远道，荒草延中皋。昔归从此路，与子渡河桥。念今不复返，回视庐宇遥。收泪促前征，隔垄望松梢。左右循常仪，黾勉肆其劳。片时尚喧聒，终当永寂寥。临穴抚长恸，决绝在今朝。黄土一收覆，白杨正萧萧。"}