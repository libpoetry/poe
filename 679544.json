{"id":"679544","title":"送吕山人往邯郸谒吕祖祠","dynasty":"明","author":"杨巍","text":"我读枕中记，已厌邯郸尘。君去访灵迹，复临漳水滨。漳水西来几百里，长途日晚红尘起。行人只解问黄梁，不悟卢生今亦死。旧日丛台今若何，沧海桑田变已多。名利驰驱人易老，白头犹向祠前过。祠内真君是阿祖，清宵应得梦中语。落落区寰吾与汝，终南太白在何处。玄关消息肯相传，与君去去学长年。"}