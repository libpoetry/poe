{"id":"602342","title":"读彦吉羼提斋稿有赋","dynasty":"明","author":"陈履","text":"邹君挺南服，艺苑早腾茂。心与梁溪澄，神并惠山秀。朗照烱玄扃，藻思泄灵窦。腹笥盈珠玑，毫端绚文绣。猥余岭南子，谫谫诚固陋。多年独瞻向，此日相邂逅。既欣耦仙侣，复喜共春昼。载酒时过从，试效洪钟叩。名言捷响答，邃义密鳞辏。忽忽合樗怀，沾沾嗜兰臭。伊昔吹律人，后身是君否。奚期当末路，乃得遂奇遘。君情最潇洒，曾不厌狂谬。检点白云编，怡然向余授。焚香坐披玩，光采生户牖。古色远山碧，清韵寒泉溜。依稀金石鸣，恍惚丝竹奏。俄惊鸾凤翔，倏骇蛟龙吼。那论雕虫技，堪誇斲轮手。尔时风雅振，中原富才薮。彬彬作者流，翩翩骋驰骤。争云驾曹刘，竟谓隶韦柳。价即连城瑜，享必千金帚。苍素随所珍，雌黄在人口。上下百馀年，衡鉴竟谁究。惟君卓高踪，迥矣迈夷丑。鼎立王李间，未判孰先后。岂但称寡俦，便可垂不朽。宝此胜璠玙，何以报琼玖。愿言挹词波，自把尘臆漱。"}