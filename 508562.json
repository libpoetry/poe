{"id":"508562","title":"题竹寿太常李先生立之","dynasty":"明","author":"倪谦","text":"乙未五月十二日，乃是太常先生之诞辰。肯堂献寿写绿玉，薰风满座清无尘。高堂四壁悬长幅，我独爱此看不足。眉寿应期卫武同，满劝霞觞咏淇澳。先生美质玉粹温，步玉早登金马门。只今容台挺高节，叶叶雨露涵天恩。一片岁寒心，千古箫韶意，老去终为清庙器。虞廷九奏凤来仪，好恊至和鸣盛世，飘飘正带淩云气。"}