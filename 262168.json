{"id":"262168","title":"瑞龙吟·和清真","dynasty":"现代","author":"吕碧城","text":"横塘路。还又冶叶抽条，繁英辞树。最怜老去方回，断魂尚恋，芳尘送处。悄延伫。愁见唾茸珠络，旧时朱户。蠹笺暗褪芸香，不堪重认，题红密语。苦忆前游如梦，翠裙长曳，锦襜低舞。巢燕归来，雕梁春好非故。余哀零怨，写尽闲词句。更谁见，梨云沁影，隔花微步。春共行云去。吴蚕未蜕，犹牵病绪，织就愁千缕。酿一寸，芳心黄梅酸雨。罘罳闷倚，倦怀谁絮。"}