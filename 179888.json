{"id":"179888","title":"送樊漕移帅泸南","dynasty":"宋代","author":"李流谦","text":"金龙直岁当玄冥，忆公剖竹江阳城。碧鸡坊中驻千骑。裁诗饯送双旌行。逢人到处说项斯，岂贱子故唯先盟。一官泮水谢推挽，挟策仍许从诸生。只词华衮岂易得，再以荐墨光姓名。一朝去我生怊怅，呱呱欲作啼雏婴。向来宦海四十年，白首一节无斜倾。只今耆旧直可数，曷不往矣司机衡。诏书连年到西蜀，归田秦上群儿惊。西财夷蜑惟稽颡，男耕女织鼓不鸣。庙堂彻桑戒无事，下友臣护烦老成。犬羊腥膻亦人耳，悦安恶扰皆其情。不须谈兵但饮酒，帅非尔帅仍父兄。秋光如水浸行色，牙纛猎猎风有声。毡褐迎道沸群獠。弓刀绕帐森千兵。丈夫未遂调燮事，华皓得此亦足荣。观公畜德有余地，如海既酌随复盈。晚福衮衮盖未艾，善颂何以歌箫笙。更须书考二十四，永与松鹤同坚清。"}