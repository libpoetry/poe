{"id":"768570","title":"摸鱼儿 雨","dynasty":"清","author":"沈岸登","text":"但庭前、楝花风过，疏疏零落阶砌。朝云未破重帏梦，故作廉纤天气。春去矣。拚满眼、红酣绿唾留无计。踏青曾几。自挑菜归来，湔裙去后，镇日小门闭。更慵把，镜槛帘钩挂起。离迷还乱人意。无边烟草天涯路，留却狂夫归骑。最恨是。辜负了、双鬟小凤钗头腻。谁怜不寐。任午梦将愁，夜篝做冷，听到打窗细。"}