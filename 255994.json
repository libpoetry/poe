{"id":"255994","title":"虞舜卿送橙酒","dynasty":"金朝","author":"李纯甫","text":"屏山持律不作诗，砚尘笔秃萦蛛丝。枯肠燥吻思戛戛，法当以酒疏瀹之。何物督邮风味恶，枨触閒愁无处著。苦思新酿压橙香，世间那有扬州鹤。乞诗送酒并柴门，瀛洲仙裔令公孙。肺肠愤痒芒角出，倾泻长句如翻盆。怪汝胸中云梦大，老我眼皮危塞破。径呼短李与黔王，快取锦囊收玉唾。"}