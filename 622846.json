{"id":"622846","title":"三月三日龙门舟次","dynasty":"明","author":"郭之奇","text":"三月三日春气足，春浮海外无拘束。千舻百苇载春流，春山春水为谁绿。自居涯角四经春，满怀春事畴堪属。清明上巳漫从时，洗旧淘新未免俗。无花无酒对烟风，远望高歌尽一曲。岂知歌尽出春愁，一寸柔肠春断续。春初春仲又春三，九十春光如转烛。春光于世独何求，久客依人多忤触。人生有情空自毒。春去春回那可赎。我亦欲东与春归，安能居此为春促。"}