{"id":"199099","title":"游鹿门不果","dynasty":"宋代","author":"曾巩","text":"方舟下秋濑，已远汉南城。念昔在郡日，苦为尘网婴。低心就薄禄，实负山水情。鹿门最秀发，十里行松柽。宿幌白云影，入窗流水声。庞公昔抱道，遯世此躬耕。风雨塞天地，伺晨独先鸣。故岩但闻说，已觉醒朝酲。及兹道途出，谓谐猿鹤迎。顾值深泞阻，独怜幽思并。不踏苏岭石，虚作襄阳行。"}