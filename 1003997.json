{"id":"1003997","title":"中元节日登舟赴官巴西兄侄偕亲友追送三十里乃别相顾悽黯舟行得此诗以寄","dynasty":"宋","author":"程公许","text":"随牒倦尘土，归梦长纷纭。及归岁阻饥，负米良艰勤。细摹食粥帖，长歌送穷文。忽捧毛生檄，往撷鲁宫芹。元方与犹子，念我当离群。折柬期诸彦，褰裳集江濆。追送三十里，酒炙罗缤纷。夜航语达旦，掺袂俄夕曛。汀芦黯回首，风萍怅轻分。时危事远役，所遇无一欣。元戎调新律，笑谈静边氛。容我坐无毡，峨冠诵皇坟。采兰劝加餐，伐木友多闻。诸君志姱修，未可恬耕耘。努力崇令猷，时来皆青云。"}