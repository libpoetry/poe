{"id":"238557","title":"要君·圣人戒要君","dynasty":"宋代","author":"高斯得","text":"圣人戒要君，春秋罪同弑。推此无上心，将何所不至。近者凶相归，决烈谁能比。群愚惑其迹，咸谓给夺志。老夫非圣人，固知决无是。或问何以知，答云非奥祠。岂有患失夫，能为勇退事。未闻介推归，留母以为质。府中俱荡析，般移到花卉。殿前卒二百，辇载填城市。都人尨其愚，家家失欢喜。讙言真不返，剥剥竞弹指。朝士独可怜，一朝失怙恃。联章乞还相，留莽无少异。天王虽圣明，勉徇非得已。御前金字牌，一日数十置。冠盖何纷纷，排日遣郎吏。端明奉玺书，侍郎传睿旨。师王袖亲批，祈恳流涕泗。相公卧愈坚，那肯乐山起。陛下如迫臣，臣当还故里。群使骇其言，连名奏天陛。安知夜半舟，已渡曹娥水。新亭候徒劳，刘裕已还第。狄青度昆仑，李愬擒元济。忍於君父前，用此军中诡。一劳可永逸，所欲已称遂。从今政事堂，深根且固蒂。愿已惬臧孙，专当逾季氏。上苍孔威神，那知从汝未。"}