{"id":"979404","title":"次韵文潜忆杨翰林元素家淮上夜饮作","dynasty":"宋","author":"晁补之","text":"老人得坐安若山，畏寒缩颈衣裘间。不如公子拥樽酒，诗材春乱词涛翻。想见杨家美人出，玉面朱唇映琴瑟。冰船著炬光照淮，雪乱风筵饮方逸。只今愁坐私自怜，寒书冻砚尘满前。人生何者非昨梦，还如归去散花天。老人已复形槁木，真幻那知然不然。蚓鸣小鼎藜羹熟，闭眼圆蒲不是禅。"}