{"id":"471794","title":"宝鸡县张仙洞中长歌行次壁间谢高泉韵","dynasty":"明","author":"赵贞吉","text":"去国何迟迟，青山一丈携。春风已三月，逐虎桃花蹊。既闻粪金牛，又传化宝鸡。仰首笑碧落，拂袖凌丹梯。左虬右文豹，稳驾无人挤。如何牧马滨，尚有问津迷。劳因豚往贺，诡从禽遇奚。惜哉昆吾锋，徒有斫沟泥。所以衡门士，折矢释孤麛。上冈抱黄犊，枢户衣皲犁。中心藏皓洁，面上蒙黝黧。家有黄口儿，倚户饥苦啼。掉头去不顾，吾道无忧栖。邈哉大雅初，高征供蒸黎。淳风逝不处，去水无回低。因思驻吾颜，刀圭丸粉提。身轻骑八骏，联三十二蹄。仙人五城楼，玄圃岌而跻。玉匣简隐诀，金书撷幽题。誓断区中缘，岂云藏会稽。九州黑子耳，千载谁能徯。忽然俯宗国，脊局心予凄。我有峨嵋家，结茅聊可栖。且当弥远驾，乐志西山西。"}