{"id":"1110481","title":"张希元承事挽词二首","dynasty":"宋","author":"孙觌","text":"秀发豪眉覆两颧，身长九尺地行仙。楚人尚记庚寅日，晋客浑疑甲子年。批凤玺书光洗眼，刻鸠灵杖稳随肩。世人欲计吾公事，膝上郎君雪满颠。门外魌头引葬箫，寥寥穗帐北山椒。槐宫一梦惊三世，蓂殿千龄数七朝。此夜骑星上南极，他年跨鹤下东辽。摩挲铜狄长安道，试问飞车傥可招。"}