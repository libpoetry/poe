{"id":"685807","title":"秋兴二首","dynasty":"明","author":"丘浚","text":"秋来百虫号，各自悲其生。物情尚有感，况乃骨肉情。幽幽堂背花，岁晚雪色零。忘忧更不忘，日夕忧思增。嗟尔客游子，胡为常远行。孟秋雨初霁，虚馆生晚凉。悲风振木末，激烈流清商。寒蝉抱叶悲，哀鸿叫云翔。蚯蚓出其窍，蛜蝛鸣在房。螀蛩鸣我前，蟋蟀鸣我旁。物各感其时，岂必皆不平。而我于此际，兀然坐欲僵。凄然动我心，冥思搜枯肠。壮哉秋声赋，三叹思欧阳。兰台一何卑，戚戚徒尔伤。"}