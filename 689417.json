{"id":"689417","title":"上赵王","dynasty":"明","author":"佘翔","text":"朱邸如云王气中，邺都形胜万年雄。自从汉室分茅后，带砺山河誓始终。君王乐善汉东平，几度褒章下玉京。端拱由来无一事，龙楼清夜望金茎。桐叶分封不计年，汉家隆准更谁贤。小山却慕淮南道，招隐还歌丛桂篇。芙蓉池上擅风流，今代宗藩古帝州。借问西园飞盖夜，何人托乘月中游。"}