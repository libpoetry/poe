{"id":"713802","title":"题陆天浥泰山图","dynasty":"明末清初","author":"屈大均","text":"海中日涌声如雷，天门夜半鸿濛开。天鸡鼓翼波震荡，金银宫阙东飞来。此时丈人峰上客，日华嘘噏荡精魄，东君玉颜在咫尺。扶桑万朵红复红，玉女三千笑口同。丹青虽神画不得，朝霞倏忽吹成风。千岩万壑太古色，秦代苍松人不识。图成慎勿置金箱，留与人间见胸臆。"}