{"id":"958817","title":"洞庭君山辞","dynasty":"宋","author":"郑起","text":"山为君兮水为臣，水为臣兮象为兵。君有定位兮兵无定形，知山知水兮知君臣之性情。不知师不知比兮又奚知用兵之精。余经山之外兮睹山水之杳冥，佳气葱郁兮或天香而龙腥。烟云变化兮或狗状而人形，风涛汹涌兮或崖立而天平。或夕阳兮渔歌，或晓霜兮钟声。或雪下兮雁叫，或夜半兮鼍鸣。或仙人张乐兮霞佩之軿軿，或神丁从驾兮车骑之辚辚。冬寒春暖兮湖草几番之青青，今来古往兮人物几代之废兴。嗟余行役兮顾鬓影之星星，无由登山临水兮与鸥鹭盟。北风吹袂兮又将之荆，徘徊不忍去兮聊以歌而行。"}