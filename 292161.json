{"id":"292161","title":"齐天乐·葺薆园粗完题壁","dynasty":"现代","author":"张慎仪","text":"避嚣小隐林深处，近在少城城畔。屡浼蚁营，屋烦蜗载，题作慰蹉跎馆。回廊涉遍。上树杪茅茨，一揩倦眼。燕燕莺莺，自来自去谁拘管。浮生莫慨蓬转。者闲适风景，让我先占。新绿最阴，颓红閟馥，都与好怀相绾。尘缘隔断。有两版丛书，足供消遣。高卧北窗，觉羲皇未远。"}