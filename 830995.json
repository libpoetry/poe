{"id":"830995","title":"玲珑四犯 花朝","dynasty":"清末民国初","author":"程颂万","text":"今日花朝，昨宵残酒，小楼春思无据。梦黏杨柳影，泪泫樱桃雨。尊前鬓丝几缕。悄东风、糁成飞絮。瘦蝶偎燕，冷鸳憎暝，空绕曲廊步。阑干柳阴迷路。问沉吟掏遍，纤印何许。恼他双燕子，没个商量语。天涯剩有榆钱在，空赠与、莺边行旅。伤倦羽。只带眼都移旧处。"}