{"id":"523158","title":"题画扫笔成诗","dynasty":"明","author":"李梦阳","text":"去年得归离江州，七日遂登黄鹤楼。南风捲江浩呼汹，豗轰欲翻鹦鹉洲。七泽莽昧不入眼，孤舟屈曲襄河转。数月巳掷檀家湖，梦飞每到羊公岘。岘脚山南东道楼，秦川公子醉悲秋。槛边斑竹古犹活，云石寂寞苍梧愁。重华驭遥不可叫，白沙黑猿疏树幽。看图彷佛曾游处，素壁青天汉水流。"}