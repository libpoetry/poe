{"id":"1113723","title":"和同院梅花","dynasty":"宋","author":"李正民","text":"岁残万木冻如痴，聚窟飘香起玉肌。韵胜自依山谷里，肤清偏称月明时。且看雪后微微折，只怕风前细细吹。蓬岛瑶池空入梦，不将清兴属芳枝。孤标无物可相宜，浅浅娇黄点素肌。曾向扬州动诗兴，不劳杜宇啭芳时。高情已与云为友，冷艳仍愁雪共吹。自笑刚肠如铁石，难陪徐庾赋南枝。清真淡薄正相宜，肯使赪容透玉肌。自倚怀冰难受染，何妨凌雪独先时。烟迷远树依稀见，风度回塘取次吹。闻说江南春信早，凭君折取最繁枝。"}