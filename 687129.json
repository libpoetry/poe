{"id":"687129","title":"行路难二首","dynasty":"明","author":"刘绩","text":"奉君蓬池之鲜鲙，郢水玉色之春醪。百金蟠龙之宝带，五纹翔鸾之翠袍。人生贵贱骨同朽，及时为乐意始豪。盛年一去不再返，勿令心苦形复劳。不见梁王旧池苑，石麟圯壤没蓬蒿。君不见盆中丝，须臾改变朱与绿。男儿重交谊，何为中路多反覆。忆昔感君相与深，白日青天矢寸心。一言忤意成蒂芥，金石之好为消沈。四座且勿叹，听我抚节歌路难。空传管鲍旧时事，古人节槩今人看。落落园中松柏树，几曾霜雪一摧残。"}