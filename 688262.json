{"id":"688262","title":"岁暮山中即事","dynasty":"明","author":"朱浙","text":"爱此山中好，迢遥山路斜。梅树我自种，萧条开数花。好风递微香，初日影交加。培根斸新出，扶倾著横叉。抚视穷日夕，曛黑未还家。种梅山径边，下有牛羊道。童竖恣攀翻，纠缠易枯槁。殷勤谢邻翁，爱此寒花好。放牧须前山，前山足丰草。此树亦易种，瘦地难为春。铁骨抱奇石，隔岁翳荒榛。群雀噪寒枝，憔悴依霜筠。栽培肆余力，成阴属他辰。甘与木石居，谁非草莽臣。明日是除日，向此山中来。百卉俱已腓，寒花为我开。冷淡聊自娱，自非调羹才。裴徊未忍去，安知岁月催。"}