{"id":"466886","title":"新编系列剧《天龙八部》 第二卷八首","dynasty":"当代","author":"杨启宇","text":"疗人一例饮芒硝，再世华佗脉理高。旧鬼烦冤新鬼哭，终南山下草萧萧。薏苡明珠不易分，竟将鸩毒冒甘醇。羊头狗肉虽云假，犹是天良未泯人。横行市井没毛虫，十万金钱买诰封。从此西装革履样，真教刮目认阿蒙。乱头粗服走飞车，酗酒叼烟意气奢。骂谱拳经皆习遍，路人侧目霸王花。百码长街溅血红，飞车直撞更横冲。绝怜一死三伤后，犹自安然靠座中。追升杀跌炒熊牛，倏尔多空已洗筹。刮尽锱铢归黑洞，一家欢喜万家愁。闭门哄斗气轩昂，外战从来是外行。气煞九原高太尉，虾孙蟹子太郎当。逐臭追膻碰壁蝇，惯从小道觅新闻。凭君笔下观天象，尽见银河是脱星。"}