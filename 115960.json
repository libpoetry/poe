{"id":"115960","title":"西山寒溪·兹行颇闲暇","dynasty":"宋代","author":"张耒","text":"兹行颇闲暇，聊此山水间。幸有所携人，臭味同一源。山溪并修涧，嘉木间蒲莲。杉松鸣古刹，始觉此溪寒。孤亭出屋背，石磴相牵攀。迎客穷道人，俯偻须眉斑。释子具粗粝，虽贫有余欢。午登西山去，路作九曲弯。山禽惯不惊，夏木秀且繁。缅怀紫髯公，奠玉祠天坛。豪强有遗韵，兴废无留观。空岩一泓泉，引予掏清甘。至人悲热恼，遗此消昏烦。我茶非世间，天上苍月团。为尔惜不得，烹瀹浇晨餐。深谷晚易阴，快雨时斑斑。但见夹道松，龙髯湿苍颜。念我亦闲人，屏居闭紫关。不使倒珠玉，济我胸中悭。之官亦漫浪，遇胜却盘桓。平生据顽钝，信命傲忧患。言归徒旅疲，就荫休征鞍。却视来时舟，一叶系荒湾。"}