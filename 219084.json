{"id":"219084","title":"赠叶伯永·忆昨辛巳秋","dynasty":"宋代","author":"章甫","text":"忆昨辛巳秋，张帆过仪真。别君适荆楚，寤寐怀故人。狂寇初败盟，道路多纷纭。思君不可见，疑君堕边尘。寄书无处所，消息何时闻。去年我东来，泊船旧江津。始遣访生死，戎马乃駸駸。仓皇径南渡，忧畏损精神。仲冬丹阳馆，惊喜忽见君。执手两无语，才泪欲沾巾。嗟予漫奔走，万里长酸辛。念君两鬓白，依然生理贫。开口论兵势，直气摩青云。长揖动卿相，囊封登帝阍。当路颇知己，拟活西江鳞。鲸波泛大海，去结山东民。誓将三寸舌，成此百世勋。艰难得生还，和议已复伸。智略无所施，裋褐还逡巡。藏名酒肆中，悲歌阅芳辰。兴阑却顾我，相对南风薰。宛宛昔别地，倏然今四春。江山不改旧，世事凡几新。是非既未定，泾渭何当分。余生各加餐，此外不须云。"}