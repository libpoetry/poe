{"id":"532890","title":"仙人白鹿图同高比部伯宗作","dynasty":"明","author":"黎民表","text":"长安日暮尘沙愁，张镫置酒客为留。青山忽然在旅舍，满堂木叶风飕飗。山下长松复崛强，径路逼侧岩石幽。黄冠似是仙人流，控驭白鹿如龙虬。神情森爽散冰雪，紫芝照耀青云裘。琅函玉斧插翠笼，羽扇冰弦挂杖头。将凌三山穷五岳，暂游少别俱千秋。白茆反琐守丹汞，洞门欲去还夷犹。吁嗟此图仅盈尺，能令坐客开胸臆。散发思攀岭上云，枕流愿得溪中石。名羁利绁为何人，羡尔霞踪少拘迫。我家行来岁月久，白鹤玄猿怨萧索。诃林实落虞翻苑，金汋烟销葛洪宅。低头?面胡为乎，瑶草琪花梦中隔。远讨须寻缩地方，思归终假排空翮。"}