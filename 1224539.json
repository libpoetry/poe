{"id":"1224539","title":"贯草草南归伯生秘监方晨赴经筵驰诗见别舟中次韵俟便答寄兼简伯庸赞善","dynasty":"元","author":"柳贯","text":"讲经《白虎论》，载笔承明入。此事岂在予，鹓鸾正高集。乞身去江湖，幸矣归期及。于何君子心，缱缱念朋习。新诗比绣段，重赠当珍袭。因怜菅蒯材，分寸强纫缉。赖承廷凤辉，庶遂谷驹絷。皇猷待润色，在治时所急。服惟絺会明，基藉台莱立。斯文仗公等，别袂不须执。"}