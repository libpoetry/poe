{"id":"543351","title":"又拟古八首 其五","dynasty":"明","author":"胡应麟","text":"朝登北邙山，徘徊望陵谷。荒坟何累累，狐兔自相触。白杨夹修途，黄泉蔽层曲。伤彼潜寐人，年命一何速。生存宇宙间，行乐苦不足。驱车暮归来，鸣筝燕华屋。北里扬清音，南邻荐新曲。亲知从我游，被御纨与縠。相对各尽觞，良夜更秉烛。荣名耀百代，转盼同初旭。亮无乔松寿，谁能伤局促。"}