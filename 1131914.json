{"id":"1131914","title":"和陶渊明饮酒诗","dynasty":"宋","author":"滕岑","text":"风浪渺平陆，吾行将安之。酒中有乐国，犹是太古时。孰云道里长，一觞自臻兹。不知有先死，况复忧与疑。何辞日一往，蟹螯正堪持。拿舟漾明月，把酒对青山。月影涵山扉，妙处端难言。回觞劝鸥鹭，吾与尔忘年。适意祇自知，讵可他人传。人性政自静，动者乃妄情。纷纷相倾夺，富贵与功名。形存神已亡，嗟汝难久生。岂知旷士怀，古井波不惊。醪酒辅吾体，不待金丹成。今我思故里，身不能奋飞。登高眺山川，孰知予心悲。却思大化中，万类本无依。何者为我庐，是处皆可归。幽忧不自释，齿发日变衰。不如倾兹酒，杯行无固违。秋风入我室，百虫自相喧。中夜卧不周，起视河汉偏。念我平生友，托体归青山。游魂往何方，千载不复还。人生共如此，但醉勿复言。古人不可见，滔滔天下是。渊明舍之归，惜此三径毁。樽中幸有酒，饮事付自尔。我观饮酒诗，信矣质而绮。堂堂东坡公，文章万人英。尝和饮酒诗，曲尽今古情。平生不解饮，而独喜客倾。仇池一仙去，九韶瘖不鸣。不知几百年，斯人还复生。嵇康故人达，醉中凛英姿。因送孤飞鸿，手抚枯桐枝。聊将弦上意，寓此胸中奇。才高身不容，谅非人力为。麟伤终可叹，龙化真难羁。我游桐君山，霁色天地开。秋水净远瞩，秋山入奇怀。兹游有夙约，所愿喜不乖。岩岩彼高阁，上有浮云栖。其下插奫沦，百尺不见泥。同来二三友，斗酒相戏谐。笑语飞鸟上，醉眼风烟迷。醒时日已堕，明月照我回。壮士志四方，小夫守一隅。所禀既殊科，所趣亦异涂。毋论贤与愚，等为造物驱。岂如饮家流，一醉不愿馀。两忘适与莫，毕世醉乡居。煌煌佳菊花，开遍溪傍道。后时难独立，得伴秋光老。孤芳迫霜露，采采及未槁。浮我白玉醪，色香相媚好。悠然尽数酌，人弃我所宝。一榻醉曲肱，何必游人表。止酒盟诸神，覆杯未几时。有客苦相劝，持杯前致辞。人生足烦恼，至乐实在兹。欲饮恐渝盟，不饮客见疑。我性本嗜饮，强止良自欺。为客尽一醉，惟神其听之。嗣宗初亦仕，偶爱东平境。复求步兵尉，在职未尝醒。当世疾如仇，妙音谁复领。吾详竹林人，此士诚脱颖。至今群虱喻，言与丹青炳。佳辰菊始华，白衣适尔至。开樽且复坐，径向丛边醉。陶死向千载，风流孰其次。达人岂在酒，寓意乃为贵。吾知元亮贤，嗜酒不嗜味。爱酒扬子云，家世一区宅。校书登天禄，落拓聊寓迹。彼视汉公卿，何啻相什百。著书效周易，人笑玄尚白。傥非桓谭辈，诋诮谁与惜。佛氏苦戒酒，详见所译经。谓人诸罪业，多以酒故成。酒岂能造罪，心为物变更。心空罪亦空，径造金仙庭。今我举兹酒，聊救饥肠鸣。虽云违佛戒，初匪堕俗情。少小慕至道，壮大无所得。岁月忽如流，行年向不惑。尔来涉忧患，视听半昏塞。谁能更苦辛，举战蛮触国。但愿常醉眠，万事付一默。有客衣百衲，狂言如病风。一饮至数斗，醉卧官道中。我尝延之饮，问对略可通。告我珠异雀，无轻发其弓。昔人揣才力，宁隐不愿仕。仕者要及物，隐者止为己。禄丰责已重，外劳中愧耻。何如未仕时，优游安井里。吾观隐者传，沉湎亦见纪。而于公卿辈，小累讥不止。布衣有真乐，势位何足恃。是非俱幻影，妄别伪与真。世界如空华，谩分浇与淳。古人今何在，千载一梦新。唐虞且空虚，岂复有隋秦。况我此之身，天地一微尘。区区欲徇世，用力嗟徒勤。迩来稍自悟，遂与杯酌亲。世味如嚼蜡，说酒犹生津。朝醉忘盥颒，暮醉忘冠巾。世人自我异，我岂异世人。"}