{"id":"491385","title":"述怀一首别表兄严允升之兴国","dynasty":"明","author":"刘崧","text":"我始束发时，出居城东郛。兄从濠上来，青裾如短凫。父母共爱惜，两两相携扶。读书本不多，颇好弄墨朱。暮拾草上萤，晨探花间雏。缀文暗矜衒，学字缪拟摹。登床夺砚笔，入室窥庖厨。诟怒或暂违，欢欣复同娱。时来饮美酒，终不事樗蒲。俱为乡党怜，自许如联珠。稍长各辞家，东西趋道涂。饥寒两契阔，千里长睢盱。论心怆无梦，揽镜觉有须。岁时骨肉聚，俯仰亲情俱。我父寔尔舅，尔母为我姑。十年递倾逝，顾影怜羁孤。嗟尔前年春，妻子复殒徂。空庭閟白日，苔藓生檐枢。尔兄亦早丧，有子居僧庐。削发岂高士，承宗寔良图。去年避兵难，闻窜五岭隅。归来见颜色，窃喜雉脱罦。昨聆遘寒疾，服食幸少苏。所依弱妹存，亦苦贫病拘。如何便诀绝，孑孑复远趋。山雨晴少泥，林华正纷敷。紫燕亦高飞，春城沸笙竽。我惭识字来，奇蹇多忧虞。所以遁幽谷，远从耕钓徒。兹晨怅言别，有酒得更沽。感激少小怀，临分重蹰踟。五月蒲艾香，九月有菊萸。故园恐芜没，归候焉得逾。武姥泉石嘉，远驾尚可纡。庶慰同心契，慎保千金躯。"}