{"id":"688070","title":"题希陶诗卷","dynasty":"明","author":"朱同","text":"典午忽兮不可寻，靖节感慨何其深。赤松终遂博浪击，孤竹肯改西山心。百年事异有兴废，旷代志同无古今。希陶果解前人意，述酒雄篇时一吟。奕世宗家不乏贤，衣冠犹见璧珠联。甘为彭泽归来后，欲究庖牺未画前。酒熟但邀邻舍饮，书成应付子孙传。思乡游子情何限，安得相从濯涧泉。"}