{"id":"743029","title":"飞越岭","dynasty":"清","author":"杨揆","text":"沈黎古边郡，颇觉山水恶。凌晨过清溪，迎面耸厓崿。元和置县废，遗址失城郭。岿然峻岭存，拔地上寥廓。艰危攀石磴，百折势盘礴。阴霾惨冥冥，蜚廉肆威虐。囚涧伏蛟蜃，腾空断雕鹗。苕亭见邛崃，修坂天际落。蝮蛇何蓁蓁，吐瘴昏旦错。毒厉能中人，奚敢试徒搏。其巅尤崚嶒，虹栋构飞阁。莽莽控番夷，天然设扃钥。西陲倚屏障，造化非苟作。险可一夫守，隘岂五丁凿。经春霜威严，不夜磷火爝。丛灌走魑魅，穹岫啸猿玃。平生跳荡心，顾盼成骇愕。著足借蟠藤，扪手怯朽索。我欲图真形，放笔写岩壑。缥缈无端倪，方壶定惭怍。"}