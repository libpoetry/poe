{"id":"697195","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也","dynasty":"明","author":"胡应麟","text":"中年真诀至人传，晚岁仍参佛祖禅。夜雪尚疑中岳顶，朝霞俄赴大罗前。黄金阙近双龙驻，白玉楼高万象悬。为问仙都题记者，几家词笔并如椽。才名伯仲世争奇，并握隋和照海湄。大野正看仪凤日，荒郊俄遇泣麟时。惟应翰墨留千载，盛有文章落四夷。烨烨鸡林传赏遍，悬金宁俟国门知。作赋东南见大夫，平将彩笔擅菰芦。青衿问字环三省，白帻传诗尽五湖。辽海客归应化鹤，缑山人去定飞凫。天瓢万斛金茎满，肯忆黄公旧酒垆。绰约仙山大海东，神人何事暂乘风。裁花已见潘安似，掷果将无卫玠同。入座朝霞明远岫，披襟寒月挂长空。屋梁此夜看颜色，犹作当时梦寐中。紫绶金章白玉珂，风流谁柰使君何。文雄剩欲誇天宝，句好宁甘压永和。大斗十千倾绿蚁，崇台二八贮青蛾。名园一别空回首，满眼霜棱折芰荷。宿世含毫自右军，池头秋色照鹅群。吴中骤贵乌丝纸，海内争传白练裙。片石嵯峨枯树赋，千金零落送梨文。空馀太极台前榜，大笔高悬驻彩云。三年移疾住吴阊，不改清斋旧太常。岂谓龙蛇能作谶，坐令鸿雁不成行。游同兜率非天姥，秩主遮须胜夜郎。犹忆向来尊酒兴，乱山风雪灞桥傍。总角携书到上林，华筵何处不招寻。淮南桂树枝枝赋，蓟北梅花片片吟。斜日剑锋双黯淡，暮年书札半浮沉。钟期一去弦堪绝，碎折床头叔夜琴。"}