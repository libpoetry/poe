{"id":"223371","title":"齐天乐·一窗烟雨不除草","dynasty":"宋代","author":"张炎","text":"一窗烟雨不除草。移家静藏深窈。东晋图书，南山杞菊，谁识幽居怀抱。疏阴未扫。叹乔木犹存，易分残照。慷慨悲歌，故人多向近来老。相逢何事欠早。爱吟心共苦，此意难表。野水无鸥，闲门断柳，不满清风一笑。荷衣制了。待寻壑经丘，溯云孤啸。学取渊明，抱琴归去好。"}