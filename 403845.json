{"id":"403845","title":"东风第一枝 和敏庵锦城除夕韵","dynasty":"近现代末当代初","author":"张伯驹","text":"爆竹催春，灯花送夕，一家千里孤馆。故乡梦阻关河，异客情分冰炭。牵衣儿女，尚未解、长安萦念。听隔邻、彻夜欢声，争羡酒香炉暖。雪初霁，梅英照眼。风不冷、柳丝掠面。桃符都换新楣，燕巢还寻旧苑。芙蓉江上，望云榭、如遮重幔。想此心、早到京华，飞过水千山万。"}