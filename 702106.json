{"id":"702106","title":"壬午秋有鹤降于吏部庭见素翁和白岩诸公有作予亦步韵二首","dynasty":"明","author":"湛若水","text":"月作衣裳云作行，秋高毛翮引风长。自天降兆非无意，此地恩波定益瀼。赋性莫须求净土，乘轩孰与在江乡。遗音种种虞罗者，愧尔谋身实善藏。小黠纷纷笑大痴，高标插翅与群疑。鹳行误戴丹砂子，燕尾兼衣白雪谁。独立可忘三岛日，长鸣欲彻九天时。主人况有梅花月，饮啄尤堪自蹑追。"}