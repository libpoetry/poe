{"id":"104465","title":"送侯孝杰殿丞签判潞州","dynasty":"宋代","author":"梅尧臣","text":"同在洛阳时，交游尽豪杰。倏忽三十年，浮沈渐磨灭。惟余一二人，或位冠夔禼。我今在若亡，似竹空有节。人皆欲吹置，老硬不可截。君自缑山来，别我不畏热。言作潞从事，家贫禄仕切。六月上太行，辛勤非计拙。天当气候凉，清风自骚屑。虽云数日劳，斗与炎蒸绝。君本公王孙，才行实修洁。锵锵发英声，莹莹如佩玦。是为君子器，终见不渝涅。相逢未易期，梦寐归鼓枻。"}