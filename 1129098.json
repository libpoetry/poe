{"id":"1129098","title":"金刚随机无尽颂 无法可得分第二十二","dynasty":"宋","author":"释印肃","text":"佛得菩提法，然灯默不答。无法可得耶，妙理还周匝。为无所得耶，穷理绝纤瑕。不可得中得，无碍亦无遮。信知如是是，如是是非是。真如无是非，咄哉休瞌睡。如是□些些，翠竹与黄花。打鼓弄琵琶，还我一会家。迦叶金襕外，多少人不会。应以色求我，不妨沦劫背。相如玉片瑕，翳眼有空花。投机不施笏，定动岂能差。只知闻信马，髑髅遍天下。是他无不知，忙忙浑昼夜。不觉误随车，迷己为他家。指南却作北，妄意绕天涯。"}