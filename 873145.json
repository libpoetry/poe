{"id":"873145","title":"望海潮","dynasty":"宋","author":"刘一止","text":"垂杨深院，啼莺清昼，东风细绕檐牙。野色乱春，娇云捧日，燕翻蝶舞交加。温诏下天涯。早画船飞楫，叠鼓鸣挝。共挽旌幢，缓留丝竹醉韶华。江都自古豪夸。正迷楼堕絮，月观吹花。玉扆眷深，金瓯望重，何人暗草黄麻。归路接堤沙。宴上林风月，紫阙烟霞。凤检飞来，便将春色到朝家。"}