{"id":"771867","title":"夏初以来，四境不靖，园中花事就芜。届残腊，始报安堵。爰修小园，招诸韵士雅集，各有佳作。予忝主位，乃强颜续成五排一首","dynasty":"清","author":"林占梅","text":"鼙鼓声才歇，园林兴欲颠。百忧宽此日，三揖进群贤。圃晚犹存菊，池空已谢莲。老梅争腊放，弱柳待春眠。诗社供金佛，花瓢养水仙。堂虚陈古器，几净列琼筵。绿酿葡萄熟，红包橘柚鲜。㽐㽑尝异果，潋滟挹流泉。茶沸铜瓶火，香浮宝鼎烟。音清琴互抚，景好韵同联。剧饮应中圣，幽思定入禅。囊收昌谷句，墨洒薛涛笺。东阁吟堪继，西园宴并传。云龙常契合，岁月任催迁。豪气欣长夜，高谈达晓天。酒阑灯灺后，馀趣尚悠然。"}