{"id":"786514","title":"登望，不胜今昔兴衰之感；慨焉贼之","dynasty":"清","author":"洪繻","text":"东望青山西望海，海山苍苍犹未改。陵谷荒凉人物衰，海上空留涨痕在！往年海上浮汉槎，牛斗星辰路不差。稛载珠玑通越峤，运输琛赆贡京华。楼船岁揽洋川米，津市春封北苑茶。齐地鱼盐兼蜃蛤，秦山竹木连桑麻。牛羊孳乳量千谷，朝射豪猪暮糜鹿。渔山猎水不可穷，虞泽衡林曷胜牧！云梦藷蔗伞山糖，玉屑琼霜煮豫樟。江陵之橘洞庭柑，锡山有金号不祥。其馀百物纷难谱，飞走植潜踰郑圃。田上上错赋中中，东南海岱称腴土。为忆台湾全盛时，举袂成幕襼成帷。土木衣锦兽粱肉，馀粮栖亩民无饥。处处耕凿人歌舞，家家纨绮户书诗。只今版图沦化外，万方玉帛无王会。民间衣食尽锱铢，闾左生谋皆课最。细针密缕无所逃，零落衣冠为驵侩。事后争思故国宽，眼前虏尉仍虏官。新丰鸡犬何家入？举头但见海漫漫。"}