{"id":"527679","title":"吕黄门画竹歌","dynasty":"明","author":"何景明","text":"黄门持此竹，云是温徽笔。初闻一叶扫风雨，迥出千竿贯霜日。层沙曲涧开烟湍，高天云影楼榭寒。黄门峻节与之比，手排阊阖呈琅玕。琅玕摧折凤不食，咆哮虎豹天门黑。鸱鸣鴂啼百草死，谁看青青满林色。君收此幅今西行，雷电随入蒲州城。龙盘嶰谷山中石，更待伶伦截凤笙。"}