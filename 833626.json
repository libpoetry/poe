{"id":"833626","title":"洞仙歌 其一 淇泉姬人归自吴中，君适有北山之役，赋此调之","dynasty":"清末民国初","author":"樊增祥","text":"茱萸绣幰，载青腰玉女，重返鹣巢最深处。正薰炉烟润，一晌偎人，罗袖底、还带江南杏雨。一年银浦隔，桃叶迎归，重咏白团扇中句。无赖是星轺，北望金城，偏杨柳、青青如许。但乞取、珂骖早归来，莫忘了云屏，翠眉长聚。"}