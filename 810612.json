{"id":"810612","title":"六幕山访南宋宫入斜","dynasty":"清","author":"文静玉","text":"从古蛾眉怨入宫，长门老死后庭空。几堆浅土秋阴里，无数残碑暮雨中。晋代玉弓惊谢奂，汉家金碗失卢充。江山半壁朝廷小，一样怜香葬落红。花明雪艳谢飙轮，玉瘗香埋委路尘。霞帔自怜萤照晚，《霓裳》渐化蝶衣新。空江白雁凄才鬼，冷月红鹃哭丽人。二十四堆春草绿，可怜三十六宫春。中官麦饭酹斜曛，萧寺残钟入暮云。颈饰丹青留钿轴，腕阑金翠涴苔纹。花香吴寺还刘寺，草暗阎坟又贾坟。同是春山一抔土，胜他青冢葬明君。赋罢游仙赋梦华，青山曲处玉钩斜。空馀禾黍迷春燕，无复棠梨散暮鸦。鹦鹉楼台非故国，凤凰宫阙又谁家。更怜竺国双经匣，开落冬青一树花。"}