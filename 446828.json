{"id":"446828","title":"醉蓬莱 游天池，雨。导游与言，西王母乃","dynasty":"当代","author":"蔡淑萍","text":"对流岚湿重，碧树寒生，雪峰之下。脉脉盈盈，一湖清无价。遥想当年，绮窗开处，有似神人者。云佩霓裳，琪花映鬓，黛眉新画。八骏踟蹰，蹴云回首，莽莽苍苍，牧歌盈野。三载为期，许玉杯重把。细雨凄迷，凤阙何处，问倩谁能话？偶送清弦，松风泉响，几星毡舍。"}