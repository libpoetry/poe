{"id":"764779","title":"齐天乐  升平嘉宴记恩","dynasty":"清","author":"严绳孙","text":"春来罢习昆明战，甲兵洱海初洗。翠叠尧蓂，青眠汉柳，鱼钥千门宵启。炉薰鹊尾。袅火凤流苏，烛龙垂地。梦入钧天，始知身是玉皇吏。宸游此时最喜。敕云韶屡舞，鹤羽交醉。百和香浓，三光酒满，拜手逡巡还起。升平乐事。许殿上赓歌，柏梁新制。带月归迟，六街平似水。"}