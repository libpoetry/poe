{"id":"742572","title":"望罗浮山有怀海屏","dynasty":"清","author":"吴询","text":"伊人已云逝，山水忆知音。夙志期远游，依依见我心。我心飞上罗浮岛，绿萝花开覆烟草。鲍靓由来亲隐沦，葛洪于此开怀抱。遥见飞云跨鹤来，手持白玉荷花杯。尔家仙客五百载，驱鸡已上松风台。松风台上飞流霞，松风台下沽酒家。可知月落参横夜，惟有寒梅一树花。"}