{"id":"1244106","title":"和罗明信见寄","dynasty":"元末明初","author":"郭钰","text":"忆昔罗浮遇仙伯，河润九里分馀泽。翻云覆雨几晨昏，到今犹作飘蓬客。平生论交无浅深，抱琴但欲求知音。脩竹晚风留独坐，落花春昼愁孤吟。遥望君家片云隔，短竹化龙不堪策。醉语狂谈礼法疏，知君于我终无责。天寒雨冷我欲归，君诗满纸龙蛇飞。去燕来鸿增感慨，兔丝松树长相依。"}