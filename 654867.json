{"id":"654867","title":"题湖山雨意图","dynasty":"明","author":"倪岳","text":"湖云欲雨湿不飞，千山万山烟雾迷。翻崖拥壑忽已暝，白日半没青天低。模糊乱压云梦泽，掩映乾坤渐昏黑。浦溆争投渔子舟，岚光净锁幽人宅。雷輷电走风更豪，彷佛捲去檐头茅。幽人惊起不敢睡，耳边但觉苍龙号。苍龙变化鼓馀勇，瞥起直上惊汹涌。山木微茫猿狖啼，虹霓明灭蛟鼍恐。霹雳列缺乘云来，连峰峭壁皆崩摧。青冥浩荡不可测，沉沉一镜当中开。鱼虾带去半空落，水天顷刻皆回薄。势凌五岳自峥嵘，忽转孤岩已冥寞。影响奔腾雨意深，须臾过眼气萧森。定知四海沾濡意，足慰三农渴望心。秖今炎炎苦天旱，退食披图发长叹。谁解为霖振槁枯，空对遗编读云汉。"}