{"id":"553415","title":"惜日短岁十二月二日同诸友访环中老鲍恂于西溪隐居蒙留款谈论欢洽岂无一言以记之遂命题云各赋一首嗟夫在心为志发言为诗观其所作盖可见矣","dynasty":"明","author":"程本立","text":"我志在千古，此生无百年。百年亦苦短，白日如奔川。光阴旦复旦，把镜心茫然。历看古贤杰，勋业照简编。安能不努力，坐待雪满颠。羲和驾六龙，为我迟迟鞭。"}