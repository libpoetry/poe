{"id":"519465","title":"端阳日池亭对雨","dynasty":"明","author":"朱诚泳","text":"何事秦人怜楚节，家家蒲酒相怡悦。苫居嗟我久忘情，停诵蓼莪罢朝谒。肩舆暂出坐池亭，悠然喜见南山青。忽惊头上黑云起，四檐飞瀑声泠泠。却忆吴侬当此日，竞渡龙舟逞飞疾。锦幖夺得气凌人，不管沈骸坠蛟室。从来楚俗恤无辜，千古犹怜屈大夫。角黍綵丝传故事，三闾精爽今存无。为话前贤挥玉麈，汨罗江远伤遭遇。离骚读罢鉴前王，谩听淋漓池上雨。"}