{"id":"580835","title":"送周少宰册封秦府便道省墓","dynasty":"明","author":"梁储","text":"自绍箕裘后，人推阆苑仙。早成知国器，内美是家传。职系宫函左，经谭黼座边。效劳时已久，图报日弥坚。世际龙飞运，公当凤至年。奉常初赐服，宗伯已随肩。眷此铨衡地，还资旧学贤。品题才最美，论荐德为先。圣代分封远，藩邦胤祚延。载劳持汉节，衔命向秦川。世子承恩后，王宫接燕前。山河陈带砺，民物语旬宣。薄览南山胜，旋挥北路鞭。故园当马首，先陇拜牛眠。灯火论乡俗，牲醪费俸钱。阙廷虽在迩，桑梓故难捐。二月莺花动，群贤想望专。祇应天咫尺，长在寸心悬。"}