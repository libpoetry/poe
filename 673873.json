{"id":"673873","title":"十月七日同黄敬之宿源口舟中有怀谢行忠上舍","dynasty":"明","author":"谢廷柱","text":"好山能留人，源口舟夜泊。于时冬初交，微雨晓来作。推篷稍露坐，顿觉双袖薄。月上山影高，溪寒水痕落。澄波浸疏星，霜林出危阁。且教息尘想，岂但休倦脚。会意有敬之，细话举杯勺。天空万籁静，未觉景寂莫。悠然发遐想，三华旧游乐。吾宗老上舍，高韵比孤鹤。载酒看青山，吟诗望寥廓。幽事难尽纡，旷怀讵能度。美人天一方，使我胸怀恶。安得生羽翰，飞来共清酌。"}