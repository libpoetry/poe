{"id":"1193601","title":"女冠子","dynasty":"唐","author":"牛峤","text":"绿云高髻，点翠匀红时世。月如眉，浅笑含双靥，低声唱小词。眼看惟恐化，魂荡欲相随。玉趾回娇步，约佳期。锦江烟水，卓女烧春浓美。小檀霞，绣带芙蓉帐，金钗芍药花。额黄侵腻发，臂钏透红纱。柳暗莺啼处，认郎家。星冠霞帔，住在蕊珠宫里。佩丁当，明翠摇蝉翼，纤圭理宿妆。醮坛春草绿，药院杏花香。青鸟传心事，寄刘郎。双飞双舞，春昼后园莺语。卷罗帏，锦字书封了，银河雁过迟。鸳鸯排宝帐，豆蔻绣连枝。不语匀珠泪，落花时。"}