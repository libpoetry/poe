{"id":"760980","title":"庆春宫 桥西新营后溪植援杂花幽树，经秋成阴，时有冷客登楼醵饮，萧然托寄，辄付伧歌。","dynasty":"清","author":"郑文焯","text":"窗岫遥青，帘波空翠，卧临画里江城。斜月琴床，低花衣桁，枕溪疏绮多明。几枝霜橹，暮寒迸西楼雁声。小阑红袖，倚遍珍丛，玉笛谁横。歌尘一片凄清，别岸垂杨，曾见藏莺。屏烛秋啼，镜花春影，赋愁空费閒情。旧游吟境，梦云隔蓬莱几程。仙才自惜，莫枉山中，猿鹤知名。"}