{"id":"1068017","title":"题吴成伯家文与可所画晚霭横春图","dynasty":"宋","author":"李彭","text":"湖州手参造化炉，墨君老稚俱扶疏。含毫回作晚霭戏，凭轩丹青浑欲无。雨声忽破鸟行急，木末尚挂穷猿呼。衰翁将雏来荡桨，挽引斜晖到渔网。岚昏那计目力长，厓倾欲陟天梯往。湖州虽仆妙相存，此画他年人更珍。但恐君家风雨夜，山川断取不无神。"}