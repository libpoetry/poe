{"id":"680158","title":"朝阳鸣凤行","dynasty":"明","author":"陈政","text":"君不见朔风吹云鲸海东，晓珠飞出扶桑红。山巅鸣凤声一振，百鸟喧啾皆下风。我闻凤凰产丹穴，火德之精和气钟。耸身五色炫文采，举翮万里摩苍穹。回翔周览始一集，积石下有黄河通。来仪舜韶协，鸣岐周业隆。方今圣人御神极，穷荒绝域皆来宗。复从千仞览德辉，瑞应四海歌时雍。琼枝自有琳琅实，食性岂与凡禽同。鸱枭逐逐谁所放，嚇以腐鼠何愚蒙。"}