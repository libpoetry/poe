{"id":"13861","title":"送李虞仲秀才归东都因寄元李二友","dynasty":"唐代","author":"杨巨源","text":"高翼闲未倦，孤云旷无期。晴霞海西畔，秋草燕南时。邺中多上才，耿耿丹霄姿。顾我于逆旅，与君发光仪。同将儒者方，获忝携人知。幽兰与芳佩，寒玉锵美词。旧友在伊洛，鸣蝉思山陂。到来再春风，梦尽双琼枝。素业且无负，青冥殊未迟。南桥天气好，脉脉一相思。"}