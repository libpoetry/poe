{"id":"614167","title":"题东山草堂十六韵","dynasty":"明","author":"李之世","text":"白社怜同调，青林羡独栖。一亭依绝巘，千涧注回溪。割汉飞甍出，撑空古木齐。磨崖开碧洞，凿道俯丹梯。泉冽笼鹅沼，山芳种药畦。鹤巢窥幔稳，燕语掠檐低。坐揽群峰尽，行穿一径迷。垂萝纷网户，嫩柳曲缘堤。塔影连奎阁，钟声度古提。居然濠濮想，何异武陵溪。搜景穷无象，冥思悟有倪。清言霏捉麈，玄夜破然犀。书满邺侯架，灯悬太乙藜。花间时梦蝶，云里忽闻鸡。旧好移尊入，新诗研露题。不须投井辖，多暇此攀跻。"}