{"id":"469407","title":"游五泄六首（各有序） 其三 白龙井","dynasty":"明","author":"陶望龄","text":"招提万山里，门与苍崖对。尝闻白龙井，窈出清溪外。沿洄未觉远，忽抵前山背。半壁仙屋深，回峰洞门碍。奇峦互倾仄，飞溜各形态。厓松老将化，石笋看来大。磐谷戴土耕，寒苗接流溉。蹊幽生晚畏，径转添新爱。已谓人境穷，蓦与村翁会。息肩支短策，洗足坐鸣濑。但见玄发垂，安能辨年辈。因知云雾间，神仙宛焉在。"}