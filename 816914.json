{"id":"816914","title":"夏日偶至山姜村因过渔唱轩寻造蒙斋侍郎墓次感旧述事","dynasty":"清","author":"谢重辉","text":"柳老莺残打麦时，望中院落起人思。萧闲山馆沈蛛网，曲折回廊上兔丝。抚景不堪长恋恋，感知聊为去迟迟。回头胜迹今成梦，吻喝何因共一卮。丈四高坟宿草深，初栽松柏已成阴。丰碑颇悉生前事，誓墓微徵死后心。雄辨思来犹约略，风仪无计可追寻。三年留得生刍在，腹痛谁知忍到今。"}