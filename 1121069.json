{"id":"1121069","title":"后江行十绝","dynasty":"宋","author":"岳珂","text":"日日征帆上水风，掀天雪浪骇鱼龙。不须检校江行历，知过云山几万重。远村烟暝牛羊下，近岸波澄鸥鹭閒。一抹斜阳江似镜，天移小景向人间。指点神鸦送客樯，江山回首郁苍苍。吴朝千载兴亡地，极目长淮恨更长。拥骑年时忆往来，旧时行处半莓苔。山云勒驾应频笑，又是江南勾当回。夕舂正是隔前溪，江路行人犹未归。我笑卧龙成底事，晨光尽欠踏熹微。叫着渔郎急掉头，一声别浦听莲讴。山遥水远应同趣，我亦青帘问酒楼。湓波已近见康庐，风月烟云自卷舒。白鸟归来閒似我，向山深处认巢居。官牌夹外少人烟，商妇琵琶久断弦。司马青衫不须泣，江鸥对我正忻然。西望沙羡东秣陵，湓江中道是归程。柳阴系缆人归后，频有黄鹂三四声。人生最好是归来，六月火云溶雪醅。散发晞风须一醉，月明携簟又凉台。"}