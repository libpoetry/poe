{"id":"733870","title":"河决","dynasty":"清","author":"王又旦","text":"襄樊一水东下潜，高风吹浪何时恬。百川之长背卑谦，五月五日忧如惔。二女拥佩手掺掺，黑旗皂幢锦作幨。乃与土德有猜嫌，欺尔微弱较钝铦。大呼其类无巨纤，猵獭鲮鲤鲂鱮鳒。三足六眸奉令严，河伯砐硪衣襜襜。山崩厓圮意不厌，若通顼冥威势兼。乃使神蜧肆诐憸，招屏翳遂遣飞廉。望舒离虎警夜占，长云不断雨??。十旬茫昧乌与蟾，地轴坼裂如缟綅。泣诉于帝乞光炎，帝曰彼势不可钳。奔逸不异马脱柑，郢南灾祲日益添。有田无岁无苍蒹，修筑徒劳邑中黔。五才递用亦互歼，呜呼其苦在茅檐。"}