{"id":"1121524","title":"勉李愿中五首","dynasty":"宋","author":"罗从彦","text":"圣道由来自坦夷，休迷佛学惑他岐。死灰槁本浑无用，缘置心官不肯思。不开鸡犬闹桑麻，仁宅安居是我家。耕种情田勤礼义，眼前风物任繁华。今古乾坤共此身，安身须是且安民。临深履薄缘何事，祇恐操心近矢人。彩笔书空空不染，利刀割水水无痕。人心但得如空水，与物自然无怨恩。权门来往绝行踪，一片闲云过九峰。不似在家贫亦好，水边林下养疏慵。"}