{"id":"457924","title":"曳尾龟行游歌","dynasty":"当代","author":"卢青山","text":"耸耸面壁背亦壁，壁中有人夹壁隙。负壁而游枕壁居，嗟予与壁二而一。短爪短爪如断桨，划地而前等波辟；长尾长尾何悠哉，曳于泥涂扫于石。奔走之疾蜗牛惊，步态之美企鹅嫉。曰行曰坐悉皆卧，一生匍匐不能立。卑身处秽已大佳，纵欲翻身力不及。岢岢有陆洋洋水，邀予往还两不失。鲸鲨虎兕固能雄，其如彼此天渊隔。昂首掉臂行涂间，倘遇人物避涂侧。偶然有敌怒来攻，蒙头一缩如箭疾。长爪利齿奈我何，我有二甲厚盈尺。难既已矣头始伸，前瞻后顾足复出。今日游东明日西，佳山好水略一息。天尚能覆地亦载，以此终老何所惜。二壁二壁扛复扛，长尾长尾拽复拽。"}