{"id":"675348","title":"渼陂子还山歌","dynasty":"明","author":"王廷相","text":"少微宫中星彩蚀，先生归来盘白石。终南山前玉光发，先生采苓歌明月。明月徒照青林人，开花落花空恼春。春风入门两佳客，委坠枯槁羞常伦。飘翩鸾鹤本难疋，出没蛟龙自有神。君不见风云不发李飞将，奴史封侯取卿相。敬通文章绝世奇，垂老蓬蒿苦相向。古来万事安足辩，谁向蓬莱问清浅。池鱼城火今何辞，白璧苍蝇讵能染。太乙山，渼陂水，摇荡晴春几千里。长日独弹琴，青天时隐几。不为枯查悲逝波，且倚幽兰赏佳士。佳士栖碧山，浮云任往还。著书弥岁月，消息满人间。人间五岳庆云开，天上六龙白日回。东山终为苍生出，绮皓还因嗣帝来。嗟予留滞秦城东，鄠杜风流在眼中。梅花雪落空惆怅，明日关门自转蓬。"}