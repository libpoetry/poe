{"id":"234093","title":"登紫微崖·富池大信江千里","dynasty":"宋代","author":"程珌","text":"富池大信江千里，三日醉卧烟蓬底。晓来推蓬登断岸，因忆牧之呼屐齿。九华隆隆闸天脊，微云低度差参是。百唤牧之如不闻，剥脱尘痕见文字。今年十月天未霜，木叶留露光嶷嶷。兴亡风流不可论，苍松怪石还如此。我今与予陟层巅，酌酒赋诗云乐只。后来谁复是牧之，斜阳归路芙蓉水。"}