{"id":"982719","title":"游仙二首 其二","dynasty":"宋","author":"秦观","text":"云车自天来，驾言游混茫。手持太一节，身佩使者章。龙虎傍夭矫，马龟伏以翔。朝元紫微上，所睹浩难量。宝网结万珠，参伍相焜煌。花品不知数，妙英拆玄房。宫殿随人身，处处辄清凉。危髾擢贞玉，高谢人间妆。二三古须眉，冠云带含光。遗我飞霞佩，副以明月珰。再拜敬服之，百毛发灵香。"}