{"id":"821095","title":"齐天乐 答行严见怀之作","dynasty":"清末近现代初","author":"汪东","text":"桂林山水经游遍，新篇又盈襟袖。玉宇高寒，斜阳晼晚，都付词人消受。分离未久。笑饭颗山前，也因诗瘦。满目兵尘，侧身天地更怀旧。苍生伫公再起，乍闻前席对，英辨驰骤。促坐传觞，分曹斗韵，重忆沧江病叟。凭书到否。正野静林昏，乱鸦啼后。暗搅归心，近来浓似酒。"}