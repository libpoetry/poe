{"id":"308497","title":"氐州第一·小除重泊，仍和《片玉》","dynasty":"清代","author":"陈洵","text":"飞雪江梅，妆榭尚懒，花风似惜年小。画烛通春，行云载梦，心逐孤鸿缥缈。归草烟光，淡淡向、蒙鸥微照。永日游情，经过倦迹，渡头人老。渐苦辞年诗思少。最先念、翠围红绕。镜底逢欢，歌边感旧，准拟归闲抱。比佳期、天更远，帘帏下、重温语笑。一晌无聊，待追寻、花晞蝶晓。"}