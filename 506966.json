{"id":"506966","title":"题御史曹习古推篷清趣图","dynasty":"明","author":"杨荣","text":"青年揽辔临三吴，清宵举棹经西湖。西湖湖上月初出，推篷对月思林逋。逋仙旧宅无人住，尚有寒梅千万树。老干槎牙屈铁垂，嫩蕊参差雪花坠。暗香细逐东风来，疏影横斜照绿苔。夜深寒气沁肌骨，眼前清绝无纤埃。湖边又似湘江曲，傍有千竿万竿竹。密叶纷如金错刀，高枝森若琅玕玉。云际何人吹玉笙，清音彷佛鸾凤声。此君自昔重高节，乃与梅花同结盟。须臾月落东方白，满眼犹馀霜雪色。道逢四明一老翁，为拂生绡洒香墨。笔力精妙意无穷，御史冰霜节操同。朝回静坐一披玩，恍在西湖湘水东。"}