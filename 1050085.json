{"id":"1050085","title":"蒋颖叔要予同赋平云阁","dynasty":"宋","author":"郭祥正","text":"宣城多名山，诗人旧经历。独无平云篇，煞怯作者敌。不然灵祇护，晦此神女色。留与无心人，开轩初占得。群奔万马放，片堕孤鹰击。缕缕蚕茧抽，枞枞羽林直。恍随片月散，又逐岚光滴。缟带裁未成，蛟绡瑩无隔。苍龙奋修鳞，皓鹤舒春翼。天墀耸群玉，胡阵望鸣镝。尤怜欲雪时，铁甲万里黑。变化固无穷，想象岂尽识。贤哉谪御史，注目倚寒壁。吟非宋玉赋，心在汉皇席。愁来把樽酒，薄咏继朝夕。迷魂招屈贾，大句压甫白。初屯念经纶，作解须霹雳。终朝去为霖，未信长抱石。卷舒能及时，慰此长太息。诗言我枯疏，返类群儿剧。君探骊颔珠，不惮海神惜。更当俟来唱，研尽廷圭墨。"}