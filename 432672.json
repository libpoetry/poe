{"id":"432672","title":"江上四首","dynasty":"近现代","author":"庞俊","text":"一径冲寒过小桥，劫馀村郭草全凋。百年高阁孤铃在，独自风来语寂寥。渔翁疏懒鬓俱华，吹雪鱼肥未要叉。老共鸬鹚争一饱，孤舟蓑笠便成家。北风猎猎欲飞沙，树杪炊烟直更斜。几日江干黄叶尽，一枝枝有露栖鸦。江上春痕上柳枝，寺门瑟瑟午钟迟。梅根苔活游人少，落叶声中看打碑。"}