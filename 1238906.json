{"id":"1238906","title":"题王粲登楼图","dynasty":"元末明初","author":"杨维桢","text":"临洮水涸铜人毁，西园青青草千里。秦川公子走乱离，瘦马疲童面如鬼。俊君威名跨海南，虎视走鹿何眈眈。可怜膝下尽豚犬，谁复大厦收楩楠？落月楼头髀空拊，目断神州隔风雨。平生不识大耳公，座上客归丞相府。春深铜雀眼中蒿，揽涕尚复思登高。江山破碎非旧土，版图何日还金刀。荆台高楼已荆棘，丹青写赋工何益。君不见袁家有客能骂贼，将军头风重草檄。"}