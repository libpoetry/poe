{"id":"1213226","title":"冬至日白霫道中偶成录寄朱叔茂郎中叚惟德鲁子翚二都司仍希于张白高参议郭干卿治书与两司幕长及按敦郎中邢孟直诸公处以区区薄况达之","dynasty":"元","author":"曹伯启","text":"槲叶萧萧朔吹寒，山行病瘦怯衣单。驰驱一带滦江险，彷佛重经蜀道难。旅邸僦床虽自愧，绣衣持斧要同看。穷途恰值书云节，秫酒糠灯语夜阑。"}