{"id":"1127341","title":"怀东嘉先生因诵老坡今谁主文字公合把旌旄作十小诗奉寄","dynasty":"宋","author":"喻良能","text":"文章无正体，源浚流乃深。能者主宰之，古来非独今。大雅久不作，淳风日浇漓。挽回既狂澜，此道非公谁。三赋成会稽，四集始东楚。一洗凡马空，斯文有宗主。对策婉而切，奏疏忠且纯。风行水自波，至哉天下文。退之在元和，昌言主文字。扬镳踵芳尘，公乎得无意。作诗必坡老，作文必欧公。欲知鸣道心，端与二公同。直道盖中朝，雄名横六合。吾道其非邪，胡为未舟楫。三让始循墙，一麾尝屡把。夔门德政碑，深镵仍大写。不见我公久，摇摇动心旌。敢以一瓣香，为公罄精诚。苏公亦有言，公合把旌旄。庶使湛辈名，亦与岘山高。"}