{"id":"1109516","title":"送恭叔兄赴省二首","dynasty":"宋","author":"刘宰","text":"秋荐吴江北雁来，几看文阵夺标回。鸰飞鹊喜情何限，龙化鹏抟兆有开。礼部定知当一得，大廷端可压群才。春秋正学非阿世，莫作公孙愧草莱。睎骥长惭马不前，著鞭何意在君先。须惩牛后羞馀子，独占鳌头下九天。上苑未须誇得意，道山共拟便登仙。虽然富贵浮云等，要使功名在简编。"}