{"id":"568969","title":"冯京兆先生挂冠其子咸甫赴公车言别需一言之赠","dynasty":"明","author":"王世贞","text":"冯唐厌郎署，拂衣卧沧洲。有子字王孙，颇与史长游。冥志越三坟，英风隘九州。飘然赴公车，甲第焉足酬。三语司空掾，一疏富人侯。鄙意稍不然，良玉戒暗投。不睹长安市，谈笑生戈矛。桃李驾春风，献态不自羞。憔悴离根株，零落委道周。窃窥松与柏，偃蹇若潜虬。郁作清庙材，竟为匠石收。出当承八柱，处当傲千秋。"}