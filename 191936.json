{"id":"191936","title":"哭吕伯恭郎中舟行寄诸友","dynasty":"宋代","author":"陈傅良","text":"去年上溪船，落日建安旐。今年上溪船，濡露金华草。当代能几人，胡不白发早。念昔会合时，心事得倾倒。倚庐鱼鼓夜，联辔鸡人晓。遐搜接混茫，细剖入幽眇。挹注隘溟渤，扶携薄穹昊。斯文何契阔，之子复凋槁。百年在无穷，寥郭一过鸟。家人徵旧闻，学者拾余稿。区区存万一，散逸谁可保。君看鲁论上，彭寿颜回夭。于今悬日月，岂必言语好。傥无后来者，泯没秋毫小。南浮吴蜀会，北顾关河杳。怀哉各努力，人物古来少。"}