{"id":"660496","title":"次韵咏芍药酬雪湖","dynasty":"明","author":"谢迁","text":"春来玩芳浩无尽，凌乱秾华与时竞。最怜红药殿馀春，当阶凝露埃尘净。林塘一径斜通幽，煖风扇动烟雾收。佳人懒妆日高起，翻身欲舞低含羞。翠钿步摇纷可撮，霞佩玲珑欲霏屑。未须金带围已奇，独占瑶台地尤绝。养花天气阴复晴，缃帘半捲虚窗明。玉缸春酒舌不饮，蔗浆茗椀真双清。君家池馆旧分种，两地相望人比重。酒杯无分亦颇同，花前想见吟肩耸。看花莫论媸与妍，閒中适意俱悠然。夏莲秋菊各随偶，对景且复陶馀年。花开花落等閒过，世事如花漫高卧。赏心无惜杖藜频，君若歌时我来和。"}