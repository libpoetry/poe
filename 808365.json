{"id":"808365","title":"十月六日同朱大桂芳孙大星衍城南晚步","dynasty":"清","author":"洪亮吉","text":"十日五日一出游，原上草木初辞秋。惜哉岁歉寡欢思，且觅二子吟穷愁。市中扰扰无百家，落日鼓已鸣官衙。饥民入市竞挐攫，野店插竹凭拦遮。故人住近宫墙左，破壁经时有烟火。吏病无能索市租，客来聊复供山果。芒鞋日晚踏市尘，城上月出光愁人。斜阳欲没尚未没，照曜树顶栖鸟嗔。城南城北荒途永，城里蓬蒿余百顷。桧柏难寻隐士坛，辘轳已断仙人井。前时一雨润麦田，短麦稍喜抽平阡。已看黄口竭樵采，忍听白发谈丰年。道旁一辈还相告，曰昨征西捷书到。百斛襄船米禁开，征人失喜居人噪。我今作客虽一方，百里尚得称吾乡。眼中见此谁得忍，树赤无皮石无粉。"}