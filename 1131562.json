{"id":"1131562","title":"元龄弟寄悲秋四诗因次","dynasty":"宋","author":"裘万顷","text":"不到青云志未休，近来何事却悲秋。短檠双目元无恙，快读读书莫浪愁。图书绕屋未为贫，想见长吟日闭门。西社诸公久寥落，不知招得几人魂。幸有平生古战场，不妨高卧到羲皇。一朝冀北空凡马，须信骅骝道路长。支离病骨怯初寒，眼底清愁更万端。勉和新诗寄鸿雁，江城夜月觅君看。"}