{"id":"532869","title":"碧桃花长句","dynasty":"明","author":"黎民表","text":"上林珍篽竞芳菲，姑射幽悰本自持。茏葱掩月瑶台扇，皎洁临风玉树枝。露井寒轻莺尚涩，虹梁日暖燕初窥。施玄似污连城色，结绿偏宜照夜姿。不同陇首飘风早，愿言度索结芳迟。美人诒赠方璚玖，素影盈盈照窗牖。抟成香雾睍难消，点缀云英瑩逾久。宛转冰纨半入怀，的皪霓衣小垂手。繁艳朝窥北里墙，轻霏夕洒临邛酒。轻霏繁艳正堪怜，青萼芳蕤簇绛烟。都荔胡绳惭酷烈，兰苕翡翠避相鲜。秦人鸡犬曾迷姓，方朔诙谐遂得仙。别有深宫愁日暮，二八年时坐虚度。纤腰束素楚王怜，广额涂黄汉宫妒。蜂须蝶翅芳绪阑，蕙楼菌阁罗衣单。阶前玉露生愁色，镜里铅华失旧欢。"}