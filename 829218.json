{"id":"829218","title":"杂诗四首","dynasty":"清末近现代初","author":"杨圻","text":"玉臂横陈午睡狂，龙须簟滑梦清凉。外边进扇无人觉，水馆熏风初昼长。刺桐花底酒如渑，酒数家家力不胜。醉倒玉人推不醒，醒来公子已调冰。扫开红雪试罗裳，缭绊声中露气凉。风里一肩花片落，不须丝绣胜熏香。冰肌无汗白罗裳，分得华清豆蔻汤。月浸鲛绡见深坐，替他身上一清凉。"}