{"id":"786928","title":"祝太守寿辰喜雨诗","dynasty":"清","author":"牛焘","text":"芳春二月十九日，世传大士降生期。曲阳太守同日诞，良辰庆祝晋霞卮。是时春郊久不雨，贤守心恻小民咨。公孙爱客聊掩阁，投辖陈遵罢宴喜。岂知天心娱令节，芳郊布濩云瀰瀰。康衢忭舞希沾渥，甘露一滴洒杨枝。谁把传说为霖枢，拈花微笑佛心慈。始知先忧还后乐，父老欢呼歌咏之。咏歌拟祝岗陵颂，我赋桑田喜雨诗。"}