{"id":"697121","title":"送朱在明使长沙","dynasty":"明","author":"胡应麟","text":"西风遥夜起长杨，使节翩翩下建章。淮海帆樯飞梦泽，楚天城郭出潇湘。心摇桂树筵中月，梦绕梅花笛里霜。宋玉台边芳草尽，几从秋色吊襄王。锦缆朝霞出潞河，双旌南去意如何。泥金汉使传书下，玉佩湘妃作赋过。万岭秋光天柱月，千秋寒影洞庭波。清尊莫滞王门燕，握手华阳待和歌。"}