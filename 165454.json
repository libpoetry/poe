{"id":"165454","title":"山坡陀辞·山坡陀兮下属江","dynasty":"宋代","author":"晁补之","text":"山坡陀兮下属江，势崖绝兮涛波所荡如颓墙。松郁律兮其高百尺，旁枝虬鹜葛虆之。仰不见日兮之下可依，吾曳杖兮吾僮以吾之书随。邈余望兮水中汦，颀然而长者黄冠兮羽衣。轩牙頣坦腹涛石箕坐兮，石亦有趾安不危，四无人兮可忘饥。仙人偓佺兮自言其居瑶之圃，一日一夕兮飞相往来不可数。使其开口梦中仇池我归路，此非小有兮噫乎何以乐此而不去。昔余游于葛天氏兮，身非陶氏犹与偕乘。渺莽良未可兮，仆夫悲余马怀。聊逍遥兮容与，晞余发兮兰之陼。余论世兮千载一人犹并时，歧叕有歧兮余行诘曲欲知余者希。峨峨洋洋余方乐兮，譬余舟于水。鱼沉鸟扬亦不知，何必每念辄得应余若击，坐有如此兮人子期。"}