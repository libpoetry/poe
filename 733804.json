{"id":"733804","title":"五丁峡","dynasty":"清","author":"王士禛","text":"南穷石牛道，岩岩下云栈。三日招我魂，足踔目犹眩。岂知东苍州，耳目益奇变。始过金牛驿，樛嶱已凌乱。漾水从北来，劣足泛凫雁。举头嶓冢山，峨冠倚天半。大哉神禹功，从此导江汉。渐入五丁峡，谲诡骇闻见。斗壁何狞狰，十万磨大剑。攒罗列交戟，茫昧通一线。乱水殷峡中，鲛蜃喜澜汗。仰眺绝圭景，俯聆竞雷抃。九鼎铸神奸，到此百忧患。东方牧犊儿，竟使蚕丛判。我行忽万里，风土异乡县。身落大荒西，终赖皇天眷。咄咄复何言，艰虞一身贱。"}