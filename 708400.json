{"id":"708400","title":"满江红 为孙秋我新纳姬人催妆和韵","dynasty":"明末清初","author":"龚鼎孳","text":"粉井香天，算唯许、何郎窃近。翠亭亭、菱铜斜倚，扑堆可憎。玳瑁衙排花仗拥，鸳鸯牒押红泥衬。靠雕栏、活现海棠丝，东风幸。遮不稳，将灯倩。兜不起，羞人问。乍流苏蟢子，双吹檀晕。犀帖燕冲兰梦小，银瓶麝裹薇浆嫩。笑玉人、几许未销魂从今定。"}