{"id":"1018083","title":"慈林讲师顶相","dynasty":"宋","author":"释绍昙","text":"气宇兮春温，风标兮凛然。律虎出林兮，裂破开遮持犯。经龙搅海兮，探穷顿渐偏圆。句法清新兮，吟彻山庄梅竹。胸襟妙蕴兮，包罗丘壑风烟。友缙绅兮，非权门炙手。荷佛法兮，思重负赪肩。煨芋香兮，无心收涕。卧云深兮，岂意朝天。邈真容兮，明镜绘像。付箕裘兮，神珠藏渊。夫是之谓慈林克家之子，真鸾胶而续弦者也。"}