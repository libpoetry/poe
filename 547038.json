{"id":"547038","title":"饮鲍庄泉石淙","dynasty":"明","author":"于慎行","text":"行歌涉沂泗，暂偕鱼鸟欢。碧草夹修逵，炎风吹我冠。道旁有嘉树，四月秋声寒。俯见石淙水，突出成潺湲。清虚涵云日，滴沥锵瑶环。主人有逸兴，为我陈盂盘。解衣坐鱼笱，挥手截素湍。瑩彻青玉镜，照我颜色丹。泠泠漱琼液，飞沫尽可餐。祓洛未为盛，临濠惬所观。迟晖速短炬，走海无停澜。能将双蓬鬓，逐彼两跳丸。长谣望前路，于此且盘桓。"}