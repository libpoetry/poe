{"id":"697695","title":"桐溪四咏","dynasty":"明","author":"胡俨","text":"一溪流水碧于蓝，日暖溪花醉欲酣。山鸟独鸣人迹绝，时看麋鹿下烟岚。溪上山光翠欲流，云边泉落石岩幽。千竿竹影都无暑，一路松声已报秋。屋上青山山下泉，溪头流出碧涓涓。风清月冷虚堂夜，时有寒声到枕边。一夜溪风万壑哀，几多黄叶覆苍苔。等闲只有寒梅树，冷蕊疏花独自开。"}