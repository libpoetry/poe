{"id":"1104726","title":"御楼","dynasty":"宋","author":"郊庙朝会歌辞","text":"五辂鸣鸾，八神警跸。天官景从，莫不祗栗。祲威盛容，昭哉祖述。祚我无疆，叶气充溢。青坛帝籍，在国之东。荐笾执耜，率礼和容。鸣鸾回跸，瑞气凝空。万方瞻仰，百顺来同。重城春满，双阙云浮。将披雉扇，载俨珠旒。叶风应律，文德怀柔。溥天率土，惠泽咸周。恩覃春煦，令布风驰。声名昭晰，文物葳蕤。重森宝扇，将降端闱。永光国典，翕受天祺。"}