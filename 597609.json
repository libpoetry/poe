{"id":"597609","title":"又代钱惟重挽顾母辞一章","dynasty":"明","author":"林大春","text":"井丹亦有言，之子在江黄。井丹过闾时，余亦浮荆湘。云羽各差池，未获同登堂。忆昔顾生来，明经谒未央。生也奉檄归，江汉空相望。怅余未云遇，神交千里长。去年余西归，比邻接辉光。每怀生也进，遥知母也强。昨日闻报书，云已游大荒。造物茫何意，孝子心苦伤。井丹甫作诵，清风激中肠。因之感聚散，不独悲存亡。如玉惭徐孺，生刍聊寄将。"}