{"id":"105680","title":"中伏日永叔遗冰","dynasty":"宋代","author":"梅尧臣","text":"日色若炎火，正当三伏时。盘冰赐近臣，络绎中使驰。莹澈肖水玉，凛气侵入肌。近日多故友，分贶能者谁。信都顾贫贱，物物义不遗。念我老且病，赤痱生枯皮。巨块置我前，凝结造化移。畏冷不敢食，有类夏虫疑。虽然已快意，何必咀嚼为。天子厚於公，不使炽毒欺。公亦厚於我，将恐煎熬随。我有舐犊爱，自怜小子龟。"}