{"id":"1122239","title":"次韵周遗直京城苦雨五首","dynasty":"宋","author":"俞德邻","text":"天地黯黪云气繁，淤泥没胫蜗书门。长安米升钱五百，忍饥茹芝谁绮园。浊醪梨枣亦易求，鸡鸣檐溜还交流。亲宾纵谈天下乐，藜杖谁肯过苏侯。古今浩浩多诗流，清辞丽句谁能高。大历饥寒少陵杜，义熙归去彭泽陶。半年京国囊无储，饭我豆粥羹寒蔬。翻江黑雨弥两月，却忆溪翁留白鱼。云壑布衣贤亦愚，玉阶紫衣妾亦夫。书三十乘须饱读，鹏九万里从南图。"}