{"id":"432157","title":"题吴山民江南归棹图","dynasty":"近现代","author":"张瑞玑","text":"几株红树挂斜晖，莼菜正香鲈正肥。闲煞江南好风景，茅庵酒熟待人归。十载江湖两鬓霜，青山青史自商量。著身还是烟波好，肯入中原逐鹿场。安排草履与蓑衣，老去生涯付钓矶。世路早知行不得，那须两岸子规啼。秋风荆棘泣铜驼，几度沧桑眼底过。拚买渔舟顺水下，瓜皮艇子少风波。渔庄落日柳毵毵，水影天光漾蔚蓝。一片布帆双桨雨，稳摇诗梦到江南。晚树寒鸦野渡头，山旁茅屋水边楼。画师也有飘零感，不写春风祇写愁。"}