{"id":"870427","title":"拟古 其十六","dynasty":"宋","author":"田锡","text":"峄阳生孤桐，擢斡八尺高。风雨萌枝叶，鸾皇栖羽毛。天质自含响，众木非其曹。斲为绿绮琴，古人贞金刀。所制有法象，不敢差釐毫。重详旧谱录，试抚观均调。其声清以廉，闻者不贪饕。其音安以乐，令人消郁陶。弹宫听于君，君德如轩尧。弹商听于臣，臣道如夔皋。不觉起蹈舞，形逸同翔翱。愿以七宝妆，荐之于天朝。玉轸朱丝弦，辉华近赭袍。一弹南薰曲，解愠成歌谣。"}