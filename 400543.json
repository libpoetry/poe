{"id":"400543","title":"还京乐","dynasty":"民国末当代初","author":"饶宗颐","text":"抚弦罢，细数华年怅婉终倦理。买麻姑沧海，一杯露冷，千金能费。望夕霏林际，黄云过尽随花委。照客枕、楼角缺月，东风弹泪。问笙歌底，可还谙悲喜。更阑酒醒，中宵孤睡况味。堪嗟久客天涯，几曾栽密蹊桃李。试望京、犹隔百年程，情牵万水。欲把归期卜，尊前人未憔悴。"}