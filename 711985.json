{"id":"711985","title":"新苗","dynasty":"明末清初","author":"陈恭尹","text":"高田易为瘠，下田易为肥。高田苗欲密，下田苗欲稀。春阳三二月，阴雨来霏霏。无论高与下，青青同一时。疏如雁行列，密若羊毛披。清风飒然至，荡漾生涟漪。回旋合万舞，荏弱不自持。遥遥极天碧，望望深人怀。先王制四民，士首农次之。非时尚不役，矧乃鞭与笞。一夫不播种，世有受其饥。须知元元命，系此青青丝。贱子为老农，敢以告有司。"}