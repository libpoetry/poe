{"id":"1113632","title":"常爱东坡去年花落在徐州对月酣歌美清夜今夜黄州见落花小院闭门风露下二诗因即其韵聊寄目前","dynasty":"宋","author":"李之仪","text":"老来不惯离家久，独卧一庵今八夜。抵搔十爪垢已满，降伏千魔心未下。荧荧病眼日更昏，皎皎孤怀谁与泻。恨无鸾帐与谁俱，独有筇枝伴身亚。华严性海偶深味，兜率陀天聊复借。平生好书陋颜柳，近日作诗几沈谢。百年旅梦行将觉，万里家园犹未舍。妄缘傥或未尝胆，佳境安得如食蔗。从来少味燕偏知，早已忘机鼠休怕。行当遂作重屏图，阘茸凡材任讥骂。良宵明月为谁好，记得初来正合夜。城头火客喏不断，花上鹊栖惊欲下。更深未觉单衣怯，风细只疑清露泻。漂流南北心已老，绵历间关身自亚。伤心黄卷不相契，过眼青春难更借。那知交臂辄深扃，骤学问囚谁与谢。家书杳邈隔重岭，客饭酸咸真传舍。慇勤儿女置只鲤，璀璨盘蔬胜木蔗。定知何日遂能归，却忆今朝真可怕。解衣就枕已多三，喘咄多言翻自骂。"}