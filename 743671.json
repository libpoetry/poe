{"id":"743671","title":"寄黄药樵","dynasty":"清","author":"黎简","text":"墙头暮鸦飞不起，鸦背松声冷于水。如山北风压破屋，拍枕太江浮两耳。窗竹偃蹇欲折棂，急雨落瓦寒有棱。饥鹘嚆嚆状啸鬼，纸窗琅琅如裂冰。风头愈大雨点重，松子逾时尚跳动。镫危在壁寒不明，心战如波静还涌。我忆滇山西远征，冰天苦月寒峥嵘。两奴争被静一哄，独马恋人悲自鸣。身劳归惜妻孥苦，裘敝倏惊年岁更。煌煌肥马从朋友，跕跕飞鸢阅死生。生还喜尔情过绝，以病示人无病骨。明日梳头视青镜，今夕苦吟得白发。莫思广厦庇众寒，少陵诗翁古迂拙。"}