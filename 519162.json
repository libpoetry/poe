{"id":"519162","title":"龙支行","dynasty":"明","author":"朱诚泳","text":"边地悲风声鼓角，长天万里愁云薄。忽闻天使自天来，龙支城门聊一开。碧眼羌儿屯且守，没蕃老兵无黑首。马前拜问天可汗，五十年来今健否。涕流自说山东住，结发从军隶边戍。一自西戎侵玉关，泾陇烽烟薰两间。汉军战死音声绝，战骨凭谁埋故山。十中存者仅三五，哀哀泪滴龙堆土。旃裘禦雪酪充饥，年深渐解蕃人语。夜观北斗忆中原，每见花开思故园。记得来时星火急，亲邻送我出前村。凭君归报今天子，早发天兵下天水。假若不来期速死，犹是唐家忠孝鬼。"}