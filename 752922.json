{"id":"752922","title":"吴辟疆以用韩退之山石韵见示依韵酬之","dynasty":"清","author":"张宗瑛","text":"窥幽汲远穷渺微，与世背若东西飞。老马龁草常苦瘦，蠹鱼食字宁能肥。卿云迁愈去千载，强言我贵知者稀。搜抉怪奇姑自娭，那知炊断来朝饥。桐城吴君名父子，秦王真气惊牖扉。肝鬲已作针磁吸，耳目尚隔烟雾霏。斗文战艺日百合，短兵渠可斫重围。嗟予薄游经岁载，沙尘滚滚缁征衣。燕市屠狗不可作，胡为尘网犹绁鞿。吴君吴君真健者，吾生舍子行安归。"}