{"id":"1108636","title":"挽南皋刘二先生","dynasty":"宋","author":"刘克庄","text":"久无羔雁聘遗贤，白首丘园气最全。聊与荆公续诗选，不闻谯叟入经筵。讲师翁庶几三昧，朴学余才说一篇。两侍细旃莫推挽，谀儒此愧若为湔。少时已诵水心铭，今息庵文可并行。椿算过如大君子，蒲轮莫致老先生。纵无掌故来传诏，盍有门人与易名。尝辱蓬山授经说，蟆陵道远一伤情。"}