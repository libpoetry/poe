{"id":"1225982","title":"刘时中待制见和定山十咏作诗以谢","dynasty":"元","author":"钱惟善","text":"玉堂学士来湘中，笑揽衡霍吞云梦。西瞻峨眉呼太白，南望苍梧登祝融。射鱼昔号玄真子，樵青随处携诗筒。扁舟匹马万里外，曾渡瀛海过崆峒。识荆再拜二十载，弃繻谁复怜终童。辞官钱唐听江雨，愿言《击壤》歌元丰。定山品题自灵□，屹然当道江争雄。云泉灵洞自奇绝，烧丹尝闻留葛洪。浮山下锁蛟龙窟，百川砥柱为之东。五云高标太古雪，月轮直上清虚宫。招提翚飞翥龙凤，渔子暝宿芦花风。是间胜概难指数，作者往往皆名公。山灵昨夜见我梦，喜得珠玉传无穷。枚屦何时此幽讨，润色旧观重发幪。问公前身竟谁是，香山居士东坡翁。"}