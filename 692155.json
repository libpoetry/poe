{"id":"692155","title":"子夜歌","dynasty":"明","author":"李攀龙","text":"涉江种芙蓉，青荷几时有。但使莲心生，何虑不成偶。桑叶老欲尽，春蚕已就眠。那能不作茧，丝子自缠绵。彊言共寝食，十日九不俱。桐花夜夜落，梧子暗中疏。出亦阴忆汝，入亦阴忆汝。石阙四面生，悲来定何许。荡舟芙蓉池，红颜在池水。侬与芙蓉花，有何不相似。宿昔结同心，丝发与眉齐。转动如春风，不离郎君怀。相怜须及时，红颜不难老。郎自行由豫，它人已相保。始欲识侬时，白头誓相怜。一日三唐突，持底解千年。欢心杨柳花，春风为颠倒。到头有感化，不离浮萍草。愿因斗酒会，发欢桃花容。蹉跎自不饮，双杯持劝侬。"}