{"id":"1108733","title":"怀旧二首","dynasty":"宋","author":"刘克庄","text":"盛名岂敢侪三俊，痛饮犹堪入八仙。屈指淳熙遗老少，到头元祐几人全。松为明误夭千岁，薰与莸并臭十年。立传臣僚宜自爱，追怀此语一悽然。童蒙颇慕舞雩乐，老病犹参立雪碑。愧我高年成后殿，输他半夜得单传。著书有子诠中说，覆瓿无人守太玄。董薛程仇皆已矣，萤窗谁共辑遗编。"}