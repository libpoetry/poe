{"id":"583518","title":"赠东光邹生儒","dynasty":"明","author":"王缜","text":"邹生东光彦，奇思风云变。平生磊落事笔砚，百家书史不辍卷。河洛星数掌中转，吉凶信口如对面。瞥视名利浮云片，迩来金陵涂抹烟霞华彩现。人生阅世信邮传，所贵适意在乐善。乘除物物自相禅，从古多才惯贫贱。贾岛逃禅明不眩，林逋踏雪梅花羡。饱睡希夷白石便，酣饮嵇康仍锻鍊。吁嗟邹生，琼琚声琅珠光绚。"}