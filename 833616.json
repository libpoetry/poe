{"id":"833616","title":"上江虹 其四 春暮三叠韵","dynasty":"清末民国初","author":"樊增祥","text":"扑蝶南园，恰新试、画蝉宫扇。芳树底、青梅如豆，酒边重见。祷罢泥龙新雨足，飘残纸鹞东风暖。把茸裘、收拾觉身轻，春衫短。春至也，芳梅券。春去也，酴醾怨。尽无情浐灞，水流花远。拥鼻谢公酬客倦，画蛾京兆朝天懒。剩去年、一卷牡丹诗，花前看。"}