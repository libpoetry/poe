{"id":"264643","title":"眉妩·居封三月，近将旋里","dynasty":"现代","author":"王易","text":"记穷中载酒，客里看花，寥落未堪语。小梦萦秋被，华胥路，遥遥一枕何许。无根萍絮，又此番、随水来住。但辜负，半壁斜阳老，胜游久无主。犹念，愁人怨蝶，向槐阴独梦，台畔双舞。千古伤心事，功名外，尚有痴呆儿女。残风败雨。问甚时、花记前度。便兴废重题，都收入、锦囊去。"}