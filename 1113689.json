{"id":"1113689","title":"过德孺池上二首","dynasty":"宋","author":"李处权","text":"树色溪光五月寒，幅巾藜杖接清欢。吞声鸟自屏中过，倒影山从镜里看。佳处唯堪著胸次，平生久已付毫端。向来未筑沙堤路，岂信东山有谢安。谁堪秋热与春寒，北客南州有底欢。酒熟但招吾辈饮，诗成莫与俗人看。眼明白鸟清溪上，心折黄鹂碧树端。口诵离骚手遮日，梦魂不敢到长安。"}