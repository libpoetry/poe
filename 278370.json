{"id":"278370","title":"飞雪满群山·得陈大向手书，存问殷拳，感赋","dynasty":"现代","author":"沈轶刘","text":"江夕披风，天长听水，雪窗分剪淞蓝。煮书饥废，豢仙蝉老，梦中环变犹憨。敢随龙腹后，记曾共、行歌剑潭。劫消诸地，红羊暂洗，挥手古城南。归计左，春程迟载石，又龙华佳会，弥勒同龛。不才明弃，残年多病，故人费尽邮签。浦云青欲断，晓阴重、魂消未堪。封诗寄与，相思只尺烟际帆。"}