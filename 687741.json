{"id":"687741","title":"送昌期御史出守抚州","dynasty":"明","author":"庄昶","text":"送老江蓑已钓船，抚州还我更诗篇。平生知己真承爱，老去青山敢自偏。一代功名逢圣主，百年衣钵愧真传。奋飞多少相随意，笑恐行藏是此天。久与霜台谓不空，皂囊容有补天功。更谁一视同仁妙，又到朱幡绣斧中。风展巨鹏天自阔，古存老马意何穷。天空目短风帆远，分付秋江更几鸿。"}