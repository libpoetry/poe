{"id":"640708","title":"荒田行","dynasty":"明","author":"童冀","text":"永州荒田多宿草，永州田多人苦少。南村田荒无人耕，北村草深人不行。往年峒徭据城壁，驱迫编户充军役。十户迨今无一存，当时宁望长儿孙。壮者随军入军伍，老者尽作泉下土。少者仅存虽长成，十家九户惟单丁。应当门户倦奔走，岂有馀力到农亩。荒田积草如人长，熟田近年亦抛荒。男啼女号饭不足，草根木实常充腹。荒田幸免官徵科，熟田徵科真奈何。永民自叹生来苦，不信人间有乐土。君不见隔岸即是全州山，四时耕垦无时閒。"}