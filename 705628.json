{"id":"705628","title":"慈光寺","dynasty":"明末清初","author":"钱谦益","text":"普门头陀行，光明动帝后。两宫赐剃染，少府给组绶。脱却金纹衣，麻鞋露两肘。毗卢金像设，梵筴琅函剖。煌煌慈光额，天子维献寿。金貂驰北黟，银榜贲南斗。寺踞天都陇，面势抗龙首。朱砂拱其左，叠嶂掖而右。飞阁千寻涌，诸天四围负。龙像震旦尊，钟鱼六时吼。幡幢内家织，斋钵大官糗。铺张金世界，变现锦陵阜。呜呼卅年来，沧桑逼阳九。宫移长信屡，卜应沙鹿久。玉衣寝庙重，脂泽镜奁厚。八极诚晏如，三灾所时有。椒涂恩赐节，榆塞金钱走。招提佐军兴，衲衣裁短后。我来礼慈光，俯仰思文母。僧徒日鱼雅，禅诵午哗扣。空山犹升平，慈恩正摄受。泉流石塔下，桃红碧溪口。客拜漉水囊，僧持扫花帚。尚祈白毫力，庶复金轮旧。顶礼九莲座，涕洟重稽首。"}