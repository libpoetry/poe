{"id":"1130540","title":"春雪得小诗五首且约客登赏心亭","dynasty":"宋","author":"韩元吉","text":"东窗坐爱枝间雪，大似酴醾压架花。天气更晴宜有月，夜深来看玉交加。淮南山色一千里，落水层城江更湍。何地江山有如许，与君聊趁雪中看。腊前未见梅如雪，春到还惊雪似梅。可是天公有情思，便令花树一时开。江南绝景赏心亭，卧雪难寻旧画屏。白鹭洲前夜来雪，故应此画胜丹青。竹炉听雪坐蒲团，长笑诗人不耐寒。未办貂裘走南陌，肯来高处一凭栏。"}