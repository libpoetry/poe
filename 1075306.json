{"id":"1075306","title":"次韵季常叠前作见寄","dynasty":"宋","author":"周紫芝","text":"人生富贵如五侯，禄丰位大功不酬。朱轮华屋令人羞，一蓑不如归饭牛。自驾款段马少游，胜骤玉腕尚书骝。少年蹭蹬在丘壑，晚岁风雨悲梧楸。江边短艇苦唤我，此心勇往谁能留。幽期正怨齿发误，事定不须龟筴筹。言虽太漫君莫笑，与语俗人真暗投。香粳炊熟碧鲈美，横江已办秋风钩。胸中它日几云梦，四海不劳围寸眸。肯听儿女昵昵语，秋虫悲笑徒啾啁。阳春白雪一落耳，竹枝凄怨惭蛮讴。"}