{"id":"944043","title":"徐南卿招饭 其二","dynasty":"宋","author":"陈造","text":"东邻客来每坚壁，西邻客来常蓐食。旅中一饱岂细故，偕举大事书之册。末路孜孜食眠计，外此敢忘戒在得。苏端向我颜色好，冲雨不辞泥没膝。居贫颇禁恶客恼，念子秤薪仍数粒。肺可用礿米可饼，并付馋僮饱君德。人谓裁诗等裁锦，拙妇渠能把刀尺。陶翁宜报苦未赓，搜搅肝肠闲倚策。"}