{"id":"682073","title":"读史","dynasty":"明","author":"余继登","text":"王孙昔未遇，垂钓在江干。腰下鹿卢剑，夜夜冲星寒。朝受丞相知，暮登大将坛。坛上隆准公，回席愿交欢。嗟哉绛灌徒，怒发自冲冠。拔城始授邑，捕寇方拜官。譬彼南溟翼，万里振羽翰。枋榆有斥鴳，抢地但仰观。世事良若斯，志士空长叹。公孙年六十，犹是孝廉身。射策偶见收，遂为侍从臣。主爱诈亦忠，赫赫侯平津。长孺不解事，区区论积薪。淮阳久不调，壮志竟沉沦。空令千载下，为尔泪沾巾。"}