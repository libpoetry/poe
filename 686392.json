{"id":"686392","title":"雾雨至太和宫俯视一气咫尺不辨","dynasty":"明","author":"叶春及","text":"五日阴云郁不开，千崖萧瑟气悲哉。祇凭客子青藜杖，拄到仙人白玉台。万里风抟天柱动，百灵涛涌雪山来。俱言石洞堪龙卧，不遣荆南驾鹤回。叆叆浮云满九关，帝宫只在紫微间。雨沾万国看龙变，雾匝千岩隐豹斑。骏骨已知轻郭隗，蛾眉何复妒麋山。具茨咫尺襄城道，牧马宁虚七圣还。"}