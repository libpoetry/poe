{"id":"613332","title":"过东华旧寺访凌空上人不遇因赠御空上人","dynasty":"明","author":"李之世","text":"溪边寻古院，迢迢向草莱。微雨洒郊坰，禅扉傍晓开。山僧不相识，借问客何来。十年重到此，殿宇委尘埃。补葺成新搆，非复故亭台。却觅临池处，僧指沙砾堆。留题壁已没，空想旧莓苔。高基半就夷，洼涧积嵬嵬。因悟世界浮，还将陵谷推。随讯主院僧，答言往天台。门徒亦星散，客至若为陪。香饭供蒲笋，破例款良醅。嘿嘿自萦抱，开怀且尽杯。"}