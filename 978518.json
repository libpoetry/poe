{"id":"978518","title":"谒卫参政","dynasty":"宋","author":"敖陶孙","text":"顷年投诗卫左史，今年谒诗卫相公。何方客子辟道路，诗卷长邀石浦风。先生官职泥土如，万事尽付阿堵中。天教权嬖表忠节，剑首一吷毫毛空。祇今事业已如许，愿闻当时北归语。面对手画真自知，十年绝口吾甚武。谢安风流过王导，芙蓉王公窃其表。从来雅志在东山，角巾不为筝歌老。古人进寸退一尺，江草江花足自适。功名时来不作难，雷动风行本无迹。百姓相惊当历耳，三江五湖作疮痏。百年天地亦悠悠，长镵老人泪如水。侧傍湖脚淀山蓝，出见轻鸥已不凡。颇闻琳琅塞门内，三笔六诗公所监。何能撰杖阅诸子，看公著帽淹几晷。朱衣目前空复愁，客有焦桐劳下指。去家初无可葺墙，独抱遗经天一方。石浦倘为苍生起，天衢日毂遥相望。"}