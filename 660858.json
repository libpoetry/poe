{"id":"660858","title":"同诸士大夫议乡约于龙福寺约成赋诗分韵得君字","dynasty":"明","author":"罗钦顺","text":"禅扃豁清昼，深虚隔尘氛。雨馀山翠入，林静鸟声闻。嘉宾何济济，跋涉良已勤。非贪涅槃趣，思整时俗棼。此意诚恳恳，谁谓徒云云。坐中三大耋，笑语芝兰薰。群英亦骈列，意气凌青云。道同声自应，彼此曾何分。挥毫已具草，命酌还论文。长年怀契阔，兹会馀清芬。清芬谅无已，即事期收勋。庶几万分一，持以报吾君。"}