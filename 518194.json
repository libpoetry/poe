{"id":"518194","title":"鹤叹","dynasty":"明","author":"唐文凤","text":"卫公爱鹤久成癖，曾置禄位乘君轩。千年丹熟顶留晕，六月积雪衣无痕。低鸣晓饮璚池水，舞影夜栖琪树园。子晋不归缑氏岭，令威未语城东门。可怜仙质落尘网，竟与凡鸟同争喧。当时怜宠意已极，遂令士卒空衔冤。一朝狄难有谁禦，俛首无声难报恩。沉吟为尔发浩叹，遥天月堕烟生昏。"}