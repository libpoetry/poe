{"id":"439466","title":"酷暑二首","dynasty":"金","author":"赵秉文","text":"林鸦开咮忘飞腾，天地为炉万象蒸。冰井汤鏖几千尺，塔铃风閟十三层。梦魂正绕云帆客，画本閒临雪麓僧。一枕雨窗惟静胜，不须赤脚踏层冰。石枕绳床夏簟藤，慢肤终日厌歊蒸。梦飞楚泽三千里，人在秦楼十二层。松顶露凉时警鹤，山房泉冷独输僧。人间膏火鏖城市，世外清凉胜饮冰。"}