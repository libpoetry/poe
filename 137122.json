{"id":"137122","title":"次忠定史越王丹桂韵","dynasty":"宋代","author":"胡榘","text":"雾隐森森小山碧，不嫁东风矜国色。流芳端自蕊珠仙，曾是先皇亲拔识。一身便足当三千，气韵乃在黄香前。聊同蕖菊领秋色，不与桃李争春妍。日幄云幛护青茜，丹霞为台月为殿。露滋韶艳染猩袍，风引清芬吹雉扇。结根只合帝子乡，价重未可琼瑶偿。济川小试舟楫利，作醴更助椒兰香。仙籍英声在丹地，紫殿名高非滥吹。影斜遥汉玉蟾寒，香渡锁窗金鸭睡。运际千龄遭圣明，气使万里开尘氛。一枝昔已擅风采，五方今正传氤氲。后尘江梅谁比数，独抱孤根对青女。幸分余馥霑后来，一吐寒花照霜宇。佇看一诺轻千金，嫣然顾笑舒丹心。愿公千秋长在广寒宫里住，容我骖鸾共来去。"}