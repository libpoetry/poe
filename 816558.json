{"id":"816558","title":"赠陈曼秋宰宜都","dynasty":"清","author":"曾广钧","text":"征虏亭前一杯酒，慈恩塔上数行诗。人如劳燕逢何促，客唱骊驹别有期。南士文章增地主，西山佳气此天涯。射洪家世循声在，日系应添魏阙思。当时景倩誇先秩，今日分符似玉真。幸免长安饥索米，不同临贺送无宾。郎官湖上风光好，皇子陂西弦管新。更见全家饶至乐，板舆迎养太夫人。尺五城南接凤巢，寻春紫陌载同袍。牙筹夺酒污罗帕，银字分笺压翠翘。绿水有人依菡萏，珠帘留客醉樱桃。于今更作春波别，知道江魂不任销。射策同游万乘前，三年旧事渺云烟。岂知狭巷飘灯地，会续高斋刻烛缘。味等马肝姑自享，弃如鸡肋亦堪怜。钩心斗角三千首，僭与连珠作闰编。"}