{"id":"806475","title":"贺新郎五十八首 其十八","dynasty":"清","author":"蒋士铨","text":"我亦悲歌士。忆当时、青云结客，黄沙射雉。三十行年豪气尽，川上低徊流水。看遍了、江山如此，圆缺阴晴今古共，达人心、那不如灰死。知我者、二三子。已曾三食神仙字，笑饥蟫梭巡雪案，消磨败纸。不断车雷喧客枕，欲借杜家聋耳。更无奈、别人燕市。满目风烟兄弟感，夕阳中、长揖分行止。都付与、画图里。"}