{"id":"742069","title":"放歌","dynasty":"清","author":"程晋芳","text":"老夫行年五十一，百无一能祇捉笔。奏牍连行乌作焉，官书纂义十遗七。讥姗谴诃杂然至，时复关门引微疾。季冬行及仲冬毕，风紧檐头吹觱篥。毡帘布幄下层层，宛尔重绵裹虮虱。诗骚子史罗满架，嗜若儿曹慕梨栗，审音高下勘《唐韵》，断义精粗申汉律。眼底清明翳障除，胸中磊砢光怪出。自有萧闲自弗耽，日日从人甘缚桎。不求空山饵芝术，不理荒园种柑橘。待筑书楼四五间，井深汲用长绳繘。朝光荧荧花散苾，夜深沈沈烛挑堲。数瓯白粥可扶身，三尺乌皮足容膝。视死生如经旦暮，贫贱知非难人术。生平茹檗同食蜜，谁信莲枯犹有蔤。蹊田正好为饭牛，啖菹行且潜吞蛭。掉首终惭出世迟，白发盈颠不堪栉。吴门烟水一千顷，何日归舟月涓吉。吾蛇尚在喜方溢，吾舌犹存语毋失。窗前雪花洒蒙密，起舞长歌用自逸，欹枕懵腾上初日。"}