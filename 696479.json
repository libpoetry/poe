{"id":"696479","title":"寄晋原县丞王叔润兼简主簿董仲石","dynasty":"明","author":"郑真","text":"青霞仙子最风流，关陕山河纪壮游。凫雁影高山日晓，鹤笙声杳塞云秋。百篇体制谐金石，两考才名动冕旒。客底未忘青眼顾，欲凭鸿雁寄绸缪。二妙才名识者稀，同僚济济赴襟期。庭中欲结王生袜，讲下谁趋董子帷。少妓当筵歌窈窕，阿蛮洗盏醉淋漓。长淮应有相思客，坐对空阶月上时。临泾望望塞城遥，土屋人家昼寂寥。南土衣冠怜谪宦，西征铙鼓讶归朝。月明古戍悲玄雁，风落平坡急皂雕。想见县官能化俗，边头立马听歌谣。马屯山外落疏星，千里平凉路杳冥。远近封疆夸俗习，古今人物慨英灵。石煤炙得牲庖熟，瓦缶盛来湩酪腥。风景须凭诗律写，试谐笙管月中听。"}