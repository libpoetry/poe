{"id":"724042","title":"和刘中书绘入琵琶峡望积布矶诗","dynasty":"南北朝","author":"谢朓","text":"昔余侍君子，历此游荆汉。山川隔旧赏，朋僚多雨散。图南矫风翮，曾非息短翰。移疾觏新篇，披衣起渊玩。惆怅怀昔践，仿佛得殊观。赪紫共彬驳，云锦相凌乱。奔星上未穷，惊雷下将半。回潮渍崩树，轮囷轧倾岸。岩筱或傍翻，石菌芜修干。澄澄明浦媚，衍衍清风烂。江潭良在目，怀贤兴累叹。岁暮不我期，淹留绝岩畔。"}