{"id":"738509","title":"朱竹垞师招同魏水村孙执升陆眉州集李云连书楼分得水字","dynasty":"清","author":"柯煜","text":"东风亦多情，吹涨一篙水。招邀虹月舟，竞向春波舣。振衣问书楼，登蹑跬步耳。恍从丹梯来，已入青霞里。我师玉局翁，音问违一纪。兹辰独何幸，乃获操杖几。主人营丘仙，矍铄殊自喜。目惟辨罍洗，腹惟贮图史。两翁互抵掌，谈笑忘彼是。妙析天地初，旁通百家旨。诸贤各潇洒，语不挂朝市。壶觞方递陈，竹肉亦清美。斟酌随浅深，应对见条理。向来文字饮，徵逐安足比。诗成识日月，后会良可俟。"}