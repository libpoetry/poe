{"id":"801094","title":"康熙戊戍六月朔奉命册封琉球述怀三首 其三","dynasty":"清","author":"徐葆光","text":"家贫如屋败，榱桷强撑拄。大者既就挠，薄弱成何补。瘦妻岂云健，乃委持门户。二女皆获归，纫缉良辛苦。相见且欢喜，谪怨茹不吐。佳儿得嘉耦，此日来归祖。新妇前致辞，阶前彩双舞。不觉爱怜生，拭泪成姁语。水清石累累，此事自前古。至家不成归，离绪还缕缕。"}