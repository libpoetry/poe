{"id":"141893","title":"和李似矩马图歌次韵","dynasty":"宋代","author":"王之道","text":"画工妙处称毛羽，我欲论功第先兔。不知心手会天机，象管纷纷谁比数。寥寥千载一曹霸，墨妙于今传二怪。龚生重马轻尺璧，蔑视韩韦复何者。乐来一顾遇孙阳，奔走侯门日无暇。一匹腾骧一匹嘶，先生爱骏非爱奇。有如霓裳第三叠，按图知拍逢王维。新诗迈绝今老杜，作经未必多马蹄。先生驰骋金马里，口角雌黄即公是。欲知早晚定登庸，步武风云起平地。伟哉骅骝世英物，一日早行三万里。"}