{"id":"685790","title":"南京给事中童志昂和李商隐无题诗韵南京诸公多和之意盖有寓间出命予属和予村学究也不能外题以为诗姑咏史以复之","dynasty":"明","author":"丘浚","text":"大雅无人继古风，周家辙迹一朝东。越裳白雉音尘绝，庸蜀金牛道路通。乌首百年终不白，宫烟三月尚馀红。淳风死去无回日，天下纷纷类转蓬。莫向鸿沟觅旧踪，一场春梦五更钟。也知赐醢缘情薄，岂是分羹爱味浓。万里使槎来苜蓿，半空仙掌出芙蓉。濛濛黄雾连天起，不见秦关百二重。一自铜仙入洛来，天开草昧几云雷。千年晋水飞龙起，午后周宫控鹤回。山下玉环啼粉面，岭南金镜忆良才。绣袍华帽开金统，真信人间有劫灰。纷纷国步苦艰难，污简千年往事残。夹马营中香气散，黄龙堆上冻翎乾。金源运去雠方复，起辇魂惊骨巳寒。日月齐肩终古见，照天光彩万方看。"}