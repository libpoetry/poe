{"id":"253014","title":"绮罗香·庆育往巴黎旋回金陵","dynasty":"现代","author":"金问泗","text":"曲误回瑜，酒醒惊卓，才气要防招妒。戛玉敲金，落纸尽成佳句。正忙听、乾鹊喧檐，忽更报、晓雅辞树。共西窗剪烛高谈，散筵客又上天去。炎官驱出逆旅。犹记同寻香径，狂歌如许。雁唳衡阳，翻入渭城新谱。只当时、别酒三巡，并今夕、离情千缕。便东归再过秦淮，可能怀旧雨。"}