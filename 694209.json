{"id":"694209","title":"平寇二首为聂分巡赋","dynasty":"明","author":"陈琛","text":"许多英伟说前筹，遥望前锋气即收。可是赤眉真有力，祇因白面自深忧。何人发愤身皆胆，一道凄清月满秋。百万农夫喧笑口，谁家鸡犬不蒙庥。法司兵法信如何，曾拜当年马伏波。铜柱嵯峨凌石塔，瘴江明净出烟萝。归田老叟无称颂，入树秋声当凯歌。我在沧洲闻信息，也携樽酒舞渔蓑。"}