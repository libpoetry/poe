{"id":"851409","title":"七月二日大雨歌","dynasty":"宋","author":"文天祥","text":"燕山五六月，气候苦不常。积阴绵五旬，畏景淡无光。天漏比西极，地湿等南方。今何苦常雨，昔何苦常旸。七月二日夜，天工为谁忙。浮云黑如墨，飘风怒如狂。滂沱至夜半，天地为低昂。势如蛟龙出，平陆俄怀襄。初疑倒巫峡，又似翻潇湘。千门各已闭，仰视天茫茫。但闻屋侧声，人力无支当。嗟哉此圜土，占胜非高冈。赭衣无容足，南房并北房。北房水二尺，聚立唯东箱。桎梏犹自可，凛然覆穹墙。嘈嘈复杂杂，烝汗流成浆。张目以待旦，沈沈漏何长。南冠者为谁，独居沮洳场。此夕水弥满，浮动八尺床。壁老如欲压，守者殊皇皇。我方鼾鼻睡，逍遥游帝乡。百年一大梦，所历皆黄粱。死生已勘破，身世如遗忘。雄鸡叫东白，渐闻语声扬。论言苦飘扬，形势犹仓黄。起来立泥涂，一笑褰衣裳。遗书宛在架，吾道终未亡。"}