{"id":"839229","title":"长相思和太白韵","dynasty":"清末民国初","author":"黄摩西","text":"翠帷淡荡笼秋烟，玉肌凉拥青琴眠。几时缫得同功茧？替君柱上重安弦。弦断可续心难传，幽兰操罢人杳然，寒风动树星满天。君为出山草，侬是在山泉。愿将泉化泪，随风流到君门前。银缸影淡秋满堂，井梧一叶飘银床。云鬟贴枕娇梦乱，珠兰茉莉为谁香？幽花啼欲断，明月照不来。阑干十二曲，倚处尽生苔。"}