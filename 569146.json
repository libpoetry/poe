{"id":"569146","title":"梅竹双清卷歌题所藏王冕元章吴镇仲画也","dynasty":"明","author":"王世贞","text":"野夫策杖村南复村北，处处东君吝消息。瞥然缟素一枝横，又见琳琅数竿碧。一枝春之先，数竿冬之后。俯仰天地间，与尔成三友。衡门掩卧不一旬，淇园大庾无精神。樵青已侵翠凤尾，?母吹散玉龙鳞。赖得吴镇及王冕，前与二友传其真。虚堂展看仅盈尺，二友居然侍吾侧。问之不言对以臆，眉宇萧萧吐佳色。吾不能学范詹事，西遣关中使，却寄江南春，消芳悴粉何足论。吾不能学家骑曹，不可一日无，所至植此君，封篱护箨何纷纭。二友寓我簏，俨若洛下东西两头屋。一头剪得潇湘云，一头小贮罗浮玉。镇也九咽吐吸天浆腴，冕亦磊砢节目非凡夫。扶舆清气合此图，快矣乎快矣乎，此图此友吾不孤。"}