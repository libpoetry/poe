{"id":"704845","title":"戏作游仙","dynasty":"明","author":"薛瑄","text":"琼瑶万仞中天台，珠宫贝阙参差开。灵风响下碧虚里，连翩鹤驭仙人来。钧天挥绰九奏毕，羽衣摇曳万舞回。后天不老凋三光，排风驭气游遐垓。海中涌出金银台，阳乌濯耀苍烟开。弱水瀛洲不可到，飙轮鹤驭相往来。洪濛开阖几万古，桑田走马能千回。抱一之子可轻举，相期汗漫游九垓。银屏金屋瑶作台，化人宫殿中天开。东见蓬莱水清浅，西去几复青鸟来。云锦之裳文五色，倬彼云汉凌昭回。下视九域一毫芒，何异蠛蠓飞尘垓。仙山中有学仙台，凌虚上接天门开。青衢黄道倒影出，望舒日驭东西来。玉宇无声彩云湿，云汉屈注万里回。寥廓无邻安可极，重阳之数历九垓。"}