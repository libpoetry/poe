{"id":"779060","title":"绿头鸭 端午","dynasty":"清","author":"黄永","text":"趁晴明，恰正是、女儿佳节，双双姊妹相携。倩娘梳、牡丹新髻。邀郎着、杏子单衣。玉茧新裁，红绒细嚼，金钗押衬石榴枝。人都道、内家妆束，别样风姿。莫迟疑。绣旗画楫，逢逢饶鼓来时。被花遮、帘前烦恼，惊人觑、背后矜持。又何处，清讴檀板，一派好风吹。酒后三弦，歌栏十番，谁家浪子拥妖姬。忙回避，荡舟归去，说与郎知。"}