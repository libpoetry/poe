{"id":"710855","title":"澳门览海","dynasty":"明末清初","author":"张穆","text":"生处在海国，中岁逢丧乱。豪怀数十年，破浪已汗漫。故人建高纛，楼船若鹅鹳。因之慰奇观，地力尽海岸。西夷近咸池，重译慕大汉。宝玉与夜珠，结市异光灿。若梦游仙瀛，金宫赤霞烂。危楼切高云，连甍展屏翰。水上多神山，青削屡续断。澄波或如镜，一叶亦足玩。及尔长风回，气息忽已换。狂澜渺何穷，万里生浩叹。"}