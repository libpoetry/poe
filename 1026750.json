{"id":"1026750","title":"和晏相公雪","dynasty":"宋","author":"韩维","text":"去年阳气骄，不雪尽冬序。今年未开腊，已见六花注。矜新忽微飘，争急遂横骛。浩荡天地和，旷爽楼观曙。蔽日惊蛾飞，集廱纷鹭翥。膏润通大田，光辉借前树。萦檐鲁缟轻，委庭荆璞聚。微生窗户明，巧作樽罍助。相公谢朝柄，燕处均养素。上嘉时泽滋，俯乐心赏遇。南阁罢图史，西亭回杖屦。步径怜缺玉，攀林看堕絮。长吟写幽适，高隐动遐慕。愧非右席才，莫奉梁园赋。"}