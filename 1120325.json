{"id":"1120325","title":"端午帖子 皇帝阁","dynasty":"宋","author":"周必大","text":"扇暍仁风广，蠲烦瑞露瀼。万方沾润泽，安用沐兰汤。唐代重兹辰，王公各贡珍。忠诚惟李泌，只欲献其身。讲劝停西学，番休寓北门。隆儒心不倦，夜夜赐冰盆。暑衣先进圣皇宫，时服分颁百执同。惟有清躬衣浣濯，更令蚕织被华戎。东城谩祀汉苍梧，南楚空怜屈大夫。何似贤才遍中外，自然朝野足欢娱。水殿开筵酒泛蒲，冰盘进膳黍缠菰。六宫莫度新翻曲，只咏明州瑞麦图。"}