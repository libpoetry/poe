{"id":"666922","title":"泉源","dynasty":"明","author":"张岳","text":"向来观悬瀑，披袂飒秋风。耳目岂不广，历览意未穷。□□缘回磴，倚杖睨危峰。乱云交壁翠，石窦泻泉红。微㳙初濆涌，稍稍入幽潨。汇为百尺波，俯瞰千仞砻。静光沉斗纬，上与银河通。爱兹尘外境，顿觉心神融。踟蹰慰烦倦，坐久超鸿濛。顾谓后来子，形役徒冲冲。川上有孤叹，万古集虚衷。"}