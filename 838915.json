{"id":"838915","title":"贺林叔臧侍郎暨德配龚夫人四十初度逢闰重庆","dynasty":"清末民国初","author":"许南英","text":"主人豪兴足，遁世已无求。又值天中节，重逢五月秋。家庭崇地望，弧帨荷天庥。吉礼仍铺设，虚文谢应酬。华堂森剑佩，绮席别珍羞。酌酒何须斗，飞觞不用筹。伶人开菊部，词客泛兰舟。芝自麻姑献，桃疑曼倩偷。艺姬能赵舞，歌伎善吴讴。庭桂飘金粟，墙花灿火榴。薰风鸣佩玉，皎月涌晶球。斯世沦文教，先生有隐忧。狂澜思一挽，砥柱作中流。拓地开诗社，傍山筑草楼。勋名存社稷，经济寄林丘。文献推宗主，风骚续胜游。叨陪元白侣，晋接纪群俦。日或山庄集，诗应水阁留。清风来蕙榭，晚涨入芦洲。好客闻严武，畸人惜马周。望门争御李，入幕愿依刘。罗致多遗老，旁招到故侯。劳劳蓬自转，息息芥相投。我愧弹冯铗，公能识卞璆。在山思太傅，借地仰荆州。不舞嗤羊鹤，无文笑郑牛。肚皮时不合，鲠骨傲难柔。士贵伸知己，人还爱自由。名心消覆鹿，野兴狎眠鸥。笑索延年酒，诗成大白浮。"}