{"id":"886291","title":"用昌黎赋鸣雁韵劝蹇从叔出峡与乃兄相依","dynasty":"宋","author":"阳枋","text":"楚天空阔雁南飞，整整秋来春又归。肠断孤鸿鸣失依，重云片影俦侣稀。野老吟情托兴微，樊笼休羡稻粱肥。岷峨回首寸心违，华亭清唳昔人非。湖北湖南秋水多，洲渚星稀无网罗，平沙雪落声相和。俛仰尘世应无他，君于此处意如何。"}