{"id":"699325","title":"和王以明山居韵","dynasty":"明","author":"袁宏道","text":"蜡屐先春试，新诗倍日吟。为花常驻马，有字即题襟。竹老云辞去，廊空月到深。将何伴幽冷，水响与柯音。自候烹茶火，閒开看竹窗。方情四五众，花事两三桩。古注多题什，邻翁也姓庞。虚空系得否，无起亦无降。小石含山意，柔风寓冶情。卷终香字损，禅起夜绵轻。第水兼新品，注花带别名。晴沙看鸥母，引得小雏行。饱食长腰米，高撑过顶枝。閒寻施药地，细剖讼花辞。雾眼添灯晕，云瓢挂瘿师。山斋通夜雨，肠断子瞻诗。细鸟藏窗叶，幽花缀静枝。猎心生翠管，冶习露春诗。为发添尘罥，因寒罢讲期。贪嗔真可去，何事并除痴。洁得如霜室，层层尽岳图。僧贻少室屦，舶买岭南盂。径僻花争发，林深鸟尽趋。趁时先贮酿，莫遣渴来沽。拨却閒生事，孤清亦可风。半痕离树月，一影没池鸿。种菊防沙虱，加绵滤水虫。近郊多麦陇，青鬣好柔丰。几日穷彫镂，嗒然一遇之。辟如风与水，相识忽成漪。梦清云入肺，吟定发生岐。好挟飞仙去，深山伴种芝。"}