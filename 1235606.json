{"id":"1235606","title":"江亭十绝","dynasty":"元","author":"朱晞颜","text":"春江流水曲尘波，亭上羁人奈若何。底事同来不同去，又添新雨入漳河。岩花红白柳深青，箫鼓丛祠竞乞灵。可笑监官祝如愿，今年仍似去年醒。暑雨初收积潦深，虹桥高下任浮沉。痴儿了却公家事，卧看西林度夕阴。迥江亭北石阑东，荷气吹香递晚风。一夜扁舟发章赣，数声欸乃月明中。江净秋清雁影空，参差落木飐西风。秀文几树堂前桂，得得吹香入座中。红鳊白粲楚江秋，升斗来为口腹谋。世事自来如意少，忍堪无蟹有监州。轩窗小小客情舒，榾柮堆红拥地炉。荡暖破除晨粥了，此身还似在家无。辛苦携家累左迁，亏赢自信且随缘。鬓毛衰飒缁尘遍，又与梅花度一年。平生心迹与天通，刻画无私任化工。堪笑东轩旧桃李，等閒开落媚东风。百折奔腾万马驰，区区欲把此江迥。阑边鸥鸟忘机久，飞过涛头去又来。"}