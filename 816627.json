{"id":"816627","title":"题彭旭诗集后即送其南归","dynasty":"清","author":"曾国藩","text":"日日送归客，情抱难为佳。老彭复去我，内抚焉所偕。往予初遇子，睇睐无等侪。鹰眼回高秋，势不甘尘埃。自言困乡国，横被口语猜。绛侯畏牍背，田甲欺死灰。脱身来洛下，稍摄惊魄回。风波一震薄，万事何有哉。雄篇忽枉我，峻句何崔嵬。险拔肝胆露，忧患才地开。终然达紫气，幽狱难可埋。男儿要身在，百忤宁足摧。临歧不知报，努力乾深杯。大雅沦正音，筝琶实繁响。杜韩去千年，摇落吾安放。涪叟差可人，风骚通肸蛮。造意追无垠，琢辞辨倔强。伸文揉作缩，直气摧为枉。自仆宗涪公，时流颇忻向。女复扬其波，拓兹疆宇广。大道辟榛芜，中路生罔两。孱夫阻半途，老大迷归往。要当志千里，未宜局寻丈。古人已茫茫，来者非吾党。并世求人难，勉旃各慨慷。"}