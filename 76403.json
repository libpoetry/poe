{"id":"76403","title":"村饮·少年喜任侠","dynasty":"宋代","author":"陆游","text":"少年喜任侠，见酒气已吞，一饮但计日，斗斛何足论。绿草满雉场，红旗植球门，三叫落乌帻，倒泻黄金盆。银炉炽兽炭，狐兔纷炮燔。浩歌撼空云，壮志排帝阍。回首今几时，去日如车奔，朱颜辞晓镜，白发老孤村。邻翁劝黍酒，稚子供鱼飧。功名信已乎，万事付乾坤！"}