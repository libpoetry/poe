{"id":"955443","title":"次韵和刘夔判官对雪","dynasty":"宋","author":"范仲淹","text":"蔌蔌楼台外，新辉溢四遐。云中凋玉叶，星际落榆花。岳色参差露，松声彷佛加。风流裁赋苑，清苦读书家。霜女惭轻格，蟾娥让素华。孤鸿迷鸟道，万马忆龙沙。净拂王恭氅，香滋陆羽茶。载歌劳郢谢，一奏待钟牙。几处和梅赏，何人为鬓嗟。含毫看不足，诗社好生涯。"}