{"id":"1118150","title":"九月十一日疾小间夜赋二首","dynasty":"宋","author":"陆游","text":"清夜房栊灯火微，此心病起更依依。空惊床下莎虫语，不见梁间巢燕归。苍砚有池残墨在，白头不栉乱书围。可怜未遽忘风月，犹梦华觞插羽飞。病后衣巾尽觉宽，挈提裘领喟然叹。孤灯不焰荧荧碧，小雨无声惨惨寒。只道清心灾自退，岂知非意病相干。平生最爱秋摇落，惆怅今年怯倚栏。"}