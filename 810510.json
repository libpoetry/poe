{"id":"810510","title":"浣溪沙  春词","dynasty":"清","author":"丁澎","text":"十五纤腰学柳轻。东风无那惹流莺。渡江兰楫自相迎。红豆不将投薄幸，青鸾原只寄多情。碧桃花下坐调笙。买断春风榆荚钱。抛残红日柳丝鞭。王系归去剧堪怜。鹦鹉窥翻双陆局，珊瑚擘乱十三弦。昼长无事不教眠。叠叠巫山不是高。茫茫鄂渚未云遥。难挨惟有可怜宵。两意半含如豆蔻，寸心千转是芭蕉。东风不管倩魂消。紫陌珠軿挽碧丝。鹧鸪啼上海棠枝。香勾争踏艳阳时。楼上红筝翻鹞子，鬓边金胜闹鹅儿。恼人忙处掷相思。"}