{"id":"190001","title":"陪李公择观金地佛牙","dynasty":"宋代","author":"秦观","text":"薄伽梵相含空虚，化人分段同璠璵。尔来示灭二千岁，真骨万里传中区。钱塘有尼号法照，得自禁掖藏金铺。欲因此胜高构阁，假设象似开群愚。偶从好事至霅上，持出瞻玩相欢娱。灵牙宝色玉不如，上有无数光明珠。庄严一一出御帑，蜿蜒绣袋荣砗磲。是时宾客尽上士，回向已登十地初。殷勤称赞出软语。坐人顾眄惊俗污。因悲人生信如梦，浪逐声劫霜鬓须。一源清净谁复无，枉入诸趋更崎岖。愿因今日诣真际，古松白日常萧疏。乃知金仙妙难测，余润普及沾凡枯。况复老尺亦才辩，朱甍碧凡非难图。行看迢嶢倚青嶂，翁妪颂说倾三吴。"}