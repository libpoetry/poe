{"id":"1081251","title":"过江郎岩下少驻感而有作","dynasty":"宋","author":"陈渊","text":"三峰卓立苍崖表，朝夕云烟自围绕。几年不向眼中青，忽露全身万山晓。凝然不动亘今昔，陌上行人空自老。我生悟此其已久，梦事萦人嗟未了。却怪神龙依绝顶，独以一身蟠故沼。风雷际会岂无时，忍视饥氓日纷扰。未能呵汝救凶年，明朝马首霜风早。"}