{"id":"1004188","title":"送别制置董侍郎东归","dynasty":"宋","author":"程公许","text":"荷囊晓趁紫宸朝，玉立堂堂侍冕旒。帝为蚕丛精择帅，诏颁虎节往分忧。旌幢云合三千乘，锦绣春浓六十州。仪凤雅应为国瑞，烹鲜何忍与民仇。阳和嘘暖松州雪，膏泽长随锦水流。酒贱途歌喧夜市，彘肥社鼓响春畴。教条宽简难轻犯，鉴戒高明不暗投。建学文翁先美俗，雄边德裕有良筹。若为殿角频忧顾，何恨天涯久逗遛。几度玺书颁北阙，四时朱履簇西楼。神全削垩无机露，德厚如山镇俗浮。边骑谁令轻犯塞，羽书忽讶急飞邮。祃牙往度重关险，建旐那容一刻留。明月三更悲鼓角，晴烟万灶宿貔貅。乘墉妄意窥吾境，奠枕何由奈敌雠。忠孝全军齐缟素，嫖姚列校奋戈矛。金牌不与全腰膂，铁胄安能芘髑髅。战胜游魂惊铤鹿，凯旋享士趣椎牛。三秦席卷非难事，偏将星奔怅寡谋。坐屈戎昭亲跋履，申严师律戢奸偷。人知福德如中令，谁省恩威似武侯。过眼七年劳节制，焦心九陛渴才猷。赐环笑拆封泥诏，叠鼓催装下峡舟。织锦何伤谗口捷，憩棠翻作去思愁。雅怀纳纳湖千顷，外物区区海一沤。书怪无心疑咄咄，委怀何事不悠悠。纷纭归梦寻猿鹤，浩荡诗盟狎鹭鸥。世事未知何日定，才难莫若旧人求。病深根本宜加护，脉在参苓或未瘳。德望定须歌赤舄，姓名伫见启金瓯。蹇余政自臞山泽，漫仕都缘迫釜区。綵棒乏材供击断，镂冰无技苦雕锼。岂期吏责宽三尺，误辱儒宗放一头。袖有神鞭驱款段，意令蹇步逐骅骝。生遭名德为知己，誓企清尘力好修。桂楫稳飞三峡浪，蒲帆归赴五湖秋。百年几见轻成别，万斛清愁黯莫收。倚俟泰阶明紫极，未愁弱水限瀛洲。槐庭何日堤沙筑，玉食须渠鼎铉调。议有异同宜审择，人无近远要旁搜。非才忍负知音遇，引臂追随万里游。"}