{"id":"595393","title":"与客问答即事","dynasty":"明","author":"陈元谦","text":"忽有故乡客，长跪授素书。云自故乡来，意气若踌蹰。颜面带风霜，坐立转籧篨。再拜问乡人，故乡今何如。请言亲戚故，田里几莱污。丘垄何人守，族属宁有无。桴歌今鸣否，徵求苛与纾。乡人发长叹，置茶坐之隅。再拜复主人，故乡不可居。坟陇既芜没，宁复识廛区。邻巷鲜故人，族里半丘墟。昔时游广寮，今为官路衢。御史按行部，停午无藜蔬。羽檄流星至，阖城点兵夫。楼堞排门守，跬步焉敢踰。或然点不到，罚金尽锱铢。春燕巢林木，狼虎吼故庐。富室髡城旦，耕农废犁锄。主人聆客言，涕泗交涟洳。离乡十馀载，陆沉何须臾。族戚悲零落，交亲日以疏。归鸟无宁翼，游鬣将安舒。慇勤谢乡人，勿复更欷歔。"}