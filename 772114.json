{"id":"772114","title":"秋夜述怀","dynasty":"清","author":"林占梅","text":"『窃闻三十九，劳生已强半』。此是坡公语，惊心发长叹。叹我值其年，无成徒愒玩。矧复遭丧亡，丧亡伤举案。「关睢」赋「好逑」，调和琴瑟赞。素性乐恬幽，高怀喜文翰。照户无小星，房帏绝妒悍。犹如影随形，尽日陪坐畔。可叹结缡时，台疆际离乱。兵燹复年荒，横流嗟浩漫。加之二竖来，为灾骨中钻。有时灾于齿，焦灼同炉炭。有时灾于足，始痛终溃烂。乃复灾于目，咫尺不能看。如居土穴中，四堵皆昏暗。如堕苦海中，茫茫无涯岸。几至不欲生，心急莫能按。幸赖闺中人，刻刻侍帏幔。焚香祷天佛，叩头同捣蒜。但期夫眼明，自甘减寿算。至诚果感神，比理可一贯。金■刮双睛，岩电时忽灿。可怜伉俪情，三载同患难。永愿相倡随，何期遽分散。当此深秋时，连宵倍凄惋。一纸隔阴阳，俨若千里判。果能姗然来，念切心无惮。世世为夫妇，誓词岂河汉。髣佛听悲声，林风似呼唤。凄怆不成眠，拥衾以待旦。"}