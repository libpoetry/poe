{"id":"1228007","title":"次江存厚游盖竹洞天韵","dynasty":"元","author":"李孝光","text":"地轴蟠东南，水深山幽幽。仙人五云巢，皎然堕蛮陬。玉胎白虹暖，石璺青髓流。羡门安期生，寿考天与俦。羽旓翠霓旌，光耀夜不收。芙蓉白玉童，居然导神游。嗟我闻道晚，爱閒复好修。坐阅千岁来，疾如递书邮。神仙不可学，兹焉营一丘。伐竹构我屋，凿井洗我眸。赤脚踏紫凤，白云翼之浮。翻悲赤松子，暮年愿封留。长啸挥白羽，吾将洗吾愁。"}