{"id":"813873","title":"苏幕遮 丙戌过南曲作","dynasty":"清","author":"邹祗谟","text":"沈真真，苏小小。旧日知名，今日馀多少。花史新编谁氏了。为问青衣，可有迦陵鸟。闭门羹，护门草。碧锁红桥，未许何郎到。流水无声长自绕。几朵芙蓉，独耐秋霜老。鹊炉温，龙饼热。小盒缄来，中有双银叶。慢火应将心字炙。化作鸳鸯，烟里随风结。向花阴，灯影灭。再解罗巾，犹剩沉檀屑。荀令薰香香未彻。寄语红楼，莫放馀烟歇。"}