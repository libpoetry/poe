{"id":"816100","title":"津门诗钞辑成题以长句","dynasty":"清","author":"梅成栋","text":"鼠啮蟫穿二百年，搜求遗草出尘烟。题名不必登科录，小传如标独行篇。前辈有灵来纸上，旧交无数晤镫前。寒窗料理间中业，聊结枌榆翰墨缘。敢云此卷少遗珠，闻见非多愧小儒。略为诗人传梗概，忍令古本尽荒芜。海滨耆宿伤存殁，沽上风流半有无。漫道渔洋常感旧，词坛振臂望同扶。"}