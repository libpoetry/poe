{"id":"879247","title":"解连环 其一 戊午生日","dynasty":"宋","author":"刘克庄","text":"旁人嘲我。甚鬓毛都秃，齿牙频堕。不记是、何代何年，尽元祐熙宁，侬常喑么。退下驴儿，今老矣、岂堪推磨。要挂冠神武，几番说了，这回真个。亲朋纷纷来贺。况弟兄对榻，儿女团坐。愿世世、相守茅檐，便宰相时来，二郎休作。白苎乌巾，谁信道、神仙曾过。拣人间、有松风处，曲肱高卧。"}