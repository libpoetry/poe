{"id":"1223470","title":"拟四季归田乐四首 其二 夏","dynasty":"元","author":"张养浩","text":"北陆展修晷，薰风荐微凉。麦波浩无津，细路如桥梁。溪光林樾润，雨气桑麻香。舂声破幽寂，人影来微茫。缺垣谁所居？红碧相低昂。翁媪老瓦盆，儿女前捧觞。我行适见之，亦觉心乐康。昔闻太古俗，今历华胥乡。向令早知此，讵使田园荒。迷途谅非远，淑景良未央。于焉遂平昔，孤陋庸何伤。"}