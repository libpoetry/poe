{"id":"959095","title":"山间录拙作求教葺芷俚语将命笑掷幸甚","dynasty":"宋","author":"郑清之","text":"老我愧不学，无以祛六蔽。短绠赴修汲，深浅忘厉揭。每逢扑凸篇，如对葛答谜。敌垒或致师，何以禦柴曳。书林倦回旋，笔径宜睥睨。独自搔背痒，谁与解袜系。误墨拙成蝇，饮醯痴聚蚋。器成多苦窳，草创类茅蕝。未善文心雕，曷助葵足卫。乐只正始音，尽发文冢瘗。古意窥九嶷，词源决三澨。英风韵风雅，噩噩规诰誓。精刚拿健鹘，妥帖律狂猘。解注卑虫鱼，献纳笑虾䱥。读檄头愈疾，听语麋著箄。风高补钓台，天朗摘兰禊。合止按商角，刮磨出廉锐。妙指曲不传，夺胎骨可蜕。神针如运斤，拆屋去眼翳。又如大医王，刲胃涤淫滞。万象困蒐讨，瑶金拔昆丽。司文当执衡，却扫甘拥彗。空山阔游从，思君愿言嚏。芜词荐藜藿，香芼待姜桂。翳桑急壶飧，毋为答饭毳。"}