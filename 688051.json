{"id":"688051","title":"代人作春闺怨十首","dynasty":"明","author":"朱升","text":"一别刘郎万里遥，少年背我暗魂消。屋檐初日喧黄口，拥被孤眠又一宵。寂寂深闺春昼长，憾郎不为惜流光。画文剥尽琵琶面，好似奴儿去后妆。昔日红桃花发时，每挼花片心琼肌。如今却被桃花笑，晓揽青铜草样萎。生来最不耐离愁，缜日娇啼倚画楼。邻舍女儿兢相笑，奴家半月不梳头。一春芳事在青郊，红杏将花豆蔻苗。嬉伴昨宵相约定，谁知痴雨打花朝。东风疑不到窗纱，惊见盆桃尽着花。郎意岂胜春意荡，远游亦合暂还家。了了如欢杳杳悲，凝情尽日听乌衣。郎归莫作呢喃语，薄幸疑君说是非。庭前红杏笑嫣然，前日初开蝶恣穿。轻翅不来留粉在，空教妾意憾当年。春来花月胜秋光，也为离人照断肠。何日儿夫重携手，清宵不复倚颓墙。狂夫一去不思归，桃叶能随柳絮飞？惆怅北溪溪上路，只同梦里唱金衣。"}