{"id":"815101","title":"题山水人物图册","dynasty":"清","author":"柳是","text":"为得风骚趣，柴门迥不开。人从尘外见，诗向静中来。消息须微悟，推敲别有才。吟成谁解爱，幽径长莓苔。凉散碧梧影，横琴每夕昏。静涵千涧水，坐送隔溪云。仙乐钧天梦，秋声落雁群。绮寮风细细，香沁藕丝裙。一重空翠一重烟，楼阁三层小洞天。才子最宜花眷属，仙人兮结月婵娟。那无俊语酬春色，如此闻根亦破禅。谱要替修香要□，东风还要出大千。"}