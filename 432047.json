{"id":"432047","title":"南柯子","dynasty":"近现代","author":"张克家","text":"寂寂槐花径，喃喃贝叶经。连朝不见许飞琼。恰好小楼明月正吹笙。雁阵横银汉，鸾骖下玉京。一声嘹亮一声情。飞出禅关绵邈动心旌。李峤真才子，新翻水调歌。诸郎扈跸入烟萝。懊恼催花羯鼓变鸣鼍。断栈愁云隔，蚕丛泪雨多。雪衣明惠念弥陀。吉了不知南内是南柯。"}