{"id":"683607","title":"郭山人六绝句 五岳真形图","dynasty":"明","author":"王世贞","text":"汝到瑶池西，披图问阿母。二室三花间，可着王郎否。仙骨日以轻，何烦策扶老。后夜惊云飞，弃龙在中道。一衲长挂身，寒暑了不涉。肯学沈湘人，秋江缉秋叶。偶从清颍得，乞食焦山僧。一饱便无事，却挂焦山藤。十年理芝畎，铁作青蛇文。复伴远游去，山山锄白云。时携一觚酒，独向花间醉。不分汝南翁，春风自天地。"}