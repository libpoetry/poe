{"id":"1246658","title":"贺新郎　 愁思","dynasty":"元末明初","author":"刘基","text":"碧秀天涯草。怨王孙、雕轮去远，王骢嘶老。风雨馀春无寻处，絮乱花飞梦杳。断魂与、行云萦绕。赤水珠沉迷象罔，暗尘深、不见长安道。今夜月，为谁好。他乡事事伤怀抱。更那堪、荒烟暝霭，晚虹斜照。千里关山劳回首，苔径残残红未扫。又恐怕、梧桐秋早。王母宫中青鸟使，想归来、巳近蓬莱岛。竹叶酒，且倾倒。"}