{"id":"1125623","title":"芍药","dynasty":"宋","author":"贾似道","text":"又是扬州芍药时，花应笑我赋归迟。满堂留得春如画，对酒何妨鬓似丝。玉立黄尘那可到，锦围红蜡最相宜。买山若就当移种，此际谁能杖履随。温温玉立绿阴中，不犯芳菲逐万红。折尽长淮多暇日，簪联四座足春风。应如庆历梅花瑞，况有昌黎属句工。问得君王乞身去，移根栽傍曲栏东。上了甘泉三捷书，长淮万里一尘无。清和时节如春在，红药精神与昔殊。丛玉生香歌可谱，围金有客瑞重图。公堂且尽今朝醉，已问君王乞鉴湖。"}