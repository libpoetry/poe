{"id":"621762","title":"拟灭虏","dynasty":"明","author":"郭之奇","text":"生平叹沟壑，梦寐倚疆场。读书羞宋史，异代计胡亡。长犁思塞北，尺组待名王。一朝专阃寄，十万许横行。策马凶门出，挥旌大漠傍。晓传飞将入，密指战追方。胡骑本风雨，其技弓矢长。结束防驰突，分合杀其强。时将土克水，忽如日荡霜。呼吸生奇正，指挥出变尝。朝夕更貔虎，庭穴尽犬羊。执讯归廊庙，悬竿示羯羌。所矜非杀戮，雪志在凶残。乘我国家运，重贻百代光。"}