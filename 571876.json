{"id":"571876","title":"途中怀大兄","dynasty":"明","author":"袁宏道","text":"十宵九入梦，明明知已逝。识得中阴来，未审寄何位。前者四月初，恍忽上忉利。光容若平昔，天服粲游戏。伸纸与我读，奇文千馀字。梦中了了知，醒后都不记。曾闻释子言，天乐稍浓腻。若非道种深，未免天色醉。记兄初生时，大姑兆奇瑞。丽人跃空飞，姑也承以袂。苦旅思乐宅，返促亦何异。但恐冶心多，减却道人气。少日念欢场，鸣泉奔渴骥。一卧三年茵，肌消如寒猬。从兹稍谭仙，习静学观鼻。朝坐一丝香，暮禅半幅被。閤门杜色声，精神转强锐。蒙庄不去手，卓有出尘志。几年客金马，渐识宗门事。乞差既里还，刻苦相摩砺。旦寻复昏披，研惟空有谛。有如群婴儿，搩手量鹏翅。突闻物格言，石火掣飞燧。惑魔虽暂歼，狂使方为厉。挈疑过龙湖，息求而得刺。一自直东华，先鸡每戒睡。日夜抱一编，形神俱焦瘁。眼涩如有沙，舌乾无厚味。国本既艰危，臣也难为退。余时官闲局，弟也负书至。每当聚首时，言必穷幽邃。毒语攻沉疴，当机无回避。俱悟昔时非，驰马歇狂辔。净侣偕数人，结期向北寺。下直即停车，六时声如沸。合掌化如来，白毫与青髻。东林十八贤，高举标奇致。披此尘劳衣，缚人如鸟罻。便欲脱簪绂，指彼青山誓。或假或休沐，次第作?计。余也先群飞，入山选幽翠。结茆四五间，日日眄归帜。梦魂总不及，逝也一交臂。严亲头触石，聚哭空里肆。海内学道人，千里缄酸泪。弟也冒雪行，十日走枭骑。不忍见京华，何况旧邸第。寡妇一屋声，天地为阴曀。立后以祈年，殷哀方小替。传闻四月终，白旐出淮泗。余也偕诸衲，奔帆如云驶。念公闻我来，追至寻阳际。十日抵瓜仪，南北舟相次。肝肠恸一割，石火迭相谓。富贵竟何成，金毛不如薙。十载无生学，劈莲微见意。痛呼隔闻尘，天高日西坠。前者潘去华，梦中忽见示。生平四良友，君家得其二。赖兹切摩力，今亦生善地。信我同心人，冥墨亦相缔。祠之柳浪馆，凡与白苏四。天上虽酷乐，勉来一竖义。破矿出精金，刬却知见祟。携手入莲邦，沙劫为兄弟。"}