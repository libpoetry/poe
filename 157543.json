{"id":"157543","title":"杜鹃花·杜陵野老拜杜鹃","dynasty":"宋代","author":"舒岳祥","text":"杜陵野老拜杜鹃，念渠蜀王身所变。我今流涕杜鹃花，为是此禽流备溅。嗟哉杜宇何其愚，万事成败皆斯须。一枰黑白翻覆手，揖让放弑皆丘墟。汝初一身今百亿，凝滞结恋胡为乎。尔生不能存社稷，死怨谢豹何区区。至今有子不自保，寄巢生育非良图。百亿禽分百亿花，数若恒河沙复沙。此花开时此鸟至，青枫苦竹为其家。锦官玉垒不可念，翠华黄屋天之涯。不闻十月杜鹃鸟，只见十月杜鹃花。何必看花与听鸟，老夫日日自思家。"}