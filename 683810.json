{"id":"683810","title":"丙子郧台偶题十绝","dynasty":"明","author":"王世贞","text":"燕中车马兴阑干，也恋青山也恋官。今日真成双举肘，戟门山色四时看。放了报申无一事，雨晴回照在东除。天公乞得閒风日，恨少人间未见书。汉庭求旧未堪论，列镇俱登八坐尊。赖得郧山深更僻，不教衰骨负櫜鞬。莫欺憔悴鬓苍浪，片纸能为百邑霜。昨夜尚书来尺一，始知身是夜郎王。儿童剪纸作元霄，几盏荧荧破寂寥。点罢灯油千石尽，两条红烛导归朝。四月榴花未上枝，不须惆怅怨花迟。床头白酒长教熟，也有誇他烂漫时。眼底粗无搅意人，要闻乡信又愁论。交游变故君休怪，老态参差渐到身。周妻何肉不须疑，一卷维摩静自持。看到法门真不二，从前绮语尽堪悲。一枕腾腾梦帝乡，醒来依旧在郧阳。它时纵许春明入，梦处无多醒处长。鼓吹喧阗棨戟新，出誇前队拥千人。无端谩取图经读，此地元来是逐臣。"}