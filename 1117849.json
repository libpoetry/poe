{"id":"1117849","title":"病小减复作三首","dynasty":"宋","author":"陆游","text":"一身真剩长，两月抱沉绵。吟作楚人语，耸成山字肩。灾从季主卜，药欠宋清钱。弥老弥堪笑，藜羹且信缘。卫养元无术，衰残只自悲。扶行十步地，强坐一炊时。枕藉漆园语，呻吟栗里诗。灾年未易过，那敢望期颐。晨粥半茶碗，秋衣一布裘。酒惟诗里见，山向梦中游。卜繇儿能测，药方僧为求。重阳无半月，尚泥菊花不。"}