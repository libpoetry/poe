{"id":"826295","title":"琐窗寒","dynasty":"清末近现代初","author":"叶恭绰","text":"倦雁呼群，鸣蛩唤夕，尚淹残暑。文园病久，暗怯茂陵秋雨。甚遥空、乱云四垂，登楼一望犹吾土。且寄怀物外，东皋閒话，洞天挥麈。延伫。忘宾主。喜白雪阳春，渐多新侣。华年似水，莫道当时弦柱。尽匆匆、教唱渭城，断肠漫惜歌者苦。料关情、叶底吟蝉，送客杨枝舞。"}