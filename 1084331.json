{"id":"1084331","title":"潘岐哥","dynasty":"宋","author":"王十朋","text":"君不见凤之雏，骥之子，潘家岐哥无乃是。鹤溪仙子降英灵，雁荡名山钟秀美。颜色纯明白玉璞，精神皎洁秋江水。胸中之气已吞牛，开眼睛光如虎视。此儿奇绝非常儿，小子观人盖多矣。宁非汉代偷桃朔，别是唐家谪仙李。愚知先生百不忧，但患此儿名盛耳。先生才高爵未绾，赖渠力振家声起。鹿岩他日筑高门，车马煌煌塞闾里。"}