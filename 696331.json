{"id":"696331","title":"俗礼歌五首 莫跨鞍","dynasty":"明","author":"郑文康","text":"莫跨鞍，莫跨鞍，跨鞍未必家平安。鞍高足小跨不过，露出绣鞋人共看。东家娶妇有鞍跨，西家无鞍争笑话。谁知一跨心胆粗，乱走胡行都不怕。呜呼跨鞍不如不跨好，俗礼纷纷奚足道。莫问龙，莫问龙，问龙龙在龙窟中。掀天头角役雷火，引入宅来何处容。总使宝龙能带宝，谁解降龙与龙讨。只有煌煌颔下珠，看得贪夫眼中饱。呜呼宝龙岂是池中物，肯逐妇人同入宅。莫进宝，莫进宝，进宝书中无可考。妇家有宝当自进，借取夫家亦何好。古人真宝真可怜，今人假宝徒纷然。妇人孝顺是真宝，进与舅姑无价钱。呜呼宝兮宝兮无尔献，三日入厨来进膳。莫搂饭甑，莫搂饭甑，饭甑破时如破镜。甑里深藏是何物，搂出捏成假银锭。甑虽有眼喜无口，入得门来便教搂。少年新妇恃力强，故向人前擎好手。呜呼莫教甑破不可为，臼中免使良人炊。莫传彩，莫传彩，两席相传礼安在。媒婆前引伴婆随，传入洞房齐喝采。人家娶妇在传家，不在容颜如舜华。前席舒开后席卷，呼作龙须徒尔夸。呜呼新郎有彩莫铺地，留制斑衣老来戏。"}