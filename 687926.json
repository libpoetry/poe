{"id":"687926","title":"游阳春作","dynasty":"明","author":"成鹫","text":"自笑不知老，人前便说山。昨来逢好友，云自富春还。许以方丈地，分将一半閒。翛然生羽翼，飞出白云间。孤棹发江口，连樯宿浅沙。同人皆有役，于我独无他。夜水闻争渡，春山梦到家。所思老渔父，高枕对芦花。岂有关心事，披衣坐到晨。鸡声前浦日，鸟语隔山春。多病凭僮仆，无成愧故人。忘机吾已矣，鸥鹭或相亲。高秋别中宿，二月下阳春。未尽登临兴，终为寂莫人。虚名难隐世，文字苦随身。独立千峰外，长歌怀道真。"}