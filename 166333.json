{"id":"166333","title":"常自在歌","dynasty":"宋代","author":"徐侨","text":"常自在。常自在，莫受物触随变改。心常澄太虚，胸常涵沧海。志常明秋霜，气常融春霭。常自在。常自在，莫或欺心旋遮盖。此心常与天地通，日月神明环内外。万物森森在吾下，我自小之自伤害。常自在。常自在，诗书乐处安精神，道义合时行身世。贫何足嗟，贱何□慨，富何足淫，贵何足泰。静惟饬身而无愧，动惟利□而尽爱。常自在。常自在，此外何求哉。有时诗一篇，有时酒一杯。庭花野草为宾友，清风明月相追陪。陶吾真兮适吾性，常自在。常自在，何处有愁来。"}