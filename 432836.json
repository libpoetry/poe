{"id":"432836","title":"惆怅诗","dynasty":"近现代","author":"俞长源","text":"处处浮云处处遮，天教惆怅作生涯。未能饮马长城窟，却值交轮狭路车。脉脉明河愁会合，凄凄锦瑟黯年华。大堤弥望空杨柳，欲寄离居待折麻。昭质修姱信未亏，求贤慕义愿终违。沈心异席难为卷，沐发匪阳不获晞。翠袖罗衣寒自薄，雕栏玉砌事俱非。鸾鸣充耳啾啾响，素手如何吝惠绥。人在瑶台玉圃中，蹇修理弱莫相通。无知长慕猗傩草，有佩空珍琥珀龙。禾秀于今多害蠹，蕙摇自古为回风。此忧信是冲冲甚，合步召南赋草虫。谁刓蘖木染黄丝，欲遣离情付若持。十指五弦湘瑟怨，百畴九畹楚芳滋。崇朝河广人何望，终岁机空意自知。流景徘徊岂我待，飞鳞驶翼不衔辞。"}