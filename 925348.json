{"id":"925348","title":"中垒一首","dynasty":"宋","author":"苏籀","text":"更生倾侧四斥已，精诚所祈格天地。著明深切安危机，同道萧周数人耳。不容何病见君子，节义政应强国势。倖卿权尹岂尝无，忠正得朋侥冒柅。可怜孤直援又寡，恶恶如风力排诋。汉皇听纳知其忠，左右侧目争摧圮。亲亲公族人莫比，按据春秋忧变异。萧张戮死正人空，挫奸救危宁畏忌。勤勤请抑外家权，社稷安荣长久计。二十馀年列大夫，痛切皇舆难坐视。当时不谓秦无人，异世知音诚叹企。乱生祸重英杰资，无竞维人当树置。绛侯博陆在岩廊，高武不复忧刘氏。胡为一篑障江河，谏鼓屡鸣那得济。"}