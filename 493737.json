{"id":"493737","title":"喜陈中阁刘三台二公入会","dynasty":"明","author":"庞嵩","text":"石门控沙表，空中见中阁。洒洒遗世氛，勇脱簪缨缚。蜿蜒迤三台，乌石层城角。一表李密情，肯以三公博。东西各天隅，乌兔自腾跃。梦寐隔蒹葭，中央讵能泊。幸有缩地缘，共赴香山约。九老联衣冠，七贤岂遗落。江湖轸忧君，窈窕聊寻壑。出岫云何心，归飞鸟自乐。沉吟续骚雅，图书阐河洛。与之同逍遥，翱翔遍寥廓。"}