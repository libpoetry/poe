{"id":"686057","title":"和周文学守岁二首","dynasty":"明","author":"卢龙云","text":"羁旅壶觞亦岁华，不知何处是天涯。宜春綵帖新传胜，守岁椒盘更颂花。剪烛似添更漏永，题诗偏动客怀赊。知君恋阙情无限，每忆鸣珂谒帝家。海内称诗富谢陶，中原鞭弭复吾曹。鸿篇自愧才名后，彩笔谁干气象高。改岁韶华增舜历，异乡交谊得周醪。休怜客思多寥寂，次第春风入李桃。"}