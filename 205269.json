{"id":"205269","title":"守茶坞子舍新茔","dynasty":"宋代","author":"卫宗武","text":"自阅管郭书，风水好成癖。维舟走霅峤，川谷几遍历。晚年乃得此，於焉拟藏骨。身谋适不偶，命子为冢宅。痴儿好侈大，治庵如考室。害然天地宽，有若混沌闢。层峦犹连城，一一互拱揖。案后三奇峰，参倚而特立。端然顾其穴，宛烦凤展翼。又似老泉翁，二季侍其侧。启户俨若临，朝夕在几席。回头看新月，对面宾出日。郁乎气佳哉，秀异钟一窟。神刲与鬼划，天授非人力。一丘有如此，万金买难觅。羊眠协梦祥，牛卧兆墓域。地将发秘藏，人已产英特。吾家顾未然，贞符在种德。为善斯有庆，积衰由作慝。素履或未纯，青囊恶可必。要须法睿武，粹如圭与璧。戒之而谨之，箴儆毋我忽。庶或生贤贵，簪绂可世及。不然负此山，山亦有惭色。"}