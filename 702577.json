{"id":"702577","title":"古诗二首","dynasty":"明","author":"程敏政","text":"墙东马缨蕊，朝开夜还合。墙西木槿花，朝放夜已落。化机有常运，物性固难凿。胡乃万物灵，冥行苦不觉。得失觉何有，终身浪悲乐。新秋原野净，閒步西山麓。山上有骁媒，山下有麀鹿。见之感物理，不觉心烦促。天生本同类，何忍自鱼肉。弋人前致词，弋具未为毒。不见馀耳交，一旦成翻覆。"}