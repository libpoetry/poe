{"id":"506757","title":"赐游西苑诗","dynasty":"明","author":"杨荣","text":"南薰淡荡微雨晴，时当首夏天气清。苑中风景最佳丽，喜见万物皆敷荣。诏赐公卿暂行乐，乘马肩舆各恭恪。入门步履不敢驰，遥望琼峰翠如削。须臾中贵传宣来，先向池上看崔巍。长桥如虹跨碧水，波光荡漾无纤埃。宝殿玲珑耸金碧，盘龙舞凤何煇赫。近阶古柏凌雪霜，夹道苍松翠千尺。池有游鱼圃有蔬，绛桃丹杏如珊瑚。常时采摘奉圣母，青春几度来銮舆。细柳新蒲满洲渚，辇路逶迤到清暑。雕阑玉槛胜蓬莱，芝草琅玕似玄圃。中有宝阁环金扉，圣慈暇逸时游兹。千花冥濛溢香露，瑞日照耀生光辉。相将优游陟华巘，磴道盘空应百转。巉岩怪石虎豹蹲，岁久含滋多碧藓。方壶瀛洲峙两亭，玉虹金露何峥嵘。空中忽听玉笙响，万壑遥度松风声。跻攀绝顶意忘倦，忽到丹霄广寒殿。恍觉台高爽气多，更看天近祥云见。壮哉此景天下奇，此身何幸亲见之。天恩旷荡锡宴乐，玉酒满酌黄金卮。圣皇仁明尽诚孝，四海生民安德教。微臣欣得预兹游，际遇升平何以报。瞻依日月拜九天，寸心感激惟惓惓。永歌天保廑祝颂，圣寿皇图万万年。"}