{"id":"1105124","title":"和吴龙图韵五首 二色芙蓉","dynasty":"宋","author":"文同","text":"蜀国芙蓉名二色，重阳前后始盈枝。画调粉笔分妆处，绣引红针间刺时。落晚自怜窥露沼，忍寒谁念倚霜篱。主人日有西园客，得尔方于劝酒宜。斤斧从来到此稀，为撩疏密绕藩篱。已繁不用饶新笋，纵碍何妨惜旧枝。风外清音闻曲阁，月中寒影下方池。想公日在琅玕径，正是棠阴讼少时。季秋阳馆事严禋，能飨洪惟上至仁。游庙衣冠参帝坐，侍祠簪佩俨星辰。欢声被宇和于律，协气流天蔼若春。即见陪銮千万祀，岂长如此在遐垠。自持金节此为州，小善何尝不见收。更起丽谯连石室，盛藏缣帙拟蓬丘。师延旧德皆高谊，士集他邦尽久留。当念河南向儒意，莫教弦诵少时休。一生名籍占风流，为识庄环可自由。几杖未销容早退，庙堂将近肯中休。有人把酒思高节，何处挥毫咏素秋。故国岷峨最佳绝，几时归伴赤松游。"}