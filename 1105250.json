{"id":"1105250","title":"山中","dynasty":"宋","author":"方岳","text":"久无筋力踞虬龙，西崦东塘漫倚筇。白练带随红练带，木夫容并水夫容。宁消几两生前屐，忽忆当年饭后钟。孤负草堂今夜月，径眠谁与吐奇胸。解缨聊复濯沧浪，晞发松阴藓石床。有味是贫琳馆俸，无功于懒玉函方。自参老子鼻端白，未羡诸公腰下黄。蔗境渐佳惟习静，笔床茶灶并荒唐。已付身心毕竟空，念头了不到穷通。既愚宁免日三省，是圣未妨时一中。物外禽鱼相尔汝，生前乌兔几西东。谁云双手都无用，自种山田岁便丰。"}