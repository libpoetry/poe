{"id":"690526","title":"李念劬观察分俸贻书见和小园春兴六诗并询宿憾讼事时方听谳在宥赋此附谢故篇中数致意焉","dynasty":"明","author":"张萱","text":"三曹倚玉十年前，寇借侯东正受廛。伏枕未能随竹马，束金何意免蒲鞭。相逢狐貉皆三窟，幸脱刀砧有二天。泣血迸空瞻衮绣，回头惊拜白云篇。江风猎猎满朱旗，綵笔遥临白板扉。载鬼一车逢二憾，负涂群豕竞三尸。投怀白雪难为和，行脚阳春喜有私。从此覆盆能获照，应怜堂下向隅悲。"}