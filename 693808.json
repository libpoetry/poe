{"id":"693808","title":"张家湾棹歌四首","dynasty":"明","author":"陆深","text":"当年海运数朱张，湾泊帆樯正渺茫。帮着擢船愁水涩，隔舱相唤剥南粮。转湾脱堑水生衣，惆怅轻船载月归。约略寄居三百石，尽拈香纸礼天妃。百年漕运最称能，今岁河洪见未曾。司马中丞新领敕，圣神天子坐中兴。张湾水出北山头，十里洪身九里洲。惟有老渔知进退，深滩撒网浅滩揫。"}