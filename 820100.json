{"id":"820100","title":"清明萧寺展令容榇","dynasty":"清末近现代初","author":"王易","text":"清露湿林原，早市集鱼米。江南候未齐，三月冷犹尔。小篮携酒浆，城南步荒畤。寸心自怦怦，节物逐生死。野塘鹜作沤，生意盎泓水。胡人乃弗如，患苦铄心体。沉冥二百日，茹痛过然指。逝者声已吞，存者息徒视。从知大痈中，微命仅蝼蚁。行行出郭门，凉凉古招提。蜂房户牗开，赫然君在斯。骨肉竟何状，闭目不敢思。当年好眉鬓，笼袖花四围。低颜向前和，腐心念长离。入户意不伸，谁与问来兹。恨穷遽无言，积泪一把挥。挥泪尚何为，所冀君或知。蓬头见二三，唤我日八九。君去似相忘，吾母劳已久。雏婴生七月，肥白赤双藕。悬知及长成，虽母不知有。二儿君所爱，学语甫上口。但囿携抱亲，指妪谓为母。小怒与娇啼，赴愬竟忘丑。大儿挟书归，敬长礼知守。有时履脱綦，或乃襟出肘。引我双眼芒，有泪湿其手。儿女身外物，相逢已云偶。徒苦复何酬，同君异先后。昔日愿生死，谁知死亦难。万钧著两肩，不死故非悭。明知七尺身，许人岂宜然。盐车久在涂，天使不得閒。玄黄此何时。托命虫沙间。凋残自骨肉，积疢已十年。而今复构兹，童稚却成班。遂悟造物勤，更迭不畏烦。黾勉顺吾生，乘化良所安。"}