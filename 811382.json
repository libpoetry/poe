{"id":"811382","title":"岁暮感怀次感春韵","dynasty":"清","author":"丘逢甲","text":"浪说芦灰止水年，笙簧重奏古来天。阳枢不转春消息，老木寒巢噤帝鹃。玉龙残甲满天飞，万里寒光照铁衣。黄竹歌中行八骏，瑶池空送穆王归。扁舟钓雪下寒滩，落日荒荒欲霁难。满目江山沉战气，可能王业不偏安。曾从剑侠传中来，十万戈船梦里开。把酒寒斋逢故部，海东残岛话奇莱。万梅花里问前身，我佛从来戒造因。冷看天倾无力补，莫将黄土浪抟人。禾黍何须怨狡童，是非从古论难公。可怜神化丹青手，剩粉零缣写北风。"}