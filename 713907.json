{"id":"713907","title":"上峡","dynasty":"明末清初","author":"屈大均","text":"水如奔箭穿霞壁，舟与浪花相拒敌。千岩万壑势将崩，一石中流犹荡击。风挟惊涛似飓来，斜吹一半断虹开。潮向北江犹可上，西江从未有潮回。北江势比西江缓，水性西江尤劲悍。时时一口似龙门，万里飞流束欲断。牂牁至此尾闾同，到海犹须两日功。倾泻不教元气尽，故为三峡吕梁中。"}