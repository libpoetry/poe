{"id":"816555","title":"恭阅邸钞敬赋戊子秋冬","dynasty":"清","author":"曾广钧","text":"翠帝山裳临九有，绛妃水佩候三商。德言夙秉深宫教，姻眷兼联异姓王。蘋荇新篇分奭旦，椒兰别殿列英皇。我朝家法隆翚翟，会见苍龙捧御床。恩诏明年开庆榜，欢声连日动春雷。岂无握瑾怀瑜士，谁是钩河摘洛才。我亦几回磨铁砚，即今千里上金台。自知凡马非奇骨，尚想皋夔起草莱。惊涛远接蒲昌海，中县方吟瓠子歌。千里云雷传雁信，一宵风雨合龙梭。圣皇有福成功速，群吏休惭费帑多。回首高邮湖上立，忧时岁月易蹉跎。"}