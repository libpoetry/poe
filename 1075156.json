{"id":"1075156","title":"读外舅高晋翁诗集","dynasty":"宋","author":"周紫芝","text":"结发论人物，倾心慕老成。扫门嗟齿暮，洗眼失冰清。心苦弹冠懒，名应脱屦轻。眼高空尔辈，醉熟自平生。长啸苏门冷，微颦下蔡倾。千兵森武库，五字筑诗城。鲍谢篇章丽，阴何句法精。聱牙徒自放，贞耀复谁旌。草露功名薄，春云岁月更。鸭头江自绿，马鬣墓还平。踪迹荆襄在，文华剑佩荣。尘编愁独把，清泪一纵横。"}