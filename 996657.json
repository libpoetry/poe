{"id":"996657","title":"次韵叔父夷仲送夏君玉赴零陵主簿","dynasty":"宋","author":"黄庭坚","text":"田窦堂上酒，未醉已变态。何如东陵瓜，子母相钩带。富贵席未煖，珠玉作灾怪。茅茨虽长贫，终有懿亲在。丈人困州县，短发馀会撮。居然枳棘栖，坐阅岁月代。青云已迷津，浊酒未割爱。簿领能无休，饤饾唤鱼菜。羁旅苦地偏，江湖见天大。万里一帆樯，长风可倚赖。因行访幽禅，头陀烟雨外。"}