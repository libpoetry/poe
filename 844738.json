{"id":"844738","title":"寿母七十索贺诗六首","dynasty":"清末民国初","author":"徐搢珊","text":"□□□□□□□，□□□□□□□。恩叨北阙犹宜待，颂比南山且慰私。德性温和今益懋，筋骸康健久如斯。老年乐道生平事，尚忆来归二九时。尚忆来归二九时，即偕吾父订齐眉。孀姑三世难为力，长姒茕居更可悲。叠遇水灾无耔粒，继遭兵劫惜流离。流离嗟已如黄鸟，毁室鸱枭又后随。毁室鸱枭又后随，寄人宇下泪交垂。更炊虽不因人热，催课终难免吏欺。回首不堪兵乱后，伤心最是寓居时。惟凭纺绩谋生理，积有馀赀抚四儿。积馀有赀抚四儿，还凭笔砚作生涯。课农教读曾无倦，娶媳婚男不过时。茅屋数椽堪托庇，椿庭一日忽工辞。敔山深处松苍翠，那忍高吟陟岵诗。那忍高吟陟岵诗，犹炊内侍慰吾慈。虽无毛檄荣当日，聊著莱衣趁此时。堂背萱花增一笑，庭前荆树秀三枝。膝间更有诸孙绕，叫得婆婆喜欲痴。叫得婆婆喜欲痴，灵山当为觅灵芝。年登七秩缘天与，诞遇三春惟子知。秉烛园中花放处，飞觞坐上月圆时。□□□□□□□，□□□□□□□。"}