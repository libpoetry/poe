{"id":"1095324","title":"芙蓉","dynasty":"宋","author":"释居简","text":"溪痕寒不肥，岸容晚益退。其谁怜婆娑，明霞剪零碎。烂烂饱泠露，酣酣俯清濑。宛然古铜碧，嫣然靘妆对。又若翠袖薄，瘦立烟渚外。西风仅如许，晚节尚可待。遂拜拒霜号，不受断肠浼。亦岂无老成，试请推行辈。桂腾小山馥，菊耀东篱采。裳衬芰荷衣，服称陆离佩。芳芷雅相乡，宿莽安敢背。花城隔仙凡，俗说信茫昧。独有离骚经，名氏得先载。"}