{"id":"823975","title":"高阳台 赠洗斋","dynasty":"清末近现代初","author":"陈方恪","text":"绯苣同心，灵鹣共命，梅边稳住吟身。小谪华鬘，从知早种兰因。璿玑才调风流远，羡沤波、福慧平分。尽消他、韵事红闺，刻烛裁云。石城大好家居在，傍绒庄绮陌，烟水东邻。璧月新愁不散，轻上眉颦。无端锦瑟空房语，送华年、断梦成尘。俧谁怜，青鬓萧疏，对影朝昏。"}