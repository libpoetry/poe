{"id":"1079813","title":"秋日呈颜夷仲","dynasty":"宋","author":"吕本中","text":"老去身已衰，事过意愈懒。斯人未寂寞，吾此归亦晚。疏篱带落叶，秋色忽已满。南窗可炙背，唤妇同茗盌。旧读无新功，亦复费编纂。凝尘乱朱墨，妙句折编简。往者荷蓧翁，实具世外眼。不能与之游，只有兴尽返。曹南二三老，夙昔荷推挽。平生万卷书，未尽一日款。微词绝端兆，自怪识者罕。愿闻片言佳，庶用收褊短。"}