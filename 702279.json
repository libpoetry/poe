{"id":"702279","title":"题韩伯时寿藏卷","dynasty":"明","author":"程本立","text":"自营寿穴松林护，预乞墓铭厓石镌。四海交游几人在，百年宇宙一身全。判山容与花时酒，剡水溟茫雪夜船。去住何乡非乐土，死生今日任苍天。老来斑鬓谢朝簪，买得青山有赐金。汗简文章千古事，茧窝骸骨百年心。冰霜旧柏乌群集，风雨小松龙一吟。蒲裹车轮鸠刻杖，苍天有待意何深。"}