{"id":"781288","title":"恭挽崇庆州牧赠中宪大夫常老先生三首 其一","dynasty":"清","author":"王朝元","text":"辽海深无极，一望无涯涘。长白巫闾山，遥遥东西峙。郁积与磅礴，生我常夫子。正气得之天，节概砺于己。磨砺数十年，学而优则仕。甘棠荫充邑，弦歌遍闾里。逆蛮肆跳梁，天兵下边垒。奉檄典粮储，愿为天子使。妖气翳日月，祸变仓卒起。奋剑击凶酋，烈超介冑士。致身报君恩，靡他诚自矢。取义与成仁，庶几无愧已。至今昔岭间，杀气迷烟水。君灵何昭回，长庚此其是。把酒奠秋风，魂兮归桑梓。忠孝既两全，谁云身己死。恩恤祀昭忠，荣荫及孙子。千载永不磨，历历标青史。"}