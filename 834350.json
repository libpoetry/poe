{"id":"834350","title":"紫萸香慢 己巳九日，华安九层楼登高宴集，用元人姚江村韵，酬主人周梦坡、姚虞琴，兼呈座客","dynasty":"清末民国初","author":"程颂万","text":"共三年、重阳观海，九层阁上杯明。挽天梯轳转，俨平揖上诗城。强半中原诸老，便樽前忘老，也不胜情。况茫茫，对忆击缶换鹅人。问纵酒、孰为步兵。三清。不梦如醒，诗胆力与天平。得周公瑾笔，姚公绶画，诗案留评。尽教紫萸觞遍，忍潜酹宋稽陵。旧乌纱、不从风落，为风拘管，归去休戴多星。迟又露零。"}