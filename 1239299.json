{"id":"1239299","title":"赤壁","dynasty":"元末明初","author":"蓝智","text":"长江西来雨如雾，赤壁苍苍风雨暮。草木犹疑横槊时，尘沙尚忆焚舟处。乌林渡口下舳舻，曹瞒已料无全吴。阵前部曲奔先主，眼中谈笑轻周瑜。君臣谋合士贾勇，玉帐旌旗亦飞动。楼橹晴空烟焰高，鱼龙白日波涛涌。荆门牢落驻残兵，野旷不闻鼙鼓声。战骨秋埋湖外草，捷书夜报石头城。雄图霸气两消歇，地老天荒秋一叶。石上残碑过客题，沙中古剑渔人得。汉王祠枕碧山隅，诸葛台荒野鸟呼。千年忠义出师表，万里江山八阵图。"}