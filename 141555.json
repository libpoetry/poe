{"id":"141555","title":"题愚溪·溪流贯清江","dynasty":"宋代","author":"邢恕","text":"溪流贯清江，湍濑亘百里。龙蛇几盘纡，雷雨忽奔驶。石横渠状穿凿，怪力祖谁氏。突如见头角，虎豹或蹲峙。横杠互枝柱，小艇俄纷委。苹藻翳泓澄，松竹荫崖涘。两山束鸟道，侧岸数鱼尾。缭然闭深幽，梵字叠危址。锺呗杂滩声，亭台森水底。凭栏几游目，杖策时临履。酒杓间茶铛，棋枰延书晷。放怀得天倪，清啸谢尘滓。忽忘儿女缚，似接嬴秦子。顾予拙谋身，霜鬓飒垂耳。雅意在延龄，丹砂夙弃饵。焉得兹结庐，帐念远桑梓。"}