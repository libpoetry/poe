{"id":"1104915","title":"郡集虎渡亭宾主十人","dynasty":"宋","author":"孔平仲","text":"筑馆当阳月，驱车及上旬。盈分劝美酒，排旨聚佳宾。阙里推高第，姬朝倚乱臣。全医参老手，驽驾望清尘。佛地前缘旧，尧曦普照均。瀛洲何足羡，天日坐中人。欲结朱轮日，相期已及旬。木图横画栋，玉德集谈宾。济济多周伯，诜诜倍舜臣。身调宰夫膳，目视属车尘。闻一才将埒，能千智亦均。可知前世陋，作者欠三人。璜台成百日，斗酒宴兹旬。文雅升平客，风流结绮宾。桡椎皆敏手，谏俎必名臣。御史归清望，黄门扫俗尘。专门知业广，就傅亦年均。忠信推吾邑，畴非善行人。盛比芳林会，欢非洛汭旬。国城推帅长，龟数集朋宾。益一参卿列，增三补谏臣。天泉开象纬，日煇散光尘。束帛蒙恩厚，玈弓校力均。论言虽幼学，柳恽实兼人。长亭接双堠，良月届初旬。修义推贤守，同心会众宾。公卿正当位，舆隶迭相臣。庇荫楼层势，追随骥步尘。束薪恩不薄，瑴玉价仍均。共取封侯贵，持旌将万人。"}