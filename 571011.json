{"id":"571011","title":"送黄参军","dynasty":"明","author":"符锡","text":"我昔游岭表，乡里不见一。暨我居京城，岭表官秩秩。郡邑或分教，戎卫或参幕。名位虽未扬，才华并高卓。黄君复此去，万里戒行装。心旌指南斗，别我意何长。托交忝世契，岂云折辈行。赠言满湘帙，岂云迂腐章。风土各有宜，赞画各有方。谓余稍涉历，咨询走徬徨。军旅贵机密，变态亦靡常。矢心抱忠诚，可以横八荒。兼怀二三友，寅恊贵想忘。天飞谅不远，海鹤参翱翔。"}