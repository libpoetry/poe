{"id":"865664","title":"中秋无月感而作歌","dynasty":"宋","author":"邓深","text":"天时相催日如流，今夕何夕云中秋。不见佳月默有感，试走退笔书其由。去年此时汝川客，一病缠绵真险厄。贪生强乐寸心酸，与死为邻片纸隔。破窗髣髴光朦胧，推枕起来呼小童。问云月高今几尺，答以云生俄灭踪。拥衾独坐谩空想，纵有桂华未能赏。重城几许追欢娱，终宴无聊徒怅望。而今一榻烟村中，稍喜时同事不同。世味淡薄幽意足，元和咽漱真气充。步屧出门舒逸兴，清风洒面衣襟冷。暗雨淅沥作寒声，浓云黯黪无光影。月兮月兮胡寡情，故向良时多不明。无乃韬光不自满，故能养兔得长生。我今解悟月深意，荣华咄嗟复凋悴。归来塞窗仍闭门，众人昭昭我独昏。"}