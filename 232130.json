{"id":"232130","title":"以浯溪磨崖颂为友人寿","dynasty":"宋代","author":"杨冠卿","text":"明皇蠹妖孽，颠倒由禄儿。真人奋灵武，群公任安危。笑谈收两京，銮辂还京师。庙社喜重安，钟簴曾不移。词臣有元结，歌颂镌浯溪。余生千载后，每恨不同时。半世看墨本，长哦山谷诗。鸣剑驰伊吾，有策噤未施。十年客卫府，斗粟不疗饥。君今联上合，婉画赞筹帷。眷简隆三宫，复始可指期。持以为君寿，勋名书鼎彝。明年奉汉觞，重修前殿仪。摩挲古崖石，更纪中兴碑。"}