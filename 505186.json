{"id":"505186","title":"送郑教授叔度之蜀歌","dynasty":"明","author":"张宇初","text":"东风破暖杨花密，夜雨翻檐涨流急。郑朴肩舆昼叩扃，朝簪犹带岚光湿。我昔知歆孝义门，聚庐合食皆温醇。良金粹玉美昆仲，文献流风欣讨论。阙下相逢蔼辞色，东朝恩冠春坊德。景慕踰深托素知，王门况值贤宾客。旌异东南犹昔时，丹楹彩笔张高楣。钟鸣鼎食系千指，内箴外训严规仪。五百馀龄同一日，应惭刘李争矛戟。巨碣丰碑金石文，岂誇张柳相雄轶。仙华山秀浙水东，文薮词源为代宗。仁声义泽世薰渍，伟望岂亚青芙蓉。多君令誉遭明主，曳裾发轫趍藩府。朝凤鸣阳绝后尘，逸驹脱辔鸣前武。巴蜀㠝岏秀插天，绳桥剑阁相钩连。我王祚土建藩屏，孰让汉献称才贤。君行职教过桓马，绛帐银灯论璧?。浣花飞遍锦官城，滟滪云涛半空洒。王门富积书万签，不啻圭璧光渊潜。璿源玉叶重当世，紬绎万古窥洪纤。我惭荒陋叨宠锡，报德何由致涓滴。空羡高骞势莫攀，日方葛杜偕心迹。傥眷栖迟山泽臞，为言齿暮徒迂疏。祖道阳关怅离绪，柳条绾带增踌躇。兰金交义知应几，离棹匆匆泛江水。愿挹清芬并昔贤，苍苍泰华横秋宇。"}