{"id":"682656","title":"和弟思斋林园相庆","dynasty":"明","author":"区元晋","text":"围断烟霞且浪閒，数椽吾分碧岩间。客来屏西开三径，人立梅边到几关。草阁看花常独往，山瓶斟月亦忘还。紫荆庭畔团圞酒，扶醉年年笑玉山。翛然蜗壳是吾卢，纳纳乾坤世与居。陶令千瓢长贮月，邺侯四壁祇藏书。池光潋滟看云度，树色扶疏入夏舒。童子只虞翁抱瓮，每招猿鹤绊閒居。"}