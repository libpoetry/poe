{"id":"768100","title":"多丽 扬州","dynasty":"清","author":"李符","text":"古维扬。天生佳丽名邦。芳树里、绣帘斜捲，红楼十里相望。堕马鬟、全胜代女，鸣蝉鬓、欲妒吴娘。珠榨流霞，金猊喷雾，花街风过只闻香。遥听得、竹西歌吹，镇日遴雕梁。来游者、舟车杂遝，好个欢场。感当时英雄豪杰，都从此地销亡。汉诸侯、铜山没草，隋天子、锦缆沉江。遗迹重寻，新愁顿起，空令孤客断回肠。祇应向、平山堂下，高卧读书床。凭谁笑、昔年浪子，今日空囊。"}