{"id":"566956","title":"宣府槐龙篇","dynasty":"明","author":"徐渭","text":"大树将军号，乔松大夫封。何如兹茂荫，宛尔作深笼。目目尖成兔，条条结绾龙。乘凉翠葆飒，撑暑碧油烘。开府何年买，天王旧物钟。宾觞飞递外，塞略坐筹中。鹏翼垂天下，龟裙覆海穹。柯南蚁垒国，甃北乳方泓。的的朱门照，霏霏绿雾濛。干云榆所接，影月桂能通。赭荚承新蜕，青丝断坠虫。五楹团广厦，百柱卓雄风。大漠驯骄子，长城属令公。一枝阴虏马，半叶扫边烽。矢石无忘备，尊罍稍可从。先朝勤灌溉，后代倚幢?。虬拟皇情悦，黄犹御气蒙。长陵如可作，愿柱大明宫。"}