{"id":"747244","title":"雪","dynasty":"清","author":"钱泰吉","text":"日日望雪雪不得，地底潜温化蝗蜮。时将腊尽乃作寒，飞花片片堕我侧。积不成寸俄晴融，司寒无乃失其职。君不见，京华十月天，霜凝白野冰填川。一日二日雪载涂，行人坚冰冻在须。蛰虫坏户不敢出，夜深冰面跳老狐。京华厌雪雪不止，江南望雪雪更无。为问滕六彼何人，使我天公泽不均。今朝微雪亦可珍，几日县官出迎春。作诗告天公，盍早沾足用，使来岁大熟无饥民。"}