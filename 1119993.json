{"id":"1119993","title":"次韵梅山弟醉吟七首","dynasty":"宋","author":"陈著","text":"高明所志希贤圣，愚暗惟知事鬼神。老我激昂非矫物，本心标榜未输人。暗檐行吟梅影瘦，午窗坐睡檀丝长。不作上下四方梦，何妨参受三峰香。隐处是角里先生，放游是司马子长。试问梅山老居士，判断两家谁最香。鱼眼死也依然张，鹤颈生来如此长。凡物不齐各有分，不须逐臭存吾香。蚊翼只为黄昏忙，鹄心自与青天长。世人皆失我独得，春风浩浩诗书香。开眼门外世梦短，忘情樽前閒意长。邂逅当有赤松子，歌舞何用楚兰香。人于忙处不知老，诗到醉时方是真。相对梅山几杯酒，不知身亦是今人。"}