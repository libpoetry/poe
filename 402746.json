{"id":"402746","title":"斫石叹","dynasty":"近现代末当代初","author":"刘逸生","text":"海阳不尽山，山山不尽石。奇哉大痴图，近看才一尺。女娲怜蛮荒，留此补馀壁。牵引韩刘来，不惜三蜡屐。海阳片石见瑰怪，而况有山如许大。一凿失一山，一斧去一态，石工勇不疑，斫之如去虿。观者心酸辛，唶唶未敢慨。转思丙午年，万类同一刈。世运实匪常，历劫有成坏。当其未成时，安知孰否泰。持此语灵石，似释胸中噫。君看燕喜李唐题，荦确千秋今宛在。"}