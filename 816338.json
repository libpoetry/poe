{"id":"816338","title":"庚子元旦","dynasty":"清","author":"黄遵宪","text":"喔喔天鸡又一鸣，双悬两曜展光明。承天仰看金轮转，震地讹传玉斧声。汉厄愁看正月卯，代来几协大横庚。自歌太乙迎神曲，终望余年见太平。乐奏钧天梦里过，瀛台缥缈隔星河。重华仍唱卿云烂，大地新添少海波。千九百年尘劫末，东西南国战场多。未知王母行筹乐，岁岁添筹到几何？"}