{"id":"1252646","title":"和顾子达见寄","dynasty":"元末明初","author":"郭翼","text":"江上去年来避寇，无家归路转凄迷。桃花柳絮当三月，瘴雨蛮烟似五溪。直见荒台麋鹿走，可怜无树凤凰栖。读书支子桥边宅，瓦砾伤心暗蒺藜。君住同丘似同谷，閒身应是笑官忙。梅花有兴吟东阁，萱草无忧树北堂。谩省观鱼庄叟乐，谁怜歌凤接舆狂。相看马困盐车日，何处悲鸣觅九方。"}