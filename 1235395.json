{"id":"1235395","title":"即席以韵课诸生东斋诸物 远山笔架","dynasty":"元","author":"刘因","text":"何物能支笔万钧，案头依约远山痕。灯横烟影隐犹见，秋入霜毫势欲吞。掌上三峰看太华，人间一发是中原。中书未免从高阁，不向林泉怨少恩。铁石心肠冰玉姿，掌中潜得岁寒枝。天教一握藏春密，风觅馀香就手吹。雪月冷怀随步履，溪山高兴入支颐。玉堂若要扶持用，说与东君也不知。白雪春香洗未残，玄霜谁遣冻成团。涞封圆颗盘增滑，蜜和浓浆齿避寒。绿蚁从今忘病渴，金花无地著馀酸。快人风味依然在，莫作寻常软熟看。花中冰雪避秋阳，月底阴阴锁暗香。玉瘦每忧和露滴，心清惟恨有丝长。且留宛转围沈水，莫遣联翩入粉囊。只许幽人太相似，苍苔疏雨北窗凉。瘦影亭亭不自容，淡香杳杳欲谁通。不堪翠减红销际，更在江清月冷中。拟欲青房全晚节，岂知白露已秋风。盛衰老眼依然在，莫放扁舟酒易空。"}