{"id":"740549","title":"洋画歌","dynasty":"清","author":"翁方刚","text":"阴晴远近同一川，桦皮屋子无市廛。七道三岛想接连，人牛羊兕丈尺前。人或坐立羊牛牵，青黄宛转高低田。蹋歌鐻耳争鲜妍，罽毛染衣光映渊。白脉始知寻瀑泉，渐引渐深微绿穿。一线淡入迢迢天，腾涌四起云绵绵。大洋万里规影圆，此皆笔踪细盘旋。有若发鬘丝丝缠，面势每在肤寸边。初非组织非丹铅，远方市易用物全。鹿毛之笔松花烟，技巧何止秋毫巅。屏风竞说端拱年，金银莳贡自奝然。拂菻女儿诧龙眠，亦不尽贵粉墨填。红罗褾轴援古编，蝙蝠扇子螺钿筵。海波不扬海估骈，晴风听泊黄埔船。"}