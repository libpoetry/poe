{"id":"1111419","title":"和陈提举喜雨","dynasty":"宋","author":"阳枋","text":"愁叹何繇达灏穹，秋成恐堕渺茫中。五龙偃蹇藏深庙，六佛慈悲会一宫。帝敕名山诸洞闭，醮开太乙独函通。应怜赤子车中鲋，为激西江遍处同。周家重谷业陈王，天亦哀民救此方。一雨如倾过众望，三登可卜见时昌。固知福地长无歉，尤喜炎天预借凉。耆老首为乡曲贺，唾成珠玉巧于装。"}