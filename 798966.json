{"id":"798966","title":"瑶华 和山居琼花作","dynasty":"清","author":"杨玉衔","text":"舞衣拖縠，珠佩披离，斗嫦娥腰束。风来瑶圃。仙梦里、恍见瀛洲雨玉。飞琼何事，降洛浦、凌波仙躅。只翩然、雪氅霓裳，妒煞瘦红肥绿。年时一梦扬州，忆釐观巡檐，也曾三宿。依稀酒醒，瑶钗坠、月影横斜茵褥。绿竹无分，梨云拥、石崇金谷。到而今、曝褐岩扃，粉捏纪游镌竹。"}