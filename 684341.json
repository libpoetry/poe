{"id":"684341","title":"怀归二首","dynasty":"明","author":"王守仁","text":"深惭经济学封侯，都付浮云自去留。往事每因心有得，身閒方喜世无求。狼烟幸息昆阳患，蠡测空怀杞国忧。一笑海天空阔处，从知吾道在沧洲。身经多难早知非，此事年来识者稀。老大有情成旧德，细谋无计解重围。意常不足真夷道，情到方浓是险机。怅望衡茅无事日，漫吹松火织秋衣。"}