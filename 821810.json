{"id":"821810","title":"解连环","dynasty":"清末近现代初","author":"汪东","text":"霣星寥落。数当年任侠，更无朱郭。记剑舞、光景如虹，甚名系党人，壮怀消却。纵酒行歌，破衣典、不堪重著。况巢倾彀发，铩羽自伤，野田黄雀。俄惊市朝异昨，便恩雠忘得，难遣离索。夜未阑、明月中庭，伴孤影徘徊，雁更鱼钥。楚些吟残，见华表、曾栖辽鹤。怕魂归、万松旧隐，路迷断壑。"}