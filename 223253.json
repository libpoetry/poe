{"id":"223253","title":"摸鱼儿·高爱山隐居","dynasty":"宋代","author":"张炎","text":"爱吾庐、傍湖千顷，苍茫一片清润。晴岚暖翠融融处，花影倒窥天镜。沙浦迥。看野水涵波，隔柳横孤艇。眠鸥未醒。甚占得莼乡，都无人见，斜照起春暝。还重省。岂料山中秦晋。桃源今度难认。林间即是长生路，一笑元非捷径。深更静。待散以吹箫，跨鹤天风冷。凭高露饮。正碧落尘空，光摇半壁，月在万松顶。"}