{"id":"704246","title":"山居","dynasty":"明","author":"德清","text":"夜深独坐事枯禅，拨尽寒灰火不然。忽听楼头钟磬发，一声清韵满霜天。万峰深处独跏趺，历历虚明一念孤。身似寒空挂明月，唯馀清影落江湖。雪拥柴扉独坐时，寒林寸寸折琼枝。晓来顿失青山色，开尽梅花总不知。身心放下有馀闲，垂老生涯在万山。不许白云轻出谷，好随明月护柴关。寒灯独照影微微，疏屋风吹雪满衣。忽忆五台趺坐处，万年冰里一柴扉。寒威入骨千峰雪，怒气冲人万窍风。衲被蒙头初睡醒，不知身在寂寥中。"}