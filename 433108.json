{"id":"433108","title":"民国二十三年八月曰同自叙于宏达楼三首","dynasty":"近现代","author":"殷曰同","text":"一生凡事总由天，亟亟皇皇苦自煎。处世和平雠寇少，存心忠厚子孙贤。惜财爱物真修福，茹素诵经可永年。春酒介眉须乐岁，方今国难在当前。安贫学道旧家风，世态炎凉一笑中。齑粥常怀慈父教，蚕桑称职细君功。诲人不倦师先哲，殖利均分昭大同。幸得健康无厄运，徜徉终岁乐无穷。年来家计稍嬴余，筑室贻谋可自娱。有耳不闻当是事，安心只读古人书。床头快置消忧酒，门外常回问字车。都道天生忠厚派，善良获福话非虚。"}