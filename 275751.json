{"id":"275751","title":"瑶华·题其年填词图","dynasty":"清代","author":"李良年","text":"吹箫待凤，画壁留人，忆旧来佳话。元和才子，爱倚声、长只傍珊瑚架。翠钿量得，明珠买、便教入画。展花间小帙沉吟，不愿人间听者。平消一瓣都梁，看鸦纸斜铺，鼠须欲下。才回首，说与春葱、误了宫商再写。拚做湘筠，亲领取、绛唇吹麝。怪今年柳七匆匆，奉旨填词去也。"}