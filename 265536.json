{"id":"265536","title":"龙洞背·神龙穿石飞","dynasty":"清代","author":"方象瑛","text":"神龙穿石飞，洞壑昼常晦。人乃捷于龙，盘旋出龙背。摄衣入重云，势与风雨会。危崖千万状，不知始何代。突兀浮图高，纵横屏障大。鳞鬣树千章，泉流吐飞沫。下注不测溪，沉沉气冥昧。倘燃牛渚犀，百灵宛然在。羌山多灵奇，策名此为最。何必御风行，旷然天地外。"}