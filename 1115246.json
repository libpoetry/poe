{"id":"1115246","title":"题吴江三高堂 范蠡","dynasty":"宋","author":"杨万里","text":"霸越亡吴未害仁，不妨报国并酬身。风云长颈无遗恨，雪月扁舟更绝尘。还了君王采香径，须饶老子苧罗人。鸱夷若是真高士，张陆何堪作近邻。京洛缁尘点素衣，秋风日夕唤人归。鲈鱼不解疏张翰，羊酪偏能留陆机。二晋兴亡几春草，三吴人物尚渔矶。空令千古华亭鹤，犹为诸贤说是非。读尽诗书不要官，饥寒欲死岂无田。生憎俗子慵开眼，逢著诗人便绝弦。笠泽弁山三益友，笔床茶灶一鱼船。羡渠赤脚弄明月，踏破五湖光底天。"}