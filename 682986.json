{"id":"682986","title":"鴳林八景诗为赵都谏赋四首","dynasty":"明","author":"文彭","text":"凤凰山高插天青，凤凰山下云冥冥。云消雨歇总无迹，叠叠烟岚虚翠屏。皑皑白云拥龙峰，万壑千岩在画中。买得新醅开小阁，褰帏正对玉芙蓉。春来马足涨桐溪，片片飞花落岸低。自启柴门閒倚杖，静看新水浴凫鹥。荻花飞尽晚苍苍，月照陂塘秋露凉。碧雾渐消光渐满，悠然一曲和沧浪。"}