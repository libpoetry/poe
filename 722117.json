{"id":"722117","title":"赠香东","dynasty":"明末清初","author":"屈大均","text":"宣炉东畔暮还朝，一气窗间拂绛绡。生熟水沉怜血格，阴阳火活恐烟焦。莞中虽是香农女，江畔难将玉佩要。得侍维摩真大幸，一生心字佛前烧。丝藤五色作薰笼，日焙春衣废女工。熟结浣将茶小暖，香魂煎取火微红。花开莫使双烟近，鹤降须教一缕通。收拾馀芬归两翅，檐间么凤与卿同。生长香田是马冈，时时作得女儿香。盛来小盒琼瑶似，染得空林兰蕙芳。酷烈不言油速好，清甜每觉铁斑良。黄沉日食知多少，吐气氤氲满画堂。镇日盈盈棐几边，裙裾出入有馀烟。含辞已似黄馨吐，取气还将黑润煎。作配文人非艳福，托胎香国本真仙。心花意蕊开须早，證取圆通鼻观禅。才名偏得凤凰心，肯即双双果玉琴。青鸟使来王母国，绿衣人出女香林。袖中玉斗羊脂滑，床上铜垆翠色深。暇日每将黄熟拣，珠兰薰晒比兼金。绿珠自昔生南越，碧玉繇来出小家。典却宝书为玉帛，迎来香室作烟霞。青丝覆额如云短，翠晕拖眉半月斜。十五有馀弦未下，冰轮一倍吐精华。为情颠倒破瓜初，冰雪兰汤出浴馀。子蕊半开红豆蔻，娥光初吐玉蟾蜍。妆成不许薰香坐，绣罢频教执管书。大小乳炉时拂拭，心香吞吐病全除。花朝令日遣车迎，画扇开时似月明。花向佳人分巧笑，莺因公子弄春声。旧抄香乘文多误，新写琴心曲未成。几席东西双玉立，鸳鸯折杀马长卿。"}