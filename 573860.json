{"id":"573860","title":"望瀑布亦用李韵","dynasty":"明","author":"邵宝","text":"昔闻地中山，今见天上水。对日生虚明，光照数百里。声将助雷行，势欲随云起。矫矫白玉龙，人立烟霞里。飞流何其雄，不受神禹功。净洗下界浊，无言归太空。精灵忽旁射，秀色溢厓壁。动荡元化机，落星不为石。观水复观山，万古心自閒。愿借一泓清，鉴我尘外颜。布邪可剪裁，衣被尽世间。"}