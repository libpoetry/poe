{"id":"419474","title":"水龙吟 题高奇峰画《易水送别图》","dynasty":"近现代","author":"龙榆生","text":"所期不与偕来，雪衣相送胡为者。高歌击筑，柔波酸泪，一时俱下。血冷樊头，忍还留恋，名姬骏马。问谁深知我，时相迫促，恩和怨，馀悲诧。孤注早拚一掷，赌兴亡、批鳞宁怕。秦贪易与，燕雠可复，径腾吾驾。日瘦风悽，草枯沙净，飘然旷野。渐酒醒人远，要凭寒剑，把神威借。"}