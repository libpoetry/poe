{"id":"1223109","title":"五月廿六日大寒二十二韵","dynasty":"元","author":"袁桷","text":"地界幽都正，风传委羽来。阴机坚积冱，空窾起荒埃。炎帝辞施设，玄神擅展裁。气疑翻溟涬，势欲压恢台。北户严云结，中街宿雾霾。睫流惊炙毂，吻咽讶衔枚。野旷狐归穴，林荒雀下台。趁虚人瑟缩，走驿吏徘徊。旧箧裘频索，残炉火易灰。当阳纨扇弃，薄暮酒尊催。牛喘犹瞻月，龙藏敢挟雷。晓吟肩峭直，午睡发毰毸。絺绤聊增袭，帘帷莫浪开。鼎温延上客，灶炀集群孩。鸟认南枝宿，驼鸣北路回。泬寥河汉接，惨澹雪霜堆。重甲身僵仆，铢衣说诡诙。已知邹子的，更觉杜生哀。泽国朝曦赫，畬田溽雨催。鸿钧陶石烁，金鉴煮冰摧。旧俗惭卑窘，新闻骋博该。广寒今已到，姑射不须陪。"}