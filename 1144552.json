{"id":"1144552","title":"咏史 谢安","dynasty":"宋末元初","author":"陈普","text":"地陷天倾不废棋，谢安阮籍好同时。江东残局危亡势，似太元初尚可为。军中如意挥诸将，依约东山啸咏兄。不遣君王湛酒色，市朝犹足肆王甥。临安猿鹤共清吟，犹作投机叩齿音。商鞅禹文无辨别，冶城数语是何心。苻氏无良妄自尊，鲜卑羌竖正鲸吞。到头棋酒消磨晋，莫道桓冲果失言。安石深源不共朝，共嫌俎豆不逍遥。无边赤子皆延颈，掩口胡卢独李辽。封胡羯末皎琳琅，岁久浑无忆洛阳。江左家居照江水，谢安元为宋齐梁。何国严刑禁老庄，有人拔剑斩韦郎。氐羌本自无天运，为有人心得暂狂。宣元社稷等沉沦，不了昌明道子身。夺得桓苻二贼手，付与赵牙张贵人。诸贤一一是琅球，一入清谈即鬼幽。何但简文如惠帝，冶城安石亦斯流。夷甫登朝日月昏，争知安石亦深源。当时赤子何无禄，直自高曾误到孙。"}