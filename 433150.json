{"id":"433150","title":"香港登高四首","dynasty":"近现代","author":"郭风惠","text":"海峤矶头看落晖，秋云斜卷乱帆飞。痴心却向沧波问，何日回风送我归。山下平沙接海潮，碧空云净月华高。销魂已是三年尉，柳外黄昏玉带桥。岭表无秋雁不来，云山齐向侮门开。汉家新制凉州曲，慷慨临风唱一回。粼粼细浪浸烟莎，欲堕秋云曳薄罗。想像洛川神女梦，月明惆怅托微波。"}