{"id":"1125899","title":"盛仲举秀才归自九华极谈胜赏亟取李白九华联句原韵作二首志之","dynasty":"宋","author":"郭祥正","text":"客从青阳归，为我谈九华。雪潭昨夜宿，衣上有残霞。鸣溜隔深木，白鹇栖翠崖。南游岂是远，乘兴必携家。昔号九仙子，今名九莲华。差差浮碧海，叶叶散晴霞。积霭迷金寺，飞流溅雪崖。开帘陪岸帻，须觅夏侯家。"}