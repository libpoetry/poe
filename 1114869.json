{"id":"1114869","title":"啸台","dynasty":"宋","author":"李廌","text":"步兵游方外，弃礼真太简。过差生杯酒，况复能白眼。苏门鸾凤音，戏技犹赧赧。当知愧孙登，不独嵇中散。步兵真旷达，与世故浮游。平时哭途穷，郁郁宇宙幽。浩气独不掩，筑台凌清秋。一啸已望我，况乃尔汝俦。斯人固遗世，世亦不汝收。得非青白眼，钧铢牾时流。聊为招魂些，释汝故时忧。言登阮公台，兴来聊独游。因为尔时啸，景物故清幽。奄冉古今意，凄瑟天地秋。阿戎迷簿领，况复五君俦。北眺度遐想，遗音浩难收。登临感陈迹，云散惜风流。轫车此裴回，何以慰百忧。乘流忽遇坎，触焉遘兹游。纡馀上云垒，禅房忽通幽。水光浮西泽，草树飒已秋。岂无竹林友，腰印不我俦。异时东山约，兴尽辄复收。飞盖想清夜，华月湛西流。何当共巾履，一笑破群忧。我登步兵台，缅怀昔来游。英声入万壑，奇气盘九幽。转盼迹已陈，况今仍千秋。鸾凤吟苏门，奚用愧彼俦。堪笑刘越石，幸胜功遂收。登高君能赋，乃是子安流。作诗已可人，洗我万古忧。"}