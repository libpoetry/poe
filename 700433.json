{"id":"700433","title":"磐石崖下泛舟","dynasty":"明","author":"顾璘","text":"磐石江头景殊绝，放舟幽兴几人同。风飘鼓角晴波外，雨洗峰峦夕照中。狼籍椰樽浮酒白，清泠冰碗削瓜红。寻僧更访山腰阁，半醉题诗峭壁东。群峰积翠水萦回，仙舸分明画里来。百丈澄潭摇草树，半空磐磴见楼台。风流赤壁谁应继，潦倒沧洲晚未回。闻道西畴秋稼好，不妨迂叟日衔杯。"}