{"id":"513760","title":"宿宛陵书院","dynasty":"明","author":"程敏政","text":"自从删述来，诗道几更变。骚些无遗声，汉魏起群彦。谢绝及宋沈，入眼已葱茜。颓波日东驰，李杜出而殿。当时多浑成，岂必事精鍊。云胡倡唐音，趍者若邮传。坐令诗道衰，花月动相眩。千载宛陵翁，惟我独歆羡。翁词最古雅，翁才亦丰赡。一代吟坛中，张主力不勌。遂使天地间，留此中兴卷。如何近代子，落落寡称善。纷纭较唐宋，甄取失良贱。无乃久浸淫，曾靡得真见。渺渺岁将夕，南来宛陵县。顿首升翁堂，松竹犹眷眷。感慨抚陈迹，江水一再奠。我心夙景仰，我学诚袜线。上想三百篇，斯境复谁荐。"}