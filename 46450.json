{"id":"46450","title":"将进酒·君不见陈孟公","dynasty":"明代","author":"高启","text":"君不见陈孟公，一生爱酒称豪雄。君不见扬子云，三世执戟徒工文。得失如今两何有，劝君相逢且相寿。试看六印尽垂腰，何似一卮长在手。莫惜黄金醉青春，几人不饮身亦贫。酒中有趣世不识，但好富贵亡其真。便须吐车茵，莫畏丞相嗔。桃花满溪口，笑杀醒游人。丝绳玉缸酿初熟，摇荡春光若波绿。前无御史可尽欢，倒著锦袍舞?鹆。爱妾已去曲池平，此时欲饮焉能倾。地下应无酒垆处，何苦寂寞孤平生。一杯一曲，我歌君续。明月自来，不须秉烛。五岳既远，三山亦空。欲求神仙，在杯酒中。"}