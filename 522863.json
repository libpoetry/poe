{"id":"522863","title":"余怀百门山水尚矣颇有移家之志交春气熙忻焉独往述情遣抱四咏遂成示同好数子 其二","dynasty":"明","author":"李梦阳","text":"浮海伤固穷，逾河叹诚迈。濯缨万里流，高视九州外。功成奔运徂，气至流飙代。凄凄秋柯零，冉冉春条媚。周览倦河坝，孤悰冀岩濑。道以沉寂超，赏与崇深会。岂惟超远情，亦因谢尘籁。聿想山中人，风吹女萝带。折麻凌险屼，采秀越森荟。眷弥志终申，独往竟谁碍。嵉嵉太行峰，峣峣百门对。抗手别故欢，乘云美烟瀣。"}