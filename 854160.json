{"id":"854160","title":"答吴尚书","dynasty":"宋","author":"方岳","text":"今夕复何夕，翠笼蒲艾香。明朝做端午，节物追楚乡。客从何方来，寄我锦云章。江山渺何许，宛然挹清扬。忽忆老先生，方上千岁觞。北园竹万个，想见清簟凉。安得子列子，御我藓古傍。剧谈坐抵掌，一吐冰雪肠。当时写巴曲，本拟书数行。笔阁不得下，聊与歌慨慷。乃今亦复尔，歌短意则长。"}