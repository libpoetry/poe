{"id":"816166","title":"读怡园主人作，勉成四绝，录请哂政","dynasty":"清","author":"章钟岳","text":"梅菊从来不共时，如何犹挺傲霜枝。孤芳岂有争春意，为待骚坛第一期。同人酌酒议题名，陶令当然是主盟。能与黄花争晚节，高风方不负先生。去年今日事如何，一片喧声战士歌。难得劫馀成雅集，光阴莫任等閒过。老朽生平不解诗，唫髭撚断未成思。主持风雅诸君事，我只叨陪酒一卮。"}