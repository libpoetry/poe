{"id":"436563","title":"感遇四首","dynasty":"金末元初","author":"王浍","text":"迅景走北陆，高木交朔风。众情悦妖冶，岂云惠其终。万事无不有，流转大化中。古来论成败，咄咄鱼为龙。牛车窜下国，势异情则同。浦姚本徂击，桓桓汤武功。彼美二三子，一笑清酤空。两虎斗中野，利乃归衡虞。血肉相蹂躏，鼓吹行通衢。独倚刚膂力，箕踞倾百壶。未必非祸福，凡百持尔躯。吾闻虎畏罴，吹竹不枝梧。光风荡繁囿，丹绿缀柔柯。游子去万里，空闺歛翠蛾。行云落江水，酒尽不成歌。鸡飞与狗走，妾命独奈何。槁梧蒙绂冕，峥嵘化侯王。?饵先百牢，兰烟浮玉房。儿女何所见，拜跪色甚庄。四海正聋瞽，威灵尔翕张。哀哉杞梓材，弃捐官道傍。"}