{"id":"686043","title":"暮春登紫金山二首有引","dynasty":"明","author":"卢龙云","text":"一春风物报将阑，乘兴还来问紫山。寓目总堪容傲吏，振衣疑渐出尘寰。王乔洞在凫先起，太保堂空鸟自还。怀古思乡宁废酒，难逢杯酌共云间。紫气遥来出紫宫，金光隐见有无中。玄坛并建群灵拥，宝塔双瞻瑞霭通。万顷桑麻春雨后，千家城郭日华东。披襟已尽兰台胜，宋玉何劳对大风。"}