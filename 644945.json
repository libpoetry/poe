{"id":"644945","title":"正月六日观灵谷寺塔影奉和御制诗二首 其二","dynasty":"明","author":"梁潜","text":"谁能解此妙圆觉，弹指可以超无学。沧江俄顷息暴流，水底摩泥光灼烁。旋来超至一事无，缘生起灭空华如。若沦贪著出遂禊，焉知自性同交芦。执持真妄不开演，浑似风烟相展转。自在那知兽踏沙，绸缪甘作蚕成茧。寻常安得竟生身，四法修行两便因。往来迅速无石壁，知慧善巧成陶轮。眼中何人最胜子，究竟真如微妙理。惟恐浮沤尼海观，空见云腾乌飞起。忆昔鹿苑道初成，大兴慈誓悟群生。万法无言宁可说，十方有耳皆闻声。灵山一去几经劫，多少无明成惑业。圣凡由此分两途，终始应知缠五叠。世人何幸见如来，祗园春暖昙花开。微心已入虚空藏，挥手直上光明台。如来前身释迦佛，说法曾住耆阇崛。西涉恒河度渺茫，东踰葱岭凌超歘。三十二相具庄严，一念清澄众善兼。五色金光晃千日，九秋玉鉴悬孤蟾。每向招提演空法，四百欢闻声飒霅。不论燥湿与蠕蠢，拔及升沉并鳞甲。浮屠倒影光陆离，巍峨楼殿相参差。多因摄受妙景出，巧夺造化神工为。温温彧彧窗间度，绚彩非烟亦非雾。画师缩手不敢图，墨客操觚岂能赋。春风淡荡春日妍，人间一界无诸天。生灵永乐普超济，翼我皇家万万年。"}