{"id":"685623","title":"病足书怀二首","dynasty":"明","author":"邓云霄","text":"谢客经秋不下堂，徐行择地亦安康。生来既乏逢迎骨，老去无心闹热肠。捷足有人争逐鹿，覆车终是叹亡羊。静观世上劳劳者，始觉蒲团意味长。祸水沉烟灶产蛙，征舶何日免贫家？医疮剜肉犹堪惜，抱膝支床敢自嗟。未制篮舆寻白社，欲随渔父宿苍葭。郊园岂是安身处，已报江乾盗似麻。"}