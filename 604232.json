{"id":"604232","title":"幽怀次杜少陵赠韦左丞韵","dynasty":"明","author":"张萱","text":"维天实生我，有此七尺身。老计久已拙，幽怀聊复陈。男儿一堕地，谁非传舍宾。下愚不可移，上智本有神。我自友千古，安用朝夕亲。烟霞日啸傲，泉石相比邻。不必鼓凿坯，何必数问津。彼已日凿窍，谁复能还淳。茫茫宦海阔，末路多沉沦。一饱叹无时，空负驹隙春。掷我千金躯，染彼万斛尘。吁嗟人间世，干禄亦苦辛。既枉不可直，一屈难再伸。胡为探重渊，撄此颔下鳞。浮荣何足慕，行乐自有真。物情我自谙，世态汝自新。不识富与贵，焉知贱与贫。掉臂问坦途，缓步且退踆。往来桃花源，果哉非避秦。振衣骊峰巅，濯足榕水滨。浩然脱羁绁，天子不得臣。物亦各有性，龙性终难驯。"}