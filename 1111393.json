{"id":"1111393","title":"秋风三叠寄秦少游","dynasty":"宋","author":"邢居实","text":"秋风夕起兮白露为霜，草木憔悴兮窃独悲此众芳。明月皎皎兮照空房，昼日苦短兮夜未央。有美一人兮天一方，欲往从之兮路渺茫。登山无车兮涉水无航，愿言思子兮使我心伤。秋风淅淅兮云冥冥，鸱枭昼号兮蟋蟀夜鸣。岁月徂迈兮忽如流星，少壮几时兮老冉冉其相仍。展转反侧兮从夜达明，怅独处此兮谁适为情。长歌激烈兮涕泣交零，愿言思子兮使我心怦。秋风浩荡兮天宇高，群山逶迤兮溪谷寂寥。登高望远兮不自聊，驾言适野兮谁与游遨。空原无人兮四顾萧条，猿狖与伍兮麋鹿为曹。浮云千里兮归路遥，愿言思子兮使我心劳。"}