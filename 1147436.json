{"id":"1147436","title":"赋得吴王送女潮歌送李判官之河中府","dynasty":"唐","author":"皎然","text":"见说吴王送女时，行宫直到荆溪口。溪上千年送女潮，为感吴王至今有。乃知昔人繇志诚，流水无情翻有情。平波忽起二三尺，此上疑与神仙宅。今人犹望荆之湄，长令望者增所思。吴王已殁女不返，潮水无情那有期。溪草何草号帝女，溪竹何竹号湘妃。灵涛旦暮自堪伤，的烁婵娟又争发。客归千里自兹始，览古高歌感行子。不知别后相见期，君意何如此潮水。"}