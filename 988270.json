{"id":"988270","title":"早秋雨霁图","dynasty":"宋","author":"崔鶠","text":"我离蜀山来，赤日走东州。奇峰作眼想，一过神已留。翩翩宋公子，新诗蔼风流。丹青见新韵，潇洒出林丘。依微万里遥，旷明一雨收。高云杳褰开，缟日明华秋。风裾映山青，眇眇行李幽。得非送将归，色有离别忧。念我山海癖，针砭不为瘳。目看孤鸿飞，心已麋鹿游。吾儿能扶犁，此帻便可投。勿言尺寸许，是中有菟裘。"}