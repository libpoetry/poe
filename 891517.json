{"id":"891517","title":"缘识 其五十一","dynasty":"宋","author":"赵炅","text":"峄阳之山，传名曰桐，六律相没五音中。七轸弦调皆是意，审详误则亦如空。清秋寂静华堂深，听之令我思沈吟。幽兰里韵冬夜永，且合大道古人心。舜制南风治苍生，方知尧化广聪明。初弹将了移声去，悲风秋思翻更互。鸟啼别鹤何凄凉，秪闻断续手挥忙。慢引来催急风雨，寒泉妙滴散馨香。"}