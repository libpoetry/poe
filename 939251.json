{"id":"939251","title":"古剑行","dynasty":"宋","author":"陈长方","text":"不辨干将与莫耶，仗之使我心无邪。光芒紫气射牛斗，知音今不乏张华。百鍊精刚欧冶手，一仗尚能清九有。有时阴霭天地昏，匣中飞电金蛇走。切玉如泥未足珍，终当化去乌足神。愿与朱云斩邪佞，岂甘埋没延平津。莫道承平便无用，长使奸雄毛骨竦。上决浮云日月明，疾视羞为一夫勇。"}