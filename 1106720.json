{"id":"1106720","title":"和遁泽初夏韵二首","dynasty":"宋","author":"王柏","text":"万古南薰与舜同，何时吹入五弦中。百年乔木支秋哨，一旦新萌长露丛。世事渐如宣子日，诗情犹有大王风。来牟丝枲新勋业，更有何人咏大东。深深陋巷更深藏，袜线曾无一寸长。学问不宜随苟且，传闻何敢喜张皇。一池科斗书千古，满径风骚竹万章。此意寂寥谁与共，美人只在水之阳。"}