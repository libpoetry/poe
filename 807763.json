{"id":"807763","title":"沁园春  叔岱先生雅有鹌鹑之癖友人田梁紫作书止之戏括书语为词","dynasty":"清","author":"陈维崧","text":"客语先生，唶汝鹌鹑，才乎不才。纵遇敌争能，差强燕雀，为人穿鼻，终是驽骀。尽日啁啾，一身眇小，只合充庖佐酒杯。因何事，却烦人把握，费尔安排。王褒僮约新裁。更每日奔驰一百回。要新魁就浴，甫令东去，故雄觅粒，旋遣西来。樊笼盈庭，屠沽入座，恐累先生盛德哉。驱之使，算豢龙非计，好鹤为灾。"}