{"id":"882539","title":"越问 其九 越纸","dynasty":"宋","author":"孙因","text":"繄剡藤之为纸兮，品居上者有三。盖筱簜之变化兮，非藤楮之可参。在晋而名侧理兮，储郡库以九万。曰姚黄今最显兮，蒙诗翁之赏谈。加越石以万杵兮，光色透于金版。近不数夫杭由兮，远孰称夫池茧。半山爱其短样兮，东坡耆夫竹展。薛君封以千户兮，元章用司笔砚。数其德有五兮，以缜滑而为首。发墨养笔锋兮，性不蠹而耐久。惜昌黎之未见兮，姓先生而为楮。使元舆之及知兮，又何悲剡藤之有。客曰美哉越纸兮，有大造于斯文。然世方好纸而玉兮，又乌知乎此君。"}