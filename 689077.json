{"id":"689077","title":"琼南杂咏","dynasty":"明","author":"何绛","text":"海阔天空鸟不飞，远书难得到柴扉。可怜一梦忘艰阻，如此波涛夜夜归。穷溟无复雁南翔，腊月家家插稻秧。椰斝静倾粘实酒，梅花白映菊花黄。三年频上仲宣楼，日日题诗忆旧游。归去米囊花正好，共沽村酒擘箜篌。杏花桃萼领春风，一片朝霞照眼红。却忆小山丛桂长，年年空自笑山翁。"}