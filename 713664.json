{"id":"713664","title":"寓山园吊祁忠敏公","dynasty":"明末清初","author":"屈大均","text":"园林午澄霁，左右芙蓉披。浮舟弄清暾，遂至镜湖湄。阳涯云方散，阴峰露未晞。再拜清泠渊，泪下沾裳衣。吁嗟怀沙人，守道无委蛇。筑宫水中涘，兰橑莺粟楣。金峦开彩翠，玉溜滴葳蕤。方怀安石赏，遽与彭咸期。皇舆已败绩，发肤何以为。浩歌赴长湍，溯洄从九嶷。容与凌明霞，触石体不隳。怒潮为安流，靡濡鱼鳞衣。我祖维灵均，冠剑郁陆离。夫君交手去，重华以同归。玄烟横极浦，冲风激寒澌。投篇涕汍澜，日暮感舟师。"}