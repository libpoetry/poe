{"id":"697253","title":"贺曾方伯迁左二首","dynasty":"明","author":"胡应麟","text":"灿烂除书绛阙来，参差红日近蓬莱。河山十二分齐甸，城郭三千控越台。大树帝思冯异绩，甘棠人忆召公才。那知鼓吹西泠畔，剩有闲情赋绿苔。烨烨双旌瑞气浓，湖天晴色半芙蓉。枫宸黼黻三孤近，薇省衣冠百吏从。瀔水当年符借虎，丰城遥夜剑成龙。谁言陕服棠阴旧，突兀黄金近九重。"}