{"id":"196066","title":"万寿寺避暑读书","dynasty":"宋代","author":"赵孟坚","text":"梵寺斋殿深，屋古洞阴冷。火云自空飞，此地暑尽屏。乍至心已清，坐久体如冰。官清务乃简，居易事亦省。是为臭味同，玉碎金无矿。萧闲日追随，论辩当修省。展书相对读，佳处击节猛。舆{上白下士}谓前兹，文会无计盛。觞咏直寄耳，沈湎夫岂肯。过从奚厌密，交通久尔敬。无令数斯疏，此语共知警。"}