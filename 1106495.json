{"id":"1106495","title":"贺吴兴郡王生日四绝","dynasty":"宋","author":"王炎","text":"德声不减汉东平，玉鉴冰壶表里清。休问南山山色翠，淡然无欲自长生。黄门宣赐出丹墀，花萼楼边禁漏迟。天上龙颜生喜色，鹡鸰飞在万年枝。长乐觚棱接未央，至尊友爱独贤王。宫中共用家人礼，日近清光侍太皇。斑衣盭绶两光辉，和气融融洽孝慈。千载蟠桃今日熟，喜同王母宴瑶池。"}