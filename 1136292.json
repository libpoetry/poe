{"id":"1136292","title":"送滕玉霄张元朴管押地理书入都","dynasty":"宋末元初","author":"方回","text":"滕侯酒酣宇宙窄，长啸诗成鬼神泣。谪仙后身今李白，一锦宫袍犹未得。张侯乃翁官鼎轴，芸香家藏百万牍。朝窗夜檠吟不足，政须天下书遍读。四海万国天一家，东尽蟠木西流沙。贡珍未贵贵图籍，卉服飓风穷岛涯。玉堂众隽修国史，搜书北方遣名士。若欲讲知南地理，亦合南州起才子。所以滕侯暨张侯，联翩同作中原游。夜静长虹贯明月，春风稳送江天舟。张侯富贵素所有，相门会见鲁拜后。滕侯遭遇夫岂偶，飘然掉臂奋空手。金匮石室紬瑶编，大书特书笔如椽。成就尧典禹贡篇，不数班固司马迁。"}