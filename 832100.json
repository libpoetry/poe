{"id":"832100","title":"追怀刘壮肃公","dynasty":"清末民国初","author":"林朝崧","text":"乾坤东港谁家地，金碧楼台笼海气。日浴咸池水尽红，珊瑚万树鲛人泪。当日仙洲筑将坛，淮南丛桂忆刘安。雷声千里开驰道，铜柱萧萧影尚寒。灿烂黄金新世界，等閒掷过恒河外。空费经营一片心，弯弓六载扶桑挂。万事人间总可哀，骑麟被发莫归来。匆匆海底扬尘后，闻说昆明亦劫灰。"}