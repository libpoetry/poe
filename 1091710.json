{"id":"1091710","title":"竹夫人歌","dynasty":"宋","author":"王质","text":"君不见黄金屋里贮阿娇，咳唾随风飞九霄。宠极妒深恩爱绝，长门毕竟成萧条。又不见明妃千载居深苑，年年不识春风面。一朝上马出君门，万里关山紫台远。来来去去春空丝，莺莺燕燕能几时。百年不办专房计，万事翻覆仍难期。岂如道人青奴元不恶，金蚕玉燕慵梳掠。眼眼相看似有情，谁念佳人翠袖薄。迢迢良夜款相亲，玉窗冰簟梦无尘。西风索索暂别去，一岁一回重见君。重见君，犹胜姮娥不嫁人。"}