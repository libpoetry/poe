{"id":"1236901","title":"寄兄诗二首","dynasty":"元","author":"段僧奴","text":"珊瑚勾我出香闺，满目潸然泪湿衣。冰鉴银台前长大，金枝玉叶下芳菲。乌飞兔走频来往，桂馥梅馨不暂移。惆怅同胞未忍别，应知含恨点苍低。何彼秾秾花自红，归车犹别洱河东。鸿台燕苑难经目，风刺霜刀易塞胸。云旧山高连水远，月新春叠与秋重。泪珠却似通宵雨，千里关河几处逢？"}