{"id":"779446","title":"高阳台 前三月廿九红雨轩送春，用有正味斋春尽日韵","dynasty":"清","author":"顾太清","text":"春到无言，春归似梦，迅如逝水流船。多愁多病，羸躯挨过年年。今年花事虽逢闰，祝封姨、更要相怜。莫将他、堕粉飘香，断送如烟。枝头渐已成青子，怪游蜂浪蝶，逐日常川。何事飞花，偏教先到愁边。伤春自吊埋香冢，葬胭脂、净土长眠。五更头、风风雨雨，老却啼鹃。"}