{"id":"105478","title":"饮刘原甫舍人家同江邻几陈和叔学士观白鹇孔","dynasty":"宋代","author":"梅尧臣","text":"主人凤皇池，二客天禄阁。共来东轩饮，高论杂谈谑。南笼养白鹇，北笼养孔雀。素质水纹纤，翠毛金缕薄。大夸凫柄鼎，不比龙头杓。玉印传条侯，字辩亚兴恶。钿剑刻辟邪，符宝殊制作。末观赫连刀，龙雀铸鐶锷。每出一物玩，必劝众宾酌。又令三云髻，行酒何绰约。固非世俗驩，自得阅古乐。圣贤泯泯去，安有不死药。竟知不免此，乌用强检缚。开目即是今，转目已成昨。归时见月上，酒醒见月落。怳然如梦寐，前语诚不错。"}