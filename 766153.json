{"id":"766153","title":"解佩环 梅为风雨所败感而赋此","dynasty":"清","author":"左锡璇","text":"夜来风雨。怅小园梅萼，飘坠无数。才见花开，又见花飞，转眼便成尘土。但教落去人知惜，更何必、重幡深护。只愁它、没个知音，枉自魂销千古。日暮。凭高不见，叹繁华似梦，韶光迅羽。乍雨乍晴，轻暖轻寒，种种恼人情绪。天心到此应难问，漫惆怅、留春不住。看枝头、点点残英，空剩寒香一缕。"}