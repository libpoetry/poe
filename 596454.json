{"id":"596454","title":"紫霄社送友人十八韵","dynasty":"明","author":"卢宁","text":"短短珊瑚枝，小小琼瑛砚。论心紫社坛，执卷梯云巘。东壁奎文呈，西屿风声剪。蘼芜山色连，杜若秋江浅。义重别良难，盟深语自显。君行白日暮，山色画图展。重载良纷纷，征车多幝幝。里巷算师徒，国邑升蕳藓。白首荷犁锄，皂夫习村犬。农归告公急，妻啼鬻镈钱。虺冯鞭不扬，黄鸟音何謇。嗟彼行路人，论事穷袒跣。秋雨不时至，平壤困蝘蜒。鸿飞远欲没，凤革希以毨。明王宝训图，清庙登瑚琏。植彼无告黎，挈此有常典。丈夫志匡世，何能终偃蹇。良会未有期，春华当自勉。"}