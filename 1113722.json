{"id":"1113722","title":"和同院蜡梅","dynasty":"宋","author":"李正民","text":"曾笑江妃粉面光，化工端为拂娇黄。蜜脾旋滴明如剪，宫额新涂暗有香。应与巩梅分气味，不同陶菊斗轻狂。捧心谁识西施病，临鉴深颦未试妆。岭梅开过已飘扬，独出奇姿浅淡黄。绛萼巧粘花蕊蜜，缃罗轻熨水沉香。光摇烛跋连宵赏，色映鹅儿殢酒狂。只恐寿阳公主怪，蛾眉画了不成妆。瘦骨纤肌出众芳，嘉名聊占蜜脾黄。秦酥乱点寒生粟，春酒初开冻发香。事异代薪矜屋润，巧同刻凤伴儿狂。十年不见春风面，依旧轻轻薄薄妆。"}