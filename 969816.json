{"id":"969816","title":"别赠陈新叔弟","dynasty":"宋","author":"赵孟坚","text":"神灵造天极，仁深祚绵远。光尧渡江初，属族扶日辇。南来逾百年，瓜瓞载繁衍。开江一枝灯，海滨发长燄。绍兴庚辰第，伯祖维创见。自此灯灯续，儒科已累践。侄也幼则孤，门户中屯蹇。执编青衿后，浪策礼部选。有叔行派亲，隔蓦此异闬。天都邂逅初，觌面苦恨晚。为言起家难，铢积勤靡倦。相从忽问劳，把臂互惊叹。霅城每频过，访我李曹掾。及兹脱选海，几拟谢深眷。三年在奔波，留滞颜色腼。扁舟此经从，相见笑而莞。排日罗酒浆，延顾礼既腆。所欣廷兰秀，一一莫可拣。读书固有获，而况多积善。窦桂未足誇，王槐定应显。愿言阐宏规，涵肆观文典。士业止科名，耕耨工亦浅。胸中浇万卷，落笔自精悍。何当它年来，大雅见文宪。功名固悬命，立志毋狭褊。微言勿谓迂，聊作友于勉。"}