{"id":"1236042","title":"山中拜除自和二首","dynasty":"元","author":"张养浩","text":"窗下孔宾归去来，春随三十六宫开。虚言徒使燕人泪，实用休争楚国才。世外此心无芥蒂，海中何物是蓬莱。漫郎耳顺宜知止，谁敢重尘视草台。文季休歌子夜来，渊明自拆瓮醅开。举觞月与春挑战，得句人惊天假才。尚友谁能追北海，寻真吾欲候东莱。何时晤对安心竟，拂落菱花不用台。"}