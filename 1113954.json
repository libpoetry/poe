{"id":"1113954","title":"吴江五首 其五","dynasty":"宋","author":"李纲","text":"鲈乡宜旷望，烟霭起层阴。讴轧橹声急，苍茫江色深。归潮寒入浦，宿鸟暝投林。谁识登临意，愁来遽不禁。重过松江忆旧游，依然风景照行舟。危桥跨水虹垂影，高阁凭虚蜃吐楼。渺渺冲烟归钓艇，轻轻点浪舞沙鸥。暮天横笛江村起，激烈能令逐客愁。木落水寒天气清，江湖合处一桥横。波涛万顷琉璃滑，栏槛千寻螮蝀明。茶灶笔床随陆子，莼羹鲈鲙忆张生。他时若我归来后，定向江头事钓耕。返照澄波彻底明，江边弭棹若为情。风烟漠漠无今古，舟楫纷纷尽利名。潮落片帆归浦屿，云寒一雁过江城。孤臣放逐三千里，此去龙津尚几程。系缆江头日脚沈，鲈肥酒美只孤斟。长桥千步风涛稳，横笛一声烟水深。契阔离亲宁素愿，迂愚报国祗丹心。远游自是男儿事，更把离骚细细寻。"}