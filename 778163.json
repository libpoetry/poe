{"id":"778163","title":"忆旧游·又题茂苑从游图","dynasty":"清","author":"杨葆光","text":"记山横浅黛，水飏轻波，人泊兰桡。万古伤心事，把枯筇倚处，说与垂髫。红愁绿怨难遣，几树夕阳摇。只短曲乌乌，疏萤闪闪，不觉魂销。飘飘。向风立，但入望家山，未怅迢遥。只喜相携去，便苍茫行旅，那许无聊。多少旧愁新恨，风雨付潇潇。问游子天涯，苏台夜月何处招。"}