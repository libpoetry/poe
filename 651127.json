{"id":"651127","title":"题郑侍郎莲鹭图","dynasty":"明","author":"薛瑄","text":"高堂忽见华山顶，十丈仙花开玉井。新梢出水藕横船，圆叶当空盖欹影。纷披花叶相交加，绿云片片连红霞。疑是瑶池宴仙子，酒酣肌理无纤瑕。何处纷然下群鹭，伫立相呼复相顾。六足联拳方比翼，一喙低迟还独步。衔鱼仰视空外来，故知两意无嫌猜。参差九鹭态度别，红莲香里同徘徊。徘徊毛羽胜霜雪，散布苍烟几点白。浑如野鹤出尘垓，回视凡禽迥殊绝。匪独九鹭粲有光，就中饮啄性亦常。不比饥鸢得腐鼠，仰首却嚇孤凤凰。无限雕鹯与鹰隼，爪觜铦利性贪忍。何如此鹭纯且真，不搏不击意深稳。谁哉巧夺造化工，花鸟幻出丹青中。㓗白真堪比君子，还歌振鹭鸣西雍。"}