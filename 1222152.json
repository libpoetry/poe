{"id":"1222152","title":"宣和内人图","dynasty":"元","author":"郝经","text":"牡丹横压搔头玉，眼尾秋江剪寒绿。金翠冠梳抹且肩，正是宣和旧妆束。腰肢一搦不胜衣，当时宜瘦不宜肥。三千想见无颜色，偏有亲题御制诗。蔡攸恢复燕山府，曾索君王不曾许。萧条万里去中原，偶见花枝泪如雨。却将换米向三韩，遂令流落在人间。道君一顾曾倾国，今人休作等閒看。"}