{"id":"189704","title":"医者·块然一气初浑沦","dynasty":"宋代","author":"秦观","text":"块然一气初浑沦，散作六物相吐吞。主承客御胜复存，是为万物疾病原。寥寥空陂游冤魂，诲此法术成轩辕。金书玉册要不烦，焕如星宿不可扪。时迁圣徂遂幽昏，弊俗窃以资利源。余尝感概期明论，世无妙质孰与言。因君乞诗置屋轩，聊复援笔赋本根。"}