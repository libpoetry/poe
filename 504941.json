{"id":"504941","title":"开元老柏行","dynasty":"明","author":"乌斯道","text":"开元老柏鄞城东，平地有此谪下龙。黄肠腐烂腹空空，五石之尊亦可容。一面天然户开辟，四围日透窗玲珑。瘦骨已见黑如铁，直柯岂有青于铜。昔日盘盘九天上，十亩繁阴散春浪。四山云气接蜿蜒，万里天风翼清壮。不知今日带凄凉，秃短竟如髡斩状。两枝独秀何凌兢，元气不减千年青。密叶偏承雨露泽，寸心默荷天地情。呜呼朽质空好在，大器无成欲谁待。开元遗植到皇元，萧然屡阅山河改。开元天子锦绣焚，五风十雨真好春。李花乱落子规叫，春梦悠悠空暮云。青毡旧物窅何觅，幸有老柏至今存。我来相对坐良久，临风默默思开元。只今四海天荡荡，一身苦无尺地安。何当就此啖芳烈，身生羽翼如翔鸾。乘虚御风览八极，东游阆苑西昆崙。坐令鬼物骏奔走，雷雨夜作移霜根。不种昆崙即阆苑，终当伴我含清芬。"}