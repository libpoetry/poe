{"id":"1141730","title":"念奴娇 赠王道人性初归茅山","dynasty":"宋末元初","author":"陆文圭","text":"芙蓉城郭，有羽仙骑鹤，来从何处。曾拉茅君峰顶会，瑶佩随风吹去。玉笈偷开，青囊拾得，笑看人间世。藏身壶里，个中别有天地。共约手种蟠桃，缀花结实，已是三千岁。欲脍长鲸麟作脯，倒海聊供一醉。偶忆寒梅，更惭小草，拂袖怀归计。蓬莱清浅，云帆他日相遇。"}