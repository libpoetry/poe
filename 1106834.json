{"id":"1106834","title":"近陋室以斗升酿家妇谓予未饮不以见告昨夜偷儿入室挈二壶去自此室中又复索寞今后酒熟便呼近邻痛饮遇夜守视庶大家着力也呈诸兄兼简士修思远三首","dynasty":"宋","author":"王洋","text":"斗米蒸炊入小罂，未应消息到比邻。静思怀璧真成罪，恐是糟床夜滴声。吏部真堪上罚觥，瓮边都不问公荣。平明挈榼出门去，应笑童奴鼻息声。"}