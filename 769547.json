{"id":"769547","title":"齐天乐  泊舟光福，故友许鹤巢郎中乡里也，感赋此解","dynasty":"清","author":"王鹏运","text":"峭帆乍转横塘路，湖山顿惊愁眼。双崦茶烟，四桥松雨，曾记吟边深绻。梅林弄晚。访醉墨题香，紫箫声断。唤起秋魂，荒荆何处旧池馆。沧波相对欲绝，乱云携酒处，愁系孤缆。临顿前盟，东华旧侣，谁识尘衫游倦。斜阳泪满。听啼鸟花閒，故情轻换。怨笛难招，虎山孤鹤远。"}