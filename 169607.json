{"id":"169607","title":"通刺师道弟","dynasty":"宋代","author":"陈宓","text":"昔我先君子，受爵每惧盈。国恩恨未报，遣训昭誓盟。两兄既即世，与子相须生。学问若过时，书剑两无成。年各过五十，以恩厕簪缨。出虽稍迟滞，亦忝半刺荣。幸有旧田庐，勤俭可无营。宦游要及物，闲居亦舒情。乖隔逾一年，便风劳寄声。愿言速加鞭，晨兴课归程。有亲头已白，中夜梦纡萦。日日迟尔至，一尊欢笑并。五马固足恋，二毛还可惊。幸有故园竹，霜葩娱弟兄。岂务耳目玩，庶令心体平。一瓢晏共饮，讨书托馀龄。"}