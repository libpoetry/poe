{"id":"432484","title":"水龙吟 听雨","dynasty":"近现代","author":"苏渊雷","text":"西风吹透帘栊，飕飕更作廉纤雨。菊花始冒，梧桐乍响，秋怀良苦。客枕惊回，残更乱点，未成凄楚。只巴山话旧，青城独宿，潇潇曲，从头谱。长忆龙沙远去。浥征尘柳桥难驻。濛濛雾湿，霏霏雪酿，悠悠行路。怎耐今宵，敲窗飘瓦，搅翻愁绪。算平生得意，剑门曾入，傍诗人户。关河冷落惊秋，人生难得秋前雨。空阶映碧，疏帘卷翠，数峰清苦。寒入连江，声参落木，天低平楚。记黄鹂坐困，枯荷留听，丝丝扣，商弦谱。漫说闲愁易去。蓦天青霁虹曾驻。孤篷疑雪，繁灯乱水，莫非前路。可奈离心，晚潮带急，动牵吟绪。乞何人貌我，绿蓑青笠，伍渔樵户。"}