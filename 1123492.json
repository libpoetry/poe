{"id":"1123492","title":"减字木兰花 其二","dynasty":"宋","author":"赵彦端","text":"绿阴红雨。黯淡衣裳花下舞。花月佳时。舞破东风第几枝。一杯相属。从灺尊前三四烛。酒尽花阑。京洛风流仔细看。一年歌舞。还是花黄尊绿处。雨横风多。比似年时恨若何。帘深酒暖。细雨斜风浑不管。只有黄花。欲近佳人鬓畔鸦。送人南浦。日日客亭风又雨。相见如何。梅子枝头春已多。真成别去。酒病明朝知几许。淋损宫袍。都是人人醉后娇。屈亭湘浦。怨尽朝云还暮雨。知是谁何。赋得清愁尔许多。爱来慵去。此意平生成浪许。著尽茸袍。想像江梅雪后娇。乱云萦浦。做雪不成还是雨。知我为何。一笑仍添一恨多。不须归去。琥珀杯深能几许。草色如袍。记取从今舞处娇。"}