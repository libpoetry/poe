{"id":"886421","title":"归朝欢 其三 别忆","dynasty":"宋","author":"严仁","text":"朱户绿窗深窈窕。闪闪华旗红干小。相逢斜柳绊轻舟，渚香不断蘋花老。西风吹梦草。题诗未了还惊觉。独伤心，凄凉故馆，月过西楼悄。楼外斜河低浸斗。夜已如何夜将晓。心期欲寄赤鳞鱼，秋云不动秋江渺。相思千里道。多情直被无情恼。玉台前，请君试看，华发添多少。"}