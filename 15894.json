{"id":"15894","title":"江邑春霖奉赠陈侍御","dynasty":"唐代","author":"孟郊","text":"江上花木冻，雨中零落春。应由放忠直，在此成漂沦。嘉艳皆损污，好音难殷勤。天涯多远恨，雪涕盈芳辰。坐哭青草上，卧吟幽水滨。兴言念风俗，得意唯波鳞。枕席病流湿，檐楹若飞津。始知吴楚水，不及京洛尘。风浦荡归棹，泥陂陷征轮。两途日无遂，相赠唯沾巾。"}