{"id":"702831","title":"和陆伯生三首","dynasty":"明","author":"董其昌","text":"苔矶宛有直钩翁，梦到神清碧落宫。病解维摩非病处，才全庄叟不才中。秋高侯馆鸿遵渚，露下遥汀鹤泪空。四海交情君自见，五湖仍溯陆皮风。身惭鹤发一衰翁，岂逐峨眉入汉宫。管领山川青笠外，消磨贤圣绿尊中。濠梁不辨鱼知乐，谷口时闻响应空。好在咏怀才未尽，朗吟如在竹林风。翛然避世鹿皮翁，花竹春深一亩宫。笔力转添迟晚日，赋情多在别离中。名山大业看藏副，北海青尊肯放空。江左即今开旧社，可能乘兴与乘风。"}