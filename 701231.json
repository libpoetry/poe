{"id":"701231","title":"同黄饷科游岳麓看禹王碑谒孔圣庙","dynasty":"明","author":"黄公辅","text":"山环径仄碧层层，指点苔踪快一登。犬吠丛林知古刹，云横洞口见幽僧。禹碑勒处岩为石，圣庙光乖月是灯。引望高峰勤仰止，天空霞静赏心腾。丹枫穿日洒阴层，搜壑寻幽处处登。若悟安心原有偈，谁云游客不如僧。湘流岳峙烟岚幕，幡定风清梵贝灯。兴剧不知禽语夕，钟声树杪隔林腾。"}