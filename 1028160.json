{"id":"1028160","title":"送赵子直贰卿帅三山","dynasty":"宋","author":"楼钥","text":"一蹴登从班，人胡谓公迟。建牙帅七闽，人胡为公疑。公今第一流，志操古与期。两州有遗爱，江西憺霜威。重来长道山，批敕兼琐闱。一片忧国心，辗转中夜思。正色抗危言，传诵满绅緌。造膝有启沃，削藁知者谁。此心与天通，此意上所知。所以名愈尊，万口同一词。进用恐不速，小却成叹咨。天语自昭然，更欲试望之。况彼三山重，谋帅皆衮衣。兹行岂细事，报政不待期。登门恨最晚，臭味忘贱微。自惭空惜别，不解留孔戣。十连终敛惠，居中乃其宜。试问行道人，但知望公归。"}