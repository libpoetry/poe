{"id":"849224","title":"喜晴","dynasty":"宋","author":"卫宗武","text":"朅来古寺当初寒，垂垂冻风不肯乾。出门泥滓跬步艰，蛰处无异虬蛇蟠。剪花呈瑞天破悭，铸出八九银巑岏。使居城市那得看，衒耀老眼真奇观。霅然阳明忽开张，俄复飞溜声潺潺。痴云布濩封乾端，冥濛莫睹双跳丸。噫气夜号力撼山，平明推上赤玉盘。群阴解駮宇宙宽，草木禽鸟俱欢颜。金乌行空振羽翰，扬辉散彩送我还。却怜残蜡犹欠三，日不屡数岁欲殚。盈尺为瑞俄顷间，天公变化应无难。"}