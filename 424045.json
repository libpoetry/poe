{"id":"424045","title":"买陂塘·刘丈厚庄属题戊社六六清集，社中人多慎社旧友。即和王海髯词一解为题，予与髯公杭州一别亦数年矣","dynasty":"近现代","author":"梅冷生","text":"怅盟鸥、榭荒波冷，五年前事谁举。新闻汐社潮来信，望倦暮云南去。今旧雨。费十样蛮笺，万叠江湖句。攒眉莫苦。奈赤伞撑空，黄巾满地，良会或天许。西泠好，此际亭亭闲伫。明妆裳佩无数。回风十丈狂尘起，隔断闹红俦侣。君忆否。渐绮梦如烟，我欲寻烟语。低回和汝。想黎阁分灯，槿篱晞发，花外碧山谱。"}