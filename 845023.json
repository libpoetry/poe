{"id":"845023","title":"二月八日偶成寄祝艾臣同年四首","dynasty":"清末民国初","author":"曹家达","text":"春风送我到天涯，九九消寒不在家。传语城南祝吏部，与谁携手咏梅花。薄采葑菲日易斜，暂凭高卧息纷拿。海风吹下萧萧雨，别梦如云谢到家。沙才色艺冠江南，醉眼朦胧酒半酣。强记昔年愁却曲，有人扶我十方庵。新年叨被邀春酌，孤负珍珠一斗红。赚得孔璋好文字，阿瞒原不病头风。"}