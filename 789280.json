{"id":"789280","title":"丰乐楼 壬午生朝感怀用《迦陵词》韵","dynasty":"清","author":"王策","text":"四十年来旧事，在心头难写。叹梦里、多少风光，暗随逝水同泻。但药影寒窗，花气空帘，白昼如长夜。问青衫、缚我孱躯，几时才罢。宝剑名驹去尽，只有哀弦泪帕。记酒后、泼墨挥毫，狂思笔补天罅。画壁听、双鬟娇唱，节曲看、玉钗低卸。到而今，路鬼揶揄，醉人推骂。閒翻箧底，一卷丛残，旧香何处惹。隐隐是、廿年前，鸳鸯社。无数碎恨零愁，暗中牵挂。华山畿坏，祝陵人去，罗衫钿带寻难见，剩相思、树受风霜打。低徊自忖，本来非，负心人，偏负翠楼珠瓦。英雄壮气，儿女柔情，转头都是假。好料理、绿章封事，乞赐痴呆，昼踏花场，宵眠舞榭。狗屠市上，卖浆门外，吹箫击筑，长则是、对高歌烂醉斜阳下。尽将狂态留传，待入才人剪灯话。"}