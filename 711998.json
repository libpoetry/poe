{"id":"711998","title":"三月晦日同张默庵梁无闷蓝公漪过贺秋卿于西竺禅房即事各赋","dynasty":"明末清初","author":"陈恭尹","text":"飞花欲尽羊城南，乍晴乍雨天青蓝。青春尚馀此一日，炎风忽暑殊难堪。偶同故人步郊郭，有客客寓城西庵。门前对立木棉树，谁家系马骄骖驔。高槐近窗窗纸绿，殿角风铃细相触。枝间小鸟时一鸣，对此翻疑在空谷。问君何来来扬州，轻帆破浪长江秋。长星在天影落水，芒寒气黑鱼龙忧。北风其凉日苦短，歇棹珠江应酬懒。图书彝鼎共一床，促膝论交客常满。从来神骏不受羁，去就之间何侃侃。莲花幕府谢珠盘，落叶僧房对茶碗。与君未识相知名，及乎一见心胆倾。中怀万种安可尽，挥杯笑视双青萍。君思买山时未可，我既无山仍轗轲。短歌长啸各未终，欲去不去风雷过。翻盆之雨何其大，君不见来时靸履去乘舆，丈夫未得长高卧。"}