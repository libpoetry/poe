{"id":"1194818","title":"奉和袭美题达上人药圃二首","dynasty":"唐","author":"陆龟蒙","text":"药味多从远客赍，旋添花圃旋成畦。三桠旧种根应异，九节初移叶尚低。山荚便和幽涧石，水芝须带本池泥。从今直到清秋日，又有香苗几番齐。净名无语示清羸，药草搜来喻更微。一雨一风皆遂性，花开花落尽忘机。教疏兔镂金弦乱，自拥龙刍紫汞肥。莫怪独亲幽圃坐，病容销尽欲依归。"}