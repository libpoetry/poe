{"id":"1066577","title":"丁巳游大雄寺有陈朝桧","dynasty":"宋","author":"葛胜仲","text":"古殿藻井高，榱桷穷壮丽。黄金四佛榜，煌煌曼卿字。廷中桧异状，封植天嘉岁。直干龟鹤年，樛枝龙蛇势。阴森历九朝，知阅几兴废。石根青铜柯，孤高方得地。应笑凡草木，俛仰见癯瘁。缅怀陈季年，三阁事瑰异。后庭唱未阕，已作堕井计。独此岁寒姿，与佛常阅世。寄谢青牛宫，勿轻大雄寺。"}