{"id":"504323","title":"东轩歌四十八句为伯弘昆仲赋","dynasty":"明","author":"李昱","text":"酌君东轩酒，赠君东轩歌。君家之轩甚疏豁，分明结构依岩阿。上有魁山之峥嵘，下有堰水百折之流波。山盘水绕路不尽，地幽往往闻鸣珂。轩中有人冠峨峨，怡怡之集何委蛇。秋天鸿雁序偏肃，春日棣花阴更多。正当日出东方时，阳乌飞上扶桑柯。层轩面面皆阳和，六龙衔耀青天过。伯氏仲氏吹埙篪，叔也季也能同科。况君有母寿而康，两鬓不着秋霜皤。友于奉觞更上寿，绿酒微觉朱颜酡。临轩手把东皇衣，愿求龄永福且那。谷风东来射花柳，海月东出穿松萝。东里先生尝叩门，鸣玉曳组肩相摩。或工苦语似东野，或骋豪句如东坡。种瓜或作东门游，赏菊或向东篱哦。西山朝来恰对我，拄笏云气相嘘呵。村南村北亦有邻，或荷农笠被渔蓑。此轩实为东道主，剩有人物如星罗。嘤嘤黄鸟鸣高枝，娟娟白鹭浮盘涡。归鸦或栖雪后桧，游鱼或触风前荷。有童惯养尸乡鸡，有客共玩山阴鹅。草阁道人投东来，开轩延饮黑日閒婆娑。琅玕锦绣不足报，但寄诗笔悬长河。"}