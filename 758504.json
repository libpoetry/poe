{"id":"758504","title":"疏影","dynasty":"清","author":"吴藻","text":"空庭似雪，有满天露气，满地明月。才看团团，又唱弯弯，无端多此圆缺。秋来已是难消领，况病过、薄寒时节。望碧云、隐约琼楼，想见素娥愁绝。待把伤心细问，欲眠更强起，罗幕重揭。几处笙歌，几处关山，几处照人离别。西风了不知霜信，但乱扑、打窗红叶。甚夜深、犹倚阑干，翠袖冷将花折。"}