{"id":"1117572","title":"留别龙城山主怀义","dynasty":"宋","author":"邹浩","text":"阳朔千山复万山，最深山处是松关。新诗吟罢无馀事，一片真心云共閒。仙阁龙城一望间，每来过我不如还。汀鸥犹集栏干外，应怪从今气象閒。好事如师岂易逢，不辞趼足访行踪。挥残麈尾知难再，目断碧莲峰外峰。青天无碍本来同，休向江边动别容。师似碧潭吾似月，东西南北总相逢。三车黄叶止儿啼，一句何人妙得知。今日为师重说破，满轩风静月明时。"}