{"id":"1210373","title":"元日雪霁早朝大明宫和辛良史省郎廿二韵","dynasty":"元","author":"张雨","text":"才设中庭燎，俄看密霰飘。岁开环甲纪，星动指寅杓。凤集天门榜，珂鸣月殿桥。卿云同四表，和气集三朝。陛级肪初截，云层玉旋雕。句陈分彩队，步辇簇青腰。积屑承盘重，吹花到笏消。逶迤光斧座，凌乱缀珠翘。乐共垆烟合，班随翠袖招。阆风游广汉，玉局道逍遥。北戏鱼龙舞，中岩虎豹调。旌旗攒赑屃，冠剑掠招摇。穆酒曾觞母，洪崖及见尧。万年临紫极，一白庆璇霄。朝会仪如此，骞腾意颇饶。身唯参寂寞，世岂绌纷嚣。姑射消疵疠，蓬莱倚泬寥。瑶华搀戴胜，珠树引回镳。有术探鸿宝，何人识爨焦。竟须穷海岱，直拟并松乔。书就神床写，香从别室烧。怜君守华省，琢句废春宵。"}