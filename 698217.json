{"id":"698217","title":"游无锡小嵩山僧寺 次钱学士先生韵","dynasty":"明","author":"倪岳","text":"山寺閒游未许违，雪晴台殿望中微。归田学士元能赋，入定高僧久息机。尘外烟霞行渐近，林间车马到应稀。我来不尽登临兴，把酒长歌对落晖。嵩阜云深日下迟，登临随处一支颐。楼台久占山中胜，松竹偏呈雪后奇。欲上鳌峰犹驻足，忽闻莲社已攒眉。相逢莫道劳尘鞅，有约来寻玉版师。僧房深静绝浮埃，今日山灵笑独来。天际群峰擎雪重，林间一径倚云开。孤吟愧我非佳句，清倡怜君总俊才。忽听笳声惊日暮，天风吹送马蹄回。"}