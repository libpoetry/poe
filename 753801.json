{"id":"753801","title":"春日移居有怀夫子十韵","dynasty":"清","author":"张似谊","text":"斗室堪容膝，翛然借一枝。安居聊避俗，闭户好吟诗。荆布频年惯，芦帘此日宜。静中延弱体，江上动遥思。薄宦愁谁谅，穷途恨独知。危疆需保障，冷署重栖迟。远道乡心切，深闺别泪垂。离情无寄处，归梦有醒时。岁暮忧怀抱，风霜入鬓丝。小园春色近，花发是归期。"}