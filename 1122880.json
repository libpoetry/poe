{"id":"1122880","title":"汉诏郡县行乡饮酒礼颂诗","dynasty":"宋","author":"洪遵","text":"天生蒸民，曷其有识。维圣摩励，规闲矩饬。阳礼教逊，诰誓上仪。降周迄秦，淟涊弗治。斤斤显宗，黼黻王度。三宫孔阳，精意治具。爰敕方国，礼行于乡。稽经诹律，属民横堂。先圣严严，拜跪荐祭。冠缨莘莘，鳞差栉比。乃速庠门，乃洁东荣。宾主僎介，堪舆是程。笙流觯扬，少长位辨。已事而竣，不诫用劝。咏仁蹈德，骎骎措刑。舄弈千载，薰为太平。乾清坤夷，轩豁呈露。万祥毕溱，登三咸五。昔在建武，大圣载营。有臣曰湛，示我汉行。绵蕝无传，莫克用人。孰播其馨，孝明是似。允哉帝德，侯其伟而。矢诗不多，维后之诒。"}