{"id":"504970","title":"寡妇词","dynasty":"明","author":"乌斯道","text":"浮萍为妾身，池水为妾夫。水深萍乃荣，水乾萍乃枯。夫婿共乡井，妾心长自慰。夫身远行役，妾颜为憔悴。憔悴何足惜，终胜生别离。谁知竟死别，妾身何所依。酒未湿殡土，殡土无寸草。屯吏籍姓名，屯长催上道。邻妇拭我泪，儿女牵我裳。行行问何之，未知适何乡。死者呼不闻，生者叹薄命。卖我嫁时钗，破我嫁时镜。破镜何所似，正似初弦月。月弦有圆时，破镜难再合。夫婿如有知，魂魄随我行。大石沈水底，可鉴妾中情。"}