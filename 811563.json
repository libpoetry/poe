{"id":"811563","title":"浣溪沙十一首","dynasty":"清","author":"史承谦","text":"听到秋江肠断声。玉人双脸月痕生。水晶帘内独倾城。无力腰肢频转侧，有情眉睫最分明。漫将踪迹比云英。悔杀当年识面迟。更从何处觅红丝。尊前曾与露微辞。锦字音书银烛下，玉人风度幅巾时。别来空自费相思。爱看颓鬟向画楼。半床斜亸合欢裯。个中情事两回眸。罗袖易沾千点泪，玉梅孤倚一窗愁。月寒灯烬思悠悠。一衍帘垂小阁前。虚廊寂寂断茶烟。雪天憔悴掩双蝉。浅贮暖波温玉蕊，倦扶香袖拂冰弦。都将愁思入寒边。剪剪新凉到碧梧。画阑红子斗樗蒲。月波初上掩双鱼。眠处似嫌冰簟冷，晓堂重川笑相呼。夜来曾覆薄衾无。又见春衣试越罗。酒边含笑隐双峨。人前原不讳横波。出众风流同坐少，宜人姿韵淡妆多。年年相对奈愁何。银蒜垂垂映绮疏。生来碧玉两眉舒。不知堪否作清娱。几度偶缘花下见，他生应乞对门居。从前何事惜明珠。楚润相看别有情。一生知己是卿卿。月斜风细说分明。可得朱颜长似旧，也愁青鸟总难凭。他年携手上层城。一幅生绡玉不如。帘波的的见唇朱。相思飘满莫愁湖。应是情多频掷眼，何妨载去共当垆？别来曾否忆人无。新燕交飞露井时。海榴初绽雨丝丝。绿阴庭院话相思。斜拂宝钗金钿落，暗矜罗袜画裙知。荡舟难得一相随。何处凄凉赋卖金。偶逢风月一披襟。倦游无味到而今。竹叶暖余残腊昧，梅花薰透早春心。晚来生怕薄寒侵。"}