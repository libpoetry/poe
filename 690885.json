{"id":"690885","title":"暮春仲良伯良世立过访中林有僧同集","dynasty":"明","author":"李之世","text":"寻芳半在有无中，踏遍莎溪屐未穷。到耳潮声烟际落，扑人花气鼻端浓。鸟知狎客驯空砌，云学安禅绕定松。坐久露台清啸起，水光和月上朣胧。片石枝林景最悭，多缘癖懒卧林间。径来看竹何妨入，偶尔逢僧未许还。水剩矶头堪条砚，月赊台畔半笼山。奚囊蜡屐从兹始，分付閒云莫掩关。"}