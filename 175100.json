{"id":"175100","title":"次韵沈信臣游龙焙","dynasty":"宋代","author":"韩元吉","text":"武夷仙人厌尘埃，金鞭白马飞崔嵬。丹砂已就不可识，尚有瑶草分灵栽。千花剪巧缀密露，秀色不待春风催。东溪路入三千里，山如舞凤连翩来。枪旗未动供采掇，垒鼓夜作空山雷。苍虬绕圭龙护璧，面为铁石口琼瑰。烹煎斗水出好事，珠璎玉字相萦回。已嗟双井甘退步，况复日注真难侪。我来窃食端为此，把玩一日三智力。手奭清泉吊陆子，底用浊酒穷欢咍。头风快愈春睡散，老眼尚为群书开。知君此游更不恶，坐有纤纤时捧杯。"}