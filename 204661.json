{"id":"204661","title":"题刘氏市隐亭","dynasty":"宋代","author":"黄彦平","text":"云合日景暮，鸟啼芳意休。闲芳必佳境，倦客得深投。主人定何人，方技家者流。持廉不二价，博物要兼收。丹砂出勾漏，杜若来芳洲。卢橘上林夏，桂丛小山秋。鱼虫傥适用，剥啄无虚求。潜山试途捷，隐居吾庐幽。喧寂若两忘，容膝万事周。佳名志华屋，他日或重游。"}