{"id":"702417","title":"南山赏梅与刘教谕孟纯黄训导伦暨汪思恭詹贵汪琳联句","dynasty":"明","author":"程敏政","text":"雪霜头上着精神，留待东风伴主人。香好任教蜂竞入，影清偏称鹤来亲。有诗有酒成真兴，观水观山胜逸民。一日春光多岁晚，向来深愧宦游身。寒梅自古占花魁，几处清香在酒杯。玉朵固知留饷客，青皇应亦解怜才。巡檐共索风前笑，觅句同扳月下回。翠鸟近传消息好，便须调鼎出三台。江梅开早赏何迟，隔岁知心此赴期。烂醉花前尘事少，狂吟笔底赏音奇。清香风送来杯面，雪片天教落砚池。自是玉堂风韵好，更添明月在高枝。春来才见两三花，一夜累累照水涯。风动暗香惊翠羽，月分清影袭乌纱。心从造化炉边见，色任离骚谱上誇。何处吟筒忽相送，閒身欲傍此为家。南山春后雪初晴，人对梅花更有情。雅会乐为文字饮，豪吟偏爱雪霜清。诗家清景看还别，乐部新声恨可平。岁岁不辞开赏约，玉壶载酒此同倾。玉树临风压众芳，嗅香当酒笑诗狂。蹉跎终不愧桃李，辛苦宁论受雪霜。梦绕西湖春色在，吟馀东阁岁华长。南山高兴今犹古，人世从为点额妆。"}