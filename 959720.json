{"id":"959720","title":"题名碑石琢之已成求章伯益先生篆额","dynasty":"宋","author":"郑獬","text":"老匠隳山斩苍石，偃然巨璞长于席。锐凿飞椎日镵击，金錞嘲轰满虚室。白沙砻就大禹圭，绀滑自同青玉色。两螭攫拿相斗立，欲求大篆冠其额。先生绝妙不须言，引墨为我一落笔，蟠屈玉箸入石壁。吾曹名氏遂辉赫，异物不复容侵蚀。赤尾鲤鱼问消息，丐我数字得不得。"}