{"id":"833507","title":"霜花腴 冬至盆菊犹盛，以数枝赠伯义，媵以此词","dynasty":"清末民国初","author":"樊增祥","text":"柳条待腊，甚卷帘、西风未损寒葩。晴爱冬暄，艳含秋色，分明栗里人家。晚香愈佳。掩画屏、深贮明霞。笑髯仙、四海知名，满头霜雪一枝斜。分与意园诗老，想南窗抱膝，小侧乌纱。潭水延年，瓶花多寿，欣逢扫雪煎茶。暗添岁华。谱喜神、何独梅花。算东篱、日日重阳，酒须千斛赊。"}