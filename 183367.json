{"id":"183367","title":"送王秀才出京","dynasty":"宋代","author":"苏颂","text":"都城大雪酒价高，我送故人倾浊醪。酒阑置杯欲话别，不觉中心生郁陶。丈夫聚散岂为念，所叹人事多徒劳。忆昔我年未弱冠，西来观艺游神皋。金门献赋嗟失路，因循四载何所遭。京华碌碌少知己，但闻嘲弄声嗷嗷。今年诏书恤西事，大开言路烝群髦。因思平生负气概，临事始可观持操。长缨羁虏岂无计，策虑未献心徒忉。感君壮志正凌厉，术业沈究钤与韬。上书论画兵家事，直请西去亲鞬櫜。又言若将众十旅，可为手足除纷搔。逾时待报不闻命，西秦便欲从游遨。束书携剑瞥然去，却顾名利轻如毛。我谓方今正急士，帝言屡下搜英豪。公卿悉意奉诏旨，推贤好善如干旄。劝君失意且韬养，有能必见时称褒。中朝列爵本驭众，进任将相皆儒曹。一时未遇何须叹，吾辈岂久居蓬蒿。"}