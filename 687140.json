{"id":"687140","title":"孤鹤","dynasty":"明","author":"刘璟","text":"一声清唳九天闻，羽族丛中少似君。赤壁夜来惊醉客，缑山朝下伴閒云。高飞懒逐乘轩侣，遐引慵随啄腐群。只影蹁跹天宇阔，俯观人世正纷纷。卓荦高情世共闻，还丹独就有仙君。归来辽海栖华表，飞过箫台拂綵云。远俗只宜寻凤友，可人应自出鸡群。有时刷羽高松顶，不把空拳解世纷。"}