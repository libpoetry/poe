{"id":"235459","title":"瑞鹤仙·听梅花再弄","dynasty":"宋代","author":"杨无咎","text":"听梅花再弄。残酒醒，无寐寒衾愁拥。凄凉谁与共。谩赢得，别恨离怀千种。拂墙树动。更晓来、云阴雨重。对伤心好景，回首旧游，恍然如梦。欢纵。西湖曾是，画舫争驰，绣鞍双控。归来夜中。要银烛，卸金凤。到而今，谁拈花枝同载，谁酌酒杯笑捧。但逢花对酒，空祗自歌自送。"}