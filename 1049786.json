{"id":"1049786","title":"瑞昌双溪堂夜饮呈吴令","dynasty":"宋","author":"郭祥正","text":"星斗阑干月未吐，但爱溪声似山雨。青灯照室并银花，白酒倾来不知数。子善评文我不如，我亦谈诗子深许。酒酣索我须论兵，拔剑画地军阵成。十万甲兵指掌取，五方应敌旋风生。文武道判惜已久，圣贤相遇犹难并。相如谩作长门赋，屈原虚著离骚经。不知于世竟何补，可怜博得千年名。韩信收身苦不早，功成伏剑真草草。始终最爱严子陵，坐视乾坤任倾倒。咄嗟语险气已伤，况复赋诗声调长。卷纸连书不磨琢，子锋大峻非我当。拨置万虑付江海，收拾寸心归老庄。天地得一马喻马，谓思前事皆佯狂。"}