{"id":"1127995","title":"祷雪麻仙洞前立春一日湫压县境而雪霰已集连日六花呈瑞以元宵设供权父及士友皆赋诗二首和韵以谢","dynasty":"宋","author":"程公许","text":"驽怯深惭政理愆，骄阳积擅北风权。青鸾趣驾宾苍皞，白凤先驱从列仙。坯蛰梦惊离贝阙，裂龟渴饮变琼田。空餐那有涓埃报，只办炉薰荐洞天。阳乌且缓浴虞渊，瑞白春花胜腊前。台笠看人争播种，扶犁撩我梦归田。千金何术能医国，十雨从今更问天。暂驻飙游须净供，元宵未暇宝灯燃。"}