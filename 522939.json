{"id":"522939","title":"赠徐子","dynasty":"明","author":"李梦阳","text":"偃王世芜没，石麟亦埋翳。徐子发东吴，英论有馀地。龙游沧波阻，日出浮云蔽。呜呼献王士，竟洒荆山涕。光掩明珠弃，宠奋西施废。古来共如此，不独君遭际。余本澹荡人，倾盖托末契。酣歌继日暮，醉酒无阴霁。各为征蓬散，吾岂匏瓜系。旧时南阳宅，回首成迢递。蹈海有夙期，与子自兹逝。"}