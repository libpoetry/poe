{"id":"1115622","title":"过玉山东三塘五首","dynasty":"宋","author":"杨万里","text":"笋舆拾得小凉天，旋与开窗急捲帘。十里轻云阁秋日，日光移在远峰尖。远峰隔水醒人心，一半斜阳一半阴。仙子更衣晚妆束，紫茸领子翠毛衿。赤日中涂绿树阴，肯将碧伞借行人。片云忽在树头上，失却勋劳庇得身。身行衢信两中间，夹路尖峰面面寒。只道秋山似春笋，不知春笋似秋山。缲车香里过征衫，白茧黄丝两两三。不是秋风上饶路，一生不信有冰蚕。"}