{"id":"822442","title":"锦园春三犯 公园赏牡丹，和蒲江韵","dynasty":"清末近现代初","author":"周岸登","text":"翠酣红倦。正迷香睡蝶，密围窥燕。幄锦团娇，怕东风愁卷。传签午宴。六铢重舞，霓裳初遍。碧唾琼盂，霞承雒步，花移春院。玉环醉妆乍见。沈香亭北，曾斗蓉面。凤佩羞衔，伴露痕轻剪。倾城恨远。梦云逐雨花飞散。国里青芜，年芳换了鬘天壶箭。"}