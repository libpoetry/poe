{"id":"1075714","title":"叶宣义家寿祉堂","dynasty":"宋","author":"周紫芝","text":"吉人为善天所彰，效有迟速理则常。叶侯天骥少未骧，读书过眼下十行。易如翻水成文章，学既日富名日昌。谓取富贵如探囊，当时馀子皆擅场，呼不成卢空绕床。直气勇决何可当，买田筑室龙池阳。夜光穿屋万丈长，人言家有明珠双。青衫归侍宴几傍，仿佛月中丹桂香。要看玉树争芬芳，击鲜不羡游诸郎。大裘执玉郊圆苍，厖恩厚泽均四方。翁年九十鬓不霜，锡以命服闾里光。门前贺客俱奔忙，手持牛酒填康庄。遂摘天语名公堂，不须灵寿扶徜徉。高文戛玉鸣琳琅，省郎言语如君房。天公报德殊未央，传家奕叶寿且康。王母昼着云锦裳，麻姑行酒倾琼浆。壶中日永醉玉觞，赤松黄石相扶将。"}