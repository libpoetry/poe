{"id":"720745","title":"东风第一枝  桃花","dynasty":"明末清初","author":"屈大均","text":"宿雨初晴，林烟尚湿，旧花又吐新蕊。尽他人面争红，莫道艳妆未似。露华凝满，是西华、明星浆水。爱玉盏、盛取芳馨，暖处自成沉醉。将数朵、分他媚子。和叶叶、半簪云髻。靧馀儿女娇容，更染细绫绣被。黄莺休掠，令片片、香沾泥滓。向屋角、更种多株，灌溉恐烦乡里。"}