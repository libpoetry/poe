{"id":"1108931","title":"二叠","dynasty":"宋","author":"刘克庄","text":"晚作园翁自荷锄，春风那肯到吾庐。且须怜意著芳洁，才说和羹俗了渠。生在荒山野水傍，可曾倚市更窥墙。幽妍丑杀施朱女，高洁贤于傅粉郎。汉魏诸贤韵已卑，六朝人物复何为。平生老子羞由径，不识虫儿与玉儿。浮休叹柳斫为薪，子美怜梅傍战尘。只愿玉关烽燧息，老身长作看花人。环子丽华皆已美，谪仙狎客两堪悲。悬知千载难湔洗，留下沉香结绮诗。百卉凋零独凛然，谷风栗烈涧冰坚。阴山餐雪有臣节，中野履霜无母怜。暮年鼻塞等薰莸，高摘浓薰两罢休。奴折长枝汲薪水，老夫不复置香篝。看来天地萃精英，占断人间一味清。唤作花王应不忝，未应但做水仙兄。呕出心肝撚短髭，篱边沙际动移时。獠奴窃笑翁迂阔，因斲梅诗忘午炊。锦囊玉笛昔追从，度曲联诗雪月中。老对梅花无意味，欠诗欠笛欠花翁。"}