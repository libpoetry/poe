{"id":"557909","title":"石钟山歌","dynasty":"明","author":"张弼","text":"昔宫左辖湖湘去，彭蠡风高帆不住。回头空恋石钟山，白鸥飞断述烟树。朅来又擢大江西，石钟山上几栖迟。时闻钟声发山下，缓复急兮高复低。恍如野寺僧唤粥，高栋悬筳时一触。又如鸣佩趋鸳班，五云䨥阙声催促。前呵暂止问山翁，翁云此处无金钟。岩下玲珑石作窦，江风鼓浪相激冲。遂令天然至音起，何烦恊律分条理。烟波客梦几回惊，尘土劳心顿如洗。乃知钟名不我欺，委蛇石磴寻古碑。蔓草垂萝古碑没，剔藓漫阅前贤诗。乾坤俛仰五百载，物换星移素风洒。"}