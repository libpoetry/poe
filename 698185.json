{"id":"698185","title":"小愈后吴澹人诸君移尊过斋作文字饮","dynasty":"明","author":"倪元璐","text":"三分病去十分仙，渐觉爰居布广筵。岂必姓名连沆瀣，何烦酒食别崇宣。尹夫人泣应由喜，边孝先嘲何敢眠。拟益方书三品药，良朋澹酒月明天。只作痴蚕茧自呼，重阳又近小春酺。老夫自避一头地，仙子群移六甲厨。处处白虹飞宝剑，人人玄鹤舞明珠。心知载酒齐来意，其奈扬亭一字无。"}