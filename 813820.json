{"id":"813820","title":"百字令 送陈康侯之毗陵","dynasty":"清","author":"沈皞日","text":"紫梨簪笔，正玉河、柳色倡条堪折。宣武门西樽酒在，又是歌骊牵别。水驿灯深，旗亭曲罢，冷树枫吹叶。扬鞭一去，夕阳千里明灭。留我且住无端，豆花丝雨，梦绕东风歇。谁倚梅边横短笛，芳草天涯愁绝。孙楚楼头，昭王台下，两地心同结。荇篖野店，夜来何处吟月。樱桃残后，又金销雀尾、故人轻别。剑影筑声都散矣，一似柳梢吹雪。锦瑟閒丝，玉缸冷碧，树树啼莺歇。桥边红板，酒旗风袅青结。芳草渐到江南，离家翻远，此恨真难说。笑我萍缘归未得，梦里松花梧叶。门巷依然，沙明溪曲，白发愁时节。扶藜相见，待君一醉凉月。满庭芍药，看瞻瓶注水、芳樽开处。人在小窗花影下，门外软尘吹絮。鸥梦堪寻，莺声未老，肯负江南树。明朝别路，更谁良夜同语。一点雨点晶笼，杏梁斜挂，照见姗姗舞。月转帘旌终不饮，只有茶星悬度。试问蘋乡，柳阴短艇，楼傍红兰渡。先生归也，吟笺题遍烟雨。凭将片羽，问红莲幕内、瑶华题处。曾记去年花落后，冷换春衫香絮。桃叶相怜，兰桡一别，绿到西园树。水南云北，又听乳燕新语。半载留滞双台，轻衫小马，多少閒歌舞。欲奏江楼金缕曲，不是刘郎前度。箫鼓灯船，宾僚酒盏，空忆秦淮渡。倦游踪迹，怎禁门掩秋雨。"}