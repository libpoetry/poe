{"id":"515586","title":"郭熙雪浦待渡图为杨孟瑛主事赋","dynasty":"明","author":"程敏政","text":"郭生写山名一代，平远萧然有馀态。触目谁传雪浦图，画苑风神宛如在。飞琼势压冻岚空，叠出数峰兼粉黛。傍岩古寺隔西崦，鸣玉淙淙得奇爱。联鞯恐是采梅者，何处山村酒堪贷。石梁欹仄冰在地，踯躅小童如不耐。前行候渡立沙尾，掉手野航呼并载。江空鸟绝树号风，一色乾坤四无碍。澄溪何必剡中路，高兴未孤思访戴。李成弟子凡几人，三叹郭生今不再。湘缣拂拭重怀古，清景无边句难逮。"}