{"id":"1076100","title":"次韵陈郎中再赋孤山梅","dynasty":"宋","author":"周紫芝","text":"南枝先回北枝槁，玉山谁向花前倒。庾郎已老怕愁多，何郎怜花为谁恼。今年冬温得雪迟，西湖地胜着花早。旧时处士作诗处，篱落横枝为谁好。清霜着树月满枝，白雪堆花门不扫。丽句谁能铁石肠，赖有广平文独老。借令一笑有馀妍，赋此新诗不须草。归寻手种桃李花，痛剪繁枝投有昊。"}