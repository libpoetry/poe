{"id":"693710","title":"次韵王子升侍御登姑苏玉峰二首","dynasty":"明","author":"陆深","text":"牙旗分队捲芳埃，独上姑苏百尺台。南斗下临东海近，青山多在白云隈。谩劳此地兴亡恨，共仰中朝将相才。合是长城应万里，野人林壑卧苍苔。目极长亭更短亭，观风使者节初停。潮头东去和云白，山势西来绕郭青。艳冶莺花春入望，太平门户昼长扃。阖闾最爱干将剑，化鹤归来尚姓丁。"}