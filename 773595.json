{"id":"773595","title":"游铁尖山得怪石欣喜过望率成五古","dynasty":"清","author":"陈锡金","text":"选花欲其美，选石欲其丑。平生蓄此念，郁郁十年久。东向泰山奔，西入华山走。到处必搜寻，当意一无有。何图失意间，奇礓忽入手。权作石友看，摩挲日八九。人怪嗜好偏，冁然开笑口。胡不类而类，胡非偶而偶。唤我作米颠，我亦公然受。石若再能言，谓我为颠否。"}