{"id":"506762","title":"喜雪歌","dynasty":"明","author":"杨荣","text":"圣皇御天敷化理，民安物阜天心喜。九重垂拱万方宁，唐虞熙皞真堪拟。维时隆冬腊日后，同云阴阴遍遐迩。一夕天风吹雪花，漏彻更阑还未已。初疑巽二先驱来，呼号奋发如奔雷。忽然夜深万籁寂，六花片片空中开。朝来碧空澄霁色，寒光恍映瑶阶白。琼楼玉宇粲相辉，积素晶瑩连四壁。趍朝瞩目纵遐观，蓬莱宫阙凝清寒。由来三白为佳瑞，自是阴阳叶和气。方今何幸际明时，讴歌击壤无休期。尝闻治世已歆慕，况乃于今亲见之。我皇登三仍迈五，圣德归功在匡辅。赓诗愿奉万年欢，永享天心符圣祖。"}