{"id":"1228481","title":"天马山","dynasty":"元","author":"黄清老","text":"溪随天马西北行，半空忽见莲花生。双鸾欲下却飞去，旌旗引入丹霞城。攀萝上到猿啼处，恍然旷坐消百虑。千山无人云气深，终日徘徊不能去。虚空楼阁时自开，异香忽起三清台。风吹笑语落天半，疑是神仙跨鹤来。百花潭上春自照，白鹿呼人猿亦啸。路迷不敢轻问津，恐有贤人隐耕钓。苍厓九折樵径通，绝顶可见西崆峒。尘心豁然臂欲羽，竦身直上凌天风。"}