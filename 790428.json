{"id":"790428","title":"班倢伃求共养太后长信宫","dynasty":"清","author":"王家枚","text":"江篱寄幽渚，萎绝亦何伤。鹈鴂应秋鸣，香草为不芳。增成奉隆宠，庆会不可常。蕃华岂再滋，白日忽移光。圃圃合欢扇，冷至捐巾箱。华色苟长好，君恩安可量。昔为笥中锦，今为阶下蔷。自由妾命薄，何敢怨参商。愿托长信宫，洒扫躬亲尝。聊缓须臾景，冀以免百殃。燕燕飞涏涏，盛宠冠椒房。十年曾一瞬，畴与问昭阳。"}