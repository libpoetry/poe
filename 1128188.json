{"id":"1128188","title":"和王给事易简殿试举人五首 试进士","dynasty":"宋","author":"程俱","text":"切云冠弁拱长生，匝地英髦集紫清。共喜草茅承帝问，欲倾尘雾赞皇明。飘飘六翮鸣皋意，浩浩三眠食叶声。正学傥言应不乏，松筠宁为四时更。十上宁嗟老此生，长年终得似河清。良金熟练精英在，古剑磨光星斗明。伏枥向来犹壮志，据鞍他日想腾声。当时谁出菑川右，充选何劳固请更。射策兼收燕颔生，不须文檄似常清。惊弦戎虏从容下，聚米山川指顾明。岂但执戈堪武卫，还因舞羽继仁声。汾阳千古知无匹，怪底麾旌不浪更。金闺人静月华生，玉宇风微晓露清。深拱北辰三素远，静看东壁几星明。嫱嫫岂易欺轩鉴，韶濩那容奏郑声。闻说壶天春日永，恍疑鳌戴欲番更。万里烟霄羽翼生，肉飞安用漱华清。绯头黄尾何劳记，紫籍青书故自明。香扑赐袍迷草色，风传宫漏出花声。骐骝一一充闲厩，千里那闻驾屡更。"}