{"id":"1244035","title":"别罗昶","dynasty":"元末明初","author":"郭钰","text":"少小涉忧患，未老容鬓改。任情堕疏慵，事往不可悔。旅食玩炎凉，屡空蠹光彩。出门谁与言，见君独长慨。幽兰閟秋香，空谷若有待。霜露凄以零，明日谁当采。山鸡囚樊笼，羽翮日以铩。见者不怜伤，云山渺何在。今人不我期，古人不我待。琴声发铿锵，剑光吐奇怪。得奉君子欢，绸缪涉三载。去去怜此辞，良晤何由再。"}