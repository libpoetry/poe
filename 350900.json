{"id":"350900","title":"沁园春·美人肩","dynasty":"清代","author":"董以宁","text":"此日鸦侵，当年丝覆，格韵偏赊。想向月凭时，削成软玉，将云护着，衬出明霞。两两同随，双双并比，应羡风流是陆家。愁多处，似相思担尽，绕遍天涯。每因午倦频加。便侧着、芙蓉自枕他。更昵语羞应，笑时微耸，慵情漫倚，亸处恒斜。娇若难胜，瘦如欲脱，寒倩萧郎半袂遮。长相并，觉偎红拥翠，胜拍洪崖。"}