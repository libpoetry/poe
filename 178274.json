{"id":"178274","title":"初夏晚兴·微月破幽树","dynasty":"宋代","author":"张嵲","text":"微月破幽树，草露生夕凉。夏木纷已成，时禽暮归翔。閒花自白红，无人领幽芳。晚沐岸轻帻，披衣暂倘佯。外徇志自局，理会言可忘。俯仰婚宦初，未省离土疆。那知天壤内，有地名魏塘，朅来岁再华，及此身方强。岂但理茨栋，种树日望长。分将百年身，送老湖海荒。人生等如寓，何必还故乡。"}