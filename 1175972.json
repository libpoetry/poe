{"id":"1175972","title":"奉和圣制途次旧居应制","dynasty":"唐","author":"苏颋","text":"潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旂舒。云覆连行在，风回助扫除。木行城邑望，皋落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞馀。盛业铭汾鼎，昌期应洛书。愿陪歌赋末，留比蜀相如。"}