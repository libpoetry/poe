{"id":"1132220","title":"方岩山有仙人田项宜父家其下于屋之西偏筑亭疏沼杂莳花木为娱奉寿母之地即以名之自著怀仙杂咏百有一首名胜留题亦多未免皆泥乎神仙之说来徵余吟余谓神仙之事深言之则似诞今诸贤所赋无复馀蕴使余更下注脚不愈诞乎且人生一世苟能超然达观惟适之安斯人中之仙已岂必十洲三岛间之谓哉因即此意赋十章","dynasty":"宋","author":"戴炳","text":"筑亭疏沼隔尘埃，白白朱朱次第栽。人面春风俱不老，板舆日日看花来。绿萝翳翳结高林，烟吐霞吞一径深。半夜松凉鹤先睡，满山明月自横琴。一涧寒泉九节菖，酿泉为酒冽仍香。玉卮捧处慈颜喜，眉寿方岩共久长。有时山洞拾荆薪，应遇真仙对弈春。多少胸中高著处，尽教饶尽世间人。秋池清晓濯玄云，鸲眼辉涵紫玉文。细字黄庭应写就，莫将容易博鹅群。桑竹森森绕屋边，美池清泚浸良田。桃源只在桃溪上，不信壶中别有天。晚菘早韭各随时，霜薤青青间露葵。甘脆自堪供小摘，不须他觅养神芝。紫锦囊缄五岳形，白书黑纸秘黄庭。何如琴几焚香坐，细读包牺一卷经。自傍青牛种早粳，炊来玉屑满盆香。休论服日餐霞事，只此延年第一方。阡陌纵横尚宛然，知他耕耨是何年。果然绝粒轻能举，底事仙人亦有田。"}