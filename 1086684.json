{"id":"1086684","title":"次韵向宪留题荆门惠泉卒章见及","dynasty":"宋","author":"洪适","text":"对泉一洗心如水，诵诗三叹颡有泚。字比渴骥骎骎来，文如翠潋鳞鳞起。皇华辙迹环诸道，济物良筹载襟抱。双泉复见等故人，竹马儿童半羸老。吾君丰泽要下流，惭愧长澜力不侔。一方始此一滴润，千亩长有千钟收。去瘼未尽惠未施，可使剜肉生新痍。尘埃满面语甚恶，虚辱逢人统项斯。"}