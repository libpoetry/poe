{"id":"814163","title":"桐洲杂诗","dynasty":"清","author":"陈遇夫","text":"远俗宜吾道，移家住水村。估帆朝逐市，渔火夜过门。风静微留岸，潮归浅出源。小洲行处有，随意筑新园。久坐翻成倦，穿林出水隈。寒云阴欲合，疏雨去还来。地托鹪鹩足，天宽樗栎材。滑泥妨客过，鱼鸟共徘徊。西圃连平野，编篱作蔽墙。疏桐方向暖，密竹未成行。四面渔樵入，经年风雨狂。渐看春意好，花发读书堂。寸心无限事，笔札岂能传。月上行吟处，云生水槛前。沧浪花惜鬓，索莫酒忘眠。莫作相如赋，无人换一钱。"}