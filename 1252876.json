{"id":"1252876","title":"梅花四首","dynasty":"元末明初","author":"王冕","text":"朔风撼破处士庐，冻云隔月天模糊。无名草木混色界，广平心事今何如。梅花荒凉似无主，好春不到江南土。罗浮山下蘼芜烟，玛瑙坡前荆棘雨。相逢可惜年少多，竞赏桃杏誇豪奢。老夫欲语不忍语，对梅独坐长咨嗟。昨夜天寒孤月黑，芦叶捲风吹不得。髑髅梦老皮蒙茸，黄沙万里无颜色。老夫潇洒归岩阿，自锄白雪栽梅花。兴酣拍手长啸歌，不问世上官如麻。疏枝错落花灿烂，正似推篷溪上看。冻痕不剥五更霜，藓色犹存百年干。孤山处士诗梦寒，罗浮仙人酒兴阑。天荒地老行路难，谁传春色来人间？君不见江南物色今匪昔，大谷长林尽荆棘。岁寒何处论襟期，坐对云山空叹息。东楼女儿《白苧》歌，西楼美酒唤杏花。纵有高人爱高洁，踏雪谁肯来山家？老我无能惯清苦，写梅种梅千万树。霜清月白夜更长，每是狂歌不归去。只今潦倒霜鬓垂，世情杂杂俱忘机。读书写字两眼眵，断白搔堕随花飞。转首江南隔尘土，白月流光双鹤舞。一声羌管过南楼，铁石心肠亦凄楚。安得唤起陈元龙，长船满载玻瓈红。浩歌拍拍随春风，大醉惊倒江南翁。江南十月天雨霜，人间草木不敢芳。独有溪头老梅树，面皮如铁生光芒。朔风吹寒珠蕾裂，千花万花开白雪。髣髴蓬莱群玉妃，夜深下踏瑶台月。银铛泠泠动清韵，海烟不隔罗浮信。相逢共说岁寒盟，笑我飘流霜满鬓。君家秋露白满缸，放怀饮我千百觞。兴酣脱帽恣盘薄，拍手大叫梅花王。五更窗前博山冷，么凤飞鸣酒初醒。起来笑抱石丈人，门外白云三万顷。朔风吹寒脱繁木，石溜潺潺出空谷。荒村野店少人行，独有寒梅照寒渌。玉质灿灿无纤埃，春风不来花自开。平生清苦能自守，焉肯改色趋樽缶？我与梅花颇同调，相见相忘时索笑。冰霜岁晚愈精神，不比繁华易凋耗。长安多少骑马郎，寻芳竞集桃李场。东家买酒西家尝，引得世间蜂蝶忙。昔年曾踏西湖路，巢居阁上春无数。雪晴月白最精神，玛瑙坡前第三树。虬枝屈铁交碧苔，疏花暖迸珍珠胎。初疑群仙下寥廓，琼珰玉佩行瑶台。又疑幽人在空谷，满面清霜鬓华绿。迎风冷笑桃杏花，红紫纷纷太粗俗。今年来看秦淮水，路隔西湖一千里。草堂上是白云窝，夜半松风唤予起。青山隔世无游尘，云根粉壁光如银。长啸一声月入户，孤山处士来相亲。江南梅花自有主，休问当年何水部。山僧对我默无语，柏子无风堕青雨。"}