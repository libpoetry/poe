{"id":"186434","title":"八月既望要详刑护漕游水东早饭碧虚遍观霞程","dynasty":"宋代","author":"张栻","text":"漓江即湘江，戢戢清见石。其东列群峰，秋色碧复碧。日出雾露收，草径上逼侧。凭栏揩望眼，已足慰畴昔。更窥岩穴胜，创见为惊咋。如何数里间，奇观相接迹。宽同厦屋深，划若巨灵擘。日月递光景，风云变朝夕。石桥几年成，乳窦时一滴。神龙旧隐处，仰视多辟易。蜕迹凛犹存，隐隐印霜脊。下有澄湫深，余波漱苍壁。往者已仙去，来者此其宅。薄晚扣松关，风过声索索。聊麾车骑退，容我且散策。却望訾家洲，轻舫度前碛。回首烟树林，已复挂蟾魄。宇旷净余滓，群物被光泽。何所寄遐思，空岩皎虚白。清辉可一规，水色相激射。天边与川上，亭亭如合璧。居然广寒游，不用假六翮。班坐依微澜，晤赏共佳客。因之想千载，讵有今古隔。箫鼓归夜阑，观者粲城陌。往往罗杯盘，班班见殽核。谅因年岁丰，人意少舒适。视尔意少舒，於阳亦忻怿。"}