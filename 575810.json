{"id":"575810","title":"团扇词","dynasty":"明","author":"孙蕡","text":"团扇复团扇，秋风淅淅昭阳殿。燕燕飞来尾涎涎，同辇夫君不相见。长信宫深秋夜长，玉阶坐对明月光。玉绳低垂夜未央，牵牛织女度河梁。自投长袂数愆殃，梦魂仿佛若有亡。夫颜梦见在我旁，觉来邈若天一方。起援鸣筝发清商，旧怨未平新怨长。新怨未平复旧怨，怨此衔泥梁上燕。双飞双宿令人羡，还来啄人嘴如箭。燕燕于飞奈尔何，閒愁不为伤绮罗。长陵百尺高嵯峨，山精日落悲薜萝。谁能为谱螽斯羽，翻作当筵白纻歌。"}