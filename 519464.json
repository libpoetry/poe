{"id":"519464","title":"题凤翔赵太守红梅图","dynasty":"明","author":"朱诚泳","text":"凤翔太守非凡夫，见我手执红梅图。猩红万点照人眼，恍疑击碎新珊瑚。乾坤佳丽江南好，染出一枝春信早。北人未识误呼名，梅格凭谁诘诗老。我园亦自有红梅，移根元自江南来。万花头上占春色，粗桃俗李徒嫌猜。太守长才足经济，郡斋坐对收清气。何当携取真盐梅，为我天家调鼎味。"}