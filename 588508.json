{"id":"588508","title":"平潮夷雅十一章","dynasty":"明","author":"黄佐","text":"于赫皇命，征彼潮夷。显允张公，秉钺孔宜。黄旗旆旆，爰董我师。有鞑有狼，如虎如螭。维公率止，既类既祃。元龟告祥，乃宜干社。四牡锽锽，梧台之下。金盾雕戈，光鉴于野。出次于广，乃涉于潮。虎臣洸洸，螭队翘翘。七萃云连，苞有三饶。岂敢欢嚣，我皇威孔昭。元戎启行，四围其薮。彼昏不知，如鱼在罶。蠢尔逆琏，悔为乱首。喘伏于莽，喙其群丑。我师翼翼，乘其石城。石城重重，既骞既崩。深入其寨，克奋克登。按其徂奔，罔敢有启扃。雷电发发，威燀旁达。于程于埔，震叠莫我遏。彼蹙且頞，癙忧如暍。如蘖如蘖，逢我薄伐。我武既扬，神机允臧。消其峰雪，日出之光。琏既徽纆，群爝胥亡。潮人咸喜，时雨其滂。旻穹穆穆，哀氓之无禄。既雨既洽，潮田既足。蠲其漂血，殖我百谷。扶挈旄倪，向用天福。彼海有鳄，噬人于牙。自剪且歼，俾我有室家。南溟汪汪，服岭嵯峨。四远来归，式讴式歌。休兵燕喜，俎豆维旅。箪食壶浆，祁祁士女。鼚鼚其鼓，轩轩其舞。萧勺群慝，万年无有侮。皇锡张公，犀鞶豸綖。駉駉訾黄，绥章绮軿。公拜稽首，神谋自天。公拜稽首，圣皇万年。"}