{"id":"703053","title":"和答雪湖见怀及述怀各二首","dynasty":"明","author":"谢迁","text":"束发履宦途，妄意遵伊周。遭逢误明主，黾勉三十秋。乞骸赋归来，荒芜念田畴。所学期不负，此志终遂否。飘飘赤松子，聊复从之游。投簪事耕稼，菑畬夹道周。禾黍日以长，少昊将司秋。晨兴出门巷，杖策临西畴。俯首问童仆，场圃各具否。屡丰幸遂愿，社会寻旧游。"}