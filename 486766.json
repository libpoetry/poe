{"id":"486766","title":"木兰花慢 辛酉九日","dynasty":"明","author":"刘炳","text":"写长空一雁，又景物、是重阳。甚雨暗东篱，数枝青蕊，未放秋香。支筇倦登高处，掩柴门衰柳映横塘。日暮江声滚滚，西风鬓影苍苍。当年歌舞翠红乡。一曲杜韦娘。曾击碎珊瑚，玉人扶醉，银烛成行。回头已成陈迹，早归来茅屋石田荒。谩把清樽遣兴，都非少日疏狂。"}