{"id":"1230444","title":"题吴瑩之所藏郭忠恕画册","dynasty":"元","author":"柯九思","text":"恕先非漫士，却儗阆瀛仙。资禀山灵秀，胸罗锦绣妍。居周声誉重，仕宋位名迁。篆隶宗前哲，丹青迈昔贤。观楼殊壮丽，云水自澄鲜。泉落千重壁，峰回万井烟。春秋仍变幻，挥洒更悠然。啄木藏深树，鸱夷钓碧川。歌声振林表，笑语出花前。御舸乘红粉，扶留挂绿钱。素缣盈咫尺，妙境总堪怜。一入宣和袭，千秋取次传。故人持过慧，续尾愧残编。"}