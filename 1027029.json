{"id":"1027029","title":"沁园春 登候涛山","dynasty":"宋","author":"楼枎","text":"开辟以来，便有此山，独当怒涛。正秋空万里，寒催雁信，尘寰一簇，轻等鸿毛。小可诗情，寻常酒量，到此应须分外豪。难为水，算平生未有，此番登高。飘飘。身踏金鳌。笑终日风波无限劳。看樯乌缥缈，帆归远浦，廛鱼杂沓，网带馀潮。待约诗人，相将月夜，取次携杯持蟹螯。乘桴意，问谁人领解，空立亭皋。"}