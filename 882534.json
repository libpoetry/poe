{"id":"882534","title":"越问 其五 鱼盐","dynasty":"宋","author":"孙因","text":"百川会同沧海兮，浩不知夫津涯。吐云涛以澜汗兮，沃日御而渺瀰。藏巨灵之赑屃兮，见天吴之惚恍。戴五山之嶪峨兮，涵百怪之陆离。巨鱼出没其中兮，不知其几千里。鼓浪沫以成雾兮，嘘云气以成霓。任公子之投竿而钓兮，五十犗以为饵。阅期年而得鱼兮，牵巨钩而下之。鬐鬣怒而刺天兮，白波涌而山立。膏流溢而为渊兮，颅骨积而成坻。自浙水以东兮，无不餍若鱼之肉。彼赤鳝黄颡何足数兮，又况梅鱼与桃鲻。维天地之宝藏兮，有煮海之鹾盐。曝曜灵以摝涉兮，浮莲的以试卤。编筼筜以为槃兮，处烈焰而不灼。霜铅倏其凝冱兮，霜花飒其的皪。兹海若之不爱宝兮，丰功被乎天下。抑造化之自然兮，讵人为之力假。客曰富哉鱼盐兮，此越国之宝也。是特以利言兮，吾愿闻其上者。"}