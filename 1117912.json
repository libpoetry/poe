{"id":"1117912","title":"题斋壁四首","dynasty":"宋","author":"陆游","text":"二十馀年此结茆，园公溪父日论交。风翻半浦乱荷背，雨放一林新笋梢。隔叶晚莺啼谷口，唼花雏鸭聚塘坳。出门行罢还无事，借得丹经手自抄。四顾茫茫水接天，幽居真个似乘船。月窗竹影连栖鹊，露井桐声带断蝉。甘寝每憎茶作祟，清狂直以酒为仙。形骸那得常羁束，六十年来又二年。舴艋为家一老翁，阳狂羞与俗人同。梦回菱曲渔歌里，身寄蘋洲蓼浦中。断简尘埃存治道，高丘草棘闭英雄。旗亭村酒何劳醉，聊豁平生芥蒂胸。稽山千载翠依然，著我山前一钓船。瓜蔓水平芳草岸，鱼鳞云衬夕阳天。出从父老观秧马，归伴儿童放纸鸢。君看此翁闲适处，不应便谓世无仙。"}