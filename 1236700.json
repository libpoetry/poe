{"id":"1236700","title":"和景贤十一首","dynasty":"元","author":"耶律楚材","text":"龙冈居士得贤君，闻道贤君增所闻。节操鹓雏捐鼠饵，风神野鹤立鸡群。只知辅嗣能谈易，谁识相如善属文。拟欲赞君言不尽，区区微意见诗云。天下奇才郑使君，清名不使世人闻。五车书笥独穷理，三峡词源迥出群。未得开怀重话旧，常思抵足共论文。自从一识龙冈老，馀子纷纷不足云。一圣龙飞敢择君，嗟予潦倒尚无闻。苍生未识鸿鹄志，皓首甘游麋鹿群。黄雀已归奚望报，彩禽飞去不能文。龙冈特慰孤穷闷，时有新诗报我云。试和新诗寄郑君，无言谈道不闻闻。治心更索捐中道，养性浑如鞭后群。玄语谆谆非是说，真书历历不关文。儒生刺教嫌虚诞，得意忘言孔子云。文章自愧不如君，敢以玄言渎所闻。有道居尘何异俗，无心入兽不惊群。重玄消息无多子，半纸功名值几文。回首死生犹是幻，自馀何足更云云。十年不遇一相知，恰识龙冈恨见迟。常爱箕山能洗耳，何堪邻舍效颦眉。荣枯贵贱难逃数，用舍行藏自有时。心事纷纷无处说，援毫闲和景贤诗。万里西来过月氏，初离故国思迟迟。人情惭愧三须面，人世梳妆半额眉。田上野夫空叹凤，泽边渔父不伤时。龙冈本具英雄眼，几倩东风寄我诗。林甫滔天圣不知，三郎深恨识卿迟。尘中妃子春罗袜，钱上开元指甲眉。七夕殿中祈巧夜，三秋原上摘瓜时。长天忽见飞来雁，垂泪空吟李峤诗。李杨相继领台司，兵起渔阳祸已迟。向昔正怜花解语，而今空忆柳如眉。心伤桃李初开夜，肠断梧桐半落时。试问宫中谁第一，三郎犹记谪仙诗。往来寒暑暗推移，下手修行犹太迟。迷后徒劳常捏目，悟来何必更扬眉。宗门淘汰宜穷理，道眼因缘贵识时。祗为龙冈心猛利，湛然刚写不言诗。龙冈医隐本知机，薰莸同盘辨者稀。廊庙虚名无意恋，林泉夙愿与心违。羡君绰绰有馀裕，笑我皇皇无所归。尚忆当年垂钓处，一江烟雨静霏霏。"}