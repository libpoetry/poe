{"id":"312104","title":"望海潮·夏日观荷","dynasty":"清代","author":"陆求可","text":"若耶一曲，西湖十里，何须太华峰头。翠叶田田，红妆冉冉，六郎近日娇羞。玉井藕香柔。更凌波步步，窈窕清幽。越女吴姬，采花轻泛木兰舟。水宫仙子遨游。任飞来飞去，野鹭闲鸥。带月夜舒，迎风昼卷，汉家别样风流。绰约待凝眸。趁良宵美酒，醉赏消愁。莫待红衣落尽，对高秋。"}