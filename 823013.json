{"id":"823013","title":"彩云归 正月廿九日懿姬生日感赋，用休庵前韵","dynasty":"清末近现代初","author":"赵熙","text":"麻姑到海贩红桑。便蓬莱、不算仙乡。思十年、此日长安去，愁病在酒后灯旁。劳生味，遍餐黄蘖，是羞郎怨郎。奠一滴纸钱风里，可认王昌。神伤。当年奉倩，到如今悟尽凡亡。玳梁燕子，含去花片，落水无香。自别来扬州一觉，处处萤火雷塘。神京事，春风春雨，梦冷昭阳。"}