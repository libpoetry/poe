{"id":"623681","title":"宝剑篇赠张明府端孟兼乞序小草","dynasty":"明","author":"欧必元","text":"我闻帝者轩辕氏，韬锋歛锷霞城址。敦容去后久埋光，始得溧阳欧冶子。欧生铸剑向自殊，恍疑象罔索玄珠。截石云门为锻鍊，鞲镕县寓作洪炉。镆铘不减龙渊锐，稍辨雌雄或自殊。嗟哉神物难长合，雌雄各已守方隅。丰城狱里沉埋夕，延津江口夜号呼。张华博物真堪羡，望气占文遂可辨。一朝向自出尘中，千百年来神物现。欧冶今时异昔时，空带蒯缑无所奇。贵亦人所骇，贱亦人所痴。贵贱空凭人世口，床头安用黄金为。平生畏学千人敌，嗜酒犹兼诗瘴癖。白眼何曾为世青，读书万卷将何益。雅从海内结贤豪，壮志凭凌慕古昔。海阳山下有张君，茂先博物同其伦。数世承家清白吏，风流文藻众相闻。欧生似附通家后，投分难忘会面亲。短剑纵能惊世俗，不借张华辩岂真。聊寄长歌歌宝剑，为君乞取七星文。"}