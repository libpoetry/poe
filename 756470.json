{"id":"756470","title":"惠山寺品第二泉","dynasty":"清","author":"元璟","text":"山水洵有缘，兹行爱风便。帆峭五两轻，百里如劈箭。爰访惠山泉，先游惠山院。惠山青崔嵬，泉声绕殿转。华桷吐云霞，朱甍映藻茜。古树发新绿，竟体里苍藓。径造泉上亭，鉴斯癯仙面。渟泓窦方满，小汲瘿瓢溅。碧乳花尚浮，寒玉香不卷。一酌已洒然，再漱泠然善。平生淡泊肠，尽化为冰霰。昨过扬子江，中泠浑莫辨。僧寮曾瀹试，虚名怪独擅。鸿渐昏老子，舌本何其谫。错品落第二，千载徒扼腕。况我枯槁人，回首重眷恋。定携折脚铛，住老龙山涧。竹炉煮松风，雪瓯点秋片。月取三百斛，日与诗魔战。"}