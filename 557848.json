{"id":"557848","title":"醉翁椅歌","dynasty":"明","author":"张弼","text":"我闻欧九巳成仙，滁阳风月间多年。如何留下一长椅，却与东海张生眠。张生平日不饮酒，胸中又无墨香薮。十载空沉粉署郎，一麾去作南安叟。胁不贴席睫不交，常虑无能答圣朝。岂容便便时醉卧，不惧丘民野老嘲。便将按剑拂衣起，欲学柳州诛曲几。蘧然梦见欧九云，所贵人生适意耳。独醒反被群醉咻，若能卧治亦何忧。请公不必恶此椅，政馀读罢时齁齁。"}