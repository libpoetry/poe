{"id":"805243","title":"念奴娇十一首 令桥晚发 其三","dynasty":"清","author":"史承谦","text":"布帆清晓，小桥头、还听半江潮送。辜负新来、鸳被底，多少桂花凉梦。满袖霜华，一船烟月，不禁羁愁重。长卿游倦，空怜琴剑孤拥。因甚漂泊轻装，小长干外，日日闲飞鞚。淡粉轻烟、消歇了，那有翠翘钗凤。桃叶难迎，莫愁遥隔，别思无端涌。忽添凄怨，阿谁玉笛偷弄。"}