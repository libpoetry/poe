{"id":"602068","title":"题琴鹤相随图","dynasty":"明","author":"李学一","text":"翯翯九皋禽，营营枯桐枝。嗟哉贤相国，宦况恒相随。岂无鹰鹯志，不如华表姿。岂无钟鼓音，云门响独奇。缑岭凌空白，水仙三叠时。飘飘物外情，宛宛入襟期。清风播六合，芳名世共谁。伟矣阳山令，高风今在兹。承家誇节操，为政本仁慈。卫民多渥泽，单父有馀思。愿言崇令德，先公是尔师。"}