{"id":"996902","title":"奉送周元翁锁吉州司法厅赴礼部试","dynasty":"宋","author":"黄庭坚","text":"江南江北木叶黄，五湖归雁天雨霜。系船湓城秣高马，客丁结束女缝裳。贡书登名彻未央，不比长卿薄游梁。南山雾豹出文章，去取公卿易驱羊。与君初无一日雅，倾盖许子如班扬。囚拘官曹少相见，忽忽岁晚稼涤场。一杯僚友喜多在，谢守不见空澄江。澄江如练明橘柚，万峰相倚摩青苍。暮堂醺醺客被酒，艳歌聒醉烛生光。椎鼓发船星斗白，明日各在天一方。寒鸦满枝二桥宅，樽前顾曲忆周郎。鲈鱼斫脍蔗为浆，恨君不留谁与尝。殿前春风君射策，汉庭诸公必动色。故人若问黄初平，将作金华牧羊客。"}