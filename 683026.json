{"id":"683026","title":"次韵荅徐子容学士见怀三首","dynasty":"明","author":"文徵明","text":"解却从前供奉衣，朝行除籍简书稀。非关疏拙明时弃，自惜驱驰雅志违。飘泊又惊年欲暮，蹉跎再见月流辉。玉堂学士青云上，也念天涯人未归。霜华惨淡袭征衣，关朔萧条雁影稀。游子天涯苦行役，故人岁晚惜分违。还家短梦秋无赖，伴客残缸夜有辉。犹胜前时羸马上，满头风雪趁朝归。南来拂拭芰荷衣，旋觉沙尘出郭稀。我已去来无复恋，天于人事每多违。流澌十月关河冷，积雪千山草木辉。想见幽居无限好，春风应待主人归。"}