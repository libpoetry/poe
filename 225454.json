{"id":"225454","title":"寒梅上李舍人","dynasty":"宋代","author":"邓肃","text":"穷山触目纷茅苇，此意昏昏谁可洗。竹间忽破一枝梅，对月嫣然耿寒水。吟诗索酒满高堂，穿帘的皪射晶光。世上羶荤来不到，翦翦天风吹冷香。人言百花睡未起，独冠群芳差可喜。那知和羹自有期，未用争雄压桃李。但怜雨雪正濛濛，寒意未舒万象穷。故作选锋驱残腊，挽回天地变春风。"}