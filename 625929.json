{"id":"625929","title":"荆卿行","dynasty":"明","author":"黎彭祖","text":"邯郸贾儿秦皇帝，赵王质子燕谪裔。在秦不似在赵欢，马角乌头忽系累。夏扶面赤宋意青，盖聂论剑徒瞪瞪。狗屠博人皆可取，乃使舞阳童子行。于期颈断渐离起，荆轲耳湿田光死。计疏把袖咸阳宫，药囊利过夫人匕。燕姬美丽能鼓琴，酒入马肝燕丹心。当时坐令失知己，数载空留击筑音。嗟哉舍生何比比，白虹气兆亡燕市。辽东父子复穷愁，舆图垂献将军头。"}