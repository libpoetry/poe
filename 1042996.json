{"id":"1042996","title":"高楼","dynasty":"宋","author":"刘攽","text":"青楼高高危九衢，朱栏画栱相倾扶。佳人当轩玉不如，红帘翠幕深沉居。危弦促柱鸣笙竽，哀音感耳心意舒。浮云不行飞鸟徐，游人驻车马踟蹰。嘉肴桂酒白玉壶，浩唱烂醉何所居。乐极哀多盈必虚，世故万变谁能图。飞鸢堕鼠残诸虞，里闾豪杰何时无。茂陵老儒空叹息，曲突徙薪才赐帛。"}