{"id":"553001","title":"王汉章以博学授英山知县予以其能绳祖武作诗贺之盖汉章曾伯祖内翰公曾祖常博公兄弟相继登博学宏词科有名咸淳间者也","dynasty":"明","author":"郑真","text":"咸淳博学有名儒，先泽犹存五世余。晓日枫廷催入觐，春风花县听恩除。山中好着青箱录，淮上谁传玉海书。老我天涯曾作客，欲因相见定何如。"}