{"id":"693014","title":"关中怀古","dynasty":"明","author":"汪广洋","text":"驻车丰邑镐池东，想像周家帝业隆。紫凤碧梧栖正稳，朱弦清庙奏何工。分藩终拟蛮畿服，治象初悬魏阙崇。习俗更闻勤稼穑，只今谁不颂豳风。缭绕阿房观阙崇，旌旗五丈建当中。万人曾和千人唱，一世焉知二世终。水落石鲸埋碧草，露寒金狄泣秋风。酒池炙树皆尘土，无复离宫复道通。未央宫殿七年成，武库宏开列绣楹。高祖不忘尝苦战，酂侯终欲厌群情。平笼凤阙当秦岭，覆压鲸波撼渭城。后世莫加难逆料，建章才就又承明。唐宫闻说是隋宫，一竭勤劳一享功。始信经营能取俭，后来缔构转为工。翔鸾栖凤连云表，拾翠承香结绮同。风景不殊朝市变，短沙零乱语秋蛩。"}