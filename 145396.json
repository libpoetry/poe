{"id":"145396","title":"同诸友寻幽登飞来峰","dynasty":"宋代","author":"释文珦","text":"湖际山何限，飞来独著名。玲珑疑鬼凿，崷崒自天成。猿去犹存洞，龙归尚有泓。树因含玉润，泉为炼丹清。桂了排空落，莲花浥露擎。鹫形传佛国，灵应动神京。翻译贤人迹，稽留隐者情。修藤垂万岁，孤石记三生。夜讲台偏古，春风桧重荣。宾玉辞可讯，慧理塔难平。客至心多恋，僧居虑自轻。跻攀虽诘屈，临眺独高明明。观阙雄三岛，衣冠迈百城。东南且行在，西北待经营。溟涨无涯涘，江流但注倾。一时归眼界，终古播诗声。"}