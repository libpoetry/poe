{"id":"1142505","title":"上胡主簿愿","dynasty":"宋末元初","author":"方一夔","text":"尹公起宣城，谓是金闺彦。失脚簿领丛，斜飞集州县。南陵枌榆地，妙年试雄剸。还将旧棠阴，来作清溪掾。近来多政学，误制好东绢。我公有渊源，家学富经传。四明炯清水，玉映昆山片。以兹抚凋瘵，精神皎如练。囷仓出毫末，德化速邮传。到官未百日，恻恻庭闱恋。花外想安车，戏舞斑衣缘。推此寿斯民，童髦剧欢忭。我亦囿陶钧，有道耻贫贱。洗眼看政成，携上金銮殿。"}