{"id":"835712","title":"莺啼序","dynasty":"清末民国初","author":"陈锐","text":"春江送愁更阔，甚抽刀断水。浪花似、片片柔情，急流还蹴连蕊。酒衫重、尘痕未浣，筝船晓月陈欢坠。想桃根、双楫临风，几触离思。乌鹊南飞，画鼓夜紞，感从军荡子。枕函梦、曾说飘零，玉骢消息难至。悔殷勤、封侯误觅，换年鬓、沧桑弹指。剩狂歌，谯隐楼头，问天何意。邯郸过客，襆被僧房，听疏钟不寐。还暗省、维舟邗上，抑掩幽哽，隔座琵琶，烛龙催泪。分明在眼，家残国破，窜身来向江干哭。看新蒲、野老都憔悴。何堪捉臂，当场促管传杯，恼人鹧鸪天里。知音自惜，邂逅填词，总惹红怨翠。君不见、孙刘栖憩。若个英雄，很石苔荒，乱鸦惊起。潇湘波淼，归欤何日，风流摇落悲宋玉，写兰荃、休更微声倚。苍茫第一江山，第一相思，缩来寸纸。"}