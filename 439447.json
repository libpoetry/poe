{"id":"439447","title":"次韵裕之见寄二首","dynasty":"金","author":"赵元","text":"鱼入深渊鹤在阴，飞潜何幸远庖砧。乾坤万里云无迹，冰雪三冬柏有心。故国钩留清夜梦，岁华分付白头吟。莘川拟作桃源隐，共与青山阅古今。古屋飕飕四壁尘，不堪幽独足吟呻。瓶储看客常年惯，家具为农近日新。世味饱尝惟可睡，诗情漫苦不医贫。相从分我西山半，欲乞臞元伴老身。"}