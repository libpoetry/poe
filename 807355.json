{"id":"807355","title":"塞孤  早春寄周伯衡先生并讯倪子闇公","dynasty":"清","author":"陈维崧","text":"问湘天，滴黛何时歇。曾记周郎英发。坐拥油幢临大别。军笳奏，乡心截。舳舻湓浦如麻，铠甲庾楼成雪。严飙破碛，古树都裂。孤蓬暂入吴，老鬓终怀阙。第二泉声呜咽。瀑走银虬三四叠。冲动防身剑箧。料此际、共儿宽，看水上、粉英结。定吟残、乱山白月。"}