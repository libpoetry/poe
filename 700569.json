{"id":"700569","title":"野亭公杂咏六首 野堂","dynasty":"明","author":"顾璘","text":"晋公归绿野，开堂近林邱。遂扫车马迹，时招麋鹿游。群盗近方息，高卧吾何忧。白云宿檐际，来自商山头。小阁何亭亭，临郊俯清樾。虚栋驻山云，闲窗纳林月。浮烟坐来消，飞鸟望中灭。冲襟寂如水，那知有炎热。谁铲太嵩角，置向莘野前。相看仅寻丈，宛若万仞然。清华发草树，秀色生云烟。下有谢安石，闭户方高眠。苍郊雨新过，清流泛平池。渟泓鉴万象，应物初无私。禾黍渍馀润，萍藻含华滋。本来绝机事，桔槔尔何施。植蔬既展甲，种豆复引苗。主人久不来，蔓草忽齐腰。微雨晓初霁，园丁载芟穮。剪草自剪草，慎勿伤良条。插竹绕荒畹，扶疏亦成藩。牛羊绝来往，养此幽兰根。芳菲与众赏，何用高重垣。况对南山色，可以倾吾樽。"}