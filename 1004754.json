{"id":"1004754","title":"满庭芳 其二 戊戍上元喜霁，访开桃洞","dynasty":"宋","author":"程珌","text":"去腊飞花，今春未已，迤逦将度元宵。俄然甲子，青帝下新条。净扫一天沈霭，红轮满、大地山河。从今好，便当听取，万国起歌谣。有人，当此际，锄云深坞，剪月中阿。已占断春风，自种仙桃。更扶疏桂影直，从岩底、上拂云梢。仍为我，长摩苍石，无负此清波。"}