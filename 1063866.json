{"id":"1063866","title":"送珠侍者重修真净塔","dynasty":"宋","author":"释德洪","text":"清凉寂灭塔，三世无鲜陈。岿然尘尘中，现此光明身。尚无有祖成，宁当说有坏。悯此情见者，亦惊世议隘。泐潭道人珠，愿力无碍限。行看苍烟丛，一切俱成办。狐死必首丘，马嘶必望北。盖皆不忘本，人岂宜忘德。秋风净湘楚，万里浩无垠。嗟予颓然卧，羡子如孤云。"}