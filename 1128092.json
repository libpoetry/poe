{"id":"1128092","title":"丙子重阳触事有赋得绝句七首","dynasty":"宋","author":"程公许","text":"槃水平生谨自持，苦为痎病费医治。一秋偏识端居味，馀事何妨读杜诗。策策窗前落叶乾，晚香空自傲霜寒。力贫未办倾家酿，一酌亲颜也自欢。去年今日枕江楼，对酒谈经夜不休。闻道黄花满仙谷，莫教儿辈觉风流。雅志求仁苦力难，知他隔许利名关。流光俛仰一弹指，与世浮沉祇强颜。薄宦羁縻兔落罝，西阡不到一年赊。销魂霜露增悽怆，陟屺瞻思晚日斜。风雨连宵苦泪潸，可怜半作冢累然。钟情叔氏如酥酪，岁晚相随对榻眠。寂寞随人药市行，可能金石尽知名。飞仙未必真违世，长使痴氓学卫生。"}