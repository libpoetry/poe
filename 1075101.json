{"id":"1075101","title":"李使君示开化诸诗","dynasty":"宋","author":"周紫芝","text":"使君一出承明庐，当年两佩龟峰鱼。龟峰小儿骑竹马，笑挽朱轓归故闾。门外春风吹画戟，小阁香浓绮疏碧。苏州五字老更奇，东阳八咏人谁敌。山堂闻说公自开，烟雨遥供翠鬟色。更向招提山窟中，竹杖穿云饱经历。夜上孤峰看明月，晓趁钟鱼着僧屐。诗成知复几牛腰，倒廪倾囷公不惜。他人举似与何人，知我耽诗老成僻。平日看囊止一钱，惊见纵横着圭璧。当遣儿童勿浪传，按剑从来少人识。"}