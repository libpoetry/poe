{"id":"1070285","title":"和酬梅悦之大夫泽送行古句","dynasty":"宋","author":"程俱","text":"读书何如事耕种，唇腐头童得饥冻。半生塌翼堕江湖，仰视群飞困嘲弄。闭门诵说不知悔，时以圣贤资折中。饥来驱我向京华，为米折腰随所用。一官此固初不恶，浪以讨论辞冗从。梅公据鞍殊矍铄，满腹精神比钱凤。新诗借我快笔端，省向江南赋云梦。向来高门迩衡陋，杖履时来窥牖瓮。今公三径为谁开，顾我五穷那易送。会当投檄复言归，时访祇园谈不共。"}