{"id":"1119409","title":"次韵张守王勉夫二首","dynasty":"宋","author":"陈造","text":"两隽诗声敢重轻，苍山对峙大川倾。形为幼眇无遗恨，有入题评莫遁情。未许曹刘夸独步，不应邾莒合逃盟。清篇读罢重看镜，似觉青丝鬓脚生。世味平时虫臂轻，独留意气与君倾。向来缱绻资磨玷，拟话分携已怆情。盛际功名方策足，他年车笠肯渝盟。汉廷取重张廷尉，可待区区结袜生。"}