{"id":"508459","title":"赠赵生文博西还","dynasty":"明","author":"倪谦","text":"昔我占科名，所学惭未充。一朝拜官爵，谬厕词林中。吾子雁门俊，鼓箧游泮宫。不辞负笈劳，千里来相从。自视尚昏昏，何以启子蒙。嘉子志勤笃，馆置幽轩东。篝灯诵经史，午夜声沨沨。问辩恣研讨，物理靡不穷。操觚事修辞，吐语超凡庸。磨瑕刮其垢，文藻尤舂容。由子性明朗，有若金在镕。荏苒经二霜，所得亦已丰。矫首怀故都，归思何匆匆。再拜别我去，严城动晨钟。时当秋气凉，一叶飘井桐。到家展省馀，事业宜专攻。况子宰臣后，乡里称儒宗。宾兴谅不远，高折丹桂丛。偕计上春官，朝端会重逢。黾勉崇令德，庶俾声光隆。"}