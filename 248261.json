{"id":"248261","title":"暗香·赋淮安腊梅次姜夔韵","dynasty":"现代","author":"伯昏子","text":"古淮绝色，向残楼旧巷，空怀闻笛。玉萼绽金，冻雨伶俜哪堪摘。素手当时撚蜡，竟冷落描眉新笔。更远惜击柝燕山，梨雪大如席。家国，梦已寂。念一霎夜风，恨蕊堆积。影翻琥珀，慵靥灯前照愁忆。千里舳舻尽去，堤岸柳、丝丝催碧。觅屋下、芳魄淡，孰能记得。"}