{"id":"987328","title":"次韵赵郎中泛舟之作","dynasty":"宋","author":"高斯得","text":"危楼杰出清苕浒，一眺苍然尽平楚。倚栏兴尽兰桡举，时听长年作吴语。赵盾当权人共苦，白蘋清风渺何处。人生得閒价无伍，天遣吾侪共休汝。公孙爱客茶屡煮，风味端能继桑苧。晚凉一卮荐菰黍，清唱时闻采莲女。纪兹胜践须燕许，好与留题镇烟屿。吾诗老去浑漫与，不畏传抄殚万楮。"}