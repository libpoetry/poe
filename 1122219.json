{"id":"1122219","title":"息寮王教授挽词二首","dynasty":"宋","author":"俞德邻","text":"黄鹤山前蜕骨仙，饱餐玉蕊漱珠泉。酒酣拓戟老工部，官冷无毡贫郑虔。四海风埃方坱莽，一生岐路几迍邅。公今得向扬州死，况复悬车过八年。昔年床下拜庞公，数树梅花一亩宫。寂寞吟情头尽鹤，摧颓病骨气如虹。祇今有子能传业，谁念无钱解送终。千古幽扃邻牧惰，遥怜环佩月明中。"}