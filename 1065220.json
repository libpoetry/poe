{"id":"1065220","title":"华藏寺慈氏菩萨赞","dynasty":"宋","author":"释德洪","text":"何人寄逸想，游戏浮沤间。以如幻之力，刻此旃檀像。坐令众妙好，秀发千花中。天冠束绀发，铢衣络华鬘。种种妙庄严，成此功德聚。当时亿万种，感极则悲号。楼观出谈笑，秘护百宝攒。如登睹史天，如集龙华会。嗟哉像教末，羽嘉成百鸟。棘生薝卜林，龙神为悲恸。王臣寔外护，异梦非意思。愿推明月轮，出此蓬勃烟。愿回紫金山，安置清凉处。至今百福相，俨然临人天。神力吁莫测，拜起涕汍澜。我谛观十方，实无心外境。自然离依地，及与遍计执。即今目所见，非有亦非无。如像现镜中，非镜亦非像。愿入此三昧，识心自然明。于十方国土，而作大佛事。稽首大慈尊，證我如是说。"}