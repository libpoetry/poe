{"id":"216407","title":"见远亭上王郎中","dynasty":"宋代","author":"王安石","text":"高亭豁可望，朝暮对溪山。野色轩楹外，霞光几席间。树侵苍霭没，鸟背夕阳还。草带平沙阔，烟笼别戍闲。圃畦荷气合，田径烧痕斑。樵笛吟晴坞，渔帆出暝湾。登临及芳节，宴喜发朱颜。夹砌陈旌旝，褰帘进佩环。观风南国最，应宿紫宸班。康乐诗名旧，芜音讵可攀。"}