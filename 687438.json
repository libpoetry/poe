{"id":"687438","title":"场中劳瘁弗怡偶念守谷赠韵再叠六首","dynasty":"明","author":"孙承恩","text":"邯郸梦里一炊烟，勘破浮荣若个贤。豪气渐消华发里，草堂思搆碧山前。黄尘扰扰日月暗，白云英英颜色鲜。何当振衣从此去，骑鲸海上追群仙。蟠龙陇上一犁烟，我慕樊生亦自贤。已结小堂依水曲，更栽脩竹傍窗前。天空万里冥鸿远，雨过千林橘柚鲜。寂历九峰秋色里，浩歌明月送飞仙。茫茫尘海渺云烟，脱屣谁如疏傅贤。宦迹久羁红日下，乡心已逐碧波前。大烹野蔌同堪饫，锦服荷衣各自鲜。不用广成参妙道，形神无累即真仙。一榻清虚袅篆烟，端居深愧昔时贤。终期黄发青山里，愿托丹心白日前。出海蛟龙应自得，经霜松菊故能鲜。思玄欲继张平赋，学道还从河上仙。江乡冰月与云烟，代有翛然避世贤。短楫子能乘远兴，老夫居住淀湖前。卧吹长笛鱼龙起，坐掬寒泉水荇鲜。怪底连宵幽意动，梦骑黄鹤挟飞仙。落落光阴莽莽烟，乾坤搔首几英贤。关河联络秋风里，世事奔趋夕照前。海上扶摇鹏路阔，山中幽雅蕨芽鲜。悠悠吾道何终极，试向玄洲问列仙。"}