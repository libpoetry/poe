{"id":"873758","title":"胡儿莫窥江","dynasty":"宋","author":"刘子翚","text":"胡儿莫窥江，长江限绝吴楚间。惊涛骇浪如连山，鲸鲵出没含戈鋋。汝不顾死争相先，鸣髇不响突骑闲。浮尸随潮去复还。胡儿莫窥江，楼船百尺高崔嵬。鼓枻叱咤生风雷，吴侬入水双眸开。汝不素习胡为来，生虽欲杀死可哀。南北孰非吾民哉。胡儿莫窥江，前年飞矢入未央。日月双坠天无光，去年一炬烧维扬。丹凤徙穴仍南翔，国势如衡有低昂。犬戎岂得称天王，暴兴恃暴必亟亡。乘蛇古谶开其祥，中兴将士材无双。抚剑气已驰龙荒，胡儿胡儿莫猖狂。"}