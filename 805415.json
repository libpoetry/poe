{"id":"805415","title":"探春慢 杨花","dynasty":"清","author":"朱珩","text":"丝已牵愁，花尤荡魄，短长亭处飞满。曾与缠丝，忍教飘泊，最是无情风剪。心已沾泥久，怕重见、春痕零乱。几回梦踏溪桥，谢家新句吟遍。长昼拈毫消遣。似笑我涂鸦，砚池频点。恁忆念时，伴他娇小，捉向绿阴深院。依旧飘如雪，只散了、春前莺燕。怅望江萍，别魂烟水遥远。"}