{"id":"33678","title":"和知己赴任华州","dynasty":"唐代","author":"李洞","text":"东门罢相郡，此拜动京华。落日开宵印，初灯见早麻。鹤身红旆拂，仙掌白云遮。塞色侵三县，河声聒两衙。松根醒客酒，莲座隐僧家。一道帆飞直，中筵岳影斜。书名寻雪石，澄鼎露金沙。锁合眠关吏，杯寒啄庙鸦。分台话嵩洛，赛雨恋烟霞。树谷期招隐，吟诗煮柏茶。"}