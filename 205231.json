{"id":"205231","title":"即席赠太阳山极圆上人","dynasty":"宋代","author":"卫宗武","text":"招提几百载，其来自唐室。屡此系扁舟，过门不暇入。岂图今之行，招携叙旧室。遂停欲归櫂，重整倦游屐。粤昔有高僧，斯地曾卓锡。湛然一方泉，千岁停寒碧。古殿倚太阳，佛光含慧日。巍巍屋上峰，森森庭下杓。禅房窈且深，竹树尤静密。开尊且浊馔，领客日至夕。久要亦所难，此意岂易得。探囊出诗章，往往名胜笔。诵诗所以名，极圆而圆极。"}