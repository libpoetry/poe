{"id":"520977","title":"破镜篇","dynasty":"明","author":"顾清","text":"破镜宁终破，不愿重入奁。断弦宁终断，不愿鸾胶粘。人生一生惟一死，此身岂可轻相许。因循一语涉狐疑，死向重泉作羞鬼。所以古志士，跬步不敢轻。譬逢三岐路，熟问乃敢行。屹立万仞冈，决眦孤风生。乾坤落落一身远，风尘混混双眸明。古人已去不可作，末世吁嗟轻唯诺。昨日仇雠今友朋，朝哭泣兮暮欢谑。凉风萧萧吹客衣，苍茫岁晚孤鸿飞。梅花夹道慵举首，涕泪满襟怀昔时。我愿天地间，万事皆从愿。有始必有终，不作风花片。陶然百岁中，永绝痴儿面。君不闻蔡琰胡笳十八拍，千载英雄泪如霰。"}