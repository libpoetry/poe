{"id":"135351","title":"次韵翁处度同游北山","dynasty":"宋代","author":"楼钥","text":"两夫持鎌行我先，巧寻径路其智专。我扶枯藤衣短后，意气已出层峰巅。何郎鲍叔饱经历，胜处一一手自编。我携旧记访陈迹，正恐急景不得延。当年共登青云梯，今日邀我为击鲜。始观神龟闯清泚，上有石壁来飞泉。隐清遗基平可坐，下顾乱石如磨鋋。悬崖双瀑洒空雪，来自一握孤云天。却从下流泝深险，崎岖直到清潭边。朝阳射光破幽閟，断虹上下遮潺湲。传闻高山更高处，雅有行路从西偏。同行无乃深好事，杯酒自犒脚力全。诛锄荆棘穷鸟道，欲进不得意愈坚。旋呼僮仆累危石，笑採野菊聊盘旋。扪萝腾身上苔磴，往往欢呼争著鞭。侧行危步汗浃背，石角或使衣裳褰。少焉身在双瀑上，又见高派冲泓渊。自笑泉石成膏肓，爱赏不减议慕羶。巉岩数峰巧遮护，妙处二老初无传。脱迹尘埃到此地，便觉神思飘飘然。回首江南尘一聚，城郭历历眼欲穿。相期更看水流处，步履未倦夸轻翩。一上千尺穷山椒，碧涧靡迤流苍烟。寻源不能且忘返，石猊巍踞惊神鑴。退求归径惘难问，藤萝所在相萦缠。我方踟蹰风烟表，披披衣袂身欲仙。晚归招提各痛饮，读尽屋壁长短篇。截筒环山笕清驶，窍出珠穗心亦怜。棋枰相与论瓜葛，横琴不妨挥五弦。人生易老费扶掖，胜具大率须少年。伊余历聘佳山水，爱奇切慕太史迁。明年炎暑袭故步，与君共枕清流眠。"}