{"id":"695544","title":"再用韵二首","dynasty":"明","author":"林弼","text":"试问龙江读书地，何如鹿洞与鹅湖。梵宫已作新轮奂，郡志空存旧谱图。碧玉峰前移老桧，还珠门外剪寒芜。记文自可徵千载，太史虞公国钜儒。纸帐更长月影孤，梅花清梦绕西湖。左思才擅三都赋，诸葛名成八阵图。汉殿丹青俱寂寞，吴宫花草易荒芜。白头杜老谋生拙，却道儒冠解误儒。"}