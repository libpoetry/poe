{"id":"1115850","title":"又五首","dynasty":"宋","author":"杨亿","text":"太姒徽音盛，长秋命数崇。黄图分丙殿，玄象应轩宫。记注无穷美，声诗内助功。云阳复土后，陵柏自悲风。甲族传仙李，遗言在濯龙。后宫皆率职，外戚早辞封。彤管流阴教，金根盛国容。真游一何遽，罢望九疑峰。轩游云杳杳，舜孝日蒸蒸。椒壁还生沴，铜台亦罢登。亲桑宁复见，尝药遂无徵。拱木玄堂闵，凄凉烟雾凝。外家金穴贵，曩日玉衣祥。万寿瑶觞举，三朝复道长。小侯亲俎豆，女史焕缣缃。遽厌人间世，乘云归帝乡。外族长安盛，尊名永乐崇。初陵凄草露，旧殿阒椒风。巩树迷凶仗，周原掩寿宫。圣君悲望处，泪雨泣重瞳。"}