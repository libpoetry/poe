{"id":"1237421","title":"连雨杂书五首","dynasty":"元","author":"黄溍","text":"萧萧十日雨，出门竟何之。不愁道路难，所惧沾我衣。悠悠看屋梁，作计诚已非。有酒不解饮，且遂哦吾诗。昔慕栗里翁，颇复志耕耘。偶入翰墨场，把笔学为文。偃蹇独何成，喧啾浪云云。念彼荷蓑子，穷年愧其勤。虚堂坐无言，缱绻悲宿昔。常时眼中人，已如不相识。剥啄者谁子，令我喜折屐。忽去已莫追，一笑岸玄帻。我思仇山人，山川莽回互。十书九不到，木叶岁频暮。颇闻近移居，并失梦中路。得无挈妻儿，倒载入山去。今日曷不乐，孤倡无与酬。兀坐把书卷，展玩不自休。借问谁所为，其人已千秋。山雨政可听，拨书置床头。"}