{"id":"811001","title":"无题四首","dynasty":"清","author":"王季珠","text":"季布一死无人诺，路到尽头阮籍哭。管父即称天下才，我买黄金铸鲍叔。宝剑高悬吴季札，麦舟厚赙范忠宣。古人情谊深于海，不在欢开日夜筵。嚭左施右夫差笑，越王一霸吴宫沼。以奢覆国百世惊，除是隋炀弹独调。木兰替父剿胡戎，红玉襄夫立宋功。谁教美人宫里战，西施不号女英雄。"}