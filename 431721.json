{"id":"431721","title":"人日与友人草堂观梅二首","dynasty":"近现代","author":"刘东父","text":"薄寒催雨似黄昏，玉树浮光上酒樽。湛露有声敲月梦，东风无力绾花魂。屧廊人静苔痕绿，草阁春融絮语温。自是广平清兴减，几回相忆在江村。清游谁与共朝昏，花下相逢为举樽。双鬓绿云抛艳影，一帘红雨葬春魂。裁笺写韵冰绡冷，入座留香锦幄温。每忆丰神斜照里，几枝篱落水边村。"}