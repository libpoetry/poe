{"id":"178269","title":"四月旦大雨昼夜不止者两日微水一夕暴涨","dynasty":"宋代","author":"张嵲","text":"山木绿阴暗，骇云当昼繁。惊风乍掩冉，积雨连荒村。映岫若银竹，泻涧如翻盆。悬霤遂及旦，暗空还至昏。长川怒方蓄，濁浪正崩奔。暂见没岸草，已复侵山攀。冲淑激远屿，聚沫旋林根。劈箭摇定目，殷雷惊客魂。俄吞众濑没，瀺灂成奫{上大下沦}。波神信雄桀，灏漾方无垠。傥不究其源，岂辨河渎尊。朝盈暮已竭，暂满安足论。明旦立沙尾，若带青沄沄。"}