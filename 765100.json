{"id":"765100","title":"秋霁 九日灵佑宫登高，和棠村公作","dynasty":"清","author":"徐釚","text":"戏马台荒塞雁杳，珠宫罩却烟霭。市上吹箫，垆头击筑，旧日酒徒谁在。朝衫典却，祇馀双鬓西风外。嗟索米，辜负题糕，触目愁无赖。呜驺喜至，佳客携樽，宣武风流叹难再。倚高寒、帝京千里，桑乾水绕浑如带。休蹙眉心远黛。且凭杰阁，西山爽气飞来，萧萧落木，静闻天籁。"}