{"id":"704571","title":"长歌行","dynasty":"明","author":"黎景义","text":"东南睇沧海，云是桑田基。大年有终极，融结妙游移。白日匿西峤，何能生朝晖。秋霜易春容，枯树无荣枝。少壮不早成，白首宁重缁。苍柏植南山，久视千万年。下呼弱柳枝，侃侃相与言。女虽美颜色，袅娜受人怜。尝恐白帝至，春容不复存。岂如我独立，高节历风烟。叶凌千仞霜，根漱万里泉。不抱岁寒心，宁能长拂天。"}