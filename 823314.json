{"id":"823314","title":"金缕曲 汉沙南侯获碑，六行本","dynasty":"清末近现代初","author":"吴湖帆","text":"雪岭崎岖路。访天山、摩厓峭壁，蒙茸何处。不似青红岣嵝迹，谩说荒唐神禹。有惟汉、永和堪据。侯获沙南君父字，蚀苍苔、椎画鱼虫镂。重细认，尚清楚。将军文采翩风度。在三千、里外寄语，京华同赋。七札司农殷勤意，不惮商量辞苦。诧无二、齐东陶父。足拓六行希世宝，费周详、铅椠双钩著。真本对，忆攀古。"}