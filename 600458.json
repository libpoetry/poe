{"id":"600458","title":"恭上太宰杨公晋秩太保诵德述怀四十六韵","dynasty":"明","author":"王弘诲","text":"哲后承昌纪，明廷有至人。岩居徵梦说，岳降会生申。间气钟全畀，雄才迥绝伦。文章班马富，学术孟颜醇。冰蹑青云上，骞飞要路津。直声驰琐闼，正气动枫宸。节钺临幽蓟，旌旗捲晋秦。黄沙沉羽檄，青海净风尘。爰自登台省，寻应秉国钧。潘舆缘奉母，莱彩若终身。高卧东山曲，归来北海滨。苍生凝望久，丹扆注情频。台鼎需贤佐，岩廊倚重臣。三铨膺圣眷，一德协皇仁。密勿忠为辅，赓歌道作邻。持衡悬冰鉴，曳履上星辰。亭毒中枢正，璇玑四序匀。庙谟升翊亮，方夏荷陶甄。引手劳援溺，推心亟起屯。江河沾沃润，岱华挹嶙峋。裴度勋名籍，山公雅望真。谦虚时吐握，识拔尽沉沦。断断疑无技，休休实可亲。帝心常简在，君子尽经纶。片善罔攸伏，微言得具陈。委珠冰蘖厉，牧马素丝贫。汉室综名日，虞廷奏绩晨。声光垂琬珽，图画上麒麟。太保承嘉命，彤弓锡上宾。腰横苍玉重，身著锦袍新。赐予恩深海，光华色映旻。鸿名流凤藻，蟒绂灿龙鳞。七帙匡时切，三朝报主纯。炼形人侣鹤，忧国鬓如银。笑傲安期枣，逍遥壮叟椿。冈陵盘鼎轴，霜雪保松筠。潞国今重睹，汾阳可并论。螽斯还揖揖，麟趾嗣振振。桂发燕山色，桃舒鲍岭春。欢声腾海宇，盛事动朝绅。天上六符正，人间五福臻。最怜樗散士，叨荷茹茅伦。窥豹曾何识，雕虫祇自嗔。骏惭燕市价，腊混楚人珍。黍谷恩方暖，灵蛇报未伸。愿言歌湛露，千载和烝民。"}