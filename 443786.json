{"id":"443786","title":"参观王安石纪念馆感怀，次荆公《送郑叔熊归闽》韵","dynasty":"当代","author":"熊盛元","text":"笔阵何堂堂，举世罕匹敌。骏足千里驰，所向无南北。抗论朝野惊，口讲更指画。糟粕瞥眼过，粹美常独得。垢面诵经史，华堂耽蔬食。惜哉性执拗，律条每苛刻。政令犹未颁，已耗苍生力。群小皆腾飞，君子路幽仄。苏黄持异见，遂作迁谪客。我立塑像前，歆慕转凄恻。古今横胸际，波澜未能息。抚河汤汤流，忧端凭谁塞！"}