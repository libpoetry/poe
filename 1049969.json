{"id":"1049969","title":"姑苏行送胡唐臣奉议入幕","dynasty":"宋","author":"郭祥正","text":"登姑苏，望五湖。范蠡扁舟竟何在，吴王宫殿惟荒墟。民贪吏狡郡多事，煮盐为盗无完肤。使君谁何好平恕，宽则脂韦猛则虎。只今卧治闻黄公，更得高才归幕府。愿令里巷歌召南，风化流行成乐土。昔年引对大明殿，国论轩轩动人主。往持使节临朔方，威霁秋霜爱春雨。玉上青蝇谁强指，鼻端白垩宁伤斧。升沈偶尔非吾嗟，不用东方且为鼠。岂闻绝代无佳人，何必西施妙歌舞。盛倾绿酒鲙肥鲈，承诏还从大梁去。"}