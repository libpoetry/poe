{"id":"1242577","title":"军中乐，送征南掾史张毅赴京","dynasty":"元末明初","author":"张昱","text":"我尝军中行，从知军中乐。高牙大纛启征途，风云随护中军幕。千乘万骑指顾间，环而居之乃城郭。五更觱篥吹一声，旄头惊向天边落。捷书日夜报天子，亲笔敕书加宠渥。刲羊宰牛饷壮士，万岁欢呼震山岳。大旆悠扬锦万里，从伶窈窕花千萼。男儿堕地志四方，蓬矢桑弧为有托。遭逢主圣得臣贤，风顺鸿毛易寥廓。只今诏檄登大府，鸷鸟之中瞻一鹗。渭城且莫唱阳关，举杯为赋军中乐。"}