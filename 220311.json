{"id":"220311","title":"退老堂·我公自言老","dynasty":"宋代","author":"李处权","text":"我公自言老，能事如少年。我公自言退，人材望陶甄。公功在本朝，本朝方赖焉。公德在斯民，斯民宁舍旃。中年倦政机，去若浮云旋。名山占形胜，筑堂苍翠巅。窪樽为壶觞，虚籁为管弦。招攜足宾客，啸傲穷云烟。胸中万卷书，三峡倾词源。兴来不停缀，摛华笔如椽。登临出妙语，珠玑落清圆。不数刘白辈，一斗真百篇。裴傅堂绿野，赞皇墅平泉。东山谢安妓，五湖范蠡船，四子之於公，器业微差肩。公之於四子，趣尚并其全。公术可活国，公力可回天，苍生望公起，天子忘公艰。伫瞻丹凤诏，衮衣来陛前。三入知眷殊，一夔见任专。发挥中兴业，开闢造化权。拯焚而救溺，持危而扶颠。雍容复密勿，造膝陈一言。长驱卷沙漠，擣穴空腥羶。谈笑九州复，欢呼两宫还。四海各安堵，六军同晏眠。跻民入仁寿，致主登光宣。图像冠云台，勒功照燕然。功成了不居，高谢区中缘。拂衣赤松游，辟谷求神仙。去去蓬莱路，云螭不受鞭。"}