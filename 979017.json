{"id":"979017","title":"赠罗仲思仲思今夏来试群士八月予被朝命为别试所考试仲思亦来","dynasty":"宋","author":"晁公溯","text":"子初至我邦，受命蜀行台。群士森如林，手自拣条枚。试席莫敢哗，棘门乃大开。知是诤臣乡，所出非凡材。益州外南宫，将遣与计偕。诏书选主司，帝谓汝往哉。深喜与子逢，再持钧石来。因得享成事，笑歌杂诙谐。秋风吹帽裙，白露入酒杯。饮我玻瓈江，泻子琼瑰怀。相看语不厌，预忧归驾催。"}