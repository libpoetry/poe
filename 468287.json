{"id":"468287","title":"江阴江舟中次钱塘赵用行韵","dynasty":"明","author":"谢肃","text":"风流白面郎，生长古钱塘。丽赋千金直，雕弓二石强。上堂辞父老，谒帝入明光。玉酝初筵赐，宫衣内使将。万言论至治，一德颂兴王。共拟龙腾剑，那知骥服箱。高才憎命达，薄宦幸时康。试鼓琴三叠，仍传酒一觞。早莺啼野馆，独燕掠云樯。江堑雄南纪，河流带北方。雨晴关树碧，天阔海山苍。浩浩登长路，悠悠别故乡。王程知有限，民社视如伤。养尔风鹏翮，终当九万翔。"}