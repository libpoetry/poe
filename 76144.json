{"id":"76144","title":"次韵和杨伯子主簿见赠","dynasty":"宋代","author":"陆游","text":"斋戒叩头牋天公，幸矣使我为枯蓬；枯蓬於世百无用，始得旷快乘秋风。此生安往失贫贱，白发萧萧对黄卷，今人虽邻有不觌，古人却向书中见。猿啼月落青山空，旧隐梦寐思东蒙；不愿峨冠赤墀下，且可短剑红尘中。终年无人问良苦，眼望青天惟自许；可怜对酒不敢豪，它日空浇坟上土。文章最忌百家衣，火龙黼黻世不知。谁能养气塞天地，吐出自足成虹蜺。渡江诸贤骨已朽，老夫亦将正丘首。杜郎苦瘦帽擫耳，程子久贫衣露肘。君复作意寻齐盟，岂知衰懦畏後生。大篇一读我起立，喜君得法从家庭。鲲鹏自有天池著，谁谓太狂须束缚？大机大用君已传，那遣老夫安注脚。"}