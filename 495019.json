{"id":"495019","title":"介溪太宰画歌","dynasty":"明","author":"湛若水","text":"南都太宰介溪公，手持一轴来春风。敛之初觉未盈把，张之屋壁屋增大。上有一鹤从天来，皤然四翁立地下。此图胡为挂我壁，使我恍恍累日神辟易。屋壁欲动儿童骇，走走告一鹤。飞来堂上从四客，即令招之无所得。但见图中隐隐一翁举手鹤羽摇，一翁捧书鹤头朝，一翁仰视志淩霄，一翁俯目神寂寥。四人俨俨毛发动，睛光射人人发耸。似是四皓在商山，鹤书一召汉鼎重。动息弛张，仔细思量。共工怒触，不周山崩，天柱方折，地维亏张。于彼之时女娲何必断鳌足，四人可使撑四方，永立四极寿无疆。"}