{"id":"431899","title":"客游吴门，旅窗无题（四首）","dynasty":"近现代","author":"许家惺","text":"兰闺话别忆牵裾，两地相思托素书。可是离愁添闷损，腰围消瘦近何如。金风梧叶晚飘凉，月入罗帏思故乡。梦里不知身是客，寒衾疑惹麝熏香。脉脉含情隔素波，眉山料得感双蛾。神仙也解离怀苦，牛女前宵复渡河。无端梦里唤卿卿，总是情丝万绪萦。倚枕不眠天欲曙，忽闻窗外子规声。"}