{"id":"121158","title":"沧浪亭·昔闻沧浪亭","dynasty":"宋代","author":"胡珵","text":"昔闻沧浪亭，未濯沧浪水。先贤眇遗迹，壮观一何侈。飞桥跨木末，巨浸折胡壘。糟床行万瓮，缭墙周数里。废兴固在天，庶用观物理。缅怀嘉佑世，周道平如砥。相君贤相君，子美东南美。如何一网尽，祸岂在故纸。青蝇变白黑，作俑弱焉始。所存醉翁文，垂耀信百世。无忘角弓咏，嘉树犹仰止。同来二三子，感叹咸坐起。缥瓷酹新汉，毁誉均一洗。忽逢醒狂翁，一别垂二纪。隽哉老益壮，论事方切齿。我欲裂绛幔，推着明光里。安得上天风，吹落君王耳。"}