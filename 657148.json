{"id":"657148","title":"报主希卫霍，分旄树殊功。幸际升平时，脱剑并櫜弓。蓑笠漫扶犁，相约事春农。句芒土膏动，播种分稑穜","dynasty":"明","author":"刘答海","text":"馌耕陇上来，原田望芃芃。日至观获刈，黍稷庆崇墉。乞此田家会，鸡豚宴社翁。嗟嗟何贵人，日羞大官饔。不解出一奇，太仓耗陈红。陶朱五湖去，千古仰高风。寄语世上人，得失寸心中。"}