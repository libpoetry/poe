{"id":"807702","title":"泛清波摘遍  芡","dynasty":"清","author":"陈维崧","text":"江妃水戏，龙女夜游，遗下鲛盘波面贮。匀圆松软，颗颗枝头绽新雨。谁家女。粉裙一色，银浦三更，船溯空明烟外语。为爱鲜妍，争向微茫，遵岸寻取。搴宿莽。苞作猬毛暗磔，实爱鸡头初乳。剖罢万斛晶丸，零乱川浒。添娇嫭。那数云子彫菰，偏宜玉纤幽俎。只怕如珠秋露，采时休误。"}