{"id":"850567","title":"舍轿马而步","dynasty":"宋","author":"孔武仲","text":"严风驾雪霜，吾轿颇温燠。白日煖郊原，吾马快驰逐。二者皆得用，翩如两黄鹄。马骄倦提策，轿狭厌挛束。何以救斯弊，奔驰有吾足。副之两革靴，随以一筇竹。凫趋上高冈，虎步出平陆。折花得低枝，照影临深谷。道逢田间叟，时访以耕牧。北音稍入耳，俚语俄满腹。行行及前堆，小汗已霢霂。芳草可为茵，吾眠不须褥。人生忌太佚，终岁居华屋。醉饱耳目昏，软暖筋骸缩。今吾异于此，千里干微禄。朝随麇獐骋，夜侣鸿雁宿。户抠劳乃久，金矿锻方熟。聊歌以自娱，不作杨朱哭。"}