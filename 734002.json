{"id":"734002","title":"小隐岩","dynasty":"清","author":"郑日奎","text":"竟日穷搜讨，幽意犹未足。更过小隐岩，随步姿清瞩。两壁势相拒，一径往如复。石跨涧为梁，僧缘崖作屋。檐飞四时溜，窗倚千竿竹。山花不辨名，溪草随意绿。风尘接混茫，声光相为触。主人意殊快，张宴岩之曲。高歌翻宿鸟，清吹振林木。促席尽绸缪，开襟谢拘束。安知高峰外，夕阳下平陆。"}