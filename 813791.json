{"id":"813791","title":"狼山大观台","dynasty":"清","author":"沈昌宇","text":"他乡经乱独登台，万里江天眼暂开。山势远从京口落，潮头高过海门来。百年世事翻棋局，半壁桑麻换劫灰。日暮寒林霜叶下，秋空一雁发声哀。九派源通巫峡上，五山地尽大江东。古人去我日沈岭，新恨满怀帆饱风。忧乱闲身烽火外，悲秋清泪死生中。义乌遗墓空衰草，沦落天涯慨尔同。"}