{"id":"857152","title":"别张粤南夫温子坚元白满执中子权黄冀端微","dynasty":"宋","author":"王令","text":"始吾得三满，自谓得过人。一日不见之，已恐愚贱滨。忧思丛中来，腹肠生毛鳞。轻舟刺而南，久结愿解伸。入门顾我笑，喜气沃以新。徐徐相抽寻，轧轧听引陈。先生固大贤，拟议何可邻。诸君人相得，热炙香相熏。而我拱其间，贪喜乃失神。凤凰朝百鸟，鸱鸦亦来群。然其气类同，终独凤鹤亲。发为鸣声和，上下相铿纯。苟非治平世，不得此类驯。故其闻之者，舞蹈相摇振。轻风促回舠，后会无涯根。作诗谢幸甚，颠倒迷欢欣。如将铭自贺，又欲书诸绅。"}