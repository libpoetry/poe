{"id":"801559","title":"观星台","dynasty":"清","author":"潘果","text":"太虚茫茫星吐精，仰观何托观群星。三垣高居列宿拱，七曜以次升天庭。观星之台自此筑，古器森立交峥嵘。吐吞日月孕精气，异采焕发坚光凝。夏官历历亲示我，法象粗得知其名。浑天最古位居右，西洋测景开皇清。日躔月次分杪忽，相风高尺晴空横。忆从虞后在玉衡，子来继咏灵台成。狂秦乱纪失遗法，汉更七帝铜仪兴。递相精核迄元代，人巧上与天工并。真收万象入指掌，岂比露盘承六茎。缘何末造不能守，往来再徙归燕京。昔闻王孙论九鼎，虽小亦重大或轻。铸金象物尊尚尔，况为于穆图真形。何以守之德是凭，惟皇得一符清宁。"}