{"id":"356900","title":"高阳台·常州吕侠出其姐氏","dynasty":"清代","author":"黄人","text":"拾翠寒盟，绣鸳人懒，苔痕锁遍朱门。非雨非晴，琐窗长是黄昏。远山约略逞愁黛，试推帘、已隔重云。是年时、中酒心情，天亦微醺。黏天芳草无情碧，便不经离别，已够销魂。柳眼惺忪，长条未惯牵人。杏花深处携樽去，任鸠声、啼遍前村。怕重来、绿到天涯，辜负寻春。"}