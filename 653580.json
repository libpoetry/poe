{"id":"653580","title":"休宁吴氏保训楼","dynasty":"明","author":"张宁","text":"奕奕千金训，峨峨百尺楼。祖宗存世泽，嗣续赖贻谋。尊阁图书并，收藏拱璧侔。高登今有自，俯坠可无忧。不敢希天禄，还应过邺侯。是谁居末裔，为我踵前修。无恤心常切，玄成业未优。也须怀卜筑，岂独守箕裘。孔壁遗经在，韩文败箧留。一椽当重惜，只字莫轻投。覆载真成耻，尘埋亦自羞。好知垂后意，继述亘千秋。"}