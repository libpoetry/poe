{"id":"798683","title":"满江红 李简斋光宇、汪笃甫云、叶谦丞昭遒、恽厚存学基诸观察访余香江，别后寄怀","dynasty":"清","author":"陈步墀","text":"秋入楼台，带一抹、夕阳天畔。君不记、江头寻醉，紫貂能换。旧约已随人老大，新妆又扰肠回断。数名流、赤柱比香山，平分半。词点铁，双溪看。花解语，愉园唤。有晓风残月，昔时游伴。相见匆匆文酒会，别来怅怅愁丝乱。恨海潮、吹梦到佗城，难登岸。"}