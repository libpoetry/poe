{"id":"1084293","title":"罗山","dynasty":"宋","author":"吴曾","text":"儿时闻罗山，窟穴居神仙。念念每欲往，终为俗累牵。兹晨复何夕，风日媚晴暄。偶与二三子，径来践前言。崎岖涉冈涧，峭茜淩云烟。崖断或如泻，坡平俄若川。有泉何自来，但觉声涓涓。萦纡若蛇走，往注山腹田。徘徊一濯足，入袖风翩翩。俄登最高岭，中观屋数椽。嶙峋老石像，摩挲不记年。桃花破丛菅，一笑为嫣然。石屏与翠壁，拥从相后先。物色恣观览，万界满眼前。适问同游人，兹为第几天。不然何秀拔，不与众峰连。长安在何许，无乃落日边。十年苦抢攘，战血腥戈鋋。谁知尘外客，一壑能自专。徜徉得此乐，疑已飘飘然。兹游恐难再，迟留不能前。如何林间月，弄影明娟娟。催归犹恨早，正恐陵谷迁。到家追悔甚，誓将世务捐。却寻向来路，迹断难攀援。春雨正濛密，涧水鸣潺湲。徘徊不可上，愧尔无仙缘。"}