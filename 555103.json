{"id":"555103","title":"承林见素示和曾司直九日无菊诗次韵奉答","dynasty":"明","author":"黄仲昭","text":"江南菊开苦不早，百年谩说重阳好。我性不饮复无花，雅怀顿减柴桑老。云台图画逐烟尘，金谷繁华馀蔓草。看来富贵真浮云，花前有酒须倾倒。我虽不饮亦强斟，谁爱名场受閒恼。忆昔輶车行役时，满帻飞埃不遑扫。昨承优诏许归休，喜剧应同获奇宝。老得身閒即是仙，安用交梨并火枣。归来重理旧诗书，至理渊微细探讨。寻常有一契吾心，即反于身以自考。乃觉从前事总非，天赋吾真渐枯槁。迷途未远幸回辕，终愧当年郭有道。洛社风流继自今，珍重同盟永相保。诗称引翼跻寿祺，为君高歌申颂祷。修身俟命在吾人，此外悠悠随大造。"}