{"id":"1111461","title":"发清湘","dynasty":"宋","author":"严粲","text":"归棹将秋色，三湘是胜游。湾回仍小屿，滩过尽平流。临水闻僧磬，隈岩隐钓舟。江头每佳处，沽酒小夷犹。花树移方活，丁宁莫损残。待逢春气暖，开与后人看。酒任随车载，诗从就柱刊。料应吟赏处，说著种时难。栽树未花开，其如行色催。遥怜今岁雪，谁看一庭梅。馀俸刊诗卷，归程卖酒杯。轻舟下滩稳，鸥鹭莫惊猜。"}