{"id":"630250","title":"长歌行二首 其二","dynasty":"明","author":"释函是","text":"虑远百年短，情捐一夕长。忧时问牛喘，遗身调象狂。彼此不相知，论绪若参商。但观三春泽，转盼成秋霜。时雨不终宵，驱云乘朝阳。天既不可测，人亦何能量。先主称仁后，顾托誓不忘。恢土限益州，竟以危刘璋。宁我负天下，孟德真豺狼。忍心杀文举，厚遇关云长。慈暴出入机，善恶岂有常。利欲从中来，一滴溃川坊。事理谁合离，寤寐各弛张。形神互主宾，断续趋彭殇。茫茫世上人，买药诬韩康。"}