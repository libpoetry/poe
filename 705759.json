{"id":"705759","title":"出门行","dynasty":"明末清初","author":"曹溶","text":"出门复入门，游子席不温。生来贵适志，难与妻孥论。大江东注洗胸臆，低眉缩手空逼仄。苦雨沾泥旧井颓，杨花落尽无颜色。发兴欲坐隋堤头，朱楼挟瑟打我愁。绿枪金甲塞州县，固应逸士甘扁舟。已卷书囊宿郊外，日高打鼓临春流。忽闻介马中宵动，千人走哭爷娘送。填街惊踏波沸天，重关断锁谁能控。不惜骨肉委尘沙，何况罗绮夹梁栋。军将原无取卵心，遗民自抱伤弓痛。此信传来已三四，长年收棹无行意。我本山中麋鹿人，且免预他忧乐事。呜呼广陵破后才三夏，客强主弱尤堪讶。市倡可使酒可饮，榷场鹾舶霸天下。势剧易繁终易涣，隔水遥将舆地看。芜城不复入新词，蜀冈烟柳旋零乱。如今不飞亦不伏，有眼但见鸣金镞。驱车何处定粗安，百钱底就君平卜。"}