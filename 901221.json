{"id":"901221","title":"题宁国县十全堂","dynasty":"宋","author":"张景脩","text":"医莫以人试，药能生死人。十失为一次，望而知谓神。尝闻秦医和，诊君知其臣。岂无肘后方，埋没随埃尘。韫师以愈疾，犹如臂屈伸。华佗医之良，思邈医之真。谁能不服药，一一如朱云。斯堂名十全，全人亦全身。方公谙药性，勇退盖此因。金玉不足宝，人生系悲忻。"}