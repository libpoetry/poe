{"id":"1104579","title":"元符亲享明堂十一首 皇帝升降用《仪安》。","dynasty":"宋","author":"郊庙朝会歌辞","text":"严父配天，孝乎明堂。与奠升阶，降音以将。天步有节，帝容必庄。辟公宪之，礼无不臧。圣能享帝，孝克事亲。于皇宗祀，盛节此陈。何以荐虔，二精有炜。何以致祥，上天鉴止。合宫礼备，时维哲王。堂筵四敞，明德馨香。圣考来格，降福穰穰。承承继继，万祀其昌。奕奕明堂，天子即事。奠我圣考，配于上帝。凡百有职，畴敢不祗。俎洁牲肥，其登有仪。惟礼不渎，所以严亲。惟孝不匮，所以教民。陟配文考，享于大神。重禧累福，祚裔无垠。隆功骏德，两有烈光。陟配宗祀，惠我无疆。舞以象功，乐惟崇德。文经万邦，武靖四国。一张一弛，其仪不忒。神鉴孔昭，孝思维则。于昭盛礼，严父配天。尽物尽诚，莫匪吉蠲。重觞既荐，九奏相宣。神介景福，亿万斯年。莫尊乎天，莫亲乎父。既享既侑，诚申礼举。戛击堂上，八音始具。天子亿龄，饮神之胙。穆穆在堂，肃肃在庭。于显辟公，来相思成。神既歆止，有闻无声。锡我休嘉，燕及群生。有奕明堂，万方时会。宗子圣考，作帝之配。乐酌虞典，礼从周志。釐事既成，于皇来暨。"}