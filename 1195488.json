{"id":"1195488","title":"途中旅思二首","dynasty":"唐","author":"鲍溶","text":"喔喔鸡鸣晓，萧萧马辞枥。草草名利区，居人少于客。生期三万日，童耄半虚掷。修短命半中，忧欢复相敌。朝提黄金爵，暮造青松宅。来往日相悲，北邙田土窄。峨峨西天岳，锦绣明翠壁。中有不死乡，千年无人迹。心期周太子，下马拜虚碧。鹤驾如可从，他年执烟策。星出方问宿，睡眼始朦胧。天光见地色，上路车幢幢。时物既老大，众山何枯空。青冥见古柏，寥朗闻疏鸿。独步天地间，无因为君忠。白毛寻人忧，生此头发中。跃马非壮岁，报恩无高功。斯言化为火，日夜焚深衷。"}