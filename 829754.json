{"id":"829754","title":"新文坛杂咏十首选七","dynasty":"清末近现代初","author":"柳亚子","text":"逐臭趋炎苦未休，能标叛帜即千秋。稽山一老终堪念，牛酪何人为汝谋。太原公子自无双，戎马经年气未降。甲骨青铜馀事耳，惊看造诣敌罗王。篝火狐鸣陈胜王，偶然点缀不寻常。流传人口虹和蚀，我意还输大泽乡。南国田郎绝代才，不阶尺土煽风雷。泣珠鲛女今何处，倘共诗人跃马来。痛史新翻鸭绿江，一篇短裤證行藏。郑娘薄命张娘殉，野祭诗成已断肠。苍头突起此奇兵，生小蛾眉气骨清。尽有雄文比茅盾，泉流汩汩地中行。光轮未转骨先糜，一语深悲倪焕之。愁见鬼雄来入梦，楚骚哀怨泣江蓠。"}