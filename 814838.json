{"id":"814838","title":"幽居四首","dynasty":"清","author":"金锷","text":"飒飒西风落叶新，槐根小筑傍何滨。功名岂便称人杰，遇合从来有夙因。五亩未谋归隐地，一编依旧苦吟身。燕云万里无消息，夕雁晨鸿枉自频。韶华回首去如驰，红树青山又一时。夜雨联床新得句，秋风吹帽旧题词。隍中蕉鹿原非梦，江上莼鲈别有思。暇日聊为无事饮，未妨酩酊任倾卮。海天万里路茫茫，却忆卢鸿旧草堂。辟蠹无方空隐几，截蛟有字或黏墙。小园几处栽榆柳，旧圃何时足稻粱。人事十年成往迹，可容长楫恕清狂。寂寞寒缸拥百城，圆曦倏又照窗明。少陵词赋工无益，开府文章老更成。要看黄花持晚节，怕听翠竹起秋声。几时真遂田园乐，头白还堪负耒耕。"}