{"id":"427706","title":"祝英台近 丹阳吕凤子避兵入蜀，取稼轩词意为写落花美人见寄，爰依原韵，赋此报之","dynasty":"近现代","author":"龙榆生","text":"暮烟横，征帆乱，红片涨江浦。早分飘零，禁得几宵雨。问谁解惜春韶，千丝斜袅，待重把、残阳系住。镜波觑。漫整宫样云鬟，落英更痴数。小院笙寒，忍听断肠语。到头翻恨啼鹃，芳菲都尽，枉多事、劝人归去。"}