{"id":"1253145","title":"重阳前和王参军","dynasty":"元末明初","author":"陈谟","text":"参军公馆竹为扉，遥对貂蝉逸兴飞。李白题诗行处有，王弘送酒近来稀。锦糕时节思何极，綵服兴居愿不违。回望青原一千里，黄衣想见照苔衣。苍烟郁郁集郊扉，吹帽风高鬓欲飞。君喜慈帏清且健，我怜家问远常稀。萸钟芳烈当谁并，菊抱幽贞与世违。丞相祠庭榕叶底，不妨人笑芰荷衣。"}