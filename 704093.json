{"id":"704093","title":"次临封八景韵 江口归帆","dynasty":"明","author":"蒙曾暄","text":"江流澄色碧于苔，夹岸山花次第开。柔橹声声向晚转，轻帆片片逐风回。闲云缥缈横遥渚，疏雨空濛洒落梅。可是虚无图画里，支筇徙倚漫徘徊。何年神物结灵洲，付与渔人唱上头。惯弄烟波欺浪险，闲收纶网放歌秋。携来市酒呼明月，醉去狂吟和碧流。忆昔独醒人已远，凭谁共拟濯缨游。卓锡何年驻景星，月华高向此中明。天香映处祇林白，玉露飘时贝叶清。草台荒台光惨澹，云间紫极耀升平。悬知胜概当年事，剩得馀辉满锦城。猿岭嵯峨势插天，云根晴润渔清泉。漂将匹练千寻碧，散落琼花万朵圆。不尽潺湲随曲涧，无边淜湃赴长川。只今逝者依然在，拭目源头一洒然。"}