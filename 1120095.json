{"id":"1120095","title":"再次韵","dynasty":"宋","author":"陈棣","text":"小圃香初足，枯池水乍通。捲帘延旧燕，扫径衬飞红。寂寂梨花雨，斜斜柳带风。东君有馀思，别在一壶中。雨过滩声急，无风亦自波。花稠春意闹，山远月明多。地僻无来辙，门閒欲设罗。胸中元礧磈，诗酒漫揩磨。老去欢情少，逢人强自誇。閒愁付蕉叶，衰鬓耻菱花。倚杖閒扪虱，临池戏咏蛙。深惭诗律细，何以世吾家。"}