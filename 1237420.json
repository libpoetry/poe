{"id":"1237420","title":"杂诗五首","dynasty":"元","author":"黄溍","text":"日月东西行，群动亦不息。寄身万物中，宁独谢兹役。所以鲁中叟，遑遑走南北。圣哲谅已然，旅人能久宅。晨起步南园，旭日朗以清。葵花众草中，晔晔敷丹荣。流光非汝私，独尔心自倾。览物有深怀，伫立方含情。璞玉与宝剑，沦落初未偶。君看被湔祓，各在千年后。将身比金石，谁当独长久。悠悠百代下，相知复何有。孤云澹无心，出山偶为雨。长风忽吹散，渺渺归无处。唯馀向来山，突兀青如故。慷哉鲁仲连，功成身已去。春风著万物，欣欣皆自私。可怜儿女花，荣悴更相持。独有涧底松，偃蹇如不知。何疑杨执戟，草玄鬓若丝。"}