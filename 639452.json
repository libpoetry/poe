{"id":"639452","title":"玉蝴蝶 感春四首 其二","dynasty":"明","author":"叶纨纨","text":"天气困人时节，寒轻暖浅，烟袅云流。十里春风消瘦，酒殢花忧。倚横栏、断魂难续，问锦带、春去谁留。锁闲愁，重门昼永，花落庭幽。风流。凝妆挈伴，寻香拾翠，何处堪游。一片闲情，无端都上两眉头。恨庭花、飞成黯黯，随去蝶、梦冷悠悠。纵休休，韶华易老，好景难酬。"}