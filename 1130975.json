{"id":"1130975","title":"次韵斯远和答昌甫读谪仙诗","dynasty":"宋","author":"韩淲","text":"琴樽发清谣，老眼度閒日。君侯句愈奇，天然去雕织。得诗喜欲舞，此意越今昔。一从陶谢远，谁复见真迹。直疑天地来，不在口耳觅。扶摇九万鹏，天池可同息。章泉泉水清，为我洗胸臆。绿叶青春深，夜月梦遥夕。酴醾落香雪，杨柳生野烟。东风过寒食，物色谁能怜。清晨沐兰芳，夷心玉景篇。万象春和中，霞佩璆锵然。矫首灵山南，远目水溪东。溪山春正浓，胜事还当穷。佳人天一方，欲见无由逢。倚楼与下榻，二士腾高风。安得两凫舄，或杖一枝筇。游戏相徵逐，老我百岁中。"}