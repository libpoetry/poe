{"id":"721644","title":"怀沈武功","dynasty":"明末清初","author":"屈大均","text":"勾吴多好友，不及尔情深。昔见如琼树，相依苦雅琴。愁生落花处，梦绕包山阴。吟咏内书罢，松风吹好音。炎方风气异，秋尽始知秋。桐叶方飘户，梅花已满楼。故人多秀水，之子在中洲。白露滋兰芷，应含八咏愁。之子日思我，书来天一涯。飞归南海鹤，长绕北堂花。母在小天姥，妻亡阴丽华。人间欲无意，禅寂向烟霞。"}