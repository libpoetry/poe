{"id":"455900","title":"解连环 甲午七夕寄瑶，次韵美成","dynasty":"当代","author":"刘雄","text":"素琴何托。念春风闭置，秋情绵邈。纵夙慧，妙解弦徽，料起叹徘徊，知音稀薄。梦后楼高，暗屈指，五年离索。奈无端心结，经时首疾，相思难药。归来刘郎自若。对华灯似海，独凭栏角。更未祈，庸福人间，立风露中宵，岂能忘却。牛女会稀，应不羡，连枝双萼。卜他生，精灵不昧，黄泉碧落。"}