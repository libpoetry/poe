{"id":"1117675","title":"久疾三首","dynasty":"宋","author":"陆游","text":"久疾无时已，残年莫更论。流离魂未返，穷困舌空存。耕垄关心事，祠官荷主恩。但愁垂老眼，不见定中原。残年仍卧疾，窗户夜愔愔。一日且复过，久生非所钦。暗尘侵药笥，微月伴衣砧。万里怀良友，前盟可得寻。幽屏元无事，沉绵自鲜欢。胫长犹可截，冠挂岂容弹。捣药香尘细，寻书蜜炬残。晚来差觉健，风月小庭宽。"}