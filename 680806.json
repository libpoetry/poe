{"id":"680806","title":"和游仙亭岩韵","dynasty":"明","author":"谢士元","text":"载陟仙亭岩，尘寰渺如许。旋复造其巅，追随有谁与。力疲行且休，寒崖不知暑。山花向人开，山禽学人语。天风吹我衣，飘然若仙举。悠悠岩山云，无心自来去。此云同我心，坦然无钩距。石径阻折盘，扶携唤童竖。须臾历坦途，一望一延伫。奇哉云外峰，未许誇天柱。樵歌闻远林，窑烟羃孤屿。而我鹓鹭俦，偶接烟霞侣。行厨具盘餐，对酒迭宾主。美景谐赏心，良晨适情绪。何人吹铁笛，声在云深处。勾引天籁鸣，嘈嘈杂宫羽。睡起酲未醒，临风啜茗乳。日夕山冥冥，归途识前所。度岭下肩舆，徐行避深阻。磨崖便题诗，不待催诗雨。回首望白云，迢迢隔莲宇。"}