{"id":"1106615","title":"次韵义夫同年见寄二首","dynasty":"宋","author":"王庭圭","text":"青袍犹带御炉烟，坐觉江湖岁月迁。忆在九霄联雁塔，恍如三尺铸龙泉。荐书飞鹗闻天上，綵笔题诗落眼前。白发郎官才力健，知公家世似韦贤。高文落纸自生烟，论著传家继史迁。气压千军横入阵，词倾三峡倒流泉。赐袍初并龙墀下，走马同过凤阙前。一落江湖坐穷困，顾予何敢望诸贤。"}