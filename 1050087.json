{"id":"1050087","title":"寄题东城耿天骘归洁堂","dynasty":"宋","author":"郭祥正","text":"东城耿天骘，读书五千卷。有义或未通，至忘寝与膳。潜心唯丘轲，弟子并时彦。晚从进士起，青衫落铨选。捕贼偶诖误，差池困州县。宁知贾马才，不上明光殿。功名既无成，禄廪岂足恋。归来洁其身，旧学进吾善。构堂剪深竹，江山使对面。秀色览天镜，毛发瑩可见。闲情寄浮云，零落两三片。颓然堕支体，隐几自峨弁。有时明月来，朋簪合清宴。狂为梁甫吟，璀错珠玉串。夫人无妒忌，群妾美目眴。大儿富文学，又随太守荐。百口不忧贫，九品不为贱。内足外亦足，此乐信无倦。轩冕达士寄，形色圣人践。他时采高名，犹冠儒林传。"}