{"id":"508127","title":"看书有感","dynasty":"明","author":"李贤（原德","text":"铨府务益广，或有半日闲。乘闲看古书，忸怩愧我颜。圣贤今已矣，慨然发长叹。纷纷安厚禄，宁复思素餐。非无书万卷，曾不诵伐檀。缅惟范文正，高名重丘山。寥寥千载后，谁复与之班。黾勉效分寸，汲汲不惮烦。先忧与后乐，志欲回狂澜。安得似鱼水，不见遭逢难。谁云出望水，依然在人寰。滞画岂有疾，去鲁不为膰。所愿非如此，烦君听猗兰。"}