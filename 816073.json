{"id":"816073","title":"秋日漫兴","dynasty":"清","author":"曹鉴冰","text":"柳经秋老不藏鸦，景物因时莫浪嗟。一卷《楚骚》忘午倦，数声齐女咽残霞。荣华心已沾泥絮，冷淡情犹湿雨花。倚遍曲阑难自遣，瓦瓶汲水独煎茶。摇落何辞两鬓蓬，自开竹牖引凉风。仓皇蚁阵秋苔里，扰攘蜂衙晓雾中。世事久知同梦鹿，人生须信易沙虫。分明静处真仙境，休忆蓬山问路通。"}