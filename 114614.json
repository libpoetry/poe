{"id":"114614","title":"送醇父归蔡·吾室尚潭潭","dynasty":"宋代","author":"黄庭坚","text":"吾室尚潭潭，留君欲晤谈。掉头去不顾，明发解征骖。君来久相从，知我无所堪。好学勇如虎，读书青出蓝。有疑必考击，无奥不穷探。愧无洪钟响，十不答二三。慨予方食贫，予腹岂屡厌。藜羹稀糁芼，寒葅薄醯盐。虽欲苦留君，俎豆无加添。从来婚友闲，恩义亦云兼。草枯方兀兀，麦秀待渐渐。绿发佳少年，回首垂白髯。进德失盛时，时甯为人淹。经纶自封植，岂不如春蚕。"}