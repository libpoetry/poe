{"id":"598620","title":"斗鸠行","dynasty":"明","author":"庞尚鹏","text":"最喜群鸠在高树，时时相对呼风雨。一朝狂噪百怒生，顿觉形骸分尔汝。吁嗟羽族诚卑微，分飞顾影将安归。丈夫斗智不斗力，排山倒海终何为。古今局面皆如梦，休将胜负为轻重。泰山兀立霄汉间，掣电轰雷摇不动。众星敢比孤月明，一鹗能令百鸟惊。英雄吐气千军勇，何待奋臂轻争衡。秦人鏖战长城外，焉知祸起萧墙内。鸿沟万里接天流，茫茫楚汉今安在。曾闻捕羊指为虎，羊质虎皮宁足数。蚊虻飞聚任成雷，一击胜之未为武。争名逐利田单牛，烈火连天苦未休。满目豪华易消歇，祇馀荒冢北山头。一门牴牾成胡越，尺田寸宅交相夺。说客苏张不可移，骨肉恩情中断绝。何如捲舌且深藏，冰天炎海夜生凉。掩耳不闻门外事，是非得失俱相忘。"}