{"id":"921164","title":"陈季常自岐亭见访，郡中及旧州诸豪争欲邀致之，戏作陈孟公诗一首","dynasty":"宋","author":"苏轼","text":"孟公好饮宁论斗，醉后关门防客走。不妨闲过左阿君，百谪终为贤太守。老居闾里自浮沉，笑问伯松何苦心。忽然载酒从陋巷，为爱扬雄作酒箴。长安富儿求一过，千金寿君君笑唾。汝家安得客孟公，从来只识陈惊坐。"}