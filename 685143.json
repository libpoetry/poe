{"id":"685143","title":"拟杨铁厓小游仙五首","dynasty":"明","author":"王鸿儒","text":"酒垆客舍已尘埃，忆与回公旧往来。铁笛一声尘梦醒，岳阳楼下水如苔。太华峰头夜半过，铁船摇荡玉池波。山精窃候希夷睡，偷采池中十丈荷。方壶圆峤月初生，海色如银万顷明。一片彩云当面堕，东华童子召飞琼。戏抛白凤下清冥，黄鹤楼头雨正晴。十八女郎歌劝酒，人间谁识是龙精。一别良常岁月赊，茅君相念寄瑶华。五云阁吏无人换，犹是当年蔡少霞。"}