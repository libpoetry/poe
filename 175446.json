{"id":"175446","title":"八咏掞英词","dynasty":"宋代","author":"唐仲友","text":"掞英词，英词有微意。怀章恋双阙，吟情深六义。秋月清可依，春风惠无私。草桐感霜露，鸿鹤伤羽仪。解玉佩，去朝会，驾朱旛，张皂盖。张盖非不荣，解佩难为情。青緺矫濁侈，锦帐怀休明。邦衣未容褫，况值佳山水。时来一登临，清旷豁千里。既为茲土愁，复云茲土美。揖林壑，俯清沦，摛锦绣，歌阳春。天球鸣兮朱弦奏，朱弦奏兮玉律新。灵均渊源，建安风度。参众体於柏梁，接遗声於楚赋。值重光，叹盈缺。曳长裾，怀散聚。想西园兮不复游，典南尉兮未能去。薄淮阳之见疎，幸浮邱而来顾。非流落以为患，谅热中而怨慕。景入咏以增辉，诗因楼而得趣。嗟暗投於拙目，指微瑕於宝璐。高文一何寥，绝境亦难遇，子期久云亡，蚍蜉只撼树。"}