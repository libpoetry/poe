{"id":"832979","title":"倒犯 辛亥岁除","dynasty":"清末民国初","author":"朱祖谋","text":"泪眼看新桃，旧符岁华如扫。闲门闭早。黏鸡画燕都删了。谁家竞弄，箫鼓新声林鸦闹。剩炷火星寒，不放东风觉。漏壶乾，未霜晓。呵手梅窗，翠管银罂，前尘如过鸟。梦起睇故国，又春绿，将年到。怕只益、花枝恼。苦低垂、白头吟望杳。算百计谁如，日饮无何好。独醒人已老。"}