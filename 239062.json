{"id":"239062","title":"过魏东郊·全魏地千里","dynasty":"宋代","author":"石介","text":"全魏地千里，雄大视区宇。黄河为血脉，太行为筋膂。地灵育圣贤，土厚含文武。堂堂柳先生，生下如猛虎。十三断贼指，闻者皆震怖。十七著野史，才俊凌迁固。二十补亡书，辞深续尧禹。六经皆自晓，不看注与疏。述作慕仲淹，文章肩韩愈。下唐二百年，先生固独步。投篇动范杲，落笔惊王祜。四方交豪杰，群公走声誉。一上中高第，数年编士伍。五命为御史，连出守方土。事业过皋夔，才能堪相辅。凤凰世不容，众鸟竞嘲诉。狱中饥不死，特地生爪距。貔貅十万师，盟津直北渡。塞上诸猛将，低头若首鼠。渴忆海为浆。饥思鳌为脯。两手拿人肝，大床横牛肚。一饮酒一石，贼来不怕惧。账下立孙吴，樽前坐伊吕。笑谈韬钤间，出入经纶务。匈奴恨未灭，献策言可肤。幽州恨未复，上书言可取。好文有太宗。好武有太祖。先生文武具，命兮竟不遇。死来三十载，荒草盖坟墓。四海无英雄，斯文失宗主。竖子敢颠狂，黠戎敢慢侮。我思柳先生，涕泪落如雨。试过魏东郊，寒鸦啼老树。丈夫肝胆丧，真儒魂魄去。瓦石固无情，为我亦惨沮。"}