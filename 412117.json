{"id":"412117","title":"乙丑苦旱，六月七日天气陡变，竟未成雨","dynasty":"近现代","author":"黄福基","text":"旱久郁沴气，苗枯坼膏土。念念向微茫，祈祷声酸楚。今晨天气恶，歊蒸汗阶础。滃云障西南，层阴翳亭午。林树啸天风，凉意塞牖户。凝睇及黄昏，空明月又吐。嗒然一镫坐，忧患宁可数。乾莽匿枯萤，空廒齧饥鼠。败叶先秋零，扑窗疑作雨。无米明朝事，今夕饱肠肚。吾将俟命乎，美睡自相与。晓色辨残星，炯此心光苦。"}