{"id":"814268","title":"和陶饮酒","dynasty":"清","author":"周金然","text":"种苗荒东皋，种豆芜南山。勤动苦终岁，篝车乃空言。安得休粮方，藉以保馀年。不如营一醉，此方竟谁传？东方仕代农，柴桑农代仕。饥冻非不切，矫厉重违己。食粟以养肥，食薇以养耻。章绶亦何荣，徒取耀闾里。学道三十年，奄忽逼暮纪。穷达洵有命，消息随坎止。万变了不疑，大钧吾所恃。"}