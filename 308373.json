{"id":"308373","title":"瑶华·水仙","dynasty":"清代","author":"陈宝琛","text":"兰犹带土，莲不辞泥，怎如伊清绝。模金镌玉，貌不出、一种肌冰肤雪。半窗寒日，尽厮守、又过残腊。却没缘、识面东风，省惹许多蜂蝶。满城心醉唐花，看水石盆中，曾否因热。诗人可恼，浪举似、仙子淩波尘袜。梅兄易谢，纵憔悴、国香休掐。把蒜头、珍重收培，閒岁依然花叶。"}