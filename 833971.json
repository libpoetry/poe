{"id":"833971","title":"洞仙歌 偶见丰台花谱中有山阴王眉子词三首，因用原韵，依调继声 其一","dynasty":"清末民国初","author":"易顺鼎","text":"燕兰小谱，向东风细读。愿把黄金铸华屋。正霓裳舞罢，星驾归来，帘卷处、碧晕湘波十幅。王孙游倦矣，芳草天涯，乐府翻成望湘曲。璧月乍当筵，翠袖珠冠，还惊认、芳姿苕玉。待一角红楼上灯时，又修到三生，眼缘眉福。"}