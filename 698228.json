{"id":"698228","title":"重九日泊舟广陵萧然孤闷有怀阜弟因次其赠别诗韵二首以寄","dynasty":"明","author":"倪岳","text":"天涯离思正逢秋，一别生增两地愁。极目松楸怀故国，伤心风雨坐孤舟。家声如此深相托，世路茫然尚可忧。今日登高谁与共，相思惟有泪交流。几年奔走愧功名，犹悔蹉跎百未成。满望鸰原承世业，早从凤岭乐馀生。清秋对雨难为别，白昼看云倍怆情。寄与卯君宜更勉，频传书札慰坡兄。"}