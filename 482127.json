{"id":"482127","title":"戏笔卖鱼歌为陈检讨题","dynasty":"明","author":"解缙","text":"长廊翠壁春风香，千丝绿玉垂青杨。沉沉雨湿鸳鸯瓦，飞絮无声吹嫩凉。百战健儿花刺身，雕龙缬锦青作鳞。蛇子锁甲蛛网结，甘作中年无事人。鬓髭未受霜华染，回首前年如过险。厌说乱离欣太平，短短衣裳骭不掩。织成蕲竹黄琉璃，两筥添檐铅粉朱。椎油熟纸细熨贴，追逐儿童行卖鱼。小鱼泼剌金棱碗，圉圉红黄云满满。坐柈儿戏未论钱，斜阳欲落篱根浅。一儿欺之掩其目，故故痴痴屡回嘱。两儿挈榼窥其鱼，窃得欣奔踬而哭。后来二女褰绣帘，扶出细儿求乞添。坐闱少妇意尤羡，如此九子皆纤妍。画工画得无穷意，纷纷百事皆如戏。造化徒劳作弄儿，只许买鱼翁自知。"}