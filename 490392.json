{"id":"490392","title":"沈列女","dynasty":"明","author":"朱朴","text":"君不见桃李花，随风飘宕落谁家。又不见君子竹，叶叶冰霜守寒绿。忠臣许身能殉国，列女许身心不惑。沈家有女子，未嫁夫已死。自言生为夫家人，死作夫家鬼。有眼不识夫君面，妾心如石不可转。有足不及夫家门，妾身安得如车轮。东流之水来胥溪，万年不复流向西。妾身愿随水流去，直到黄泉葬夫处。嗟哉陆家女死馀千年，今得此女心同然。后恐太史遗青编，援笔特书贞女篇。"}