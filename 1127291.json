{"id":"1127291","title":"尉治吏隐亭二首","dynasty":"宋","author":"傅察","text":"公馀吏隐创新亭，野阔云低叠素屏。风动荷香翻偃盖，日摇波影散疏星。望穷南亩千重绿，坐久西山数点青。更待晚凉蝉乱噪，与君散策试同听。一番新雨洗华亭，四面晴天倚翠屏。并秀采莲舒嫩脸，孤飞白鹭带残星。披襟骤觉登仙乐，倚槛犹疑倒影青。横笛晚来声更好，龙吟泓下亦时听。"}