{"id":"472262","title":"行至徐方行","dynasty":"明","author":"张名由","text":"扁舟溯修阻，行行至徐方。岸昃衡山转，城孤背水藏。河广日滔滔，谁云一苇航。怫郁鱼龙怒，沮洳鹿豕场。泠风迢递宇，落日参差樯。杏坛既寥寥，石室亦茫茫。汉唐事干戈，雄长恃金汤。挽输饷燕云，控驭带淮扬。险巇惟一线，络绎周八荒。危亭尚崔巍，双鹤无翱翔。此意不可得，吾词慨以慷。"}