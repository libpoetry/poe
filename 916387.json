{"id":"916387","title":"密直任学士知益州","dynasty":"宋","author":"杨亿","text":"玉垒求贤牧，金门辍近臣。龙荒使传远，鸡省命书新。殿柱题名久，刀州入梦频。悬鱼喧旧政，叱驭继芳尘。珠履平原客，壶浆左蜀人。北堂牵远念，南诏抚殊邻。宴榭峨眉雪，歌筵濯锦春。乐章传辩士，卜肆访逋民。幕府觞无算，池塘思有神。知谁预交辟，空羡吐车茵。"}