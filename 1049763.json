{"id":"1049763","title":"鹦鹉洲行","dynasty":"宋","author":"郭祥正","text":"猛虎磨牙齿九州，祢生何事来揶。黄云屯屯宴宾客，故衣脱去更岑牟。渔阳掺挝曲声苦，壮士衔悲寂无语。汉朝社稷四百年，海泻涛淙一抔土。嗟哉鼓史狂而痴，天运往矣安能追。四方血战殊未已，三尺棁杖真何为。君不见武昌之国鹦鹉洲，至今芳草含春愁。可行则行止则止，死无所益令人羞。死无所益令人羞，黄祖曹公均一丘。"}