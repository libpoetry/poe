{"id":"1124176","title":"寒雨感怀呈斯远三首","dynasty":"宋","author":"赵蕃","text":"穷冬固多悲，冻雨仍并作。真成昼连夜，直欲寐无觉。其阴似春仲，其令岂天错。林栖未归休，萧寺犹旅泊。孰宽留滞怀，政赖朋友乐。梅华开且半，芒屦曾未著。溪亭纵微吟，破屋成细酌。悠然起遐心，彼哉羞好爵。渊明念田园，幼舆志丘壑。坐钓有羊裘，峨冠自麟阁。少读隐逸传，雅意烟霞人。居官早自缚，半世几没身。青衫类枯叶，两鬓如烂银。人知趋走苦，己重疾病湮。归微三径资，尚窃太仓陈。邻里有伏腊，弟兄无越秦。况此交友高，而能朝夕亲。君还志远游，所愿犹逡巡。我乃叹寡与，未易论苦辛。勿道车马乏，勿嫌风雨频。平生几交游，念往常恍惚。始从五州数，却自他邦述。徐州殒川鱼，叶县飞凫舄。吴兴罢童迎，汉殿空履迹。鲸鱼渺洪波，长城堕立壁。元龙漫豪气，子云终执戟。诗坛绝韩吕，诗友无道释。文章固能传，事业竟何得。是皆我深知，半亦君旧识。更将写其心，悲甚不能笔。"}