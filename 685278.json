{"id":"685278","title":"送杨尚絅杨名甫毛贞甫陆全卿四进士归省 尚絅","dynasty":"明","author":"王鏊","text":"朱书华烛夜纵横，忽见篇章眼独明。暗里投珠人莫顾，空中悬鉴我何情。相逢一笑平生友，此去重来几日程。路指娄江东下急，夷亭斜日暮潮生。南宫笔势见翩翩，固也平生意岂然。不伐子甘为孟后，虚名吾自愧卢前。杏花燕市春随马，枫叶钱塘夜泊船。旧日和凝今老矣，登庸衣钵尚须传。接官长傍驿边河，来往君家较独多。已向交情知鲍叔，岂因笔势误东坡。还乡未觉关河远，感旧无如岁月何。南望吴门君独去，西风落木洞庭波。文章一见一回妍，玉树分明在眼前。记得陆机年二十，亲看贾谊策三千。杏花燕月人俱远，枫叶吴霜思独悬。南去河流乾欲断，关津先放彩衣船。"}