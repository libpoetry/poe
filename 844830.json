{"id":"844830","title":"梅花九首次高青邱韵","dynasty":"清末民国初","author":"曹家达","text":"不信凌虚尚有台，琼枝濯濯见新栽。空明月地羌无偶，险难云峰独后来。巧笑宜春怜碧玉，层阴和梦落苍苔。江南一别归心晏，吹倦东风未忍开。羊权未合酒中仙，缟袂明珰忆旧缘。十里山塘珠照夜，半湾江渚玉生烟。芳心有约春灯后，艳曲新翻暮雨前。若问司花旧宫女，隋家横笛感人天。东川消息圮墙头，漠漠生香淡不收。春竞年华慵对镜，暮寒溪壑又藏舟。明妃北去应含怨，驿使南来不税愁。倘遇骑驴孟夫子，灞桥风雪问前游。满院清光锁梦痕，冰心端不藉香温。舟回剡曲疑无路，山入罗浮尚有村。修到飞琼丹换骨，好凭宋玉赋招魂。谁怜断角疏灯夜，凝伫昏黄半掩门。何年谪降蕊珠宫，诚素迢迢梗未通。瑶瑟怨歌悲独夜，绛绡联袂下寒空。波涵曼渌情孤照，霞晕凝脂酒一盅。自有回风动惆怅，梳台幽恨已成丛。冻云撩乱糁珠尘，盈掬盈担寄远人。白纻自怜残夜月，红颜犹惜去年春。难将桃叶新歌况，转误梨花入梦频。古树江沱感摇落，不堪回忆旧仪真。冰玉交横密藻依，芳尘东阁灿凝辉。雨昏日薄栖鸦早，天回霜高旅雁飞。元稹文章花气动，广平铁石解人稀。扬州重到春何许，都向词人腕下归。陇头风色转春阳，羁客登临睨旧乡。梁帝园林思剪綵，令君衣袂染零香。指看凝艳出姑射，别有清愁来大荒。欲寄所思情意减，云英空复捣元霜。铅华漂净畏人知，无限芳心赠一枝。虚白西楼空照影，小红南豆寄相思。铜龙塞笛怀归夜，玉燕宫钗袅恨时。记取风帘消瘦处，莫教悽绝柏梁诗。"}