{"id":"1106601","title":"登滕王阁二首","dynasty":"宋","author":"王庭圭","text":"翼轸南边第一州，滕王高阁枕江流。天提日月东南走，地辟山川昼夜浮。午后朱帘捲斜照，更深白水自明楼。当时帝子鸣銮后，歌舞重翻又几秋。滕王歌舞今千载，彷佛鸣銮度绮窗。尚有残霞伴孤鹜，时闻晚唱下长泷。危栏杰栋临无地，翠岭层阴落半江。欲咏朱帘捲山雨，含毫自觉寸心降。"}