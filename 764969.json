{"id":"764969","title":"沁园春 其二 校镌七十二芙蓉词成，上合肥龚先生，用陈其年韵","dynasty":"清","author":"徐釚","text":"雅健雄深，公岂逊之，焉数班扬。念纷纷项领，谁能推毂，丝丝烟雨，肯付冥茫。坐有布衣，交怜短褐，灶下芦中也激昂。仗短句，论平津东阁，今日谁长。追思剧孟欢场。便丞相、车茵醉不妨。况玉筝红袖，分行领取，银箫翠管，逐队翱翔。慷慨悲歌，嵚崎历落，铁板红牙总断肠。还太息，叹书生鹅笼，藩触羝羊。"}