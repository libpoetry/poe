{"id":"512990","title":"送岁歌谢宗道士鼓板","dynasty":"明","author":"沈周","text":"打渔鼓，唱道情，说生说死说功名。唱道情，打渔鼓，说神说仙说今古。仙家自有山中乐，凡家自有世间忧。年头年尾忧不休，今夜又当年尾头。唱要高，鼓要急，主劝宾酬忘拜揖。蜡花烁烁白璧光，酒波濯濯青袍湿。客莫言辞主须醉，多情送年恐不及。年送去，还复来，渔鼓声中白发催。白发不可变，莫放掌中杯。鼓砰逄，杯络绎，不知东方之既白。旧年已尽客亦散，门前又接新年客。新年别唱贺新郎，送旧迎新渔鼓忙。"}