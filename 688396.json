{"id":"688396","title":"客中思亲八首","dynasty":"明","author":"江源","text":"一见清明一改容，悔将名利役疏慵。一身千里家何在，持酒无因洒墓松。一生三万六千日，一日思亲十二时。清秩偶叨非养望，一杯成喜亦成悲。世上功名好是闲，百年人子痛如山。初过寒食一百六，故国烟花想已残。山上有山归未得，白云归处寄乡心。三年一别不相见，先垄应添碧满林。三十年前此布衣，十年甘旨误庭闱。家山至日将何日，老柏苍苍已合围。空斋长掩白云深，探尽囊中换赋金。莫道官忙身老大，八千里外望云心。南望千山无尽期，几回吟断四愁诗。游丝不系春晖住，欲语潸然便泪垂。十载功名翰墨林，平时何敢叹英沉。愁云遮断望乡处，愁绝天涯寸草心。"}