{"id":"936477","title":"秋穫歌","dynasty":"宋","author":"陆游","text":"墙头累累柿子黄，人家秋穫争登场。长碓捣珠照地光，大甑炊玉连村香。万人墙进输官仓，仓吏䏑冷不暇尝。讫事散去喜若狂，醉卧相枕官道傍。数年斯民阨凶荒，转徙沟壑殣相望。县吏亭长如饿狼，妇女怖死儿童僵。岂知皇天赐丰穰，亩收一钟富万箱。我愿邻曲谨盖藏，缩衣节食勤耕桑。追思食不餍糟糠，勿使水旱忧尧汤。"}