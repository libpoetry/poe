{"id":"661819","title":"兰陵王 与张子静李贞伯朱岐凤汝其通赏芍药","dynasty":"明","author":"史鉴","text":"曲池北。红叶盈盈半拆。伤春重，情惹思牵，困倚东风倦无力。无言自脉脉。恨杀春归似客。斜阳里，勾蝶引蜂，应怅东君送行色。维扬旧踪迹。有围带欺黄，盘盂妒白。倾城寻赏驰油壁。嗟物与时忤，世随人换，而今名胜久寂寂。受多少悽恻。堪恨，易狼籍。且露饮花前，醉卧花侧，夜深花露沾衣湿。便日下登对，省中轮直。当阶翻处，料此会，须记忆。"}