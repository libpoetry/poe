{"id":"1038896","title":"答章傅","dynasty":"宋","author":"苏舜钦","text":"废官旅吴门，迹与世俗扫。构亭沧浪间，筑室乔树杪。穷径交圣贤，放意狎鱼鸟。志气内自充，藜藿日亦饱。不图名利场，有士同所好。南闽章其氏，傅名字传道。清晨闯予门，疏爽见姿表。大篇随自出，烂熳风力老。安敢当所褒，读之俗惊倒。开轩延与语，指亦有深到。半生蹋京尘，识子恨不早。扶疏珊瑚枝，本不自雕巧。当珍玉府中，何故委衰草。秋风还故乡，无或叹枯槁。贵富乌足论，令名当自保。"}