{"id":"828829","title":"次韵治芗观落日诗 其五","dynasty":"清末近现代初","author":"陈曾寿","text":"太行何高高，尘寰失秀绮。我数乘飞车，侧度千岭紫。闻君观落日，立马井关止。独凭天下脊，俯视衣带水。一线走金蛇，绝倒龙门子。天风一徘徊，回荡九万里。缬眼射寒光，太古雪不圮。云幻三两峰，全晋作旖旎。禹力不到处，金轮下无底。春寒冻不出，瑟缩西窗倚。突兀世界观，求君五字里。"}