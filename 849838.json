{"id":"849838","title":"还毡行","dynasty":"宋","author":"王迈","text":"老屋数十椽，下湿上又破。无端野狐精，昏夜入为盗。窃我三重毡，目之为奇货。持以献朱门，曰此堪媚灶。自余失此物，志意不少挫。苦节凌岁寒，羞颜薄时好。命义守大闲，潜深仍伏澳。客从北方来，特以吉语告。旧物将见还，前甑元不堕。余笑与客言，的有此说么。孔光坐广堂，当局已昏耄。余尝对天仗，正色数渠过。其心不能容，未免含疾媢。石显在宫闱，威福弄幽奥。余又疏击之，见面定渠唾。其术方盛行，及此必图报。客乃宽余心，少安谨勿躁。圣主赦宿愆，仁恩等天帱。昭相爱善类，德量如海大。谗者害莫成，匪伊毡自到。未几符其言，客喜相问劳。劝客勿为喜，我且为时悼。米石三十千，杭人死饥饿。敌寨七百里，淮人共斩剉。窖雪飞无留，融风扇炎燥。潮汐来无时，民庐陷泥涝。旱魃肆陆梁，妖禽辄鸣噪。殒星光射人，雨雹威尤暴。地轴疑翻腾，乾文讶颠倒。昔余出硬语，万死敢一冒。廷臣诮云狂，相国嫌愈傲。不幸期年间，前言多践蹈。今居山泽中，日向苍穹祷。一愿雨旸时，田畴足粳?。二愿干弋休，边境息巡逻。庶几老馀生，农圃得自课。保此狂生名，比方散人号。不然瞻四方，欲往谁前导。虽粟不得食，况有毡可卧。人品有高卑，才气分锐惰。嗟我甚低垂，赖君起吾愞。"}