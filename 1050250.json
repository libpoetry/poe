{"id":"1050250","title":"前春雪","dynasty":"宋","author":"郭祥正","text":"玄冥夺春令，连旬雪塞屋。嗷嗷何物声，云是饥民哭。来请义仓米，奈何久空腹。寒威如戈矛，命尽须臾速。忆昨去年水，云涛卷平陆。高村既无麦，低田又无谷。民间已乏食，租税仍未足。县令欲逃责，催科峻鞭朴。嗟哉吾邦民，何以保骨肉。昂头诉苍苍，和气待春育。春工本好生，此雪无乃酷。谁家敞园馆，草树变琼玉。美人学回风，欢笑列灯烛。不如万户寒，唯忧五更促。世无采诗官，悲歌寄鸿鹄。"}