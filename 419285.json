{"id":"419285","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其五","dynasty":"近现代","author":"龙榆生","text":"谁道侬家心漫许。盼到归期，一箭流光去。未恨枝头莺乱语。思量总被婵娟误。自掩镜鸾愁万缕。水阔风高，涨断兰舟路。回首众芳零落处。抛残红泪君知否。"}