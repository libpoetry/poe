{"id":"548858","title":"王伯桢入都志喜","dynasty":"明","author":"余继登","text":"世间万事难具陈，伯桢乃作外台臣。仰天大笑去不顾，抛却金紫如埃尘。吾辈亦是奇男子，肯令行止由他人。世间万事谁能保，伯桢复走长安道。囊中白简久模糊，腰下黄金尚美好。光阴去去如流水，六七年来复如是。当日英雄安在哉，空令姓字污人齿。路人共指关西子，七尺肮脏犹如此。春花正发玄都观，暮云空锁平津里。伯桢与君别来久，穷交醉汝一杯酒，胸中磊块能浇否。陶令当年懒折腰，陈生有日终开口。饮君酒，为君歌，所得漫言比仲多。西夏豺狼虽授首，北海鱼龙未偃波。中原白骨莽相望，赤子恐弄池潢戈。丈夫报国须少壮，问君意气今如何。"}