{"id":"640882","title":"尧阶","dynasty":"明","author":"林鸿","text":"伊昔陶唐氏，垂衣贵无为。所存昏垫忧，焉知宫室卑。土阶一何陋，荒芜任茅茨。虽云三尺崇，足仞千载基。陟降趋四岳，摄升朝百揆。雍容揖让间，庶绩皆咸熙。彼昏琼其台，惟狂瑶其池。乱阶一以启，颠踬良在兹。吾闻大圣人，广居宅八陲。礼门既大辟，义路亦载驰。居处虽俭素，德业乃巍巍。勖哉后来人，可以为箴规。"}