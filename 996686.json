{"id":"996686","title":"次韵郭明叔长歌","dynasty":"宋","author":"黄庭坚","text":"君不见悬车刘屯田，骑牛涧壑弄潺湲。八十唇红眼点漆，金钟举酒不留残。君不见征西徐尚书，为国捐躯矢石间。龙章凤姿委秋草，天马长辞十二闲。何如高阳郦生醉落魄，长揖辍洗惊龙颜。丈夫当年倾意气，安用蚓食而蝎跧。古人已作泉下土，风义可想犹班班。郭侯忠信如古人，荐书飞名上九关。诗书自可老斲轮，智略足以解连环。铜章屈宰山水县，友声相求不我顽。鹏翼垂天公直起，燕巢见社身思还。文思舜禹开言路，即看承诏著豸冠。尚趋手板事直指，少忍吏道之多艰。黄花零落一尊酒，别有天地非人寰。"}