{"id":"1187866","title":"登东阳沈隐侯八咏楼","dynasty":"唐","author":"崔融","text":"旦登西北楼，楼峻石墉厚。宛生长定□，俯压三江口。排阶衔鸟衡，交疏过牛斗。左右会稽镇，出入具区薮。越岩森其前，浙江漫其后。此地实东阳，由来山水乡。隐侯有遗咏，落简尚馀芳。具物昔未改，斯人今已亡。粤余忝藩左，束发事文场。怅不见夫子，神期遥相望。"}