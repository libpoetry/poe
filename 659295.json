{"id":"659295","title":"寿丁坦翁七十诗","dynasty":"明","author":"罗玘","text":"非僧非童头亦髡，行年七十口自言。十二月吉置高尊，天瓢酌翻麻姑源。忽惊趵突喷火敦，当垆彪■犊鼻裈。霓裳舞队集良媛，西河浑脱传黎园。曼延眩人杂黎轩，缘椿飞空弋县猿。遏云仲篪和伯埙，王母欲下云旗翻。委以锦组缀玙璠，彼姝翩翩驻西奔。灵药讵恣蟾蜍吞，刀圭入口到骨恩。群仙骑鲸上朝元，鲸馋吸尊涸无痕。褫其荼垒无司阍，遂令鬅鬙百孟贲。中道而立要朱轓，谁更口大张如盆。坐之上座享礼繁，勇能吞海为世婚。尊边尾闾幸我存，饮河饮渭真吾孙。"}