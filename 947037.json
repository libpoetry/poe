{"id":"947037","title":"归朝欢 送前王通判惟善赴召","dynasty":"宋","author":"陈德武","text":"昨夜城头望牛斗。金气横空作龙吼。朝天尺一鹤飞书，尊前夺我龙头友。风流江左后。青毡旧物曾坚守。念侨居、淮阳九载，闲却丝纶手。花骢欲系无长柳。玉箸频挥翻短袖。凤凰台近月重圆，紫薇花暖香依旧。功名随分有。论交要在知心友。唱阳关、一杯别酒，先祝斯文寿。"}