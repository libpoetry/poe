{"id":"135807","title":"贺新郎·濯锦江头路","dynasty":"宋代","author":"李廷忠","text":"濯锦江头路。望祥云、密拥旌幢，初开天府。冰露壶中秋玉莹，不着人间烦暑。现物表、神仙风度。回首太清宫阙杳，是鸣珂簪笔遨游处。万舟斛，却西诉。筹边堂上兵无数。笑当年、蜀山谅将，夜分旗鼓。听取今朝宣阃令，洗尽蛮烟塞雾。便催唤、衮衣归去。运应河清逢岳诞，办中兴事业须申甫，看岁岁，寿觞举。"}