{"id":"761749","title":"青山湿遍 五月二十四日，宣武门西广西义园视亡儿小羊墓。是日为亡姬桐娟生日。","dynasty":"清","author":"况周颐","text":"空山独立，年时此日，笑语深闺。极目南云悽断，近黄昏、生怕鹃啼。料玉扃、幽梦凤城西。认伶俜、三尺孤坟影，逐吟魂、绕遍棠梨。念我青衫痛泪，怜伊玉树香泥。我亦哀蝉身世，十年恩眷，付与斜晖。况复相如病损，悲欢事、咫尺天涯。倘人天、薄福到书痴。便菱花、长对春山秀，祝兰房、小语牵衣。往事何堪记省，疏钟惨度招提。"}