{"id":"1235988","title":"酬江叔载见寄韵三首","dynasty":"元","author":"张仲深","text":"射虎南山侧，风吹短短衣。故人浃旬别，今日五云飞。春动梅争放，霜晴鱼正肥。悬知贤伯仲，醉卧月中扉。异县无家客，惟愁卒岁衣。年馀三日在，春入一鸢飞。溪水深如浅，梅花瘦不肥。扁舟时有兴，莫掩雪中扉。元日雪如泥，山林玉作衣。柳梢春尚浅，香絮晓先飞。顾我邻无蹇，知君厩有肥。而还许借我，一策到山扉。"}