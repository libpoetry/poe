{"id":"511588","title":"戒懒文","dynasty":"明","author":"陈献章","text":"大舜为善鸡鸣起，周公一饭凡三止。仲尼不寝终夜思，圣贤事业勤而已。昔闻凿壁有匡衡，又闻车胤能囊萤。韩愈焚膏孙映雪，未闻懒者留其名。尔懒岂自知，待我详言之。官懒吏曹欺，将懒士卒离。母懒儿号寒，夫懒妻啼饥。猫懒鼠不走，犬懒盗不疑。细看万事乾坤内，祗有懒子最为害。诸弟子，听训诲，日就月将莫懈怠。举笔从头写一篇，贴向座右为警戒。"}