{"id":"1249122","title":"巫峡云涛石屏志","dynasty":"元末明初","author":"顾瑛","text":"谢家绿玉屏，不琢龟甲形。方若陟釐纸，粉缥带苔青。秀洁庚庚绝文理，十二巫峰横隐起。芙蓉照影立亭亭，远落巴江一江水。素湍汹涌翻绿涛，长风吹云白月高。三峡涛声满人耳，个中独欠孤猿号。胡僧谩有金壶汁，洒向素缣图不得。女娲鍊石作五彩，点染料应无此色。此石产景由天工，略假石人磨削功。石色欲尽玉色起，汎沉天碧涵清空。君不闻大食贡石瑩如玉，中有奇松四时绿。六月凉风卷翠涛，瑟瑟秋声战空屋。又不闻杨家古屏刻水精，中有为云之美人。海绡衣裳为烟雾，姓名自语非真真。二物化去固已久，价重隋珠难再有。君家玉屏独在世，勿落忍人豪夺手。我闻故人杨铁仙，束带拜之如米颠。起来发狂捉铁笔，醉墨写入青瑶镌。何日乘舟上鱼复，唤取巴童唱巴曲。更借丹丘粉墨屏，对案巫山真面目。"}