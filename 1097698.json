{"id":"1097698","title":"二虫诗","dynasty":"宋","author":"释元肇","text":"蛛螫包祸心，满腹皆素丝。补缀曾无功，贪伤不知疲。谁云禁网密，施设近茅茨。旦暮待游蚋，所得亦已卑。蝎虎誇捷巧，缘壁行跂跂。蛜蝛青蝇辈，苦遭暗中窥。失身在蛛网，竟日秋檐垂。蛛犹惧蝎绐，睥睨不敢为。蛛网既已裂，蝎命不亦危。嗟哉复嗟哉，诚大黠小痴。纷纷事争夺，复何异于斯。我闵为解粘，蝎去何所知。但令嬉饱日，莫忘倒县时。感彼两物情，成此一篇诗。"}