{"id":"1226889","title":"别离曲","dynasty":"元","author":"陈孚","text":"杏花红压纱窗雨，画櫩孤禽弄娇语。翠绡晓帐双娥愁，泪湿菱花怨歌舞。龙香记昔调哀弦，一丝指拨春风前。罗衾未暖骊驹发，柳条折尽长亭寒。燕钗分恨藏尘玉，梦断云深楚江绿。舞鸾折翅锦字空，鱼目晴波接红烛。江南贾客千黄金，停鞭欲换天涯心。从教门外苔痕老，绣鞋不过屏山阴。"}