{"id":"694859","title":"寄赠方隐君六首","dynasty":"明","author":"宗臣","text":"隐君家在九华山，夜夜春风吹佩环。双袖白云留不止，化为龙气满天关。碧溪之上何者矶，银河倒夹青天飞。中流短笛弄明月，惊起玉鳌无处归。日日骑云向武夷，芙蓉千尺插天池。池边白鹿春无数，叱向高岩耕紫芝。山中高卧六十霜，青云为佩霞为裳。南溟六月赤虹起，群仙跨之来翱翔。九鲤湖边黄石家，安期之枣大如瓜。割来酿作昆仑酒，醉杀桃源万树花。洞箫吹破岭云高，玉女峰前采碧桃。三十六天风露冷，临行解赠赤霜袍。"}