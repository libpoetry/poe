{"id":"801137","title":"明怀宗御容歌","dynasty":"清","author":"无名氏","text":"甲申三月国大变，贼骑横行满京甸。百官狂走内竖降，九门洞开人不战。烈皇平明起太息，独自击钟向前殿。左右顾视无一人，公主饮剑情割断。身殉社稷在煤山，血诏留衣发掩面。后来渴葬向玄宫，六十年间市朝换。宁知遗像今尚存，天人眉宇臣民见。黄袍白铠玉几陈，端然帝座赫百神。龙髯一尺怒欲拂，似愤当日无忠臣。况值万方苦兵革，郁陶犹疑见颜色。直是忧勤一片心，纵有丹青画不得。史相可法涕泣绘此图，军前跪拜激顽夫。翠华金根走姑孰，雕戈铁骑围江都。惜哉孤城卒难守，空将报国心肝剖。敕印亲文贺总戎应昌，指挥卓焕捧御容。真州欲往飞梁断，完节自赴波涛中。指挥平生节自矢，因奉御容不敢死。至今从子藏宝函，挂出天颜真尺咫。忆昨路经思陵东，松桧飒飒来阴风。鼎湖龙驭去不返，金盘谁荐樱桃红。呜呼！国家养士三百载，杀身成仁几人在？羡君忠孝聚一门，永与此图垂勿坏。"}