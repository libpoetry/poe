{"id":"152288","title":"龙泉李宗儒师儒兄弟槐阴书院","dynasty":"宋代","author":"周必大","text":"君不见汉京辟雍载黄图，博士直舍三千区。分行数百曰槐市，下有诸生讲唐虞。又不见本朝肇启迩英阁，稽古隆儒号经幄。西清枝翠似交舞，日暖花黄时细落。君家欣慕名书斋，伯仲方将与计偕。桥门且陪亿万计，朝路终驰十二街。义郴文章妙天下，引喻牛行相君舍。勉君植德企前修，他日儿孙攀逸驾。"}