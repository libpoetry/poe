{"id":"1222927","title":"次韵伯庸画松十韵","dynasty":"元","author":"袁桷","text":"妙思通灵素，玄阴接帝青。抗颜躬蹇蹇，蒙顶发星星。飒爽龙羞豢，萧疏鹤鍊形。壁虚生地籁，斗近界天经。蝶梦春涛涌，虫疑晓日冥。云生停斝候，风入倚窗听。屈曲车连轸，腾挐簴列庭。恋乡思海岱，封爵鄙云亭。月落孙生啸，天寒屈子醒。雄姿轻虎豹，浮迹陋鸥鶄。"}