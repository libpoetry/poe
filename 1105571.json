{"id":"1105571","title":"次韵龚实之正言见寄","dynasty":"宋","author":"王十朋","text":"堂堂人物冠清流，不减当年宋广州。持节分符聊尔耳，直寻枉尺断还不。初开宣室汉思贾，欲复侵疆鲁召丘。整顿乾坤趁头黑，早须归伴赤松游。谏坡乌府迹相望，眼底何曾识六郎。去国雅钦龚胜节，得州欣近郑公乡。尺书远荷鸿传至，好句惟忧电取将。未见紫芝人已说，天庭喜气十分黄。"}