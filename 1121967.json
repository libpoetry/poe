{"id":"1121967","title":"次韵弟茂通立春四首","dynasty":"宋","author":"范浚","text":"物华俱入发生辰，喜见花梢刺眼新。便好衔杯嚼红蕊，不须枝上火烧春。青青覆雉麦畦肥，柳线轻黄拂面垂。拟赠物华无丽句，徒惭口业未抛诗。春生稚戏我难同，聊复题诗方絮红。忽得池塘梦中语，知君句律有新功。富人百屋看钱堆，不省东风几日来。报答春光须我辈，要当剧饮纵欢咍。"}