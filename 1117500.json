{"id":"1117500","title":"次韵蔡宽夫解元暮春见怀","dynasty":"宋","author":"邹浩","text":"九十青阳安在哉，临风搔首谩迟回。春于我辈非无意，诗必先成为有才。拖架酴醾香破麝，翻阶芍药大逾杯。病除更约归愚子，浮蚁犹堪席地开。惊红簌簌点苍苔，春去黄鹂唤不回。九藏脉参知我病，千人笔扫见君才。会须磥砢挥谈麈，方悟蜿蜒落酒杯。命驾相应怜叔夜，笑颜一月几能开。"}