{"id":"684098","title":"读曲歌","dynasty":"明","author":"王世贞","text":"欢掷芙蓉花，悴如菉葹草。欢不见侬时，芙蓉也应好。宝妆千金辔，香刻六萌车。将欢过南陌，见者捋髭须。流苏三重帐，欢来不知曙。谁遣乱乌啼，恨杀庭前桠臼树。为欢制衣带，秋风吹瘦侬，欢腰讵偏耐。柰何许，鱼吞熊胆钩，衔苦不得吐。人言欢薄情，侬道欢不薄。欢家贩吴丝，新绮是侬著。青菱白板舫，丝系双桥柱。侬道殊可憎，只解将欢去。竹竿何篱筛，湛井不到底。欢持眼色去，那得复盻尔。"}