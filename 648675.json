{"id":"648675","title":"挽凌孝子","dynasty":"明","author":"杨士奇","text":"闽有凌孝子，十六丁丧乱。辛苦奉双亲，岩谷日奔窜。晨汲寒涧饮，暮拾枯薪爨。跬步皆畏途，触目增愁叹。百死幸脱归，双亲遄弃违。艰难殡浅土，恸哭血泪挥。孤身惟影伴，㷀㷀竟何依。经年寇盗息，来返乡园扉。拮据葺屋庐，黾勉遂家室。处宗仁有施，处乡义无失。宁辞荐辟荣，甘就原丘逸。云胡未下寿，盖棺事奄毕。昔有江巨孝，汉史高其人。谁言千载下，令德无与伦。天道远弗爽，为善福必臻。凌氏身后荣，煌煌垂不泯。"}