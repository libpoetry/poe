{"id":"680811","title":"次参议彦彰左公游麻姑山","dynasty":"明","author":"谢士元","text":"纵策入烟萝，萦回度空谷。更上齐云亭，凭高骋双目。崖泉挂晴虹，恍惚匡庐瀑。仙子多楼居，栋宇云间矗。野鹤唳还飞，瑶草冬更绿。山神肸灵响，敬畏予所独。于焉举禋祀，祈年届佳谷。荦荦鲁公碑，昏讹犹可读。义烈感精神，直期相追逐。载诵泰伯诗，调古谁能续。"}