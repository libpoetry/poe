{"id":"644292","title":"分题龙宫宝石送陈庭学之官成都","dynasty":"明","author":"释宗泐","text":"成都山水区，龙宫遗宝石。苔藓滋古纹，波涛含润色。骊珠化海榴，神变安可测。想当听经时，云寒夜堂寂。蜀中天下险，兵戈屡充斥。城郭虽已非，此石尚如昔。京华岁将阑，万里送行客。时清卫府间，搜奇抚陈迹。平生独往愿，蹉蛇头半白。怅望西南天，空惭远飞翼。"}