{"id":"909918","title":"下第留别舍弟弼","dynasty":"宋","author":"李廌","text":"缪承名卿后，煜煜赞皇裔。闵途遘伶俜，勉力济颠坠。百年能几何，三十已一世。胸中经纶策，偃蹇未获试。衰残蚤二毛，坎轲穷五技。探珠极溟海，耻逢骊龙睡。辛勤禹门浪，千仞复中踬。吾道有用舍，无乃天所否。岩廊与沟壑，荣悴同一戏。俱非本来物，吾无穷途泪。季父勉问学，弓冶付吾弟。营营米盐虑，役役裘葛计。虽服贫贱劳，无损刚大气。慎乃百胜术，早拔万夫萃。老去重别离，悲歌感棠棣。"}