{"id":"298451","title":"六州歌头·门迎众绿","dynasty":"清代","author":"庄棫","text":"门迎众绿，还放石榴红。人如醉，娇欲睡，起先慵。静帘栊。愁绪天涯绕，共莺燕，随蜂蝶，曾几度，额黄染，脸脂融。剩得轻阴，阁外深深护，雨湿烟浓。望江南江北，绮思去无踪。似水韶华，太匆匆。记嬉游处，春如海，花飞径，乍相逢。佳约误，钿车过，更谁从。影朦胧。旧日庭前月，似团扇，又熏风。秋未到，欢长好，意惺忪。纤手瑶琴自抚，仙裾戛、玉佩丁冬。任鸳鸯六六，水宿梦相通，碧涨悠溶。"}