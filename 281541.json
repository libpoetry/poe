{"id":"281541","title":"喜迁莺·春尽日感怀","dynasty":"现代","author":"林庚白","text":"蔷薇红了。渐春远天涯，乱愁烟绕。一碧茸茸，傍墙铺地，中着梦痕多少。楼阴似水，凝眸无那，年华飞鸟。念残客，更倩谁慰藉，柳昏莺老。空负朱颜好。废兴满眼，江山萦孤抱。又及斜阳，心头幽恨，肯向渠侬轻道。低徊镇有，昏昏情绪，为伊颠倒。断肠处，况疏钟点滴，催人烦恼。"}