{"id":"721512","title":"乙巳清明日拟杜七歌","dynasty":"明末清初","author":"陈恭尹","text":"我祖之冢萝山阳，昔者沃土今遐荒。十里燃烽五里堠，白日黯黯旗飞扬。手栽三松何松长，谁其守者豺与狼。呜呼一歌兮歌声促，海隅是日家家哭。有墓有墓江一隅，我之祖妣从其姑。连山百里郁相望，雕虎白昼乘黄狐。牂牁水长坠飞乌，篙师较计钱有无。呜呼二歌兮歌不得，苍天贫我曷有极。父兮母兮曾城侧，饥乌巢我墓上柏。清明重九始一来，人寿几何天罔极。瘗中龙剑跃且鸣，有子虽长不得力。呜呼三歌兮泪未歇，馀名岂足荣枯骨。丹水之山白玉英，我昔三弟皆才良。三岁读书惊座客，六岁通经言有章。凤凰巢覆卵亦毁，举杯酹汝来何方。孤飞之鸟落后行，一矢可折十矢强。呜呼四歌兮伤怀抱，汝兄虽存今已老。青青者蓑下见足，小民命此以为屋。朝餐薇芜暮黄独，旧陇有苗不得熟。父兄母子各一方，空山白骨无人哭。呜呼五歌兮歌思悲，我生犹及承平时。平原纸飞挂长棘，幼子孤坟在西北。桄榔生风溪水黑，青坭污汝好颜色。去年四岁解学书，今日闻歌莫应识。呜呼六歌兮歌且疑，天道反覆难得知。生不能弯弓骑大马，含毫伸纸徒然者。千钧之重悬以丝，低头淟涊聊复为。下有管乐上伯夷，高人嗤我今何之。呜呼七歌兮歌声阕，男儿盖棺是非决。"}