{"id":"1112158","title":"送杨学士三首","dynasty":"宋","author":"宋祁","text":"左幡彤赤抗前旌，捧诏西归觐大庭。汉署馀香薰锦帐，唐家新政纪云屏。迎秋画隼开朱旆，别夜哀乌动列星。从此回翔宸渥厚，冠緌清晓俯阶蓂。青丝千骑汉台郎，入奏星藩解郡章。荷橐再亲文石陛，班春初捲赤帷裳。百壶帐饮杯醽釂，一劄泥封诏检香。几日西清劳侍从，郁葱佳气接明光。觚棱初日九天开，躞蹀桑郊五马回。群玉三山藏册府，偃壶双笔给中台。编堂旧政盘留薤，画省新辞砌有苔。阙里诸生弥属望，雪园他日待延枚。"}