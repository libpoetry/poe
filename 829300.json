{"id":"829300","title":"题灵峰寺补梅庵","dynasty":"清末近现代初","author":"沈尹默","text":"凌虚靡劲翮，逍遥陜八荒。霜雪交四序，冥色生高堂。坐阅尘世人，忧艰竞侯王。渊渊山水理，于兹异炎凉。诛茅媚穹谷，怀哉此周行。高名今见殉，寂寞岂其常。沈沦既不易，萌志即高翔。昔闻市朝隐，今见丘山性。循隙遵荒途，服御迫从政。高怀缅前修，倞志崇逸行。灵峰何年辟，山寺弥幽夐。故老厌喧嚣，颇言寄觞咏。风雪满天地，不踏孤山径。寒葩岂终荣，根枯随岁竟。三椽写新构，百树复前盛。障岩修竹密，凿土方池净。惬心在寓目，苍翠深相映。栖止爱长夏，非必悦冬令。沈冥契妙理，世缘绝将迎。幽籁发清虚，知情信予圣。少欲决世网，叔季郁忧心。嘉遁讵不念，岁月坐浮沉。淹留力事蓄，尘秽愧书琴。乡邦佳山水，及兹颇幽寻。出意埃壒内，微尚感苔岑。清赏寄高咏，逸情美薄斟。仁德乐崇峻，林峦理致深。岂要适俗韵，烟霞饷知音。嘒嘒新蝉响，冥冥灌木阴。良候伊可怀，当风愿投簪。"}