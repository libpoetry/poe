{"id":"1119685","title":"旅馆三适","dynasty":"宋","author":"陈造","text":"厥初木禾种，移殖云水乡。粉之且缕之，一缕百尺彊。匀细茧吐绪，洁润鹅截肪。吴侬方法殊，楚产可倚墙。嗟此玉食品，纳我蔬蔌肠。匕箸动辄空，滑腻仍甘芳。岂惟仆餈饵，政复奴桄榔。即今弗洎感，颇思奉君王。隽永项上脔，红嫩劣带膋。彼美大栏君，坐受群毛朝。鼎湆走真味，正藉松炬烧。芼我银丝窝，葱豉巧和调。堇涂非所宜，淑郁如兰椒。腹腴但下隶，膻根合藤条。并填长翁腹，未觉喉牙摇。但讶大嚼馀，无补诗肠枵。佳齐肯见分，春意偕客至。谁将清白名，言代碧香谥。起瀹饶磁瓯，玩吮色香味。醍醐馥牙颊，沆瀣沃肺胃。桑落古宜城，不足偕品第。我病久不饮，此日欲小醉。快哉羁寓中，乃遣拜嘉惠。一杯先晨饭，欻作凌云意。米饭荐烧猪，佳此三者备。饱足仍酣醺，眇睨人间世。"}