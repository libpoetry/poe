{"id":"815034","title":"题刘芑川孝廉外丁卯桥诗集","dynasty":"清","author":"姚瑩","text":"诗非关学宁有种，君自珊珊仙骨来。漫与题名说丁卯，绝尘梦得本天才。精魂千里梦犹真，似尔论交见古人。我亦张郎梦中客，开缄掩卷总伤神。身世艰难百感多，刘琨何事击壶歌。故人西在阳关外，白发秋风夜渡河。海云高接阵云屯，不斩长蛟愧七鲲。但使功成有卫霍，失期李广敢衔冤。"}