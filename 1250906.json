{"id":"1250906","title":"渑池县丞王侯驱虎歌","dynasty":"元末明初","author":"王祎","text":"渑池之境最多虎，道路行人共愁苦。狂风吼怒振尘沙，落日惊魂惨烟雨。王侯承诏来作丞，民有创痍手摩抚。下车走谒城隍神，亲写文移对神语。为言幽显虽有分，我与尔神均守土。猛虎今兹实害人，责不在予还在汝。早遣恶类离境中，尔神无愧为民主。精诚一念既感孚，阴逐潜驱固其所。驿使邮夫中夜驰，耕农贾客凌晨聚。前时出户即畏涂，今日连村皆按堵。童谣籍籍相谓言，孰使吾人乐居处。我侯之德与神通，故令孽沴成销沮。岂不见古来循吏美迹多，虎有渡江及渡河。渑池之事同不磨，王侯王侯奈尔何。"}