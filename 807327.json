{"id":"807327","title":"水调歌头  留别澹心即用来韵","dynasty":"清","author":"陈维崧","text":"离别亦常事，惆怅慎毋然。归舟一路弄笛，吹裂水中天。犹记吴趋坊后，再到惠山松畔，两地酒如泉。不久聚花下，小别向风前。白翎雀，鸡叫子，想夫怜。岐王空宅，旧日法曲散如烟。君有龙文百轴，近作小词一卷，千载定流传。早觅贺怀智，亟付李延年。"}