{"id":"1038666","title":"陇西郡麦积山有献白鹿者洁如霜雪驯养逾年放归旧山十二韵","dynasty":"宋","author":"张方平","text":"地得金方正，山藏灵物珍。月宫遗玉兔，仙仗失霜麟。乳窦冰泉冷，晴原露草春。清风生涧壑，高格对松筠。久卧常存息，凝思若养神。烟崖一蹭蹬，华馆久埃尘。我意本云水，无心爱佩绅。平生厌俗客，待尔当嘉宾。萧洒襟情远，虚恬气韵真。桧轩同鹤静，竹渚伴鸥驯。龟智沾骊血，牺纯被绣巾。放归旧林麓，好去避虞人。"}