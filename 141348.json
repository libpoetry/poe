{"id":"141348","title":"题寒绿轩·甫里先生穷到老","dynasty":"宋代","author":"张镃","text":"甫里先生穷到老，剩有诗文记林草。杞苗菊叶果何佳，自喜春风颜色好。现庵主人同吾张，故家文献出大梁。相过肯对桂隐榻，握手书社倾肝肠。顷年客处东濒海，灌畦不仰园官菜。小窗寒绿独专名，实与天随同所家。所爱既同人亦同，岂较早晏时遭逢。极知趣尚寓小物，过眼斥鷃高飞鸿。閒关馆舍人稀到。檐前席地聊从好。维杞与菊复移栽，撷可烹茶羹可芼。晓烟夕露清无边，尽扫万古红紫缘。对之饮水骨亦仙，屠沽儿家休击鲜。"}