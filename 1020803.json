{"id":"1020803","title":"山溪谣","dynasty":"宋","author":"释善珍","text":"山溪流㶁㶁，山田半砂砾。羸牛领破耕不息，午饥眼花在牛脊。我饥田舍无糟糠，但愿天常雨粟盈官仓。官租吏征有故常，官籴吏横如虎狼。君不见先年春旱牛遇疫，妻儿挽犁代牛力。又不见前年龠米抵金璧，僵尸横草乌不食。吏奸积久为农患，吏爱谷贵农爱贱。使君道上闻农叹，下车蠲籴不待旦。令行去奸如疾风，心宁负官不负农。溪流帖帖船上下，左司文成高纸价。"}