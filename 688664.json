{"id":"688664","title":"酬和少宗伯汪先生省中步月见怀之作","dynasty":"明","author":"严嵩","text":"南宫风露溢清寒，华月当窗转玉盘。始信仙踪隔尘土，漫怜浮世有悲欢。茶烹石鼎分池雪，香爇金垆和泽兰。忽荷云章寄琼署，欲携春兴伴花坛。夜深高咏在虚亭，无柰蟾光影竹青。对树栖鸦眠自在，傍城更柝语丁宁。歌馀白雪翻瑶瑟，兴入沧洲拂画屏。人事故逢清景少，赏心长为碧云停。"}