{"id":"726504","title":"赠亲友","dynasty":"南北朝","author":"李骞","text":"幽栖多暇日，总驾萃荒坰。南瞻带宫雉，北睇拒畦瀛。流水时将末，悬炭渐云轻。寒风率已厉，秋水寂无声。层阴蔽长野，冻雨暗穷汀。侣浴浮还没，孤飞息且惊。三褫俄终岁，一丸曾未营。闲居同洛涘，归身款武城。稍旅原思藋，坐梦尹勤荆。监河爱斗水，苏子惜馀明。益州达友趣，廷尉辩交情。岂若忻蓬筚，收志偶沈冥。"}