{"id":"1060357","title":"偈五十三首 其四十四","dynasty":"宋","author":"释克勤","text":"大道无向背，至理绝言诠。迥出三乘，高超十地。万法不到处，特地光辉。生佛未分时，灵光独耀。不落闻见，不随色声。直下无一丝毫头，遍界全彰奇特事。直饶棒头取證，喝下承当，犹是曲为今时。更或光境俱忘，契心平等，毕竟亦非的旨。向上一路，千圣不传。学者劳形，如猿捉影。理绝，事绝，行绝，照绝，用绝，权绝，实绝，直似倚天长剑，凛凛神威，铁牛之机，牢笼不住。今日幸对明眼人前，不敢被盖囊藏。八字打开去也，耀古腾今活鱍鱍，大千沙界露全身。"}