{"id":"874373","title":"寄竹隐先生孙应时","dynasty":"宋","author":"刘过","text":"竹湖人之英，剧县勇自试。三年种桃李，遗爱及僮稚。咸欲父母之，谓吾公之子。独有督邮嫌，见谓不事事。瑕疵催科细，欲以三尺治。八月羁僦楼，半年縻隐市。小窗天日晴，洒落自胸次。抖擞旧尘埃，楮札左右置。寄傲点画间，挥染当游戏。人贤世所希，嗜好人共贵。车马闹填门，载酒日纷至。大书极豪放，小草亦姿媚。敛藏经纶业，进此第一义。玉板抄歌诗，石碑刻图记。人家锦为轴，高壁垂至地。袭藏较工拙，临写费同异。争如老刘子，落魄一狂士。半生不读书，颇能会其意。寒泉骥马饮，平陆蛟龙起。得非久幽愤，于以发奇气。故使钟鼎疏，自足名一世。毛锥久见绝，一见尚能喜。酒边袖予诗，不誉亦不忌。有时夺之去，箱箧馀故纸。如持将军诰，屡博姑苏醉。"}