{"id":"1054563","title":"淩云行","dynasty":"宋","author":"张商英","text":"麻姑何代仙，南城有遗坛。双练飞绝巘，天风逼人寒。枯螺抱怪石，几见海水乾。清都在何许，烟雾不可干。宫阙镂白玉，辎軿驾朱鸾。念非粗浊质，可以超云端。冲虚尽尘滓，变化生羽翰。悠悠戚施子，汲汲营餔餐。颀然硕且大，躯干压马鞍。奉养恐不至，齿发忽已残。呼吸一时绝，枯骸积巑岏。膝行望碧落，霄露零衣冠。愿闻道之妙，不用掷米丹。人间宁足乐，弃去夫何难。"}