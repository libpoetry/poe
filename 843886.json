{"id":"843886","title":"旧游四忆","dynasty":"清末民国初","author":"宋育仁","text":"湘灵鼓瑟夜凄清，云暗苍梧听杳冥。解佩上宾虞舜去，沧波无极九疑青。扬舲极浦问江阴，太息婵娟学楚吟。摇落江山寒月下，芜城空响女媭砧。小姑缥缈自仙灵，镜面金焦抵画屏。一曲清溪人不见，六朝如梦蒋山青。十二云鬟点夕晖，山阿扬袂坐朱帏。朝朝暮暮成终古，怅望灵修竟不归。"}