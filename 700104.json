{"id":"700104","title":"种瓜四首","dynasty":"明","author":"陶益","text":"小圃既锄亦已耘，邵平留叶倩谁勤。烟霞掩映低最实，纳履翻疑五色文。接庐栽破一区云，引瓞扪林画处分。三径无资偏爱汝，丈人才力岂堪云。近来呼雨鸠无灵，汲古灌成取次青。棚下夜凉瞻斗气，流萤故故拟流星。并蒂亚花照水明，林塘藤蔓总留情。不辞小摘邀邻曲，习习薰风各又生。"}