{"id":"820356","title":"水调歌头 庚戌之春回国两月默察天下将有事乃于六月携图书载妻子再游南溟所居曰海山房栊","dynasty":"清末近现代初","author":"杨圻","text":"大好佳山水，天外有人间。惜哉如此烟景，都付与谁看。自古诗人未到，一任峰青江碧，寂寞几千年。搔首向天间，我亦是诗仙。载妻孥，携书剑，到南天。故宫何处，人道范蠡五湖船。欲向海天长啸，又恐鱼龙都起，呼月出秋天。碧海凉风至，我醉欲清眠。"}