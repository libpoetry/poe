{"id":"550333","title":"赠黄止子宫詹幼元犹子宫詹被逮时止子随之至都周旋其难诏释同归作此送之","dynasty":"明","author":"范景文","text":"淑景曜灵晨，习习煽谷风。阳和回大地，柘荄发昭融。君子秉危节，蹇蹇矢匪躬。快睹风雷感，不待启金縢。忆初当未霁，轰击震高空。见闻皆避匿，局蹐惧莫容。阿咸文弱士，气乃烛长虹。鬻衣效橐饘，生死等毛鸿。一掬悱恻意，诚至自感通。整辔回巾车，何用叹不逢。皇路向清夷，穆穆达四聪。拔茅符泰象，压陛俊义同。屈伸有定理，从来若张弓。去去勿复疑，吾道无终穷。"}