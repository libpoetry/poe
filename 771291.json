{"id":"771291","title":"洞仙歌","dynasty":"清","author":"陈匪石","text":"流锦文章绚。对镜波瀰瀰，溪堂春晚。想山桃未落，海棠初绽。凝香晓露千娇面。载酒过、珍丛吟赏遍。闲亭馆。到蜡炬成灰，犹计欢筵展。转眼。靓妆雨洗，瘦影风欹，数点残英，付与紫蝶黄蜂，竟日画阑轻款。金铃响处空枝颤。识往事、衔花归后燕。帘外见。驻斜阳、玉勒雕鞍俊游伴。感聚散。问几熟，胡麻饭。纵长绳能系，翠阴深锁蘼芜院。"}