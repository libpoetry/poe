{"id":"765778","title":"水龙吟 秋海棠","dynasty":"清","author":"殷秉玑","text":"小名尚列春芳，相思偏避春风面。佳人薄命，年华不再，甚时相见。细数三生，前生欢笑，今生哀怨。正秋心寂寞，无言凄抑，苔凉处，泪如线。不为飘零肠断。为声声、砌虫频唤。有谁怜惜，更无红烛，照侬妆倩。瘦不胜扶，满身清露，墙阴低掩。任阑干、独倚天寒，翠袖被、西风捲。"}