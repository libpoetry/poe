{"id":"611018","title":"云来亭歌为王木仲太史赋","dynasty":"明","author":"邓云霄","text":"王君卜筑东海头，松关竹径林塘幽。白日闲门无俗客，虚亭惟有片云留。云从何来自泰岱，触石崇朝成沾䨴。下覆重溟接蜃楼，上蒸寥廓翻鹏背。主人呼吸元气通，岱宗渤海盘心胸，指挥列缺奔丰隆。当年龙蛰且高卧，云物缭绕纷相从。团团映户如车盖，玉叶金枝铺锦绘。五色斜飞素凤笺，一綖摇曳博山烟。已荣松竹褰萝牖，又送神仙到木天。木天缥缈蓬莱里，三径难忘泉石美。梦逐行云夜夜归，回首岱宗气常紫。共道时来解作霖，谁知出岫本无心。功成去问任公子，缘野平泉云更深。"}