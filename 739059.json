{"id":"739059","title":"蒋子空水刀歌","dynasty":"清","author":"黄子云","text":"金飙飒飒霜天高，高堂日月明秋毫。锦袖掣开宝刀露，蒋侯直立栏前操。此物来自海西国，影落洪波断鳌极。不知何代降元精，使我白帝生颜色。回看天地莽峥嵘，晶光所向无留行。五陵侠客久错莫，床头夜吼声铿鍧。铜花拂拭苍鳞碎，将军战血馀腥在。锋锷摧崩鼓角前，精灵踸踔风雷外。此时起舞月光寒，雪龙掉尾凌空翻。泰山欲倒海水立，二十八宿皆离垣。玉关杀气连穹昊，安得西走咸阳道。天生神物岂沉沦，叹息风前我将老。"}