{"id":"1143791","title":"全州吕农簿挽诗三首","dynasty":"宋末元初","author":"方回","text":"谁实柄咸淳，无君欲不臣。举朝皆谄子，此老独全人。去国獒频嗾，居村虎自驯。伤心诸狎客，容易竟亡陈。公田怨已盈，关币出尤轻。稍欲输忠款，初非卖直声。二千垂郡禄，五百存台评。旧日朝天路，端门野草生。先公与进时，早诵小坡诗。晚节遭多难，耆年对耄期。家贫从俗笑，国破任身危。后死元非福，前途未可知。"}