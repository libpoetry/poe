{"id":"176759","title":"春游·江城趁春游","dynasty":"宋代","author":"董嗣杲","text":"江城趁春游，爱寻郭外圃。烟花羃酒帘，风声飏商鼓。午风荡江面，兵船问沙浦。浦断官柳阴，絮雪待晴吐。野花媚游眼，红白开晴雨。谁怜荡子身，年馀滞江浒。徒羡庐山高，万峰青可数。朝晚挹烟霏，释尽客怀苦。兹辰快移步，突觉沈疴愈。树头叫归禽，流年如箭羽。"}