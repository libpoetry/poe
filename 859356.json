{"id":"859356","title":"张氏静居院","dynasty":"宋","author":"王安石","text":"动者利进为，静者乐止居。物性有偏得，惟贤时卷舒。张侯始出仕，所至多名誉。老矣归偃休，买地斸荒芜。屋成为令名，名实与时俱。南堂栖幽真，晨起瞻像图。北堂画五禽，游戏养形躯。燕有诸宾庭，学有诸子庐。问侯年几何，矫矫八十馀。问侯何能尔，心不藏忧愉。问侯客何为，弦歌饮投壶。问侯儿何读，夏商及唐虞。嵩山填门户，洛水绕阶除。侯于山水间，结驷有通衢。我念老退者，古多贤大夫。留侯亦养生，乃欲凌空虚。闭门不饮酒，岂异山中臞。疏傅稍喜客，挥金能自娱。不闻喜教子，满屋青紫朱。张侯能兼取，胜事古所无。褒称有乐石，丞相为之书。而我不自量，闻风亦歌呼。"}