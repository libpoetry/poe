{"id":"964060","title":"臈月二十五夜","dynasty":"宋","author":"洪咨夔","text":"炙玉怀雪狸，脍银忆冰鲚。异哉山泽荒，坐我穷鬼祟。儿头似耶白，相对玩残岁。炉寒灰荧荧，檠涸灯翳翳。擘柑老赤脚，煖酒小青髻。一酌佳入蔗，再酌甘胜荠。陶然会道妙，嗒然司德契。吾身与乾坤，共此小关捩。三百六十节，一节一节系。四万八千息，一息一息继。日月有往来，阴阳有开闭。太和行其间，周流无边际。臈尽梅纷披，春回柳摇曳。非时难强揠，有命莫过计。颜回箪瓢空，季路缊袍弊。只恐非大贤，公不待后世。"}