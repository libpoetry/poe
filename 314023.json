{"id":"314023","title":"沁园春·赠刘在园先生致仕之作","dynasty":"清代","author":"陆震","text":"自古有言，漏尽钟鸣，尚有行人。纵萧萧华发，都看到鬓，茫茫宦海，未肯抽身。孰似先生，翩然拂袖，甘向清时作隐沦。逍遥甚，任山阿曳杖，晞发江滨。一官徒敝吾神。算何似、还家乐最真。正晨鸡夜火，惟闻课子，朝餐夕膳，只办娱亲。试向东山，回头北阙，犹自天心属老臣。谁容卧，恐徵书亟下，催动蒲轮。"}