{"id":"166002","title":"赠关浍关沼","dynasty":"宋代","author":"晁补之","text":"君不见杜侯昔为歌行赠徐侯，大儿色清澈，小儿气食牛。往有关尹官仕周，其人有道其泽流。会稽竹箭无名久，文采关侯二儿秀，不然安取关尹后。何用黄雀青鷇蓬间飞，长嘴饱满短嘴饥。何用城乌嗷嗷八九雏，端坐秦氏桂扶疏。渊也诗足兴，功也礼足立。三年不见冠岌岌，何用春耕投种叹粟粒。功成裘氏九里湿君家，会稽山头松树清江枫。乃翁行采薪，所愿溪上风。男儿封侯食肉勋业须少壮，勿学乃翁呻吟萧屑所愿在溪上。"}