{"id":"764775","title":"台城路  萧后妆楼","dynasty":"清","author":"严绳孙","text":"凭君莫问妆楼处，御沟烟水如旧。满目江山，古而无死，此日定应谁有。乌栖鹿走。只一段铅华，芳名未朽。直道忘情，试来此地断肠否。春风何限当日，下帘声一派，远山青后。凤胫灯昏，龙香拨暖，消得宿妆残酒。寂寥清漏。早一曲回心，几时重奏。付与昏鸦，夜寒喧禁柳。"}