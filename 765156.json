{"id":"765156","title":"同游析城王屋山诗七首 其四 石门飞瀑","dynasty":"清","author":"张晋","text":"有山无水山脉枯，似人骨立神先徂。山水兼收固云妙，水不波折如同无。我游石门气萧爽，坐看瀑布涵清虚。山光水色两争胜，持较或恐山不如。玉龙出匣奋鳞甲，银河落天飞珍珠。青莲居士呼不起，梦魂仿佛来匡庐。枕流漱石有素愿，揽辔且为留斯须。何日此间结茅屋，一洗尘垢期无余。"}