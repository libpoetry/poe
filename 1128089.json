{"id":"1128089","title":"直舍纪事二首","dynasty":"宋","author":"程公许","text":"独冷官曹可得禁，近来冷过玉壶冰。无钱沽酒休烦送，有马知谁许借乘。罢谒最宜吟惨淡，爱閒赢得睡懵腾。鸾凰自合翔千仞，谁遣人间挂弋矰。岂不怀归畏简书，人生何处不蘧庐。静看世态冥心久，贪问生涯画计疏。休作劳神狙赋芧，可同贪啄鸟驯除。饭疏有味亲长健，此乐千金莫换渠。"}