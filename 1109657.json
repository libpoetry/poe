{"id":"1109657","title":"探花郎送花坐中与邻几戏作七首","dynasty":"宋","author":"刘敞","text":"两郎探花如顾山，红紫黄白俱可怜。春风过此即埽地，尔复碌碌慰眼前。两郎放荡不自羁，春物寂寥宁得知。能读离骚饮美酒，头白江翁殊复奇。春服始成天气新，沂水风起如鱼鳞。由来舞咏吾与点，童子与公凡几人。眼昏头白老冯唐，三十馀年离举场。春色年年在琼苑，曾经十榜探花郎。溱洧芍药堂背萱，浓红柔绿相映繁。郑卫之风久寂寞，坐无诗翁谁使言。酴醾蔷薇香最奇，古人不闻今始知。世间此辈复何限，零落深林方足悲。牡丹开尽群芳少，红药丹萱亦可怜。眼看春事已如此，有酒不饮讵为贤。"}