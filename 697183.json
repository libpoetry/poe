{"id":"697183","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也","dynasty":"明","author":"胡应麟","text":"屈指玄关大药成，仙台咫尺见蓬瀛。河山渐隔青霞色，宇宙空悬白雪盟。避客草深句践里，怀人花满阖闾城。芒鞋尽识皋桥路，踯躅遥天去雁鸣。梦寐龙门曳客裾，浮云东望独踌躇。乾坤片刺华阳后，海峤孤吟越绝馀。千里壮怀悬谢屐，百年游兴属潘舆。何如卖药吴阊外，七十云峰恣所如。寂莫千秋大将坛，谁标砥柱立狂澜。三坟读尽神偏王，四部成来鬓未残。大泽风云回雁杳，中原日月卧龙寒。代兴总愧当年约，极目遥空十二阑。拂袖吟行大海傍，关门紫气正徬徨。心悬寸草时千折，泪洒孤桐日万行。下榻尘埃惭仲举，驱车岐路畏王阳。亦知把臂濠梁近，愁绝兼葭尚一方。题诗遥向大罗天，负笈曾期问草玄。信宿未酬中散驾，经春长系孝廉船。形骸病后销孤枕，意气狂来付绝弦。弹指岁年三十过，几时林屋剩周旋。弹铗频年赋远游，独将离恨对沧洲。魂飞桂树千山色，目断桃花一水流。海内何人偏御李，尘中有客尚依刘。高秋倘借南溟翼，万里抟风到玉楼。病馀天地骨全销，荏苒行藏付寂寥。终古神交玄度在，异时昏嫁尚平遥。红颜转自宜丘壑，白眼那能对市朝。愧杀美人千里顾，可从青雀问琼瑶。十载风尘国士知，论心深负白云期。迟回五岳天难问，落魄三都世尚疑。敢向周王誇骏足，聊从越女斗蛾眉。高山久绝人间调，试拂冰弦问子期。"}