{"id":"897484","title":"书事寄晁应之","dynasty":"宋","author":"张耒","text":"野笋空阶短，蒲芽出水齐。柳垂萦鹊重，花袅带蜂低。桑弱蚕登箔，池晴燕啄泥。官闲无事役，地僻断招携。目极榛芜地，心伤桃李蹊。萎花辞雨泣，幽鸟别春啼。白发惊身老，高楼对日西。运逢诗将健，路入醉乡迷。烧醑倾新腊，轻罗换旧裾。香纨裁暑扇，密幄彻寒闺。乔木阴垂屋，清渠冷接溪。惜芳幽閟䳏，催梦怨黄鹂。高会思前日，酣歌到晓鸡。驾羊君自幼，倚玉我惭黳。谁解藏车辖，归来信马蹄。还家门寂寂，过雨草萋萋。气合非容易，官拘坐阻睽。孤吟唯酒对，愁立见乌栖。学懒因循过，诗成取次题。相思不可望，烟霭暮凄凄。"}