{"id":"578908","title":"牛报恩斗虎歌","dynasty":"明","author":"王佐（汝学","text":"奉亭山前牛斗虎，虎始张威牛正怒。双目炯炯血欲注，口鼻渤渤沫喷雨。一尾直下贴两股，四蹄插地裂后土。猛气百倍前无禦，坐看虎威顿消阻。问之此牛报恩主，毫涓毛血恩主与。主人得病家贫窭，鬻牛酬医向屠估。屠牛坦刀三四鼓，牛兮觳觫待髋斧。恩主见牛怅而怃，释牛舍资一无取。人牛两欣恩泽普，牛思报之不能语。苟有可报身则许，此地正是酬恩所。恩重身轻何由补，不知其身宁有虎。世人尝道恩难负，临难相期在何处。鸣呼，牛而人兮人也虎，忍以牛肉为鼎俎。"}