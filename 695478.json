{"id":"695478","title":"杨大正陶园用天游韵","dynasty":"明","author":"林俊","text":"眼于山立寄峨峨，少壮年华鸟一过。再世儿孙盛梧竹，小山猿鹤共松萝。泉分药圃频催灌，酒熟林翁不废哦。却向柴桑话畴昔，迩时花似晋时多。碧云为幕草为䄄，谋老应还自在身。畎亩不忘心内事，神仙元是世间人。攒眉社约云犹懒，捧腹农谈日许亲。最喜和陶无却事，床移天外晚山频。骥隙光阴秪自劳，貂裘曾改木绵袍。癖深泉石百方少，懒过山林一著高。异景每凭天作幄，激流偏与石争篙。亦知桑枣成阴地，别有人间不姓陶。"}