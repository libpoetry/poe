{"id":"161088","title":"远别离·静女不下堂","dynasty":"宋代","author":"王炎","text":"静女不下堂，游子志四方。五花骄马金络脑，出门仆从生辉光。草青沙软湿春雾，玉蹄联翩踏花去。楼头明月阙又圆，西风一夕生庭树。明璫缀以木难珠，锦衣系以貂襜褕。青眉玉颊为谁好，天阔飞鸿无素书。今年花落容华在，明年花发容华改。离鸾别鹄不自怜，人生难得长少年。"}