{"id":"602299","title":"贰吴再期忧在鳏旷今践故秩兢惕中怀和荣木四章庸自策励云尔","dynasty":"明","author":"陈履","text":"瞻彼日月，奄忽如兹。皇皇四方，行将安之。伊昔在吴，曾几何时。于斯来复，中心恧而。惟涧有松，不移其根。惟谷有兰，幽芳自存。藐予孤踪，依依吴门。依依何为，俗美且敦。伊昔百僚，无如余陋。古亦有言，用人惟旧。五斗非贫，闻善斯富。夜寐夙兴，怯此内疚。疾行多踬，高居或坠。静言念之，奈何不畏。但自策蹇，敢曰希骥。我闻跛鳖，千里可至。"}