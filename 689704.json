{"id":"689704","title":"送李九华之潮阳","dynasty":"明","author":"岑徵","text":"三合化无方，循环如转轴。密云漫西郊，众阳当小畜。曰余昧所营，不向灵氛卜。悠悠松菌资，贞脆两无属。吾子秉慧质，与道为起伏。简珠潜沙泥，崇兰托薋菉。敢以小人心，谬量君子腹。岁月不华予，逝者一何促。恒惧朝露晞，德音终不淑。行矣茂远猷，怀哉嗣芳躅。寒气厉昏旦，屯云结崇丘。悲风振林薄，巢鸟鸣啾啾。之子远于役，长川戒方舟。故人感仳离，置酒临江楼。念别语款曲，临觞忘献酬。夕阴敛枉渚，宿莽寒中洲。往路难久淹，去去情弥留。匏瓜系墐户，黄鹄摩天游。修途广以邈，嘉会不可谋。焉得从江水，从之向东流。"}