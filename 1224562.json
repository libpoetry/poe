{"id":"1224562","title":"为蒋英仲作颜辉画青山夜行图歌","dynasty":"元","author":"柳贯","text":"前山湿雾方濡濡，后山蒸云如鬼驱。松蹊行尽迫曛黑，璧月正挂寒蟾蜍。问翁苍茫何所途，投馆莫有林间庐。枯梢尚鸣风势急，隈岸欲渡溪流粗。沃州天姥虽峭绝，无此原壑深盘纡。固应丰城牛斗墟，龙剑夜出乘飞符。神人仗气挟以俱，虎豹旁踯雄牙须。世间何物珊瑚株，不可亵玩矧可诬。青峰之巅野水砠，独往似是仙者徒。心融意定不少假，收揽奇怪一笔模。蒋君閒朝携过予，墨色照几晴光铺。老颜未老为此图，柳子歌罢三呜呼。南州双璧范与虞，君当请赋倾明珠。"}