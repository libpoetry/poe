{"id":"1106240","title":"和京教李景平","dynasty":"宋","author":"王迈","text":"父子才名压二班，儒官咫尺近家山。官閒人羡清华选，诗好天开笑粲颜。雌甲一生甘守拙，雄飞千里莫渠攀。骨凡自分仙难做，懒去从人学九还。美人清晓梦催班，老子心清只爱山。晚岁松筠留素节，艳春桃李付红颜。官粗鹤料犹堪活，援寡龙门莫浪攀。满眼飞腾霄汉上，谁知倦翼已思还。天上仪邻懒趁班，愁云苦雨暗湖山。绝怜黑黍纷披穗，空有决明鲜好颜。忧国寸心增感慨，趋时俗驾倦追攀。幕中幸自文书省，诗债无缘久不还。"}