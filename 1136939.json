{"id":"1136939","title":"八声甘州 其六 春雪奇丽，未能赋也，因古岩韵志喜","dynasty":"宋末元初","author":"刘辰翁","text":"甚花间、儿女笑盈盈。人添雪狮成。任踏青无路，凌波有地，步步光尘。招得梅妃魂也，好似去年春。柳亦何曾絮，都是云英。休道东皇诞漫，到茶烟歇后，谁浊谁清。赖谢娘好语，端胜解围兵。看昨朝、天公雨粟，定大家、快活社翁平。春晴好，溶溶雨尽，听卖花声。"}