{"id":"877041","title":"咸淳龙飞大魁之归卿大夫以某兄弟有一日之长俾主其事水村农卿谓某当为诗为壶山唤回百年英灵之气客散诗成翌早录呈且约同社属和 其一","dynasty":"宋","author":"刘克庄","text":"倾城迎侯锦归忙，儿女鲜衣妓晓妆。龙首榜来春满郡，鸡栖车已夕还乡。团司局结慈恩寺，一炬灯传旧弼坊。莫作寻常先辈看，淳熙相府甲科郎。"}