{"id":"406763","title":"张总司令歌","dynasty":"近现代","author":"林庚白","text":"总司令谁惟张公，先登拔帜羡言功。一麾河朔移山东，耿弇能使北道通。昔守徐州走倭寇，捷书耀眼旌旗红。比闻酣战汉水上，襄樊大将人中龙，转危为安真英雄。两年以来贼破瞻，追奔岂意戕厥躬。裹创孙策古所叹，归元先轸将毋同。耗至前军尽缟素，夺我心膂忧元戎。往者燕云敌甚肆，君以忍辱求和衷。危疑震撼众弗谅，得当今乃知孤忠。壮夫报国轻一死，惜哉不见收华中。今日儒冠半作贼，读书万卷吾道穷。琵琶胡语争随风，相公厚我官爵崇。怕死要钱成惯见，安得使之从张公。呜呼，安得使之从张公，不为猿鹤为沙虫。"}