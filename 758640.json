{"id":"758640","title":"金缕曲","dynasty":"清","author":"吴藻","text":"酒地花天内。别江南、宦游人爱，诗囊童背。看遍镜湖春漠漠，约略钱湖烟翠。问几度、红牙拍碎。残月晓风图画里，也难禁、司马青衫泪。玉筝急，紫箫脆。刘网夫妇神仙配。百年缘、多生修到，双双福慧。消领浅斟低唱否，想被浮名轻累。羡风雅、一门相对。兰畹清才传诵久，听黄河、远上旗亭醉。波不断，井华水。"}