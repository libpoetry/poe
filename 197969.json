{"id":"197969","title":"观西华摧·高山何时摧","dynasty":"宋代","author":"李复","text":"高山何时摧，谽谺作空谷。拥土起重冈，断石大如屋。洑泉尽涌发，散漫流新渌。南渊势最广，百亩亭澳曲。龙威俨睢盱，神灵不敢触。兹旧多园囿，修篁带乔木。今忽掀阜乱，高下眩人目。惟羡势雄尊，作镇屹西服。严威物所仰，宜滋万生福。胡不静归根，震荡屡翻覆。天地域中大，奔驰犹未足。世事百年间，反衍如转毂。开辟浩劫来，揽之不盈掬。纷纷只如此，于予幸乞独。归来拂虚榻，孤坐但冥默。"}