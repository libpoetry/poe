{"id":"708938","title":"万年欢  和济武感怀","dynasty":"明末清初","author":"曹溶","text":"路扫行踪，白漫漫万家，炊冷啼雪。颇似哀猿，巴水昼长声发。布帽桥头策蹇，正逼出、诗情酸绝。折花罢、几度淩竞，滑稽应笑波骨。片铙有时定歇。只苍生况瘁，焉敢言别。冷炙侯门，方悟错解齐物。燄燄名场利薮，或不免、口中含袜。何如且、孤啸绳床，野鸥同卧黄月。"}