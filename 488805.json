{"id":"488805","title":"西亭宗正挽诗","dynasty":"明","author":"佘翔","text":"汉家孙子真龙种，騕袅名传万里馀。桐叶分封元帝胄，桂丛招隐即仙居。承恩拟效三雍对，纪事还裁七略书。梁苑邀宾频授简，彝门结客数停车。青藜午夜光侵阁，玄草丁年静掩庐。幸舍何须弹短铗，及门多是曳长裾。翛然观化辞尘世，忽尔乘云接太虚。何处高冈翔鸑鷟，一时荒草掩璠玙。风寒北郭传经帐，尘暗西亭列绮疏。缑岭吹笙声渺渺，芳园为梦蝶蘧蘧。千秋松槚培金谷，三殿丝纶下玉除。同姓覃恩偏独渥，诸侯乐善果谁如。麒麟夹道开蒿里，赑屃丰碑撰石渠。御气多应游五岳，招魂?用拟三闾。九天已化昆崙鹤，八极疑乘渤海鱼。自有刘歆堪接武，高山仰止独愁余。"}