{"id":"696559","title":"人有为石梁谣者录成","dynasty":"明","author":"郑真","text":"乔木重重惠子窑，濠梁水带九洪桥。淮西自古夸形胜，表里山河拱圣朝。缚竹编芦窗户开，晴光晓透土床来。满城要待秋花插，汲水绕篱浇菊栽。土堑为家似燕巢，秋来风雨怕潇潇。马通拾得团成饼，晒向墙头待暮烧。种得桃花与李花，红红白白几人家。卖钱却待花成实，沽酒墙头不用赊。帝乡今得免征科，汉祖当年未足多。父老扶藜频望幸，教儿唱得大风歌。土坑边头半镬汤，晓寒睡起怯衣裳。女郎烧火添牛粪，笑指灰中饼饵香。东屯西屯云昼阴，上关下关淮水深。淮水好从天上去，美人不见愁人心。向来翻忆战争时，江海茫茫远别离。白发重逢太平日，春台化日乐熙熙。义勇祠前酒似池，鼓笳吹动赫人威。满身插得真刀剑，要与皇家作健儿。婚娶家家礼俗谙，东邻少妇嫁童男。园篱缚架开筵宴，借得船头一片帆。斤斧山中日日操，求生莫问此生劳。草柴卖得钱三百，不怕城头米价高。养得儿男学务农，布衣褴褛发蓬松。兔园亦有村夫子，夜雨残灯教过冬。淮水生鱼不论钱，弈坛醉倒唤棋仙。百年尽可为生业，仰戴皇家日月天。少妇新缝八塔鞋，可怜两足带尘埃。盆中有水不须濯，却待人间好日来。别来三月不见郎，夜灯明灭泪成行。妾身许得单衣愿，不怕穷冬有雪霜。"}