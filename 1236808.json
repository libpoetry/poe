{"id":"1236808","title":"观钱塘上人墨兰二首","dynasty":"元","author":"范梈","text":"兰以比君子，所贵者幽深。黯然空谷中，远为人所钦。志士秉美德，如玉复如金。笃实而辉光，芳搴出乔林。偶然为时出，节义凛森森。下惬烝庶望，上当君王心。功成无所累，宿好在云岑。翰墨者谁子？妙年出江关。剪须事浮屠，游戏在云山。时将骚臣意，写入尺素间。嗟彼为形士，长往不知还。其心犹有慕，岂不薄茅菅？学古宁为人？诚念修已艰。圣哲虽异代，讵云不可攀？"}