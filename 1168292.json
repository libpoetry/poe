{"id":"1168292","title":"杂言用投丹阳知己兼奉宣慰判官","dynasty":"唐","author":"李白","text":"客从昆崙来，遗我双玉璞。云是古之得道者西王母食之馀，食之可以凌太虚。受之颇谓绝今昔，求识江淮人犹乎比石。如今虽在卞和手，□□正憔悴。了了知之亦何益，恭闻士有调相如。始从镐京还，复欲镐京去。能上秦王殿，何时回光一相眄。欲投君，保君年，幸君持取无弃捐。无弃捐，服之与君俱神仙。"}