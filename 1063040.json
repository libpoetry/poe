{"id":"1063040","title":"临终诗","dynasty":"宋","author":"滕茂实","text":"齑盐老书生，谬列王都官。索米了无补，从事敢辞难。殊邻复盟好，仗节来榆关。城守久不下，川涂望漫漫。俭辈果不惜，一往何当还。牧羊困苏武，假道拘张骞。流离念窘束，坐阅四序迁。同来悉言归，我独留塞垣。形影自相吊，国破家亦残。呼天竟不闻，痛甚伤肺肝。相逢老兄弟，悼叹安得欢。金人自南归，得志鞍马间。波澜卷大厦，一木难求安。世事宁有此，聊发我所存。爵禄非所慕，金珠敢怀贪。就不违我心，渠不汗我颜。昔燕破齐王，群臣望风奔。王蠋犹守节，燕人有甘言。经首自绝脰，感槩今昔闻。未尝食齐禄，徒以世为民。况我禄数世，一死何足论。远或死江海，近或死朝昏。敛我不须衣，裹尸以黄幡。题作宋臣墓，篆字当深刊。我室尚少艾，儿女皆童顽。四海无置锥，飘流倍悲酸。谁当给衣食，使不厄饥寒。岁时一酹我，犹足慰我魂。我魂亦悠悠，异乡寄沉冤。他时风雨夜，草木号空山。"}