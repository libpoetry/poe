{"id":"170321","title":"天上碧桃·春阶荡漾春日长","dynasty":"宋代","author":"陈普","text":"春阶荡漾春日长，羽林飒飒勾陈苍。钧天寥寥帝不康，一月震悚奔勾芒。夜鸠众功和阴阳，粉白黛缘各一方。铸作娟丽盈盈妆，金乌飞去东藩傍。左右前后千毛嫱，青云衣兮白霓裳。重重华盖十六行，琼林玉殿积缟霜。气焰薰薄摇篮光，白云乡是碧云乡。骑龙韩愈如渔郎，缑山仙子闻仙方。坐鹤之背吹凤凰，穆子简子方来王。气迷色眩成肆狂，执法叩阊夕抗章。有一於此无不亡，言从谏听如禹汤。斥罢脂泽去芬芳，各服毼衣事蚕娘。"}