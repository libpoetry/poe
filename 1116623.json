{"id":"1116623","title":"盐官绝句四首 南寺千佛阁","dynasty":"宋","author":"苏轼","text":"古邑居民半海涛，师来搆筑便能高。千金用尽身无事，坐看香烟绕白毫。已将世界等微尘，空里浮花梦里身。岂为龙颜更分别，只应天眼识天人。当年双桧是双童，相对无言老更恭。庭雪到腰埋不死，如今化作两苍龙。断尾雄鸡本畏烹，年来听法伴修行。还须却置莲花漏，老怯风霜恐不鸣。"}