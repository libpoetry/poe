{"id":"369423","title":"金菊对芙蓉·醉芙蓉","dynasty":"清代","author":"杨葆光","text":"唤作拒霜，传来添色，秋深独自鲜妍。正黄花渐落，梅蕊将先。东风寂寞江上，算亭亭、素质堪怜。何人相过，一杯酹我，便已醺然。谁道宿酒全捐。竟桃花人面，掩映门前。比妆慵青镜，静女娟娟。错疑昨夜莹妆粉，染胭脂、追步红莲。肯争春色，待他睡醒，又是明年。"}