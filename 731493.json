{"id":"731493","title":"除夕感怀兼忆起潜云汀柳村诸同人用东坡韵","dynasty":"清","author":"永㥣","text":"双鬓渐生皤，欢情已减半。年华不少留，中宵发浩叹。功业似虚花，诗书余清玩。骨肉欣团聚，朋辈惊萍散。纸窗竹屋间，灯火青荧伴。今岁云暮矣，明朝又新旦。豹变岂敢期，鼠迹喜盈案。风欺梅影颓，雪压松梢乱。平生抱懒癖，常复忘栉盥。争先谢蹻捷，退步希迂缓。羞涩愧空囊，充箧谁朽贯。激烈丈夫勇，睥睨儿女懦。与俗多参商，处世忘冰炭。庐山胜终南，招隐何须馆。冬尽剩余寒，春早得轻暖。乐圣一衔杯，对影忽成粲。"}