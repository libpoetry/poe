{"id":"515531","title":"太白骑鲸图","dynasty":"明","author":"程敏政","text":"长庚何罪谪九天，堕地亦作人中仙。吐词如神醉不死，江山落魄惊无前。采石矶头弄明月，醉眼浑疑烂银阙。翻身却入冯夷宫，铁网珊瑚任攀揭。阳侯知此太白精，奉归帝所无留行。青冥风露九万里，掉尾独跨横山鲸。花鸟纷纷渺尘海，千古骚人忆丰采。画图想像知有无，赢得旁观小儿骇。"}