{"id":"749002","title":"自沪州东归","dynasty":"清","author":"黎兆勋","text":"岷山远夹双江流，奇秀直到江阳收。岂无扁舟溯江上，凌云载酒思一游。治平寺中塔铃语，风雨夜合南山头。闭门一月病难出，更有人事催归舟。思奇好异要有数，天不假汝空强求。吾生去留缘作主，不必水有蛟龙山有虎。故园得归姑早归，莫恋寒镫卧秋雨。舟人鸣钲呼晓发，汉嘉西望重云结。空江濛濛鸡一鸣，好在峨眉半轮月。"}