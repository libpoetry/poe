{"id":"275898","title":"东风第一枝·癸亥元旦喜雪次蕊渊二姊韵","dynasty":"清代","author":"李佩金","text":"门掩梨花，庭飞蝶粉，素彩莹窗凝素。银装十二阑干，喜逗烟光媚妩。东风弄影，见吹起、半帘香雾。试麋丸、砚冻微烘，也效谢家吟絮。细展诵、云蓝佳句。正乱撒、瑶花催赋。歌裁白纻轻翻，曲按羽衣低舞。漫揎罗袖，拨炉火、重添檀炷。眩双眸、万顷璚田，春在空香深处。"}