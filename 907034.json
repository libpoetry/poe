{"id":"907034","title":"泛舟潏水君俞用韩泛南溪韵作诗三首遂和 其二","dynasty":"宋","author":"李复","text":"溪水秋更清，天晴好行舟。叩舷发吴歌，荡漾无时休。朝戏朱坡下，暮宿青岭头。胜事或有得，随意终日留。往年思此乐，屡叹来无由。今我方求田，意欲营东畴。兹计傥能就，遂免卒岁忧。身随鸥泛泛，心逐鱼悠悠。南舍与北邻，杖策步可投。更祈旸雨时，禾稌常有秋。"}