{"id":"666649","title":"庚辰八月谢病南归奉寄王浚川先生三十韵","dynasty":"明","author":"薛蕙","text":"圣代弘文运，词臣作颂年。声明增润色，藻翰郁联翩。侧席思今上，登朝集众贤。儒林卑汉武，雅道复周宣。后进争谈艺，诸公早并肩。风骚各自命，碑版竟谁传。王子吾师表，名家尔最先。过都惊汗血，切玉辨龙泉。西掖初迁谪，南台再弃捐。才高无汲引，数厄有屯邅。流寓沿荒徼，栖迟遍冗员。山城盈瘴疠，海郡匝云烟。寝息防多恙，行吟苦未便。湘累愁泽畔，康乐倦瀛壖。履信曾非慊，阽危幸已全。梁园归仓卒，蜀道去寅缘。雅兴应难辍，新诗定可怜。铜梁输险绝，锦水夺清妍。岐路弥云阻，音徽日眇然。使车劳促遽，郎署困沈绵。时俗知音少，平生激赏偏。素心乖报国，生事拟求田。默默辞燕阙，悠悠望剑川。黄金遗骏骨，绿绮绝哀弦。薄宦情殊倦，閒居病稍痊。风尘俱摆落，岩壑每周旋。采药临蓬渚，藏书入洞天。珠林搴的皪，丹液漱潺湲。遥忆峨嵋曲，长歌凤鸟篇。何当解缨绂，萧洒共寻仙。"}