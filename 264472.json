{"id":"264472","title":"散原先生挽词","dynasty":"现代","author":"王易","text":"国命舟断樯，大道舆脱辐。天复不憖遗，祸也福焉伏。瘣木疾无枝，高厚乃蹐局。槃槃盖世翁，危城寄风烛。万恨丛颓龄，一暝绝漓俗。了知帝乡安，宁期世人哭。盲风卷海来，鲸鲵试馋喙。巍巍黄金台，弥天触膻秽。独醒已堪伤，何况际魑魅。朝衣坐涂炭，休论伯夷隘。被发悲民沦，同仇敌王忾。正气塞苍冥，堂堂故常在。燕实杀王蠍，汉亦夭龚生。苦节不可贞，为善非近名。翁生值叔季，泪眼对榛荆。垂老当明夷，坐阅沧海横。冥飞避尘污，有诗皆变声。世誉齐谢客，岂谓知渊明。辟儒亦能文，濡笔觊暮夜。诞士多好吟，媚世摘嫣姹。繄翁慎衮钺，直道无假借。不畏君实知，讵知老叉骂。千篇继涪皤，灵襟融造化。下视名利徒，奚啻王与霸。兵尘方障日，劫火愁焚林。哀哉涓蜀梁，善畏蔽其心。脱命还旧乡，震耳传正衾。仰天一掬泪，忍遽成悲吟。瓣香念平生，片语意千寻。操壶饮江海，腹满安知深。峥庐一角秋，匡山万重碧。清绝云与泉，翁久托心迹。人间此何世，禹甸乏安宅。望圹见皋巅，君子自兹息。篇籍垂修名，龙蛇岂为厄。余情信郁陶，翁寿固金石。"}