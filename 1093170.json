{"id":"1093170","title":"和仲至赠蹈中韵","dynasty":"宋","author":"韩淲","text":"人非不知我，知之欲何求。钱塘一都会，江湖水悠悠。岂无美少年，亦有杖白头。吾侪出入地，汎乎不系舟。急谋斗升尔，颜面那用羞。忆昔南渡来，衣冠几春秋。世道递升降，人物稀复稠。纡朱怀金者，信足乐辈俦。细思黏鱼竿，家山本田畴。朔风吹眼眵，触事风马牛。且如诗中仙，可以追逐不。"}