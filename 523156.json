{"id":"523156","title":"画竹行","dynasty":"明","author":"李梦阳","text":"鄢陵王孙称竹溪，手自栽竹堂东西。巳诧白昼雷雨入，遽使六月秋云低。王孙拈笔传竹神，不得乃忆能传人。黄筌异世与可灭，本朝颇数东吴真。一幅千金掷不惜，有时客来挂之壁。壁上阶前翠相射，风行琳琅戛摩仄，四座慄慄生寒色。陂陀沙屿意势远，洞庭木落潇湘晚。白云悠悠去不返，丛篁寂寞双妃怨。于乎画形难画心，黄陵鹧鸪啼至今。月不常盈日中昃，人生何必长悲吟。堂有佳宾膝有琴，美酒一酌还一斟。竹溪子，斟竹叶，歌竹枝，醉据玉案吹参差。左杯酹竹右画师，李乎孔乎吾则谁。更须名手画六逸，并画王孙逸为七。"}