{"id":"807717","title":"薄倖  舟次惠山再叠前韵","dynasty":"清","author":"陈维崧","text":"绿杨金线。记此地、经过百遍。曾蓦遇、水仙祠后，月里游船初转。凭几楞、腻粉阑干，水晶帘子桃花扇。正一色衫红，两行蛾绿，何处莺俦蝶眷。听檀板、孜孜拍，似唱到、小秦王慢。恰水烟一派，冲开笑语，鼓儿挝了人儿远。年光涛溅。也思量再觏，重来无奈心情换。寻春须早，莫待百花齐绽。"}