{"id":"1130150","title":"偈四首","dynasty":"宋","author":"释鼎需","text":"便请从东过西，不妨水云自若。如其稍涉迟回，直是一槌粉碎。懒翁懒中懒，最懒懒说禅。亦不重自己，亦不重先贤。又谁管你地，又谁管你天。物外翛然无个事，日上三竿犹更眠。心如皎月连天照，性似寒潭彻底清。无价夜光人不识，梦中虚度几千春。十四十五，明明已露。更问如何，西天此土。"}