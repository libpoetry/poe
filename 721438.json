{"id":"721438","title":"哭王础尘十首","dynasty":"明末清初","author":"陈恭尹","text":"素车相送粤江边，生死论交二十年。牛斗之间光尚在，如何埋得向黄泉。武昌江上覆舟时，天道悠悠莫可知。总是人间不成事，廿年重活更何为。金台建业两纷纷，麦秀成歌昔所闻。欲望龙髯无处所，东西南北且为云。献策曾承相国知，三加亲为结冠緌。痛来礼数从兹绝，不独西台恸哭时。长将行迹寄天涯，三十鳏居不自嗟。客有问君君大笑，丈夫无国更何家。高行唯与古为徒，戆直常师汲大夫。身后有人思苦口，当时来毁更来谀。天才敏妙不烦思，斗酒青莲信有之。犹记小斋新柳发，三更和尽百篇诗。十行一目古谁如，强记宁惟七箧书。一盏青灯人白发，病中犹不负居诸。眉须如画发高吟，至理清言尽德音。忆雪楼前风雨后，广陵一曲绝于今。才了先人土一抔，便思终老向炎洲。骨肉即今还父母，衣冠长此葬罗浮。"}