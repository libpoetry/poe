{"id":"854088","title":"郑佥判取苏黄门图史园囿文章鼓吹之语为韵见贻辄复赓载 其五","dynasty":"宋","author":"方岳","text":"往年郑子真，口语挂吏文。宁知世间事，变化纷如云。有司出纳吝，但守吾见闻。参互漏一钱，怒气欲嚼龈。鞭笞敢谁何，竟取众犬狺。大官饱溪壑，此特其毫分。奋髯一轩渠，要亦何足云。人言老先生，膏以明自焚。归来北窗底，寸田得锄耘。诸公直汲黯，羔雁当成群。乃肯巾柴车，林壑伴野麇。相从亦何乐，赖有中书君。"}