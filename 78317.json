{"id":"78317","title":"云门过何山","dynasty":"宋代","author":"陆游","text":"漠漠稻满陂，蒙蒙雨沾衣。林花落更新，溪鸟止复飞。我作山中行，十日未拟归。思酒过野店，念茶叩僧扉，眠枕松下石，适意无诃讥。心广体自舒，泰然不肉肥。念昔在官涂，万事与愿违；逢人无一欣，对食或累欷。低回三十年，竟不饱蕨薇。空将书五车，自诳腹十围。余日犹几何，可复贪尘鞿？剩拾柏子香，闭门观昨非。"}