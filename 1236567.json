{"id":"1236567","title":"北山口号","dynasty":"元","author":"周霆震","text":"蕲黄连结蔡州城，风靡江东莫敢膺。千里南来今送死，天知忠节在庐陵。过江云起剑锋驰，捕取红巾血作池。后日庐陵收野史，水东第一赛男儿。城门书开车马喧，人行呵道竞摩肩。军兴那得廷如水，监郡从来不爱钱。莫道逝川波自平，莫道凫鹥元不惊。白发营门二千石，几回霜月送鞭声。天岳东回纳赣川，山峰断处是青天。螺湖桥下清流水，留向槎滩送战船。林郭扬旗激箭锋，江城吹角气如虹。义山云雾西昌月，一片丹心两地同。"}