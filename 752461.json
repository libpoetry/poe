{"id":"752461","title":"山海关旅次送别王翕丈","dynasty":"清","author":"王存","text":"孤云逐南风，六月出辽海。登临旅情换，俯仰人事改。江城寒雨别，捧手忽三载。兹来已行乐，逭暑赚清快。楸枰困而学，笔舌文无害。何期畏简书，虚用涉涛濑。五日遂分携，莫罄胸磊磈。苟活忍须臾，既往孰追悔。两仪方汹汹，谁能理功罪。先生还野服，日与金石对。贱子坠坑埳，将老倚市卖。何方觅二顷，解脱得自在。寻诗撰邛杖，湖船听欸乃。"}