{"id":"737540","title":"泊陈家湾睹山石奇秀迟客舟同登不至日暝独游未穷其胜","dynasty":"清","author":"黎志远","text":"殷殷红树村，漫漫白沙堰。深丛切秋禽，修竹翳长阪。奇境在幽遐，神工启关楗。泛滟鲸波摇，跳跃龙游宛。玲珑变绳墨，叠皱若违反。兰舟不即来，临渊奚缱绻。薄暮迟客心，篷窗聊息偃。侵宵杖策行，焉得穷其阃。云寒月色深，渔静江光远。嗟予事行役，徒尔登眺晚。"}