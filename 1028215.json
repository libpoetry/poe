{"id":"1028215","title":"谢文思许尚之石函广陵散谱","dynasty":"宋","author":"楼钥","text":"叔夜千载人，生也当晋魏。君卑臣寖强，骎骎司马氏。幽愤无所泄，舒写向桐梓。慢商与宫同，惨痛声足备。规模既弘阔，音节分巨细。拨剌洎全扶，他曲安有是。昌黎赠颖师，必为此曲制。昵昵变轩昂，悲壮见英气。形容泛丝声，云絮无根蒂。孤凤出喧啾，或失千丈势。谓此琵琶诗，欧苏俱过矣。余生无他好，嗜此如嗜芰。清弹五十年，良夜或无寐。向时几似之，激烈至流涕。素考韩皋言，神授托奇诡。别姊取韩相，多用聂政事。近读清真序，始知石函秘。贤哉许阿讷，自言家有此。文君昔宝藏，人亡琴亦废。荷君重然诺，写谱远相寄。按拍三十六，大同小有异。此即名止息，八拍信为赘。君远未能来，我老从此逝。何当为君弹，更穷不尽意。"}