{"id":"345799","title":"哨遍·春情和东坡韵","dynasty":"清代","author":"彭孙遹","text":"拾翠年时，踏青节候，芳草纷铺地。弄阴晴，景色遍园林，屈指到清明天气。小池边，紫燕欲寻新垒。红襟对掠桃花水。正山杏笼烟，海棠经雨，秾艳天然无比。映高楼何处绿杨枝，又搓得鹅黄千尺丝。总酿就、迷花病酒，怀人几般滋味。素手好同携，郁金屏外朱栏里。欲诉绸缪，鹦鹉生憎忒伶俐。看弱不胜衣，柔如无骨，仙裾怕逐东风起。墨染乌阑，袖沾红唾，脉脉春愁无际。渐画烛烧残繁英飞。坠似绮丛蛱蝶向花低。忙不了、窃香私意。任取粉销春老，一梦消身世。蓬莱水浅，沧海尘扬，毕竟此情难已。九天莺鹤倘相招，为报人生行乐耳。"}