{"id":"1186484","title":"登玉山诸峰偶至悟真寺","dynasty":"唐","author":"钱起","text":"郭南云水佳，讼简野情发。紫芝每相引，黄绶不能緤。稍入石门幽，始知灵境绝。冥搜未寸晷，仙径俄九折。蟠木盖石梁，崩岸露云穴。数峰拔昆崙，秀色与空澈。玉气交晴虹，桂花留曙月。半岩采珉者，一点如片雪。真赏无前程，奇观宁暂辍。更闻东林磬，可听不可说。兴中寻觉化，寂尔诸象灭。"}