{"id":"421738","title":"秋日游陶然亭，怅然有感","dynasty":"近现代","author":"连横","text":"凌晨忽不乐，散发走荒郊。鸱鸮鸣在树，磔磔语声嚣。前村断炊火，瘦狗肆咆哮。行行二三里，重上城南坳。天地既惨澹，悲风生白茅。鬼气森迫人，燐火战相交。当时葬花冢，桃李纷飘摇。美人化为厉，碧血犹未消。茫茫大劫愁，短歌亦无聊。安能酹杯酒，一醉及明朝？大盗窃国柄，小盗乱市朝。群盗争杀人，磨刀迫中宵。京师首恶地，车盖盛官僚。朝登新华门，夕入胡同窑。行人争避道，的的马蹄骄。欢乐不可再，悲苦来迢迢。安能酹杯酒，一醉及明朝？赵燕多奇士，悲歌夜相邀。美人艳颜色，挟瑟弹六么。一弹使君愁，再弹使君呺；三弹泪如绠，四座惨不骄。荆轲今不作，易水风萧萧。酒徒亦零落，筑声久寂寥。虓虓武士道，重把国魂招。安能酹杯酒，一醉及明朝？我生多丧乱，抗志凌云霄。提剑来大陆，流血购自繇。文章遭鬼击，百怪乱呼呶。穷时恣登眺，揽古歌风谣。芦花惨作雪，白日没昭昭。安能酹杯酒，一醉及明朝？"}