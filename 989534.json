{"id":"989534","title":"反招隐","dynasty":"宋","author":"曹勋","text":"骅骝天下骏，所制在服箱。苏秦天下辩，所失恋冠裳。达人贵自重，出处保龙光。山花丽云锦，鸟语调丝簧。清泉激鸣琴，掩抑合宫商。芝朮胜粱肉，兰菊有馀芳。白云结山友，来往俱相忘。世路甚溪谷，簪笏诚羁缰。人心若丘山，咫尺不可量。猿鹤熟可驯，人熟不可防。留侯从赤松，范蠡辞越王。二子保令终，避世容何伤。王孙促归轸，吾徒方退藏。"}