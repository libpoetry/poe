{"id":"1240287","title":"送李顺文","dynasty":"元末明初","author":"李延兴","text":"维齐古青州，其地山水秀。尝遭国大祲，夹辅犹腋肘。宅土称上腴，财赋等浙右。奇阃久乃隳，完城失封守。妖盗起潢池，跳梁裒林棷。白昼烧通衢，戎马相践蹂。屋化飞尘灰，莽莽草木茂。往年大姓家，存者无八九。兵兴岁无虚，穑事废南亩。纷驰赤白囊，烈勋径何有。上贻国之忧，轸念夜达昼。简师行天诛，岌岌不敢后。秦中出精甲，长道屈群丑。言言七十城，易若摧瓦缶。大野熄烽烟，多士释介胄。两河关梁通，中原绝纷纠。行者如蚁旋，居者如辐凑。济南李徵君，累年文献旧。躬耕食其力，园田如错绣。自经丧乱来，避地东西走。草食面削瓜，布絮体盈垢。先师有遗文，一一付君手。万死逃一生，收藏免脱漏。吾尝观其书，篇章灿琼玖。读之京华馆，霜月动虚牖。寻将刻枣梓，上俪钟鼎寿。古称贤弟子，君乎实无负。始予未相识，闻誉则已久。昨枉过山斋，衡扉竹外候。吐饭欣接之，笑语忘辰酉。论议悉超绝，白日云雾剖。读书不窥园，焚膏在研究。巢由尚羊裘，禄仕不挂口。譬之天马驹，不肯恋栈豆。裹粮出都门，归期迫夏首。春容耀桃李，川色润栲杻。太行入青云，千峰淡如帚。黄河浪卷天，风雨怒蛟吼。路经百战场，青苔白骨朽。抵家拜邱坟，狐狸上荒阜。俯仰成古今，野哭杂山溜。莫伤门祚衰，晚节当大就。立言绍前修，蚤夜猎文囿。为国植英才，民俗尽归厚。我家汉水上，昔别齿尚幼。艰危十馀年，骨肉知在否。君归我何如，涕泗满衣袖。执手河之干，临风一觞酒。人生会合难，岂不怀亲友。相期保令名，良时不可久。"}