{"id":"176737","title":"由京买航还武康夜泊中途因醉晓还邑中摭实有","dynasty":"宋代","author":"董嗣杲","text":"上船且偃卧，月出揽衣起。周览郊原旷，肆毒暑未已。河汉水色净，身寄图画里。幽情苦跋涉，未克安所止。忆荡西湖舟，白莲弄清泚。歌声透夜响，钜丽瀛蓬比。景绝四无人，风摇六桥水。今如梦中觉，乍离官河觜。板桥馀店灯，酒旗三尺纸。狂来发兴深，野航暂时舣。崖凉胜埋篷，独信桥阑倚。倏然想归程，便迟二十里。醉眼忘离津，风顺差可喜。入邑日已高，不掩罍之耻。因感孤生浮，若此能几耳。"}