{"id":"182823","title":"琼花画轴·我欲游广陵","dynasty":"宋代","author":"孔武仲","text":"我欲游广陵，江湖浩难涉。喜有琼花枝，相随在巾箧。北人初不识，谓是玉蝴蝶。天妃绝世艳，乃以方妓妾。古祠惟一株，他种不欲接。春风乱百草，红紫门纷煜。皓然姑射姿，岂少朱粉颊。铁干已峥嵘，云朵正稠叠。书林日清闲，万虑坐收摄。悠然对妙笔，颇与幽兴惬。彷佛未易得，吟思舌徒嗫。"}