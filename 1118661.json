{"id":"1118661","title":"书悲二首","dynasty":"宋","author":"陆游","text":"今日我复悲，坚卧脚踏壁。古来共一死，何至尔寂寂。秋风两京道，上有胡马迹。和戎壮士废，忧国清泪滴。关河入指顾，忠义勇推激。常恐埋山丘，不得委锋镝。立功老无期，建议贱非职。赖有墨成池，淋漓豁胸臆。丈夫孰能穷，吐气成虹霓。酿酒东海乾，累曲南山齐。平生搴旗手，头白归扶犁。谁知蓬窗梦，中有铁马嘶。何当受诏出，函谷封丸泥。筑城天山北，开府萧关西。万里扫尘烟，三边无鼓鼙。此意恐不遂，月明号荒鸡。"}