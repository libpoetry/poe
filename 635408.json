{"id":"635408","title":"马将军杨恭人寿诗","dynasty":"明","author":"成鹫","text":"生子当如马伏波，天南铜柱高嵯峨。文章迈伦功盖世，显扬事业应如何。古来将相多崛起，风云应运良有以。山川岳渎钟瑰奇，城则陶城水文水。水清蚌腹珠夜光，男儿七尺眉最良。中原射策推第一，云州建节鹰初扬。此身许国还将母，征衣取作斑衣舞。当宁论功及所生，黄麻墨敕传天语。天语煌煌出綍纶，华堂画锦何缤纷。兰孙高折一枝桂，雏凤还生五色文。东南多垒须仁将，我公久贮苍生望。棨戟遥临瘴海边，瞻云陟屺增惆怅。临行受命曾书绅，忠孝大义何谆谆。矢心矢志报明主，孺慕难忘白发人。人生有子万事足，含饴弄孙增百福。孟母宅边佳气多，南人岭外欢声祝。棘门有客曳长裾，将军知我狂接舆。高歌一曲望风拜，礼虽不足心有馀。殷勤报语登坛客，云台为尔虚前席。翟茀不来长倚门，翘首云鹏振双翼。"}