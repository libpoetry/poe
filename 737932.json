{"id":"737932","title":"秋夜步月至弥伽居士强恕斋话旧得十六韵限夜字","dynasty":"清","author":"钱陈群","text":"不寝忽抛枕，月色况投罅。呼儿手筇枝，召厮导镫杷。仰见河鼓明，云光净如砑。虫语方欲稀，市声犹未罢。踏月思访幽，过桥仍命驾。打门应苍头，主人出相迓。由来意外逢，熟识翻成乍。婢醒点茶来，妇起从楼下。数钱问邻酤，陈果当厨炙。忆子未二十，同业逻水舍。往复讨陈编，无冬亦无夏。谈谐每竟夕，似儿嗥不嗄。转瞬五十年，迅逝同一跨。古人云秉烛，此义不予诈。诗成且归去，病老正多暇。傥许数过从，街静何曾夜。"}