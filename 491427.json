{"id":"491427","title":"青萝山房诗为金华宋先生赋","dynasty":"明","author":"刘崧","text":"我有尘外想，长悬山水间。昨逢金华客，因问青萝山。青萝几千仞，翠色净如洗。江上见数峰，分明紫霞里。缅慕宋夫子，高栖在丘樊。扣舷沿桂溆，翻帙上松门。幽寻聆涧淙，静坐看庭绿。著书三径荒，饮水一瓢足。昔在山中住，声名天下闻。一朝被徵起，长笑下秋云。官联玉堂署，诏入金銮殿。元史公是非，雄文掞雷电。今年谢山县，稽礼移春官。并结芙蓉绶，仍餐苜蓿盘。翩翩霞上鸾，皎皎雪中鹤。振佩朝天衢，回车睇云壑。自从出山远，芳草满岩扃。弟子感时雨，里人瞻德星。岂无京华乐，秪念山房好。恒恐归来迟，青萝笑人老。仙岩勘灵笈，禹穴探古辞。此意在千载，世人安得知。"}