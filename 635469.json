{"id":"635469","title":"挽泽萌和尚七哀歌","dynasty":"明","author":"成鹫","text":"我所思兮在华亭，孤舟来往江波清。龙蛇混杂双眼明，车螯缩爪虾努睛。晚来钓得赤梢鲤，三界横身棹臂行。呜呼，一歌兮歌一唱，满船明月空惆怅。我所思兮在丹霞，开炉烹佛称作家。三岩高处天雨花，狸奴白牯眼着沙。长者峰前见宾主，石头路滑空波吒。呜呼，再歌兮歌再歇，海螺吹落千山月。我所思兮在栖贤，师王踞座五老前。百鸟衔花觐法筵，千峰流水归玉渊。一声长笑别三峡，丘壑无光山寂然。呜呼，三歌兮歌三叠，须臾便隔僧祗劫。我所思兮在海云，祖翁田地荒耕耘。象王归耕耕日曛，一期建立殊功勋。大除灯火日面佛，劝请住世徒殷勤。呜呼，四歌兮歌四愁，鸟啼双树声啾啾。我所思兮在怡山，欲去未到身先还。鼓山斫额非等閒，祖庭虚席遥瞻攀。半途息肩日西夕，清风早入仙霞关。呜呼，五歌兮歌五噫，只屦单提谁得知。大人大人生马驹，四蹄蹴踏无贤愚。不动鞭影先驰驱，羞与驽骀追步趋。房星掩曜天驷殒，渥洼接踵鸣天衢。呜呼，六歌兮歌六匝，疋练横空风飒飒。小人小人号顽牛，他家水草曾淹留。朝辞主人归故丘，晚来相见西溪头。横吹铁笛人何处，顾影惊心水自流。呜呼，七歌兮歌七哀，何时携手归乎来。"}