{"id":"704016","title":"食荠有感二首","dynasty":"明","author":"韩雍","text":"十月江南天未霜，蒙茸野荠满园荒。旋呼童子寻根摘，便付庖人入鼎尝。荐酒漫誇蒲笋懒，调羹殊胜韭芽香。居閒茹美皆君赐，补报无能感意长。宦辙驱驰二十霜，迁官今喜到南荒。消閒遂我吟诗兴，取乐留宾索酒尝。薇省漫言勋业减，金瓯谁覆姓名香。食前方丈成何用，不若贫家菜味长。"}