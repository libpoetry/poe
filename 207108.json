{"id":"207108","title":"孙祖佑解元世友堂","dynasty":"宋代","author":"叶适","text":"雀寻屋角穿，燕绕帘栊窥。共贺新宇就，生物欣有依。含德厚乃祖，义完嗟利隳。最怜常熟令，椟韫不尽施。温恭化群从，逊悌流深规。一丝必同袍，粒黍无异炊。感零天上露，润浃园中葵。鱼蟹虽芳鲜，不如此菜肥。凉风送佳音，桂林自生枝。借子赤霄羽，登君文石墀。朴斲吁已勤，砻密审所宜。谅为前峰近，长映客星垂。"}