{"id":"310959","title":"声声慢·饮海棠春，旧为藩垣五百梅花馆，许子莼方伯觞咏地也，今子莼下世久矣","dynasty":"现代","author":"邓潜","text":"红薇馆旧，碧草池荒，当年此地开藩。一寸沧桑，杯中照影谁看。题海棠香国，酒旂风、蝶去蜂还。閒行遍，剩梅花几树，泪溅铜仙。展尽黄图三辅，并颐和零落，还吊承宣。厮养才人，寻香一例朱兰。分曹旧日赌胜，忍重过丁卯桥边。聊同醉，问西川谁拜杜鹃。"}