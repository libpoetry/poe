{"id":"217437","title":"和运使陈学士游灵隐寺寓怀","dynasty":"宋代","author":"林逋","text":"山壑气相合，旦暮生秋阴。松门韵虚籁，铮若鸣瑶琴。举目群状动，倾耳百虑沉。按部既优游，时此振衣襟。泓澄冷泉色，写我清旷心。飘颻白猿声，答我雅正吟。经台复丹井，扪萝常遍临。鹤盖青霞映，玉趾苍苔侵。温颜煦槁木，真性驯幽禽。所以仁惠政，及物一一深。洒翰嶙峋壁，返驾旃檀林。回睨窣堵峰，天半千万寻。"}