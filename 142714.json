{"id":"142714","title":"参政李公以勤谨和缓励后学江宪益以公廉忠信","dynasty":"宋代","author":"洪咨夔","text":"百一聚一车，百行根一诚。反身物皆备，动与诚俱行。勤如毂下转，谨如轼前横。和缓以将之，辔舞锡鸾鸣。廉者慾之轸，公者事之衡。更当主忠信，轴正箱自平。是理谁独无，旦昼昏其明。不诚故无物，器窳辙易倾。公材如大车，致远不计程。八物攻且良，悉由一诚生。玉节天西南，三峨轧峥嵘。志虽屈乎位，身已荣於名。绍兴博士翁，四十辞簪缨。庆锺侍御史，勇与雷霆争。清风激百世，须公亢家声。挟此八字箴，东归侍延英。"}