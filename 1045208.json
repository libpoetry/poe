{"id":"1045208","title":"三月三日作","dynasty":"宋","author":"徐积","text":"今朝乃是三月三，三分春色二分去。一分春色能几多，吟翁老病无如何。却思翁在秦中时，年少爱游山与溪。其时人物如神仙，手携酒榼擎花枝。人不惜钱似痴騃，乞者与之见者买。人人俱著好衣裳，处处纷纷成五采。山上山前闹如市，人半归时城欲闭。西溪最是柏坡头，人家占却无閒地。更有几处入城早，清明上巳踏芳草。若无疾病与死亡，人家大抵无烦恼。"}