{"id":"536435","title":"拟古七十首 其五十 吴记室均春怨","dynasty":"明","author":"王世贞","text":"悠悠仓庚语，唤此帘栊曙。万象欣遇新，贱妾不改故。买愁榆荚钱，粘恨随杨絮。草信忘忧难，花疑合欢误。百种枕上心，千条梦中路。眼波写欲竭，眉峰解还聚。昨者玉关书，更移金河戍。玄冥彼方辞，青阳兹已暮。但睹朱成碧，未解鬒变素。对影欲有陈，冥然不相顾。"}