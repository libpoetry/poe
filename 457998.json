{"id":"457998","title":"予辞故乡网唐风宋韵版主，诸友惜别相送，作诗甚众，予览而感之，感而愧之，赋此聊以为答","dynasty":"当代","author":"卢青山","text":"网上漂流客，足迹与时迈；譬若风中英，既过无馀爱。不谓偶迟留，故乡宛然在。为我构一居，聊复避雨晒。地僻唯蓬蒿，柴门及肩矮。行者亦何意，剥琢声三再。跣足趋而前，椅几略扫洒；接言各相欢，辩议超风快。俊彦延延来，吴越与燕代；室小虽蜗居，颇能聚四海。圣代培新苗，扬锄斫腐败；吾侪诚孑遗，幸存已自怪；况复把臂游，砥砺樊笼外。此乐洵足珍，嗟予老而怠。侍茶陪进退，手疲足欲崴。诸友幸悯怜，代予还此债。赠予葛藤筇，嬉游无拘碍。游游何所之，网络江湖大。本为飘泊人，安有畦畛界。时复还故乡，倚门张耳盖；侧听诸贤声，枯衷得灌溉。此别犹未别，形颓心未坏；诸友何欢悲，迁化本常态。"}