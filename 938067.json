{"id":"938067","title":"中秋不见月","dynasty":"宋","author":"陈与义","text":"去年中秋端正月，照我沾襟万条血。姮娥留笑待今年，净洗金觥对银阙。高唐妒妇心不闲，招得封姨同作难。岂惟恨满月宫里，肠断西山吴綵鸾。却疑周生怀月去，待到三更黑如故。人间今乏赵知微，无复清游继天柱。南枝乌鹊不敢哗，倚杖三叹风枝斜。明年强健更相约，会见林间金背蟆。"}