{"id":"813545","title":"望江南六首","dynasty":"清","author":"李慈铭","text":"清明忆，老屋傍霞川。十里酒香村店笛，半城花影估人船。水阁枕书眠。清明忆，晴日跨湖桥。堰下田家分翠麦，柳边亭子上红箫。到处好停桡。清明忆，风景最湖塘。新水暖香浮笋市，乱山晴翠落鱼床。斜日酒旗黄。清明忆，小隐在柯山。豆荚湾头携榼度，桃花水口抱琴还。暂伴鹭鸶闲。清明忆，谢墅步头船。翠管银罂杨柳海，画帘团扇丽人天。花压锦帆偏。清明忆，来往鉴湖中。笠影轻衫红杏雨，茶烟小艇绿蘋风。回首恁匆匆。"}