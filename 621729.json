{"id":"621729","title":"三十日立夏","dynasty":"明","author":"郭之奇","text":"春力不夏胜，夏力不春淩。荐夏于天后，与春遂同升。馀此一日位，授受何绳绳。得序悠然退，自奉反无凭。所立将为嗣，责卸非其称。相彼朱明质，宣严日以承。遂使氤氲泽，转见解阜能。成兹作讹职，而得东南朋。长物者夏功，于春本无矜。得人者春德，于夏亦无增。平开任让局，不第水火乘。时情怀知己，真如有待兴。迈往虽冲赫，炎光不遽蒸。竭代终何见，乍从永昼徵。长羸效厥司，南薰日腾腾。始信转候力，俄遣惊时膺。错行视兹节，感变获其恒。"}