{"id":"517041","title":"追赋陆烈妇歌","dynasty":"明","author":"龚诩","text":"陆家有子贱且贫，一生家住琴川滨。唯能击鼓与吹笛，更无馀策堪资身。其妻本是田家女，目不知书心却古。蓬头垢面破衣裳，乐与夫君共甘苦。夫君卧病忽经年，瓶无粒粟囊无钱。晨昏何以给饘粥，一饱十饥诚可怜。眼中骨肉犹行路，况彼乡邻肯相顾。徬徨悽楚只天知，嘿嘿更无人可诉。一朝乞得斗升归，济急庶以全烧眉。不道抵家日将暮，夫命已逐残云飞。躄地号天几绝气，祭毕随将死相继。谁知村落妇人心，有此堂堂真节义。老夫闻此十馀年，每叹丈夫多不如。芳名未免久湮没，春秋大笔何人书。君不见豪儿剥民恣封殖，输谷公门仅千石。如何反得义民名，华表旌门炫金璧。"}