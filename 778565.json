{"id":"778565","title":"沁园春  题孙坦夫想想园二首 其一","dynasty":"清","author":"宋琬","text":"达者庄生，寓言十九，天地蘧庐。叹世人劳攘，求田问舍，经营惨澹，种柳栽蒲。金谷豪奢，平泉佳胜，鱼鸟楼台总画图。今安在，见雕梁去燕，寒树啼乌。先生晚狎樵渔。早悟却浮生是梦欤。看朱甍画栋，都成泡影，丹邱碧海，随处吾庐。结构徒工，后人诮拙，千顷何须觅木奴。非非想，向羲皇高卧，彭羡为徒。"}