{"id":"380161","title":"台城路·秋夜不寐，有怀昔游，叠前韵","dynasty":"清代","author":"赵我佩","text":"玉笙吹彻无眠夜，桐阴半阶烟暝。鬓亸云松，眉弯月瘦，坐看烛花红凝。银涛万顷。正帘卷秋河，倚妆人靓。目断青鸾，星桥水冱碧空静。菱塘曾记泛艇。一肩荷露重，凉坠钗影。艳谱乌丝，香浮翠盏，绣槛宵来闲凭。鸥盟未冷。奈赢得清愁，幻成新病。梵磬圆催，甚时尘梦醒。"}