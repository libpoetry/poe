{"id":"1114056","title":"辞免不允蒙恩遣中使降赐趣行不获已受命二首","dynasty":"宋","author":"李纲","text":"圣主隆恩雨露颁，特迂星使下天关。自嗟犬马虽衰疾，敢避朝廷正急难。龚遂有心安渤海，谢安无计恋东山。中原恢复吾何敢，且与君王镇百蛮。频年巨盗据荆湖，自是廷臣计画迂。虎兕傥令随指扰，疮痍可使即时苏。上流自昔多雄镇，内静方能备外虞。子贱只忧还掣肘，文侯解信乐羊无。"}