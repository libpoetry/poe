{"id":"1237424","title":"金华北山纪游八首 灵源","dynasty":"元","author":"黄溍","text":"偶为山中游，远过云关宿。苍灯闪初夜，雨气蒸深屋。时闻清梵音，窈眇松林曲。迢迢上方界，水木翳清景。山深不可留，日暮衣裳冷。凄其怀昔游，百岁嗟俄顷。仙山高不极，万古积苍翠。清兴薄暮移，遗迹洞天秘。岩阿春寂寥，群仙勿予迟。披榛度空荒，突兀崖寺古。幽花杂红白，老屋亚云雨。前瞻石径微，咫尺不得取。下山复上山，蹑屩行沮洳。宿云冒长岭，旭日映高树。山僧亦何为，独向城闉去。潘公古达人，陈迹閟丘壑。草生春昼长，鸟啼岩花落。神交千载上，未敢付冥漠。行行指木末，路逐飞云上。时登巨石憩，共听春泉响。寻源竟莫穷，即事成幽赏。暮投招提境，明发首归路。举头望山椒，遥认经行处。重重岩壑间，苍然正烟雾。"}