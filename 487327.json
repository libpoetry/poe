{"id":"487327","title":"寓龙池庵日显师以风雅相质赠此以广其志","dynasty":"明","author":"成鹫","text":"读书万卷无一得，寻行数墨知何益。丈夫耻做文字禅，怕与时人号诗伯。不见黄梅舂米卢，胸中一字全不识。腰间石烂骨皮穿，倩人夜半书廊壁。祖翁田地坦坦平，儿孙莫更栽荆棘。我在罗浮古洞来，蒲团坐老青山色。焚尽诗书始出门，门前大道如弦直。南行取路过龙池，龙池之水清且碧。春风菡萏次第花，赤梢鲤鱼长八尺。眼中明月夺鲸鲵，夜光照见池头客。相逢知我老诗僧，舍却摩尼问沙砾。笑倾栲栳掷还君，莫昧圆明缀衣祴。捩转前车戒后车，少壮及时须努力。扑破奚囊未了绿，斩断葛藤千七百。老僧拭目池上看，雨似盘倾雷霹雳。金鳞透网出重关，方笑蠹鱼心眼窄。"}