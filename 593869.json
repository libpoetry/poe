{"id":"593869","title":"唐人八马图引","dynasty":"明","author":"欧大任","text":"君不见左辅苑城三百里，青春细草茸茸紫。苑中汗血万骅骝，蹴踏腾骧竹批耳。白水云沉落日寒，长楸雪急西风起。唐之虎臣王毛仲，锦绣成群冠边鄙。骊山初幸事繁华，亦有蒲梢入内家。王花之骢照夜白，何似帝圉拳毛騧。当时受诏何人写，粉墨曹韩尽可誇。毫端飒爽动阊阖，绢素惨澹开风沙。四蹄雷电龙池出，独立赤墀异筋骨。汉庭惟数金秺侯，承恩奚但西京日。"}