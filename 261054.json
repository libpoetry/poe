{"id":"261054","title":"都门观别·买酒消閒愁","dynasty":"金朝","author":"刘昂","text":"买酒消閒愁，剪刀剪流水。閒愁不可消，流水无穷已。悠悠窗下断肠波，总是行人堕泪多。门外马嘶思远道，小嚬犹唱渭城歌。歌声未断征鞍发，望断垂杨人影灭。斜阳照影却归来，两地相望今夜月。阅人多矣主人翁，离别都归一笑中。陌上行人终不悟，年年杨柳怨春风。"}