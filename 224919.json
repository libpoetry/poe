{"id":"224919","title":"喜迁莺·伫立蘅皋暮","dynasty":"宋代","author":"晁端礼","text":"伫立蘅皋暮，冻云乍敛，霜飙微列。怅饮杯深，阳关声苦，愁见画船催发。夜来红泪烛，还解惜、王孙轻别。怅望处，乍金丝冷落，兰薰销歇。闻说。归兴切。华鬓未生，得意浓时节。画楫门开，斑衣追逐，晓日凤凰双阙。帝城春信早，随处有、江梅攀折。烂熳赏，也多应忘了，东堂风月。"}