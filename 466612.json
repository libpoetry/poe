{"id":"466612","title":"山居秋思","dynasty":"当代","author":"何永沂","text":"虫吟瀑唱月明楼，又道“天凉好个秋”。秃笔残笺思赋雅，青苔红树不知愁。蒙头欲避听鸿雁，拍手曾经笑白鸥。只向电波知国事，京都新点紫冠侯。落叶随风入木棂，客来纵酒说江青。寒蟾清吐容灯暗，社鼠刁横岂国宁。话到文攻心强静，重提破旧舌犹腥。浩茫秋思连天宇，高处谁怜一脊鸰。向晚登原步当车，夕阳西下路横斜。好凭足健寻幽境，但得心安是我家。铁笛一声催皓月，浮云几片蔽中华。秋来只道春将近，待赋新词《蝶恋花》。武江色冷近重阳，回首浮生粉墨场。北国惊看枫叶落，故园轻负菊花香。满城风雨消荣辱，一纬情怀任短长。今日渔翁曾有约，清宵钓月水中央。云舒云卷两由之，茅舍平居有所思。待晓幻迷庄蝶影，逢场懒画祖龙眉。百年抱负馀生恋，一点灵犀四海知。最是夜来相伴月，笑人未解唱红词。自幸开门可见山，多情相绕有烟鬟。秋高爽气无须买，日暮柴扉岂用关。偶遇晨霜铺路滑，常逢小鸟伴人还。萤窗廿载知何用？付与青峰绿水间。凄紧霜风酒渐醒，教人欲梦百花馨。不将身去投其好，只望诗成有性灵。淡淡情怀奔素月，茫茫心事寄飞星。深山居静常思动，击石清泉未稍停。金风相慰送冰轮，来照凡间此俗身。任是深山多绿意，也应无计避红尘。半生气短空馀骨，六载宵长苦待春。闻道因才封作九，灯前一笑读书人。"}