{"id":"53339","title":"蜀府命题所藏宣和瑞鹤图","dynasty":"明代","author":"普庵禅师","text":"宣和道君天帝子，降灵下作长生主。风流不混世间尘，清出冰壶湛秋宇。前身雅是太霄君，金编玉策多奇勋。感此仙禽四十翼，朝真东度三山云。低回不肯去，舞雪依端门。长鸣若有诉，飞声彻昆仑。是时道君振衣起，遥听鹤语通仙意。濡毫为写青田真，龙香更洒亲题字。朱顶凝丹砂，白羽吹霜袂。内府珍藏谁敢沽，大贝南金烂无比。想当政和年，善治谈老庄。遂令霞上仙，控鹤森翱翔。一朝中原成永诀，五国城高卧风雪。此时老鹤如可呼，便欲骑之上天阙。"}