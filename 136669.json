{"id":"136669","title":"画中众仙歌","dynasty":"宋代","author":"白玉蟾","text":"不与饮尽孙权酒，正欲画屏笔脱手。一点凝墨状生蝇，剔之不飞心始惊。献之兴来拈起笔，笔如解飞自钩掣。戏染松烟作牸牛，脱似偃角眠沙丘。萧贲深得鹤三昧，胸中不与造化碍。一幅素绢如片天，雪翎欲起凌苍烟。僧繇醉后齁齁睡，睡起濡墨作石块。擘山裂岩而拿云，或如伏虎如露拳。恺之画兰藏玉笥，开而视之已飞去。安得翠叶成寒丛，四景常使飘春风。闻道南齐宇文焕，精笔妙墨扫芦雁。低颈吸水昂颈飞，髣象荷枯沙瘦时。唐有处士吴道元，丹青之余多画猿。状出抱子落寒泉，又如弯弓绕树奔。季成画虎常作怒，鬼神不敢正眼觑。但见纸上生狰狞，开口解啸风悲鸣。叶公好龙故学画，不觉心孔开一罅。纸上笔画方似龙，风鬐浪鬣来争雄。韩干画马得滋味，霜蹄巧作追风势。可怜张口嘶无声，只惜风稜瘦骨成。江头细草为谁绿，只有风烟相管束。阮瞻收拾草精神，笔端与草私为春。画鱼古有康灵叔，掷头摆尾万鳞足。红鲿紫鲤成队行，跃碎琉璃跳上冰。仁老胸中有雪月，画出梅花更清绝。鲁直嗅之嫌无香，幻出江南烟水乡。张臻虚心而学竹，风雨潇潇生锦轴。风枝雨干欲化龙，不堪裁杖扶葛洪。钱觐画松扫烟雨，松梢鹤立飞不去。凌风傲雪冷几时，翠色不改常清奇。王维笔下多山水，千山万水一弹指。万顷玻瓈碧欲流，千层翡翠波上浮。有时画出几枯木，一片落霞间飞鹜。有时画出古涧泉，浪花滚滚人不闻。有时花落鸟啼处，正是千林俵秋雨。有时日暮鸦鸣时，烟际钟声催月迟。有时移却潇湘岸，移入洞庭彭蠡畔。有时掇过天台山，相对雁荡烟雨寒。古人去后无人学，学者往往得皮壳。鬼神却易狗马难，匠世未能窥一班。见君丹青与水墨，笔下剜出心中画。一发才精百发精，留取后世不死名。"}