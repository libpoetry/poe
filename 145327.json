{"id":"145327","title":"神树词·村西大树高入云","dynasty":"宋代","author":"释文珦","text":"村西大树高入云，树根作屋祠为神。村农四时常祭赛，但愿长幼无灾屯。更乞风雨皆调适，官不追呼无资贼。六畜蕃滋百谷成，报神之赐何终极。问农当年未生树，此树之神何所附。它时此树朽而仆，树神又向何方去。农笑吾言吾笑农，濁泾清渭终难同。"}