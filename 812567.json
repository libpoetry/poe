{"id":"812567","title":"明史杂咏四卷三李文正东阳","dynasty":"清","author":"严遂成","text":"经济虽然倚介夫，二公归去势终孤。横流都作抽帆计，画寝空悬负扆图。此狱可生宜善解，斯文将坠要潜扶。保全国体知多少，识得丹心一片无。摘谬求疵厌老成，可堪削籍到门生。卖文作活宁贪禄，以谥为忧尚爱名。显祸不婴杨伯起，成功终赖狄怀英。文襄被荐权珰毙，底用纷纷召外兵。"}