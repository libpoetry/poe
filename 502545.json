{"id":"502545","title":"题冯公夙家藏方壸神岳琼林图","dynasty":"明","author":"王恭","text":"吾爱方壶子，翩翩列仙流。咽津结龙虎，逍遥与天游。有时发仙秘，戏扫琼林秋。趋然粉墨外，坐使真华愁。兹峰表神岳，漫漫元气浮。祥飙转琪树，肃飒珊瑚钩。玄凤隐朝景，三花媚灵湫。伐毛紫霞里，濯足泉萝幽。黄金变绿髓，千岁栖蓬丘。世人哂丹汞，饭稻甘蜉蝣。披图有遐想，其将方外求。"}