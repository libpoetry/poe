{"id":"1131898","title":"汉炳丹山晚进知学以来尝于文字中敬识先生矣试吏赤水偶逢先生经由为龙多少驻行旆出三诗以贲之汉炳不揆荒拙勉继严韵","dynasty":"宋","author":"樊汉炳","text":"天仙下寓人间世，爱欲都忘只爱山。更向冯仙问陈迹，烟萝深处勇跻攀。此山胜处非人境，长有烟云拨不开。信是天公悭绝胜，晴曦端为使君来。披露已谐平日志，开云须信大贤能。只馀天道终堪倚，不问人间爱与憎。"}