{"id":"1006173","title":"念奴娇 咏雪","dynasty":"宋","author":"葛长庚","text":"广寒宫里，散天花、点点空中柳絮。是处楼台皆似玉，半夜风声不住。万里盐城，千家珠瓦，无认蓬莱处。但呼童、且去探梅花，攀那树。垂帘未敢掀开，狮儿初捏就，佳人偷觑。溪畔渔翁蓑又重，几点沙鸥无语。竹折庭前，松僵路畔，满目都如许。问要晴，更待积痕消，须无雨。"}