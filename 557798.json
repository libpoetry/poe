{"id":"557798","title":"哀李栾城辞","dynasty":"明","author":"张弼","text":"浩溔潏濊兮栾水扬波。黯惨蒙雾兮野雨流沙。萧瑟莽苍兮木无柯。漂摇旅寄兮居无家。噫嚱吁夫君兮胡陨魄于斯阿。亲昵何在兮环视维他。连蹇孱弱兮惟赢童之是。与幽沉转辗兮遂罹此。若羁栖翕忽兮英魂其何许。夙矫翼以方翔兮溯芳风而委羽。川激湍以东注兮弗盈科而奄沮。痛尔同气兮檗餐而茶茹。怅望闽邦兮逶迟崎峣。遄驾灵举兮峻山洪涛。仰叩彼苍兮彼不我昭。噫嚱吁夫君兮庶返故庐以逍遥。"}