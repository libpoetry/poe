{"id":"731829","title":"京口遇方尔止","dynasty":"清","author":"孙枝蔚","text":"去年赋诗平山下，今年饮酒铁瓮城。湖海飘零成二老，相逢渐觉少弟兄。君髯虽白气犹壮，楼上吟诗楼下惊。医学旁搜未肯已，六书辨论何其精。将访故人适闽粤，无钱买舟那得行。我有山田未归去，岁办租税借人耕。苦吟空满二千首，一字未可示公卿。已愁嫁女复婚男，梦中五岳徒峥嵘。昨日读君生女诗，香山东野同伤情。有儿失学亦堪虑，古来哀怨何时平。不如置此且痛饮，春风千树黄鹂鸣。万岁楼边雨初歇，坐对长江如练横。"}