{"id":"1108884","title":"春日五首","dynasty":"宋","author":"刘克庄","text":"眼边桃李过匆匆，镜里衰颜岂再红。久觉胃寒疏建焙，新因血热戒郫筒。步入西峰不见人，数声涧鸟自啼春。下山欲与唐碑语，先遣奴兵细拂尘。归到城门欲发更，马头惟有暮鸦迎。小窗了却观书课，几首残诗旋补成。老懒何心更出嬉，闭门终日读陶诗。湘南二月花如扫，恰似扶疏绕屋时。晓风细细雨斜斜，僝僽书生屋角花。想见水南僧寺里，一株落尽病山茶。"}