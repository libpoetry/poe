{"id":"788825","title":"如此江山 衡州重晤余梅村，作此奉赠，即送粤行","dynasty":"清","author":"周祖同","text":"廿年情事浑如梦，征鸿历历能语。岳倚襟边，洲迎阁外，分手数重烟树。重逢最苦，只赢得飘零青衫尘土。清怨分明，玉筝弹到十三柱。萧萧丝鬓千缕，向西风落叶，重感羁旅。断墨题词，残缣作画，莫写销魂南浦。罗浮翠羽，料此去寻春，未应迟暮。只恐今宵，断魂愁听雨。"}