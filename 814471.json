{"id":"814471","title":"又和嶰翁中秋感怀原韵二首","dynasty":"清","author":"林则徐","text":"三载羲娥下阪轮，炎州回首剧伤神。招魂一恸登临地，投老相看坎壈人。玉宇琼楼寒旧梦，冰天雪窖著闲身。麻姑若道东溟事，莫使重扬海上尘。雪月天山皎月光，边声惯唱听伊凉。孤村白酒愁无奈，隔院红裙乐未央。宦味思之真烂熟，诗情老去转猖狂。遐荒今得连床话，岂是青蝇吊仲翔。"}