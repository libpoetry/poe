{"id":"1095666","title":"西余庭犀合抱强半不下西湖刘寺双桂已厄于嘉定十二年打十方之初信夫主僧元粹之忍也余在北山作诗援之云翠华几度树边来手压芳枝内苑栽且看传灯金粟面小留残馥点苍苔两唐律赋西余吊刘寺云 其一","dynasty":"宋","author":"释居简","text":"亭亭领袖晚风光，吹尽西凉不尽香。勒麝兰薰回俗驾，动龙蛇影转回廊。老持素节芳仍洁，碎点苍苔绿衬黄。自把胡床低处著，高舂盘礴到斜阳。"}