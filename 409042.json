{"id":"409042","title":"灞桥","dynasty":"近现代","author":"严雁峰","text":"辚辚大车尘，从古飞不止。多少英雄人，头白长途里。灞桥云正寒，哀鴂夕阳市。慷慨问有唐，苍苍诸陵累。仰攀堕泪亭，俯涉销魂水。山鬼揶词场，浮云变声伎。柳条不忍春，为谁悴如此。东去望梁楚，电驰王侯轨。滑稽取黄金，肝胆知谁是。抚剑歧路伤，题柱丈夫起。家书千璠玙，伫目秋鸿俟。"}