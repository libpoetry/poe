{"id":"504955","title":"石塘旧隐歌为泰和萧文学赋","dynasty":"明","author":"乌斯道","text":"我闻石塘山水好，溪浸冰壶四山绕。上山回首望前山，更有三华似三岛。人家簇簇如桃源，不餐松柏身自仙。耕山百亩烧野火，凿池半顷通溪泉。君家有书常满屋，读尽还听子孙读。石塘帘捲隔溪云，前后清阴散松竹。每逢佳节酒筵开，只与邻翁相往来。昨日寻花入林去，今日采药缘山回。早语儿郎纳租税，莫召喧呼打门吏。年年如此不出山，遮莫渔郎引人至。"}