{"id":"701521","title":"九月与内姻兄弟登龙冈答梁应民二首","dynasty":"明","author":"黄佐","text":"龙冈亭榭倚岧峣，采采黄花不惮遥。陟岵看云移白日，长松高茑入丹霄。风回古寺千山叶，野阔寒江万里潮。曝背有怀还北望，可堪关塞正萧萧。江湖独卧逢人少，风日重阳发兴赊。碧海波光依帽落，白云山色抱檐斜。松萝正尔堪杯酒，蓬鬓何曾愧菊花。帝圃仙台休更问，笑看天地有烟霞。"}