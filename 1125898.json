{"id":"1125898","title":"舟次新林先寄府尹安中尚书用李白寄杨江宁韵二首","dynasty":"宋","author":"郭祥正","text":"金陵龙虎国，况与王谢期。挂帆须一往，愿借天风吹。昔解徐孺榻，别来劳梦思。钟峰当北户，浮玉出东池。柳青白下门，鹭栖琼树枝。但对樽中物，何嗟镜里丝。如闻紫泥诏，起公翊明时。霈为天下霖，一洗旱暵悲。请歌甘棠歌，翻作新林诗。休居尚蒙禄，愿赴兴龙期。况此孱病姿，感公久嘘吹。相望止百里，株坐徒倾思。呼僮刷鹤羽，驾言别清池。往将投新林，新林有高枝。仰听鸾凤音，轧轧如抽丝。穷阴欲雪天，燕雀无声时。接物伸妙理，运心广真悲。如何持一杯，要我百篇诗。"}