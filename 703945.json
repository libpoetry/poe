{"id":"703945","title":"狱中集古十六首　东岩同扉 其五","dynasty":"明","author":"韩邦奇","text":"感激平生意，此心谁见明。与君歌一曲，一半是秦声。狂风吹古月，肠断白杨声。寒雪梅中尽，空歌怀友生。燕臣昔恸哭，千载为悲辛。圣代复元古，如君何足珍。雁度秋色远，林光淡碧滋。长歌尽白日，不觉鬓成丝。郁悒独愁坐，烟萝欲暝时。秦云起岭树，及此有相思。献纳青云际，狂言非至公。何由返初服，美酒沽新丰。岁落众芳歇，秋来百草生。万重关塞断，慷慨泪沾缨。昔献长扬赋，风云四海生。遭逢圣明主，礼乐秀群英。潜虬隐尺水，海鸟知天风。霜鬓两边白，出门悲路穷。蹭蹬遭谗毁，空怀恋主情。贤人当重寄，或冀一人生。"}