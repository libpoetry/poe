{"id":"566192","title":"蔡子木过访兼惠赠言赋荅一首","dynasty":"明","author":"黄省曾","text":"经始岩栖日，中郎接俊贤。英姿家玉比，文藻国华先。朗思俱名理，清言各妙铨。意同开水镜，情契写山弦。抒轴推芳品，津梁拟上骞。人将明月觏，诗以穆风传。霞彩参谈席，春容入款筵。使轺回鲁岱，仙鹢驻吴天。雁远离琴外，川长别酒前。旗亭杨柳色，早已挂征烟。"}