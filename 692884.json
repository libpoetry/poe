{"id":"692884","title":"和紫阳先生韵八首","dynasty":"明","author":"杨爵","text":"省愆终未敢尤人，报国焉知己道真。肯向遭时存外慕，但须临难致吾身。拙猷未可轻寒士，迂恤曾何间小臣。莫谓幽圜同永夜，天王明鉴说如神。岁岁年年一罪人，戚怀未得了吾真。日供粝米堪糊口，夜展羊裘足掩身。塞上风霜寒将士，天涯桎梏老孤臣。总然不计生和死，触目纷纷也惨神。思量宜是犴中人，感动君王恐未真。十载每怀当世事，一躯何惜老来身。恩深愿作沟渠骨，罪重难为草莽臣。此日存心都莫道，好将余喘听明神。艰危还作囚系人，之死难忘一念真。长路奔寻吾旧处，满门哭送此残身。风高吹冷辽东帽，天远愁劳杞国臣。却忆范滂千古上，当年不祭狱中神。远寄新诗劳故人，为吾点点见情真。匡时乐道百年志，燕塞秦关万里深。绿水青山供逸士，朝云暮雨伴囚臣。眼前光景真如梦，一望天涯即损神。多难悠悠忆美人，美人心兴出天真。早梅白马山中兴，雪夜扁舟物外身。可少感怀抽逸思，空教流泪惜王臣。采苓若到首阳下，俯仰乾坤有鬼神。十年空拟白头人，浅劣原非见道真。祗有狂愚为世指，更无明哲以全身。动疏自可遭罗网，夙好徒劳惜谏臣。三木伴中思伐木，幽情转觉一伤神。自笑率由异古人，冥冥不解卷舒真。无劳强自营千虑，有补何妨死一身。用世总难轻涉世，良臣谁愿作忠臣。枉教昼旦空忧念，百代虚盈属鬼神。"}