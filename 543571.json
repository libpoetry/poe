{"id":"543571","title":"幔亭云气歌为督学滕公作","dynasty":"明","author":"胡应麟","text":"君不见武夷之峰高插天，幔亭玉女腾苍烟。层峦列嶂三十六，相传秦代巢真仙。狂风怒号沧海立，海水蹴日日欲没。峰头云雾长晦冥，青虬赤鲤当昼集。蓬莱东望若可招，贝阙珠宫浮巨鳌。纷纷群帝持绛节，扬雷激电朝丹霄。兹山形势实奇绝，紫气迢迢亘吴越。扶桑万丈渤澥低，齐州九点乾坤狭。溪流屈曲环清沙，绯桃夹岸蒸红霞。鸾鹤翱翔度空谷，猿猱寂历啼山家。危岩绝磴倚石壁，去天冉冉不盈尺。仰视列星河汉垂，下窥飞鸟松萝黑。药炉经窟多遐踪，苏门高步随韩终。霞光半落锦绣座，日色返射金银宫。仙居缥缈隔人世，环佩飘飖落云际。半夜天鸡绝顶鸣，清秋石马凌空系。杂花幽草何芊绵，松枝柏叶皆堪餐。洞前三女不相待，彷佛麻姑留翠鬟。祝融梁父空郁律，太乙终南自腾掷。遍观岂若兹山奇，寥泬清虚閟灵迹。真人度世三千秋，俯看人代如浮沤。朅来欲济生民困，拂衣长啸离丹丘。金书玉检秘空麓，鹤驭鸾骈罢驰逐。一朝乘蹻来东南，手挽江河障平陆。眼中轩冕如埃尘，葛洪王远时相闻。清梦常随岩际月，幽怀每逐洞中云。即今宇宙须真宰，拭目经纶横四海。漫劳黄帝访空同，暂借庚桑居畏垒。武夷山，何苍苍，真人下阊阖，草木无辉光。他时簪笏升岩廊，致君尧舜追虞唐。却驾白鹿还仙乡，天齐地久长无疆。"}