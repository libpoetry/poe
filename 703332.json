{"id":"703332","title":"喜彭退庵吏部典试粤东","dynasty":"明","author":"释今无","text":"凤翼龙鳞望重时，金门衔命载驱驰。几年抚字劳贤宰，万里重来慰去思。天上星光依斗极，阁中藜火动文螭。霓旌一去疑难见，却胜王乔玉舄移。紫电奔云队已空，多才谁得似山公。谩言董氏探三策，那复平舆閟二龙。百里好花遮县密，五云天路助文雄。恰逢览揆称觞日，共醉流霞紫气中。岭头风雪雁跹翩，归路皇华拥瑞烟。三载独悬霄汉眼，初冬今送故人船。沙边野鹤饥常早，手里阳春泽莫偏。若到禁庭回首处，上方明月对君圆。"}