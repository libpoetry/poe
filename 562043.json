{"id":"562043","title":"凤皇台怀古","dynasty":"明","author":"贝琼","text":"凤皇台前山色古，凤皇已去今平土。雕梦绣柱非昔时，月白连营宿貔虎。登高四顾何壮哉，金陵形胜自天开。酒星不见李太白，何人与倾三百杯。拒霜卷红秋草绿，尚想英雄起相逐。山河万古一金瓯，宫殿中天开玉烛。元嘉之事安足谈，琅琊法尧终可惭。葱葱佳气今复见，黄旗紫盖天东南。当垆小姬字桃叶，笑我重来发如雪。相逢莫惜千金裘，五夜喙箫醉明月。"}