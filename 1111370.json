{"id":"1111370","title":"寄卢中甫四首","dynasty":"宋","author":"许景衡","text":"霜风猎猎动旌旄，月落天低锦帐高。旋放洮河三尺水，洗磨十万血腥刀。九月都门风薄衣，夜砧声里雁南飞。野人不识长安乐，且趁鲈鱼一棹归。朝米暮盐何日休，尘埃满面霜满头。草堂竹阁压秋水，几时和月弄扁舟。制胜关头雪未融，崆峒山下又春风。此身不及泾川水，漾絮飘花日向东。"}