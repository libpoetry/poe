{"id":"1125392","title":"秋兴九首 其七 拟杜子美","dynasty":"宋","author":"秦观","text":"紫领宽袍漉酒巾，江头萧散作闲人。悲风有意催林叶，落日无情下水滨。车马憧憧诸道路，市朝滚滚共埃尘。觅钱稚子啼红颊，不信山翁箧笥贫。鼓鼙夜战北窗风，霜叶铺阶叠乱红。一段新愁惊枕上，几声悲雁落云中。眼前时节看驰马，日下生涯寄断蓬。弟妹别来劳梦寐，杳无消息过江东。不因霜叶辞林去，的当山翁未觉秋。北里酒钱烦屡索，南州诗债懒频酬。欲歌金缕羞红粉，拟插黄花避白头。底事登临好时节，等闲收拾许多愁。"}