{"id":"1070723","title":"东坡载酒堂二诗盖用渊明始春怀古田舍韵遂不见于后集予至儋始得真本因追和其韵 其二","dynasty":"宋","author":"李光","text":"嗟彼海南郡，土瘠士常贫。藷芋饷昼耕，松明照夜勤。当年两黎老，能邀玉堂人。一往五十年，遗迹宛若新。邦君时举酒，父老举欣欣。贤多隐农圃，耦耕可问津。鲁叟欲乘桴，东坡愿卜邻。他年青衿子，凛凛多秀民。"}