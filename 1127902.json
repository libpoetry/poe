{"id":"1127902","title":"写怀二首","dynasty":"宋","author":"曾巩","text":"群生各有趣，营虑自缠结。名网智已罗，利械愚所绁。古今递主客，真赝两兴灭。洗然大人意，杳与能者别。不必条蔓荣，中自老根节。曾非故饶培，独得较霜雪。蛟龙无安舟，虎兕有危辙。将能此人追，得匪合明哲。荒城绝所之，岁暮浩多思。病眼对湖山，孤吟寄天地。用心长者间，已与儿女异。况排千年非，独抱六经意。终非常情度，岂补当世治。幽怀但自信，盛事皆空议。气昏繁霜多，节老寒日驶。局促去朋友，咄唶牵梦寐。将论道精粗，岂必在文字？"}