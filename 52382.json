{"id":"52382","title":"田中筑舍修治树艺","dynasty":"明代","author":"薛蕙","text":"庄生卧濠梁，范子去海隅。行止信难侔，远迹要不殊。伊予慕栖遁，脱冠归里闾。卜宅近郊坰，葺宇就田庐。南荣面崇冈，北牖背幽墟。虽非山水地，取乐自有余。筑牖仍先趾，穿池即故渠。林木尽旧行，圃畦皆曩区。寡欲罕所营，众美亦云俱。爵禄无常位，贫贱有安居。岂惟畏淹留，得以免忧虞。欢此平生情，永言焉可渝。"}