{"id":"228876","title":"淳熙壬寅仲夏大雨写望","dynasty":"宋代","author":"汪莘","text":"一朵乌云起天末，倏忽长驱半天阔。云头到处急雨来。雨脚错落飞河魁。吹以南箕更豪横，打窗喷壁催吟咏。恰惊瓦上碎珠跳，已快檐前银竹映。平生不识南箕状，且看平畴翻翠浪。恍然立我三湘间，欲著扁舟相跌宕。风回雨霁天地新，良苗斗觉添精神。天意更看七八月，明年无处可打蕨。"}