{"id":"1232251","title":"悼亡","dynasty":"元","author":"傅若金","text":"惊飙吹罗幕，明月照阶戺。春草忽不芳，秋兰亦同死。斯人蕴淑德，夙昔明诗礼。灵质奄独化，孤魂将安止。迢迢湘西山，湛湛江中水；水深有时极，山高有时已！忧思何能齐，日月从此始。皇天平四时，白日一何遽！勤俭毕婚嫁，新人忽复故。衾裳歛遗袭，棺椁无完具。送葬出北门，徘徊怛归路。玉颜不可恃，况乃纨与素！累累花下坟，郁郁茔西树。他人亮同此，胡为独哀慕。新婚誓偕老，恩义永且深。旦暮为夫妇，哀戚奄相寻。凉月烛西楼，悲风鸣北林。空帷奠巾栉，中房虚织纴。辞章馀婉娈，琴瑟有馀音。眷言瞻故物，恻怆内不任。岂无新人好？焉知谐我心！掩穴抚长暮，涕下沾衣襟。人生贵有别，室家各有宜。贫贱远结婚，中心两不移。前日良宴会，今为死别离。亲戚各在前，临诀不成辞。傍人拭我泪，令我要裁悲。共尽固同理，谁能心勿思！"}