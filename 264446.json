{"id":"264446","title":"百字令·夜行河朔","dynasty":"现代","author":"王易","text":"风尘荏苒，任南河北蓟，几番游历。沦落青衫仍似旧，底事宵行亟亟。古木声哗，荒榛影乱，疑有幽人宅。残蟾天半，寒光摇动空碧。为念乱后河山，今番都不是，旧时风物。前度刘郎今又至，眼底似曾相识。远岫云横，平林烟锁，一带伤心色。漳河水冷，照人肝胆清绝。"}