{"id":"695281","title":"客中除夕二首","dynasty":"明","author":"林光","text":"一日光阴尽一年，云帆穿破小姑烟。虽无异馔供除夕，亦有长风送我船。膝下怀深儿女念，眼中天假故人缘。屠苏入手何妨后，更掷同安买酒钱。甲子书穷丁巳年，无端身计过浮烟。思家心断屠苏酒，守岁宵连客子船。老句未工犹有债，衰颜欲换笑无缘。长风果协篙师愿，晚向沙汀插纸钱。"}