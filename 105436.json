{"id":"105436","title":"依韵和永叔澄心堂纸答刘原甫","dynasty":"宋代","author":"梅尧臣","text":"退之昔负天下才，扫掩众说犹除埃。张籍卢仝斗新怪，最称东野为奇瑰。当时辞人固不少，漫费纸札磨松煤。欧阳今与韩相似，海水浩浩山嵬嵬。石君苏君比卢籍，以我拟郊嗟困摧。公之此心实扶助，更後有力谁论哉。禁林晚入接俊彦，一出古纸还相哀。曼卿子美人不识，昔尝吟唱同樽罍。因之作诗答原甫，文字駃稳如刀裁。怪其有纸不寄我，如此出语亦善诙。往年公赠两大轴，於今爱惜不辄开。是时有诗述本末，值公再入居兰台。崇文库书作总目，未暇缀韵酬草莱。前者京师竞分买，罄竭旧府归邹枚。自惭把笔粗成字，安可远与锺王陪。文墨高妙公第一，宜用此纸传将来。"}