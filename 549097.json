{"id":"549097","title":"石隐园怀古","dynasty":"明","author":"毕自严","text":"天地为蘧庐，光阴成驹隙。名誉等浮沤，冠簪亦陈迹。世网空劳劳，礼法殊役役。所以贤达士，雅有烟霞癖。山简迷目花，赞皇醒酒石。李白桃李园，谢朓青山宅。缔思古人风，堪作今人格。余今凋朱颜，何须恋赤舄。抗疏谢轩冕，跣足践蓬藋。筑屋治场圃，宾云友泉石。赋性本清真，秉心矢皓白。阶前饶葱茜，架上富坟籍。黄鸟鸣林皋，蠹鱼侵几席。醴酒恣欢娱，山蔬供烹炙。焚香理素书，悬榻迎山客。维石性最坚，从不受磨折。余隐誓效之，腐鼠安能嚇。不羡公与侯，何心仙与释。宁知春与秋，并忘朝与夕。斯为石隐园，吾以适吾适。"}