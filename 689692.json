{"id":"689692","title":"代赠某将军","dynasty":"明","author":"岑徵","text":"肺腑亲臣出总戌，王朝三锡叶师中。商郊秉钺周元宰，虏阵单骑郭令公。万里指挥闽海合，一尊谈笑幕庭空。他年策命诸姬长，不许元勋铁券同。风静平沙万马鸣，危旗高捲阵云平。弯弓直挂扶桑树，按辔亲临细柳营。天岳秋霜随杀气，洞庭春浪拥军声。幕中脱颖多奇士，慷慨何人效请缨。春雷隐隐应灵鼍，纛下西挥指日戈。勒石计时临瀚海，洗兵先自挽银河。填平云梦降旗盛，饮涸潇湘战马多。记室不才惭授简，帐前亲命制铙歌。"}