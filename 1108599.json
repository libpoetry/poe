{"id":"1108599","title":"冬至二首","dynasty":"宋","author":"刘克庄","text":"病逢佳节径投床，卧听群儿笑老苍。仅可六藏数龟息，安能三黜入鹓行。脉微药焙常储火，足冷茅檐定有霜。多谢天公相煖热，起披败絮负朝阳。慈颜幽翳几星霜，犹记斑衣共举觞。老弟颇怜伯仁短，小孙突过阿宜长。亲朋不至谙时态，儿女无知竞晓妆。老退尚馀忧国念，朝来云物果灾祥。"}