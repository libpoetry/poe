{"id":"701412","title":"巡江周监察及溪按滁志喜","dynasty":"明","author":"黄廷用","text":"一别都门意不忘，忽承星驾下滁阳。云间幽径看山远，雨□新泉入酿芳。见说甲兵皆武库，流辉翰墨动文昌。乘舟若向江东去，试问离情孰短长。昭代赖君持汉典，豸冠绣服一南巡。扬帆江上鲸鲵远，揽辔山中花木春。共道皇情徵草莽，谁能物色出风尘。从来楚璞应难辩，莫讶荆人识未真。"}