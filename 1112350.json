{"id":"1112350","title":"三峡堂","dynasty":"宋","author":"宋肇","text":"林峦十里上巉岩，飞槛初凭缥缈间。夔子风烟依白帝，夜郎耕稼接乌蛮。砌横乱石遥临涧，门对高峰近带山。咫尺惊湍吁莫测，每来登此念乡关。初寻磴道踏雪烟，渐引茅檐屋数椽。江影动摇波面日，山光隐见峡中天。放怀樽酒凭栏客，回首弦歌趁市船。要与舟人同此乐，移花种竹满檐前。"}