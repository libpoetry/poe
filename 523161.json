{"id":"523161","title":"题画山水送人还歙","dynasty":"明","author":"李梦阳","text":"黄山沙溪杳何许，图之山水无乃是。轩辕宫、宰相里，山人一出弥荆?。石林漠漠蹊径苔，霜鹤夜悲猿啸哀。红颜踪迹半湖海，白头览画思归来。溪头系一船，画师本无意。宛如倦游者，无复舟航事。水云迤逦山云高，静定方知动者劳。回思少日欢娱地，至今梦寐犹波涛。"}