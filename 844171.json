{"id":"844171","title":"风流子","dynasty":"清末民国初","author":"易顺鼎","text":"脆弦调锦瑟，江南客、憔悴惜华年。甚藏秋不住，琴心太窄，逢春欲避，带眼先宽。更无奈、浮踪飘絮，雪浅梦逗芜烟。听雨旧盟，伴鸥萍海，堕风新劫，骑蝶花天。前欢浑无据，青衫泪，孤负多少婵娟。一箧红吟蠹尽，俊语都删。只绣佛量丝，心皈悟后，笺骚费纸，身坠愁边。赢得玉箫声里，吹瘦词仙。银屏谁记豆，江南曲、字字是相思。镇艳宵三五，璇宫桂约，华年二八，镜槛苕姿。殢人处、倚风吹凤，竹就月写乌丝。忍俊不禁，口脂偷度，讳愁无奈，眉黛先低。缃桃花边立，娇鬟亸，曾与密订芳期。算只红鹦眼见，绛蜡心知。怕误他万一，夜寒犹等，留侬再四，春晚才归。肯负郁金堂上，海燕双栖。"}