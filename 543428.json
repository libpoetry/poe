{"id":"543428","title":"秋日偕诸同志游金华二首 其一","dynasty":"明","author":"胡应麟","text":"屈子歌远游，尚平有遐慕。顾谢青云人，言寻赤松路。历览穷幽深，冥探惬情素。涧壑扪嵚岑，林峦陟回互。崖倾黄叶积，谷转垂萝护。高峰散馀霭，峭壁屯寒雾。娟娟初月升，隐隐微阳暮。长谣钦昔踪，独往怀蹇步。虑由忘物超，道以遗荣悟。迹契容成公，神交子支父。徘徊北山文，恻怆淮南赋。眷彼丘中人，回镳对岩户。"}