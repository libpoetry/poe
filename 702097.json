{"id":"702097","title":"次潘黄门人日韵三首","dynasty":"明","author":"湛若水","text":"春自东南至，迎予作伴行。草新随意长，花故傍人明。旅处亲童仆，遐方赖友生。秉芳欲寄汝，路渺又难征。人日占晴候，元亨乃时行。宿雾停风合，疏云漏日明。三阳开景运，两度昧明生。欲讼雨师去，巫咸其上征。地幻乎天设，奇观纵此行。也须潘仲鲁，消得湛元明。日夕黄鹂语，春风碧草生。只难销此恨，采采念孤征。"}