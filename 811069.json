{"id":"811069","title":"寿家一如丈七十","dynasty":"清","author":"王泰偕","text":"重九觞开八秩筵，果然人是地行仙。青灯意味犹前日，白发精神倍少年。独许琴书为伴侣，遍栽桃李总鲜妍。名山事业贻雏凤，合付青缃次第编。争誇此老健文坛，犹自芸窗坐夜阑。下笔有神前辈少，爱才如命古人难。二千年史从头读，七百家诗放眼看。留得灵光汉时殿，年年修竹报平安。"}