{"id":"481209","title":"为夏叔度写葡萄于雪洲之上因赋叙别","dynasty":"明","author":"王绂","text":"我生负气尤好奇，襟怀抑塞蟠蛟螭。屡遭屈折莫我知，向人委顺长低垂。倘尔逢君雪洲上，酌我凉州寄来酿。醉倾墨汁为君涂，一吐胸中气千丈。维时雨歇凉风生，薄阴零乱纵复横。蛰龙蜕骨冷云湿，骊珠出海秋蟾明。坐间观者皆惊讶，何繇宝帐人间挂。恐令痴眼起贪心，主者收藏始知画。知我如君能有几，此术聊将游戏耳。白鸥湖海一身轻，长揖谢君吾去矣。"}