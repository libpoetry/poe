{"id":"691012","title":"和邓玄度少参归兴十首","dynasty":"明","author":"李云龙","text":"风雨潇潇暮，扁舟下郢门。言辞紫薇省，归卧梅花村。山好仍当户，溪深别作源。不知芳径竹，几处长龙孙。空门亦自可，且听演三车。尘世风中絮，浮名水上霞。一丛贞士菊，五色故侯瓜。自足一丘赏，何论八月槎。会心不在远，鱼鸟自相亲。进此杯中物，挥他扇底尘。松云随杖屦，竹露湿衣巾。好觅烟霞伴，青山不负人。自是逢时拙，非关值数奇。独行持素履，孤调写朱丝。白昼啼青兕，晴天掣赤螭。楚江回首望，心折彼遗黎。园菜初抽甲，林花正缀须。寻芳引藜杖，得句付奚奴。是处馀三径，何天问五湖。仍闻歌楚调，真自托狂夫。罗浮苍翠里，原是列仙乡。向夕开帘望，钟声到上方。行吟古洞口，坐卧清溪傍。水石看如此，风尘底事忙。幽期复何在，竹下与花边。携鹤坐芳草，呼童种秫田。门多问字客，箧有卖文钱。莫漫论芳轨，风流是昔贤。浩荡南暝外，逍遥任此身。湖山如往日，烟月待归人。野老能分布，沙鸥不厌贫。纷纷车马客，赢得鬓如银。烟水渺无际，孤舟枫树林。溪声来枕畔，渔唱隔江阴。白鸟为幽侣，清流见素心。向来击楫意，惆怅海云深。一自辞簪绂，归耕陇上桑。宦情流水澹，清梦白云长。节旧持秋宪，书曾拜夕郎。谁知罢官日，不辨宿舂粮。"}