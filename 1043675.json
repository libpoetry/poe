{"id":"1043675","title":"江汉","dynasty":"宋","author":"刘攽","text":"江汉繄常武，苗民傒舞阶。百蛮时暴桀，终古事威怀。壤穴深潜蚁，山林盛斗豺。堕鸢愁瘴雾，吹蛊厌昏霾。淫毒皆沙蜮，跳梁自井蛙。几成分服岭，垂欲罢朱崖。元帅全军出，天王太室斋。凿门资感奋，负羽必谁差。壮气随霆击，先声甚雨偕。游魂蚩尔辈，贾勇洎吾侪。略野穷飞鸟，围城尽析骸。饥啼儿宛转，怨哭鬼欧哇。破竹馀铦刃，焚原只乱秸。鲸掀才足脍，狸搰可须埋。王略过铜柱，天威畅藁街。斗牛光更润，溟海静无涯。贾舶盈珠琲，宫娥贱玳钗。拜侯金篆斗，犒士酒如淮。神武千龄协，欢娱万国谐。告成方历吉，名岳望禋柴。"}