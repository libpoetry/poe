{"id":"844400","title":"柬王弘愿居士","dynasty":"清末民国初","author":"郑国藩","text":"教义怀疑欲细谈，问君高论可容参。名心未化终非佛，痴望犹存总是凡。性体由来无色相，空花枉自费研探。蒲团坐破果何有，云在青山月在潭。觅心不得说安心，惭愧风前薝卜林。大地山河原泡幻，当头日月自升沈。众生火宅馀酣梦，末劫灵山剩梵音。说法若知无法说，迷津宝筏笑空寻。"}