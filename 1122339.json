{"id":"1122339","title":"下章安杜渎七首","dynasty":"宋","author":"姚宽","text":"京洛风尘久不开，晚寻云水到天台。如何更下章安浦，缥缈山城首重回。帆落秋风泊暮滩，月生潮上客心閒。海门南望天侵水，左直金鳌驻跸山。石柱山前烟在川，金鹅浦口浪黏天。北人凄断南人笑，愁水愁风最可怜。平生顾挹山阴道，种竹栽花越水东。海角天涯心未稳，吴头楚尾信难通。梦寐家山老岁华，何时满眼送烟花。定知难取通侯印，亦许归乘下泽车。风林叶脱减秋声，山拥秋光到眼明。秋兴悲秋俱有赋，安仁宋玉是前生。饥来驱我几何厌，尘务萦心更可嫌。不似陶潜恋松菊，未闻胶鬲举鱼盐。"}