{"id":"951056","title":"陆文安书稿泛舟二帖赞","dynasty":"宋","author":"岳珂","text":"自吾道之既南，闽浙湘潭，鼎立而三。圣涂康庄，先生盖与之扬镳而并骖矣。观其家人唯诺之际，惟理义是探，惟人物是耽，惟世道是参。公取饱谙，包罗浑涵，舍是弗谭。其亦如夫任重道远，必求其所谓合人己而无惭者耶。璧瑴珠骈，有此尺函。式严厥藏，勿蠹勿蟫。"}