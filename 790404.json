{"id":"790404","title":"东坡年五十九南迁过泰和县，作秧马歌赠曾移忠。观其体物浏亮，托思深远，心声心画，绘影绘声，洵乎合水车之咏，并入农书，而嗣泥橇之风，垂为器谱。粤以首夏农事方兴，黄云乍收，碧毯如织。谨次其体，以俟采风者览云","dynasty":"清","author":"陈熙治","text":"不刍不秣力不疲，人待汝饱汝则饥。一日千里行如驰，随其后者毋鞭笞。西邻老农苦胼胝，霪雨沐首日灼肌。朝分一陇夕不治，协力已殆空嗟咨。东邻老农哑然嗤，我有桐马无靮羁。以代耕作用颇宜，背如覆瓦使两髀。腹如小舟亦可维，系以束藁引以縻。耸涌滑汰任所之，往往踏破青琉璃。春云阴阴雨丝丝，新秧淬水针参差。与汝朝夕相扶持，安用物色骊黄为。金鞍玉勒谁家儿，长堤短陌供娱嬉。朅来陇畔行迟迟，顾影顿失空群姿。吁嗟乎，伏波铜马不可骑，诸葛木马制已遗。悯汝力作赠汝诗，不有伯乐其谁知。"}