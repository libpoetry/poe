{"id":"1211445","title":"送广信司狱","dynasty":"元","author":"萨都剌","text":"江城六月凉雨馀，吴郎买舟之鹅湖。江南酌别酒满壶，酒尽落日青天孤。如君俊气江海少，奇语惊人天所宝。春莺乳燕绿窗深，酒醒梦回银烛小。江东子弟多少年，见君丰采如神仙。时明刑措日无事，檀板且下鹅湖船。鹅湖山下秋稻熟，鹅湖山前秋水绿。五风十雨乐太平，肯使人间有冤狱。"}