{"id":"221847","title":"和郭信可苦寒曲","dynasty":"宋代","author":"冯时行","text":"朔风吹沙边云黄，行人堕指鸟兽僵。鹔鹴裘弊醉何有，呼吸七气成冰霜。画堂绣幕围丝管，馥馥麝烟红吐暖。贫人尺布不可缝，夜长展转牛衣短。将军领戍山上山，劲弩折角刁斗寒。铁衣照雪夜如水，哀雁一声心欲死。年年官赐冬衣绢，妇女从军身不遍。来岁忍寒须努力，农家饥死无人织。"}