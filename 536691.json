{"id":"536691","title":"赠彭年黄姬水","dynasty":"明","author":"王世贞","text":"日余雠夷峤，委迹窜吴中。虽无兰椒臭，托佩君子躬。彭生掞秋实，黄友撷春荣。参差申微尚，婉娈未逮终。凯风从南来，吹我向幽邦。亲故感仳离，遵渚饯宾鸿。妙辞将柔翰，煜若双琮璜。挥手鹜声途，湛心耽患丛。咫尺平生好，惝恍恨河嵩。众耳迫相求，显者代称工。慨此蓬蒿士，永谢轮鞅踪。抚壮岂需偕，濛汜恐未容。何以表殷勤，江介凋芙蓉。矢言要齐轨，庶其慰忧悰。"}