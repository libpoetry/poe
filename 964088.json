{"id":"964088","title":"米积外科僧照源堂","dynasty":"宋","author":"洪咨夔","text":"潜山尽头，孤峰嶭嵲。布宝鬘云，雨玉珂雪。中有医禅，碧眼电掣。人以病求，一岁几?。开方便门，出广长舌。病从心起，当从心灭。方起于心，汹汹烈烈。不冰而寒，不火而热。寒热交战，内外症结。瘰疬疽瘤，痀瘘蹩躠。汤熨针砭，色察脉切。不如治心，心和气悦。如凝斯泮，如壅斯决。勿药有喜，匪涣其血。凡浊恶海，万病一辙。大摩尼珠，一照万彻。是珠在裓，无有差别。名九转丹，字千金诀。为安心竟，寒水秋月。维摩无病，文殊无说。"}