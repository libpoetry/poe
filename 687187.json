{"id":"687187","title":"述怀五咏","dynasty":"明","author":"刘麟","text":"今我乐矣，叙旧以贤。瞻彼明德，不以厥年。生事匪多，尺宅寸田。暮色惟瞑，返照复鲜。君子保终，夕厉愓然。载我玄酒，践彼初筵。悠悠我心，无怀葛天。今我乐矣，尘劳靡夕。俯仰褒然，乾坤归宅。冠盖各天，妻孥在侧。知己辰星，道途扫迹。空谷足音，使我太息。返照入林，牛羊是则。今我乐矣，自春徂秋。高人用息，志士乃愁。终风急雨，恐撼吾楼。楼有真人，邈不可求。求而得之，泛我轻舟。三山何许，垂老一游。石川野航，曰予销忧。龙骧虎变，挟小九州。今我乐矣，爰即我谋。陂塘雨足，上下其流。百年垂尽，寄兴孤舟。华胄玉台，浮游石头。群阴蔽空，百神在楼。此夕何夕，梦游九州。初随枕蝶，终执沙鸥。兴倦而觉，再梦再忧。空谷多鬼，其声啾啾。今我乐矣，渐解尘缘。藏修还谧，始于今年。八十有六，十一师签。同生之士，艾耄涸然。我孙森森，玉立满前。仰忆宗祧，瓜瓞绵绵。升高有屐，临流有船。邀我良友，矢我新篇。退休于室，守真尚玄。不忮于人，不求于天。诏尔后人，勿忘勿愆。"}