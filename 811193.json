{"id":"811193","title":"次韵答伯群二首","dynasty":"清","author":"丘逢甲","text":"又向山林作隐君，天涯胡马正成群。故乡归计从今决，旧族遗风异昔闻。入海溪声千里梦，读书灯影一家分。卜居荏苒三秋过，久累西头住陆云。阳关笛里变声多，戎马书生罢枕戈。身似伯鸾犹赁庑，人因康节有行窝。山中泉石千秋在，海上风云一梦过。沦落祗今君勿笑，不能绛灌不随何。"}