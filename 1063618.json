{"id":"1063618","title":"赠净上人","dynasty":"宋","author":"释德洪","text":"金华上人牧羊伴，来寻江南好山看。西湖毛骨漱秋光，野鹤精神照冰段。嗟余尘事苦相羁，槁项苍颜老路岐。二年来往南州浦，古寺閒行三见之。生涯初不受尘垢，到客跏趺听秋雨。玉轴已閒经半掩，银叶未寒烟一缕。云泉佳处包当解，未暇从人觅钱买。不嫌高笑常垢污，与子俱载归东吴。"}