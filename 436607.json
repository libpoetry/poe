{"id":"436607","title":"和参谋李舜举","dynasty":"金末元初","author":"李俊民","text":"平步青云感遇初，试看倾盖气何如。橘皮应笑陈人榜，隽永争谈辩士书。梦鹿果能谁得鹿，知鱼未必子非鱼。青山马上多诗句，北斗以南名不虚。一怒王师吊伐初，堂堂人物古谁如。剑头何患无炊米，楯鼻多应有檄书。尽道公孙能跃马，应怜学士独焚鱼。旌旗未度长河水，千骑元戎已捣虚。"}