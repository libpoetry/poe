{"id":"761267","title":"桂枝香 秦淮感秋","dynasty":"清","author":"谭献","text":"瑶流自碧。便作就、可怜如许秋色，只是烟笼水冷，后庭歌歇。帘波澹处留人影，袅西风、数声长笛。彩旗船舫，华灯鼓吹，无复消息。念旧事，沉吟省识。问曾照当年，惟有明月。拾翠汀洲，密意总成萧瑟。秦淮万古多情水，奈而今、秋燕如客。望中何限，斜阳衰草，大江南北。"}