{"id":"1119552","title":"客夜不寐四首","dynasty":"宋","author":"陈造","text":"久客情悰苦鲜欢，园林摇落菊花残。北风作意吹霜晓，又报江梅一信寒。阵鸿轇轕上云衢，梦欲成时每破除。少睡更堪寒夜永，新来熟遍少时书。清樽黄卷交期绝，芋火前头老懒残。赖有平生短檠在，一灯明灭伴更阑。飞腾志意老来休，却听鸡声吟掉头。催雪忆梅还得句，到家准拟阿儒求。"}