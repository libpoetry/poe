{"id":"815337","title":"閒情四咏 别","dynasty":"清","author":"赵清瑞","text":"隔夕尊前子夜歌，双珠玳瑁剔灯蛾。莺啼绮梦偏愁短，花落空庭正怨多。忍使鹣盟随逝水，漫将鲤信阻微波。情丝百丈空牢缚，回首离亭唤奈何。化蝶南华成底事，蓝田空忆玉生烟。相逢恍类银河夜，已分虚抛锦瑟年。孤枕推时殊惘惘，晓钟催后尚悬悬。惺忪未觉梨云散，犹在薰炉茗椀边。夜深惊觉在空床，牵挂情怀到晓妆。酒尽三杯难更扫，潭深千尺不成量。雨昏鹃血皆凝紫，春入莺衣妒浅黄。倚遍栏杆斜景逝，心头滋味苦莲房。红稀棠院药炉存，弱卉知时怅合昏。凉沁玉鱼支瘦骨，窗临朱鸟易惊魂。润来石发平行迹，抽到蕉心怯慧根。孤负莺花空绮丽，小园春尽未开门。"}