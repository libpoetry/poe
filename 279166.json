{"id":"279166","title":"齐天乐·和忆云题帕","dynasty":"现代","author":"周岸登","text":"泪痕珍重鲛丝渍，肠随舞鸾俱断。领羂诃梨，觞承蘸甲，依约十香曾见。传歌小宴。正碎掐春葱，酒慵花倦。玉揾冰凝，煖融妆粉殢痕满。蘅芜幽梦乍醒，怕蓬山恨隔，人似天远。叠胜缄愁，分香赠别，愁拂夕筝钿雁。襟痕未减。有红豆中含，碧纱同荐。倚醉题诗，为谁抛媚眼。"}