{"id":"1110211","title":"南乡子","dynasty":"宋","author":"吕渭老","text":"小雨阻行舟。人在烟林古渡头。欲挈一尊相就醉，无由。谁见横波入鬓流。百计不迟留。明月他时独上楼。水尽又山山又水，温柔。占断江南万斛愁。樊子唤春归。梦逐杨花满院飞。吹过西家人不见，依依。萍点荷钱又满池。屈指数佳期。何日凭肩对展眉。倾尽十分应不醉，迟迟。何惜樱桃杏子时。"}