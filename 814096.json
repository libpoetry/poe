{"id":"814096","title":"柳枝 人日过畹仙校书家三首","dynasty":"清","author":"陈维崧","text":"几阵帘风漾雪肤，正春初。小姑年小理清歈，怯氍毹。浅道胜常钗胜转，红幡软。笼中鹦鹉为谁呼，似留予。兰焰平明一缕微，弄馀辉。含娇和梦换春衣，傍床帏。手拈红绶通眉语，凭郎主。郎看筝雁会翻飞，便须归。雪净春瓷隐绿光，发茶香。手擎江橘颤钗梁，玉纤凉。放夜传闻今岁早，银灯好。再来须尽十分狂，省萦肠。"}