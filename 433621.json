{"id":"433621","title":"江南故人闻余将休致咸劝东游辄赋小诗以为息壤七首","dynasty":"近现代","author":"程千帆","text":"廿载沈吟直至今，故人风义敌兼金。吴淞白浪秦淮月，识我徂东一片心。苦读阴符少壮年，相逢休诧各华颠。无人肯谢东周子，六印难如二顷田。诸老凋零极可悲，门生后死亦支离。石桥布厂经行处，历历春风待坐时。土星诗屋久烟埃，童子雕虫也费才。莫厌鸡鹅恼邻里，此生无复踏莓苔。竹林古寺响钟鱼，琼树葳蕤照影初。落尽碧桃飞尽絮，尚留残梦绕南徐。山岚冉冉毵毵柳，湖水沄沄簇簇荷。细数荆吴诸窈窕，风流终让莫愁多。云从雾隐各寒温，重到江南合断魂。一事略同苏玉局，晚涂流落负明恩。"}