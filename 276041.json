{"id":"276041","title":"酬翁覃溪先生见赠会稽内史银印歌","dynasty":"清代","author":"李宗瀚","text":"永兴书传右军法，碑楷无过孔庙堂。西安城武重勒石，善本旧推荣蔡张。吾斋墨缘幸萃合，敢例三箧收遗亡。先生长歌昔题记，为我载赓银印章。谢表兼摹群玉刻，篆书八字衔具详。黄银印出晋内史，三百年后传有唐。官以人重印千古，那数会稽骠骑王。玉麟牢锁有谁见，异代出作虞书祥。琼文照耀石墨字，光怪所聚神鬼藏。当时奇秘忍轻与，山阴遗韵东观扬。银青光禄添故事，宝带不换梁公房。乃知精灵契翰墨，鹤口铜砚殊轻偿。惜哉金石就沦绝，后人数典徒煌煌。我今前后三旧拓，并此临卷珍琳琅。何殊永兴书石罢，永和文物归佩攘。牙签犀轴锦装褫，要附至宝缄青箱。虞戈夜烛牛斗气，苏斋妙迹争腾芒。陶镕顽钝受心印，庶免算子诃香光。"}