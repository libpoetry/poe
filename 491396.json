{"id":"491396","title":"送邢秀才之南海","dynasty":"明","author":"刘崧","text":"骅骝蹑层云，振鬣可千里。岂有贤达人，低头恋妻子。买臣未返越，季子终去秦。上策干君王，抚剑清风尘。英英邢茂才，三十沦草莽。长笑别中原，驱车事南往。梅关积雪白，大海瘴雾深。穷冬在远道，念子多苦心。维南峙藩城，五岭树旌节。得子先群英，清风濯炎热。我留山县久，感此霜露馀。遥遥不可攀，羡尔南飞鱼。"}