{"id":"704559","title":"秋夜寄怀","dynasty":"明","author":"黎景义","text":"曾入秦楼和凤吟，岂期消息近沈沈。时过七夕榆花落，想结三秋荻影阴。雒浦雪回情好赋，高唐云暗梦难寻。可怜天上县明镜，分照芳龄两地心。咫尺天涯望月宫，灵犀一点幸潜通。花名夜合香先艳，豆解相思色愈红。琰漏恍闻脂细腻，银灯忆拊玉玲珑。秋光最是多情处，莫遣霏微翳碧空。"}