{"id":"1235218","title":"史馆閒题二首","dynasty":"元","author":"马祖常","text":"骑马到画省，冠佩趋几筵。岂但文字美，所乐长官贤。京国足府寺，金谷相百千。飞书日杂遝，奔命惧不先。肃肃馆阁严，操瓢绩简编。上有日月光，下有草木妍。森罗大象列，俟此言语宣。蹇予昧儒学，群髦辱官联。遭逢赖明世，益喜身悠然。画省真仙居，华屋映丹树。青石倚阑干，松发沐云雾。绮疏刻连钱，承尘画翔鹭。中有河汉文，夜深室光聚。玉函黄金钥，太史自侍御。河上一竖儒，伊吾诵章句。偶趋彤庭诏，词林迩天路。虽乐文雅懿，终惭紬绎误。"}