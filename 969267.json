{"id":"969267","title":"送絜斋仓使袁都官归班","dynasty":"宋","author":"赵汝燧","text":"六辔按部朝出关，邮铃插羽夜趣还。诏字天飞紫泥湿，一点郎星归拱北。乡来翻动大壑鱼，致君尧舜真须臾。金瓯未启请麾去，旋颁汉节登范车。先生有道出洙泗，派分象山接洛水。振铎重席阐圣传，此心之外无二理。先生有才辈伊周，胸襟百万森戈矛。新亭肯作楚囚泣，誓楫一念清神州。此行岂但兰再握，讲帷欠公熙帝学。火城照空沙堤新，堂印押班运筹幄。絜斋墙仞世龙门，瓣香夙昔钻仰心，邑债一了即归耕。但当拭目天上新经纶，日与渔樵击壤歌太平。"}