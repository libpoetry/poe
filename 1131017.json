{"id":"1131017","title":"中书傅钦之侍郎挽词三首","dynasty":"宋","author":"韩维","text":"圣主方思助，皇天亦棐诚。屡空安可病，久困卒能亨。廊庙虚槐位，家园近柏城。声名流不竭，长共济时清。久敬钦交旧，雍和浃弟昆。玉温儒者行，矢直谏臣言。遽返生申魄，犹虚命说恩。只因为善报，馀庆在高门。壮节淹鹏海，高年集凤池。谟猷未及展，箫鼓已成悲。经擿留天幄，书囊入殿帷。伤心济源道，无复故人期。"}