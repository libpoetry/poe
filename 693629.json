{"id":"693629","title":"予独宿太平山房果清上人远顾云欲复归宗寺予再三难之渠心甚坚予熟察其愿力学力必有合也漫书三绝赠之","dynasty":"明","author":"邹元标","text":"踏破匡庐百万重，不知何处是归宗。堂开可结东林社，来听阇黎半夜钟。我向青山学懒慵，君还古寺振高踪。他年法雨诸天集，惊起潭中久卧龙。宝地久无狮子吼，野狐时复出蒿莱。回看佛骨青霄上，照彻寒山万劫灰。"}