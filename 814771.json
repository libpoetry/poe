{"id":"814771","title":"落花二首","dynasty":"清","author":"金朝觐","text":"尽教清昼自舒长，争奈春光费较量。暖日迟迟多已去，东风故故亦堪伤。小桥柳絮全铺径，别院桐阴半拂墙。况是夜来风雨过，何堪扫地尽文章。蓬蓬生计满天涯，觉得春深是落花。香色渐于浓处减，光阴不觉去时奢。何堪倦蝶醒残梦，尽有閒蜂上旧衙。生灭自来还造化，休将情妒怨封家。"}