{"id":"1238938","title":"挽琳荆山上人","dynasty":"元末明初","author":"叶颙","text":"大德庚子春，生我及此公。同庚复同道，同游金芙蓉。穷途事多违，志愿始不同。公葺芰荷衣，长啸栖丹峰。赋诗杂风骚，屈宋或可宗。字画尤俊健，下笔侪王钟。颠张与醉素，岂敢称书工。从容笑语间，已足惊儿童。况负此二长，尽可开盲聋。奈何知者寡，栖栖叹无逢。我抱七尺躯，混迹尘埃中。开口谈世事，吐气如长虹。性僻多忤物，世俗似不容。拂衣青山下，浩歌乐无穷。长琴弹夜月，短笛吹天风。无可无不可，岂复忧穷通。公今已下世，年寿胡不丰。我老天地里，岿然成一翁。平生袜线才，愧乏补报功。同生不同归，又复异始终。出处了莫齐，叹息天宇空。"}