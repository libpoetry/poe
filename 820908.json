{"id":"820908","title":"宴清都 春晓窥窗，绯桃初妩，倚此写之","dynasty":"清末近现代初","author":"郭则沄","text":"一镜妆鬟袅。重帘外、绀云低护清晓。笼绡掩媚，欹钿斗舞，绛仙娇小。楼台澹粉装成，报昨夜、东风又到。待下阶、屧步都慵，断肠暗付啼鸟。思量锦瑟流光，频年花底，梦共春杳。红簪恼鬓，香巾惹泪，倚栏人老。无言似怯漂苓，忍重理、韦郎怨调。怕后期、更把芳尊，斜阳瘦了。"}