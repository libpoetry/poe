{"id":"721556","title":"代州夏日冯方伯招饮故大司马白谷孙公园亭即席赋","dynasty":"明末清初","author":"屈大均","text":"何以炎洲翠，而辞大庾梅。因君有琼树，故拂羽仪来。峨口朝霞起，圭峰暮雨开。殷勤赋公宴，持以答金罍。当年大司马，手植此蒲莲。池引滹沱水，堂开紫府烟。沙场功不遂，薤露恨空传。苔径馀行迹，劳君拂绮钱。昔同浣纱女，弄楫太湖亭。南北穿莲叶，东西入洞庭。何期句注塞，亦有采香泾。无数芙蓉发，山光映水青。"}