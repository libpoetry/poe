{"id":"288659","title":"摸鱼儿·孤山补梅图为许玉年先生所作，并自题摸鱼儿一阕，一时和者甚众","dynasty":"现代","author":"袁思亮","text":"问梅花、几生修到，芳魂长傍和靖。寒漪一角西泠路，斜浸横枝凄冷。重记省。料环佩、归来月下前身认。鸥边小艇。尽载得游人，弄香清泚，立尽万花影。沧波梦，翠羽啁啾未定。东风还被催醒。移根补屋人何在，剩有画图堪证。阑莫凭。怕玉笛吹愁，惊起仙禽听。珠尘糁岭。想竹屋词工，房山墨妙，今古耿相应。"}