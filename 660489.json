{"id":"660489","title":"叠前韵答雪湖","dynasty":"明","author":"谢迁","text":"浮云变态眼前过，曲肱昼眠伸脚坐。许身翻笑平生愚，济时欲跂商周佐。十年纶阁误遭逢，百技无能空一个。乞骸幸遂归田园，种种颠毛成老大。海乡荒僻乏温汤，六月中旬瓜始破。葡萄带雨亦垂垂，色映明珠浆比蔗。适意聊充席上珍，荐客还倾掌中斝。献芹率尔嗤野人，咏物知公有馀暇。村柈粗粝劳品题，一唱朱弦况三和。凉州苟得真可羞，东陵自锄吾敢惰。清狂更诧农圃师，细雨长镵时复荷。"}