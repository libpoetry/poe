{"id":"776948","title":"隘丁行","dynasty":"清","author":"梁成楠","text":"日色无光光亦薄，瘴烟入鼻微闻恶。行人畏近隘头行，守隘隘丁昼击柝。柝上响停，行人胆惊。伏莽之戎，草木皆兵。柝声不绝，寻声出穴。为彼发踪，磨牙吮血。行人不敢经，饥吻馋涎腥。乘机伺利便，跳踉杀隘丁。挟刃犹敢侮，民间厉禁挟弓弩。利器凶兵遗彼虏，飞而食肉山中虎。"}