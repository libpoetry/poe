{"id":"1115781","title":"不睡四首","dynasty":"宋","author":"杨万里","text":"夜永无眠非为茶，无风灯影自横斜。拥裯仰面书帷薄，数尽承尘一簟花。望后更深月未明，暗蛩冻得总无声。闲心幸自清如水，万感还从不睡生。清愁无数暗相随，酒是渠雠也是媒。醉里不知何处亸，等人醒后一时来。眊氉浑如病起初，冬烘又似酒醒馀。睡乡幸有闲田地，不放诗人僦一居。"}