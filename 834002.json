{"id":"834002","title":"西河 金陵怀古，用清真原韵","dynasty":"清末民国初","author":"易顺鼎","text":"歌舞地。秦淮旧曲曾记。烧残玉树阵云红，春愁暗起。一弯眉月柳边楼，凤箫声远天际。画栏悄，谁共倚。筝船载梦犹系。银屏金屋几千家，都成战垒。断魂桃叶久飘零，相思惟见烟水。艳晨选醉锦绣市。望江南、芳草千里。酒醒不知何世。只斜阳、惨碧无言，相对惯阅兴亡，荒城里。"}