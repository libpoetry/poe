{"id":"693208","title":"送王东华明府考绩五首","dynasty":"明","author":"沈鍊","text":"持节过魏郡，三年气色多。清光如满月，耿耿照漳河。马瘦征人剧，门閒隐者过。将归报明主，行矣莫蹉跎。行李河桥发，清宵一剑悬。铃声传大道，盖影入长川。名重曾誇凤，官清不异仙。谁能持节钺，匹马去朝天。符篆青春发，公庭白日开。自能轻巧宦，何恨乏良媒。行李书三箧，壶餐水一杯。徒闻薄杨震，无复夜金来。千里流恩泽，应同漳水回。那逢持钺使，偏是牧人才。令发阳春布，冤清澍雨来。悬知捧明月，从此照燕台。扬旆邯郸道，蹁跹多柳条。何因不攀折，欲赠意先摇。义胜銮声远，神清马鬣骄。空情托流水，相送出河桥。"}