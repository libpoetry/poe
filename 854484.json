{"id":"854484","title":"示湖田庵僧","dynasty":"宋","author":"方逢振","text":"千里渴骥奔横川，万松滴翠蜿蜒盘。我来庐墓分一龛，纸窗摇动卓锡泉。铸钟?鼓买祭田，云冠雪衲聊结缘。昆崙石壁蛟龙渊，呵禁守护灵物专。六根五蕴洗不蠲，山鬼不肯降太颠。内热正坐饥火煎，睡蛇灭尽方安眠。君不见沩山禅，刚把铁牛鼻孔穿。犯人禾稼痛挞鞭，常见迥迥在我前。又不见高公嵬，天遣妖魔下玉軿。试我楞壁坚，不知死灰无复燃。我游诸方三十年，出入无界参人天。不羡翚飞绀碧捐金钱，不羡高堂会食罗大千，只羡当年开山祖师贤。"}