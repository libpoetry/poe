{"id":"269508","title":"有议析爨者感作","dynasty":"清代","author":"郑用锡","text":"棣萼同根生，风雨连床契；纵或死生殊，依然伯与季。余独嗟雁行，生初厥有四；乃今孑然存，时陨鸰原泪。犹子相晨夕，差幸左右侍。道北与道南，原无隔膜异。不图阶厉者，一朝出中馈；愿勿听妇言，彼此生嫉忌。田家紫荆花，荣枯谁所致？卜式让田宅，终得千羊饲。"}