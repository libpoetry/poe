{"id":"1226983","title":"题开元宫图","dynasty":"元","author":"邓文原","text":"西湖春动风泠泠，歘忽鼓瑟窥湘灵。夫君要眇降云軿，椒堂桂栋罗芳馨。春城日逝崦嵫暮，幽梦重门锁花雾。玉箫声沈凤飞去，迸入秋风五陵树。至人高怀视云浮，昔者金屋今丹丘。白鹤来下明月楼，知有王乔飞舄游。仙人好幻多戏剧，海变桑田莲变碧。百灵呵护融风息，依旧琼台绛宇炫耀云五色。"}