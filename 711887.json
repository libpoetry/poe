{"id":"711887","title":"赠别董苍水","dynasty":"明末清初","author":"陈恭尹","text":"凤凰之美不在毛，山间有鸟名寒号。区区文采欲自见，使我太息伤吾曹。丈夫身当能骑臂能射，姓名直冠麒麟画。不然探取金匮石室书，褒贬千秋壮心魄。谁能奡奡兀兀作孺生，朝朝暮暮咿唔声。我之蹭蹬不足道，看君健笔何纵横。盛时一第易反掌，况君昆弟人皆仰。何当鼓棹恣闲游，七泽三湘迷所往。峰头榻得岣嵝碑，苍梧云影飞参差。与予相见五羊郭，袖中千首南行诗。争奇竞秀安可极，沧江白石生涟漪。曳履侯门心不屑，怀刺江城字将灭。强开笑口学周旋，舌本犹生面颜热。寓楼正月多寒风，狂潮打岸声汹汹。痴吟对客自摇首，得句出户犹书空。咄嗟乎，眼前富贵既无取，身后空名亦徒苦。天涯此别一潸然，异日期君定何许。骊龙颔下径寸珠，因风莫惜沉香浦。"}