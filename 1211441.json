{"id":"1211441","title":"梅仙山行","dynasty":"元","author":"萨都剌","text":"赤星落色汉祚微，端门日日边风吹。咸阳秋色压宫树，金人夜泣铜驼悲。先生袖疏探虎窟，汉鼎犹堪支一足。九重烟雾似海深，门外何人知恸哭。贼莽白日升高台，玉玺堕地声如雷。周公揖让孺子戏，绛袍将军何日来。尘飞沧海风掷瓦，白鹤身轻快如马。一声铁笛度闽关，山月溪风共潇洒。龙争虎斗耳不闻，长啸袖拂松枝云。夜铛白日煮秋雨，玉佩赤锦飘霞裙。先生一去几千载，尚有当年遗迹在。题诗绝壁寄先生，顿使林峦颜色改。药炉寂莫秋草深，丹井水落莓苔侵。至今火灰化为土，犹有丹光穿树林。"}