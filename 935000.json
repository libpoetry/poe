{"id":"935000","title":"上巳临川道中","dynasty":"宋","author":"陆游","text":"二月六夜春水生，陆子初有临川行。溪深桥断不得渡，城近卧闻吹角声。三月三日天气新，临川道中愁杀人。纤纤女手桑叶绿，漠漠客舍桐花春。平生怕路如怕虎，幽居不省游城府。鹤躯苦瘦坐长饥，龟息无声惟默数。如今自怜还自笑，敛版低心事年少。儒冠未恨终自误，刀笔最惊非素料。五更攲枕一凄然，梦里扁舟水接天。红蕖绿芰梅山下，白塔朱楼禹庙边。"}