{"id":"1120417","title":"次僧昙隐谢见临韵二首","dynasty":"宋","author":"周行己","text":"倦云小息五公山，来往扁舟胜据鞍。强饭未能追马革，寄餐端恐识猪肝。山泉周匝流清泚，古木森罗照屈蟠。独卧北窗怀太古，元无一物到门阑。隐迹僧居无所为，蒲团曲几面清池。一身有累须三径，万物无私各四时。心与溪山相宛转，事随尘世漫纷披。山中不用诗招隐，已约施岩采紫芝。"}