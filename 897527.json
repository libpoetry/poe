{"id":"897527","title":"东海有大松土人相传三代时物其状伟异诗不能尽因读徐仲车五花柳枝之作作此诗以激之","dynasty":"宋","author":"张耒","text":"诗翁爱花复爱柳，长歌高吟半酣酒。自言二物天下奇，爱之不厌形于诗。嗟予所爱翁未见，我昔东游穷海甸。波涛四绝大岛中，上有太古不死之长松。千人袢延坐其下，仰见翠叶迷苍穹。巨鳌竭力负不起，鹏栖仅借卑枝容。人言海若此其圉，鳞甲百万屯蛟龙。又云海怪久不死，守护山麓蟠其躬。天空海阔风力壮，敲戛簸荡声无穷。轩辕张乐奏未已，笋?百万喧笙镛。鬼神不欲人屡见，护以万叠青山峰。爱之未免困寂寞，坐见雨露沾蒿蓬。东皋吟翁天下才，海岳秀气天所钟。岂惟文章继骚雅，胸中术业窥夔龙。如何坎轲滞茅屋，失所因与兹松同。诗翁勿爱花与柳，软弱但解争纤秾。春英零落化为土，夏叶狼藉工巢虫。娇儿姹妇最入眼，丈夫所志当英雄。何当与君涉海去，结茅松下甘长终。"}