{"id":"706493","title":"寒雨归自别峰庵寄同游诸子","dynasty":"明末清初","author":"王夫之","text":"晨光留宿温，山霭动云叶。遥遥相送情，悢悢念寒涉。怜无金母术，为返桃花靥。弥天存鹤发，馀冬酬素业。壮心巳分属，微绪望孤接。清欢唯夕镫，高论寄灵笈。四海目可营，千秋志何摄。旋归亘不忘，物役情难协。温伯道默存，苏门啸双惬。梦聚相频仍，心旌固洽浃。旷怀杳涯际，冥合无钝捷。霜磬警昨清，缄之以重叠。"}