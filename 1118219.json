{"id":"1118219","title":"花时遍游诸家园十首","dynasty":"宋","author":"陆游","text":"看花南陌复东阡，晓露初乾日正妍。走马碧鸡坊里去，市人唤作海棠颠。为爱名花抵死狂，只愁风日损红芳。绿章夜奏通明殿，乞借春阴护海棠。翩翩马上帽檐斜，尽日寻春不到家。偏爱张园好风景，半天高柳卧溪花。花阴扫地置清尊，烂醉归时夜已分。欲睡未成攲倦枕，轮囷帐底见红云。宣华无树著啼莺，惟有摩诃春水生。故老能言当日事，直将宫锦裹宫城。枝上猩猩血未晞，尊前红袖醉成围。应须直到三更看，画烛如椽为发辉。重萼丹砂品最高，可怜寂寞弃蓬蒿。会当车载金钱去，买取春归亦足豪。丝丝红萼弄春柔，不似疏梅只惯愁。常恐夜寒花索寞，锦茵银烛按凉州。飞花尽逐五更风，不照先生社酒中。输与新来双燕子，衔泥犹得带残红。海棠已过不成春，丝竹凄凉锁暗尘。眼看燕脂吹作雪，不须零落始愁人。"}