{"id":"790484","title":"题重脩宋守常殉节王忠荩公墓","dynasty":"清","author":"王家枢","text":"五百年前墓，沧桑历劫存。衣冠新俎豆，松柏古墙垣。赵宋一抔土，临川四世孙。岿然遗碣在，忠孝著乾坤。胡马凭陵日，将军拥节旄。东南撑半壁，姓氏赫双刀。毅魄风霆壮，崇祠泰岱高。表忠忧世变，报国仗人豪。忆昔庚申岁，常州正用兵。斩关臧氏出，负国褚渊生。谁作中流柱，能成烈士名。伤今兼吊古，有客泪如倾。"}