{"id":"226854","title":"水龙吟·倚窗闲嗅梅花","dynasty":"宋代","author":"何梦桂","text":"倚窗闲嗅梅花，霜风入袖寒初透。吾年如此，年年十月，见梅如旧。白发青衫，苍头玄鹤，花前尊酒。问梅花与我，是谁瘦绝，正风雨、年时候。不怕参横月落，怕人生、芳盟难又。高楼何处，寒英吹落，玉龙休奏。前日花魁，後来羹鼎，总归严岫。但逋仙流落，诗香留与，孤山同寿。"}