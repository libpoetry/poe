{"id":"1145445","title":"仰赠特进阳休之诗","dynasty":"隋","author":"卢思道","text":"幽求遂古，逖听前闻。鸿荒眇邈，篆策絪缊。体国经野，为鸟为云。果行毓德，或武或文。于铄君子，含章挺秀。龙翰凤翼，玉荣松茂。逸韵孤峙，奇峰回构。慕舜匪高，希颜可陋。艺殚文府，学究书林。尽则穷丽，索隐钩深。灵珠耀手，明镜悬心。声偃华裔，道冠衣簪。豹变其文，鸿渐于陆。入作卿士，出为岳牧。千社万钟，玄冕丹毂。神之听之，介以景福。汉称广德，晋美剧阳。君亦高蹈，二此鸿芳。知足知止，令问令望。功遂身退，休有烈光。闻风伯夷，懦夫自立。祖道疏傅，行人霣泣。公之戾止，僚友胥集。瞻彼高山，每怀靡及。余实肤陋，少不及门。挟策问道，拜帚承恩。以兹高义，被于后昆。式歌且舞，敢赠长言。"}