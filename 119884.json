{"id":"119884","title":"次韵余司理·名分必我辈","dynasty":"宋代","author":"陈造","text":"名分必我辈，那容狥多可。势由服劳屈，享以綦贵夥。积水须固防，易溢不难破。劝沮自有机，惩一警千个。世儒略其本，顾详狱犴课。彼顽工抵巇，未可援宥过。奸名犯具分，论罪不在大。吏奸易为炽，士气宁受挫。漏网容汝辈，厚颜向此座。新诗惊老眼，唱高信难和。向来搏虎手，老去但慵懦。近者劳阿买，金薤编玉唾。此诗尤杰出，气有江山估。揆予收新得，比君倍当贺。"}