{"id":"1106988","title":"梅花","dynasty":"宋","author":"王铚","text":"孤高来处自天人，末上常先万物新。不有大寒风气势，难开小朵玉精神。冰溪影斗斜斜月，粉镜妆成澹澹春。直伴东风到青子，多情不逐雪成尘。古称秀色若堪餐，冷艳幽香画更难。草木尽枯风正恶，雪霜初霁月偏寒。须知净几明窗见，不似苍山迥野看。羌笛一声悲落尽，伤心何待百花残。"}