{"id":"1065752","title":"予寓洛阳宝坛有僧悟超类有道者与语论事能援古證今盖未祝发时读孔氏之史书涉猎大义为浮屠犹不废今老矣不复读也形骸枯槁真能遗世故而玩死生者送予至龙门陪予游东西两山作此诗别之","dynasty":"宋","author":"苏过","text":"我生江海上，性与鱼鸟逸。端来入世网，竟坐形骸役。此心本洞然，六月遭怵迫。常恐忘迹熟，主人不胜客。道人偶相逢，宿契类畴昔。巉岩秀眉目，灰槁心木石。语我学道难，吾徒犹不力。纷华久风靡，外慕失阃域。卑之毋高论，遣去身外物。未能忘饥寒，衣布饭疏粝。此语君自味，至道在咫尺。阅人吾虽多，子独无荆棘。送行聊过溪，共蹑登山屐。"}