{"id":"455850","title":"无想斋惠诗次韵奉寄","dynasty":"当代","author":"刘雄","text":"一别隔山岳，何由展良觌。遥知耐久朋，岂必定相觅。君子不忧贫，进德唯夕惕。自任桑海迁，他年摩铜狄。拂衣归去来，未肯徇釜鬲。闭户且读书，吉人自惠迪。尚想赋新诗，下笔如破的。当其得意时，花鸟倘愁戚。短翼我差池，退飞如宋鹢。壮心不复馀，病马甘卧枥。百年能有几，千载终归寂。休访严君平，井水不须激。"}