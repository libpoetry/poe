{"id":"239570","title":"木兰花慢·紫箫吹散後","dynasty":"宋代","author":"张孝祥","text":"紫箫吹散後，恨燕子，只空楼。念璧月长亏，玉簪中断，覆水难收。青鸾送碧云句，道霞扃雾锁不堪优。情与文梭共织，怨随宫叶同流。人间天上两悠悠。暗泪洒灯篝。记谷口园林，当时驿舍，梦里曾游。银屏低闻笑语，但醉时冉冉醒时愁。拟把菱花一半，试寻高价皇州。"}