{"id":"1061087","title":"阅旧诗轴见夏均父和晁之道诗次其韵寄伯容仲成均父诸友","dynasty":"宋","author":"饶节","text":"往者少年日，所慕韩伯休。涉世更百难，得交多胜流。当时回俗驾，喘汗困万牛。晚看故曹耦，半逝半乃侯。侯者朱其轮，逝者卧荒丘。荒丘不足悲，朱轮或可羞。翻然乃自悟，庶几桑榆收。朋侪竞挽止，一往只掉头。我岂筑室愚，喋喋于道谋。向来汉上行，悬知计未优。重念佛祖心，独往恐不酬。细看丛林敝，百孔如破裘。出有造请恶，入怀薪米忧。虽云学道辈，坦途多不由。我欲独挽之，难哉推陆舟。归来拥白云，草茅有前修。誓不出山去，三更林莽秋。寄声二三友，兴来过我不。"}