{"id":"417235","title":"水调歌头    原韵酬梦痕见和即以为赠","dynasty":"近现代","author":"刘家传","text":"草劲任风疾，花早怯春寒。世间多少儿女，咽泪劫灰前。那更斯人憔悴，忍见群芳芜秽，谁与辨媸妍。惨淡入帘月，照影更凄然。逢盛世，发馀热，着鞭先。栽桃种李，岳云湘水共澄鲜。好借含商嚼羽。写尽平生恩怨，绝学赖君传。我亦掀髯笑，翘首望南天。"}