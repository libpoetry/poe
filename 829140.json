{"id":"829140","title":"题青岛海滨长卷四首","dynasty":"清末近现代初","author":"吴妍因","text":"分明瀛海涌瀛寰，绿树红楼错落间。借问此图谁绘得，小神仙写自家山。十手倾将万斛珠，安排琼玉嵌珊瑚。如斯景物如斯画，摩诘诗中曾有无？东邻西舍昔频窥，今日无双完璧归。玉体横斜花作被，天闱海榻尽生辉。描将惯钓常游地，吐出深怀挚爱情。是画是诗是瑰宝，展看行使百城倾。"}