{"id":"704021","title":"题控粤亭","dynasty":"明","author":"韩雍","text":"高亭徙倚望西东，两镇平分一水通。诸将雄兵分节制，百蛮残孽任牢笼。阳回阴谷穷厓内，人在光天化日中。翘首何堪倍惆怅，思乡怀国此心同。开府苍梧构野亭，旌麾驻此喜时宁。全收百粤归王化，遥制诸蕃贡帝庭。霜气飞来江月白，瘴烟消尽海天青。丈夫有志堪舆内，岂独燕然可勒铭。"}