{"id":"763302","title":"新雁过妆楼 西湖见倚楼者","dynasty":"清","author":"吴绮","text":"水蘸鹅黄。苏堤畔、垂杨尽染波光。画帘青粉，刚靠宋玉东墙。小阁亭亭人独立，碧阑红袖倚斜阳。无言处，低眸掠鬓，似有思量。知他因何独自，向杏花影里，尽意凄凉。不疑客在，兰叶艇上端详。晴湖巧开一镜，便照出、青蛾双黛长。寻春去，怕绿荫成幄、难比伊行。"}