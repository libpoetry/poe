{"id":"1106723","title":"和遁泽雨中韵","dynasty":"宋","author":"王柏","text":"梅霖博得遁翁怜，磊磊诗邮忽到前。噀雾扫清尘外马，瀑泉呼起耳中蝉。妨它种事并芒事，知是丰年或歉年。陋巷一瓢应易足，更无思虑且安眠。一雨踰旬势未休，微寒犹欲衣轻裘。水精颗颗留蛛网，土脉层层起蚁楼。正免客车频倒屣，莫将诗句苦埋头。书生事业浩如海，鞭辟尤思友谊稠。"}