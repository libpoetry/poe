{"id":"1115581","title":"和吴监丞景雪中湖上访梅四首","dynasty":"宋","author":"杨万里","text":"朔风敢傍贵人严，约束天花莫入檐。药玉船宽初潋潋，销金帐暖政厌厌。七字全胜五字城，清于庾信及钟嵘。君诗妙绝端何似，不似梅花似么生。雪与梅花两逼真，不知谁好复谁新。无端更入吴融手，剪取西湖半段春。闻君踏雪访梅花，不怕苏堤十里赊。老子怯寒那敢出，地炉榾柮是生涯。"}