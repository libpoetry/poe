{"id":"810743","title":"寄杨文藻三首","dynasty":"清","author":"牛焘","text":"一别动经年，相思隔远天。秋怀闻雁后，春梦落花前。朗澈黄山月，清吟白马泉。何时重把麈，樽酒茂林边。园梨果方熟，叶叶战秋风。记子偕僧衲，值予收钓筒。一壶残照外，三笑小桥东。韵事成佳语，只嫌句未工。半亩依山宅，小园佳趣饶。无求上知识，安分足逍遥。早起勤持咒，迟归醉弄箫。即斯仙佛侣，愧我逐尘嚣。"}