{"id":"1115242","title":"过太湖石塘三首","dynasty":"宋","author":"杨万里","text":"才转船头特地寒，初无风色自生湍。堤横湖面平分白，水拓天围分外宽。一镜银涛三万顷，独龙玉脊百千蟠。若为结屋芦花里，月笠云蓑把钓竿。每过松江得伟观，玻璃盆底饤乾坤。天边岛屿空无际，烟外人家澹有痕。笠泽古今多浪士，包山近远在何村。季鹰鲁望何曾死，雪是衣裳月是魂。兀坐船中只欲眠，不如船外看山川。松江是物皆诗料，兰桨穿湖即水仙。将取垂虹亭上景，都归却月观中篇。正缘王事游方外，凿齿弥天未当贤。"}