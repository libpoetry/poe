{"id":"611248","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十三 三山","dynasty":"明","author":"邓云霄","text":"郭外长江江外烟，三山真见落青天。潮翻雪屋明还灭，云荡寒崖断复连。望去蓬壶今远近，漫劳方士访神仙。乘秋尚忆停桡处，不信灵风解引船。"}