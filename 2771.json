{"id":"2771","title":"枕烟庭·枕烟庭者","dynasty":"唐代","author":"卢鸿一","text":"枕烟庭者，盖特峰秀起，意若枕烟。秘庭凝虚，窅若仙会，即扬雄所谓爰静神游之庭是也。可以超绝纷世，永洁精神矣。及机士登焉，则寥阒戃恍，愁怀情累矣。词曰：临泱漭兮背青荧，吐云烟兮合窅冥。恍欻翕兮遝幽霭，意缥缈兮群仙会。窅冥仙会兮枕烟庭，竦魂形兮凝视听。闻夫至诚必感兮祈此巅，契颢气，养丹田，终仿像兮觏灵仙。"}