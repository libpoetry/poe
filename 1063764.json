{"id":"1063764","title":"重阳后同邹天锡登滕王阁","dynasty":"宋","author":"释德洪","text":"闲中过却重阳节，江城风雨吹黄叶。与君来游亦偶然，聚立西偏读丰碣。凭栏眼界得天多，雨脚明边飞鸟灭。西山向人亦倾倒，犯云争来献层叠。未归负负无可言，相视心知惭在颊。会当却立云生处，纵望晴江生雉堞。尚喜清游不属人，故作此诗相暖热。"}