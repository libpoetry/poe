{"id":"844904","title":"寓楼偶感和半龙二首","dynasty":"清末民国初","author":"曹家达","text":"东风吹出岁华新，书到天涯数比邻。偶托乡闾常似客，可谈衷曲不多人。论才已让秦韬玉，小隐当如梅子真。乱后久悲王迹熄，漫从宫府问丝纶。屠狗椎牛尽主盟，极天烽火混时清。热中年少蜣螂转，冷眼閒看蛮触争。洛下浪传神女赋，高阳竟得酒徒名。逍遥莫问人閒世，一任南峥复北嵘。"}