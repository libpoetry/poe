{"id":"234096","title":"宝鼎现·绿杨欲舞","dynasty":"宋代","author":"程珌","text":"绿杨欲舞，红杏微笑，春工渐侈。试偻指、自从嘉定，数到宝庆□□里。无一岁、不书年大有，问元功谁燮理。□□□、於变雍熙，如此自当千岁。况是端笏蓬莱陛。但看雍容、玉立山峙。炼五色、补天无迹，扶日天衢光四被。安清祐、填群心声色，恬然如谈笑耳。更八荒、民生奠枕，此著又当千岁。又况善述先猷，严武备、不开边鄙。阴功遍南北，千岁未多畴祉。且说总是三千岁。此际方岐嶷。听今日、处处笙歌，何止南楼十二。"}