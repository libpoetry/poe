{"id":"916381","title":"受诏修书述怀感事三十韵","dynasty":"宋","author":"杨亿","text":"太极垂裳日，中原偃革初。楼船秋发咏，衡石夜程书。好问虚前席，徵贤走传车。蓬莱侔汉制，煨烬访秦馀。紬绎资金匮，规模出玉除。纷纶开四部，秘邃接千庐。饫赐双鸡膳，亲回六尺舆。华芝下阊阖，白羽拥储胥。望气成龙虎，披文辩鲁鱼。清光无咫尺，玄览亦踌躇。群彦挥铅笔，微生滥石渠。嵇康真懒慢，谢客本空疏。讲学情田埆，谈经腹笥虚。月评依许劭，文体慕相如。雅饮欢娱洽，清言鄙吝祛。弥旬容出沐，终日喜群居。抚已惭鸣玉，归田忆荷锄。池笼养鱼鸟，章服裹猿狙。圜府愁尸禄，天阍愧弊裾。虚名同郑璞，散质类庄樗。国士谁知我，邻家或侮予。放怀齐指马，屏息度羲舒。寡妇宜忧纬，三公亦灌蔬。危心惟觳觫，直道忍蘧蒢。往圣容巢许，先儒美宁蘧。晨趋叹劳止，夕惕念归与。秦痔疏杯酒，颜瓢赖斗储。如谐曲肱卧，犹可直钩渔。矫矫龟衔印，翩翩隼画旟。一麾终遂志，阮籍去骑驴。"}