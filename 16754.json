{"id":"16754","title":"蛒蜂·巴蛇蟠窟穴","dynasty":"唐代","author":"元稹","text":"巴蛇蟠窟穴，穴下有巢蜂。近树禽垂翅，依原兽绝踪。微遭断手足，厚毒破心胸。昔甚招魂句，那知眼自逢。梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，不有噬人人。兰蕙本同畹，蜂蛇亦杂居。害心俱毒螫，妖焰两吹嘘。雷蛰吞噬止，枯焚巢穴除。可怜相济恶，勿谓祸无余。"}