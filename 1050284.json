{"id":"1050284","title":"将至金陵谒曾子开侍郎","dynasty":"宋","author":"郭祥正","text":"秋空久不雨，漠漠风卷沙。胡为起高兴，昨夜辞山家。明投金陵郭，府观凌紫霞。公解豫章榻，我停银汉槎。一倾别后言，电雹鸣交加。借公口中春，发我枝上花。又如出地雷，空山走龙蛇。公能结明主，我亦思无邪。但惊歧路别，进退各有涯。浮生能几时，鬓发忽已华。会合岂易得，兵厨酒仍佳。慎勿学谢安，扪涕空戚嗟。"}