{"id":"686018","title":"夜泊洸口昔回自贵竹时所取道也感赋三首","dynasty":"明","author":"卢龙云","text":"陇树收残雨，江舟带暮烟。客程今夜宿，乡梦几宵悬。水接湖南路，山开岭外天。昔时孤骑绕，过此重凄然。二水浈阳合，千峰楚甸分。驱车曾鸟道，弭棹此鸥群。作客春多雨，怀人树有云。江声缘瀑急，永夜此中闻。舟楫频来往，江山自渺漫。风湍聊暂息，旅酌不成欢。旧事追相忆，新愁别转难。推篷占霁色，羁思稍能宽。"}