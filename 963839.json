{"id":"963839","title":"中春望后一日登玲珑","dynasty":"宋","author":"洪咨夔","text":"出郭暄欲暑，涉林清自秋。步随目力高，身与山气浮。飞来辛夷花，拾得莲叶舟。一声提壶卢，四顾丛薄幽。诘屈九曲屏，突兀十二楼。泉流涧级峻，云起峰阴稠。左摩紫髯兕，右拂苍鳞虬。牵衣憩更好，拥策登三休。上呼笙箫侣，下瞰锦绣州。豁落不平事，消融无涯忧。太极浩初判，此山郁相缪。几人记曾来，老苔蚀雕锼。玲珑听我歌，歌彻玲珑愁。有酒且湑我，羲娥雪人头。"}