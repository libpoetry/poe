{"id":"883280","title":"酬赵隐君还予诗稿之作因来韵增至二十四用柳子厚同刘院长言怀事诗例也","dynasty":"宋","author":"孙岩","text":"度德宜滕长，论交堕鲁皋。凄凉当岁晚，潇洒见时髦。常恐诗无證，空知调欲高。扶疏才社栎，变化岂胥涛。阔略三冬学，增多一字褒。大篇参往箓，异事诧吾曹。昔嗜梁台选，仍耽郢士骚。长歌落涧谷，中夜骇猿猱。攻苦鹈濡翼，求朋鹿食蒿。家无彦弘在，乡失吕温豪。击拊当谁听，荒芜尚自薅。英英善和柳，皎皎义熙陶。步骤才难至，图回首屡搔。较深搜石髓，务洁取溪毛。推激吾非党，讥诃物得逃。辞连盘谷稼，想到武陵桃。朝逮虞渊暗，宵几鹖旦嗷。含愁全庾赋，寓乐间庄濠。不谓尘明镜，何殊赠佩刀。音书无雁往，时序迫蝉号。嵇向诸人远，周雷再世遭。未应求善贾，孰不饮醇醪。并席葭依玉，清言輠炙膏。斯期方缅邈，北望寸心劳。"}