{"id":"52826","title":"同王六入西山寻白云僧","dynasty":"明代","author":"林鸿","text":"秋山晚苍苍，引兴白云际。方闻出谷钟，未返沿源骑。跻攀霁心目，始到三摩地。苔色阴际寒，松声静中细。空僧此岩栖，心寂迹如寄。经诵有时闲，了了见山翠。抱琴者谁子，夙性贪幽致。云卧复何为，冰弦写秋意。西峰倏含景，石榻又假寐。身寄孤鹤巢，梦如幽兰气。夜分气候白，隐隐月初至。阳涧澹空明，阴林破深邃。久怀缁锡邻，颇与云山契。章甫如可投，期君访灵畏。"}