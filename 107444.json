{"id":"107444","title":"三月二十九夜二更杭火焚花巷寿安坊至四月一","dynasty":"元代","author":"方回","text":"倾国倾城夸美色，千金万金供首饰。武林城中花巷名，绍兴年前人未识。亮死瓜洲再讲和，巷名一为栽花窠。象珠翠玳玉笄外，紫紫红红裁绮罗。是时永嘉有佳士，叹嗟花巷名太侈。繁华渐盛古朴衰，书谓乡人非美事。谁知骜集一朝非，妇鬟女髻弥芳菲。冠梳簪珥向晓卖，百伪一真无关讥。戊戌年冬十月十，爇此阛闠成瓦砾。岂料郁攸再作崇，庚子春残小尽日。一十六度蓂荚新，两见焦头花巷人。买卖假花牟百利，坐此得罪于神明。君不见九重一言轩轾易，头白纷纷无忌讳。人人一朵牡丹春，四海太平呼万岁。"}