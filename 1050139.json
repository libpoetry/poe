{"id":"1050139","title":"秋水阁席上呈颖叔原道","dynasty":"宋","author":"郭祥正","text":"吾爱秋水阁，水影照采椽。瑩碧不知极，定与银汉连。荷花十丈开，白藕想如船。双鹤时一鸣，寒霄下回旋。况复对羽客，岂异蓬莱仙。便当沽玉液，猛饮明月前。人生不嗜此，何物能逃年。请君倾醉耳，松风奏薰弦。身世能两忘，安用养浩然。梦觉事已殊，此道谁能全。驰驱冠剑徒，百岁犹倒悬。深深下于地，冥冥高出天。君语达已达，君歌玄复玄。大笑问刘子，细穷秋水源。秋水源可到，更寄琳琅篇。"}