{"id":"531040","title":"送石熊峰阁老代祀泰山阙里","dynasty":"明","author":"杨慎","text":"云亭炎帝馆，洙泗鲁王宫。百代声名远，千秋望秩同。郊禋元祀启，肸蚃九幽通。奠玉分宸献，函香领钜公。玑衡璇斗北，奎壁映天东。鲸泽观沧海，鸿逵指岱蒙。五松烟杪盖，双桧两稍丛。华衮遗经在，金泥故检空。铭崖晴倒景，文栋晓舒虹。仙碣秦观罢，灵斿濩舞终。周筵晞湛露，舜殿转薰风。肃肃攀归鞅，明明翊化工。"}