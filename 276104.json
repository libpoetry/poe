{"id":"276104","title":"登太华南峰绝顶谒上清宫还出四眺","dynasty":"清代","author":"李念慈","text":"众山祖昆仑，五岳兹雄长。峭壁出青云，巍然俯群象。高标五千仞，三峰石非两。绝群迥独尊，赴天成孤往。窈窕玉女祠，仿佛巨灵掌。竭尽筋力能，驯致青冥上。短衣谒白帝，问源伫仙仗。海云东南生，夕日下林莽。偃仰天池侧，四顾爱森爽。学仙亦荒唐，驰思聊自广。何当营茅茨，洒然遗尘网。"}