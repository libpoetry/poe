{"id":"1049820","title":"赠提宫谏议沈公","dynasty":"宋","author":"郭祥正","text":"贤材间出万人杰，行脱麻衣趋紫阙。三朝出入持使权，凛凛声名洒冰雪。往年作镇来金陵，天子临轩宣老成。问公书画几万卷，品秩入奏编瑶琼。延阁往往未尝有，诏札奖与光华生。佥言公归坐廊庙，易节暂刺玄晖城。恳请仙宫遽知止，车盖翩翩还故里。粉娥执乐四时春，窈窕芙蓉新出水。嘈嘈弦管鸾凤鸣，玉卮献酒公解酲。人生快意似公少，家园乃是真蓬瀛。数峰飞来云雾湿，琪树玲珑晓寒入。绿池水照百花明，芳亭小榭佳宾集。有时自赋归来篇，幅巾藜杖诗中仙。秦晋诸子因避世，种柳栽桃安足怜。顾我登门二十载，贵势能忘竟相待。数奇自笑无所成，亦欲浮舟往沧海。沧海云涛人不争，忘机可以超神凝。比公进退殊未足，若问逍遥无鴳鹏。"}