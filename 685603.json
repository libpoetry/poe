{"id":"685603","title":"秋日酬周毓庭楚藩幕中寄怀之作二首","dynasty":"明","author":"邓云霄","text":"粤山楚水两悠悠，芳讯浮沉似石头。作赋贾生曾吊屈，思乡王粲暂依刘。丛兰芳杜谁同采？七泽三湘怅独游。莫怪音书长不达，衡阳肠断正惊秋。王门自有曳裾人，楚客犹称入幕宾。台上雄风应授简，筵前醴酒定相亲。奚囊锦字行将满，归箧轻装未是贫。何处思君歌白露？镜园凉月桂花新。"}