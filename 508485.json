{"id":"508485","title":"晓行画","dynasty":"明","author":"倪谦","text":"鸡鸣众星没，驾言即长途。靡靡事行迈，从以两仆夫。㶁㶁溪水流，郁郁陇树敷。日高门未启，隔渚烟村孤。逸蹇树两耳，健于千里驹。长鸣度溪桥，野色迷平芜。问君此何之，观光上皇都。将弹贡禹冠，不受终军繻。丈夫四方志，致身乃良图。怀玉勿自衒，所贵待贾沽。岂若乡井儿，龌龊惟守株。"}