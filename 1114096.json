{"id":"1114096","title":"四花四首 芙蓉","dynasty":"宋","author":"李纲","text":"浥露披风浩莫收，嫣然秀色照清秋。佳人日暮来何处，翠袖红妆相对愁。叶卷须虬朵朵圆，化工如解刻雕然。金灯玉柱归天上，何事生来小槛前。但见风来摇翠尾，那知露下濯红英。色空须信元同体，谁把丹青与染成。花蕊成冠巧学鸡，刻雕谁谓染胭脂。晓来得雨犹鲜好，却似昂然欲斗时。"}