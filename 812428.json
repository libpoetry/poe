{"id":"812428","title":"九月四日重至东阳寄杭诸友","dynasty":"清","author":"许传霈","text":"握手行江曲，寂寞破清谈。离愁浩无际，烟波逐征帆。白蘋飘秋渚，青松依石岩。欸乃一声去，江流暮色涵。回首系篷处，灯火落两三。泊舟高城下，乘舆当安步。半载重行行，秋来异春去。春山桃柳芳，秋岸荻花暮。停车看不足，霜叶遍红树。斜阳照人家，今宵道且住。"}