{"id":"824768","title":"翠楼吟 题《琼箫馆词集》","dynasty":"清末近现代初","author":"袁克文","text":"北宋长歌，南唐小令，清空雅调谁续？秦黄今代有，忽惊说、扫眉才独。闻声幽谷。看白石裁云，孙娘吟烛。填新曲。露花梅子，满琅玕腹。踯躅。题句难工，更酒阑灯灺，欲歌还哭。稼轩思最苦，倚烟柳、斜阳停瞩。微尘漫目。却豹尾新翻，凤头閒属。传丝竹。谱成金荃，一歌三复。"}