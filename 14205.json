{"id":"14205","title":"杂诗·古史散左右","dynasty":"唐代","author":"韩愈","text":"古史散左右，诗书置后前。岂殊蠹书虫，生死文字间。古道自愚蠢，古言自包缠。当今固殊古，谁与为欣欢。独携无言子，共升昆仑颠。长风飘襟裾，遂起飞高圆。下视禹九州，一尘集豪端。遨嬉未云几，下已亿万年。向者夸夺子，万坟厌其巅。惜哉抱所见，白黑未及分。慷慨为悲吒，泪如九河翻。指摘相告语，虽还今谁亲。翩然下大荒，被发骑骐驎。"}