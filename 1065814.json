{"id":"1065814","title":"闻郭太尉发师大捷奚人擒契丹酋领四军者来献作长句古调一首","dynasty":"宋","author":"苏过","text":"辽人猖蹶败纪纲，鸟兽惊骇自取亡。归我五季旧土疆，有如宣宗复河湟。彼酋假息不自量，网开三面犹跳梁。爝火乃欲犯太阳，怒臂当车学螳螂。支天所坏仍鸱张，含沙射影出复藏。将军义勇冠三光，愿以部曲除螟蝗。户有三丁一我将，遣汝积愤当少偿。上马亟持十日粮，长矛短戟舂其吭。前者披靡后者戕，系累妻子涕泗滂。将军折北昔未尝，以巧服人尤所长。勿追穷寇非深防，会遣生致如探囊。匈奴自古夸豪强，三表五饵称前王。竟无一日笞中行，昭君远嫁令人伤。岂知天兵自鹰扬，郅支援首须陈汤。头颅万里行朔方，遣示藁街听徜徉。偃兵息民令有常，昔居锋镝今农桑。百年版籍沦要荒，一日冠盖欣相望。李白长歌汉道昌，两阶羽舞垂衣裳。"}