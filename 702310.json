{"id":"702310","title":"和胡公韵","dynasty":"明","author":"程通","text":"辽国天开万世基，坐临朔漠控边陲。君王茂对春多福，黎庶深祈岁不饥。鸣凤来仪丹凤阙，流霞溢美紫霞卮。仁风化日均舒畅，品物熙熙蔼德辉。一气回钧万事新，由来元旦属初旬。岁除癸丑年丁丑，月建壬寅日甲寅。春满龙颜熙日角，云屯虎旅定天垠。忝陪东序遥瞻拜，耿耿丹心拱北宸。"}