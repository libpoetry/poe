{"id":"1124872","title":"酬张录南老","dynasty":"宋","author":"徐鹿卿","text":"词源倾写峡江流，曾蹋槐花月里游。梅岭诗篇一瓯雪，芹宫书册四山秋。明珠小借枯崖润，美玉那无善价酬。再战定穿三级浪，丝鞭席帽拜新休。生长西江帝子州，蟪蛄强欲语春秋。溉根正喜逢张籍，拾芥宁堪拟夏侯。冷淡工夫千兔秃，飘零踪迹一萍浮。自量只合山林住，乌幕如何也见收。"}