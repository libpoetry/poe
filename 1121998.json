{"id":"1121998","title":"幽趣十二首","dynasty":"宋","author":"郑刚中","text":"幽趣无人会，闲居我自知。笋尖穿落叶，花蕊挂游丝。寒在蜂来少，风斜燕不迟。老夫无定力，破戒为题诗。幽趣无人会，闲居趣自成。孤舟横水静，宿鹭入烟明。风絮低还起，苔钱断复生。小门无客款，睡犬不闻声。幽趣无人会，须还我独亲。开书风为揭，得睡懒相因。雨后竹色净，月中梅意真。北山小园景，莫怨未归人。幽趣无人会，人应为我愁。山深云易聚，市远酒难谋。恃力貙惊鹿，争巢鹊避鸠。老夫春睡美，蝴蝶是庄周。幽趣无人会，池塘又吐青。云间万里客，竹下一门扃。空翠侵书帙，飞花入草亭。杖藜寻柏子，慢火待馀馨。幽趣无人会，欣然自解颜。雨来飞鸟急，沙静小鱼闲。翠滴峰峦表，香霏草木间。吾心久忘物，物意苦相关。幽趣无人会，春风自过门。青圆梅弄子，绿隘竹生孙。花少蜂蝶瘦，雾浓鸥鹭昏。草寮藜藿饱，痴坐等庸髡。幽趣无人会，清闲五月中。鱼跳荷叶绿，猿笑荔枝红。拨竹看新月，钩帘入好风。神仙赤松地，正恐自相通。幽趣无人会，虽然亦有为。晚凉寻薜荔，细雨架酴醾。扫屋除蛛网，添花助蜜脾。黄昏方隐几，酒兴又催诗。幽趣无人会，天宽物自容。夔休怜踸踔，鱼勿为噞喁。吟苦秋虫适，身闲沙鹭慵。举头常见日，山水任重重。幽趣无人会，闲中见物天。绿虚甘露结，红皱水晶圆。倒孕潜资化，成行出暮膻。寰中无巨细，动静各随缘。幽趣无人会，云依远岫行。寒塘时拨刺，古木廔敲铿。壁壳拖涎钝，花飞度粉轻。山泉烹石鼎，孤啜不胜清。"}