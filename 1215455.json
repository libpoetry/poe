{"id":"1215455","title":"南山歌","dynasty":"元","author":"陈泰","text":"岳麓山前一叶舟，夜看明月湘江流。湘江月色流不尽，洞庭漠漠君山秋。回舟唤美酒，醉看湖上楼。华阳仙人吹铁篴，吹起白浪蛟龙愁。明朝布帆向何处，直到南台山下住。南台山窈窕，路近桃花源。上有吟风之黄鹄，下有啼树之青?。君家别墅南山下，翠竹千亩如淇园。昔君华省乘骢马，出掌银台重声价。如何此际不相逢，岁晚论交孺子亭。亭前秋月炤湖水，宛转南山如梦里。复从此别心氤氲，西山望断南山云。沧浪有约须乘兴，把酒南山更共君。"}