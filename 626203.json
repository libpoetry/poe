{"id":"626203","title":"夜读孝经歌","dynasty":"明","author":"黎景义","text":"微寒袭衣袂，夜雨声相属。灯前简古书，静展孝经读。开篇恍然入阙里，云是七十二贤之所履。泗流渊源粤可寻，东蒙峻极堪仰止。中有一人号素王，尧颡皋项依稀似。侍坐者谁人，无乃子舆氏。师徒相对何谆谆，无非一孝而已矣。古来百行兹为原，先王至教繇之起。立身扬名彰厥终，发肤不毁护其始。诏我以三除，诲我以五备。警我以无亲，刑属三千弗与比。幽通神，显移事，爱敬生，哀戚死。悖德逆礼洵成恶，从令不争非云美。下为庶人上天子，仰玄俯黄孰离此。思人有此身，借问奚攸生。毛里知同体，劬劳见至情。受恩并隤确，形色所以成。足行是地义，手持是天经。聪来明往皆民行，至德要道岂虚名。呜呼，人生喜惧年光亟，况乃有亲不竭力。风木含悲亦既迟，一始一终当尽职。我今炙圣言，私衷增感激。竦惶再拜谢不敏，服膺斯语而无斁。"}