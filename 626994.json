{"id":"626994","title":"答张穆之先辈","dynasty":"明","author":"梁宪","text":"隆万气磅礴，产人多朴厚。晚季尚华靡，浇薄日相趣。翻笑古人迂，堂堂事奔走。吾乡张丈人，忘年交已久。丈人昔年少，高车悬四牡。结驷游五陵，千金一匕首。晚岁归学道，搆屋□林薮。有时写骅骝，神鬼立其肘。有时作竹石，易米升与斗。遗我尺幅石，题诗为我寿。置我茅堂中，青葱盈户牖。对此层淩姿，令我神赳赳。丈人善用情，所赠良不苟。愈念先朝人，何况隆万叟。观其朴厚处，边幅都不有。资之为典型，自然形神守。他时访赤松，问是前身否。"}