{"id":"1108737","title":"再和二首","dynasty":"宋","author":"刘克庄","text":"包羞羊借皋比盖，饰貌狙将衮服披。妾去绿衣裳以曲，佗乘黄屋髻犹椎。方开元际唐风盛，自建安来汉道衰。举世纷纷学姚贾，老夫持此欲安之。古柏每经寒耸秀，朝花不待夕离披。举扬壹似德山棒，摧拉过于力士椎。化鹤仙归见孙老，感麟翁泣叹吾衰。楚狂难和薰风句，聊自歌之舞蹈之。"}