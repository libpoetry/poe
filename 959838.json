{"id":"959838","title":"双桧分题","dynasty":"宋","author":"金君卿","text":"名蓝压城闉，巀岌耸双桧。得地不孤立，陵风自相对。根盘乖龙狞，叶剪苍璧碎。交柯纽顽铜，叠影森翠盖。劲无丝萝托，直与松柏配。争高丈夫气，耻学儿女态。雪霜正柔落，草木任颠沛。同心岁寒间，正色烟霞外。斧斤未剪拂，志节已高迈。出群才可惊，有作器必大。考室须栋隆，济川俟舟载。"}