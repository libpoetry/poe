{"id":"845101","title":"同张琳论事谈诗有赠并送归省沅江","dynasty":"清末民国初","author":"梁鼎芬","text":"微雨洒清昼，闲芳照孤馆。平子实通士，兀特又夷坦。暂亲冰雪寒，久坐布帛暖。竦身顺所止，纗兰坚不损。追陪有几日，舍我一棹返。千里庭闱心，此官亦闲散。余情似飞絮，共汝江海远。勿须怨桃花，贫女嫁常晚。樊川龙豹姿，不偶温李冶。扶持万代人，吐词最英雅。吾生胶夙好，岂惜谐者寡。昨宵论诗派，同志无厏厊。罪言虚上策，空有泪盈把。世味区兰莸，人才见玉瓦。苍茫百年事，恨怅不能写。"}