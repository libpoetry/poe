{"id":"1049841","title":"怀青山草堂","dynasty":"宋","author":"郭祥正","text":"三峰连延一峰尊，龙山白纻如儿孙。重冈复岭控官道，北望金陵真国门。淙流奔激洒河汉，两溪直接丹湖源。松荒桧老古佛刹，鸡鸣春晚桃花村。石崩废井谢公宅，龟仆断碣长庚坟。斯人白骨已化土，英气往往成烟云。我昔弃官结茅宇，九品青衫安足数。竹筒盛酒骑白牛，醉眠看天与天语。如何蹭蹬随辟书，十年又向风尘趋。只今两鬓满霜雪，功业不成思旧庐。山花解忘忧，山鸟名提壶。四邻未必便弃我，三径荒草还堪锄。乌泥田肥种秫稻，紫莼味美饶嘉鱼。盈缸酿酒邀客饮，林下散发时时梳。谁人絷尔不归去，自问此心无乃愚。"}