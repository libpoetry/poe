{"id":"529888","title":"答沈休翁所问因成赠章","dynasty":"明","author":"徐祯卿","text":"六龄识姓字，十岁弄歌章。十二失慈母，嬉戏道路傍。十七学干禄，跅?空徬徨。幸逢黄河清，昭映白日光。圣心勤草莱，猋逐云罗翔。谬以跌宕资，寘之枳棘场。虽有鲁连节，濩落无所将。揣摩笑苏秦，况乃章句行。不见樊笼羽，冥心在八荒。飘飖碧云绪，梦寐嵩山阳。饮水心自足，怀哉桂树芳。朅来荆巫渚，傲然称楚狂。夫子挺乔岳，时人呼凤凰。一隐不世见，邻父徒窥墙。而我爱逸调，谈笑登其堂。永符金龟契，豁以岁年忘。予今入衡山，访道蹑飞梁。倘遇洪崖子，遥传紫汞方。与君变白发，携手共徜徉。"}