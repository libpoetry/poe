{"id":"752720","title":"琴志楼雨中酬伯严大兄送别之作","dynasty":"清","author":"罗运崃","text":"昔下海濆观海水，云霞楼阙伏还起。龙蛇蝼蚁幻两眸，我欲赴之虚一苇。客帆秋挂武昌风，对君清尊语奇傀。君言怪物海外多，亿变终安一心是。飘风荡洋云翱翔，扁舟更入沧波里。肝胆相携歧楚越，是非欲齐殊彼此。我思归求问端倪，诸臣招我匡山趾。短筇始作寻常游，孤襟渐觑山川䏿。五老峥嵘高向天，千岩万壑一脉倚。可否孤根据地灵，安得使股如使指。山形罗立百涧流，亦于骈枝无捂抵。琴楼十日空氛喧，静悦君言饮我旨。西山归路朝暾红，宿草荒藤为君毁。先人埏墓久累累，嗟余早孤心失掎。奇篇语澹情吐吞，一读一泪悲无止。真悲不生欢不萌，悲欢倚伏岂世以。碧空雨合云冥冥，寒泉石横波瀰瀰。意含欲诉叹辞费，翻作长歌入君耳。"}