{"id":"700551","title":"送许彦明往松江二首","dynasty":"明","author":"顾璘","text":"结友不知心，履綦空累百。与君山林交，心迹两无隔。不见辄相思，相见终昕夕。岁暮诚寡徒，缱绻荷三益。今晨叩蓬户，车马有行色。臣恣山水游，亦以衣食役。畬田间三泖，霜落事秋穫。言念四体勤，顾此十口迫。浮生寡欢悰，玄发亦已白。天寒早返驾，勿作久游客。东吴多胜友，远念因君劳。累岁不一见，每惭平生交。扁舟过苏台，览胜虎山桥。笠泽控海口，登丘望云涛。高词竞摛锦，古意相投胶。水国早寒夜，雾尽霜月高。清宴出美酒，鲈鱼解鸾刀。窈窕子夜歌，依稀白云谣。因之发幽兴，并令尘虑消。"}