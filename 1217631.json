{"id":"1217631","title":"孔林瑞槐歌","dynasty":"元","author":"乃贤","text":"阙里阴阴槐树古，百尺长柯挟风雨。密叶蟠空拥翠云，深根贯石流琼乳。苍皮皴蚀纹异常，天成篆籀分毫芒。游丝萦错科斗乱，云气飞动龙鸾翔。嬴秦书焚士坑戮，几叹遗经藏壁屋。千年圣道复昭明，喜见文章出嘉木。神明元冑嗣上公，雨露滋沐深培封。清阴如水石坛静，弹琴树底歌薰风。"}