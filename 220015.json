{"id":"220015","title":"纪鹤·青松百尺余","dynasty":"宋代","author":"李处权","text":"青松百尺余，宛彼山之陲。白鹤巢其高，皂鹤巢其卑。红鹤不敢来，下巢枫树枝。阳春一动荡，百鸟俱蕃孳。绸缪各尽力，草草成藩篱。卵翼与哺育，不愧乌鸟慈。清晨求食去，鼓翼远奋飞。斯须复来还，亦有蛇鱣随。引颈鸣相呼，所忧非渴饥。不日毛羽成，颉颃下陂池。浴之以清泠，弄影相娱嬉。既久遂不来，远举将何之。高山与深林，浩荡信所归。明年又当至，复作今所为。我为唐虞世，鸟巢何所窥。乱来缠兵火，杀气满四维。人群失安居，恨无羽翰施。偶此共偷生，偪仄何可辞。忧患亦所同，去就可弗思。网罗非尔事，弹射不尔私。近辞燕雀喧，远与鸿鹄期。相望在寥廓，大翮如云垂。时来松树间，听我哦此诗。"}