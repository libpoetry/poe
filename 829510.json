{"id":"829510","title":"浪淘沙慢 南昌战后城望，用清真韵","dynasty":"清末近现代初","author":"周岸登","text":"坏云堕，灰飞万瓦，雾锁千堞。残血经霜藓发。哀笳傍水弄阕。恼客子、登临羁绪结。旧游地、阁毁亭折。似唤起、虫沙对人语，江山共悽绝。悲切。故乡乱久离阔。叹道阻归难，青天远、未语声暗咽。嗟后死堪怜，遑问生别。向凤泪竭。凭梦寻同照，家山今月。魂溯回风酸波叠。流红殢、旧腥未歇。乱鸦起、飞鸣城上缺。战尘黦、碧化龙沙，助暝色、同云惨澹催春雪。战血洒，仙坛恨结，绀露零碛。断骴侵苔废绿。阴磷罥水漾碧。映冷月、寒芜新骨白。向夕听、铃铎钟鱼。带步虚、幽怨似邻笛，愁黯四山色。脉脉。我怀问取仙释。问千劫成毁，何匆遽、人世都如客。如电光沤影，云飞无迹。醉生梦死。自宽为志士，忧来翻窄。双泪向同情倾泻。真哀乐、旷代靡隔。等胞与、无情便路陌。有情底，便有冤亲，怅恨极、伤今吊古难终拍。"}