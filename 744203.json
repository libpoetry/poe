{"id":"744203","title":"奔牛古树诗","dynasty":"清","author":"褚华","text":"奔牛四树大廿围，昔曾化龙身欲飞。雷公急击一株死，三株慑伏藏僧扉。枝叶婆娑广庭里，怒吼终宵声未已。每因风雨满空时，昂首墙头望江水。浓阴六月生凉秋，中间千人坐可留。邻翁白发莫言老，见翁远祖来牧牛。五季兵戈此错处，樵斧何缘独宽汝。我来问树树应知，翠碧森森却无语。"}