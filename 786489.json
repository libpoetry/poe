{"id":"786489","title":"触目感咏","dynasty":"清","author":"洪繻","text":"蹑足炎山顶，回首沧溟天。蜃市随风起，赤城堕我前。我家东海畔，海水没桑田。顾盼旧城郭，沦灭无人烟。驱车北原路，荒草何芊芊！郊野莽萧瑟，牛马鸣道边。飒飒凄风捲，荒荒白日悬。踯躅何所往？山海空相连。山有猛兽迹，海有蛟龙涎。行路既已难，谁能扬长鞭！家国念存丧，身世多变迁。抚剑长太息，埋地今千年！朝驾扶桑谷，夕宿昆崙巅。飙轮无所阻，我愿随飞仙！仙人不可期，时俗渐腥膻。挥手弄牛斗，泛槎有张骞。终当御风去，万里风泠然。"}