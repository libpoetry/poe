{"id":"1104612","title":"绍兴十四年奉上徽宗册宝三首 册宝入门用《显安》。","dynasty":"宋","author":"郊庙朝会歌辞","text":"于铄徽考，如天莫名。迨兹丕扬，拟纯粹精。温玉镂文，来至于祊。有严奕奕，礼备乐成。金字煌煌，瑶光灿灿。群工奉之，登此宝殿。对越祖宗，式遵成宪。威灵在天，来止来燕。惟精惟一，乃圣乃神。鸿名克扬，茂实斯宾。如禹之功，如尧之仁。孝思永慕，用诏无垠。"}