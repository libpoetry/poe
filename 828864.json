{"id":"828864","title":"一萼红 访香山团城。乾隆时金川荡平，阅武策勋于此","dynasty":"清末近现代初","author":"俞陛云","text":"策疲驴，访先朝行殿，沙涧踏新晴。老栝皴霜，盘松托月，萧瑟并作秋声。剩三两、白头戍卒，伴过客、楼堞指空营。瘦塔云颓，丰碑藓合，没个人行。峰际危碉错峙，记高秋肄武，玉辇曾经。列帅韬弓，名王进炙，开边九驿威名。莫重向、禅房话旧，恐残衲、世外也伤情。一片摇风燕麦，绿遍荒城。"}