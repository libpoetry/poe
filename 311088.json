{"id":"311088","title":"疏影·黄昏时候","dynasty":"现代","author":"郑元昭","text":"黄昏时候。听雨声滴滴，添写僝僽。记得花时，并坐灯前，爱此潇潇和漏。而今天气令人恼，遥念及、天涯禁受。闻说道、弥月愁霖，想见词人消瘦。知否红窗翠箔，晚来扶倦坐，凉迫罗袖。酒后吟余，着意相思，怎让星星红豆。垂杨不绾东风住，恨只绾、鹅黄依旧。把离情、诉与红窗，一任香销金兽。"}