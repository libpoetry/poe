{"id":"696507","title":"答姚宗文律诗四首","dynasty":"明","author":"郑真","text":"门掩西风一径苔，悬知勿药好怀开。不辞上客停云骑，何羡佳人当肉台。苍鬓不应甘老去，青衫只儗早归来。向时已悟杯中影，莫为多情赋七哀。淮天空阔彩云收，坐对青山最上头。幽梦祇应随化蝶，闲心尽可狎来鸥。胸中绣锦休停织，袖里骊珠莫暗投。篱落菊花秋已近，浮庵还许唤同游。一曲清歌听采莲，夕阳高树正鸣蝉。山川风气千余里，诗酒襟怀四十年。妙药人间夸不死，灵符海上诧逢仙。几回笑指扬雄宅，问字终当造席前。高节多君慕子陵，怜予祇似出家僧。床头相问频能去，灯下长怀可自胜。嗜酒谁云赊即得，卖文独怪价难增。客乡愿得身强健，要觅山中术与芩。"}