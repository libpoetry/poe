{"id":"739497","title":"江南弄","dynasty":"清","author":"顾我锜","text":"东吴头，西楚尾，江南遥遥数千里。就中姑苏与广陵，舟车辐辏如流萍。纷华满眼遍城郭，大家小户乐复乐。红楼大道珠翠繁，画槛中流箫鼓作。酒酣肉饱不知倦，佳冶盈盈满芳甸。稗贩犹裁白纻衣，闾娵亦著黄金钏。回头却顾四壁空，小儿索饭啼门东。未知衣食竟谁是，且复强举称豪雄。呜呼！江南之贫贫若洗，朝歌夜舞徒为尔。"}