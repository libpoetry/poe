{"id":"806551","title":"齐天乐六首 其三","dynasty":"清","author":"蒋士铨","text":"人生失意寻常耳，那得全无漂泊。习静缘悭，买山赀少，孤负江南丘壑。乱愁抛却，将客里闲身，画中安着。琴意诗情，低回犹可慰萧索。及时聊且行乐。看鱼龙舞罢，海天空阔。须鬓苍苍，江山浩浩，容易蹉跎芒屩。考槃何处，我亦似匏瓜，偶然悬缚。听到松风，便消魂林薄。"}