{"id":"614180","title":"同区季誉林阳仲过陈宪副东皋别业留题得十四韵","dynasty":"明","author":"李之世","text":"绿水开名墅，青郊带院门。林幽山籁寂，沙暖谷禽喧。野渡潮通舸，芳蹊竹荫垣。荆扉临水次，瓜地接平原。旭日衔窗过，飞霞挟栋鶱。卧槎疑跨涧，纤卉杂编籓。霁色来山翠，滩声涨水浑。池方偏贮月，阁短欲延暄。灌木危栖鹳，垂藤袅挂猿。溪諠来水市，夜火望渔村。汎月移鸥楫，行春驾犊辕。词人频问字，舟子误寻源。混迹时群鹿，遗荣且避鹓。东山方系望，谁道贲丘园。"}