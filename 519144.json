{"id":"519144","title":"捣衣曲","dynasty":"明","author":"朱诚泳","text":"井梧叶坠金风起，满庭明月凉於水。为念儿夫戍玉关，尘满征衣谁与洗。我有冰缣三两疋，胼手殷勤为君织。欲制寒衣远寄将，双杵拈来对砧石。捣乱西风续又鸣，一声声里寓幽情。夜深玉腕痛且困，不知露下将三更。裁缝已就凭谁寄，走马朝来有边吏。一行书染泪千行，寒到君边衣到未。"}