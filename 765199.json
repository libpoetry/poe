{"id":"765199","title":"读《史记》四十首 其二十一 斩丁公","dynasty":"清","author":"张晋","text":"官季布，斩丁公，帝王识见原不同。死我者生生我死，人臣大义可知矣。彭城城西短兵接，两贤相厄事已急。刘项兴亡虽定数，此机坐失嗟何及。斩丁公，丁公固当斩，转思项伯心尤险。鸿门一自释沛公，落日乌江气愁惨。吁嗟乎！项伯犹封射阳侯，丁公之罪宜未减。"}