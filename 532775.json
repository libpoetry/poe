{"id":"532775","title":"天全所为大司马铁桥黄公作","dynasty":"明","author":"黎民表","text":"西郭佳遨游，芳园萃森爽。脩竹映沧池，潜虬动滉朗。青泛何蜿蜒，降池肃间敞。游神无近营，寓目发遐想。彼美贲丘园，振缨遂遵养。冥飞远矰缴，乘风适苍莽。若凤感先民，为牺叹哲匠。嗒尔非丧吾，超然得神王。景行属旷筵，疏材荷甄奖。岂伊平原欢，况逾竹林赏。愿附扶摇翰，从容撰几杖。"}