{"id":"687537","title":"百字令 寿夏桂洲阁老和坡翁韵","dynasty":"明","author":"孙承恩","text":"林钟律应，又秋早、宵起试占云物。箕昴呈祥灿午夜，南极光联奎壁。浩渺江流，崔巍庐阜，更皎洁瑶台雪。乾坤灵气，一时钟此人杰。此日寿域宏开，沉檀然兽鼎，瑞烟飘发。看雄据豪吟，染霜纨、龙蛇飞灭。宫酒淋漓，渐玉山微倚，酡颜乌发。祝公遐算，直同天上明月。上天纯佑，为社稷、生此中兴人物。巨器宏才更风流，挺立千寻绝壁。冠世文章，包人度量，襟抱同冰雪。试论今日，何人堪比奇杰。还羡秉笔黄扉，笑谈机务了，英猷横发。仰止皋夔，树芳声、千古谁能磨灭。退食逶迤，开怀延国士，吐餐握发。望公何似，碧天永夜孤月。"}