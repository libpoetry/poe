{"id":"647585","title":"潘宅菖蒲歌用谢叠山先生韵","dynasty":"明","author":"王汝玉","text":"潘夫子，辞雄成，好山入座双眸青。一拳特立太古上，影落万丈之圆灵。幽蒲叶绿弄晴旭，劲节默与吾心盟。长飙卷沙云脚断，臞臞藓啬天无情。孤花烨烨识者少，不与俗物同条生。波心蟠根五蹙缩，直气射日凌沧瀛。斜拖玉杖乘风行，目击意会忘其形。崧高仙人在何许，齐州九点烟空横。长林云散月皎皎，密树露滴天冥冥。乃知造物有深巧，笑谈彷佛成珠庭。清香一吸九窍洁，饱德不使饥肠鸣。窗间娟娟晓凝翠，耳畔蓛蔌寒流声。我闻长生有奇术，便宜寡欲遗尘缨。我婴旧感浪作赋，种鱼细事空传经。何如白头梅子贞，饮芳嚼秀三千龄。眇观寰海一杯小，半夜梦落青云城。我言虽狂有至理，世人闻此猜而惊。潘夫子，心和平，肤腴貌古神尤清。逍遥谷中住未夕，药囊到处留馀馨。潘夫子，不可轻。江山一揽万里足，孰谓智者无完名。"}