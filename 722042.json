{"id":"722042","title":"下十八滩","dynasty":"明末清初","author":"屈大均","text":"乱水砰磅斗不开，波中壁垒半崩颓。滩高似倒三秋雨，石小偏含万古雷。险尽始闻惶恐至，惊多只望万安来。蒲帆几逐峰峦转，一曲才能酒一杯。惊涛高下势相倾，风到滩头益有声。半捲水花成白雾，全吹云气入空城。时来身为高堂健，事去心将宝剑明。一曲武溪如有分，不妨迟暮更南征。"}