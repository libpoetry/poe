{"id":"696511","title":"和韵奉答金郡公仲和太守父也","dynasty":"明","author":"郑真","text":"貂蝉七世仰华宗，千里南来识郡公。庾亮许令延夜月，光庭容得坐春风。花边雅戏欢娱洽，竹里行庖燕笑同。厚德在人须有报，广文莫道锦囊空。碧沼涵空石径幽，潭潭公府慰相求。步兵宠顾多青眼，工部愁吟奈白头。蚁榼香倾甘露滑，花笺浓染翠云浮。芹边笑我清如水，有约西风桂子秋。"}