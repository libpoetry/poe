{"id":"991986","title":"同蔡君谟江邻几观宋中道书画","dynasty":"宋","author":"梅尧臣","text":"君谟善书能别书，宣献家藏天下无。宣献既殁二子立，漆匣甲乙收盈厨。钟王真迹尚可睹，欧褚遗墨非因模。开元大历名流夥，一一手泽存有馀。行草楷正大小异，点画劲宛精神殊。坐中邻几素近视，最辨纤悉时惊吁。逡巡蔡侯得所得，索研铺纸才须臾。一扫一幅太快健，檀溪跃过瘦的颅。观书已毕复观画，数轴江吴种稻图。稻苗秧秧水拍拍，群鹭矫翼人荷锄。陂塍高下石笼密，竹树参倚荆篱疏。大车立轮转流急，小犊欺顾稚子驱。令人频有故乡念，春事况及蚕桑初。虎头将军画列女，二十馀子拖裙裾。许穆夫人尤窈窕，因诵载驰诚起予。余无书性无田区，美人虽见身老癯。举头事事不称意，不如倒尽君酒壶。"}