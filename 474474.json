{"id":"474474","title":"客居篇呈孔丈","dynasty":"明","author":"谢榛","text":"客居寥落天积阴，其奈二毛愁复侵。东篱有花白衣至，菊花恨不栽成林。糟床雨声夜彻耳，醅瓮春色时关心。昨梦长江变绿酒，茫茫不知几许深。倒吞明月荡豪兴，下有蛟龙那敢吟。屈原李白莫相笑，肯与尔辈俱浮沈。醒者醉者怀不同，我狂独在醒醉中。百年形骸匪金石，讵可一日无春风。燕台梁园旧游处，好客迩来惟孔融。太行山头共俯仰，人间谁识真英雄。几醉良宵感秋别，大火自西人自东。"}