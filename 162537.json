{"id":"162537","title":"念奴娇·倚风含露","dynasty":"宋代","author":"毛并","text":"倚风含露，似轻颦微笑，盈盈脉脉。染素匀红，知费尽，多少东君心力。国艳酣晴，天香融暖，画手争传得。绿窗朱户，晓妆谁见凝寂。独占三月芳菲，千花百卉，算难争春色。欲寄朝云无限意，回首京尘犹隔。舞破霓裳，一枝浑似，醉倚香亭北。旧欢如梦，老怀那更追惜。"}