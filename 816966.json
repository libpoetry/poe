{"id":"816966","title":"八月廿三日偕徐性臣重游慈仁寺","dynasty":"清","author":"路朝霖","text":"七年不到双松下，胜地经过感慨重。扫叶僧开明月径，浇花人打夕阳钟。苔封古殿栖驯鸽，雨湿空廊损画龙。犹剩太平丞相碣，白头作记叹疏慵。又听经声到上方，长明镫下礼空王。书摊漫说前朝市，窑变争看古佛妆。杰阁花深留美荫，小池荷老剩余香。卢沟行骑登高见，怕动轮蹄断客肠。"}