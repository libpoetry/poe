{"id":"634832","title":"宿广朗洞赠陈元孝","dynasty":"明","author":"释今沼","text":"依岩静结构，密宇托招提。避客废曲径，扪萝沿回溪。檐际隐不见，客行知屡迷。冽泉破阶戺，涓涓冲寒泥。幽事在丛筱，坚筑渐成堤。自予识陈君，慷慨怀酸悽。未拟去乡曲，聊复依卑栖。秋风夜来过，飒沓群木齐。长啸向窗牖，山月靡然低。旦予下山去，共听云端鸡。"}