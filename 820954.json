{"id":"820954","title":"金菊对芙蓉 题霜根所藏王晋卿山水轴","dynasty":"清末近现代初","author":"郭则沄","text":"石气迎凉，叶声送晚，寻诗孤倚巑岏。指苍苔一径，秋到柴关。含毫换了烟江稿，费闲情、商略梅鬟。千金见享，仇池纵换，肯饷诗仙。太息宝绘堂空，又绍兴御赏，禁籞松间。怕丹青染泪，来雁声寒。风流合付词人手，认小枫红似当年。拓义清昼。古愁唤起，一片残山。"}