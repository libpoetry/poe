{"id":"823123","title":"玉烛新 戊午人日答问琴阁","dynasty":"清末近现代初","author":"赵熙","text":"青城归客瘦。道井络经时，坐探星宿。一筇在手，山中路、识遍千年樵叟。仙云万亩。是水脉、江源蒸就。如梦醒、茅屋鱼陂，归来市朝非旧。人间溅血陈陶，叹六郡良家，义军谁救。破书自守，公还近、晋代桃花红岫。青衫泪透。为笛韵、山阳哀奏。春思苦、人日题诗，花前雁后。"}