{"id":"987310","title":"次韵王秉纯投赠三十韵","dynasty":"宋","author":"高斯得","text":"狂客写孤愤，危词戁戁憸。秋岩露节角，春林扫秾纤。长铗剚横鳄，寸铁刳妖蟾。赤子临横草，苍生捐盖苫。无衣可自蔽，有突何由黔。冽泉浸苞稂，白露摧苍蒹。念此心怛怛，因之泪渐渐。谁能坐扪舌，聊欲一奋髯。百忧不易穷，千篇犹未餍。生气凛不惫，死灰惊复炎。敢云寡鹤唱，尚欲神龙潜。拾遗爱薛孟，谪仙重王阎。相邀共夜话，快读临风檐。更阑堲频折，乐极酒屡拈。国家正闲暇，上下方熙恬。贾谊枉流恸，桓侯笑针砭。无庸事吟讽，且复披湘缣。缅怀西方美，遐想虞庭佥。狂愚易搆祸，讥刺徒招嫌。舌出躬是瘁，戏言心如惔。且当阮籍醉，莫待申屠钳。及今不自悔，明神将汝歼。之子七步才，时命三年淹。江湖久放浪，齑盐应饫恹。端如伏槛虎，更似缘竿鲇。匮藏玉有美，台馈金无兼。我欲引自近，寒盟应重燖。弁山蕨可茹，苕溪鲫堪黏。诺金虽未坠，许剑已可觇。从今但洗耳，水程报邮签。"}