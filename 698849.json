{"id":"698849","title":"蟹","dynasty":"明","author":"徐渭","text":"红绿楪文窑，姜橙捣末高。双螯交雪挺，百品失风骚。喂喜朝争谷，飕闻夜泣糟。大苏无缺事，只怪佞江瑶。水族良多美，惟侬美独优。若教无此物，宁使有监州。辟鬼秦关夜，输魁海稻秋。河豚直一死，只好作苍头。吴兴馋吻守，越国朵颐人。风韵谁偏少，吹嘘尔绝伦。沅江九肪鳖，松泖四腮鳞。遍试张华醋，还谁五色文。尔故饱菱芡，饥来窃稻梁。逃萧孟尝走，结草杜回亢。蜕许山蝉嫩，腥怜海麝香。那能亲箬笠，衣夜伴渔郎。织筱挈千篮，枯筐养八蚕。缚严愁广武，雾重死淮南。金紫膏相蚀，尖团酒各酣。秦人不曾识，付与两齐参。"}