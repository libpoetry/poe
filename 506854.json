{"id":"506854","title":"送按察使郭智之福建","dynasty":"明","author":"杨荣","text":"圣朝建百职，风纪任匪轻。外台掌一面，郡邑瞻仪刑。自非英特流，是职良难胜。郭君京畿彦，擢桂当妙龄。遂峨獬豸冠，正笏居明廷。丹心照白日，逸气凌青冥。乘骢道途肃，揽辔污浊清。鹰隼戾霄汉，歘使凡鸟惊。以兹荷优擢，出入被恩荣。朱衣面黼扆，锦带腰间横。奉命镇关陕，惓惓效忠诚。边堠息烽警，民物俱安宁。暂息九霄翮，高秋再骞腾。七闽在南服，宪度虚鉴衡。喜君膺荐拔，告别今戒行。风清残暑收，雨霁凉气生。画船泛清波，一日千里程。暮发广川驿，朝过下邳城。苏台月先白，钱塘潮正平。行行抵闽粤，下车振英声。林薮断豺虎，海岛绝鲵鲸。令行群邪伏，心正公道明。定知惠爱洽，不负知己情。永保松柏操，岁晚长青青。"}