{"id":"548781","title":"送张伯任都谏阅视","dynasty":"明","author":"余继登","text":"开城古雍州，汉家朝那地。迢迢控番夷，可断匈奴臂。一从和议成，关门久不闭。无复念军兴，祗闻增岁币。壮士卧干戈，边城罢烽燧。岂不息战争，难免销精锐。藩篱不复施，边人日窥伺。去年戎马来，纵横太淩厉。酸风捲寒云，三军同日毙。所过无鸡豚，哀哉肆吞噬。天子频西顾，疆吏尽更置。君从掖垣中，叩阍数言事。刺刺悉边情，一一当上意。藉尔青琐贤，出作行边使。行视昔战场，白骨尚委弃。四野无人烟，那能不陨涕。誓将廓兵氛，何以壮军势。君其贾馀勇，时方待高议。好上金城略，永垂秦川利。丼学汲公戆，宁顾汉庭忌。国论寄通塞，仕途随险易。得君借前筹，肤公奏今岁。"}