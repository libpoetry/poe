{"id":"702277","title":"送王幼度待制致仕归大梁应教","dynasty":"明","author":"程本立","text":"簪笔三年直禁坡，扬铃一日上淮河。归来疏传黄金重，老去冯郎白发多。野陌早花才点缀，官亭新柳已婆娑。梁园到日春如海，儿子将军奈乐何。白发红颜七十龄，中原文物有仪刑。君王昼日勤三接，博士春秋老一经。宫锦赐来天上使，苑花开遍水心亭。都门祖帐千年事，犹有声光在汗青。"}