{"id":"1132163","title":"族侄孙子荣之子神童颜老不幸短命而死哭之不足三诗以悼之","dynasty":"宋","author":"戴复古","text":"亘古英灵在，颜回有后身。年才十三岁，才过万千人。学到由天悟，文高见理真。再生仍再夭，无路问鸿钧。昨应童科日，群儿立下风。丰姿倾众目，文采动诸公。两耳能兼听，六经皆暗通。相期到杨晏，有始柰无终。汝祖积阴德，汝翁多读书。汝生天报施，汝死又何如。脩短有定数，贤愚莫问渠。冥官闻恸哭，还许再来无。"}