{"id":"697772","title":"宝林八咏 飞来峰","dynasty":"明","author":"胡奎","text":"灵峰解飞来，毕竟还飞去。如我去来心，虚空本无住。孤塔倚天起，千镫见佛光。夜半风铃语，如闻替戾冈。踏破山前月，凿开山下泉。大千沙界里，随地见青天。鳗鱼生井中，随潮时隐见。恍然娑竭宫，长见真龙面。山中大布衣，流传自今古。挂在杪罗林，不待朝阳补。不游舍卫城，不盛香积饭。老僧乞食馀，但言所作办。入山但见云，出谷不知路。空翠四边来，袈裟湿秋雾。一重复一崦，翠色何盘盘。坐久不知夜，月高风露寒。"}