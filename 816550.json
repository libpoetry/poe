{"id":"816550","title":"和侍郎伯次韵答王壬丈","dynasty":"清","author":"曾广钧","text":"八年去国身包胆，四十专城颊有须。北府群公馀执事，南牙五院重司徒。洗兵海岛词人憾，立马吴峰索虏图。大铁围山今举步，詹詹丛语笑宽夫。十三商国覈连筋，尺一纵横意岂真。桃树绥山疑役鬼，桑林经首欲通神。六经以外非无学，九海区中别有人。往复贻书释诸子，徵求西说竞奇新。"}