{"id":"1080054","title":"送林之奇少颖秀才往行朝","dynasty":"宋","author":"吕本中","text":"我为福堂游，破屋占城市。城中几万户，所识一林子。蓊然众木中，见此真杞梓。未为栋梁具，且映风日美。子之于为学，其志盖未已。上欲穷经书，下考百代史。发而为文词，一一当俊伟。夫岂效鄙夫，念彼不念此。今来赴行朝，学已优则仕。穷通决有命，所愿求诸已。圣贤有明训，不在于青紫。丈夫出事君，邪正从此始。"}