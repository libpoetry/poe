{"id":"1246816","title":"题胡子微重建紫阳书院诗卷","dynasty":"元末明初","author":"唐桂芳","text":"紫阳重首建，谁能识本源。当时韩太守，皂盖朱两轓。枫宸御华札，字大玻瓈盆。魏侯瞠若后，补葺心力烦。奈何遭水厄，维舟入市门。尚遗文公像，冠冕巍然存。吾家竹山叟，移置城之墩。微云出暝壑，层澜汎晴轩。华构等贝阙，星辰手可扪。朝夕杂弦诵，春秋荐兰荪。谅惟德不泯，应有归来魂。嗟哉壬辰变，逆燹天地昏。荒基化榛莽，野牧羔与豚。乌聊蟺蜿势，椎凿断石根。庚子冬十月，部使涪翁孙。兴创颛己任，啧啧极口论。仲也罔报效，三谒候晨昏。公骑青骢马，从吏相骏奔。东关古郡学，彼此贻后昆。疆界勿楚越，大家剖篱藩。胡君贰岩邑，奉母勤凊温。堂前自茁笋，堂北更树萱。妻儿常冻馁，憔悴未忍言。奇勋著精舍，两庑翼高垣。祠中师弟子，向坐道益尊。之侨始未信，众议何喧喧。而今幸竣事，碑刻龟趺蹲。诸生尽稽首，敢忘再造恩。我老功不与，长揖三槐村。"}