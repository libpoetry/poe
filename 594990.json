{"id":"594990","title":"平胡曲","dynasty":"明","author":"欧大任","text":"强胡自谓天骄子，单于王庭在边鄙。自从獯鬻二千年，呼揭薪犁三万里。狼烟忽起照秦云，诏传三十六将军。蓬莱殿颁双豹纛，骕骦厩赐五花文。此日嫖姚奉旄节，此时骠骑持铁钺。风随代马蹴长城，星逐吴钩下高阙。漠南漠北尽胡沙，万丈天山虏尚遮。属国将降犹转战，匈奴未灭敢言家。阗颜城下芦笳月，浦类海边刁斗雪。饮器争棒月支头，卷旗半带阏氐血。插羽飞书夹道欢，鸣铙归奏残胡灭。拜爵应歌吉甫诗，铭功不用燕然碣。洗兵瀚海且平胡，侯骑萧关塞草枯。无复秋风蹛林会，不劳夷邸筑西都。"}