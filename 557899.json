{"id":"557899","title":"题兰","dynasty":"明","author":"张弼","text":"所南画兰不著土，昔痛中原落夷虏。淮南濠上真龙飞，大明一统开洪武。从此兰生始著根，所南英魂亦呼舞。此兰不知画者谁，幽篁奇可相为伍。萧萧凉月浸湘川，烨烨光风转玄圃。似有芳香扑鼻来，袭我衣裾拂尊俎。不惹胭脂坡上尘，只归翰墨林中谱。援琴欲弹不忍弹，空谷佳人心最苦。抱素凝和三十年，国香将吐犹未吐。江篱揭车不入群，万古知心赖尼父。抚图握笔驱天风，天风吹春满天下。"}