{"id":"1194411","title":"横江词六首 其二","dynasty":"唐","author":"李白","text":"海潮南去过浔阳，牛渚由来险马当。横江欲渡风波恶，一水牵愁万里长。横江西望阻西秦，汉水东连扬子津。白浪如山那可渡，狂风愁杀峭帆人。海神来过恶风回，浪打天门石壁开。浙江八月何如此，涛似连山喷雪来。横江馆前津吏迎，向余东指海云生。郎今欲渡缘何事，如此风波不可行。"}