{"id":"630344","title":"不饮酒二十首 其六","dynasty":"明","author":"释函是","text":"季鹰仕晋惠，虑祸归乡闾。尝因秋风起，忽忽思莼鲈。顾荣乃酣饮，废职徙中书。人臣尽明哲，王室谁为图。鹿车乘伯伦，荷锸随一壶。未死而计埋，设心何能无。当时以为贤，逐名多近愚。此身苟可遗，穷达恒晏如。才势两俱窘，方寸吾有庐。生死亦偶然，毋为豫名模。"}