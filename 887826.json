{"id":"887826","title":"秘古堂诗","dynasty":"宋","author":"吴可","text":"群儿只解秘金玉，百岁作痴空润屋。君家胜味渠不知，掉头归来北窗读。插架整整三万签，谁何有书真不然。是中文字到蝌蚪，补亡应得由庚篇。异锦千囊更妙好，中有玉奁藏小草。不烦脱帽苦挥毫，漫说惊蛇杂飞鸟。摩挲鼎彝自笑语，碧晕堆花久瘗土。悬知百好堕儿戏，此物一出吞万古。客来错恶初不解，把玩慇勤定为怪。我知此老极不浅，规模正欲超三代。"}