{"id":"963032","title":"久雨短句呈梦得","dynasty":"宋","author":"朱松","text":"身闲书有味，吏傲俗不亲。小窗据物表，扫尽心眼尘。令尹垂珠玉，敲门唤行春。作意向芳物，吾车曾未巾。愁阴入病骨，鸠妇声亦嗔。冥冥三日雨，桃李迹已陈。空馀深枝间，一一青子新。秾芳殿春晚，犹堪慰佳辰。酴醾晓妆靓，芍药醉脸匀。白萼簪袅袅，风卮倒粼粼。言当呼短舞，抵掌回双颦。年来得相从，稍觉安沈沦。岂不挂俗事，察公极清真。眼中醉乡路，风味良独醇。流光不容玩，尺璧何足珍。漓俗益可厌，愿言勤问津。"}