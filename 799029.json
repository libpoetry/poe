{"id":"799029","title":"永遇乐","dynasty":"清","author":"杨玉衔","text":"蜗蛰庐寒，禽啁山晓，霜迎菊序。邓尉前尘，罗浮冷梦，似尧年鹤语。征裘凋敝，奚囊掇拾，剩得鬓霜几缕。骚心续、吟逋赋璟，砚蘸玉泉金露。香中誓住。教花长恼，枉责约期轻误。月白昏黄，风梭雨线，心在孤山路。疏泉傍竹，携锄亲种，拟补巡檐千度。君休问、故乡信息，绮窗着处。"}