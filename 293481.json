{"id":"293481","title":"自嘲·松禅先生真贱儒","dynasty":"清代","author":"翁同龢","text":"松禅先生真贱儒，半生出入承明庐。黄金横带紫绶纡，谓非干禄谁欺乎。忽然被放归里闾，所在编管如囚拘。家无薄田输官租，又无一椽安厥居。鸡栖斗室常沮洳，革履滑涟衣被濡。蚊虻虮虱蝇蚁蛆，扑缘竟夕肱不舒。今年大水起两湖，豫章宣歙连杭衢。浸淫漾衍来吾虞，吾虞北江南具区。形势污下釜底如，况挟盲风怪雨俱。田荒屋破民其鱼，先生虽贫乐有馀。案有笔研架有书，奈何祇知谋一躯。皇天鉴物无私储，汝箧名碑好画图。兼有古籍施注苏，胡不以之易贝珠。亦足数辈尪赢扶，坐视戚戚何其愚，嗟哉先生真贱儒。"}