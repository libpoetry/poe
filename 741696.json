{"id":"741696","title":"寄汪存南","dynasty":"清","author":"施朝干","text":"汪子豪气不可羁，昔我见之青溪湄。踉跄布袍半碎裂，白眼肯顾膏粱儿。堆阜峥嵘塞方寸，喑呜万里天风吹。长江大河入几席，黑龙向人头倒垂。子遗我书值除夕，反覆展看言数百。书久未报心茫然，祇恐匆卒孤肝膈。古来出处各有道，处非远志出小草。屈原怀石杜甫亡，轻薄为文苦颠倒。今子纪年逾二十，《齐谐》《博物》堪搜讨。我年较长逐飞鸿，照镜朱颜难自保。御沟杨柳春青青，忽思白下烟飘零。镫船鼓吹歌已矣，夜饮五子谁能醒。此时张君偕子卧，吾与蔡子行前庭。郭生自起添炉火，煮茗座上流芳馨。三更急雨鸣屋角，举头不辨河与星。悲喜变化在俄倾，辞家去里皆伶俜。吁嗟乎鸡虫得失无休歇，邮良一去骅骝蹶。劝子孤吟廿四桥，凄凉莫怨扬州月。"}