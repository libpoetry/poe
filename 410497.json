{"id":"410497","title":"杂感八首选四 其二","dynasty":"近现代","author":"金天羽","text":"百家各有用，岂谓儒独尊。黄老尚柔退，为古英雄人。孔老不异宗，学易探天根。孙吴篡易秘，立术较不纯。至竟古干将，杀人为人珍。非攻而善守，墨翟尤魁伦。翟也道不传，般尔海外行。至今疆埸上，金火两不情。万魂一惨怛，上苍亦久闻。大乱大才出，相需会有因。五行各代谢，一尅复一生。终当肃雷电，长啸开蒙屯。"}