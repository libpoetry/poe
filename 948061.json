{"id":"948061","title":"游栖霞四首 其一","dynasty":"宋","author":"周文璞","text":"破晓逗苦雾，客鼻何酸辛。山中气候异，初日如烛银。田间石兽多，知是肉角麟。古苔半皴腹，化作苍龟鳞。两柱既岌嶪，众碑亦嶙峋。幽涂得奇观，未敢辞埃尘。连年抱离忧，百嗟亡一呻。花委鬓毛晚，草夺袍色春。愁中书椟失，梦里歌钟陈。穷愁著文字，屡被同行嗔。同行不相知，而况悠悠人。"}