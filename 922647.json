{"id":"922647","title":"题王维画","dynasty":"宋","author":"苏轼","text":"摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗辞。高情不尽落缣素，连山绝涧开重帷。百年流落存一二，锦囊玉轴酬不赀。谁令食肉贵公子，不觉祖父驱熊罴。细毡净几读文史，落笔璀灿传新时。青山长江岂君事，一挥水墨光淋漓。手中五尺小横卷，天末万里分毫釐。谪官南出止均、颍，此心通达无不之。归来缠裹任纨绮，天马性在终难羁。人言摩诘是初世，欲从顾老痴不痴。桓公、崔公不可与，但可与我宽衰迟。"}