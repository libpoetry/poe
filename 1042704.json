{"id":"1042704","title":"喜雨和任判官奉呈太守","dynasty":"宋","author":"刘攽","text":"愆阳历冬序，入春日光赤。原野为之焦，无复青青麦。明廷恤农功，诏旨怀悯恻。谁能共此忧，惟良二千石。祷祠遍群望，百神潜率职。迅雷出深渊，密云会将夕。应龙不无神，女鲜罪所极。滂沲浃宇宙，变化才瞬息。矧兹颢穹意，岂独垂沛泽。尝听君平言，以兹消薄蚀。周宣成阳事，往往在简籍。不闻二美具，介福逾万亿。三农耒耜出，自此丰黍稷。使君凭熊轩，劝耕驻阡陌。上客歌吉祥，清文缀环璧。我岂击壤翁，不能知帝力。斐然遂成章，聊用同悦怿。"}