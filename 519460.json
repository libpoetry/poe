{"id":"519460","title":"哀娄克让方伯","dynasty":"明","author":"朱诚泳","text":"忆昨西台持宪节，金玉当筵识颜色。每同苑圃赏春花，更与池亭醉秋月。怜君文雅复能诗，等闲出口皆奇辞。清音不啻振金石，妙思真如抽茧丝。一从作牧西川去，食少事烦劳百虑。漏天湿暗芙蓉城，晴雪光摇紫薇署。去年听说监文场，六经入手生寒芒。精神坐耗真可惜，冰魂雪魄成茫茫。赤虬天上来符吏，知是虚皇徵作记。空堂永夜冷凄凄，寂寞谁承身后事。兰台柱史重歔欷，为作祠堂在棘闱。我亦临风歌楚些，还思化鹤一来归。"}