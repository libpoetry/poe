{"id":"1216202","title":"赠南台察院椽修敬宗管叔坚还台","dynasty":"元","author":"李士瞻","text":"东风吹雨春冥冥，荔子花残梅子青。游丝千尺遍江浒，愁挂离人留不住。三山中有神仙宅，玉树亭亭照颜色。去年相逢眼未知，今日相看重离别。脩郎修郎多汝贤，曾陪骢马骖后先。气岸巉巉隔秋水，皎如宝镜悬青天。穾窍洞射幽隐辟，毫末悉露生光妍。骏如天马行长空，夭矫弗与凡骨同。快如俊鹘下旷野，搏击狡兔追莽风。近时上书于主将，意气横出冲晴虹。黄金台前马价高，旧时属椽俱英豪。如公脱落定应少，我有真眼过方皋。邂逅天涯即倾倒，北方之人信然好。红颜绿发当妙年，颀而长兮富文藻。明月之扇子所遗，上有名字谁其题。似欲南薰送北客，赠之寄尔长相思。故人新峨獬豸冠，神完气固方大观。神仙中人托为侣，彩鹢西去何翩翩。我今赠子青云裾，旋当与子催荐书。中台选曹定虚左，不负堂堂八尺躯。"}