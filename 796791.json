{"id":"796791","title":"百字令 代柬奉酬心斋","dynasty":"清","author":"江珠","text":"香薰石叶，劈云笺题遍，江南风月。检点好言君道尽，更何处求生活。换徵移宫，翻新合古，制谱真奇绝。清词三叠，试把玉箫吹出。添取一院浓阴，数声啼鸠，瞬眼春光易。整日药炉相伴住，墨海微尘堆积。结习无多，诗魔酒障，最是难消灭。谈禅说法，惭愧舌间功德。"}