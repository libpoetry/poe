{"id":"1111624","title":"书事","dynasty":"宋","author":"吴则礼","text":"小雨浑晴不作泥，老年浇舌要如饴。应怜长日只么过，故遣飞英如许奇。涧底涓涓催着屐，屋头聒聒唤支颐。孰云乌几独少味，看尽朱朱白白时。溪北溪南梅树枝，斩新华萼出疏篱。独怜醉处锦成幄，端恨愁时雪打围。老夫不奈羽觞急，幽讨未辜春日迟。惭愧邻翁会人意，杀鸡炊黍要追随。"}