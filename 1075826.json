{"id":"1075826","title":"次韵仲平雪中之作","dynasty":"宋","author":"周紫芝","text":"少年何尝屈此膝，自料一生能几屐。谁知腊月雪蔽空，三日衡门断人迹。心知无事止坐诗，天解穷人无乃力。故山欲放雪中梅，空恨此中无铁石。中郎官热亦怕寒，著意说穷聊作剧。北风吹酒天始愁，玉雪满空心自怿。想君盐絮方入诗，怜我鬓须同一色。山行安得趁骅骝，快踏琼田四蹄疾。"}