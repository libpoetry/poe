{"id":"694296","title":"至日病初起","dynasty":"明","author":"陈献章","text":"至日哦诗起坐床，梅花墙角为谁香。暖脐一盏金樱酒，降气连朝附子汤。旋整巾裳还客拜，未堪歌舞趁孙狂。赤藤杖点庐冈石，向晚犹须望八荒。两度书云傍玉台，不才知幸乞恩回。梅花果解撩诗思，弓影何须落酒杯。四大形骸从老去，一年风日想春来。眼前不独南枝早，未臈江桃也烂开。睡足龙溪旧草堂，晨开东牖望扶桑。四方云物书同日，半夜梅梢度一阳。行不愧人贫亦乐，药能除老瘦何妨。春来试约张东所，何处投竿弄渺茫。山人家世本陈搏，供奉何堪晚得官。菽水可宽垂老意，江山不比向来看。教儿别煮新年药，问客能餐老菜盘。欲上飞云更何日，典裘沽酒挂驴鞍。"}