{"id":"696188","title":"翡翠图二首","dynasty":"明","author":"罗玘","text":"鹝惜绶，鸾信影。孔雀爱金尾，鸳鸯重莺领。在世安有秦西巴，狝麑杀孩予亦肯。俛啄仰顾活须臾，虞罗得女女秃顶。嘴衔鱼婢不得饫，何异海鹤遇吞竫。不如清饥学蝉饮露，或饱土壤为蛙黾。嗟哉象以齿焚千斤躯，拳身得托为女幸。得鱼休向莲茎啄，恐涴莲房带蒂腥。犹胜羽毛或遗落，著人冠上得人惊。"}