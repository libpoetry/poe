{"id":"52401","title":"郊居作·池御鲜珍鳞","dynasty":"明代","author":"薛蕙","text":"池御鲜珍鳞，樊笼多铩翮。物情忌窘束，人事伤纷迫。拙薄谬荣涂，疏慵谢朝籍。销声背喧竞，息影投幽隙。丘园虽寂寞，悠然殊自适。徘徊弄文史，流连眷泉石。神轻片云上，目莹清川激。蓬峤宛相闻，沧洲如在觌。未申隐沦志，稍习湛冥迹。外慕非所希，聊用终晨夕。"}