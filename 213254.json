{"id":"213254","title":"仙华山采茶诗","dynasty":"宋代","author":"方凤","text":"轩娥遗瑞草，仙掌撑何年。苗蕊矗空壁，殊根蟠远天。蒙头莫可劚，垂脚或争传。冉冉雪霜饱，亭亭风日蠲。危哉梯鸟道，允矣获龙涎。丛蘖杂丹鼎，湿云伴玉延。香真千里擅，苞结三生缘。夜荚抽雷后，春焙贡社前。一钥滴瀼露，片碾捣和烟。碧涧规模绝，洪州气味悬。滑甘矜紫笋，幽馥讶青莲。既拣兔毫点，应添蟹眼煎。松涛生远韵，风致想真筌。七碗赓仝咏，三篇继羽编。醉乡已失路，摩室将逃禅。服食益人寿，何当煮汞铅。"}