{"id":"768767","title":"疏影 秋分日偕吴梦蕉汪子雨石芷卿筱珊叔祖买舟由古荡至留下秋水空明树阴合匝意甚闲适因赋此解","dynasty":"清","author":"赵庆熹","text":"溪光澹沱，趁嫩晴出郭，催放轻舸。港路弯环，柔橹摇凉，秋阴两岸低锁。单衫小扇萧闲甚，看软镜碧琉璃破，倚水窗盏许茶时，又是一桥穿过。石上匀蓝点点，几丛澹竹叶，娟秀花朵。古木攲斜，修藤屈曲，时见坠枝红果。游鱼吹沫圆纹细，错道是雨珠飞堕。却羡他、开扇柴门，临水老渔闲坐。"}