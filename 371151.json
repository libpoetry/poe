{"id":"371151","title":"百字令·题邵蓉江先生诗集","dynasty":"清代","author":"熊琏","text":"萧疏风雅，是贤推孟母，功成课读。意气能超千载上，往哲依依心目。花管频挥，赏音人少，独奏阳春曲。布衣不朽，斯文第一清福。几番凭吊登临，悲凉慷慨，眼界空流俗。参透繁华尘梦绝，只合偕松友菊。客馆耽书，家山占月，得句清霏玉。怀才甘隐，白云原傍幽谷。"}