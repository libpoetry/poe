{"id":"1124946","title":"雪中夜坐杂咏十首","dynasty":"宋","author":"徐瑞","text":"数间老屋云松下，半亩方塘水竹村。先生观化耿独坐，不觉寒深雪塞门。檐头风铁响铮铮，檐外浪浪槁叶鸣。别有宫商人未识，一炉活火听瓶笙。读书声歇茶初熟，古鼎香销诗未成。起唤欧苏索白战，天高海阔不胜情。古人何者是不朽，举世何人善打乖。总是流连光景处，天分幽事属吾侪。文章有皮有骨髓，欲参此语如参禅。我从诸老得印可，妙处可悟不可传。古人骨烂心犹在，欲观古人观其心。我读古书忘寝食，去之千载一如今。何人求死不得死，有士欲生而舍生。谁谓古今人品异，要于出处自权衡。谷粟桑麻里俗淳，农谈竟夕意弥真。半壶浊酒陶陶醉，便是羲皇以上人。绝怜山北松间寺，门径漫漫雪作堆。衲僧定起夜将半，自拨寒炉分芋魁。看梅不睡非愁夜，对酒高谈别是春。水北山南清兴发，迟明踏雪度烟津。"}