{"id":"686700","title":"集杜句赠胡三良医","dynasty":"明","author":"边贡","text":"此身飘泊苦西东，未就丹砂愧葛洪。多病所须惟药物，知君才是济川功。卿到朝廷说老翁，秋来相顾尚飘蓬。钓竿欲拂珊瑚树，未掣鲸鱼碧海中。长开箧笥拟心神，巾拂香馀捣药尘。词翰升堂为君扫，已知仙客意相亲。断肠分手各风烟，肺病几时朝日边。同辇随君侍君侧，自称臣是酒中仙。"}