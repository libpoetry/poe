{"id":"614603","title":"过禺峡","dynasty":"明","author":"韩日缵","text":"趋命事北征，维舟峡之涘。二禺束沧江，嶙峋照江水。楼阁出层霄，朝晖锡金紫。攀崖剔古碑，临壑撷芳芷。岩欹树阴阴，瀑溅石齿齿。忍殿飞何来，怒流奔如驶。息趼苍雪崖，神祠在其趾。俨望肃衣冠，言谒二帝子。帝子胄遥遥，系出轩辕氏。生居元恺前，亲见黄虞理。吹律未闻韶，阮俞叶宫徵。采真恣遐讨，遗荣如敝屣。我独向金门，鼓枻聊复尔。行年过半百，仕宦仍不止。进岂愿竿头，讥或贻车耳。啸洞恐猿惊，漱流疑涧耻。试酌定心泉，泉水清不滓。问心曾定否，面颊应有泚。"}