{"id":"1136346","title":"寄题张受益会清堂","dynasty":"宋末元初","author":"方回","text":"伏生年九十，腹贮秦坑书。终童年十八，手掷汉关繻。一老一妙年，智勇夫何如。两皆济南人，禀受风气殊。乾坤妙融结，山水清有馀。钟贤代不乏，一变可鲁儒。吾友子张子，世于此焉居。乌哺奉甘旨，鹓行赞都俞。将指许假道，荣哉兼熊鱼。甲此一都会，筑堂冠盖趋。万象纳户牖，八荒来庭除。阳丘古邑南，均是宅一区。粗中必有精，所见独异诸。人见花与竹，我见皆道腴。彝鼎日玩弄，简册日卷舒。拔出形器上，漉水月本无。譬若椰子腹，中有万卷储。何必西域贾，剖股藏明珠。矢诗说解悟，指天撮空虚。何如登君堂，啸傲倾觞壶。"}