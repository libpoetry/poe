{"id":"812023","title":"画舫四首","dynasty":"清","author":"孙原湘","text":"画舫相排若比邻，不曾珠箔障香尘。一家语笑情初洽，半晌沉吟态更真。纨扇偶擎非掩敛，罗衣欲换且逡巡。凭阑囗自青天看，几见嫦娥要辟人。一分才调一分情，全是玲珑不是轻。倾国偶逢须福分，守宫才退更鲜明。裙边蝴蝶郎持定，袖上花枝姊唾成。仙骨未容人仿佛，自临春水照盈盈。左倚兰桡右桂旗，惊鸿影落碧玻璃。生成细骨轻躯好，悉听横看侧视宜。恕我狂名帘不下，厌人谀语傍潜移。幽兰自是深闺种，许蝶闻香禁蝶知。亚字红桥折向东，橹枝摇曳太匆匆。云多离合晴难定，花有阴阳致不同。逼近更闻香荡越，薄瞑犹胜月朦胧。明眸焉肯轻回睐，自觉微波面面通。"}