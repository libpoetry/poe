{"id":"843424","title":"八声甘州 连句再赋六忆 其五 立","dynasty":"清末民国初","author":"易顺鼎","text":"忆立时密约怨郎迟，亭亭傍花阴。指苔边弓印，凤钗溜也，故遣侬寻。满地月华如水，冰透凤鞋心。更一双罗袜，凉露偷侵。扶住身裁一搦，怕尖风刬地，婢力难任。更瞒他鹦鹉，行人绿杨深。似当时隔帘初见，悄无人深院正听琴。也曾由中门映处，拾得斜簪。"}