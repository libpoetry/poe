{"id":"1144677","title":"书叹七首","dynasty":"宋末元初","author":"戴表元","text":"王生困缧绁，刘子急徵追。舒叟挈家走，几遭鞭与笞。我无三人辱，阖门但穷饥。饱死世更多，徒忧何以为。敢作小夫叹，聊为才士悲。舒子高品藻，王生怪衣冠。处世那得尔，譊譊真自残。刘子最多爱，逢人倾肺肝。劝我学其道，缩身可泥蟠。胡为亦不免，念此坐长叹。英英天上星，碌碌涧中石。升沉虽不同，精爽或相激。我有知名文，四海邯郸壁。遭逢不自閟，颇为谈者惜。谈者自不知，斯人宁易得。袁弟豁达人，陈兄静默士。平生少附丽，颇与同忧喜。迩来怪事发，谈笑不可拟。一为脱渊鱼，一为坠柯蚁。吁嗟其奈何，天运固如此。数友越州居，无书已三年。台州已无数，逢人每相贤。日夜忆远友，远者隔蛮烟。风气不择州，俗情轻目前。管鲍死何处，寄酒洒其阡。结友何用多，管鲍无三人。读书何用博，得少全其身。君有徇名子，扰扰起风尘。朝逐富儿餐，暮联豪士茵。归来反如客，鱼鸟亦相嗔。苏州米空熟，越州人不来。缓急托远婚，不如傍蒿莱。蒿莱在篱落，为我障浮埃。生女属他人，生男尚婴孩。从何得饘粥，作此聊自咍。"}