{"id":"722061","title":"韶阳恭谒虞帝庙有赋","dynasty":"明末清初","author":"屈大均","text":"庙枕皇冈古色春，冕旒遗影细生尘。娥英变化元天女，鹿豕依稀是野人。仙饭一丛香草掇，御床三尺玉琴陈。阶前拜手敷辞罢，泪洒幽篁似楚臣。玉辇何年八桂来，衣裳垂向九成台。千秋历数躬犹在，一代龙鱼事可哀。斑竹风生鸾吹起，苍梧日落象耕回。骚人怅望惟瑶圃，欲就重华未有媒。南巡往日怜韶石，遍奏鸣琴六六峰。天阙自开双锦绣，翠华长驻一芙蓉。月明瑶瑟来双女，风起珠尘绕六龙。云里帝城蒲阪似，葱葱御气绛绡重。怅望沅湘有所思，楚宫泯没至今悲。三闾大族惟三户，九面衡阳岂九疑。歌舞东皇暾未出，夷犹北渚月频移。零陵不是来龙驭，讵有湘累谒帝时。开辟文明五岭新，山河敝屣此南巡。讴歌一日无贤子，禅受千秋有罪人。俎豆偏多荒服外，兰荪未借楚江滨。精灵亘古同霄汉，不道湘妃是水神。野死涔阳恨未央，竹书遗事总荒唐。象于有鼻称天子，羽亦重瞳作霸王。韶石山连三峡险，曲江水接六泷长。南薰愿得留终古，先为炎天散早凉。"}