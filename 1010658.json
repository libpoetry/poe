{"id":"1010658","title":"春夜梦游溪上如世传桃源与梵僧仙子遇具蟠桃丹液灵芝胡麻于云窗雾阁间请赋古诗颇有思致觉而恍然犹能记忆五句云滩峻舟行迟乱峰青虬蟠一瀑素霓吼灵桃粲丹朱仙饭杂芝糗遂追述梦事足成一十七韵","dynasty":"宋","author":"释文珦","text":"随意作清游，唯与筇竹偶。徘徊望原田，宛转赴林薮。隔溪更幽奇，欲往兴弥厚。渔人自知心，涉我不待叩。烂烂桃花明，粼粼白沙走。滩峻舟行迟，辍棹入崖口。乱峰青虬蟠，一瀑素霓吼。微径上青冥，高木挂星斗。梵宇金碧开，万象发蒙蔀。老僧雪眉长，妙语涤心垢。乘云者何人，笙鹤自先后。邀余过殊庭，酌以流霞酒。灵桃粲丹朱，仙饭杂芝糗。白鹿守天坛，彩烟生药臼。谓言保其真，物我尽刍狗。窗外铁钟鸣，惊觉复何有。乃知百年间，梦境匪长久。"}