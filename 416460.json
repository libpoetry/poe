{"id":"416460","title":"大酺  舟中呈周癸叔先生","dynasty":"近现代","author":"胡先骕","text":"溯古蚕从，江山好，灵气蔚生人杰。相如词笔冷，剩茂陵遗事，至今能说。秀句镂云，孤怀比月，应是坡仙心骨。穷荒供游赏，奈桩歌蛮舞，坐催华发。念愁入红棉，梦回春草，旧情何极。扁舟还作客，只当日、豪气浑犹昔。任负却、吴钩如练，投老依人，尚奇勋、笑谈堪立。戢我培风翼。从解了、落机吟屐。更休惜，闲风日。新谱同按，相和垂虹箫笛。此意倘君会得。"}