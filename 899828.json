{"id":"899828","title":"买剑","dynasty":"宋","author":"张炜","text":"袖携一剑三尺铦，试与豪士论丑妍。锋铓闪烁走冰雪，靶鞘激烈拿风烟。断蛟截犀挺灵怪，照人切玉光牵联。昔时欧冶不再出，纯钩磐郢名空传。越王苟不遇薛烛，万户骏马谁肯捐。物虽有价瑶无价，瑶逢识者逾精鲜。主人得之亦自壮，十袭珍秘轻万钱。何当佩服却戎羌，会令沙漠无戈鋋。"}