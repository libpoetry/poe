{"id":"369034","title":"满江红·寒夜感怀和谔斋舅氏韵","dynasty":"清代","author":"杨芳灿","text":"一梦黄尘，人世事、随他翻覆。君不见、香桃自笑，风桐自哭。尽有热肠堪任侠，惜无媚骨能谐俗。看容颜、强半为愁销，秋眉绿。玄蝶化，缃千轴。白凤吐，才千斛。算墨池滋味，此生尝足。诗好只应供鬼唱，文成誓不教人读。锦囊空、只剩一编书，东华录。"}