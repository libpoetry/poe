{"id":"982545","title":"还自汤泉十四韵","dynasty":"宋","author":"秦观","text":"岁晚倦城郭，联骖度嶪峨。天黄云脚乱，村黑鸟翎讹。潦水侵生路，晴天落慢坡。澄江练不卷，温井鉴新磨。渔火分星远，沙鸥散点多。霸祠题玉箸，龙窟受金波。琬琰存吴事，儿童记楚歌。孤龛瘦居士，双塔老头陀。飞鼠鸣深穴，胡蜂结巧窠。晚参圆白足，昏梵礼青螺。云驭沉荒甃，仙舂没浅莎。杖藜从莫逆，谈笑入无何。惨澹日连雾，萧骚风转阿。华清俄梦断，回首失烟萝。"}