{"id":"15965","title":"送远曲·吴门向西流水长","dynasty":"唐代","author":"张籍","text":"吴门向西流水长，水长柳暗烟茫茫。行人送客各惆怅，话离叙别倾清觞。吟丝竹，鸣笙簧，酒酣性逸歌倡狂。行人告我挂帆去，此去何时返故乡。殷勤振衣两相嘱，世事近来还浅促。愿君看取吴门山，带雪经春依旧绿。行人行处求知亲，送君去去徒酸辛。"}