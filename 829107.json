{"id":"829107","title":"中秋后一日偕晓因挈女步月二首","dynasty":"清末近现代初","author":"吴妍因","text":"巴塞流黄树掩青，姮娥碧海夜亭亭。澄明双照将雏凤，闪烁斜携附骥星。昨日早知圆必缺，今宵犹得影随形。当时未即为情死，已忝清辉十九龄。蜜昔双栖忆昔年，朱颜皓魄共流连。依然天宇窥明镜，从此人生迫下弦。甚爱未因衰老废，丰肌渐逐乱离朘。同兹逃死求生地，死不能逃亦已焉。"}