{"id":"1136366","title":"野趣居士杨公远令其子依竹似孙为予写真赠以长句","dynasty":"宋末元初","author":"方回","text":"尔来画工工画花，俗眼所识惟纷华。牡丹百卉鬨蜂蝶，芙蓉鸳鸯相交加。大为屏帐小卷轴，堆红积绿供□奢。高人瞥见付一笑，妇女小儿争惊誇。我爱杨君画山水，要自胸中有妙理。巴东巫峡猿夜鸣，洞庭潇湘雁秋起。皓月明河万里天，淡墨扫成顷刻耳。旧与结交三十年，今老而归识其子。是父是子皆诗人，每一相逢佳句新。西风萧寺父谓子，写此前朝朝士真。自言画是作诗法，状貌之外观精神。忽似老夫对明镜，翛然雪鬓乌纱巾。野态愁容本难画，问言何得此奇怪。得诸苦心熟在手，郢人斤斧由基射。腰围不用黄金带，象笏紫袍贫已卖。只消结束作樵翁，看山独立长松下。大杨居士醉曰然，小杨居士呼来前。眉间更著□毫一，缥缈诗仙仍酒仙。汝不逢我作郡年，此直当酬百万钱。今既无此无可言，聊复赠之歌一篇。"}