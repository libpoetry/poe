{"id":"560544","title":"洞天春晓庆寿","dynasty":"明","author":"徐庸","text":"洞天林屋神仙住，白玉为京楼十二。綵霞苍蔼互萦回，路隔桃花几千树。天鸡喔喔催晓暾，珍珠影动开重门。晴阳有德不私照，混沌彷佛分乾坤。金波摇荡动瀛海，羲和□□至今在。灵椿叶老浮沆瀣，若木枝高见光彩。南州高士华诞辰，初筵秩秩来佳宾。承欢二子九苞凤，冈陵歌咏诗重陈。蒲萄酒熟凉州换，妙舞娇歌再三按。青松化石不知年，何妨笑举方□看。"}