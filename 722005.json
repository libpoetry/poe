{"id":"722005","title":"慰蒲衣","dynasty":"明末清初","author":"屈大均","text":"德耀先朝露，深君悼俪情。虽无裘褐在，讵忍水云轻。老病因儿女，艰难托舅甥。不须悲物化，曾共学无生。子荆头易白，况值悼亡时。早已伤哀乐，那堪更别离。月沉飞鹊镜，花落合欢枝。已矣谁偕隐，茫茫负戴期。幸当婚嫁毕，陶写好忘情。丝竹须安石，云山且向平。孟光多逸事，徐淑更才名。彤管人皆艳，芬芳似女贞。落叶夫人泪，哀蝉武帝悲。仙灵遗蜕早，骚些放招迟。昔我离鸾恨，殊多别鹄辞。君今伤燕婉，伺以慰哀思。"}