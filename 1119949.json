{"id":"1119949","title":"游雪窦杖锡七首 锦镜池","dynasty":"宋","author":"陈著","text":"万仞崖擎碧玉台，中閒一镜帖天开。四时自与幽花对，一点时妆不照来。雪瀑翻崖直下深，自从开辟到如今。天寒水涩山风急，不断朝宗一派心。不到兹台四十年，临风独立意悠然。胸中多少难言事，便欲凭高叩九天。何神擎破陇头岩，尽束溪流下碧潭。潭底有龙能变化，好将霖雨活东南。平揖天风一望来，苍崖万仞两分开。是中猿鹤亦难得，只有龙云相往回。石路崔嵬云上头，北云南雪此鸿沟。谁人题作踟蹰岭，不到山心不当游。山上山根溪一湾，著亭管领此溪山。云南更在青天际，步一步高从此攀。"}