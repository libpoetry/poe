{"id":"558764","title":"南宁山行联句","dynasty":"明","author":"张弼","text":"策马南宁道，凉风起夕阳。路盘山脊险，泉带壑声长。巢鸟惊还定，湍鱼隐复扬。军容森候骑，诗札富奚囊。客久知蛮语，村遥见野妆。肩夫花抺额，款长绣回裳。树翳牛羊径，岩开黍稷场。远青新烧茁，疏白老株芳。行急常兼传，眠安每忆航。素餐惭共爨，清话惬连床。岁逼寒尤蕲，时侵意自强。理琴鸣鹤调，倚剑发龙光。宵梦关王事，乡心入寿觞。会教施湴吏，传檄过凭祥。"}