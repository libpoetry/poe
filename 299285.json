{"id":"299285","title":"双清亭·我来憩东山","dynasty":"清代","author":"郭金台","text":"我来憩东山，注目清江北。和风漾轻舠，游屐忻初陟。危楼涌层冈，怪石互撑翊。欲穷双流胜，旷览各自识。荡荡城郭阴，荒荒墟烟塞。古今几逝波，赖此孤亭直。苔碑竞前哲，半受风雨蚀。儒风自振古，悲仰龙象力。咄嗟三白头，登眺有专识。挥杯泻高怀，似欲生羽翼。春光慰迟暮，古道旷胸臆。"}