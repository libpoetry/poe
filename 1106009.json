{"id":"1106009","title":"郊祀庆成诗","dynasty":"宋","author":"王圭","text":"国重天之报，神歆德所存。孝须三后配，礼莫一郊尊。翠羽来千仗，鸣铙下九阍。服维周冕盛，乐自舜韶温。未酌群灵降，先祠万玉奔。黄流凝夕祼，紫焰亘霄燔。星拱低宸幄，云回护帝辕。祥辉新日月，佳气浃乾坤。绍古归鸿铄，含生濯至恩。钦惟斋格至，仰福在元元。有宋乘炎运，于今迈百年。祖功虽不易，子圣自能传。宝历迎长至，神丘放大圜。灵宫千福降，清庙一诚专。翠仗钩陈下，青城斗极边。侧班回众弁，虚次待高烟。晦雾初宵断，晴云未晓鲜。天形何磊落，帝步亦周旋。丽泽沾鱼鸟，休歌被筦弦。欢声兼岳动，和气与春连。在昔开鸿业，斯民入化甄。监危常栗栗，受祉更乾乾。此日膺神筴，孤臣老禁筵。愿将成命颂，独奏迩英前。"}