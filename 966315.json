{"id":"966315","title":"题能仁照庵绍亨所建","dynasty":"宋","author":"胡寅","text":"福州多僧天下闻，缁衣在处如云屯。何人能了一大事，斋鱼粥鼓徒纷纷。云中复表第二月，何异污渠鉴毛发。不独诗人水镜昏，定知佛祖龛灯灭。道人朅来南山下，盖头随分茅一把。菩萨果地已孤高，石廪峰前更潇洒。草庵初就来乞名，试往寻之水竹清。莫讶此庵安四壁，大千沙界总分明。观君所至金碧焕，公才利用如澄观。邻僧无赖苦侵疆，何似古人不争畔。从他三毒痴贪嗔，我自元无一点尘。携庵南北东西住，万象光中独露身。"}