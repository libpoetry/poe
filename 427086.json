{"id":"427086","title":"水调歌头 纳凉达晓始眠，醒后因书所得。五首 其一","dynasty":"近现代","author":"黄侃","text":"登楼遣凉夜，月照万荷花。凉飔催睡未肯，坐到玉绳斜。一任罗帱蚊宿，要听江城鸡唱，东向吸朝霞。暑气遁何往，幽意浩无涯。思芳草，悲落叶，叹浮槎。闲愁甚此都断，客子乍还家。但愿日长莱彩，纵令尘盈范甑，安稳过年华。一切世间谛，无表亦无遮。"}