{"id":"1109922","title":"送程伯禹归浮梁","dynasty":"宋","author":"吕本中","text":"不见程公二十年，上饶相遇各华颠。平生气节名先立，老去安闲我未然。即看归来上廊庙，未容休歇住林泉。饱山阁上凭栏处，合得逍遥第一篇。疾病因循懒出门，茅檐终日坐昏昏。雨声点滴松藏寺，人迹稀疏犬吠村。时得使君相劳苦，胜于书札问寒温。只应此去添憔悴，又欠先生酒一尊。"}