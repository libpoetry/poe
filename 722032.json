{"id":"722032","title":"代景子昭江村舍寄怀某中丞之作","dynasty":"明末清初","author":"屈大均","text":"一辞澧浦无知己，三载漓江只忆君。飞鞚有谁追国士，拂衣多日别将军。蛮奴尚使庭闱隔，渔父频将剑佩分。羡尔南楼方啸咏，相思难寄楚天云。隔浦人家带柳林，茅茨一半落花侵。青峰朵朵开春雨，翠竹枝枝散夕阴。但使岩泉堪隐几，岂须勋业始抽簪。桥西小筑须岩武，暂慰翩翩鸾鹤心。"}