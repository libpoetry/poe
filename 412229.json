{"id":"412229","title":"古银杏行并序","dynasty":"近现代","author":"林散之","text":"汤泉镇阴惠济寺，中有银杏希世瑞。于寺东隅奇生一，于寺西陬偶生二。长者巍巍伯氏行，仲者雍穆拱名次。修容叔氏更奇特，岸然离立耸孤志。怒枝高亚力撑天，繁荫苾勃香罗地。肉死皮皴蚀冻雨，乳垂子落滴寒翠。荒渺幽迥忘岁年，生不南唐定宋季。可怜莘老与熙载，不能详此入碑记。忆昔寺蒙恩宠赐，昭明游息之所寄。良夜几闻读书声，芳园时发春草思。星移世易人物换，独余老木煦生意。千年俄顷真如醉，邯郸几醒庐生睡。樗散幸为无用材，斧斤乃不遭妒忌。古干人谁三代器，破瓦心惊九朝事。黄蒿芄芄跳狐狸，青燐隐隐号魑魅。菀枯空作身世悲，兴亡屡下山河泪。前之览者知凡几，后之觉者又将至。我今对树发长叹，苦留怀古几行字。"}