{"id":"468378","title":"辛亥冬十月九日从余兄原礼及陆好问刘主敬同登萝岩倚圣屏憩禅庵饮清凉池临筀竹湾谒龙湫玩仙李遂宿绝顶看月明日南俯大小车岩望东西二岭还北崖瞰石龟石笋复游眺久之乃下山所得奇胜赋长句五首 其五","dynasty":"明","author":"谢肃","text":"山势东驰复北盘，巉岩峰顶土平宽。风回丹壁江湖动，天接青萝日月寒。鍊玉魏公来九井，佩霞姜女度曾峦。为余细说玄宫秘，石笋凌虚也不难。"}