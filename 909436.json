{"id":"909436","title":"和士友傅勉之喜雨韵","dynasty":"宋","author":"李曾伯","text":"老生本不学军旅，来护荆州国门户。惭无善政格休徵，未能雨十与风五。今年甫幸登麦喜，入夏又以槁苗苦。骄阳杲杲地欲赤，身愿为骍措无所。瓣香惟有老天告，难以中心共人语。当知岁计国计关，不但区区饱吾楚。我持皇穹不绝物，宁忍赤子失其乳。弥旬果尔三沛泽，靡间西郊与南亩。灌园遂省桔槔力，行道奚忧豆箪呼。农皆眉间有色喜，士亦胸中以奇吐。炎埃万里一洗空，手扇为之却纨羽。我愿天地朝野和，常若渊泉以时溥。多谢丰隆屏翳已奏功，毋使吾民复咨雨。"}