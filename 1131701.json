{"id":"1131701","title":"和周少晰咏梅韵五首","dynasty":"宋","author":"廖行之","text":"孤根应得暖先回，天惜花房遣护开。早是冰肌自清绝，却因冠玉更奇瑰。太息凋年雨木冰，岁寒心事属何人。携筇试绕墙边树，喜见琼林第一春。银色诸天渺不穷，森罗万象匪磨镕。眼明的历南枝好，绝胜瑶台月下逢。天姿不解入时妆，缀佩联琼特地芳。几日东风回陇首，却教群卉羡天香。弱植卑丛冻易摧，百花谁伴雪花开。如今最识春先处，红紫纷纷亦漫栽。"}