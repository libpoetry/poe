{"id":"1250663","title":"存存斋为沈仲说赋","dynasty":"元末明初","author":"王祎","text":"理有太极，至全而纯。厥分动静，曰为阳阴。化育之妙，运行无垠。维帝降衷，赋于下人。凡人之生，其禀匪殊。匪厚于圣，匪薄于愚。是谓成性，至善弗渝。存而又存，乃其本初。道由此出，义由此立。存之之功，弥久不息。维其不息，与圣合德。与天为一，天之牖民。亦孔之明，如何愚人。自戕其成，幸兹哲人。日夕战兢，尚克敬哉，以无忝尔所生。"}