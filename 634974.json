{"id":"634974","title":"涉园歌","dynasty":"明","author":"释今覞","text":"少年抗志羡羲农，北窗一枕淩高风。近来庐岳恣游屐，爱杀灵运读书石。走尽天涯返岭南，闻说新兴有老憨。自爱蒋生三径僻，不辞五岳向平贪。晒书白眼意落落，衔杯皓首发鬖鬖。见我捧腹大吟笑，携我散步金鱼潭。何处琴声唤鱼出，梧叶青青阴白日。碧池破碎花影移，高高亭上柳花溢。为我自诵游山诗，愿得游山年百一。又云我死名山中，碑题某人某日卒。身既死矣安用名，荷锄饮酒笑刘伶。刘伶饮酒不拚命，死后未肯忘其形。公不忘形应不死，昨夜惊闻猿鹤语。山灵引例作移文，百岁名人放归里。我亦从容许猿鹤，誇公诚有好丘壑。凉于水处宽衣裾，陈搏梦里华胥国。几一张，琴一床，壁上题诗三两行。万里山川在跬步，涉园何必让柴桑。五男儿并列阶墀，一齐歌舞学斑衣。不费篮舆过篱菊，虽无五岳亦便宜。我言此事正公意，恰被老僧窥破矣。犹言矍铄走康庄，潘公南圃誇高趾。"}