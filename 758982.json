{"id":"758982","title":"满江红 丁酉仲夏读陈素庵夫人诗馀感和","dynasty":"清","author":"朱中楣","text":"乍雨还晴，怨怨怨、天无分别。更那堪、淮流泾水，共人悲咽。佳节每从愁里过，清光又向云中没。怪啼痕，欲续调难成，柔肠绝。花弄影，红残缬。冰荷覆，瑶琴歇。问梁间燕子，共谁凄切。举目关河空拭泪，伤心杯酒空邀月。叹人生，如梦许多般，皆虚掷。"}