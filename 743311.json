{"id":"743311","title":"由寿阳至南天门放歌","dynasty":"清","author":"沈在廷","text":"寿阳出发月光灭，夹道荦确马蹄热。四十里至平定州，濛濛元气山头结。颇嫌阴晦封晨辉，忽见霏微数点雪。石子五色锦缀纱，桔树千株眼生缬。大壑急流奔弩箭，横峰侧岭卧精铁。向午皦日暖生春，望中杰阁驾寥泬。杖策徒步石路危，牵衣屏息人力竭。绕膝儿孙让几层，垂地星河惊一瞥。巨灵掌擘八荒低，雷公震鼓四维裂。我闻卯次为春门，字义流传祖仓颉。又闻阊阖开天门，浩荡阳和万民悦。此门直令天人通，群仙朝会进由阒。崤函空自骇文陵，会稽那及称禹穴。更陋江南矗两峰，孤帆一片波涛折。城隅税鞅欣来游，应图霍山两奇绝。"}