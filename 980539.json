{"id":"980539","title":"和胡少汲游山","dynasty":"宋","author":"晁说之","text":"峭直汉大夫，伊余忝末胄。出不遇良媒，生本值恶宿。高曾耀图牒，罪戾辱堂构。十饥付群儿，万恨阁孤咮。耻争市井日，雅愿农田寿。感慨触目新，忠愤平生旧。欲论国中枢，谁识不下辏。偶为江湖游，喜见园林茂。但恨老子迂，难复处士秀。怀我故时人，识彼往岁绶。故人多零落，高义或邂逅。有美中庸胡，愿息金兰臭。家住灊岳云，赋此小山狖。才显便官豸，暂处得僧鹫。大篇既锦舒，小章亦玉镂。本期古人知，岂急今朝售。又如五色丹，必待九转就。不近恋洛阳，何远惮句漏。神智此既澄，世网不待透。明珠雀能衔，黄金鸟解漱。遗骨一国珍，死鬓百草斗。果谁真美恶，亦曷定先后。食柏莫分甘，种漆要自守。无思粱肉肥，忽厌藜藿瘦。德义难沃怀，情欲为穿溜。小人窘咫尺，君子狭宇宙。清音可相羊，畏途肯宿留。原宪不知贫，季氏徒誇富。既皆白发侵，宜各素心究。内不识织纴，外嗜饱饤饾。一言可酣醉，八月非醇酎。苟适年少场，或落春花囿。武思挥日功，文欲淩云奏。懒出枥马嘶，惜笑闺女侑。巧意难幸得，枯胫或遭叩。君如此攘臂，我此甘缩袖。归见鲁卫士，未觉风宜陋。每增输心伪，矧非见面骤。猿笑识岩穴，鸡鸣知旦昼。吾语虽不媚，厥意或可厚。"}