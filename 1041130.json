{"id":"1041130","title":"饮郇公园赠章湖州何汉州","dynasty":"宋","author":"刘敞","text":"朝晖散浮阴，天气清且佳。春城足行乐，况此公侯家。珍馆深窈窕，茂林扬芬葩。幽禽啭新声，宿草含芳芽。览物曲池平，置酒白日斜。因歌雍门诗，四座皆叹嗟。平生布衣愿，不过东陵瓜。致求多嬴馀，竟是迷纷华。一醉称日富，此风独可嘉。安能拘浮俗，局若井底蛙。客有章与何，高冠耀文緺。方为二千石，会促别且赊。他日还相思，当在天一涯。欢极情难忘，愿君尽流霞。"}