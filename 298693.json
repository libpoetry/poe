{"id":"298693","title":"满庭芳·清明日归宁舟中作","dynasty":"清代","author":"华岳莲","text":"桃雨流红，柳烟晕碧，一年佳节清明。蓬窗舒眼，更喜值归宁。梦绕亲庭几度，迢迢水、似隔层城。今宵里，牵衣膝下，好话别离情。心惊。犹记得，争夸玉润，不愧冰清。怎频年毷氉，弹铗神京。劳我椿萱望眼，门楣上、何日春生。家乡近，劝开眉锁，遥岸啭莺声。"}