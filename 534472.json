{"id":"534472","title":"嘉靖乙巳冬自京师取长骑抵淮徐初得驽足勤策不进既三日再得名驹引鞭而去每出群骑数里鞍上作骝马行赏之","dynasty":"明","author":"邱云霄","text":"骅骝与款段，赋形岂殊理。临风扬玉鞭，望影不能止。流电灭前光，疾风生后趾。霜花碎碧蹄，削竹立双耳。不辞血汗力，肯受鞭策耻。嗟尔渥洼儿，感泣孙阳子。驰骋风尘间，报效在知己。安得横四海，与尔日千里。"}