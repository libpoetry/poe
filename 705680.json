{"id":"705680","title":"遣闷 其三","dynasty":"明末清初","author":"吴伟业","text":"人生岂不繇时命，万事忧愁感双鬓。兄弟三人我衰病，齿牙落尽谁能信。畴昔文章倾万乘，道傍争欲知名姓。中年读《易》甘肥遁，归来拟展云山兴。赤城黄海东南胜，故园烽火忧三径。京江战骨无人问，愁吟独向南楼凭。风尘咫尺何时定。故人往日燔妻子，我因亲在何敢死。憔悴而今困于此，欲往从之愧青史。"}