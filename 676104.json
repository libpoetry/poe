{"id":"676104","title":"书广陵天宁寺北舍","dynasty":"明","author":"谢承举","text":"浮舟出淮水，飘风吹我裳。未憩远归身，辄束前时装。长江渺何许，东南指丹杨。白云复依依，黄流浩汤汤。爰止阻凌帆，暂留招提房。入门遇嘉友，欢娱罗酒浆。哦诗口不辍，读书名未扬。投怀二十年，开言谢肝肠。满斟更添酌，一劝累十觞。蕙露下空砌，松月辉长廊。坐久更漏沉，醉来形役忘。"}