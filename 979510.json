{"id":"979510","title":"建除体二首答黄鲁直教授 其一","dynasty":"宋","author":"晁补之","text":"建策移汉都，奉春缘衣布。除地愿见公，及以舍人故。满船载明月，且复酌清酤。平旦袯襫出，牛羊下来暮。定境要两言，出处非并趣。执臂欣逢迎，秋兰在堂下。破甑雨生衣，蹇不改兹度。危莫如人心，难莫如行路。成事安得悔，来者其可悟。收拾不须陈，千言一弃屦。开门见井市，终岁纷遑遽。闭门面墙壁，少日丰暇豫。"}