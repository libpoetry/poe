{"id":"861652","title":"郊祀庆成诗","dynasty":"宋","author":"王炎","text":"燕翼传丕绪，龙飞袭庆基。万年新景命，三岁始亲祠。脩己崇仁俭，承颜洽孝慈。和平调玉烛，静谧偃锋旗。九庙歆禋享，三宫集寿祺。馨香端可荐，降鉴本无私。宝律迎长至，觚坛蒇上仪。贡金来牧伯，执玉列丞疑。祼鬯清宫后，燔萧太室时。青城收宿霭，黄道焕晴曦。六骥銮舆稳，千牛彩仗移。声文蒐旧典，誓戒儆前期。陟配尊皇祖，灵承合大示。陶匏浮泛齐，茧栗用骍牺。皦绎圜钟奏，忱恂祝册辞。夜分风籁静，天近斗杓垂。圣意弥寅畏，臣心尽肃祗。钦柴灵下堕，拜胙福来绥。乐与民同庆，宁颛已受釐。荣光浮翠辇，欢抃拥彤墀。日骑屯方罢，云韶乐共随。一声传入跸，万目望华芝。丹凤端门耸，金鸡涣号施。厖恩沾动植，协气畅华夷。星拱班徐退，天容喜可知。乾符宜永握，瑞牒遂停披。嵩岳声洋溢，钩钤色陆离。永承长乐养，恭奉未央卮。锡羡均家国，储祥衍本支。函生蒙帝力，击壤共春熙。"}