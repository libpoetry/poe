{"id":"245736","title":"一寸金·和慷烈怀坚社之作","dynasty":"现代","author":"王韶生","text":"州弃珠崖，下瞰炉峰是城郭。看晚霞成绮，澜翻水面，繁星有粲，光摇山脚。香澥文风作。前游在、屋梁月落。新词唱、吊往伤离，一段精神入寥廓。自叹衰迟，频年车腹，船唇正飘泊。念碧城沧海，空悲残梦，黄鸡白酒，辜负前约。存殁惊心眼，青山外、客怀易恶。期相处、濮上逍遥，更思鱼鸟乐。"}