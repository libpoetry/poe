{"id":"720133","title":"屴崱峰","dynasty":"明末清初","author":"施闰章","text":"危楼矗立鼓山顶，目尽闽天万山影。磨崖上有紫阳书，光芒倒射扶桑冷。双江会合蛟龙游，三山灭没人烟浮。岛屿东看入海气，空青一发指琉球。洪涛忽起天地动，羲和返驾寒云愁。吁嗟乎！白日苦短，青鬓已斑。天风何泠泠，吹我骨珊珊。念欲乘风挥手去，八表万里何当还。鸾骖鹤驭良不远，鲸吞蚁斗谁能闲？回首大笑哀人间。"}