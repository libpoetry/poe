{"id":"944119","title":"散解庙行","dynasty":"宋","author":"陈造","text":"巨灵挥斧山为拆，谽谺飞出寒溪碧。南酉北枧皆户家，种秧插稻供衣食。此水不枯岁不饥，此溪不涸龙是司。森木古屋龙所宅，人家望岁如取携。笳箫呜呜坎坎鼓，秋报春祈从父祖。鸡豚肥腯社酒香，擎跪曲拳谁敢侮。年时雩祷嗟徒勤，适龙睡熟唤不闻。溪心蒿艾化埃壒，可怪嘉谷遭惔焚。千沟万浍分飞瀑，面露摇风际天绿。怀宝睡足龙亦惊，雁门之踦此焉复。安得溪水长滂浪，龙不忸怩民乐康。向来野草填饥肠，怨气括作颐下囊。"}