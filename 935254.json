{"id":"935254","title":"水亭独酌十二韵","dynasty":"宋","author":"陆游","text":"清风扫郁蒸，爽气生户牖。客中淡无事，翛然一杯酒。书生拙自料，事业期不朽。少年忝朝迹，蹭蹬今白首。历观千载事，和戎固尝有。定襄伍原间，乃可画地守。神州在何许，东巡已去久。煌煌一统业，谟训其可负。荆楚多剑客，宣润富弩手。孰能用其长，坐使老农亩。讲武幸长杨，劳军临细柳。中兴望圣时，未死得见否。"}