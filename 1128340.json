{"id":"1128340","title":"和俟其按察咏县学古梅","dynasty":"宋","author":"舒岳祥","text":"前身自是傅岩梅，持斧江南得得来。一笑见花同臭味，百妖潜影入莓苔。只将冷淡全超俗，肯向繁秾浪占魁。爱惜耆儒如此树，二天雨露好培栽。四教堂前百岁梅，北方豪杰为渠来。清癯自许根封雪，劲峭何妨骨锁苔。影里青衿饱弦诵，花前玉节照杓魁。林逋只向孤山种，不及文宣庙里栽。"}