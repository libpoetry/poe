{"id":"1106027","title":"直舍有书","dynasty":"宋","author":"王安中","text":"晚风收雨故森森，雀啅鸦骄未解阴。车马不喧缘底事，道人宴坐即山林。林低野阔暝烟浮，似与幽人耳目谋。邂逅前身溧阳尉，欲将半俸博冥搜。右丞笔力到诸孙，诗语元胜画不言。看取疏疏并寂寂，霜林烟坞欲黄昏。年来方寸湛如水，照见霜空无一尘。写出禅家有眼句，不妨馀事作诗人。"}