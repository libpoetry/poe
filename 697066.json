{"id":"697066","title":"舟中即景十首再呈永叔并寄李惟寅宋忠父二君","dynasty":"明","author":"胡应麟","text":"渐喜云天豁，犹怜道路长。大河风烈烈，平野日荒荒。叠浪芦根黑，飞沙木末黄。翻思载图籍，片楫漾潇湘。寒芦沙淅沥，远树岸潆洄。挂席天疑近，扬舲地欲回。登仙偕李郭，望气合张雷。咫尺扶摇思，无嗟六翮摧。晓色南风正，狂歌岸接䍦。鱼龙浮大泽，雁鹜掠荒陂。贯月槎飞动，冲星剑陆离。深知五湖客，不为载西施。静夜衔杯坐，天风袭锦袍。推篷霜半入，鼓柁月全高。宇宙捐鸡肋，河山划蟹螯。何惭古名士，痛饮读离骚。天末归人兴，临流赋式微。长风箫鼓发，细雨舳舻飞。入馔黄鸡嫩，倾篘绿蟹肥。沙鸥似相识，樯底日忘机。剧饮嗤投辖，长歌乐扣舷。推敲残月下，欸乃乱风前。堑黑惊鸿坠，沙明宿鹭拳。将因苕霅去，老占孝廉船。土俗经行异，风烟逐望遐。猎人争雉兔，罟客售鱼虾。水栅平连市，山城曲抱衙。夜阑浑不寐，秉烛对栖鸦。此日逍遥兴，平生汗漫游。客星宁帝座，卿月且仙舟。巨镇临关出，洪河抱驿流。人烟十万户，问是古营丘。代北游真懒，齐东俗未讹。荒郊环枣柿，古壁蔓藤萝。宿雾冰生井，微霜月度河。搴舟王子兴，将奈越人何。一代交游盛，豪华冠洛中。有天皆碣石，无地不新丰。浮海怜孤客，登坛忆上公。并州何处望，老泪尽寒空。"}