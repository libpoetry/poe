{"id":"522610","title":"雁门太守行","dynasty":"明","author":"李梦阳","text":"雁门太守汝何人，治邦三月称明神。我有牛羊，贼不来掠。我有禾黍，人不敢割。昔我无衣，今有裤著。我思礼拜太守，太守不见怜。但闻太守身姓边，紫髯广额耸两颧。太守出门，四牡骙骙。后拥皂盖，前导两麾。行者尽辟易，居者不敢窥。旁问太守胡所之，云访城南皇甫规。"}