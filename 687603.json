{"id":"687603","title":"和西涯相公春兴诗二首","dynasty":"明","author":"孙冕","text":"山馆悠悠倚峻陂，别来应是两年过。鹿麋昔日游偏好，风雨他乡梦更多。松下小轩闲雨菊，月中荒径掩云萝。归来若待头颅白，其奈岩花笑客何。竹垣向里辟新池，径曲门迂去每迟。鸟弄落花人未到，鱼吹新荇月先知。天边客梦何时醒，江上归舟此日移。唤起巢由作宾主，不知身在帝尧时。"}