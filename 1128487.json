{"id":"1128487","title":"莫子宪中奉挽歌词三首","dynasty":"宋","author":"葛胜仲","text":"嗜学唯何甚，飞声实久如。郎星频省户，卿月转周庐。桂奠房祠酒，芸残册府书。音容千古外，坟槚閟南徐。材资合黄阁，器业偃朱轓。教府依模范，枢庭验讨论。成梁繄杜预，障水幸王尊。二纪朋僚旧，追怀恸寝门。令子承家学，诸儒拥后尘。无双问江夏，第一擢平津。宣谕传黄甲，褒称对紫宸。公师有追贲，行庆密章新。"}