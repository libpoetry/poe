{"id":"1083514","title":"送袁上人还铜山","dynasty":"宋","author":"范浚","text":"上人眼睛黄，游艺出天悟。胸中七曜历，掌上九筹数。通医诏百药，袭气了三住。馀犹穷众术，辨口剧河注。谁云不拘教，心实谨律度。提携木上座，白足勤远步。丁丁啄郊扉，起我曳尘屦。高谈翠竹法，时觅碧云句。语以丘轲书，竦踊知咏慕。南山古花界，可隐玄豹雾。挽使小淹留，怀归锡难驻。长途雪没胫，栗烈正寒冱。披披拂风袖，笑话岩中趣。巾瓶到铜山，钟梵岁云暮。浮云亦何意，南北自来去。迟尔青春深，过予碧溪路。"}