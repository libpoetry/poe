{"id":"577068","title":"东岳庙","dynasty":"明","author":"陈琏","text":"岱宗毓神灵，千古奠齐鲁。层城列飞观，宝殿敞弘宇。银榜耀绿楹，金支辉析羽。五岳神独尊，威灵著千古。黔黎被仁泽，感戴犹父母。前朝崇礼秩，碑碣纷莫数。文辞日星垂，字体鸾凤翥。奇迹世所希，孰不争快睹。予时北京来，炎炎值秋暑。沐芳肃冠佩，祇谒暂容与。松桧起凉飔，薜荔含宿雨。遥瞻天门高，临风久延伫。"}