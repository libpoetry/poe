{"id":"700174","title":"天彝生日乡里诸公会于小园赋鹤亭芝瑞诗各次其韵奉谢 其五 次韵王宗颜","dynasty":"明","author":"顾清","text":"仙人茹五芝，其一乃瑶草。薰然蕴灵和，千秋一飧饱。青云逗玄光，独立万物表。长愿采掇之，驻此颜色好。丹青间藻翰，为我助幽讨。因之发深悟，永谢商颜老。鹤巢山亭上，其下多紫芝。芝生鹤雏长，举目皆天机。云水非江海，丹青辞栋楣。信美不可即，有时梦见之。轩裳亦何以，坐此长别离。高歌谢园绮，往矣吾其随。夙抱林野性，自非鹓鹭姿。天风一借便，并入云楼栖。玉池饮宵露，珠树扬朝曦。由来际时幸，岂谓缘德滋。嫖姚不顾家，千古称雄奇。况此事文墨，曾无筹幄帷。频年树松桂，仅与萧艾齐。痴儿强解事，徒手搏象犀。藩墙既自理，舂锸亦躬持。遂令三亩间，童奴日奔驰。且为息偃地，敢与祥祯期。华篇竞藻饰，嫫母成西施。缅怀群仙会，大火犹未西。绀瓜落霜刃，朱李来冰池。虽微钟鼎盛，颇与山林宜。尘沙隔远道，企望空垂颐。安石出较早，渊明归恨迟。载歌嗣高韵，正值黄花时。"}