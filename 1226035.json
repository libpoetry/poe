{"id":"1226035","title":"二禽篇二首 其二","dynasty":"元","author":"马臻","text":"鹧鸪鹧鸪，不知春色何负汝，每到春来声更苦。百年不得此身安，尚忆当时在行旅。尔不学大鹏一举，培风两翼如云垂。又不学篱边斥鴳，翱翔飞跃蓬蒿枝。黄陵庙前几春草，空遗怨恨传新诗。江南二月烟花乱，子子孙孙自呼唤。说尽人间行路难，凄风苦雨心肠断。"}