{"id":"813689","title":"自庚寅1830洎庚午1870四十一年惟今岁闰十月两度生辰适寓北郭园感赋","dynasty":"清","author":"杨浚","text":"名园两度笑衔杯，四十年来第一回。天下即今半耆旧，他乡重见好楼台。猪肝累主多惭色，马齿加人不算才。赢得神仙文字福，欲从脉望问胚胎。秦云蓟树凤凰山，北辙南帆指顾閒。浮海著书容我拙，韬弓挂壁笑人閒。千门夜气看星斗，百战名场付触蛮。敢分中年丝竹乐，东山情性尚痴顽。"}