{"id":"1132251","title":"袁参政挽诗","dynasty":"宋","author":"魏了翁","text":"奕奕万夫望，才名四十霜。重来陪讲幄，三入位文昌。地辟南厅峻，砖重首折行。脩途日未旰，弭节复相羊。耆旧晨星似，公胡不慭留。竟成青坞去，莫返赤松游。时事方攲枕，天年不到头。独馀经在笥，衮衮付公侯。生世恨不蚤，庚申始识公。象衣垂綷䌨，长佩奏璁珑。幸甚蝇依骥，居然燕背鸿。灵輀送无路，泪洒霅溪风。"}