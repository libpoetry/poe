{"id":"687133","title":"斋居杂兴六首","dynasty":"明","author":"刘溥","text":"绿水平桥北，青帘小巷西。酒香春瓮满，山色晚楼低。半醉歌新曲，闲眠改旧题。偶因乘雨出，双屣尽沾泥。情怀甘澹泊，书史自逍遥。夜读妨邻睡，晨眠误客招。燕归帘半卷，鸟散竹还摇。雨足轩东圃，缘溪认药苗。北岫青当槛，南园绿近门。蛛丝粘树叶，蚁穴蚀花根。移石支茶灶，临池濯酒尊。何须求分外，迟起上朝暾。凉意生新浴，幽情远垢氛。雨阶行乱蚁，风箔散饥蚊。兴好多题扇，神清不茹荤。有时弦绿绮，横膝奏南薰。诗客每相过，书斋常不扃。雨生枯木菌，风约小池萍。得兴翻琴谱，乘闲刻砚铭。近来耽野趣，频到水西亭。抚景怜秋尽，观书喜夜长。露虫暄砌石，风叶坠琴床。旧集裁蔬语，新传制墨方。晓来双鹤舞，踏碎一庭霜。"}