{"id":"779355","title":"乳燕飞 挽许金桥侄，呈珊枝嫂","dynasty":"清","author":"顾太清","text":"日暮忽闻讣。蓦传来、金桥厌世，痛心惊仆。三日云何成长往，莫是庸医耽误。廿八岁、摧残玉树。母老家贫情特惨，况安人、年少娇儿孺。伤心事，竟难诉。箪瓢陋巷安其素。最难忘、音容笑貌，翩翩风度。断简残篇零落散，渺渺钱塘归路。何日葬、半山坟墓。哭不成声心已醉，挽斯人、未尽斯人苦。权当作，招魂赋。"}