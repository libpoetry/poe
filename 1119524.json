{"id":"1119524","title":"刘有诗再次韵四首","dynasty":"宋","author":"陈造","text":"小点猩毫出碧鲜，技随文思各增川。祇应月地饶般礴，心醉寒梢曳晓烟。已后湖州秃鬓翁，喜君挥扫有遗风。幻成殢雨熹晴态，尽使尘凡一洗空。此君高韵已萧然，更向新诗得媚川。谁遣小家藏二妙，为君时炷水沉烟。耐暑支离倚瘦筇，百金未博一襟风。了知诗有蠲痾力，绝胜江涛捲碧空。"}