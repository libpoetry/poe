{"id":"469969","title":"孝若留饮短歌","dynasty":"明","author":"吴梦旸","text":"莼洲之上何所为，向君索酒酒勿迟。今夜不醉今何时，虚檐烛短风雨苦。君属我歌君可舞，座中无言心各许。主人胡不进乐方，语及丧乱哀国殇，使我罢酒色不扬，更欲片言追大雅，数十年来谁作者，朱丝无声双泪下。君不见吴生轻作万里人，五年三踏长安尘，明朝告别无可陈。我道今人贤，将恐君掩耳。我道古人贤，不知古人死。但愿君家有酒吾且止，眼中依依二三子。"}