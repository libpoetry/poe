{"id":"924438","title":"戏作家酿二首 其二","dynasty":"宋","author":"苏辙","text":"我饮半合耳，晨兴不可无。千钱买一斗，众口分须臾。月俸本有助，法许吏未俞。悯悯坐相视，馋涎落盘盂。颍潩旧乏水，粳糯贵如珠。今年利陂堨，碓声喧里闾。典衣易钟釜，入瓮生醍醐。欢欣走童孺，左右陈肴蔬。细酌奉翁媪，馀润沾庖厨。诘朝日南至，相戒留全壶。一家有喜色，经冬可无沽。莫怪杜拾遗，斗水宽忧虞。"}