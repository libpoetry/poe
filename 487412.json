{"id":"487412","title":"中秋四山诗 其四 灵岩寺","dynasty":"明","author":"张元凯","text":"兹山吴之望，云是故宫址。再为佛子庐，今亦莽荆枳。仲秋岩壑清，日暮冈峦紫。浮图自孤撑，断碣仍碍屣。绳床悬石室，空庭蒙葛藟。四山出重云，飒飒林飙起。缺月深韬光，慧灯照棐几。谈禅谢觞酌，空门远尘轨。相与證无生，夷然忘所履。寂寂此岩阿，昔被明光绮。二井苔藓封，俱曾照西子。慨念今古人，荣华若流水。"}