{"id":"1075386","title":"次韵道卿咏雪约遵欧阳文忠公令不得用鹤玉洁白等字","dynasty":"宋","author":"周紫芝","text":"鲁史书平尺，王春喜可占。弄寒初照砌，逐吹旋萦帘。水远还迷望，山高遂失尖。欺梅时满树，妒舞或陵襜。鹊冻痴如梦，儿娇喜欲拈。人应横短棹，谁且卧穷阎。壮士知何畏，衰翁亦懒觇。打窗时蔌蔌，拂帽更纤纤。兽炭寒仍在，驼裘晚自添。鹧鸪茶椀酽，鹦鹉酒杯甜。岁事新愁破，诗章旧令严。遥思庾楼夜，万里一寒蟾。"}