{"id":"489052","title":"寄祝杨春台同年","dynasty":"明","author":"申佳允","text":"吾郡同年十七人，惟君与我情更亲。地分百里虽悬隔，梦寐周旋笑语频。一日君来谒太守，留连萧寺三更酒。约予共作清源游，鸡黍相邀不置口。长至才过践素盟，奚囊驴背到甘陵。款扉倒屣欢迎入，下榻挑灯意气横。畅饮高歌几日夜，忽闻兵逼遵阳下。匆匆分袂整归鞭，半扰离忧半恐怕。冬尽都门报解围，春光倏忽柳花飞。小窗偶坐翻年谱，二月知君诞降时。不谓同年尔我独，同年同月伊为熟。只兹明媚仲春天，廿九为予君廿六。选箑题诗代举觞，维祺首为祝高堂。兰芽蚤接琼林瑞，棣萼平分桂树香。大物明年知唾手，南宫奋发仍黄耇。同飞愿得附青云，予亦因之而不朽。"}