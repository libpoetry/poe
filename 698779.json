{"id":"698779","title":"凤凰山园杂咏五首 凤鸣亭","dynasty":"明","author":"徐祯卿","text":"凤鸟期不来，瑶华几销歇。唯有山中人，吹箫弄明月。石室月已满，青林人未眠。向月步溪水，白云遥在天。露华散平林，月明在寥廓。时有天风来，泠然桂花落。仙人好博弈，时下绿云中。一片苍苔石，落花长自红。出岩初袅袅，映日乍晖晖。倏若阳台女，随风化雨飞。"}