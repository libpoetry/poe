{"id":"1049615","title":"小溪尉丘君父母年皆九十康强精明尚能读书挫箴如五六十岁人相继受恩命某固未尝见也亦未尝闻也因作诗遗丘君且以传诸士大夫如果未尝见闻则宜相与乐道其美而形于歌颂云","dynasty":"宋","author":"冯山","text":"人间夫妇老难期，九十俱全古亦稀。沧海蟠桃堪结子，碧梧栖凤久忘归。君恩黄发颁新诰，儿戏青衫著彩衣。一尉三公无此乐，百年琴瑟在庭闱。"}