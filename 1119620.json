{"id":"1119620","title":"寄郢州崔守八首","dynasty":"宋","author":"陈造","text":"阳关声断酒杯残，昨梦回思变暑寒。七见蟾蜍作圆缺，四冯鳞羽问平安。尝记停骖古郢州，待晴曾是贾胡留。锦囊亦有阳春句，不得亲题白雪楼。楚郢繁雄亚上都，莫愁风韵未应殊。小园依旧深红色，曾辱遨头载酒无。碧香当日荐金船，桑落宜城不直钱。一自黄堂沉醉后，至今追忆尚流涎。别乘修程骥騄驰，书来犹肯记衰迟。每思胶漆班荆地，敢忘风波在莒时。雍郎高韵似文同，水墨仍参二米风。解搴山川归短幅，可能陆续寄来鸿。将军竞病旧能诗，黄绢于今玩色丝。何日酒兵鏖笔阵，未应羽檄谂交绥。牙板声中敛翠眉，时应歌我遣怀词。岂知薄宦飘零去，无复风情似旧时。"}