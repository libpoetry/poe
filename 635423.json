{"id":"635423","title":"赠马卧仙","dynasty":"明","author":"成鹫","text":"龙骧虎步随高下，此翁岂合居林野。中原射策先冠军，肘后骊珠光照夜。河清海晏靖烽烟，缓带轻裘见儒雅。西园词赋拟曹刘，东阁文章追董贾。著书先著春秋歌，丘明公谷如尔何。年过五十犹学易，两仪四象交森罗。倚马千言飞露布，吹毛三尺降么么。雄才大略谁先后，今之卧仙前伏波。等閒事业从头数，夜半鸡声催起舞。此心此志畴得知，上有君恩下慈母。九重三疏叠陈情，万里归心廑孺慕。孟母宅边频倚门，征人岭外长延伫。羡君有母寿还童，羡君有才孝作忠。羡君有子传家学，羡君有孙承祖风。羡君能诗号无敌，羡君谈笑销兵戎。丈夫立身会如此，岂能碌碌稠侣中。将军爱我愚也直，我爱将军清且白。两人相得非等夷，异地同堂慰岑寂。过桥三笑仿前贤，拍案高歌忘主客。不妨野老眼长青，请看此翁头未白。"}