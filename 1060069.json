{"id":"1060069","title":"寄鲁直学士","dynasty":"宋","author":"周行己","text":"当今文伯眉阳苏，新词的皪垂明珠。我公江南独继步，名誉籍甚传清都。达人嗜好与俗异，谁欲海边逐臭夫。小生结发读书史，隐悯每愿脱世儒。几载俛首黉堂趋，争唼粱藻从群凫。野人鼓瑟不解竽，悠悠举目谁与娱。幸有达者黄与苏，谁复局蹐如辕驹。古来志士耻沈没，参军慷慨曳长裾。相知宁论贵贱敌，诗奏终使兰艾殊。当时仲宣亦小弱，蔡公叹其才不如。乃知士子名未立，须藉显达齿论馀。婴儿失乳投母哺，当亦饮食琼浆壶。"}