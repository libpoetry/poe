{"id":"807803","title":"沁园春","dynasty":"清","author":"陈维崧","text":"过西定桥，有芹野园，峥泓坦迤。记花阑药屿，岛何澹澹，烟汀雨濑，水太罗罗。乐去爽鸠，怆深铜狄，牧笛吹风夜起波。凭高望，怅旧家光景，邈若山河。小楼一棹经过。奈三度亭台易主何。纵王孙无恙，东风认否，主人重到，燕子知么。笑说当年，摴蒱一掷，绝似名姬换马驮。君休恨，较临春结绮，博进谁多。"}