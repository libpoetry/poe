{"id":"834108","title":"金缕曲 其四","dynasty":"清末民国初","author":"易顺鼎","text":"掷笔千花放。觉差强、杜陵野老，白头唫望。毕竟友人无上寿，几个修罗身量。累吾辈替他悲怅。三十年华尘与土，算难将、两字才名葬。风月夜，古魂荡。还君位业琼楼上。劝从今鬓丝珍重，莫添愁况。一种悲秋兼病雨，怕是神仙通恙。天尽处白杨如巷。卖履分香都气尽，便英雄、也到西陵帐。秋坟句，听来响。"}