{"id":"468026","title":"丁亥季夏与中华诗词研究院诸子雅集西安大唐芙蓉园次老杜曲江二首韵","dynasty":"当代","author":"熊盛元","text":"休嗟胜地不逢春，小苑芙蓉亦可人。漫挟诗书浮画舫，欲呼蛮素启珠唇。时危那得三年艾，劫换空伤五色麟。一棹茫茫烟水绿，尊前料理苦吟身。雁塔摩天欲振衣，终南梦觉我安归。应怜隔座心相许，莫谓知音世所稀。波底潜龙悲剑折，鸥边逸兴共云飞。闲来自揽菱花镜，鬓渐萧疏志不违。"}