{"id":"432773","title":"无题四首用《毁家诗纪》中四律韵","dynasty":"近现代","author":"郁达夫","text":"洞房红烛礼张仙，碧玉风情胜小怜。惜别文通犹有恨，哀时庾信岂忘年。催妆何必题中馈，编集还应列外篇。一自苏卿羁海上，鸾胶原易续心弦。玉镜台边笑老奴，何年归去长西湖。都因世乱飘鸾凤，岂为行迟泥鹧鸪。故国三千来满子，瓜期二八聘罗敷。从今好敛风云笔，试写滕王蛱蝶图。赘秦原不为身谋，揽辔犹思定十洲。谁信风流张敞笔，曾鸣悲愤谢翱楼。弯弓有待南山虎，拔剑宁惭带上钩。何日西施随范蠡，五湖烟水洗恩仇。老去看花意尚勤，巴东景物似湖濆。酒从雨月庄中贳，香爱观音殿里薰。水调歌头初按拍，摩诃池上却逢君。年年记取清秋节，双桨临风接紫云。"}