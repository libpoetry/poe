{"id":"684370","title":"山中懒睡四首","dynasty":"明","author":"王守仁","text":"竹里藤床识懒人，脱巾山麓任吾真。病夫已久逃方外，不受人间礼数嗔。扫石焚香任意眠，醒来时有客谈玄。松风不用蒲葵扇，坐对青崖百丈泉。古洞幽深绝世人，石床风细不生尘。日长一觉羲皇睡，又见峰头上月轮。人间白日醒犹睡，老子山中睡却醒。醒睡两非还两是，溪云漠漠水泠泠。"}