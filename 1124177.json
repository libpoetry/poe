{"id":"1124177","title":"十四日二首","dynasty":"宋","author":"赵蕃","text":"梅开在高冈，仰望不可攀。微风一动摇，落片纷斓斑。下者隐幽閟，丛然榛棘间。著根近溪流，堕地即水湾。是物佳莫匹，在处堪解颜。扶藜曳芒屩，永日不得还。穷冬无苦寒，宽我欠裘褐。裘褐苟不备，道有犹絺葛。童奴忽告言，薪尽米复竭。市籴不可赊，囊钱顾安得。诗成讵堪煮，梅望当止渴。一笑谢儿曹，尔饥由我拙。"}