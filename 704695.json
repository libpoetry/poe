{"id":"704695","title":"竹下四首","dynasty":"明","author":"薛瑄","text":"翠拥如云竹，门开一径深。成林常少日，接叶自多阴。山鸟时闻啭，风蝉忽听吟。把书閒读处，凉籁觉心清。爱此竹林僻，千竿翠叶交。湿衣清露重，到面好风飘。旋解龙鳞箨，新抽凤尾梢。径幽仍宛转，聊此慰逍遥。夜雨朝来霁，閒从竹下行。尚馀零露湿，倍有好风生。凌乱阴还厚，飘萧韵自清。独高君子节，长结岁寒盟。积雨苔长润，生风竹自凉。谁开延客径，旧作读书堂。鱼跃盆池水，花传瓮牖香。清心时宴坐，远意到羲皇。"}