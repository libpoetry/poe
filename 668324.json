{"id":"668324","title":"题西川归棹图奉寄见素中丞林公","dynasty":"明","author":"文徵明","text":"莆阳中丞千人英，怀忠事君老弥贞。向来声华四海倾，一言忤志还归耕。归来忧世殊未已，况也黑头方壮齿。天子俄县西顾忧，尺一到门投袂起。卷甲宵驰万里轻，竟剪穷凶报明主。捷书朝入剑门关，高情暮在壶公山。豺狼满道不可往，锦城虽乐何如还。功成身退古所难，角巾东第畴能攀。蜀江溶溶日千里，归心更比江流驶。玉垒浮云千万重，不如先生归兴浓。瞿塘滟滪声撼空，落日惨淡摇长风。鸟道衡绝悲蚕丛，娥眉宛转开芙蓉。青天一发付回首，江山与我俱无穷。呜呼，江山与我俱无穷，先生一棹岷峨东。"}