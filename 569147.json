{"id":"569147","title":"为喻邦相作容膝轩歌","dynasty":"明","author":"王世贞","text":"喻郎一室苦竹里，南浦流云润湘几。图书以外无长物，仅堪容膝而已矣。此膝一屈不复伸，无论其下无黄金。坐处须穿幼安榻，抱时但咏梁甫吟。羡尔尚有腹便便，坦之不肯作杯桊。羡尔双肱力翘关，曲之可诣羲皇前。但令此肱此腹安此膝，劝尔百年长一室。不见净名居士方丈间，千坐莲花千佛日。"}