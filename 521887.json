{"id":"521887","title":"翰林斋居和十峰听琴二十四韵","dynasty":"明","author":"顾清","text":"王春重禋祀，斋居百工休。寥寥古槐厅，无风亦萧飕。落日众鸟归，感我林居幽。起步视天宇，明星一何稠。赋形穹壤间，岂不诚有由。鸣凤跂阿阁，凫鹥散沧洲。云鹏与斥鴳，各自从其俦。与子昔少壮，挟书隘乡州。坐谈轻白璧，高步希丹丘。虽怀黍稷愧，稊稗亦已秋。策名二十载，实也非吾仇。重来岁云暮，庶以追前游。卜居幸仁里，款洽皆名流。侧闻官评美，信尔学殖优。载观听琴作，骚选合并收。朗吟向清夜，何止消百忧。惟此清庙器，流传自虞周。南风既广大，岐山亦优柔。共惟千载意，历历心与眸。筝竽乱人耳，此物委道周。不逢君子徒，竟作空山舟。朋游本沙聚，岁月亦川流。钟子既长往，雍门今白头。惟有十样笺，可以修龙楼。"}