{"id":"91955","title":"和罗武冈钦岩酴醾长句","dynasty":"宋代","author":"杨万里","text":"花飞十不啻五六，青子团枝失红簇。江南桃李总成阴，不论少城与韦曲。酴醾珍重不浪开，晚堆绿云点永玉。体薰山麝非一脐，水洗银河费千斛。滴成小蓓密於糁，乱走长条柔可束。醉眸须及月下来，破鼻细从风处触。先生未必被花恼，偶与门人暮春浴。为怜压架十万枝，小立傍边领新馥。剩拚妙语宠琼蕤，更掇浦英酿酃渌。先生何犹便杜门，霜鬓犹烦玉堂宿。"}