{"id":"1232986","title":"洛阳道","dynasty":"元","author":"周巽","text":"行行重行行，东出洛阳道。离离禾黍场，踧踧为茂草。繄昔营洛时，地不爱其宝。贡赋道里均，明良朝会早。九衢霏紫烟，双阙丽苍昊。槐柳荫御阶，香尘净如扫。岁久竞繁华，物盛还枯槁。一从周鼎迁，汉兴基再造。佳气复葱葱，邦畿古来好。瞻彼泱泱流，往事闻父老。贾谊才可怜，石崇富难保。京洛风萧萧，天津日杲杲。周道少人行，忧心惄如捣。"}