{"id":"832374","title":"水龙吟 丁卯除夕","dynasty":"清末民国初","author":"陈洵","text":"春来准拟开怀，是谁不放残年去。寒更灯火，断魂依在，严城戍鼓。天北天南，一声归雁，有人愁苦。算寻常经过，今年事了，都休向，明朝语。光景花前冉冉。倚东风、从头还数。因循却怕，登临无地，夕阳如故。烂醉生涯，颓然自卧，懒歌慵舞。待鸣鸡唤起，白头簪胜，尽平生度。"}