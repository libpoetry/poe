{"id":"1105059","title":"赠余月心五首 其四","dynasty":"宋","author":"文天祥","text":"一种黄州月，曹苏善恶几。吾矶连月钓，此月是邪非。子心月其明，子术星之数。为月诘众星，不知何以故。月之所在谓之身，朝市山林几样人。静看一轮如此洁，莫将身著软红尘。我生之辰月宿斗，如何谤誉由箕口。月明只合醒眼看，斗亦何须挹浆酒。月比于人历世多，才圆又缺几消磨。只因受用长生药，嗟尔死蛙如月何。"}