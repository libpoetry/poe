{"id":"814370","title":"述怀","dynasty":"清","author":"明鼐","text":"去年食不足，远投皇甫店。白沙蒙青泥，数数骡车陷。大女警以啼，小女热而喘。我妇汗沾衣，暑炙桃花软。路旁田舍翁，佣人正磨面。意气何扬扬，视侬不欲见。念此摧肝肠，读书得贫贱。九月到安庆，十月抵安福。长江二千里，波涛相起伏。雷电风雨交，客如牛觳觫。长眠鱼腹中，思之已烂熟。谁贳不祥身，端然返乡族。朱提余一封，入门愧松竹。"}