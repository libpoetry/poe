{"id":"704605","title":"春居杂诗二首","dynasty":"明","author":"黎遂球","text":"新筑嫏嬛绿水头，较如长日系扁舟。轻风著幌斜吹缬，浅月当檐互上钩。修道几回成薄倖，閒情聊得破穷愁。斋钱俭省馀文价，亦买名花种药洲。居近东门亦种瓜，亭台遥借五侯家。萱堂爱绕宜男草，桃树开成结子花。乡梦几年迟蛱蝶，江风随处听琵琶。频归趁及寻巢燕，遮莫人看羽翼加。"}