{"id":"1057009","title":"静胜轩","dynasty":"宋","author":"毕仲游","text":"官居背西墉，有居惟蔀室。川原在其外，指掌千里隔。李侯富天巧，凿壁盗山色。清风洒面至，竹荫横西北。坐令方丈地，万古遗胜迹。管氏南州来，谓侯有静德。朱轮走岐路，夫子驾牛轭。权门聚冠盖，夫子偃空壁。甘贫分始定，乐道心乃得。自怪尘土人，兹焉憩行役。欲为居士操，声淡不可识。欲学幽人吟，词野不可易。忘怀古今混，问道乾坤窄。此意竟如何，青灯夜方寂。"}