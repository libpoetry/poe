{"id":"1119652","title":"三月初晚晴寄高缙之三首","dynasty":"宋","author":"陈造","text":"东风扫积阴，残雨不敢漂。坏云裂裳帛，倒挂磴岭腰。鸟影不作暝，夕阳明山椒。安得上上头，风露永清宵。人家绣闺闲，湖上妆面新。湖山箫鼓中，鱼鸟安得驯。山灵建飞雨，净洗绮罗尘。即今堤边柳，为谁管残春。曲栏倚青冥，万井入指顾。湖光漾明霞，照我凭栏处。森木倦鸟归，遥空征鸿度。定知待月人，破竹有奇句。"}