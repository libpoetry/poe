{"id":"1236927","title":"寓钟宝潭解馆二首","dynasty":"元","author":"胡天游","text":"豫章先生无与俦，人中铮铮陈太丘。元方敷席季方杖，照映左右皆琳璆。清江环门山入楼，楼头书客眼长碧。无此主人无此客，大瓢酌酒劝客留。可惜江山有行色，浩歌一声天宇白。昔我之来柳依依，今我之别山川落叶声离离。停杯抚剑不能别，此别不饮将何如。长鱼横盘尾如帚，六龙行炙膳夫手。我自长歌子有酒，男儿快意三百杯。何须交臂令心哀，北风吹人归去来。"}