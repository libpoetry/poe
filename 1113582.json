{"id":"1113582","title":"吴思道相送同宿崇因二首","dynasty":"宋","author":"李之仪","text":"端门风月十年抛，垂老山林寄一瓢。可得故人来市脚，共寻陈迹到江郊。麦黄且置尘中累，眉白欣投世外交。只恐话长清夜短，明朝去路不相饶。形单影只久相抛，鼎食端能胜饮瓢。已分馀材辜北阙，元非不雨自西郊。求田聊复同中隐，玩世宁嫌渎下交。千古平泉有遗恨，漫劳精爽畏文饶。"}