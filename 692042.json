{"id":"692042","title":"王中丞破敌辽阳凯歌四章","dynasty":"明","author":"李攀龙","text":"匈奴十万寇辽阳，汉将飞来入战场。直取单于归阙下，论功那更数名王。万里横行大破胡，沙场西北汉军孤。不因骠骑能深入，知有阴山瀚海无。再领楼船护海滨，三持节钺扫边尘。怪来长得君王宠，自是麒麟阁上人。中丞万马下榆关，拂海旌旗破敌还。幕府秋阴连杀气，散为风雨暗燕山。"}