{"id":"529566","title":"廿五日夜漏既严抵安德水驿有仆自北来遇之得家书","dynasty":"明","author":"陆深","text":"已附还家信，应知去国心。一身还我有，双鬓为谁侵。松药如无恙，琴尊或可寻。删经存相鹤，临帖课来禽。小阁开芦渚，枯棋閟橘林。远山春雨静，新水夜潮深。乘兴客移棹，素心朋盍簪。野情偏浩荡，秋意正萧森。自觉忘人我，何劳问昨今。沙田缘海稔，无藉雨为霖。"}