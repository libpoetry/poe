{"id":"139444","title":"王若夫谓水晶蒲萄本出其家求诗","dynasty":"宋代","author":"吴芾","text":"君家蒲萄天下奇，奴视百果何其卑。种成满架日蕃衍，清似水晶甘若饴。八月江南风日美，正是人家酒熟时。盘中珍果有如此，谁数闽中生荔枝。乡人歆艳竞分种，不过数年条已萎。胡为君家植此树，阅岁数十如新移。我闻尤物天所靳，盛衰颇与人相随。君家令祖有贤行，一邑远近人争推。少虽失身事刀笔，吏之操术皆耻为。处心积虑人莫及，奉法循理古亦稀。人与黄金目不视，身居暗室心不欺。退处郊坰忍穷困，只教子孙为布衣。天公无以表纯懿，特以此果先见贻。其孙努力效儒业，表表颍出非常儿。未壮果能立门户，直上蟾宫攀桂枝。自余虽未登上第，亦已飞鸣到礼闱。俱传清白守家训，端若此果光陆离。今君既取以饷我，又复琢句形声诗。愿君采折多酝酿，积千万石为酒池。客来自此酌不竭，永永百年供寿卮。"}