{"id":"812453","title":"无题","dynasty":"清","author":"许宝云","text":"金屏寂寂漏迢迢，谁踏玻璃弄玉箫。银烛烧残花影醉，自拈红豆破无聊。碧城烟雨晓来多，花气生寒夜有波。惆怅玉楼人语悄，月明愁听采菱歌。罡风黑海渺难填，慧业人生竟枉然。羡煞嫦娥耐岑寂，金蟾银杵自年年。壶天风暖几黄昏，情重翻嫌梦有痕。十二珠帘春似海，人间何处觅昆仑。"}