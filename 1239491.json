{"id":"1239491","title":"古鼎歌","dynasty":"元末明初","author":"谢应芳","text":"碧云师著金伽黎，空王殿上龙象随。一夫长跽送古鼎，状若献宝波斯儿。群缁来观集丈室，中有老夫曾致词。云是山中旧时物，立诵窾识能无遗。惟有臣寰纪君赐，用显厥考郑伯姬。文词诘屈错盘诰，字体隐伏蟠蛟螭。苍姬讫录世屡改，不知何代来于斯。谢家宝树易赵璧，巨构贾与秦城齐。鼎兮鼎兮什袭去，岁逾数纪今来归。师闻此语重叹息，兵火连年炎九域。金钟大镛弃路傍，总若沈沙销折戟。珠还合浦独无恙，护持信有天龙力。摩挲两铉湿烟雾，错落丹砂映金碧。浊水摩尼五色兼，出海珊瑚高一尺。呜呼羲轩之鼎真可求，禹鼎亦已沦东周。世所用者非尔俦，或膨豕腹徒包羞。调羹尔无与，覆餗尔不忧。归来兮归来，北山兮菟裘。汾阴自有为时出，切莫放光惊斗牛。"}