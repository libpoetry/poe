{"id":"187491","title":"和丹阳徐文度令君","dynasty":"宋代","author":"刘宰","text":"微生叹数奇，衰疾久见面。遥闻乡大夫，今日潘怀县。列宿罗胸中，可但书万卷。抚宇究衷曲，诛求无俗见。已多钟子知，且上北面荐。顾以疾自歉，往见身如绊。缅想沧浪台，吏退足清燕。诗坛建旗鼓，来往纷俊彦。未修维梓敬，徒起临渊羡。邂逅得披承，英风起衰懦。靦颜谢不敏，多言几诞谩。归来饬泓颖，秋暑尚严惮。居然得新诗，大篇惊趣辨。瑟缩缀苦语，缄题寄回便。何当重扣门，一奏白石粲。"}