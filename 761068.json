{"id":"761068","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其三","dynasty":"清","author":"郑文焯","text":"数点岁寒心，百尺苍云覆。落尽高花有好枝，玉骨如诗瘦。卧影近池看，露坐移尊就。竹外何人倚暮寒，香支和衣透。"}