{"id":"116517","title":"苦雨·伏尽暑初变","dynasty":"宋代","author":"张耒","text":"伏尽暑初变，西风作秋声。潇潇晚雨急，达旦声不停。阴暝鸡失警，微凉肃晨兴。湍流昌阶闼，积潦被门庭。仰视天盖低，玄云送惊霆。黑蜧乐以逞，商羊方未宁。后土何茫茫，流潦浩纵横。忧念在民食，敢私兰菊荣。漠漠暮未已，琅琅夜还增。嗟余但高枕，饱食愧疲氓。"}