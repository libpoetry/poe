{"id":"687170","title":"闻京师建社二首","dynasty":"明","author":"刘麟","text":"京国谁开社约新，乾坤一脉系情亲。尽登耆旧归仁里，莫遣风流落后尘。草草盘餐从古俗，班班图史总天真。春筵朗月通南极，常照江城鹤发人。古俗淳庞百好空，我来开社少人同。春来耕凿王民后，老去衣冠圣泽中。翻笑乡音咻众楚，却沽村酒似新丰。月明乌雀桥边路，照见柴车鹤发翁。"}