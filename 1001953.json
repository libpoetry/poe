{"id":"1001953","title":"过滕吊秦","dynasty":"宋","author":"曾丰","text":"浔流容派两江口，中有一城大如斗。埤堞砖抏土藉隍，楼台瓦溃泥漫霤。入言淮海初到时，江献其清山献奇。彼私得之既以去，今幸存者皆其遗。古藤阴下非眠处，肆言成谶终还悟。末祸休冤黄绶欺，初谋已被儒冠误。眉山处丧与得坎，朱崖儋耳全吾身。孰知淮海造三昧，犹与眉山隔一尘。"}