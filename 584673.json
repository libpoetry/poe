{"id":"584673","title":"盘松辞","dynasty":"明","author":"黄衷","text":"青青庭下松，双桧共葱茜。冰姿铁骨四十年，紫雾清霜养孤劲。苍根自饱土脉腴，苦节深含元气正。影摇帘额罨画开，战风檐外蛟龙兢。场师揉作马远势，汰冗删繁就疏净。耸如翠袖拂红筵，俯若云鬟窥露镜。奇人携酒赏妍巧，野客贪看支老病。场师场师，汝能修饰悦众目，不道天心忌纡曲。"}