{"id":"555624","title":"鬻子行","dynasty":"明","author":"杨爵","text":"燕街寡妇泪涟涟，自言夫死未期年。昼勤织纺为衣食，夜抚孤儿不遑眠。孤儿幸能学步履，我夫有以继其先。成立时遇清明节，今将麦饭洒埏前。妾身百年归于室，地下逢夫无愧颜。奈何我生日茕茕，靡依靡怙叹伶仃。旻天不吊此穷苦，疾威频将下土倾。往年麦豆皆枯槁，晚禾遭霜又未成。今春父子不相顾，骨肉分离向远行。眼见旧时多富姿，而今转作沟中泥。母子困阨何所赖，泣抱孤儿走京师。谁知京师亦萧条，哀哉艰难无处号。街头死者无人掩，多是流民向此逃。母寒儿饥日叫哭，无力走去但匍匐。眼中流泪口中干，只得将儿入市鬻。市上纷纷草标待，卖者空多买者稀。直到日夕才定约，破钱百文救我饥。思量此钱买黍饭，是食吾儿肤与肌。抆泪收钱敝裳湿，如割心肺痛难支。母解怀抱将儿出，儿将两手抱母衣。跌脚投地气欲绝，竟将母子强分离。买主抱儿色凄惨，妇人欲去步难移。儿哭声，母哭声，皆哭死者又哭生。儿哭母毒舍我去，母哭苍天叫不应。"}