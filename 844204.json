{"id":"844204","title":"卖花声 紫帆梦中得湖心一片白云生句，寤而足成此调。白云者，玉田生词集名，西湖又生钓游之所，此七字中大有因缘在，依原韵和之","dynasty":"清末民国初","author":"易顺鼎","text":"飞出一帆轻。远阁如汀。西湖到了玉田生。来吊三生飘泊处，水瘦花冥。名字满春泠。句写鸥曾。白云无恙古今情。小影绿波还认得，也似前清。万感比前轻。平远沙汀。词仙秋泪忽潮生。旧事伤心天水碧，玉笛吹冥。一派好西泠。歌舞销曾。湖山多故为多情。换了当年南渡样，早是皇清。"}