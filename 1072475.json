{"id":"1072475","title":"送王舍人超武","dynasty":"宋","author":"王庭圭","text":"王郎远器宜庙堂，胡为奔走天一方。吴越相望峙雄垒，双旌再开南斗傍。手携仙人绿玉杖，坐褰刺史赤帷裳。平生广莫意万里，眼高四海无相当。舍人旧班紫宸陛，天马岂受青丝缰。骑驴到部正阅岁，飘然鹄举摩天翔。婴儿十万啼塞路，各遮马首持杯觞。忽闻半夜发轻舸，追走不及徒悲伤。绣衣飞章有巨力，不须州民投皂囊。正恐君王知治状，便向剑履趋明光。鳌头蓬莱在平地，日边除书细作行。"}