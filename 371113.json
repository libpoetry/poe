{"id":"371113","title":"满庭芳·追怀业师江片石先生","dynasty":"清代","author":"熊琏","text":"海鹤同清，孤松比傲，高怀洗净尘氛。牢骚身世，萧瑟笔花春。难问茫茫天道，西风紧、断送吟魂。今和古、谁能不死，最苦是才人。斯文同骨肉，千秋师友，不话寒温。但相逢一叹，欲哭声吞。一自玉楼仙去，知音绝、没个评论。从今后、烟霞杖履，无复过柴门。"}