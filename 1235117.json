{"id":"1235117","title":"宫词八首次契公远正字韵","dynasty":"元","author":"乃贤","text":"广寒宫殿近瑶池，千树长杨绿影齐。报道夜来新雨过，御沟春水已平堤。千官鹄立五云间，玉斧参差拥画阑。今日君王西内去，安排天仗趣仪鸾。水晶帘内日迟迟，绮阁春深笑语稀。绣幕无端风卷起，一双燕子傍人飞。上苑含桃熟暮春，金盘满贮进枫宸。醍醐渍透冰浆滑，分赐阶前儤直人。琼岛岧峣内苑西，斓斑绮石甃清漪。御床不许红尘到，黄幔长教窣地垂。花影频移玉砌平，美人攲枕听流莺。一春多病慵梳洗，怕说銮舆幸五京。绣床倦倚怯深春，窗外飞花落锦茵。抱得琵琶阶下立，试弹一曲斗清新。太液池头新月生，瑶阶最喜晚来晴。贵人忽被西宫召，骑得骅骝款款行。"}