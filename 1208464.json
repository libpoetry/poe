{"id":"1208464","title":"同年小集探策赋诗得天字","dynasty":"元","author":"宋褧","text":"仁庙尊儒术，嘉猷匹古先。丕承由列圣，大比涉三年。拣拔归陶冶，招徕际幅员。文星明似月，公道直如弦。世运逢熙洽，吾侪属引延。两班延虎拜，多士出胪传。恩重冠裳赐，衔清馆阁联。绿章趋画阙，华服曳春筵。载酒芳坰外，闻歌小海边。欢娱能几日，去住不同天。文省摛辞丽，容台执礼虔。四门崇教育，庶府杂周旋。桂玉悲妻子，尘埃厌市廛。缅思州县职，恒畏简书愆。苦乐宁非分，升沉各有缘。云随风力断，萍逐浪花牵。几听宫莺啭，频惊海月圆。重来情翕翕，复会语绵绵。问梦观青鬓，遨嬉驻彩鞯。但思倾玉斝，那复计金钱。发兴分奇韵，抒怀托短篇。勤劳有王事，□□□诸贤。"}