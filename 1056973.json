{"id":"1056973","title":"南丰军山庙碑","dynasty":"宋","author":"曾肇","text":"土膏起兮，泉流驶兮。牧徂于田，偕妇子兮。既耕且艺，耘且耔兮。一岁之功，在勤始兮。野无蟊螟，塘有水兮。非神之力，其谁使兮。我苞盈兮，我实成兮。挥镰铚铚，风雨声兮。囷仓露积，如坻京兮。遗?滞穗，富鳏茕兮。饮食劝酬，销忿争兮。傥非神助，岁莫登兮。我有室家，神所祐兮。我有旌倪，神所寿兮。神之惠我，维其旧兮。上之报神，亦云厚兮。酾酒刑牲，殽杯丰兮。吹箫考鼓，声逢逢兮。我民荐献，无终穷兮。千秋万岁，保斯宫兮。"}