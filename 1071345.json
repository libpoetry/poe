{"id":"1071345","title":"吴傅朋以王逸少遗意作游丝之书古今所无恨未之见也为赋此诗","dynasty":"宋","author":"汪藻","text":"吴侯能书声，不减铭瘗鹤。台郎今独步，谁数卫与索。官黄临小楷，老笔更沈著。年来鸡鹜间，儿辈妄穿凿。超然出新意，非用元和脚。游丝随春风，忽向窗几落。传观懔飞动，安得此健药。自言临池时，屡阅更岁籥。毫端几百鍊，始到虫网络。谁云右军后，兹事秘冥漠。一朝神明还，千载宛如昨。乃知炉锤妙，信手皆合作。于皇云汉章，神授等河洛。光芒下照烛，万帖悉糟粕。君命幸逢时，当草凤尾诺。胡为尚留滞，未便持汉橐。行看诚悬归，佳句题殿阁。"}