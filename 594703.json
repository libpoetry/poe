{"id":"594703","title":"秋日粤秀山寺礼毗卢遮那佛","dynasty":"明","author":"欧大任","text":"地肺引炎隩，天池溢重溟。灵丘镇吾粤，上应朱鸟星。惚恍聚云状，岋嶪疏峰形。何年起祇苑，磴道悬紫冥。古佛涌地来，鹫岭倏所经。石从波斯现，珠以摩尼荧。白龙表瑞年，题有乾和铭。孰言梵志遗，示法耆瘏听。瑟居一顶礼，商秋旃檀馨。悠然慧吹入，忽已甘露零。初心本不二，至理归大宁。给园匪云远，镂玉兹山庭。"}