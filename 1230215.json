{"id":"1230215","title":"上卢疏斋宪使","dynasty":"元","author":"汪珍","text":"翰林清切地，秉笔代王言。旦入承明庐，暮出西掖垣。端服光朝次，壮怀厌卑喧。四骢轸远怀，作屏分雄藩。履豨知人瘼，惊鱼念水浑。于焉穆风咏，庶以臻鱼轩。饥禽逐天风，飘荡无时息。何如轗壈人，独抱此伊郁。遵道谅不移，远游非所适。表表人中仙，秉心冰玉白。度物分寸均，称材铢两密。有噣思一鸣，有翅当一刷。上林多翘枝，欲集安所惜。"}