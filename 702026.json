{"id":"702026","title":"奉同衡翁太史诸公游子慎山四首","dynasty":"明","author":"彭年","text":"仙路披林入，星桥接汉通。蒲萄新绿涨，螮蝀欲飞虹。海鹤鸣花外，山鸡舞镜中。清商移小部，明月几回同。飞褴凌丹蹻，雕轩俯碧漪。晴峰浮倒影，烟柳漾轻丝。翡翠低还掠，鸳鸯住不疑。接䍦何必整，纶钓许相随。始觉花源近，还经药畹深。石状留醒酒，玉洞待鸣琴。复径迷难出，穿云不易寻。只应余冻雪，六月自阴森。峰色含青黛，池光叠翠纹。浴沂修故事，韨禊枉贤群。絮暖鱼吹雪，香飘蝶坠云。石栏春昼永，碧砌午风薰。"}