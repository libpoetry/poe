{"id":"985247","title":"题苏庆嗣睡乐轩","dynasty":"宋","author":"郭印","text":"六凿森剑戟，一枕寄华胥。觉梦既殊辙，睡兮真乐欤。达人蕴大观，方寸包太虚。忧乐两不知，寤寐常如如。昔也蝶栩栩，今焉周蘧蘧。而于我法中，无欠亦无馀。以睡为乐耶，不睡宁悲渠。然则此轩名，无乃滞一隅。苏子笑而应，斯岂真吾居。飘流阅世故，早识心地初。今古一偃仰，天地一蘧庐。揭名聊尔耳，至言恐惊愚。"}