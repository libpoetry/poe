{"id":"111598","title":"张求·张求一老兵","dynasty":"宋代","author":"唐庚","text":"张求一老兵，著帽如破斗。卖卜益昌市，性命寄杯酒。骑马好事久，金钱投瓮牗。一语不假借，意自有臧否。鸡肋巧安拳，未省怕嗔殴。坐此益寒酸，饿理将入口。未死且强项，那暇顾炙手。士节久凋丧，舐痔甜不呕。求岂知道者，议论无所苟。吾宁从之游，聊以激衰朽。"}