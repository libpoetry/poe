{"id":"1111711","title":"送王龟龄得请还乡","dynasty":"宋","author":"吴芾","text":"两驰章奏叩天关，只愿归来老故山。愧我尚留牵吏役，羡君先去得身闲。冥鸿已逐高风举，倦鸟终随落照还。尚拟杖藜寻旧约，雁峰深处共跻攀。和气融融动白蘋，欢传千里政方新。若为摆落游珍馆，不顾悲啼拥画轮。鲸海无津堪纵目，雁山如旧足怡神。愿言分我闲中趣，已问君王乞此身。"}