{"id":"1252512","title":"沁园春","dynasty":"元末明初","author":"邵亨贞","text":"巧斗弯环，纤凝妩媚，明妆未收。似江亭晓玩，遥山拂翠，宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻作娇羞。填来不满横秋。料著得人闲多少愁。记鱼笺缄启，背人偷敛，雁钿胶并，运指轻揉。有喜先占，长颦难效，柳叶轻黄今在否。双尖锁，试临鸾一展，依旧风流。漆点填眶，凤梢侵鬓，天然俊生。记隔花瞥见，疏星炯炯，倚阑延伫，止水盈盈。端正窥帘，瞢腾凭枕，睥睨檀郎长是青。销凝久，待嫣然一顾，密意将成。困酣时倚银屏。强临镜、匆匆犹未醒。忆帐中亲睹，似嫌罗密，尊前斜注，翻怕镫明。醉后看承，歌时斗弄，几度孜孜频送情。难忘处，是香罗揾透，别泪双零。菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在、但尘襟耿耿，镜鬓匆匆。十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。"}