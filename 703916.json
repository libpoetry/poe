{"id":"703916","title":"洗儿","dynasty":"明","author":"韩日缵","text":"兰汤浴罢彩绷成，檐鹊今朝足噪声。喜至将雏还有曲，痴来舐犊若为情。已拚顽质同而父，试听啼音似阿兄。休沐承欢无底事，高堂几度慰含饧。徐氏昔曾誇二子，卢家今喜又添丁。漫言南海饶明月，不信东方是岁星。兰茁恰当逢小至，桂生谁自许宁馨。愚騃亦有公卿贵，家世相传但一经。"}