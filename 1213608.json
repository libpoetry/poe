{"id":"1213608","title":"二月三日宿丘温驿见新月正在天心众各惊异因诗以记之","dynasty":"元","author":"陈孚","text":"至元癸巳春，二月三日夕。陈子使交州，弭节丘温驿。云开林影明，出门看月色。但见天中间，弯弯贴半璧。同行二三子，相顾各太息。中原月初生，去地才数尺。今胡翘首望，月乃在东北。神禹奠九州，维此实异域。玄象尚尔殊，礼义何由识。太息不能寐，风动松露滴。乱星不知名，累累拥南极。"}