{"id":"812493","title":"新昌道中","dynasty":"清","author":"齐召南","text":"窈窕溪山画不如，行游况值雁来初。霜前陇色开茅屋，烟外春声度笋舆。竹笕引泉分雪灌，麦畦梯壁带云锄。刘门道是刘郎宅，风物真疑汉代余。赤城犹在碧峰南，晓雾浑疑梦里探。难得天鸡呼海日，但看风竹写空潭。烟霞枕席人千古，钟鼓晨昏佛一龛。应笑邮亭迎过客，劳劳来去几停骖。"}