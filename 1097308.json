{"id":"1097308","title":"西山孝子吟","dynasty":"宋","author":"何基","text":"君不见东京茅季伟，布褐躬耕具甘旨。烹鸡馈母供晨羞，却办草蔬为客礼。北州高士郭林宗，一见惊嗟不能已。又不见唐朝董邵南，穷居行义无与比。朝耕夜读养双亲，孝格天翁降祥祉。一时好事昌黎公，为作启诗歌盛美。两君制行固已奇，姓名自足垂千祀。更有高贤为发挥，至今赫然在人耳。几年见说西山汪，信义当时表闾里。只今家虽四壁空，却有贤孙祖风似。力田养亲孝行高，千载董茅同一轨。孑然只影无妻儿，手自耔耘供滫瀡。乃翁丧明三十年，膝下承颜不离跬。三时但务亲耕锄，一日何曾入城市。朝朝敬问衣燠寒，旦旦谨察食丰菲。一畦早韭登春盘，五母黄鸡荐秋黍。尽心自足为亲欢，岂必三牲八珍侈。谨身百不贻亲忧，父子熙熙和气里。翁目虽瞽翁心怡，八十庞眉反儿齿。迩来瓶粟颇不悭，积善固宜天相只。乡闾咏叹同一声，养志如君能有几。人有诗书君未学，我谓如君真学矣。孝弟是乃百行先，为仁每必从此始。世人有亲不能养，浪著儒冠诚可耻。何如汪君贫窭中，卓然合此秉彝理。拱辰山人孝义家，冰鉴可与郭韩拟。闻君之风喜欲颠，挥洒龙蛇忽盈纸。诸君自感声气同，杂以清商间流徵。既经名胜文发扬，一日传誇满桑梓。我虽病倦愧不文，亦作长谣绍貂尾。安得是邦贤使君，特为蜚笺启丹扆。峨峨双表旌高门，题作西山汪孝子。名配此山长不穷，来者人人为兴起。"}