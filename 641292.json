{"id":"641292","title":"苏武慢 八首 其五","dynasty":"明","author":"林鸿","text":"敛迹南宫，乞骸北阙，长啸挂冠归去。昔日诗朋，旧时酒伴，不弃又还相顾。绿水林塘，青山别墅，尽有清游佳趣。算从前、枉缚微名，一梦迨今才寤。閒来时、古寺分茶，邻家看竹，任我清狂如故。牧犊赓歌，渔樵共话，著个野人巾屦。理乱休闻，起居自若，一枕水云山雨。问先生、此外何如，目送逝波东注。"}