{"id":"1123848","title":"挽李子永二首","dynasty":"宋","author":"赵蕃","text":"灵山山下初逢处，溧水水边重见时。草草犹传出山句，勤勤更枉送行诗。传闻恍惚疑升报，问讯凄凉自越医。略计别离能几日，谁知生死遂分岐。封侯寂寞空飞将，佳句流传自谪仙。半世作民才六考，他年垂世有千篇。箧中酬唱都无恙，天外音书不复传。五岭三苗底处所，千岩万壑若何边。"}