{"id":"840869","title":"游麻姑山","dynasty":"清末民国初","author":"金武祥","text":"旴江江头十日雨，梦魂夜夜游仙府。东风吹作三日晴，许我游山约游侣。出城苍翠扑人来，指点仙山快先睹。峰回路转高入云，彩虹一道长桥俯。飞湍直落千丈强，下有蛟龙不敢怒。仙坛寂寞灵风号，想像当年众仙聚。手如鸟爪髻发垂，曾掷丹砂擗麟脯。我来凭眺经千年，水浅蓬莱复几许。鲁公断碣频摩挲，落落长松更奇古。老僧指示神功泉，饷我山茶瀹泉煮。花开涧谷纷烂漫，摄石扪萝恣采取。盘桓未已夕阳催，匆促归途勇犹贾。只惭胜迹未穷探，更按山图一一数。今宵星斗空山寒，梦中还向斯游补。"}