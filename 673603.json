{"id":"673603","title":"题虎","dynasty":"明","author":"林景清","text":"壮哉负猛气，元文连旧斑。双睛夹明镜，据地当南山。南山百兽不敢出，远近闻风心胆慄。空林巡绕张雄威，掉尾磨牙如待食。一声长啸慑万夫，松梢灵鹊惊相呼。飞云谷口日将暮，大风飒飒吹黄芦。吁嗟恶性本可怕，人有善心当感化。君不见刘琨牧伯异政多，负子曾看远渡河。"}