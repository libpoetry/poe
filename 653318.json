{"id":"653318","title":"听潮轩","dynasty":"明","author":"张宁","text":"海门荡荡天风来，云潮千里如山推。空雷隐地雨将作，万鼓齐伐车喧㒮。初疑群蝇争振翼，忽若洪炉沃汤液。风回籁歇如渐远，兵马萧萧走勍敌。年去年来似有期，春秋长落几人思。天涯共道初来惧，梦里空惊夜雨时。海滨老禅得幽趣，禅居正近潮来处。山空水落境无人，地迥天高岁云暮。尘缘断绝双耳清，天机自动非人声。上方钟梵随风散，下界楼台孤月明。风微月朗众将定，将定犹闻心转静。来非有为去无情，留连世韵何须听。见说空轩百事无，音声色相尽成虚。禅家自有西来话，莫向中洲说六如。"}