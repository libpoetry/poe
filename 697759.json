{"id":"697759","title":"海昌八咏 海门洪涛","dynasty":"明","author":"胡奎","text":"一花初起白龙堆，万骑长驱石壁开。碧海有山都是雪，青天无雨只闻雷。秋高鸿鹄排云去，夜静蛟龙出穴来。借问乘槎向何处，五云咫尺是蓬莱。灵祠双桧郁葱葱，秀色浑如在鲁东。竽籁半空来凤吹，波涛中夜撼蛟宫。碧云团盖天门近，翠雾当窗日观通。会有神明扶正直，奇材真与栋梁同。两峡亭亭拱翠微，白云漠漠澹秋晖。飞腾碧落从龙去，点缀青松待鹤归。夜度钟声来梵阁，朝浮岚气湿僧衣。会须化作商家雨，可是无心出岫飞。紫微之峰林壑幽，顾况台前曾一游。千年古寺白云外，一个长松丹井头。僧借翻经凉月夜，童来扫叶夕阳秋。明朝别后登临处，惟有书声杂涧流。闻道仙人句漏令，烧丹此地学长生。林光每散金银气，石髓犹含日月精。仙药九还为白雪，灵泉一勺胜金茎。不须更借三山鹤，便碾飙轮上玉京。白头僧说唐朝寺，舍利犹存率堵波。师子座空无所住，犀牛扇破竟如何。灯悬海月慈光近，铎振天风梵呗多。最爱平原好孙子，时来坐石看曼陀。睢阳太守清源令，衮冕巍巍共一祠。节重长淮坚守日，功高灵武中兴时。汗青不泯忠臣传，太白长悬大将旗。圣代春秋严祀典，祠臣鹄立见光仪。渴虹饮涧不曾收，化作飞梁卧碧流。银汉水分天上下，白莲花出海东头。鹤归华表吹笙夜，龙献明珠解佩秋。载酒长安三十里，醉呼鹦鹉更停舟。"}