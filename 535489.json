{"id":"535489","title":"寿钱氏","dynasty":"明","author":"王立道","text":"鹤飞飞兮太清，波湛湛兮昼平。翱游兮远望，见老人兮海之滨。目炯炯兮方瞳，容汋约兮如英。服靡靡兮霞矫，御清气兮泠泠。时三秋兮既届，肇初度兮芳辰。采芷若兮疏户，束茝兰兮成楹。饭胡麻兮羞麟脯，酌桂醑兮蕙殽蒸。介海若兮速驾，辂木公兮来宾。吹笙兮子晋，鼓瑟兮湘灵。安期兮河上，纷洗爵兮扬尊。愿公寿兮无极，后天地兮常存。"}