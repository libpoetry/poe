{"id":"1051685","title":"和君时","dynasty":"宋","author":"彭汝砺","text":"猗彼君子，笃志乎道。道之云远，于焉慥慥。猗彼君子，克诚其身。匪禄是荣，日以养亲。孰违孰从，曰吾从义。孰去孰与，曰吾由礼。温凊匪偕，云如之何。得彼失兹，得失孰多。吾斯未信，吾颜之厚。重轻惟法，于尔何有。尔旋尔车，不知其期。我陟其冈，祇益我思。凡人逐物，其力则倍。苟知其养，是用无悔。无悔无尤，是则养亲。尔慎旃哉，以慰母心。为山一篑，惧乎或止。道之云远，曷云其已。我田我田，以迟尔归。何速于行，姑乐我私。"}