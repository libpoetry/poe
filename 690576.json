{"id":"690576","title":"读旌柏堂录为陆贞姑七十寿赋贞姑今宪副廉石陆公之姑也姑年十六归同邑参知冯公皋谟之子曰春旸甫期春旸逝姑举遗腹子五岁亦夭姑投缳触棺誓殉地下左右力护视始免参知公伤其志欲为择嗣无可择者乃以幼女为姑之女是贞姑以小姑为女亦为子也盖义起矣参知公曰小姑长唯妇择婿婿之于是宪副公为贞姑之婿宪副公郎水部日辄疏贞姑之节以闻得报表闾称贞姑云岁甲戌姑年七十矣八月既望为设帨之辰宪副公适以入贺过里乃索拙句为寿不得辞敢以三章侑勺者","dynasty":"明","author":"张萱","text":"白发贞媛寿古稀，高秋宝婺鉴空帷。称觞喜见堂前婿，御食何殊膝下儿。早寡陶婴黄鹄赋，靡他齐女柏舟诗。千秋三节姑为最，特拜恩旌著一时。终身从一报重泉，难老应知锡自天。表宅不须烦沛相，陈情今幸有阿玄。星轺嵩祝金华殿，昼锦尊开玉润筵。共羡未亡人匪石，不磷完节自长年。"}