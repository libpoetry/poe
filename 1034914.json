{"id":"1034914","title":"六月十四日后殿侍立新永康太守成嘉甫朝辞奏事词气恳恻上为嘉纳尝随笔纪其事今乡人祖帐分韵得西字遂书以赠行","dynasty":"宋","author":"魏了翁","text":"严精伐鼓趋晨鸡，龙媒戒仗喑无嘶。宰臣奏事左墄降，史臣曳履东阶跻。永康太守臣申之，上殿音吐干虹蜺。曰臣前领大农簿，试郡得请今当西。鞑人求通反其使，金人匿壮招吾携。勿言残金继前好，将贰鞑靼摇青齐。时将有反事有间，玩岁愒日忧噬脐。皇帝瞿然曰是是，伸颐颔首天听低。贴黄更请磔叛将，褒恤死事不可稽。陛下亦闻西事否，昔号险阻今多蹊。散关皂郊已平地，白环黄牛犹溃堤。分台列阃越秦视，体统涣散人情睽。上云私意误大事，谆谆切切重提撕。申之又言故臣丙，昔尝有德于坤倪。上顾指臣曰安丙，申之顿首如含悽。纷纷交情异生死，独此推本祛群迷。臣时张拱立帝傍，螭头恨无千赫蹄。为王留行力不足，戴目处此羞梁鹈。宫无小大莫非事，勇为天子绥群黎。天如有意听臣归，问天重乞青玻瓈。"}