{"id":"748737","title":"除夕","dynasty":"清","author":"陈克家","text":"此夕千古有，平生志多慨。万物无常盈，智者见未逮。昔闻乾嘉际，茂畅皇风最。治法各精能，余巧及器械。世平衣食充，俗整奇邪退。九重敦旧典，数举南巡旆。朝野同欢娱，遭逢圣祖再。盛年非不长，适已后其会。输租困履亩，游食增几辈。华风纵侈心，番物助妖熊。罗纨窭人衣，珠翠寒女佩。豪家荡箧笥，单户务赊贷。繁华日以加，生理固早隘。上农膏腴地，稍稍弃锄耒。江湖盗贼踪，时时及阛阓。里闾欢节序，父老感时代。吾行宙合间，落拓与时背。饥寒得离别，奔走寡沾溉。小笔聊送穷，邻估未偿债。虚檐出浩歌，孤烛忧心对。岁运默推移，持姤必以夬。官方习修谨，圣政宽宽大。文书检乱丝，老吏颇能耐。英贤尚割断，扶济有规诲。徒言抚黎元，何以酬鼎鼐。清时少年痛，此事前人戒。本无来日计，安取狂言快。惟当守朴直，益自谢倾兑。文采世土苴，冰檗古节概。夜阑复题诗，爆竹一城碎。"}