{"id":"701652","title":"拟洪武宫词十二首","dynasty":"明","author":"黄省曾","text":"君王新拱虎龙都，万户千门天上图。不似六朝繁粉黛，内宫聊选备承呼。六院沉沉六观傍，西宫紫殿起中央。夫人别与兰闺贮，尽饰金笼彩璧箱。鸡鸣天子下床梯，内直红妆两队齐。阊阖虎头门大启，春星犹带紫宫低。金铺玉户月流辉，宝座瑶堂映紫衣。圣主观书居大善，三更龙辇未言归。内花园里动春游，四面参差五石头。玉砌琳阶储碧水，龙葭吹向小亭留。君王蚤起视千官，金灶争催具凤餐。红粉珠盘排欲进，再三擎向手中看。云檐排比玉妃房，户户俱铺紫木床。圣后从来勤内治，不教偷懒杂沉香。凿教金井受天光，小小银瓶挂玉床。此是圣人新制度，诸宫各院尽相当。清萱到处碧鬖鬖，兴庆宫前色倍含。借问皇家何种此，太平天子要宜男。九五飞龙宝殿高，朝回常倚赭黄袍。星祥一过天王目，长夜经纶不厌劳。长春门里清明日，上苑兰风花鸟繁。焚却纸钱啼泣罢，又随龙辇向西园。金铺日月门将启，诸院争先画翠娥。高髻纱笼向何处，六龙床上看皇哥。"}