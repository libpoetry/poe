{"id":"494202","title":"大理杨司厅调南礼部赠之","dynasty":"明","author":"湛若水","text":"番山一时秀，君才似杨修。况当机云年，文价迈等流。双双矫云翼，意气隘九州。中年一垂翅，抢彼枳棘休。列第太常右，交辉花萼楼。鹦鹉诉北寒，越鸟思南游。法星化奎文，一夜光芒浮。我有停云念，岂无看云愁。南宫省署静，文苑开清修。六朝佳丽景，楚尾与吴头。我祖膺戎狄，山河为增优。夫何根本地，犹有兵食忧。大风拔陵木，江涨浮尸游。今年灾疫仍，千室无人收。频下修省诏，悔祸天启谋。此当属春官，送子发长讴。若有南征赋，可以献纳不。"}