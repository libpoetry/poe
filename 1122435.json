{"id":"1122435","title":"和乐天为张建封侍儿盼盼作仍继五篇","dynasty":"宋","author":"姜特立","text":"黄金不惜买蛾眉，拣得如花四五枝。撒手行时无挂碍，更无一物可相随。黄金不惜买蛾眉，拣得如花四五枝。遇有酒时须饮酒，得吟诗处且吟诗。黄金不惜买蛾眉，拣得如花四五枝。日月其除岁云暮，诗人此意报君知。黄金不惜买蛾眉，拣得如花四五枝。池堑台倾何足怪，雍门弹处不须悲。黄金不惜买蛾眉，拣得如花四五枝。可笑曹瞒空狡狯，西陵作伎一何痴。"}