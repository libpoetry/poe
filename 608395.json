{"id":"608395","title":"浮丘仙洞歌","dynasty":"明","author":"区大相","text":"珊瑚井底流金沙，菖蒲涧畔飞琼霞。林里时藏蓬岛路，城头半出羽人家。羽人家住朱明日，却辟此丘为户牖。邀客常教白鹤迎，烧丹却倩青龙守。丹池别后依然在，琪树种来皆已大。海阔全凭一鸟度，天空不遣片云碍。此丘往时在海中，三山烟雾晴濛濛。今日丘林带城郭，惟馀海月一片挂长松。眼见碧水又飞尘，令人却忆扶桑东。扶桑枯海水竭，仙人缘鬓翻成雪。赵客梦中啼翠羽，葛公坟上飞黄蝶。物外之谈诚恍惚，世间何事无消歇。层城瑶池不足游，我欲乘龙何处求。纵使千年归一度，不如日饮美酒扬清讴。"}