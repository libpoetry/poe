{"id":"286527","title":"题丁野鹤先生鱼龙卷","dynasty":"清代","author":"李澄中","text":"何人怀此跋浪情，下笔快写沧洲鲸。世间万事难自料，为龙为蠖须臾成。荇藻交戛细如缕，小鱼琐屑何足数。中流忽断烟波开，乾坤冥冥杂风雨。此时海裂天吴愁，沧江倒立昆仑浮。中有赤鲤闪光彩，金鳞逆水声飕飕。仿佛疑听洪涛风，细观又似蓬莱宫。星海下注积石远，黄河上溯龙门通。鳣鲔昂藏不知量，鼓鬣摇鬐亦争上。可怜鱼服苦束缚，拨刺泥沙色惆怅。赤鲤力猛陡一穿，双角突出雷火缠。半身未化露鱼尾，半身已入天门烟。呜呼龙变不可测，画工具有神明力。云行雨施遍八极，涸鲋蹄涔泪沾臆。"}