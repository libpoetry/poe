{"id":"1250686","title":"钱唐赠别姚卿","dynasty":"元末明初","author":"王祎","text":"仲春若淫雨，弥月不停滴。时时雷电交，俄复飞霰积。渫云甫开霁，阳精仍剥蚀。二气岂错行，人心转惶惑。维时钱唐上，属子有行役。谓言将何之，去作金华客。已脱郡曹羁，姑从宪府辟。金华实吾乡，比岁罗困厄。前年理城隍，军需更徵索。斯民竭脂髓，诛求殊未极。凶荒乃相继，斗粟无所籴。纷纷田间农，往往沟中瘠。只今邻境间，从横犹盗贼。相望警烽燧，道路动榛棘。谁欤司民命，岂不怀怵惕。不然遭数乖，振救果无策。风宪耳目司，号令易阖辟。况君有长材，足以资赞画。行闻疲瘵氓，旋被抚摩力。往哉勿踌躇，及物事须亟。冥冥江花红，杳杳关树黑。歌我危苦辞，壮子行迈色。功名贵自致，奋发须有激。独怜飘泊踪，仰羡冥飞翼。"}