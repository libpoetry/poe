{"id":"943713","title":"再次韵答梁教授","dynasty":"宋","author":"陈造","text":"阴晴如期喜可知，况复捃束收新诗。相如未至客之右，开编自愧多芜辞。倅贰付我千家聚，佩襟戴君沾化雨。相从可独臭味同，接耳仅听淮乡语。诗来惊倒嗫嚅翁，结字著语古与同。少须官廨住家稳，往问句法几即功。似闻知津问沮溺，山间晴乾度山疾。一笑行举通家杯，计日尚前蕤宾律。过君定发醯瓮天，倾囷倒廪当吾怜。家居除领齐眉托，意与诸雏诵思乐。"}