{"id":"861721","title":"游砚山","dynasty":"宋","author":"王炎","text":"他山石徒多，器宝匿幽僻。产璞芙蓉坑，金声而玉德。冈峦外钩联，地势中断隔。曲坞八九家，路入羊豕迹。涧水抱石根，石骨多绀碧。北山上搀天，南山势蟠伏。砚工二百指，日凿崔嵬腹。篝灯砺斧斤，深入逾百尺。我行冒风雨，周览不知夕。夜宿茅茨下，青灯照岑寂。酒阑呼匠氏，访之语纤悉。冰蚕吐银丝，鲛人织雾縠。巧手琢磨之，价直黄金镒。断岩半倾攲，旧穴久湮塞。旁求得他材，饮水不受墨。坚滑已支庶，粗燥乃臧获。信知天壤间，尤物神所惜。罕见固为贵，有亦未易识。珉玉混一区，语尽三叹息。摩挲苍藓崖，此言可镌刻。"}