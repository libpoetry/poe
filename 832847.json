{"id":"832847","title":"凄凉犯 渐西村人富春卧游图，为袁仲默、叔撝兄弟作，用白石韵","dynasty":"清末民国初","author":"朱祖谋","text":"清琴怨入西风后，凝尘歰断冰索。大招赋否，江空岁晚，数声哀角。蛟龙气恶。黯千里乡心茧薄。怪飘萧、溪山破墨，一雁度空漠。肠断桐君未，偶世餐霞，顿更哀乐。故山梦短，迸惊弦、广陵摇落。一苇延缘，料晞发吟魂恋著。听松声、七里濑尾断旧约。"}