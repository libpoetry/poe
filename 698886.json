{"id":"698886","title":"落花四首","dynasty":"明","author":"徐渭","text":"二月初归三月来，千红万紫不成开。绣偏芳草时萦带，洒向妆楼欲贴梅。残晕秪疑衔鸟雀，轻阴半是隐条枚。因风吹上高唐观，为雨为云在楚台。少时片片睇初明，多或纷纷数不成。北地佳人元独立，大堤游女本空城。乍依天上缘丝驻，定下风中到水凝。开谢莫言机太速，乾坤何物不枯荣。西园蝴蝶恋芳辰，南陌骅骝蹀绮尘。态比惊鸿还让色，妆如坠马不同新。非关塞外吹羌笛，巳觉寰中逝早春。寄语堤边游冶客，明朝还得藉青裀。杨雄宅里积初饶，卫尉园中去渐遥。总谓异开还异赏，其如同谢复同飘。雨从讲席天将散，缀向房帏靥共消。便取明皇催羯鼓，流声何事激空条。"}