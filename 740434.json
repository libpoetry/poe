{"id":"740434","title":"戴仪部文镫斋饮沈存周锡斗作歌","dynasty":"清","author":"钱载","text":"蜡花摇摇客半醉，重为主人拈旧器。吾州薄技近已无，可怜流转还供士女娱。张铜炉，黄锡壶，匏尊王周银碗朱。后来沈老亦煎锡，粉合茶奁常接觌。只如此斗方口酌酒多，环镌杜甫《饮中八仙歌》。我今一斗三斗五斗过，欲放未放愁摩挲。款记康熙岁戊戍，是岁仆龄才十一。鬓丝回忆春波桥，沈老门前绿杨密。"}