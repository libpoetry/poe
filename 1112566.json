{"id":"1112566","title":"和苏仲南邵湖会饮三首","dynasty":"宋","author":"张耒","text":"老病倦岑寂，燕游聊与俱。开樽当胜地，飞盖渡平湖。落日晚明灭，烟林远有无。归来灯火夜，人影乱栖凫。交友不在眼，逢君怀抱开。主人容客醉，樽酒犯寒来。老境侵霜鬓，羁愁付酒杯。身闲不易得，相与且徘徊。新亭当绝岛，景物更清妍。耳热风前酒，心澄水底天。观鱼方有得，荐味肯烹鲜。默坐吟春草，知君似惠连。"}