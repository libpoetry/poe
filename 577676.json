{"id":"577676","title":"太常袁公廷玉哀挽","dynasty":"明","author":"陈琏","text":"东浙生英杰，芳猷著盛时。家传先世德，人仰老成仪。卓荦儒林彦，渊源学海师。雄词司马赋，健笔少陵诗。美璞宁终閟，奇才自不羁。矧精神鉴术，蚤受圣君知。运际风云会，官升礼乐司。祝禧资赞翼，稽古见施为。宣室频承召，瑶坛或侍词。礼行随玉藻，斋罢奏金芝。政拟酬嘉惠，何期迫耄耆。引年辞膴仕，锡命出彤墀。赐杖鸠镌玉，悬车锦撤帷。商颜名可并，洛社迹能追。北海尊常满，东山志未衰。俄惊梁木坏，忽报哲人萎。圣主良嗟悼，亲朋重感思。九重深有眷，一老慗无遗。神采昭图画，勋名勒鼎彝。沧溟鲸去远，华表鹤归迟。有子承先泽，居官仰圣慈。恭传天上诏，新建墓前碑。翠琰蛟螭绕，苍松雨露滋。恩同天地大，名共日星垂。仰斗怀前辈，披云愧后期。才非锥脱颖，志切管窥奇。未致生刍奠，徒歌薤露悲。临风重哀些，聊用写衷私。"}