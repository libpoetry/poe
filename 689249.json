{"id":"689249","title":"游西山二首","dynasty":"明","author":"何景明","text":"清晨命予驾，飘飖远游迈。愿言历岖嵚，况此春华在。林条纷可结，石秀行当采。道逢谐俗士，谓予尔何隘。人命未可期，河清讵能待。纵羽思山林，潜鳞慕江海。富贵人所欲，吾志不可改。郁郁西山岑，遥遥山上阪。俯观清涧流，仰觑白云返。处世亦何促，谁能遂仰偃。夷齐归首阳，黄绮在商巘。此道久不复，斯人苦难挽。扼衣谢尘涂，吾驾日已远。"}