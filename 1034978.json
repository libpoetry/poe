{"id":"1034978","title":"次韵郭方叔诸公借胡致堂赏梅至夜赋诗","dynasty":"宋","author":"魏了翁","text":"玄阴作秋冬，杀气寓风雪。土深候虫闭，山静飞鸟绝。谁知无边春，万古长不灭。或畅然以舒，或凝然以结。或聚为融和，或散为骚屑。又尝以此观诸人，生意不断长如薰。咸阳宫殿气成雾，忽作芒砀山泽云。神爵甘露来纷纷，画堂已入王政君。人从动后观变态，谁于起处探絪缊。浅者若为见，夜气长如神。傥知起灭幻，便省消息真。如何天机之浅者，但识人间桃李春。"}