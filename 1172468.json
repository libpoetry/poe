{"id":"1172468","title":"早秋龙兴寺江亭闲眺忆龙门山居寄崔张旧从事","dynasty":"唐","author":"李德裕","text":"江亭感秋至，兰径悲露泫。粳稻秀晚川，杉松郁晴巘。嗟予有林壑，兹夕念原衍。绿筱连岭多，青莎近溪浅。渊明菊犹在，仲蔚蒿莫剪。乔木粲凌苕，阴崖积幽藓。遥思伊川水，北渡龙门岘。苍翠双阙间，逶迤清滩转。故人在乡国，岁晏路悠缅。惆怅此生涯，无由共登践。"}