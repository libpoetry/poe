{"id":"331998","title":"沁园春·泛舟明湖，访仲愚留饮即事，有李道思、刘伯叙继至","dynasty":"清代","author":"曹贞吉","text":"所谓伊人，一水盈盈，欲往从焉。见雁影萧条，烟波上下，渔歌欸乃，笭箵便娟。雨笠烟蓑，瘿瓢竹杖，衰柳残荷望渺然。橹声断、恰门横短港，巷面青山。一觞一咏流连。殊不似、扁舟雪夜还。况高议云生，尊同北海，胜流狎集，客比西园。鸿爪遭逢，萍踪聚散，绝胜他人交十年。拼沉醉、问中秋好月，可照湖干。"}