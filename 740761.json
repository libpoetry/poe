{"id":"740761","title":"县诸生十数辈送余至蔚州之暖泉村越旦暖泉人复为余设饯堡门外迟回久之而别","dynasty":"清","author":"朱休度","text":"塞晚秋日澹，边寒秋云冻。恻恻背风催，宛宛手条弄。天色黯将收，人情苦远送。送我到暖泉，揖让诸生众。周旋不能舍，剪烛连床共。杯盘既狼藉，笑语复喧閧。泉暖情益暖，终宵讵成梦。明日村之人，出饯道旁供。谓言侯声名，耳习邻邦重。侯惠波及我，爱我息我讼。感侯不能已，軷酒中诚贡。闻言惊下马，嗟劳久停鞚。回头别诸生，拭泪心余恫。去去午影斜，忽忽朝酲中。老眼醉生花，一派野烟霿。"}