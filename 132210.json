{"id":"132210","title":"题画扇·前舟半出垂杨港","dynasty":"宋代","author":"项安世","text":"前舟半出垂杨港，儿子把篙翁撒网。后舟儿小未能篙，媪自哺雏斜刺舫。何处两生来看鱼，野服纶巾意森爽。路穷有叟独施罛，短策惊鱼水声响。隔岸谁家盖茆竹，轩楹閴寂无来往。临溪曬网不知收，斜日欲归天莽苍。去年我作月宫游，此景西湖恣探赏。归来和月剪并刀，得此一泓宽梦想。日长弄扇忽成眠，第一桥边荡兰桨。觉来风雨浪粘天，急唤小舟真欲上。"}