{"id":"844393","title":"贺郑明经弼臣夫妇七十一寿","dynasty":"清末民国初","author":"郑国藩","text":"去岁闻君始杖乡，今年祝诞又开觞。如宾看举齐眉案，侑客同歌进酒章。綵戏鲤庭兰桂茂，名留黉宇藻芹香。关心最是端阳近，竞渡犹迟一日长。与君夙昔忝同宗，贤嗣况曾负笈从。论谊情兼亲友重，开樽兴共醴醪浓。箕畴五福原先寿，华祝三多敢后踪。更有一番嘉话在，分笺例不遗龙钟。"}