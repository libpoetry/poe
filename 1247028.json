{"id":"1247028","title":"排律十八韵奉呈允博士先生","dynasty":"元末明初","author":"唐桂芳","text":"龙凤尊王统，楩楠产异材。八荒归覆载，万姓忍风埃。气运潜移鼎，年华付劫灰。西周已陵替，东汉早栽培。籍甚营薇省，凄其改柏台。欲知陆贾贵，应用石生媒。人品居前辈，文章列上台。圣朝崇赐予，丞相重招徕。坐稳金团褥，恩承玉琢杯。学优忘忌嫉，志笃远疑猜。吉语天边至，奇勋海上回。称籓陈版籍，修贡杂琼瑰。便许安车召，仍须后乘催。浮梁新料理，古歙旧追陪。竹树旌旗远，溪山图画开。三军朝出塞，多士夜衔枚。德政遐方服，兵威众力催。会言云路阔，用尔作盐梅。"}