{"id":"1127961","title":"明堂大礼庆成诗","dynasty":"宋","author":"程元凤","text":"圣心翼翼对苍穹，蒇事明禋协肃雍。玉辂晓升香雾滃，紫坛夜款瑞烟浓。风声应律谐箫管，月色澄空映璧琮。丹凤楼前恩施溥，欢呼三祝效尧封。森严羽卫拥和銮，咫尺龙颜侍至尊。禋祀仪文勤圣问，敬天实意进刍言。百神受职来鸿祉，多士承休肃骏奔。右飨不常威可畏，载歌周颂报皇恩。"}