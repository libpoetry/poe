{"id":"999424","title":"留守太尉相公就居为耆年之会承命赋诗","dynasty":"宋","author":"富弼","text":"西洛古帝都，衣冠走集地。岂惟名利场，骤为耆德会。大尹吾旧相，旷怀轻富贵。日与退老游，台阁并省寺。予惭最衰老，亦许预其次。遂俗肖仪容，烂然彤绘事。闽峤访精华，鲛绡布绝艺。令复崇宴衎，聊以示慈惠。幽居近铜驼，荒敝仍湫庳。塞路移君庖，盈车载春醴。献酬互相趣，欢处不知止。商岭有四翁，晋林惟七子。较我集诸贤，盛衰何远尔。兹事实可矜，传之足千祀。"}