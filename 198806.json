{"id":"198806","title":"将之浙江延祖子山师柔会别饮散独宿空亭遂书","dynasty":"宋代","author":"曾巩","text":"蜀客向何处，欲观浙江潮。舣舟吴门栅，况会故人招。置酒吴亭上，无人吹紫箫。浩观万物变，飒尔生凉飙。遂恐时节晚，芳兰从此凋。功名竟安在，富贵空寥寥。鸿鹄举千里，鸾凤翔九霄。胡为蓬蒿下，日夜悲鹪鹩。车马夕已还，行人亦飘飖。浩然沧海志，寂寞守空宵。"}