{"id":"1106472","title":"湘中杂咏十绝","dynasty":"宋","author":"王炎","text":"朝阳岩下莫云冷，冉水矶边秋树深。欲吊元和柳司马，溪山无力挽归心。江树疏疏兼密密，云根怪怪复奇奇。风光冷落无人问，付与渔翁理钓丝。昨日北风频打头，今朝风定却安流。江山如画供诗眼，阴雨无端酿客愁。有怀冉水柳司马，更忆浯溪元道州。仕宦两公俱落莫，斯文千古共传流。顺流鸣橹不论程，上水开帆取次行。逆顺自从人意转，风生波涌本无情。江天云暝雨垂垂，日暮移舟口岸时。拈笔欲题还袖手，细搜摩诘画中诗。中流四顾浪花平，双橹夹船鹅鹳鸣。欸乃声中山水绿，不妨缓缓计归程。荡桨妨人拥衲眠，篷窗细雨湿炊烟。江神念我怯行险，收却风波稳放船。江头昨夜雨何似，新涨平添一丈强。倚柂稳如天上坐，顺流明日到衡阳。舴艋轻轻载短蓑，蘋花风急起沧波。凭谁唤取玄真子，更作湘中渔父歌。"}