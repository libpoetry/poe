{"id":"989716","title":"送许尉","dynasty":"宋","author":"曹勋","text":"平生许彦充，躯胆两豪举。掀髯参军事，讵可细碎语。我时百僚下，计拙役甚苦。从事得馀力，慷慨志相许。公乃小著鞭，一官尉南浦。盐车虽云困，垂棒亦其所。愿子自荐达，天王方振旅。求田勿堕气，苞茅当问楚。此事岂不壮，况复吾素与。我缘拥缞服，窘欲访鸡黍。天寒霜雪盛，世乱豺狼阻。何堪南北趋，别意寓盏俎。伤心有清泪，挥洒欲如雨。"}