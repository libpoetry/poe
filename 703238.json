{"id":"703238","title":"时十月十四日作本师诞日也","dynasty":"明","author":"释今无","text":"石梁不可见，夜梦独迢迢。山好连三楚，云寒尚六朝。师年愁里过，客泪海中摇。浅薄供驰逐，那堪慰寂寥。旸谷一帆去，天波万里迷。生如投马颊，死亦忆鸾溪。气逼星辰大，寒令日月低。行吟俱惨澹，无事不悽悽。已见浮沉易，谁怜顾复难。龙鳞风自急，精卫血无乾。斜日含云暗，残霞染浪丹。莫惊蛟兕起，天地不禁寒。"}