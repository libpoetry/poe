{"id":"115213","title":"会稽竹箭为蕲春傅尉作","dynasty":"宋代","author":"黄庭坚","text":"会稽竹箭天下闻，青岭霜笴摇紫云。金作仆姑如鸟翼，壮士持用横三军。迩来场师无远虑，翦伐柔萌荐葅茹。人闲御武急难才，不得生民饱霜露。嘉瓜美果无他长，取升俎豆献壶觞。奈何生与此等伍，大器小用良可伤。吾闻先王用人力，不足有余无损益。硕人俣俣舞公庭，长咏国风三叹息。"}