{"id":"690749","title":"师次湄岛，诸勋镇行长至礼；余以服制不预，志感","dynasty":"明","author":"张煌言","text":"棘人经岁解朝簪，忧国江湖一片心。太史徒然吹凤律，诸侯空自哕鸾音！风尘飘泊随南北，云物凄凉变古今。慰藉新阳来六管，朝霜朔雪不须侵！阳回曙鼓动楼船，遥忆千官上寿年。汉殿彻侯原裂地，周庐亚相尽朝天。香炉重傍疑难望，綵线初添喜复怜。犹恨身违冠带会，心随日影到虞渊。"}