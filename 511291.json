{"id":"511291","title":"南海祠下短述","dynasty":"明","author":"陈献章","text":"虎门千顷雪翻腾，中有长鲸鼓鬣行。看弄渔舟移白日，欲抛尘土住沧溟。江西不得誇彭蠡，李白何须醉洞庭。天际有山皆古色，水边无树不秋声。一春桃李风吹尽，万里乾坤雨洗清。画舫乘空书卷白，晴霞映水布衣明。不辞海上儿童识，亦有祠前老树精。岁岁放歌来此地，晚年偏喜不簪缨。"}