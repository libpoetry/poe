{"id":"2425","title":"行路难·君不见温家玉镜台","dynasty":"唐代","author":"张纮","text":"君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。朱楼银阁正平生，碧草青苔坐芜漫。当春对酒不须疑，视日相看能几时。春风吹尽燕初至，此时自为称君意。秋露萎草鸿始归，此时衰暮与君违。人生翻覆何常定，谁保容颜无是非。"}