{"id":"433623","title":"有赠五首","dynasty":"近现代","author":"程千帆","text":"天际微云乍卷舒，飞琼新寄秣陵书。春风无限江南梦，又逐灵槎泛玉渠。玫瑰秋衫别样妍，芙蓉玉立鬓云偏。马蜂一螫情弦急，恼乱欢场众少年。只影空帏自不支，卅年幽怨夜灯知。多情却被无情误，已嫁何如未嫁时。桃花吐蕊旋成子，桦烛煎心久化烟。犹喜雏孙相慰藉，书声时透晓窗前。别来疑梦亦疑云，剩有妖娆心底存。他日秦淮重觌面，白头相对更销魂。"}