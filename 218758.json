{"id":"218758","title":"贫妇行·故人身死妻贫病","dynasty":"宋代","author":"陈藻","text":"故人身死妻贫病，买药无钱留性命。半箪赤饭一盂蔬，对不能餐双泪迸。阿官卖田妾未归，税在夫家田卖谁。乡胥改割全隐匿，妾典衣裳空被追。零落生涯种片园，朝朝夜夜盗开门。邻翁苦妾妾租客，客也无输叫妾论。那更双棺四缶灰，伐山博米图葬埋。坞呼豪强欺妾夺山去，不许盐丁燃妾柴。十岁孤儿出县庭，空手携状投杳冥，黄堂走罢走使軿。文书送县已三月，依旧含冤说我听。"}