{"id":"689621","title":"元宵十三夜偶成","dynasty":"明","author":"吴琏","text":"景入元霄夜已三，挂灯鸣鼓遍江南。远推到处浑如此，人乐时平不用参。扰扰尘途五十三，笑将清抱卷江南。洞深径曲柴门静，止见耕人入笑参。归遁年经二十三，杖藜村北与村南。乡童野叟不相识，窃问旁人始向参。竹菊松开曲径三，水光山色丽庵南。日摊周易垂帘坐，头白浑无一吏参。"}