{"id":"1237200","title":"效老杜出塞九首","dynasty":"元","author":"曹文晦","text":"我本农家子，生来事犁锄。手不习骑射，何曾识兵书。一旦应官徭，徒侣同驰驱。茫茫塞路长，去去当何如。卖牛买刀剑，不顾家业殚。密密缝衣袄，迢迢越河关。妻孥问所之？几时寄书还。富贵未可必，投身须臾间。粲粲金锁甲，駪駪雪毛騧。将军出师去，士卒如云多。蚩尤亘天红，刀剑光相磨。非无六奇计，奈尔劲敌何。北风吹沙尘，四野寒日昏。忍闻落梅曲，欲断征人魂。三箭无日发，万灶空云屯。我欲砍虏营，未闻主将言。人言从军乐，岂识从军苦。妇女连车归，玉帛不可数。我行橐屡空，令不违部伍。枕戈夜无眠，悠悠听更鼓。将军不负腹，所至牛酒丰。民间苦箕敛，兵食常不充。曾闻古良将，士卒甘苦同。投醪饮河水，千载怀高风。昔闻横行将，今无深入师。募我备行伍，易若呼小儿。桓桓貔虎装，介冑光陆离。岂知行路人，深为世道悲。月落悲笳动，群马萧萧鸣。惊沙寒掠面，急柝催晨征。中天怒招摇，白光射霓旌。肠断陇头水，乌乌闻哭声。连年苦东寇，今年困西征。身甘马革裹，命若鸿毛轻。安得休王师，一言下齐城。归去对邻里，耕田歌太平。"}