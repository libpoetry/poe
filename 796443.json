{"id":"796443","title":"惜馀春慢 饯春，同魏滋伯丈作","dynasty":"清","author":"关锳","text":"杏燕修巢，柳莺撤户，春事十分完九。昏昏心上，怕雨思晴，髻也不曾梳就。才得湘帘半掀，便道西园，鼠姑闲开久。剩野塘风紧，晚来吹荡，落花红皱。曾记向、陌上春游，调莺扑蝶，携得双鬟柑酒。因循几日，脂憔粉悴，红得夕阳都瘦。无计留春，不归但把海棠，折来盈手。教侍儿知道，这回春色，零星还有。"}