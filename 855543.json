{"id":"855543","title":"舟至都昌初见庐阜连日阴雨忽尔晚晴云气顿收岩峦尽出截然苍翠立乎巨浸之中真天下之奇观也遥望欣然酌酒赋诗","dynasty":"宋","author":"王之望","text":"久思庐山游，忽至左蠡曲。倚船初一望，秀色溢我目。百里堆翠黛，千峰矗寒玉。阴云知我来，收敛入山腹。须臾变光景，尽出一山绿。宛如几案间，青铜铸岩谷。又如墙壁上，古画挂图轴。水光晚苍茫，风气秋肃穆。明朝南康岸，舣棹陟山麓。欢喜不自持，一杯醉醽醁。"}