{"id":"1194592","title":"登蒲涧寺后二岩三首","dynasty":"唐","author":"李群玉","text":"五仙骑五羊，何代降兹乡。涧有尧年韭，山馀禹日粮。楼台笼海色，草树发天香。浩啸波光里，浮溟兴甚长。行尽崎岖路，惊从汗漫游。青天豁眼快，碧海醒心秋。便欲寻河汉，因之犯斗牛。九霄身自致，何必遇浮丘。南溟吞越绝，极望碧鸿濛。龙渡潮声里，雷喧雨气中。赵佗丘垄灭，马援鼓鼙空。遐想鱼鹏化，开襟九万风。"}