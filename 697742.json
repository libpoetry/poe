{"id":"697742","title":"四时词","dynasty":"明","author":"胡俨","text":"春风吹帘斜，帘开飞柳花。美人高堂上，见此惜年华。年华容易随春草，一双蛾眉镜中老。碧水泛回塘，新荷艳晓妆。看花临绮槛，爱此双鸳鸯。鸳鸯宛转回塘路，相对朝朝还暮暮。秋露白如玉，梧桐坠寒绿。文犀镇锦帐，红泪销银烛。银烛轻摇翡翠烟，孤影荧荧夜不眠。叶落深闺静，露零宵鹤警。玉井冻无声，梦回寒夜永。夜永铜龙漏幽咽，小窗斜转梅花月。"}