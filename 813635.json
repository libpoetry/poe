{"id":"813635","title":"九月八日同年陈范川太史招同梁一峰广文游光孝净慧二禅寺呈范川","dynasty":"清","author":"李黼平","text":"鬓丝禅榻记吾曾，廿载尘劳苦莫胜。今日重寻留钵地，前身初悟写经僧。菩提树长金园净，诃子林中结宇徵。祖意但求真面目，未妨文字乞溪藤。宝庄严寺晚来过，奈此倾欹窣堵何。卧阁佛谁烧舍利，上堂僧似病维摩。黄龙会散犀香满，白马经残贝叶多。赖有骊珠君袖落，山门留镇配东坡。"}