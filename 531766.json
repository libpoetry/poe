{"id":"531766","title":"避暑矩洲书院与欧阳宪副汪少参黎伦二道长王主政同赋得矩字","dynasty":"明","author":"黄佐","text":"招摇出西郭，宛辔临芳渚。浮阳耀原隰，凯风动禾黍。伊人不可见，中坻敞衡宇。开轩游鲋适，卷幔宾鸿举。顾我平生友，兹焉澹容与。肃肃嘉树阴，行歌谢徒旅。晞发散烦燠，蜚觞对灵雨。好乐无太康，先民有遗矩。襜帷难久淹，虹桥屡延伫。嗟彼凫与雁，安知慕俦侣。"}