{"id":"565679","title":"嘉禾除日泛鸳鸯湖一首","dynasty":"明","author":"黄省曾","text":"孔违税辽驾，蘧卷肆长往。蜀雄草逾积，洛谊诵弥广。时遒歇英妙，神超发慨慷。迢峣凌晼岁，濛羲烛升昶。澄湖荡襟目，芳皋挹情想。游游泛虚穆，迟迟止幽敞。除辰新故判，嘉国越吴两。灵刹非曩观，金樽有初赏。窈林初奇迈，遐岭一清仰。缔思驰海隅，傒晨理探榜。"}