{"id":"1123487","title":"朝中措","dynasty":"宋","author":"赵彦端","text":"山矾风味更梨花。清白竞春华。试问西园清夜，何如山崦人家。楚东千嶂，吴江一棹，云路非赊。惟有相思两地，可怜淡月朝霞。烧灯已过禁烟前。春信递相传。柳暗乍迷津路，花暄欲照江天。天涯宾主，相逢老矣，一笑欢然。晚岁许同庐社，西风不买吴船。几枝筇竹半烟云。钟鼓醉中闻。千点好山馀思，一湾流水能分。多情皓月，轮栖夜午，光动风文。看取清闲宾主，犹胜富贵封君。西城烟雾一重重。潇洒便秋风。巧妒玉人装髻，无如禁钥难通。新声窈眇，怨传楚些，娇并吴宫。夜久三星为粲，皓娥宁为君容。"}