{"id":"1026902","title":"答和邻几元夕圣俞及予过之","dynasty":"宋","author":"韩维","text":"天衢十二大树春，楼前结綵移嵩岷。游人衮衮去不已，街头雪泥踏作尘。骀它馆中好古士，纷华过眼轻浮云。早休仆御谢宾客，翛然乞酒邀比邻。杯盘如星下烛案，果以橘柚菹紫蘋。微吟疏笑见真野，昔之靖节今冠巾。门前少年将姣妇，电落马足风两轮。长髯健儿走先后，意气欲无夜与晨。瞥然奔过不留迹，肯信亦有端坐人。若无吾曹同嗜好，枯槁到死谁嗟嚬。"}