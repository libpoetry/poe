{"id":"436397","title":"送李参军","dynasty":"金末元初","author":"元好问","text":"五日过居庸，十日渡桑乾。受降城北几千里，出塞入塞沙漫漫。古来丈夫泪，不洒别离间；今朝送君行，清泪留馀潸。生女莫作王明君，一去紫台空佩环。生男莫作班定远，万里驰书望玉关。我知骥子坠地无齐燕，我知鸿鹄意气青云端。草间尺鴳亦自乐，扶摇直上何劳抟！一衣敝缊袍，一饱苜蓿盘。岁时寿翁媪，团栾有馀欢。就令一朝便得八州督，争似綵衣起舞春斓斑。去年洛阳人，今年指天山。地远马鞯破，霜重貂裘寒。朔风浩浩来，客子惨在颜。扼胡岭上一回首，未必君心如石顽。君不见，桓山乌，乳哺不得须臾閒。众雏一朝散，孤雌回颜声悲酸。寒雁来时八九月，白头阿母望君还！"}