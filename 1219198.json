{"id":"1219198","title":"向年与岳汉阳、赵宛丘同登荆溪王氏仁寿堂，今几四十稔。时允同尚未生，兹允同出拜，感念今昔，赋以与之","dynasty":"元","author":"郑元祐","text":"昔年尝登仁寿堂，岳赵两侯与颉颃。周情孔思蔼胸臆，商彝雒鼎陈宝藏。名画珠官启丹碧，法书金薤垂琳琅。官窑器列八珍馔，博山炉焚三杰香。稽经考史发言论，跨秦越汉谭文章。惟时石坞梅花吐，肩舆起穿林岭长。溪回路转雪欲作，薄暮似绕罗浮傍。归途列炬兼击柝，候人奔迓遥相望。南枝禽翻北枝冻，置酒张灯罗艳妆。主宾一时极驩会，转头于今四十霜。赵登廊庙岳物故，我仍饥驱行四方。人生那能免离合？世运乃尔罹惨伤。乾坤疮痍战尘黑，溪山破碎愁云黄。华屋终焉变瓦砾，旧厌梁肉今糟糠。子之家居尤可念，蒿艾丛深蹲虎狼。幸哉仁者必有后，出赘于此存豪芒。子之拜我我增慨，衰颓有几桑榆光。朋俦凋落世变苦，安得不及我涕滂？"}