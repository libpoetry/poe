{"id":"815318","title":"古风","dynasty":"清","author":"赵国麟","text":"亭亭雪里松，拂拂风中柳。皎月未沈楼，红日已盈牖。闺中感岁华，纨素不离手。不能嫁衣女，愿为织机妇。岂不苦力作，贱妾意所守。岱阳有古柏，柯干坚如石。众乌巢其巅，凤凰来作客。翙翙羽仪辉，翱翔云汉薄。饥飧玉山禾，渴饮伊与洛。圣世待来仪，网罗谁能索。亭亭梧桐枝，郁郁高冈宅。长鸣不顾返，九州若咫尺。君看迎阳雁，常为稻粱迫。"}