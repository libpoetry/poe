{"id":"1209064","title":"风流子 至元四年七月廿又二日苏伯修侍郎举一儿子以予同年久交且三子名梯云拿云步云者方成童就傅乃求仿吾儿制名遂命之曰乘云继徵词以纪笔赋此以赠儿已满弥月矣侍郎作汤饼会并书呈席上诸公","dynasty":"元","author":"宋褧","text":"绀宇瑞烟浮。仙童小、高举觅真游。霞绚九光，徘徊若木，日宣五色，照耀瀛洲。人争睹、翱翔趋绛阙，夭矫上昆丘。几度骖鸾，蛾眉东畔，有时跨凤，恒岳南头。何事暂夷犹。尽青冥远揽，碧落奇搜。不数薰香妩媚，傅粉娇羞。笑襁褓襜褕，人间羊祜，桑弧蓬矢，地上齐州。剩费通家小字，衮衮公侯。"}