{"id":"104898","title":"送河北转运使陈修撰学士","dynasty":"宋代","author":"梅尧臣","text":"河隍多宿兵，兵食固所须。幸时不战斗，畜养安可无。古兴十万师，七十万家辍耕锄。今来岁调饷，且与往昔殊。不使民转挽，但使民归租。急缓实塞下，商贾以利趋。关西河东亦如此，军食虽足民实虚。公乎抱长才，当有所画谟，应不贷内府，重锦象牙明月珠。边城预自足，宁待临事谕。莫令汉庭臣，独言桑大夫。"}