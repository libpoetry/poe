{"id":"493794","title":"答问学","dynasty":"明","author":"庞嵩","text":"大化旋元根，无声亦无臭。时行自物生，处处春光漏。人心曷睹闻，岂以形迹觏。一实殊万分，瀰漫遍宇宙。云无亦无无，云有宁有有。虚实动静间，寂感相参透。来也以此生，归也以此复。但保勿自亏，岂能强增凑。月窟通天根，时复倏时姤。盈虚本无常，此理原不朽。云胡一偏者，强向玄关叩。触处固跃如，冥心更何究。婴儿吾自存，坎离每相遘。若自煮空铛，于何问火候。老子固犹龙，学之恐差谬。孔圣真时中，天地等高厚。"}