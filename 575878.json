{"id":"575878","title":"送虹县尹陈影明","dynasty":"明","author":"孙蕡","text":"甲寅三月春欲尽，我来洪州寻吏隐。芳声令誉谁最多，太丘之孙陈大尹。大尹昔是会稽人，文章破的推殊伦。奉天门下拜天子，来作洪州司土臣。文章固自不必道，为官作事仍更好。闾里小民持牒来，抚摩直欲置怀抱。洪州昔日盛繁华，大尹来时一百家。稍辟丘墟攒井里，旋披荆棘树桑麻。桑麻春深满地黑，更掠浮泥种牟麦。接舍鸡鸣桃李场，生氂犬吠藩墙侧。祭社枌榆箫鼓鸣，群农皆醉吏独醒。群农有酒只自饮，相见不揖亦不迎。官清事省无鞭扑，县治门前可罗雀。种柳宁惭目老陶，栽花直欲强潘岳。父老皆言大尹贤，愿留大尹更三年。政成入觐不可住，百里盼望心悁悁。单车就道虹亭曲，卧辙扳辕泪相续。囊里时无刘宠钱，车旁肯挂时苗犊。三年俸米鹤同餐，焦尾琴轻古锦寒。萧然行李可一笑，赢得车中裀面宽。芙蓉花开亦已谢，十月清霜被平野。何因欲去更迟留，父老相看不相舍。黄河近日涨淮流，车到淮阳当换舟。送行父老在平地，蹙额先作风波愁。跨淮浮桥有客路，我教儿男送君去。便从淮右向琅琊，却望丹阳登北固。北固青山连石城，城南之下是天京。仙台浮云树万直，帝里旭日千花明。看花骑马金陵道，金陵行行须及早。知君富贵心淡然，功名得后亦良好。宗伯金门奏美除，政须贤令立高衢。天京到日知安稳，多寄洪州父老书。"}