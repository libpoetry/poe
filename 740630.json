{"id":"740630","title":"赠洪稚存归以寿其母","dynasty":"清","author":"朱筠","text":"洪生才如矛，决刺快棘矜。从我我来南，得子色已欣。更有黄生奇，猿骨鹤之筋。二生于常士，两扛龙文斤。我偕犯天都，虬虎啖腭龈。试身争自夸，告我归殷殷。曰余有母在，登临省当勤。生母年六十，抱节鞠汝慬。汝父行我书，母之节断断。生行显彰之，有待曙欲昕。我就栋与栭，始见泮一芹。学之博孝备，理顺乐且欣。吾不为厄言，歌慰子请殷。"}