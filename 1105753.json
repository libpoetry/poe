{"id":"1105753","title":"郢守乔民瞻寄襄阳雪中三绝因追述前过石城杯酒登临之胜为和","dynasty":"宋","author":"王之望","text":"沧浪渡口莫愁乡，万顷寒烟木落霜。珍重使君留客意，一尊芳酒醉斜阳。江上危亭思黯然，追游陈迹欲经年。别来西望应相忆，郢树荆门共一川。白雪楼倾不记秋，楼前江水自悠悠。多情犹忆湖南守，一曲阳春白尽头。"}