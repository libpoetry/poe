{"id":"657102","title":"湖山万里歌并引","dynasty":"明","author":"罗伦","text":"光霁湖天月满舷，棹歌声里铁肠仙。棹歌声禋日如年，歌声一透鸿濛坚。歌停云散山依然，歌韵初传满大千。渭城三叠流空烟，湖山一曲江天连。颍川老子归田园，桑麻万顷东风妍。蓑衣箬笠犁锄边，芒鞋竹杖风花前。麻衣草座南阳阡，石头玉板东坡禅。人间官不直一钱，四时青紫西风蝉。至今薄俗违高贤，梦祥骨鲠知谁怜。我独击节非谀便，粹之潇洒轻肥鲜。益庵冷暖寒无毡，手持铁杖来扶颠。两公脊硬当皇天，金兰气味同心言。海天梦落烟霞先，西江忽上番禺船。乾坤疮痍谁当痊，天河莫写中幽悁。冷庵回首别袂褰，益庵落笔惊龙眠。湖山万里离情牵，湖山万里一幅笺，冥鸿天阔凤孤骞。"}