{"id":"1041190","title":"观永叔五代史","dynasty":"宋","author":"刘敞","text":"大均运元和，万物分一气。相杂以成文，自然故为贵。道衰三王末，议出百家沸。仲尼日月也，薄日为之既。春秋曰笔削，天地复经纬。大法初粲然，乱臣以为畏。微言迨秦汉，变雅从晋魏。逐末竞锥刀，浇淳玩花卉。安知作述本，庸识文章意。中间马与班，二子称彷佛。犹云崇货力，尚或排刚毅。才难乃其然，可以长歔欷。退之不为史，于道其犹未。胡为体明哲，曾是回怨诽。国典竟芜杂，唐风亦隐厞。陵夷九易姓，祸乱森如猬。儒术骇中绝，斯民迟攸塈。纷纭混朱紫，清浊谁泾渭。龙飞真人出，虎变斯文蔚。天意晚有属，先生拔乎汇。是非原正始，简古斥辞费。哀善伤获麟，疾邪记有蜚。处心必至公，拨乱岂多讳。何必藏名山，端如避罗罻。曰余仰炉治，有意自勍剕。踵门投耒耜，假荫亲蔽芾。所望窥册府，无宁辱赒饩。狂者实进取，日中固必熭。饮河虽非量，满腹尚自慰。演孔幸受经，居斋窃忘味。"}