{"id":"644706","title":"失砚叹","dynasty":"明","author":"方孝孺","text":"吾家石砚玄玉色，来自扶桑海中国。荡摩日月露光精，吞吐波涛含润泽。天生奇质为世用，海王龙伯不敢匿。少时得之方外人，四座传玩皆叹息。二十年来亲翰墨，北走洙泗西梁益。钱塘会稽屡游历，鬼神呵护同珙璧。水怪山精皆辟易，佐我为文写胸臆。上探玄化与为敌，宣畅民彝辅皇极。云雨布濩飞霹雳，倏忽变迁靡定迹。谬致声名惊四方，招谤速侮不煖席。其间损益两相?，砚也于余良尽职。岂知万事不可料，昔者相亲今不得。潼关群盗何大剧，窃瞰行人俟昏黑。金钱虽失不足叹，此砚使我深痛惜。我非玩物有偏爱，又非昧理苦蔽惑。直伤美器不遇主，有似贤才受驱迫。真卿奉使陷叛臣，苏武持节幽异域。忠肝义胆贯天地，岂忍包羞污凶逆。孔子春秋至谨严，细事不肯登简策。大弓宝玉二物耳，特书盗窃惩乱贼。我诛鼠辈恨无力，著作有心禆六籍。何时见汝生羽翼，奋飞重来侍吾侧。不然变化为星辰，照临下土常烜赫。外物聚散如置奕，胡为念汝长戚戚。君不见自我得之失无憾，不如萧公差达识。"}