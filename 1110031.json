{"id":"1110031","title":"遣怀三首","dynasty":"宋","author":"吕本中","text":"何山不堪隐，何家不可居。古来子华门，亦着荷畚夫。荒田脱积雨，未免供晚租。今日视昨日，但见有不如。故人劝加餐，老亲怜嗜书。宁知毛锥子，不可一日无。秋风袭残暑，忽过江上林。旦日扶杖来，不见十亩阴。蔬畦甚寂寞，亦受霜雪侵。念此不常好，如我宿昔心。涛头落崩岸，野鸟助讴吟。潜鱼着沙底，避网冬更沈。异时忘言人，马鬣今宿草。生平不如意，欲伴寒木槁。遂令藜苋肠，更尽组绣巧。三年对空案，诵子诗可饱。从来文字工，不解颜色好。相逢期后身，再访西院老。"}