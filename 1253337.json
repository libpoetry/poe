{"id":"1253337","title":"再次前韵","dynasty":"元末明初","author":"蓝仁","text":"北风吹落雪漫漫，转眼青山起素峦。平地已迷行径险，闭门犹怯拥炉寒。池清有影惊梅重，夜永无声喜竹安。忆向庐峰凌绝顶，下方俱作白云看。僦得篮舆冒雪行，林峦相映月华明。应同栈道经西岭，又似飞沙抵北京。擎重更看危木在，号寒偏听野猿清。开窗瀹茗题诗句，谁与山翁共此情。"}