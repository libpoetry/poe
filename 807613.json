{"id":"807613","title":"庆春宫  秋晓","dynasty":"清","author":"陈维崧","text":"杳杳秋红，濛濛夜碧，戍楼乍歇疏更。宿鸟啁啾，远鸡咿喔，野烟缭绕初生。水明烛暗，听天外、南来雁声。梦回酒醒，人倚高楼，月在前楹。初旸澄澹堪惊。才漾庭柯，旋映帘旌。枫桕山林，莼鲈水郭，家家轩槛新晴。五湖堪长，总莫管、天涯战争。数村横笛，一片西风，十载浮名。"}