{"id":"504308","title":"送顾仲明之常熟州教授","dynasty":"明","author":"李昱","text":"自从吴中识君面，江海相违复相见。交情不下十年馀，岁月匆匆若流电。尚忆清风八咏楼，与君吃酒楼上头。酒酣借箸为节击，狂歌落日惊沙鸥。闻道兰亭看脩竹，官冷三年食无肉。褐袍才乐柳汁青，又载琴书问常熟。此州吴公之故乡，弦歌彷佛声洋洋。孔门政事出文学，坐令州牧成龚黄。朝来河雨添春水，吴船催发吴歌起。酌君别酒情未已，我亦衢州整行李。人生离合真可怜，临行把袂心茫然。相期出处各努力，浙水东西谩相忆。"}