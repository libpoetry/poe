{"id":"308996","title":"羽调解语花·镜香亭荷花，用草窗自制曲韵","dynasty":"现代","author":"赵熙","text":"云红作壁，水绿摇天，凭栏晚阴客寂。万叶扶花，薜萝衣都被露华吹湿。唐时皓月，浑抹出西湖卵色。冷处却输鱼翠，占秋影，先偷得。年年亭上，载酒人坐，乱香心苦似莲菂。往日吴娃袜罗边，多恐战时尘接。休弹宝瑟，谁惜湘灵仙路窄。醉扫碧苔碑上字，还等崔斯立。"}