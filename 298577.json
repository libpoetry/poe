{"id":"298577","title":"乙酉仲春家大人来视别后奉寄长句","dynasty":"清代","author":"庄德芬","text":"喜拜严亲鸠杖前，东风菖叶杏花天。苍颜白发观兹世，酒量诗怀似昔年。远道暂来看弱息，空囊无计奉初筵。漉巾村醴权称寿，出网江鱼算剸鲜。驻景愿求千岁药，负暄还御八蚕绵。归梁落燕飞仍急，出谷雏鹂啭乍圆。服训久谙兰可制，酬恩真信海难填。桃溪篷艇朝冲雨，萝径奚囊晓醉烟。彩服追随乐真隐，吾庐遥望白云边。"}