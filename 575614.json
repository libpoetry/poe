{"id":"575614","title":"早霁出苑中望西山积雪","dynasty":"明","author":"高拱","text":"淡淡晴日晖，冽冽晨风寒。出苑偶西望，积雪盈层峦。层峦何嶙峋，万仞相岏巑。昔见青葱结，今见缟素攒。玉凤排空飞，白龙伏地蟠。霏霏仙掌中，凝华何其繁。顾兹丽阳候，肃气犹未残。山前既如此，山后宁剧乾。将军拥貂裘，谁知战士难。能推挟纩恩，当为驱呼韩。"}