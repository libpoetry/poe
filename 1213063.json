{"id":"1213063","title":"题赵鼎之一山诗卷","dynasty":"元","author":"曹伯启","text":"君山苍苍矗林杪，万古蓉城为高表。大江横绝声喧豗，浮世纷纭几昏晓。南崖地势抱灵秀，崧岳生申此生赵。孟鐈其名字鼎之，特号一山归兴杳。春申当年富公子，漫与此山期不夭。只今谁主复谁宾，眼底千山万山小。山英动色如有情，钟秀兹人尚年少。早图勋业汗青编，千载东吴青未了。"}