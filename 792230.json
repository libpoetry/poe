{"id":"792230","title":"游山梦","dynasty":"清","author":"徐庭翼","text":"东风款款夜窗推，高枕青山入梦来。不似希夷忘岁月，亦非刘阮入天台。高山景仰兴徘徊，洞口红桃笑我来。借问此中谁是主，閒云自在徬花隈。苔径弯环绝点埃，峰峦如画锦屏开。一行绿字深深见，点画分明近体裁。何缘有梦作良媒，适见山书实快哉。说与儿童浑不解，晓窗磨墨把诗催。"}