{"id":"697565","title":"从军行五首","dynasty":"明","author":"胡应麟","text":"大漠秋风吹铁衣，长城明月满征旗。捷书飞奏明光殿，乍夜前军获郅支。九月边头朔气残，贺兰山北望长安。殷勤去雁传消息，欲寄征衣趁早寒。寥天霜色暮凄凄，无定河边落日低。欲问轮台前去路，黄云白草遍辽西。吹笛关山月半痕，梅花无数落辕门。不知何处旄头现，一夜渔阳万骑屯。白马将军惯渡辽，笑提金勒扫氛嚣。五千剑客当前队，尽款名王入汉朝。"}