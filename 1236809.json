{"id":"1236809","title":"次韵赋吴尊师漱芳亭白、红梅花二首","dynasty":"元","author":"范梈","text":"梅仙之宫在何许，五尺青天隔风雨。冰雪肌肤绰约人，铁石心肠软媚语。行藏一粒粟中寄，品格百花头上数。所以商廷和鼎功，大濩登之六代舞。呜呼，安得东皇锡白社，胙以金陵为尔土。惟梅本是群仙侣，别有芳姿照微雨。人尝误作杏花看，我亦戏作莲花语。即色非空还是色，遽数不终须悉数。偷服丹砂抹玉唇，赭颜谪向春风舞。呜呼，安得东皇锡赤社，胙以朱陵为尔土。"}