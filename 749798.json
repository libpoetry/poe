{"id":"749798","title":"盂鼎歌","dynasty":"清","author":"潘祖荫","text":"盂鼎出岐阳，刘吴皆著录。字画独环奇，文从悉可读。盂名古无徵，王命寔严肃。辞多戒酗醵，旨与酒诰续。盖是周大夫，掌酒食畿禄。殷以沈湎亡，周鉴凛坠谷。立监又佐史，申诫遍臣仆。文王与武王，字左皆从玉。边侯边伯先，受田作汤沐。南公南仲祖，世卿著氏族。成周事弗具，坠简久沈陆。幸赖彝器存，十可证五六。勿详宁阙疑，信耳且凭目。苟其迹可搜，奚惮指画腹。伟兹宗周物，郑重等球箓。何取轻诋諆，鲁赝同垢黩。况夫通借例，多足证故牍。遇建字殊形，废法音同属。佞古吾岂敢，聊破众疑蓄。"}