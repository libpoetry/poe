{"id":"739777","title":"行路难 其四","dynasty":"清","author":"凌树屏","text":"东家有贤女，修行扬清声。西家有贤女，落落无时名。匿彩潜光世不见，西家反向东家羡。铅华刻意为摧藏，不特人忘家亦忘。始知真品入时难，国香谁识林中兰。野花丛丛舒艳蕊，露冷烟深采未已。此时贤女方深居，肯学东家殉虚誉。春华秋实各有时，慎莫但取夭秾枝。"}