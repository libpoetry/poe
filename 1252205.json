{"id":"1252205","title":"秋感六首","dynasty":"元末明初","author":"王逢","text":"吴门叶落季鹰船，朔野霜横白雁天。三楚楼台馀梦泽，两京形势自甘泉。采云帐幄泠风满，琼树花枝璧月圆。本是宣光中兴日，腐儒长夜泣遗编。纷纷攘攘厌黄巾，妖血徒膏草野尘。马化一龙犹王晋，楚存三户未亡秦。飓风天静浮青海，朔漠山高直紫宸。莫为鬼方劳外伐，檿弧箕服最愁人。豆苗瓜蔓未应稀，菰米莼丝积渐肥。南极有星天半隐，东维无地海全归。连城不换相如璧，百结何妨子夏衣。回首故山荆棘外，几年空翠锁烟霏。苕花蘋叶绕林扉，独立苍寒见紫微。夜久长庚随月上，天清高鸟带霜飞。东南吴会三江入，百二秦封六国归。烈士暮年心未已，无言思解白登围。南越东吴带楚皋，频年醉眼送飞毛。沧洲露白蒹葭满，甲第秋声蟋蟀高。九日天涯桑落酒，三军城上柘黄袍。试观汉后诗人作，独觉遗风属阮陶。鲮鱼风息净江波，轧轧机丝响薜萝。华发道途秋日短，旷怀楼阁暮阴多。浮查受宿炎州翠，细草从眠墨沼鹅。心自隐忧身自逸，几时天马渡滹沱。"}