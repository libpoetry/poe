{"id":"821863","title":"阳春曲 三月初一日夜归，遇旧曲，怅然成咏","dynasty":"清末近现代初","author":"汪东","text":"雨丝丝，烟羃羃，镫影渐迷坊曲。残夜走轻雷，车轮转，梦里还过旧家宿。麝熏鸳褥。浑未减、那时芳馥。谁道两睫瞢腾，醉眠醒、自惊幽独。叹春半、凋蘦莺雏老，怊怅极、清狂杜牧。秦楼箫声已断，竟床空枕簟斑竹。芸笺更展数幅。待手把、花容描貌。恨桃李、未了湔裙候，愔愔暗绿。"}