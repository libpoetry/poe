{"id":"722416","title":"寄答新安黄黄生","dynasty":"明末清初","author":"屈大均","text":"淮清桥畔雨花间，人至江南自不閒。负尔黄山兼白岳，秋来又掩水云关。黄生洪仲吾知己，分手维扬已十年。黄在黄山洪白岳，洪今已没有谁怜。因君更自忆方舟，白首风霜苦竹秋。泪与飞花吹不尽，门前添作一溪流。洪仲当年著述多，凭君收拾与诗歌。黄山此日多山鬼，泣抱遗书向女萝。"}