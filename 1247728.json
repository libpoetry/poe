{"id":"1247728","title":"题李遵道枯木图为建安朱炯作","dynasty":"元末明初","author":"蓝智","text":"君家枯木称小李，老干杈枒翠微里。忽看怪石起陂陀，复有疏篁映秋水。年年雨露长莓苔，落叶悲风惨澹来。日暮天寒鬼神护，深山大泽栋梁材。牧童樵子不敢近，似有龙蛇此中隐。故将露叶拂晴柯，曾倚云根长春笋。李侯画竹世有名，偶见此图双眼明。山中黄绮操同古，林下夷齐节独清。炯也曾为玉京客，挂席海天秋月白。琅玕在谷灵凤栖，珊瑚出水神鱼泣。我本野人溪上居，疏篁古木临阶除。息阴时复朝隐几，汗简徒劳晚著书。已知樗散非时用，回首何须万牛重。桃李花多漫得春，松柏青青岁寒共。"}