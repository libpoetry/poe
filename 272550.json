{"id":"272550","title":"摸鱼儿·似擎来","dynasty":"清代","author":"吴藻","text":"似擎来，一峰天柱，青山九锁回抱。吟窝许傍仙岩结，茶灶却邻丹灶。看不了。正福地嫏环，万轴图书饱。探奇定到。访玉室金堂，翠鲛白鼠，击节赏坡老。长歌处，何必惊人谢朓。新诗句句皆好。思陵辇路苔花碧，别有沧桑凭吊。归太早。算如此，轩窗合坐先生啸。泥鸿印爪。想粉绢留题，苔笺盈幅，读画当时稿。"}