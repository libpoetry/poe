{"id":"1089401","title":"再次转庵韵","dynasty":"宋","author":"许及之","text":"安石移根烦使指，花蹙红绡谁擘毁。封姨妒作阿醋呼，同调何殊申及甫。肯怜颠倒落绛英，祇觉韩公用心苦。流传午节遂成例，萱草戎葵并驱使。真能染却白云殷，灵囿鲜繁金谷水。诗人爱节因爱花，射团点缀追前矩。炎官鍊丹成绛雪，獭胆分杯凝赤髓。谁言不似舞裙红，色相异观特私喜。点化精神欲然句，晋宋风流坡独取。鄙哉摘实儿女见，却要瓶罂结多子。"}