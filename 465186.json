{"id":"465186","title":"台城路 题陈碧秀扇","dynasty":"当代","author":"梅际郇","text":"病怜衣上枯萤坐，偏生投寄轻扇。久历歌场，微敲舞拍，想像桃花人面。频婆风暖。应共把柔荑，岁华惊晚。玉润朱香，吹凉三十六松馆。山中都废笔砚。茗烟萦鬓雪，依约成篆。雅谑墨猪，虚文画像，奇绝鹅龙求换。得君青盼。纵草草也成，美人花范。寄谢逋仙，倚风双笑展。"}