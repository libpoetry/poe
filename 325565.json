{"id":"325565","title":"买陂塘·题研北松江蟹舍图追和七芗韵","dynasty":"清代","author":"张祥河","text":"望吴淞、廿年重到，半江依旧寒翠。斜阳小断回潮上，柔橹声声摇曳。镫影里。听郭索、滩头谱入冰弦细。乡心唤起。笑客馔尖团，一诗难换，珍重此佳味。渔歌好，到眼江湖满地。几人堪与同醉。横云山下云横处，相约木兰舟舣。秋美矣。指隔渚、团茅不辨谁兄弟。持螯未已。便香蚁重倾，香齑重捣，香外海涛沸。"}