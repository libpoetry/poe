{"id":"1108309","title":"代寿韩平原","dynasty":"宋","author":"刘过","text":"衣钵登庸复旧毡，文王尚父赵平原。自从庆历到今日，只说开禧初改元。朝辟东斋广东阁，夜看南极照南园。九霞觞举先旬浃，却领千官寿帝垣。际会风云振古难，十年袖手且旁观。要令邻敌尊裴度，必向东山起谢安。一品千龄灵寿杖，五公四世进贤冠。功成裂地封留了，却趁赤松盟未寒。畴昔张旃过相时，相人争睹汉官仪。未能劖刻燕然石，不忍摩挲昼锦碑。慷慨欲平千载恨，经营已叹十年迟。要令阅古诗篇伟，好读车攻复古诗。国付平章众正开，凌烟录尽到云台。鸳鸿充序皆桃李，羔雁成群及草莱。强国断无踰此策，随车未必尽真材。更须妙斡垂纶手，看取灵鳌上手来。宇宙之间物物春，戚疏曾不间陶钧。裔分裴皞东西眷，谊笃嗣宗南北邻。中令诸孙难遍识，栖筠俗子老堪亲。试捐内举拘挛迹，无异平原十九人。"}