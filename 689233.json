{"id":"689233","title":"平埧城南村三首","dynasty":"明","author":"何景明","text":"朝出城南村，策马入荆杞。村中八九家，烟火自成里。儿童候晨光，稍稍荆扉启。四邻务收穫，时复披草语。眤眤何所云，但言好禾黍。秋阴结林霏，细雨洒茅室。牧放止近郊，牛羊不相失。广园散花林，平畴蔼风日。长幼不出门，咸知恋俦匹。喧喧车马中，徒为慕高秩。悬舆当何时，可使志愿毕。沉沉古陂水，日暮寒更绿。隔陂见居人，萝蔓缠草屋。摘禾留客饭，采薪发秋木。童稚持竹竿，雨中放鸡鹜。区区化外国，犹得睹淳朴。"}