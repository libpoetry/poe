{"id":"953292","title":"知宗柑诗用韵颇险予既知之复取所未用之韵续赋一首三十韵","dynasty":"宋","author":"林景熙","text":"书阅扬州贡，功观禹化覃。香包分橘柚，秋色动江潭。破暑花凝雪，凌寒叶染蓝。金衣爱日照，珠实碧波涵。未止诸侯计，曾闻四皓谈。颜欢陆绩母，业世李衡男。送客愈吟桂，书时坡韵儋。洞庭夸浙右，温郡冠江南。节物清霜重，家山绿蒂含。青黄出篱落，朱绿耀林岚。昔贡千金颗，遥驰万里函。新宜荐寝庙，香可供瞿昙。夔子那能比，罗浮未许参。何人传是陆，端类列非聃。在品宁为四，蒙恩或赐三。乡情寄初熟，旅况忆幽探。嘉拜亲开合，珍藏净洗甔。行将解印绶，归种当田蚕。根向横阳觅，泥寻斥卤担。荒芜耘径草，封植伴溪楠。不用千头富，聊资一饷湛。茅斋辟杜甫，仙井汲苏耽。佳境妙餐蔗，闲庭胜莳苷。雁行三峡荔，奴视四明蚶。欲继花为谱，应同柳驻骖。禦偷篱著棘，愁冻灌添泔。掩映青云叶，光华碧玉篸。酿成浮瓮蚁，蒸辟蠹书蟫。护蒂期存乳，留皮欲去痰。恨无亲可遗，忪惨白岩庵。"}