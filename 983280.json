{"id":"983280","title":"满庭芳 其一 八月十六日醴陵作","dynasty":"宋","author":"袁去华","text":"雨送凉来，风将云去，晚天千顷玻璃。婵娟依旧，出海较些迟。玉兔秋毫可数，疏星外、乌鹊南飞。今何夕，空浮大白，一笑共谁持。团栾，成露坐，云鬟香雾，玉臂清辉。任短髭争挽，问我归期。三弄楼头长笛，愁人处、休苦高吹。沈吟久，支颐细数，四十九年非。"}