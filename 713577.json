{"id":"713577","title":"蓬山篇为顾子丰及其配双寿","dynasty":"明末清初","author":"屈大均","text":"天边罗与浮，合体如夫妇。本是蓬莱峰，尧时乃东走。洪波浩荡中，难恃神鳌守。山君华子期，惆怅泉源口。引领望夫君，功成封户牖。携尔鲍家妹，来作朱明友。帝命治黄龙，花田开百亩。作使小凤凰，采花作春酒。东西二石楼，玉女充箕帚。子房本仙人，才大无其偶。游戏楚汉间，赤帝在两手。潜跃但乘时，谁见神龙首。辟谷亦何为，自与天长久。"}