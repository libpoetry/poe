{"id":"1078434","title":"冬日来观鼓山新阁偶成古风三十韵","dynasty":"宋","author":"李纲","text":"寻盟访鼓山，风物宛如昨。山中有开士，弹指成杰阁。应真飞锡来，一一得所托。翚飞骞栋甍，绚烂丽丹雘。峨峨大顶峰，孤影入檐角。乃知象教力，建立必卓荦。却为灵源游，云木互参错。岩深松桂香，石古苔藓剥。冬温日清美，景短气萧索。天然资野逸，安用遮翠幕。快哉缅登临，及此小摇落。乘高望瀛海，南极露垠堮。蓬壶在跬步，谁谓仙山邈。苍茫杳霭中，万象恣磅礴。回头睇中原，郡国半沙漠。犬羊污宫殿，蛇豕穴城郭。畴能挽天河，一洗氛祲恶。我生多艰虞，久矣衰病作。君恩听言归，养拙侣猿鹤。忽忽岁遒尽，平子殊不乐。幸同二三子，杖履遍丘壑。跻攀力尚强，谈笑心无怍。野鹿饱丰甘，冥鸿在寥廓。翻思轩冕间，何异遭束缚。斯游信清绝，妙赏寄寂寞。晚来凄以风，远色秀增岳。泠泠钟磬声，随月度林薄。惄焉感时心，未免如陨箨。倘能驾云螭，岂复忧世瘼。会当期若士，相与踞龟壳。"}