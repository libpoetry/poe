{"id":"607577","title":"华麓山人初度","dynasty":"明","author":"曾仕鉴","text":"罗公萧散烟霞客，年馀五十头初白。田多种秫客满堂，公也千顷陂汪汪。生绡落笔飞云雾，秀句掷地声琳琅。我本江湖澹荡者，青袍问旧来莲社。下我堂中榻月馀，徜徉水石忘朝夜。腊梅照眼应悬弧，酒朋棋伴相招呼。百年鼎鼎但行乐，胡为局蹐如辕驹。公今抱瓮同汉叟，坐使闾阎风俗厚。况多玉树映庭阶，为公歌劝千金寿。"}