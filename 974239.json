{"id":"974239","title":"送莫万安","dynasty":"宋","author":"赵蕃","text":"西江十一州，我所历者半。纷纷墨绶徒，十有九顽懦。使者金闺彦，用意人物中。见我辄询我，称旨不数公。我时官白下，与公未相识。何以知其然，鸡犬相接迹。无何困流转，卒岁下风趋。看其日所为，自喜言不诬。人皆竭民脂，我独求民瘼。上官虽喑呜，民气得和乐。体用夫何如，动静惟以诚。夫岂今人欤，古人斯与并。朝廷重县令，不减用儒盛。六察与郎官，迁除匪他径。公行始发轫，九万当自兹。侍从近臣间，况复多己知。"}