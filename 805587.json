{"id":"805587","title":"念奴娇十一首 其五","dynasty":"清","author":"史承谦","text":"朝朝寒雨，问小春冷艳，怎禁摧折。屈指酒人惊散尽，休把旧游重说。杳杳霜鸿，萧萧风竹，炉火明还灭。更阑烛影，心情真是凄绝。谁念岁晚穷居，纸窗深处，冷淡餐冰雪。过眼流光都似此，愁看镜中华发。摒挡吟笺，消除闲梦，铁籧应吹裂。当年骑省，赋成多少呜咽。"}