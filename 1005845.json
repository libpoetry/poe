{"id":"1005845","title":"往时予有湖湘之游同年黄东发提举以清江楮衾赠别藏之四年矣山房夜寒覆之甚佳乱后不知东发避地何处作此拟寄","dynasty":"宋","author":"舒岳祥","text":"我昔向湘潭，故人贻我别。珍于锦鲸赠，未数绨袍脱。温如阳春曦，白似腊天雪。香收禅榻云，光映书斋月。政尔独眠佳，毋使恶卧裂。阴寒不内侵，和气无外泄。自从离乱来，袍缊罄攘夺。惟此寄僧房，与书俱不灭。我本生蠹鱼，自爱纸中穴。宛如蚕作茧，蛾吐眉眼出。夜来初肃霜，子美衾如铁。忽忆此青毡，覆我俭且洁。中有布衾铭，此铭无冷热。"}