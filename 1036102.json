{"id":"1036102","title":"满江红 董毅夫名钺，自梓漕得罪。罢官东川。归鄱阳，遇东坡于齐安。怪其丰暇自得。余问之。曰：吾再娶柳氏，三日而去官。吾固不戚戚，而忧柳氏不能忘怀于进退也。已而欣然。同忧患若处富贵，吾是以益安焉。命其侍儿歌其所作满江红。嗟叹之不足，乃次其韵","dynasty":"宋","author":"苏轼","text":"忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。幽梦里，传心曲。肠断处。凭他续。文君婿知否，笑君卑辱。君不见、周南歌汉广，天教夫子休乔木。便相将、左手抱琴书，云间宿。"}