{"id":"697194","title":"夜泊金阊寄奠王敬美先生八首","dynasty":"明","author":"胡应麟","text":"明时何客并登坛，宇宙文章属二难。大海云霞麟凤出，中途风雨鹡鸰寒。三天谒帝更容鬓，八极游神快羽翰。不远桃花瑶水上，飞书无路问青鸾。白面含香上紫宸，前身曾是石麒麟。天容作赋游关洛，帝遣传经到越闽。飞盖西园饶和客，曳裾南国尽才人。重来欲话当年事，落日山阳笛满邻。飞诏频年下赤霄，故园薇蕨兴偏饶。高风突兀回三代，大业荧煌擅九朝。礼乐夔龙元事舜，耕耘巢许亦逃尧。莫言遗冢皋桥畔，千古人传玉树标。仙游何处白云乡，绛节飘飖上帝傍。五叶世传中令贵，三朝谁识次公狂。丹青永夜悲前席，丝竹频年醉后堂。茗椀酒鎗浑似昨，不堪重过绿萝庄。环佩当年碣石台，一时才子盛追陪。镫悬太乙人初聚，漏尽长杨客未回。楚泽悲风迷屈宋，梁园残雪散邹枚。龙门咫尺无穷恨，谁共登楼赋七哀。年才四十五游成，昏嫁何须毕尚平。泰华两登天地小，崧衡齐蹑斗牛惊。九疑峰忆帆前堕，三叠泉犹杖底鸣。瓢笠王郎今在否，朝骑鸾鹤上瑶京。抗手吴门岁月除，三年秋色断鲈鱼。清江一曲题诗外，大海千峰入梦馀。紫气尚悬朱雀桁，丹霞长拥白牛车。何因一问梯仙道，并捧金珰拜玉除。短褐长安记昔游，忘年倾盖见君侯。淮阴敢窃无双誉，江左元推第一流。吟尽白云鳷鹊观，坐残红日凤皇楼。萧条往事空华发，落木凄风遍海头。"}