{"id":"599949","title":"游南华寺","dynasty":"明","author":"岑用宾","text":"能师空门圣，弱岁慕真诠。乃舍负薪担，远扣法王禅。登堂佛性现，说偈契自然。米熟得筛了，上乘领心传。衣钵承正脉，渡江归南天。默默修功果，僻隐十六年。削发菩提下，正觉度人缘。卜筑曹溪胜，慧日照八埏。今兹馀千祀，法泽愈昭宣。我来恭顶礼，景仰遗像前。真性恍有悟，灵根信无偏。风清孤月白，天籁在山川。"}