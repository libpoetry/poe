{"id":"131655","title":"次韵张子华九日长诗","dynasty":"宋代","author":"陈著","text":"君家脉寿张，文气雄一乡。顾我不自武，穷于冻履常。异盼独见嗜，古道无炎凉。忆昨夏季望，南风溪山香。渠渠飞帖盟，伫我高峰行。漓俗非所捉，此味如和羹。寿我醴蘸甲，饫我熬屑姜。别来坐成久，感激时拊床。我耄君亦老，无预世短长。向来尘埃迹，如云风扫将。箪瓢足不足，听天自斟量。秋无宋玉悲，春无少陵伤。逢迎但歌笑，傲睨剧戏场。不然徒自苦，平地皆羊肠。加于人数等，衰劣如何当。"}