{"id":"423791","title":"金缕曲","dynasty":"近现代","author":"麦孟华","text":"煮梦灯如豆。正当时、月圆花好，亏卿撒手。底事撇人中道去，累我寒衾孤守。已拚却、沈腰僝僽。止恐夜台卿不惯，怕容光、更比侬消瘦。愁不寐，听长漏。唾茸凝壁香凝袖。算五年、柔情腻梦，那堪回首。悔却香衾孤负惯，南北年年奔走。空赢得、今宵感旧。长簟竟床帘窣地，问薄情、知道凄凉否。相思苦，尽消受。"}