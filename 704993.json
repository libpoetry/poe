{"id":"704993","title":"一苇所如四首 春","dynasty":"明","author":"霍与瑕","text":"昨夜雨初收，今朝风更好。城北水添渠，城南花发早。美人召春游，衣裳为颠倒。桂舟依岸莎，兰桡开水藻。崇桃夹涧红，郁李缘堤缟。欣欣发树枝，交交啼野鸟。万物感春和，吾亦开怀抱。放舟复放舟，直抵三山岛。五月炎飙起，沿江恣泮涣。荔子满汀洲，丹霞纷烂熳。行行出前津，白浪侵云汉。舟人欣好风，举蒲不能按。忽见船头舸，巨帆障天畔。石湖西北来，澜翻太陵乱。丁宁戒仆夫，吾帆但一半。迟迟更迟迟，终然亦登岸。秋风到岭海，万木暗萧疏。水落江涵石，云收天太虚。同我好舟俦，乘潮纵所如。忽忽东山外，窥出银蟾蜍。天光与水色，万里灿琼琚。行乐复行乐，浩歌清有馀。长篴悲远风，短箫翻采蕖。夜半潮既平，追欢尚纡徐。岂不怀归棹，感君意勤渠。我有一函书，细写先天要。乾坤与日月，都出此元窍。守一存吾真，万劫颜长少。再三欲授君，秪嫌下士笑。北风城郭闭，与君独出眺。红炉海底燃，雪山天外峭。好言不在多，半句通微妙。语竟人不闻，寒江独垂钓。"}