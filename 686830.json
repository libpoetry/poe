{"id":"686830","title":"村居","dynasty":"明","author":"伍瑞隆","text":"不到驼山向一年，归来犹及暮春前。萍开碧沼见藤影，花落闲窗闻杜鹃。在处未妨多酒债，看春应辨买花钱。兴来幽意道不得，落日长风吹紫烟。溪上归来一钓艭，杏梁新燕媚双双。暖云欲雨犹藏谷，坠叶无风不到窗。傲性亦知人共弃，尘心多付酒中降。一声横笛竹深处，夜半月来潮满江。闲从高阁望崔嵬，檐日阴阴喧晚雷。橘近野亭猿摘去，花开别院鸟衔来。寻僧夜月遥听梵，招客乘舟不用催。寂寂山斋无一事，乱云疏竹伴登台。"}