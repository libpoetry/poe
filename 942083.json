{"id":"942083","title":"题汤正仲墨梅","dynasty":"宋","author":"陈耆卿","text":"閒庵笔底回三春，平生爱为梅写真。只今龙钟已八十，双瞳挟电摇青旻。芒鞋辙迹半天下，学语儿曹读君画。孤根踞铁几经年，转作平梢月倒挂。我家破屋同蜗牛，素壁悬来春复秋。试携纤练觅天巧，门外观者何其稠。真花著雪苔枝丑，君为描摸应添瘦。朝开暮落春不留，岂若墨本堪不朽。临风静玩意趣长，何当烂熳挥满床。孤山老人醉中见，便欲信手赋暗香。"}