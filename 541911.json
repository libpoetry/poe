{"id":"541911","title":"武陵蒋明府子培过邺因谈桃源之胜南都杨茂才伯海曾绘斯图并长歌见寄勉成一篇用答两意云耳","dynasty":"明","author":"谢榛","text":"武陵贤宰多爱民，若使逋逃犹避秦。城头常悬岁时雨，洞口不隔天地春。君探奇踪问渔父，鸡犬日閒似太古。一涧如空石作桥，千家相接蓬为户。辍棹问津沅水西，厚俗非关晋风土。沙丘半路没祖龙，阿房那听咸阳钟。荆南斜日莽迢递，目穷候雁徒支筇。我欲胜游系怀抱，昨夜梦着巴陵道。谁能写出桃源图，仙花长红春长好。含毫搆思通神明，汉江髣髴东流声。寄我半幅见两绝，兼之大篇殊纵横。斗室豁然入浩渺，坐间波动烟霞生。蒋王云仍岂凡骨，一脉来自建康城。杨子相知念衰老，建安回首中原情。"}