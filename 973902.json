{"id":"973902","title":"有怀二首 其二","dynasty":"宋","author":"赵蕃","text":"忆我官白下，梅蕊破腊前。维时初识君，共呼江南船。我作七字句，君答如倒弦。自兹三年游，如篪复如埙。中间虽契阔，会合踵不旋。东阁坐明洁，意钓行方便。快阁诵长句，观山酌幽泉。别来岁云暮，书札迥莫传。客授比安否，曾氏称好贤。况乃我畏友，于君宁间言。生涯富黄卷，代宝馀青毡。酒色湛若空，弟兄皆璧连。吾事岂不济，宁当论岁年。日者大雨雪，我行政金渊。朝跻遍田野，夜梦惟江天。梅花且复开，雪屋鸣溜悬。思君不可见，使返徒悁悁。"}