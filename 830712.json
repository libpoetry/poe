{"id":"830712","title":"谢王使君送匡山紫芝","dynasty":"清末民国初","author":"易顺鼎","text":"匡山紫芝生绝巇，神物难致路幽远。樵人辛苦媚使君，持献公堂才一本。无德不能致此芝，惟有使君能致之。殊祥异瑞不自私，似可斋祓陈天墀。谁知使君用意别，聊赠山中麋鹿姿。紫云一朵忽飞下，满堂动色相嗟咨。真形轮囷根屈曲，古色斑駮光陆离。轩羲日月所沐浴，姚姒雨露所溉滋。中含元气犹淋漓，旁观但讶形模奇。有如肃穆陈鼎彝，奇古又若岣嵝碑。若驾鸾凤骖龙螭，羽葆幢节纷追随。真人无言坐华盖，王母欲下来金支。僮奴不解天然贵，疑是巧工雕镂为。使君怀抱何浩浩，鬓眉颇似商山皓。恺悌君子神所保，报之玉树兼瑶草。此芝亦是君精神，一茎草现金刚身。十年种遍匡山春，却把余春赠与人。吾家先世玉芝堂，人去堂空芝亦荒。拜君嘉惠不敢忘，如还旧物增休祥。归奉二亲进一觞，回首屏风南斗旁。"}