{"id":"1117160","title":"复赋河冰四绝","dynasty":"宋","author":"苏辙","text":"客心凛凛怯寒冰，拥褐无言夜漏深。河伯似知归意速，风号西北故相禁。春来归梦剧飞凫，夜半流澌拥舳舻。似胜去年彭蠡口，雪封庐岳浪翻湖。朝来县令借长船，仍遣千夫上下牵。不惜琼瑶分众手，贪看雪片满河壖。轻纨破碎佩环流，颠倒锵鸣乱触舟。解绋投篙曾不顾，不知何处拥汀洲。"}