{"id":"953323","title":"游九锁山 大涤洞天","dynasty":"宋","author":"林景熙","text":"九锁绝人寰，一嶂耸天柱。自从开辟来，著此洞天古。奇石千万姿，元不费神斧。帝敕守六丁，山夔孰敢侮。白昼中冥冥，游者必持炬。或绚若霞敷，或蹙若波诡。或竖若旌幢，或悬若钟鼓。或虎而爪踞，或凤而翅舞。异状纷献酬，清音起击拊。不知金堂仙，恍惚在何许。褰衣下侧径，层岚结琼乳。径极罅转深，幽潭蓄风雨。劣容童竖入，恐触蛟龙怒。凛乎不可留，长啸出岩户。"}