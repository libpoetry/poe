{"id":"1117992","title":"岁首书事二首","dynasty":"宋","author":"陆游","text":"东风入律寒犹剧，多稼占祥雪欲成。郁垒自书誇腕力，屠苏不至叹人情。呼卢院落哗新岁，卖困儿童起五更。白发满头能且健，剩随邻曲乐升平。扶持又度改年时，耄齿侵寻敢自期。中夕祭馀分馎饦，黎明人起换钟馗。春盘未抹青丝菜，寿斝先酬白发儿。闻道城中灯绝好，出门无日叹吾衰。"}