{"id":"992874","title":"送杜君懿屯田通判宣州","dynasty":"宋","author":"梅尧臣","text":"京兆外郎称善书，当时相与集江都。日书藤纸争持去，长钩细画如珊瑚。自兹乖隔三十载，始驾吾乡别乘车。吾乡素誇紫毫笔，因我又加苍鼠须。最先赏爱杜丞相，中间喜用蔡君谟。尔后仿传无限数，州符县板仍抹涂。鼠虽可杀不易得，猫口夺之烦叱驱。若君字大笔亦大，穿墉琐质无长胡。君到官，治事馀。呼诸葛，试问渠。"}