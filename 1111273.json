{"id":"1111273","title":"代弟二首","dynasty":"宋","author":"许月卿","text":"少年卜式谩输边，毕竟乡人合荐贤。纯□□□忘寝食，浮名过眼谢腾骞。圣恩雨露荣亲日，春酒光风介寿天。世事到头都是梦，青衫赢得画图传。渭阳梦断几经年，幸甚东床再有缘。跃鲤庭中看铸鼎，乘龙门外待扬鞭。墓碑不载韩翱字，文集应传李汉编。愁满重慈鬓边雪，夜来风雨暗前川。"}