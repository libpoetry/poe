{"id":"386361","title":"金缕曲·结屋东头老","dynasty":"清代","author":"刘琬怀","text":"结屋东头老。问今生、闲愁种种，几时能扫。赢得吟魂犹淡荡，只绕谢池新草。又阵阵、东风吹早。残梦却随流水断，听莺声、但逐桃花杳。剩杨柳，试试袅。空亭容膝休嫌小。独徘徊、疏帘一桁，半留晴照。收拾春衣从笑取，紫凤天吴颠倒。莫更说、旧针神稿。辛苦工蚕原自分，奈成都、桑树年来少。丝欲吐，食难饱。"}