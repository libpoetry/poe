{"id":"478266","title":"唐寅画山水歌","dynasty":"明","author":"祝允明","text":"杜陵一疋好东绢，韦郎上植松两干。唐寅今如曹不兴，有客乞染淞江绫。前山如笑后如怒，疏林如风密如雾。黯黯浑疑隔千里，蜿蜿忽辨缘溪路。黑云冱苍梧，丹霞标赤城。壮哉画工力，九州通尺屏。两厓远立觢两角，一道空江浸寥廓。吴绫本自淞水剪，谁把淄渑辨清浊。茅斋傍江绝低小，羡尔高居长自好。今年吴地几鱼鳖，看画转觉心热恼。黄金壶中一斗汁，我欲濡毫映手湿。莫教童子误攐翻，忽使痴龙携雨出。"}