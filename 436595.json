{"id":"436595","title":"题画四首 渭州","dynasty":"金末元初","author":"王寂","text":"相如游倦弄琴心，帘下文君便赏音。犊鼻当年卜偕老，不防终有白头吟。徐郎生别一酸辛，破镜还将泪粉匀。纵使三年不言笑，祇应学得息夫人。深知岁不利西行，郑六其如誓死生。异类犹能保终始，秦楼风月却无情。墙头容易许平生，绳断翻悲覆水瓶。子满芳枝乱红尽，东君不管尽飘零。"}