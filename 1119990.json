{"id":"1119990","title":"又次韵帅初诸前七首","dynasty":"宋","author":"陈著","text":"三閒老屋坐屏山，梅影横斜细竹斑。寡欲自能坚铁脊，长生何必问金丹。青春本是耐官劳，却入山居便养高。清话一閒甜蚁梦，黄尘万事等鸿毛。世机毒甚含沙蜮，民命危于减水鱼。幸有柴门自深闭，不妨窗下蠹残书。世上纷纷博一卢，案头矻矻守三馀。牢辞门外鸡豚社，菜味深长手灌锄。幻景为生何短长，痴人得梦亦推详。餐英漫效独清屈，饮乳谁皆百世苍。荷衣萧飒甘谋拙，毡笠峥嵘任命通。祇为爱山忙入剡，不因思鲙始归东。君是能诗犹可及，及君不可是吾年。有怀伐木相求意，但诵投瓜永好篇。"}