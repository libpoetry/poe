{"id":"894475","title":"赠传法光梵二大卿兼述译场之盛","dynasty":"宋","author":"宋庠","text":"梵劫扶皇历，高才会圣门。五天真释种，三国旧王孙。译诂生知慧，卿联万户恩。斋熏光汉邸，结集盛秦园。交照无殊俗，多闻属上根。学徒纷雾委，经录灿星繁。妙义观心德，华音置使翻。祝场千偈出，空境一灯存。列圣文垂象，旁行笔记源。院碑鳌抃岛，御榜鹫巢轩。地倚区中胜，人缘物外尊。十年参净职，于此愧忘言。"}