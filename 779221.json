{"id":"779221","title":"多丽 冬日敬亭宴集止宿","dynasty":"清","author":"陈世祥","text":"试放眼，此地名山多少。尽古今、酒徒词客，奇怀着意搜讨。倚高楼、无言静对，伴孤云、看尽飞鸟。落照金波，初暾翠雾，一弹指顷人间昏晓。起高歌，四山响彻，叶下寒林悄。休回首，青莲陈迹，余怀凄渺。叹醉里、江山还大，醒来天地都小。便乞向、青山埋骨，不足以、娱吾身老。且与诸公，同倾酒盏，乐游毋负风光好。下山路、冷云斜日，十里田间绕。偶然事，使后来人，羡此鸿爪。"}