{"id":"1124988","title":"广行路难","dynasty":"宋","author":"敖陶孙","text":"有声且勿吞，有泪且勿倾。声吞断人肠，泪倾草不生。万事有反覆，天地终无情。斲方以为轮，平地生九折。锻剑使绕指，青萍化为血。筋骸束未贯，光景电露灭。我欲竟此曲，此曲能颓山。奉君一卮酒，已矣当何言。有歌且勿发，有舞且勿盘。歌发愁云阴，舞盘促岁年。古来妾事主，百悲偿一欢。劝君莫渡河，河伯欲娶妇。采桑急蚕饥，送死藁砧手。世故常多门，反覆无不有。我欲竟此曲，此曲能摧城。奉君一卮酒，假日聊偷生。"}