{"id":"609122","title":"自北平赴大梁途中作","dynasty":"明","author":"区大相","text":"我行自幽蓟，历览道途赊。夙夜将臣节，文章忝国华。畏人潜问柏，避邑屡回车。伏石形疑虎，恒山势似蛇。古原丛枳棘，平野莽风沙。息驾寻冰井，休徒倚岸花。旱云朝带雨，火岫晚蒸霞。暑月罢征传，秋风待使槎。东山咏果裸，南国沤苴麻。晋俗多栽枣，梁亭始灌瓜。嗟予惯行役，那得久无家。"}