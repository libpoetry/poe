{"id":"1078350","title":"申伯叔易再和诗将有从吾言之意而仲辅作诗梗之以故未果复次前韵既助其决且戒勿与仲辅谋也","dynasty":"宋","author":"李纲","text":"嗟予于世诚左科，屏居门可设雀罗。弟昆相从有良友，静中所得亦复多。微言造理极壸奥，高论盖世惊嶪峨。含章怀美待时发，资质已妙犹镌磨。明廷策士复古制，使我意气如奔河。作诗劝自此途进，往驾巨舸凌长波。成功相期一战霸，大敌禠魄皆投戈。篇章酬复未勇往，谦退将若斯文何。定从当以一语决，幸勿傍顾而言他。要须勿与少游议，政恐此志成蹉跎。"}