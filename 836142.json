{"id":"836142","title":"念奴娇 基隆留别","dynasty":"清末民国初","author":"梁启超","text":"司勋伤别，况天涯春尽，番番风雨。行也安归留不得，断渡似闻铃语。西北云深，东南地坼，万恨凭谁补。扁舟去后，残蟾应恋江树。为问枝上啼红，千山鹃老，颜色能如故。草草东流村壁字，平地几回今古。碧涨量愁，玉珰缄泪，影事君看取。落潮今夜，酒醒梦坠何处。"}