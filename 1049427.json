{"id":"1049427","title":"题范亦颜圣邻同年集后","dynasty":"宋","author":"冯山","text":"圣邻生西南，豪杰如山东。倜傥负奇节，脱身起蒿蓬。文章学西汉，不作雕篆工。东京太学生，议论倾群公。高适游大梁，马周隐新丰。酒酣吐素蜺，意气横烟空。翻身落州县，束手如儿童。无人解秋隼，摩天看飞冲。黄鹤垂两翅，饮啄鸡鹜笼。始知命使然，甘作冥冥终。资阳数尺坟，万事随秋风。相从嘉祐初，击发每儿蒙。死生虽云异，坎坷略已同。然犹有子弃，孤芳秀珍丛。慷慨悲父书，收拾尘土中。兰山四百首，玉佩清玲珑。馀文隐圭璧，夜气如长虹。古人身后名，乃是不世功。蜀士志不朽，存者唯卿雄。有子兼斯名，昔否今始通。聊书附篇末，相与传无穷。"}