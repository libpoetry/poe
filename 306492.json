{"id":"306492","title":"玉蝴蝶·莫道仙娥无恨","dynasty":"现代","author":"黄咏雩","text":"莫道仙娥无恨，楚身轻瘦，眉萼愁凝。绿草南国，寂寞祗剩残英。翠蓬远、羽衣寒怯，绣帷悄、金粉香零。作么生。棠阴酣睡，梨月初醒。分明。翩翩曼舞，衱腰珠佩，避面银屏。媚子堪怜，眼波回睐为谁青。酥醪梦、空山怨鹤，浣花咏、香树捎莺。忒伤情。几番风雨，芳讯沈冥。"}