{"id":"1088888","title":"重入昭亭赋二十韵","dynasty":"宋","author":"张孝祥","text":"我本山中人，对山辄忻然。蹉跎落世网，欲去常拘牵。苍鹰著珠韝，侧脑思高骞。青丝络奔骥，摆脱意乃便。抑郁不自聊，沉冥向谁宣。长怀昭亭山，积翠摩青天。下有千柱宫，突兀数百年。往者雪中游，群峰玉回旋。飞阁出木末，下睨春无边。堂中二老人，龙象开法筵。炯炯月在空，浩浩海纳川。应庵默无言，妙处心已传。如庵说千偈，微辞谛真诠。静极炷炉熏，对床且安眠。更欲捐冠簪，一箪寄三椽。此志竟不遂，缁尘乱归鞯。今朝复何朝，却望山中烟。缥缈见楼观，钟梵声清圆。我携九节筇，飞步云萝巅。"}