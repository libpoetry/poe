{"id":"685472","title":"谒舜祠四首","dynasty":"明","author":"邓云霄","text":"帝德光千古，遗踪在九疑。搴芳荐瑶席，酌桂礼彤墀。百兽犹环舞，群山相向悲。欲知龙蜕处，高嶂觅铜碑。俎豆传虞代，蘋蘩肃汉官。岂应迷冢墓，或恐葬衣冠。松韵如听乐，瑶歌似舞干。寄言吊古客，当作鼎湖看。万里辞黄屋，千秋寄碧岑。莫嫌山庙冷，方称土阶心。木石时为偶，英皇恨转深。微闻松竹里，恍惚凤仪音。翠辇虚驰道，玄泉不复通。国家同弃屣，日月见重瞳。山鬼幽篁里，鹧鸪秋雨中。峰头帝子泪，又洒在丹枫。"}