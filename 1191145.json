{"id":"1191145","title":"崔十六少府摄伊阳以诗及书见投因酬三十韵","dynasty":"唐","author":"韩愈","text":"崔君初来时，相识颇未惯。但闻赤县尉，不比博士慢。赁屋得连墙，往来忻莫间。我时亦新居，触事苦难办。蔬飧要同吃，破袄请来绽。谓言安堵后，贷借更何患。不知孤遗多，举族仰薄宦。有时未朝餐，得米日已晏。隔墙闻欢呼，众口极鹅雁。前计顿乖张，居然见真赝。娇儿好眉眼，裤脚冻两骭。捧书随诸兄，累累两角丱。冬惟茹寒齑，秋始识瓜瓣。问之不言饥，饫若厌刍豢。才名三十年，久合居给谏。白头趋走里，闭口绝谤讪。府公旧同袍，拔擢宰山涧。寄诗杂诙俳，有类说鹏鴳。上言酒味酸，冬衣竟未擐。下言人吏稀，惟足彪与虥。又言致猪鹿，此语乃善幻。三年国子师，肠肚习藜苋。况住洛之涯，鲂鳟可罩汕。肯效屠门嚼，久嫌弋者篡。谋拙日焦拳，活计似锄刬。男寒涩诗书，妻瘦剩腰襻。为官不事职，厥罪在欺谩。行当自劾去，渔钓老葭薍。岁穷寒气骄，冰雪滑磴栈。音问难屡通，何由觌清盼。"}