{"id":"118772","title":"思归·我老不待言","dynasty":"宋代","author":"苏辙","text":"我老不待言，有女年四十。念我客汝南，无与具朝食。翩然乘肩舆，面有风土色。许蔡虽云近，传舍三经夕。衰老累汝曹，愧叹心不怿。磨刀鱠缕红，洗盏酒花白。母老行役难，女来生理葺。外孙跨鞍马，遇事亦闲习。居然数口家，解我百忧集。厄穷须父子，他人非所及。"}