{"id":"373728","title":"贺新郎·三爵陶然矣","dynasty":"清代","author":"蒋士铨","text":"三爵陶然矣。君魆把、骊珠一串，纳吾怀里。醉坠寒江光满抱，险被灵胥攫视。谁撒下、珊瑚网起，一十三行真本在，衍波纹、绉了桃花纸。衣篝炙、自料理。挑灯细读乌阑字，为师友行歌坐泣，缠绵若此。小雅离骚存别派，幻出情仙侠鬼。便仙鬼、也须愁死。云锦为裳心作剪，浅人看、但解呼才子。吾不语、闷而已。"}