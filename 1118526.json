{"id":"1118526","title":"村居书事六首","dynasty":"宋","author":"陆游","text":"过门车马谁曾入，塞路蓬蒿不复锄。雨漏日惟支败屋，鼠馀时自缉残书。矮瓶煮粥犹难继，小甑蒸糕岂解常。偶得盐醯便豪侈，晨餐满舍野蔬香。架桥筑路村翁事，裂网伸钩老妪心。自笑年来足衰态，轩昂故步懒重寻。书收鼠啮犹堪读，柿拾鸦残亦自甜。动念不如姑省事，智谋老健恐难兼。修身世世诗书业，营利明明市井人。安得后生俱自好，百年门户本来贫。文辞苦思徒妨睡，官职虚名不疗饥。垂老始知安乐法，纸鸢竹马伴儿嬉。"}