{"id":"431479","title":"满江红 傀儡戏","dynasty":"近现代","author":"邓潜","text":"鲍老郎当，又幻出、犁靬新戏。被暗里、红丝一缕，尽情牵系。取影须防灯炷暗，传声翻借帘衣蔽。待看他、小步蹴金莲，虚无地。桃梗客，生同寄。橘枰叟，闲多事。算登场搬演，半生随意。刻木谁留真面在，入帏高挂藏身计。叹眼前、多少出台人，俳优技。热透芳心，揩不断、情多于水。便生就、清凉无汗，淡红将洗。密密暗将裙带解，星星点上金诃腻。论相亲、褪到小蛮腰，郎难睨。螺黛湿，须重理。青鸟去，休衔起。问当年题帕，可知侬意。酒晕生防鱼缬涴，泪痕莫误鲛绡渍。赠檀郎、换贴满身香，花前秘。"}