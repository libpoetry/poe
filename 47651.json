{"id":"47651","title":"感时述事·豢狗不噬御","dynasty":"明代","author":"刘基","text":"豢狗不噬御，星驰慕民兵。民兵尽乌合，何以壮干城。百姓虽云庶，教养素无行。譬彼原上草，自死还自生。安知徇大义，捐命为父兄。利财来应召，早怀逃窜情。出门即剽掠，所过沸如羹。总戎无节制，颠倒迷章程。威权付便嬖，赏罚昧公平。饥寒莫与恤，锐剉怨乃萌。见贼不须多，奔溃土瓦倾。旌旗委田野，鸟雀噪空营。将军与左右，相顾目但瞠。此事已习惯，智巧莫能争。庙堂忽远算，胸次猜疑并。岂乏计策士，用之非至诚。德威两不立，何以御群氓。慷慨思古人，恻怆泪沾缨。"}