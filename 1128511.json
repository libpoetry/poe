{"id":"1128511","title":"邓子文辞曹枉道相过且出往还诗见示次韵二篇上呈","dynasty":"宋","author":"葛胜仲","text":"区区苏李未应师，句法中涵屈宋姿。华贯即今方慎柬，异材如此会深知。飘飘气概轻馀子，凛凛规摹扩大儿。老厌交游翻覆手，欲于士逊结心期。独学离群政自伤，宠临何幸不遗忘。莫嗟黄伞稽掀擢，行看青冥指忽荒。好问徒知积鸡蹠，登涂曾不倦羊肠。衡州言语高天下，秀拔如君实肯堂。"}