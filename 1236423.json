{"id":"1236423","title":"次韵吴学录春日山中杂兴七首","dynasty":"元","author":"陈镒","text":"乱世艰难寄此身，暮年食蓼有馀辛。一春胜事成虚掷，空忆兰亭王右军。碧山深处息兵戈，石窦甘泉冷齿牙。绝似天台旧风景，何人能复饭胡麻。林树深深石径斜，野桥村坞两三家。萧条门巷人行少，惟见疏桐自落花。功名老去念头轻，尽日看山眼倍明。甚欲买田为隐计，囊空未办孔方兄。睡起书斋日正中，松花飘粉满房栊。山童颇解诗翁意，茶灶犹藏宿火红。一溪流水绕山隈，岸草青青长旧荄。鸥鸟不知人事异，自随钓艇去还回。故老相逢竹外村，能谈旧史忆乾元。大儿昨日从军去，惆怅无人给晓昏。"}