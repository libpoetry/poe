{"id":"898573","title":"登乌龙山寺阁","dynasty":"宋","author":"张伯玉","text":"桐川本无尘，况此幽阁迥。万木含秋声，一轩与天净。前峰翠分滴，后谷语相应。槛下江云归，檐前古雪凝。岩僧对游客，湛若寒冰瑩。百虑缘心空，独饭随疏磬。嗟余本林壑，谬与世纷竞。一作市朝人，几伤麋鹿性。旧山别来久，萝蔓锁幽径。长恐客沈深，未得归期定。息中来此境，时觉襟韵胜。犹愧招隐心，聊为小山咏。"}