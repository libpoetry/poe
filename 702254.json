{"id":"702254","title":"九思九歌","dynasty":"明","author":"湛若水","text":"我所思兮在清溪，潮水山泉天下奇。倏忽雷鸣忽龙蛰，变化大小无常时。予欲再往观化机，精舍作者谁朝仪。我所思兮在曲江，帽峰杳杳开书堂。左僯元公亦偶尔，太极心性图相光。静倚芙蓉以当妓，光风霁月谁能量。我欲往居报郴阳，六邑之士来翱翔。我所思兮在武夷，线天路上行人稀。九曲棹歌声韵微，齐语楚语群咻之。予将欲往亮非远，九十出门行杖藜。我所思兮在福山，斗山齐云出云间。六邑之秀同跻攀，默翁默成无一言。予将欲往亮非远，无乃衰翁柱杖前。我所思兮白鹿洞，风吹五老毛发动。书院枕流漱齿清，心性一图王子供。予将往观亮非远，鞭龙化杖云仍送。我所思兮在九华，中华顶上为吾家。洒落中居控四维，如精中军敌四邪。予将欲往亮非远，湛然发轫齐山崖。我所思兮在新泉，地发蟹眼长涓涓。诸贤云集观我生，积累可以成大川。萧子台高系去思，院中百卉弼唐迁。咏归一调久欲绝，诸贤翕与端溪传。予欲从之亮非远，自然堂外同此天。我所思兮在维阳，弘开书院葛氏倡。甘泉山麓江湖缃，楼栖云汉摘星象。恭书敬一维天章，杏树坛前柳道长，执经诸子还相将。我欲一往亮非难，锡飞瞬息无长江。我所思兮在南岳，紫云旧有甘泉宅。奥泉梽泉流㶁㶁，天柱南台全胜得，中夜神明玩莫测。予欲反坐观自然，暂将柱杖倚南极。"}