{"id":"746664","title":"丫髻岭","dynasty":"清","author":"宗稷辰","text":"乱山如发何鬅鬙，一盘一转云层层。绿螺挽出见天巧，严妆靓黛急夸矜。芙蓉高耸连天碧，风鬟雾鬓烟长湿。人如蝴蝶髻边飞，绝顶梅花艳于雪。上有花枝簪带香，下临清溪明镜光。东方初曙早晞发，皎如翠凤鸣朝阳。岭头登跻髻头住，身在云中跨云去。三十余里菱湖开，回首花鬓浥仙露。"}