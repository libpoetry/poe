{"id":"1235692","title":"游芙蓉山八首","dynasty":"元","author":"何中","text":"十里五里石，一步一长嗟。行行山转高，悠悠日将斜。萦折抵深谷，直下十数家。来往自成村，桃柳映桑麻。崖杉老绛叶，石棕垂枯花。阴凝四时雪，阳燄一川霞。谁令余到此，幽意浩无涯。行将办畚锸，来此耕山畬。岧岧青芙蓉，峻秀琢寒玉。危流千丈飞，铿鍧石相触。幽閟鱼龙宫，荒寒雾雨蓄。凄神不可留，前登散遐瞩。参差杂花动，香气汎深谷。日照丹霞开，万峰洗晴绿。同心有长镵，缓寻灵药斸。葛仙早见招，庶得从所欲。春风吹众树，春唤如鸣梭。平烟带远村，时闻樵者歌。田父有真乐，东皋牧群鹅。烟暖众草合，艳绿如流波。搔首负白日，欢然得婆娑。事立或福的，识深乃愁多。西家酒正熟，况此天气和。侧足上翠微，石磴八九折。开尽满厓花，坐来群香歇。游目尽远空，乱数碧簪列。草木颇葱茏，云兴复霞蔚。不知十日雨，还长几枝蕨。山中无事业，特用慰采撷。盈筐归路遥，忽见满山月。绿峰在头上，落月在脚下。点点烟鬟开，春晴真无价。红泉响哀玉，苍石饮渴马。林穷兰雪香，厓古萝衣挂。属闻绝壑底，松声更清洒。世远事难即，趣深月弥暇。谁知须臾间，白云已无罅。都失眼中奇，茫然独悲咤。花开风自柔，谷深日无晖。高萝鸟声转，葱翠摇阴霏。孤娱有穷深，境异心不移。东峰虎长啸，西涧獐争啼。运往人理尽，物新古道违。欣然抱奇怀，白云遥相知。日夕意犹缅，信有忘归时。日日碧山去，香草生还蹋。幽禽识履声，间鸣故相狎。意行不知远，清啸得虚答。石上绿云生，岩下紫烟合。莫负今日晴，聊折山花插。商山非远遐，胡为可避世。人间已帝秦，紫芝尚周味。看瓜有奇祸，纷纷谁能避。此翁良优游，乃为秦所置。独恨六籍尊，友爱陋儒累。傥使诚德人，罗者谁敢睨。萧散东陵侯，隐约济南士。清风百世存，庶激懦夫志。"}