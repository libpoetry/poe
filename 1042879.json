{"id":"1042879","title":"送杨秘丞","dynasty":"宋","author":"刘攽","text":"结发仕明世，四十列朝籍。汉庭殊多贤，向子每叹息。羁旅间何阔，相逢头已白。车马故匆匆，复为北州客。萧条大河渚，疲瘵空城域。思得爱人长，而君著吏迹。去思常蔼然，所居不赫赫。推此化百里，坐当致繁殖。常服子路言，有志千乘国。饥馑师旅馀，可使义且力。由来骋骐骥，历险始尽识。尚恨此中小，颇复拘绳墨。太平进取难，子云尝执戟。金张许史间，无所用奇策。不如课农桑，弦歌树风绩。无由之武城，赠诗慰相忆。"}