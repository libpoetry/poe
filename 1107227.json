{"id":"1107227","title":"寓浯江识老魏秀才","dynasty":"宋","author":"丘葵","text":"衡茅萧索泣寒虫，独自吟诗句未工。败叶能令沟水黑，乱云不放夕阳红。半生辛苦空儒服，一岁蹉跎又朔风。不意穷乡有奇事，暮年得拜鹿门翁。月澹蓬门掩候虫，穷通何必问天工。茶烹粟面纷纷白，灯吐花心灼灼红。屡改新吟添砚水，密翻旧稿护窗风。相逢莫道庞公老，览镜先惭似老翁。"}