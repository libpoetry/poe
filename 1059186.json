{"id":"1059186","title":"咏张公奭庐墓有芝三本","dynasty":"宋","author":"邹浩","text":"此芝初无根，生自孝诚里。孝哉本于诚，非缘利心起。无芝非所怍，有芝非所喜。不期芝有无，秀出乃如此。养志勤色难，送终极哀毁。既葬不忍归，结庐独留止。孺慕秋复春，泪接九泉水。比邻或未知，天已知之矣。因芝示邦人，邦人争赞美。会逢当路贤，荐此八行始。"}