{"id":"695618","title":"寿将乐廖澹屋七十时仲子文陛应恩选赴南宫书以寄之","dynasty":"明","author":"林熙春","text":"立帜桥门夙有因，别来高蹈益嶙峋。金华岂羡金章贵，玉洞还看玉树振。月吐秋光三五满，尊开春酒十千频。多君早悟长生诀，剩有刀圭度后人。长庚南耀耀天涯，梦到镛州百里花。凤绚文章常五色，鸠翔闾党擅三华。一经囊里传玄藻，四世堂前戏綵霞。试问寿筹刚七十，八千从此泛仙槎。"}