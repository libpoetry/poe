{"id":"678371","title":"老将行","dynasty":"明","author":"张楷","text":"少侍武皇亲幸时，天闲赤骠寻常骑。当围一箭落双隼，万口啧啧称男儿。天山夜捣单于垒，茐岭朝倾颉利师。琵琶帐底金凿落，刁斗营前铁蒺藜。穰苴岂解知合变，孙武何曾识偶奇。当时只拟名不朽，誓向藁街悬贼首。相如白璧还奉君，晋鄙兵符夺悬肘。谩说三徵出草莱，谁誇百步穿杨柳。运筹不数张文成，决计浪传陈户牖。长笑廉颇惟善饭，也知樊哙徒誇酒。蹉跎世事若浮云，阃外传喧寂不闻。帐下争趋新号令，道傍谁识旧将军。对客龙钟羞讲武，逢人磬折学谈文。壁上蟏蛸翳双剑，门前鸟雀散三军。愿得子方怜老马，还同魏尚叙前勋。"}