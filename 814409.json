{"id":"814409","title":"秋夜书怀","dynasty":"清","author":"林占梅","text":"空斋寂坐感牢骚，一片秋声起怒涛。大海鱼龙方叫啸，中原鸿雁更哀嗷。四城杀气传金柝，万里雄心付宝刀。闻道神京呼癸切，挽刍无计首空搔。书生白面亦谈兵，杀贼无人孰请缨。忧国何须论在位，轻财未必尽沽名。剑锋未试光腾啸，棋劫难消尚战争。寄语运筹帷幄者，好须努力答升平。口里雌黄任爱憎，只求心似玉壶冰。清高赵老琴同鹤，神骏支公马与鹰。身外功名甘落寞，胸中意气尚崚嶒。有时醉把吴钩舞，一片寒芒百丈腾。"}