{"id":"1110226","title":"次朱通判敦儒韵","dynasty":"宋","author":"吕颐浩","text":"腐儒奋迹自耕耘，冒玷台衡力不任。版筑作霖乖素愿，山云出岫本无心。衰迟向老开三径，豪迈平时惜寸阴。蚤伏诗名压元白，细看佳句用工深。天台山下草堂深，樽酒时倍钓叟倾。屏迹分甘归畎亩，放怀谁复羡公卿。幽栖幸免牵荣辱，高遁何须隐姓名。洛浿词人通显后，愿来相访伴山行。"}