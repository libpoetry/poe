{"id":"733101","title":"竹罂草堂歌","dynasty":"清","author":"宋琬","text":"君不见练川朱生称绝能，昆刀善刻琅玕青。仙翁对弈辨毫发，美人徙倚何娉婷。石壁巉岩入烟雾，涧水松风似可听。镂玉雕犀安足夸，玻璃可碎牺樽腥。白门濮生亦其亚，大朴不斫开新硎。虬须削尽见龙蜕，轮囷蟠屈鸱夷形。匠心奇创古无有，区区荷锸羞刘伶。妙制流传真者少，何侯得之为异宝。大书深刻作堂额，客至登堂多不晓。我来问名请纵观，锦笥才开称绝倒。黄侔蒸栗缜且坚，润比琼琚兼肉好。何侯啖我烧羊胛，华发临风除白帢。阶列唐昌观里花，栏余甫里先生鸭。美酒元从白堕留，新篘更得青州法。南人不惯北人欢，绳床坐听糟床压。君不见蔡邕笛，千年人去亭名柯。讵若龙钟古节大如斗，真堪一日十摩挲。铜盘绛烛朱颜酡，升君之堂为君歌。年来已厌乌程酿，客中十斛须相饷。沙棠树下牡丹丛，蓓蕾计日应全放。殷勤欲倩好风吹，痛饮还期明月上。预敕双童洗竹罂，待我醉卧青丝障。"}