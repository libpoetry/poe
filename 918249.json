{"id":"918249","title":"次韵王子植见寄","dynasty":"宋","author":"汪炎昶","text":"心亲迹难前，视曩勇不逮。梦往谓知路，佶屈迷晻暧。俄锵涧中作，如爪痒爬背。语抵珠颗圆，落祇剩磊磊。岂去陶韦遥，一切铲华彩。宁辞咏情性，责有庭帏在。寸禄足为娱，迟子董晁配。磨砻蓄精锐，坚忍勿少退。济时我所懵，有腼类沈晦。孤怀郁不平，倾写尚子待。三山讵云遥，风帆渺云海。"}