{"id":"701183","title":"闺情二首","dynasty":"明","author":"符锡","text":"涉园弄春柔，淑气均且和。新妆耀白日，芳步生微波。不见同心人，归来泪成沱。朱颜行处损，白发愁边多。荣华厸朝露，柰此阳光何。春风吹柳花，荡漾无休歇。夫婿轻薄儿，飘飘在吴越。白马黄金羁，欢游无尽期。向来三载别，又是春风时。妾身既委君，苦乐何敢云。剖心见妾素，但恐君不闻。清夜吟子规，泪洒枝上月。坐起不成眠，梨花满庭雪。"}