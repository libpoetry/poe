{"id":"1059110","title":"送李子威致仕还乡","dynasty":"宋","author":"邹浩","text":"人间勋业如作诗，先生能诗端自知。人间得丧如奕棋，先生能棋复何疑。此身未免人间世，南北东西聊尔耳。波涛风际涌丘山，不害江河为止水。今年青春草木青，只有白发日日新。先生一笑谢簪绂，归作三吴高尚人。三吴寒暄几来去，童时闾井今犹故。闾门亲旧半成空，往往子孙无托处。先生第宅濒清流，负郭岁有千钟收。挥金买酒醉花月，一局一篇方外游。诸郎森森美且修，名声相继彻冕旒。斑衣夙夕奉颜色，借问达官谁与俦。他年再拜乡人后，犹能敬为先生寿。"}