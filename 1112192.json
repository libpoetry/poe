{"id":"1112192","title":"春帖子词夫人阁十首","dynasty":"宋","author":"宋祁","text":"雪罢云初暖，天和日便迟。玉楼新燕子，禖下记来时。春从何处生，先觉满瑶京。冰解鱼鳞散，云飞鹤态成。春天丽春旭，春酒献春杯。树待珊瑚斗，花须羯鼓催。春阙风光丽，春城歌吹喧。琼苏献春酒，金薄镂春幡。瑞历岁惟新，物华春可爱。雪尽林弄姿，冰销水生态。银阙崔嵬对未央，春来始觉好年光。风生禁苑无穷丽，日向仙壶一倍长。东郊移仗晓迎春，已觉轻寒不著人。天瑞穰穰君泽美，并教和气助佳辰。新年十日逢春日，紫禁千觞献寿觞。寰海欢心共萌达，皇家庆祚与天长。日照觚棱万户春，细风轻雾淡嘉辰。一番宫柳黄烟重，百种盘蔬紫甲新。玉管轻罗和气动，土牛青帻报祠归。仙盘取露朝和药，舞殿裁云暝作衣。"}