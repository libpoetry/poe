{"id":"1118923","title":"蝶恋花","dynasty":"宋","author":"陈允平","text":"谢了梨花寒食后。剪剪轻寒，晓色侵书牖。寂寞幽斋惟酌酒。柔条恨结东风手。浅黛娇黄春色透。薄雾轻烟，远映苏堤秀。目断章台愁举首。故人应似青青旧。墙外秋千花影后。环兽金悬，暗绿笼朱牖。为怯轻寒犹殢酒。同心共结怀纤手。粉袖盈盈香泪透。蹙损双眉，懒画遥山秀。柔弱风条低拂首。渭城歌舞春如旧。寂寞长亭人别后。一把垂丝，乱拂闲轩牖。三月春光浓似酒。传杯莫放纤纤手。金缕依依红日透。舞彻东风，不减蛮腰秀。扑鬓杨花如白首。少年张绪心如旧。落尽樱桃春去后。舞絮飞绵，扑簌穿帘牖。惜别情怀愁对酒。翠条折赠劳亲手。绣幕深沉寒尚透。雨雨晴晴，妆点西湖秀。怅望章台愁转首。画阑十二东风旧。楼上钟残人渐定。庭户沉沉，月落梧桐井。闷倚琐窗灯炯炯。兽香闲伴银屏冷。淅沥西风吹雁影。一曲胡笳，别后谁堪听。誓海盟山虚话柄。凭书问著无言应。"}