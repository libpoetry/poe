{"id":"1221733","title":"鬼猎图","dynasty":"元","author":"凌云翰","text":"终南进士乃好武，野魅山精皆部伍。蒐田也欲从四时，作气恍如聆一鼓。铜钲先鸣地欲裂，皂盖后张风为举。蹇驴足跛不受鞭，良犬尾摇何用组。锦绦未许纵苍鹰，铁絙犹能缚玄虎。跳踉众鬼为卒徒，矍铄一翁作谋主。或为狼顾背拔鎗，或作猱升前试斧。鸱鸣口应已张弓，蛇偃肩担来彀弩。身凭大盾宛转遮，手弄飞槌高下舞。坐作击剌众莫当，进退超骧孰敢侮。狰狞以觉口吐牙，轻捷浑疑臂生羽。逐禽不假御车舆，获兽何劳施网罟。亦知尘世有司存，颇类神仙足官府。画工后辈效前人，戏笔何年追旧谱。已无吴生名坛场，复有颜辉好奇古。周易取象车载一，韩子送穷名数五。如斯情状不易知，更欲形容亦良苦。谩于唐殿啖虚耗，何似渔阳制胡虏。且须留取作岁除，爆竹一声春满宇。"}