{"id":"224597","title":"木兰花慢·翠微亭上醉","dynasty":"宋代","author":"王奕","text":"翠微亭上醉，搔短发、舞缤纷。问六朝五姓，王姬帝胄，今有谁存。何似乌衣故垒，尚年年、生长儿孙。今古兴亡无据，好将往史俱焚。招魂。何处觅东山，筝泪落清樽。怅石城暗浪，秦淮旧月，东去西奔。休说清谈误国，有清谈，还有斯文。遥睇新亭一笑，漫漫天际江痕。"}