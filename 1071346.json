{"id":"1071346","title":"书局晚归","dynasty":"宋","author":"汪藻","text":"平生麋鹿姿，不意华屋居。一为轩裳撄，所得非所如。弱迹踵诸彦，清班直周庐。蓬山切星辰，牙签明绮疏。散帙喜所得，怀铅愧中虚。暝归复奚营，一饱不愿馀。宁甘四立壁，懒作三献书。高槐障熇烦，清阴落庭除。幽卧遂终日，兹谋定非疏。娟娟新月流，翳翳归云舒。怀人发浩叹，屏营以踟蹰。愿言果归志，春波涨隋渠。"}