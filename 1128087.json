{"id":"1128087","title":"劳农安德镇古刹过句德华园二首","dynasty":"宋","author":"程公许","text":"青炜留中分，风日和且酽。冰绡熨远空，云锦织方甸。农政自古然，长官欲身劝。皤皤彼黄发，恳恳余素念。胼胝无乃劳，推沥不敢怨。文移窘星火，日夕腼颜面。所欣岁荐熟，况复江可堰。蒙袂奚自来，储粟何以赡。瓣香企璇穹，遍界雨美膳。使民乐耕桑，为国罢征战。尧俗可尽封，呜呼何日见。招提款松竹，古碣阅楷籀。惠然二友佳，共此一卮釂。扶携涉幽园，邂逅展遐眺。海棠饮未酣，芳槛破微笑。何如老桂丛，傲睨几年少。清言惬襟期，转首俄夕照。箯舆度杳霭，石梁穿窈窕。留连得奇赏，傲朗可无诮。聊凭一饷欢，缓我忧心悄。明知古难挽，嫌与俗同调。民劳傥得医，气脉犹可寿。"}