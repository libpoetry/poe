{"id":"115186","title":"寄题钦之草堂","dynasty":"宋代","author":"黄庭坚","text":"河南有伏流，经营太行根。盛德不终晦，发为清济源。公家济源上，太行正当门。修竹带藩篱，百禽鸣朝暾。仰视浮云作，俯窥流水奔。相望有盘谷，李愿故居存。主人国之老，实惟商岩孙。斑行昔供奉，屡进逆耳言。天子色为动，群公声亦吞。肃肃冰霜际，不改白玉温。出处士所重，其微难具论。公勿怀草堂，朝庭待公尊。"}