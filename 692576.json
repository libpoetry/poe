{"id":"692576","title":"閒居二首","dynasty":"明","author":"杨光溥","text":"长日壶觞止半醺，泉声时在柳头闻。云生北渚迷松色，雨歇西岩过鹿群。山寺有僧求醉帖，草堂无客赏奇文。烟霞万顷柴门外，芳草微茫路不分。村北村南麦正秋，石榴开遍屋西头。槐阴午院初移榻，山色晴帘不下楼。书卷爱储高士传，酒钱堪博醉乡侯。草衣木食平生足，不愧当年马少游。"}