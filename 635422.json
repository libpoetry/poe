{"id":"635422","title":"送何茂才愚堂就试高凉","dynasty":"明","author":"成鹫","text":"男儿立志在人前，读书稽古师圣贤。男儿置身在人后，大器晚成何不有。愚堂先生愚不愚，得兔忘蹄还守株。雕虫末技无足羡，只手弄丸如弄珠。明珠擎出光照乘，不肯待沽惟待聘。随人逐队走高凉，三年一度成熟径。今朝结束还出门，春雨如膏路泥泞。嗟君此去何匆匆，旧路经过仍蹭蹬。断科使者严如师，闻风疾走休迟迟。临岐恰好成春服，客到刚逢上巳时。黄梅熟后理归棹，回首家园见荔枝。中间奔走百馀日，风光到处均劳逸。贫士囊中纸裹钱，买醉旗亭非所恤。归来举似住山翁，笑杀东林辟支佛。问君大笑胡为哉，闺中有女歌摽梅。十年不字良有以，寸珠尺璧难自媒。君不见龙藏大泽生变化，忽为霖雨为风雷。丈夫得意会如此，也须直上燕昭台。"}