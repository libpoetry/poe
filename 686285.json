{"id":"686285","title":"暮春述怀次韵","dynasty":"明","author":"史谨","text":"为客金陵二十年，愁来况近落花天。阴云带雨连山脊，湿气成岚滴树颠。邻屋有声敲石火，野禽无语避茶烟。此时若遇孙阳顾，虽服盐车不受鞭。未到飞熊应兆年，身无根蒂总由天。陶潜为设生前祭，张旭何妨醉后颠。明月梅花千树雪，东风杨柳万条烟。近婴疴痒何曾说，恐犯麻姑袖里鞭。老去行春忆少年，落花门巷子规天。高阳有路寻山简，兰若无人识大颠。敝服悬鹑存旧赐，御香盈袖隐炉烟。归来借得支公马，瘦骨如山不忍鞭。"}