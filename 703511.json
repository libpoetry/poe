{"id":"703511","title":"哭左吏部大来八首","dynasty":"明","author":"释函可","text":"寻诗问道几绸缪，八载交情一夕休。拚取须眉埋大壑，肯将肝膈付东流。生前不异黄泉路，死去安同白玉楼。欲拟大招何处好，归来依旧是穷愁。曾期哭我必公诗，岂料公先我自悲。共洒十年前代泪，独留数卷后人思。于今白社无陶令，难把黄金铸子期。纵使故交扪雪至，不知将剑挂何枝。如此漂流死不辞，黑云如幕雨如丝。世间无处堪容膝，地下何人共赋诗。已并二难欣定论，未完一著哭残棋。他生尚有投针约，独献龙江水半卮。三更月黑漏迟迟，正是同君永别时。残药已抛馀宿火，孤灯还照旧题诗。雁群入雾行应断，鹤子无阴和更悲。我欲吞声吞不得，杜鹃啼彻海东涯。归心客恨渐能删，寒梦依然未许閒。病久已知身是幻，朋来方识道维艰。欲空世界看儿女，得外形骸任往还。此去黄垆无禁令，飘魂应已度劳山。三月寒边不见春，西风落日暗飞尘。青山自爱文章鬼，白马都来放逐臣。新句定将寻杜甫，续骚只可问灵均。不愁寂寞无知己，况有当年举案人。劝君自昔犹嫌晚，道气如君本自馀。白日幸同皈绣佛，黄沙何必泣红鱼。不留积恨知浮沫，那得遗金只破书。最好良朋相对死，肯将点泪滴残裾。吹埙直向首阳巅，一掷愁城亦卓然。半世交游临死见，千秋诗句仗僧传。尚平有托何须恨，属国无归不自怜。独惜唱酬冰雪惯，知君还赋和予篇。"}