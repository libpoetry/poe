{"id":"491594","title":"促促歌","dynasty":"明","author":"刘崧","text":"弹刀作歌声促促，深林雀子黄鹯肉。红船打泊大江心，口唱山前团阵曲。短襦尽著妇人衣，彯缨如血凌风飞。自矜主将重骁勇，扶醉当筵骑马归。水营小军旧推奖，昨日新升万夫长。掠地还牵农父牛，杀人更请官中赏。帐前歌舞日纷纷，坐看隔江羊犬群。传说山前多警报，无人说着大将军。"}