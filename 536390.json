{"id":"536390","title":"拟古七十首 其五 郦徵士炎见志","dynasty":"明","author":"王世贞","text":"势屈难见功，时危易为迹。大海无圉鳞，高风有矫翼。靳此万里抟，聊余一偃息。清时奇遘隐，材士多失职。小者州邑掾，大则公府辟。卑颜窃升斗，揽袂承书檄。寥矣帝者居，永绝渭川迹。吹箫夕拜相，屠狗朝开国。顾谓贾少年，兴文何太迫。诗书一长物，礼乐终奚益。圣主正当阳，群工但胁息。富贵垂昌裔，名声施无极。"}