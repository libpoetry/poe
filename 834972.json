{"id":"834972","title":"露华 其二 和闰庵堂，用碧山仄韵","dynasty":"清末民国初","author":"奭良","text":"亚枝蕊坼。怎一晌匀回，旧日颜色。翠葆细含，偏有夭红萦拂。寂寥分掷墙阴，撩乱又穿窗格。珊珊意，严妆薄施，细认天骨。凭栏无限心恻。倘奏乞通明，留住冰魄。簇拥嫩香，蜂蝶忍便轻摘。可爱有限韶光，欲倩画工图出。凝睇久，移尊饯春也得。"}