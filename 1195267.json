{"id":"1195267","title":"酒泉子","dynasty":"唐","author":"顾夐","text":"杨柳舞风，轻惹春烟残雨。杏花愁，莺正语，画楼东。锦屏寂寞思无穷，还是不知消息。镜尘生，珠泪滴，损仪容。罗带缕金，兰麝烟凝魂断。画屏欹，云鬓乱，恨难任。几回垂泪滴鸳衾，薄情何处去？月临窗，花满树，信沈沈。小槛日斜，风度绿窗人悄悄，翠帏闲掩舞双鸾，旧香寒。别来情绪转难判，韶颜看却老，依稀粉上有啼痕，暗销魂。黛薄红深，约掠绿鬟云腻。小鸳鸯，金翡翠，称人心。锦鳞无处传幽意，海燕兰堂春又去。隔年书，千点泪，恨难任。掩却菱花，收拾翠钿休上面，金虫玉燕锁香奁，恨厌厌。云鬟半坠懒重篸，泪侵山枕湿，银灯背帐梦方酣，雁飞南。水碧风清，入槛细香红藕腻，谢娘敛翠恨无涯，小屏斜。堪憎荡子不还家，谩留罗带结，帐深枕腻炷沈烟，负当年。黛怨红羞，掩映画堂春欲暮，残花微雨。隔青楼，思悠悠。芳菲时节看将度，寂寞无人还独语。画罗襦，香粉污，不胜愁。"}