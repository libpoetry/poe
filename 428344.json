{"id":"428344","title":"沁园春 遥祝慈亲六十寿","dynasty":"近现代","author":"顾毓琇","text":"乞巧中庭，明河在天，倦眼旅人。忆晓月芦沟，白虹黄浦，经年烽火，匝地烟尘。妻子相随，家乡远别，佳节难为不夜春。任欢笑，且茅卢话旧，蕉舍吟新。思亲暧暧慈云，恐白发愁添老病身。愿康强逢吉，寿增鹤算。天常行健，儿自安贫。小步梅园，轻舟鼋渚，归去烹鲈更采莼。承平乐，看锡山无恙，金母为邻。"}