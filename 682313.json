{"id":"682313","title":"送汪以敬归睦州省觐四首","dynasty":"明","author":"乌斯道","text":"杨柳池边燕子飞，藜床低小竹边移。云天华岳持高论，秋水芙蓉出赠诗。咫尺动成千里隔，绸缪终有百年期。去年曾下清风榻，话到无怀未出时。封豕封狐在眼中，此时端合见英雄。扶持短世非无术，贾勇长才独有公。出看旌旗人似雨，不鸣刁斗月当空。秋风曾洒滂沱泪，血溅中原满地红。官事萧閒故友多，每因持酒发悲歌。石生参幕真无忝，徐庶思亲可奈何。千里归帆如健马，满天急雪似飞蛾。高堂舞得斑衣破，也胜朝衫剪越罗。几番相约话骚离，月出花开酒一卮。去郭自穿东郭履，出门空咏北门诗。暝云接地山昏早，急浪冲沙雁落迟。归到严陵烦一问，高台垂钓只今谁。"}