{"id":"1138862","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其一","dynasty":"宋末元初","author":"陆文圭","text":"外直中通异众芳，嗅来叶气胜花香。一杯先吸鉴湖月，满口潜消玉井霜。尤胜朱樱煎作蜜，何须紫蔗压为浆。细看象鼻弯弯曲，刺手犹嫌绿柄长。"}