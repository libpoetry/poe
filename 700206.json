{"id":"700206","title":"除夕用伯明旧韵","dynasty":"明","author":"顾清","text":"天时人事默乘除，又报春光到客居。老去生涯随分足，病来朝籍几行虚。云中凤阙瞻华表，赋里山堂想遂初。儿女夜深浑不寐，桃符要看晓灯书。懒习平生欠扫除，时于岁晚惜诸居。犹嫌韩老送蓝褛，肯学相如赋子虚。日月未殊千载上，阳和又是一元初。灯花似送新年喜，忙检东方杂卜书。"}