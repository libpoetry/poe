{"id":"997981","title":"登扶风王宗元山亭","dynasty":"宋","author":"黄庶","text":"云收南山头，太白青崔嵬。我有泉石梦，坐对怀抱开。小池数斛水，涉鸟来毰毸。遗翎与行迹，纵横在苍苔。忆得钓矶上，到家如一回。蔬畦参差绿，采掇助酒杯。痛饮不能去，绕竹犹徘徊。主人林岩癖，笑傲苍烟堆。心忧百里病，良田正黄埃。欲知主人喜，雨抱山脚来。"}