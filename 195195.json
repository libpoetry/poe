{"id":"195195","title":"丁氏厚德堂·贱士怀永忧","dynasty":"宋代","author":"戴表元","text":"贱士怀永忧，一物常恐枯。贵者止营私，智或遗妻孥。肉食从古鄙，黄金使人愚。我游四十年，钱塘车马区。但见插桃李，谁曾种桑榆。白头识丁子，仪冠俨于于。示我厚德编，嘉名在塘隅。谈之为踊踵，喜气生眉须。愿子富仓庾，人人饱餐餔。愿子多酒浆，日日开樽壶。行藏自有命，不谒守钱奴。"}