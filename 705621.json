{"id":"705621","title":"去中杨伯祥馆丈廷麟过访山堂即事赠别","dynasty":"明末清初","author":"钱谦益","text":"云年燕山雪如掌，巢车雪暗胡尘上。紫髯参军匹马嘶，黑头总理靴刀响。今年江南春雪飞，雪花满头来款扉。菡萏镫前谈战垒，梅花树下看征衣。自从瞽史持汉节，金缯辇载边庭血。虏骑争夸曳落河，庙堂自倚中行说。翰林飞书叫帝阊，至尊感激模御床。但令中使催房琯，肯为金人缚李纲。贾庄战血高楼橹，元戎堂堂徇旗鼓。周处讵死齐万年，韩愈宁作孔巢父。匝天锋刃一头颅，鬼护神撝九死余。秦庭自效无衣哭，汉党终惭举网疏。明发堂中酌君酒，笑问于思无恙否。神州幸免犬羊族，太史何妨牛马走。酒阑耳热夜欲分，错莫同云是阵云。红袖白衣犹未返，彤弓玈矢竟何云。江天漫漫失山树，雪柱冰车塞行路。江南老翁鬓如雪，拥鼻吟诗送君去。"}