{"id":"830561","title":"丁巳初春至狮子峰","dynasty":"清末民国初","author":"俞明震","text":"山居适山性，趣与游观别。斟酌物外情，阴晴含悱恻。峨峨狮子峰，匿影万山窟。瓮底海潮音，烟中古苔色。泉响不到门，顿觉声闻灭。山僧惊我老，惘惘成今昔。龙泓荇藻横，人生事如发。自性本不存，去住空皮骨。忍作无情游，拄杖随所适。谷口渐通樵，人家枕斜日。春风入云隙，炊烟相与白。暝色认茅檐，厨香笋可食。"}