{"id":"289876","title":"桂枝香·瓶桂初开，因忆且园池上桂树","dynasty":"现代","author":"郭则沄","text":"冰蟾写韵。正钿粟吹香，画帘徐引。消受蜂黄数点，广寒秋近。分明澹领初禅意，奈閒愁、风幡无准。醉魂揉碎，诗心兜起，夜屏金粉。似报与、东堂近讯。忆邀月池亭，露凉双鬓。多恐飞来珠雀，旧丛荒尽。飘零汉殿新霜后，问幽岩、谁共招隐。倚阑重按，瑶园怨曲，玉笙愁损。"}