{"id":"682909","title":"次董太史赠万鹿园总戎之作二首","dynasty":"明","author":"尹台","text":"东望长淮接济流，舳舻转饷亘神州。才猷君过祭征虏，意气吾怜马少游。画幕天回千里色，牙旗风飐九河秋。中原但遣貔貅静，莫问将军老不侯。自古名流亦道流，谁当举步隘齐州。淮南旧是神仙住，颍曲曾传凤鸟游。浚谷芝丛纷长雨，他山桂树早知秋。相期不负丹霞约，未论班生万里侯。"}