{"id":"541210","title":"挽郑烈妇","dynasty":"明","author":"叶春及","text":"金塘含绿水，中有双鸳鸯。朝唼蘋藻叶，夕宿兰?傍。惊飞乍抉起，反顾复成行。飘风西北来，吹我东南乡。雄飞坠毛羽，身殒天一方。雌鸣慕俦匹，啁噍独彷徨。宁同比翼死，不忍两分张。闽中有淑媛，姆教夙所将。十七为君妇，衿缨上高堂。十九君见违，呼天绝其肮。君若江上舟，妾似舟上樯。但知随所往，玄台共翱翔。禽鸟有至性，斯人讵能忘。我欲永言之，祇恐听者伤。"}