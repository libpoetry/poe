{"id":"693330","title":"送吴献臣大尹奏绩还治三首","dynasty":"明","author":"苏葵","text":"世情绝口且衔杯，明日仙凫去又来。风雪故裘应未敝，江湖佳句正堪裁。轩昂不问山公启，感慨谁寻郭隗台。旧植桃花已成列，不妨多著一番开。何人豪气贯虹霓，论绩天曹首不低。千古江山留即墨，一时人物想祁奚。梅花漾月清诗梦，雪色封尘净马蹄。醉里送君吾亦愧，荐贤无疏漫新题。看到圭峰又定山，一囊诗卷入长安。郑公台下谁知蔑，光范门前却笑韩。何处儿曹仍竹马，此时公论付衣冠。十年已破升沈闷，肯复汀洲采杜兰。"}