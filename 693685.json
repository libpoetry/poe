{"id":"693685","title":"南郊杂韵六首","dynasty":"明","author":"陆容","text":"兵卫森严万幕屯，马嘶人语静中闻。天垣咫尺銮舆近，望见龙光入夜云。卧拥明衣席未安，斋郎早已报登坛。君王行处阳春在，不用灵犀辟夜寒。金钥重门暂启扃，腊灯如昼辨人行。象牌分得清班赐，军将无劳问姓名。竹宫幽邃寂无声，风静空悬五色旌。月色照人清沁骨，万松深处数寒更。紫坛云雾切三台，玉趾将临画鼓催。列炬照天驰道远，佩声遥自半空来。仙《韶》隐隐落空蒙，坛下传呼拜启同。知是燔柴礼初献，沉香火起烛天红。"}