{"id":"727128","title":"永明乐十首","dynasty":"南北朝","author":"王融","text":"玄符昭景历，茂实偶英声。长为南山固，永与朝日明。灵丘比翼栖，芳林合条起。两伐分宪章，一朝会书轨。二离金玉相，三衮兰蕙芳。重仪文世子，再奉东平王。空谷返逸骖，阴山响鸣鹤。振玉躧丹墀，怀芳步青阁。崇文晦已明，胶庠杂复整。弱台留折巾，沂川咏芳颖。定林去喧俗，鹿野山俟霞。香风流梵琯，泽雨散云花。楚望倾渑涤，日馆仰銮铃。已晞五云发，方照两河清。幸哉明盛世，壮矣帝王居。高门夜不柝，饮帐晓长舒。总棹金陵渚，方驾玉山阿。轻露炫珠翠，初风摇绮罗。西园抽蕙草，北沼掇芳莲。生逢永明乐，死日生之年。"}