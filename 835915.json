{"id":"835915","title":"金菊对芙蓉 经桴旁华盖山购新屋，颇葺园榭","dynasty":"清末民国初","author":"陈祖绶","text":"邻水邻山，宜花宜月，捻须一笑春浓。忽棋惊话鸟，酒引香蜂。是筠堂里槐厅里，密密垂、处处帘栊。潭潭广宅，怡怡晚岁，缓缓归骢。恰傍五鬣乔松。直炎能傲夏，冷惯凌冬。看霜天拳鹤，雪海髯龙。是蓬莱岛人间岛，揖飞霞、醉倒诗翁。梦醒钟响，灯阑烟散，日出冰融。"}