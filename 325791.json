{"id":"325791","title":"念奴娇·题秦梅生参军青溪看花图","dynasty":"清代","author":"张景祁","text":"一篷烟翠，记春江载酒，镜奁平贴。锦汎鱼油波力软，红艳霏微如雪。白石祠边，泰娘桥畔，箫管迎桃叶。家乡淮海，野游堪老秦七。争柰听鼓应官，六朝歌舞，空对南鸿说。忽地沧桑尘劫换，无限琼枝销歇。客泪青衫，繁华黄土，梦泣寒塘月。花开花落，暗潮犹为呜咽。"}