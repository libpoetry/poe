{"id":"1107361","title":"洞仙歌 其二","dynasty":"宋","author":"卢祖皋","text":"月痕霜晕，雪染冰裁剪。车马尘中甚曾见。自扬州吟罢，踏遍西湖，堪爱处，偏是情高韵远。冷香惊梦破，姑射人归，图画空遗旧妆面。问何事东君，先与春心，还又是、容易飞花片片。对暮寒修竹哽无言，更画角层城，夜闻吹怨。东楼佳丽，缥缈风烟表。幻得楼山更深窈。有苍崖乔木，石磴鸣泉，尘不到，掩映十洲三岛。平生丘壑趣，圭衮何心，自是清时重元老。想月下云根，鹤唳猿吟，人犹道、作计归游太早。待他年功退学商颜，却旋种木奴，缓寻瑶草。"}