{"id":"1116575","title":"次韵子由三首 东亭","dynasty":"宋","author":"苏轼","text":"仙山佛国本同归，世路玄关两背驰。到处不妨闲卜筑，流年自可数期颐。遥知小槛临廛市，定有新松长棘茨。谁道茅檐劣容膝，海天风雨看纷披。白发苍颜自照盆，董生端合是前身。独栖高阁多辞客，为著新书未绝麟。小醉易醒风力软，安眠无梦雨声新。长歌自誷真堪笑，底处人间是所欣。天教日饮欲全丝，美酒生林不待仪。自漉疏巾邀醉客，更将空壳付冠师。规模简古人争看，簪导轻安发不知。更著短檐高屋帽，东坡何事不违时。"}