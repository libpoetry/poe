{"id":"584172","title":"夏夜叹","dynasty":"明","author":"黄衷","text":"夏夜□云促，永怀殊未然。南薰杳莫致，延盻清秋天。鸺鹠笑静木，蝙蝠巡高檐。掠拾尽蚤蚋，微智各自宣。马卿肺渴久，杜子头风偏。斯人北邙土，文字珠斗悬。我观茂陵作，载咏蜀道篇。方其在世时，资身良足怜。东海有青凤，不食甘与鲜。天寒竹实死，忍饥向三年。腹枵翮无力，暂上扶桑颠。神游幸一见，为之抱悁悁。"}