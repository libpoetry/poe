{"id":"485719","title":"咏苏守义妻齐氏","dynasty":"明","author":"陶安","text":"幽燕之南，晋赵之疆。刀锄剑樵，其人劲强。安平故邑，村有新庄。懿彼贞女，曰齐之姜。来嫔于苏，功容并良。孝周舅姑，礼谨闺房。夫遘危疾，永诀在床。谓汝改适，怜其早孀。齐沥丹诚，执心孔刚。誓无辱身，宁甘自戕。夫目遄暝，妾命乃长。胡能独生？曷若偕亡？金石可朽，言弗忍忘。冈陵可移，义弗忍伤。九原当见，以死自明。永谢膏沐，魂离室堂。欲拯何及？举族悲惶。行高千古，事昭一乡。守宰嘉叹，宪使荐扬。旌命自天，门闾有光。断鼻执义，夏侯德彰。剔目示信，房卢性臧。谁能捐躯，同穴而藏？恒山郁苍，厥高莫量。烈烈令闻，能与之京？张侯戾学，称善洋洋。激励孝忠，增重纲常。作此雅歌，亘久弥芳。"}