{"id":"244312","title":"观送迎有感","dynasty":"宋代","author":"赵彦端","text":"来车去观何纷纶，城西三日吹沙尘。道旁鹤立乱青紫，千骑夹毂弓刀陈。共夸官军势雄盛，腰下黄金大邦印。旧人桃李已成蹊，新很号令风云驰。迎新争勤送争远，相劝行行畏天晚。西风折柳翠不禁，落日转旗红半掩。别筵泪粉犹沾衣，旌旗画戟重光辉。堂前昨夜语离燕，朝来贺夏成欢飞。江南陌上多芳草，长短亭边贵人老。君不见田间有客徒步归，年比使君白发少。"}