{"id":"760756","title":"男儿富贵总由我图，画折枝牡丹萱草花，而总束以莪草，萱花红而牡丹乃白者，谓素富贵则无忧也，眉仙为琼珊作此，而乞予题之","dynasty":"清","author":"丘逢甲","text":"男儿富贵总由我，眉山人笔意兼到。太息眼前富贵人，忧煎十九心如火。富贵而能素位行，即道无忧无不可。红花绿叶相参差，旁人但赞工折枝。赖诗传出画中意，山人能画吾能诗。此图持赠求我者，切勿相忘富贵时。"}