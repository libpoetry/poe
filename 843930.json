{"id":"843930","title":"临江仙","dynasty":"清末民国初","author":"沈曾植","text":"安石榴花开几次，睡乡还在他乡。黄神镌得越巫章。告天烦雀使，酿蜜要蜂王。楼阁参差无尽意，凭阑惆怅斜阳。惠风吹去禊亭觞。飘零王略帖，数番付元章。昨日雨寒今日热，午风儿女钗符。大夫角黍意何如。九江山九面，九逝郢魂苏。满酌雄黄除恶酒，老夫醉颊回朱。三年蓄艾计非疏。南山骑虎去，不见鬼捓揄。西北浮云车盖去，晚来心与飘风。高楼独上与谁同。名随三老隐，声在九歌终。不是凭阑无下意，新来筋力添慵。江心桃竹倚从容。音书迟雁字，经本閟龙宫。"}