{"id":"286305","title":"招同藏公过万松寺看牡丹作","dynasty":"清代","author":"李锴","text":"春草弄芳色，相思欲何言。孤琴不成调，脱身寻丘园。新新无已时，迟莫将谁援。火传薪指穷，兹理如所宣。软吹起客心，问彼尘外缘。何以契道怀，棼杂或不牵。行歌入沕穆，杖笠任后先。真境匪远趣，隈隩金绳悬。宝华湛琉璃，白日丽轻烟。翠鸟试翾飞，威凤稍低鶱。诸相固纷糅，繄谁得其原。妙香粹无著，畅悟无生前。"}