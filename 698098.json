{"id":"698098","title":"赠徐东园","dynasty":"明","author":"钟芳","text":"石构嵯峨紫翠重，水环云窦玉玲珑。谁知天地方圆象，都在亭池俯仰中。云去云来昼不扃，柏盘藤蔓作连屏。未须久坐能清俗，才到庭除俗虑清。到地垂杨扫碧苔，蓬丘移在聚春台。百花烂熳春开遍，更有长春不断开。池上风光色色新，鱼知人意亦相亲。惯听抚掌浮金尺，竞啄香餈不怕人。"}