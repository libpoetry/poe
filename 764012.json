{"id":"764012","title":"西平乐 久雨，中秋见月，因忆去年虎阜胜游，用周清真韵","dynasty":"清","author":"邹祗谟","text":"乱雨分秋，浓烟护晚，望远极目偏赊。万顷琉璃，广寒何处，浮云捲尽还遮。叹杨柳为侬憔悴，蟋蟀为侬凄戚，催寒几阵，西风空庭，湿尽寒沙。试问琼楼瑶阙，当此夕、何事使人嗟。啸呼风伯，招寻月姊，桂魄飞来，素影横斜。从今愿、分餐玉屑，长驾金枢，更自左持欢伯，右把婵娟，好待冰壶濯蕣华。回忆芳时，兰舟同舣，画阁双凭，舞罢霓裳，景色溶溶，教人好觅伊家。"}