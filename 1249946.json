{"id":"1249946","title":"题萧翼赚兰亭图","dynasty":"元末明初","author":"高明","text":"客舟夜渡中泠水，空山不见羲之鬼。骊珠飞去龙亦惊，月落空梁僧独起。银钩茧纸归长安，蓬莱宫里人争看。一朝风雨暗园寝，玉柙搥碎昭陵寒。龙眠画手元晖笔，当时曾笑萧郎失。至今二子亦何在，久与兰亭共芜没。人生万事空浮沤，走舸复壁皆堪羞。不如煮茗卧禅榻，笑看门外长江流。"}