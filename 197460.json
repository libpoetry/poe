{"id":"197460","title":"寄满子权·昔心何悠悠","dynasty":"宋代","author":"王令","text":"昔心何悠悠，今学益漫漫。莽如浮江可，浩不际崖岸。生虽乐文子，勤不偿几案。重编空堆尘，折简久枯汗。徒知陈市肆，表列环四畔。已无探讨勤，胡可贤否按。零丁晚观玄，泯灭旧习彖。得指来岁期，失忘去日筭。尝闻勤惰间，已是愚智判。蒙羞欲何颜，避耻愧无翰。不能绳己怠，何力禁人叛。文章触世嫌，议语限客窜。时牵好恶卑，俗挠是非乱。早衰夺旧刚，多病袭新懦。心经衣食艰，事废米盐半。何谋脱身去，割迹与俗断。耕荒食新收，凿窒复旧贯。念生如冬冰，至死仅春泮。其间能几时，何恃苦自缓。翩翩淮南英，显显士林冠。"}