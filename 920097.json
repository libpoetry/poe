{"id":"920097","title":"途次长安上都漕傅谏议","dynasty":"宋","author":"苏洵","text":"丈夫正多念，老大自不安。居家不能乐，忽忽思中原。慨然弃乡庐，劫劫道路间。穷山多虎狼，行路非不难。昔者倦奔走，闭门事耕田。蚕谷聊自给，如此已十年。缅怀当今人，草草无复闲。坚卧固不起，芒刺实在肩。布衣与食肉，幸可交口言。默默不以告，未可遽罪愆。驱车入京洛，藩镇皆达官。长安逢傅侯，愿得说肺肝。贫贱吾老矣，不复苦自叹。富贵不足爱，浮云过长天。中怀邈有念，惝恍难自论。世俗不见信，排斥仅得存。昨者东入秦，大麦黄满田。秦民可无饥，为君喜不眠。禁军几千万，仰此填其咽。西蕃久不反，老贼非常然。士饱可以战，吾宁为之先。傅侯君在西，天子忧东藩。烽火尚未灭，何策安西边。傅侯君谓何，明日将东辕。"}