{"id":"921444","title":"次韵答贾耘老","dynasty":"宋","author":"苏轼","text":"五年一梦南司州，饥寒疾病为子忧。东来六月井无水，仰看古堰横奔牛。平生管、鲍子知我，今日陈、蔡谁从丘。夜航争路泥水涩，牵挽直欲来瓜洲。自言：「嗜酒得风痹，故乡不敢居温柔。定将泛爱救沟壑，衰病不复从前乐。今年太守真卧龙，笑语炎天出冰雹。时低九尺苍须髯，过我三间小池阁。」「故人改观争来贺，小儿不信犹疑错。为君置酒饮且哦，草间秋虫亦能歌。可怜老骥真老矣，无心更秣天山禾。"}