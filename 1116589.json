{"id":"1116589","title":"次韵子由岐下诗，并引 其一 北亭","dynasty":"宋","author":"苏轼","text":"谁人筑短墙，横绝拥吾堂。不作新亭槛，幽花为谁香。明月入我池，皎皎铺纻缟。何日变成缁？《太玄》吾懒草。谁能铺白簟，永日卧朱桥。树影栏边转，波光版底摇。东邻多白杨，夜作雨声急。窗下独无眠，秋虫见灯入。流水照朱栏，浮萍乱明鉴。谁见槛上人，无言观物泛。汧流入城郭，亹亹渡千家。不见双池水，长漂十里花。田田抗朝阳，节节卧春水。平铺乱萍叶，屡动报鱼子。湖上移鱼子，初生不畏人。自从识钩饵，欲见更无因。花好长患稀，花多信佳否。未有四十枝，枝枝大如斗。争开不待叶，密缀欲无条。傍沼人窥鉴，惊鱼水溅桥。不及梨英软，应惭梅萼红。西园有千叶，淡伫更纤秾。开花送馀寒，结子及新火。关中幸无梅，汝强充鼎和。霜降红梨熟，柔柯已不胜。未尝蠲夏渴，长见助春冰。居人几番老，枣树未成槎。汝长才堪轴，吾归已及瓜。独绕樱桃树，酒醒喉肺乾。莫除枝上露，从向口中漙。风流意不尽，独自送残芳。色作裙腰染，名随酒盏狂。自昔为神树，空闻蜩鵙鸣。社公烦见辍，为尔致羊羹。采撷殊未厌，忽然已成阴。蝉鸣看不见，鹤立赴还深。强致南山树，来经渭水滩。生成未有意，鸦鹊莫相干。依依古松子，郁郁绿毛身。每长须成节，明年渐庇人。今年手自栽，问我何年去？他年我复来，摇落伤人意。"}