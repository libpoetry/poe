{"id":"897888","title":"神功盛德诗 其二 于皇","dynasty":"宋","author":"华镇","text":"于皇武王，帝锡其猷。克奋神武，应天之求。维眷乃顾，申命用休。狱讼讴歌，旁来不谋。高视虞夏，嗣于有周。蠢尔小腆，昧天之灵。弗念厥显，首干我经。龙旂东指，淮海惟清。西狩三城，泽潞以平。皇皇天声，如雷如霆，罔不震惊。偏师四指，露檄旁招。负固衔璧，知几造朝。凌江绝岭，曾不崇朝。蜀道失险，关烽聿销。恢恢皇纲，周汉之后。唐嗣不武，实弛其纽。自我维之，律此群丑。式相上帝，以奠九有。"}