{"id":"623184","title":"雪诗六首义取六出 其三 忆金台","dynasty":"明","author":"郭之奇","text":"忆昔金台北，骊珠洒凤楼。鹓鹭千行肃，晶光灿晓旒。香烟携满袖，归辔染鹴裘。遥望如冰署，金马化银鞦。玉堂人似玉，藜火倍清幽。兴酣时落笔，诗成百象浮。神霄容点缀，昆圃恣搜求。自疑人世里，举目尽瑶丘。岂虞星物变，风景日飕飕。沦落今如此，何处想瀛洲。"}