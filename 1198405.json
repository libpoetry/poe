{"id":"1198405","title":"答陆士龙诗四首·兰林","dynasty":"魏晋","author":"郑丰","text":"瞻彼兰林，有翘其秀。有斐君子，邦之硕茂。厥德伊何，固天攸授。如川之源，如山之富。回流清渊，启襟开袖。缙绅晞风，民用胥附。猗猗硕人，如玉如金。浚其明哲，克广德心。习习凯风，吹我棘林。飞鸮萃止，允怀好音。悠悠征徒，輶德鲜任。嗟我猗人，实味实耽。在昔延州，鹄鸣江涯。今我陆子，旷世继奇。身乖千载，德音并驰。渐鸿遵渚，宛其羽仪。安得高风，腾翮天池。飞龙蜿蜒，山谷气翳。猛虎啸吟，清风高厉。情同来感，数乖身逝。夷鲍齐欢，专名故世。恺悌君子，民之攸暨。咨予遘时，千载同爱。垂陇之会，匪诗不宣。嗟我怀人，斯恩殷勤。德音来讯，有蔚其文。趯趯儳免，匪迹不存。诚在心德，爱结忘言。"}