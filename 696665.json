{"id":"696665","title":"天台杂诗四首","dynasty":"明","author":"郑善夫","text":"一夜雨声吹不断，国清寺前溪水鸣。欲过天台拾瑶草，秋风无限石梁情。赤城云闭玉真符，桐柏宫涵沧海珠。早晚移家葛洪井，璚台双阙是仙都。华顶数峰飞刺天，长风白日洒云烟。鹿裘行探金明草，笑拍洪崖星汉边。昙花亭前雷雨飞，石梁天巧眼中稀。素裾綦履沾云湿，我自天台华顶归。"}