{"id":"1122120","title":"昨虽移韵于兰然石鼎联章不可以不成也再赋一则语以殿众作亦骚之乱词云","dynasty":"宋","author":"郑清之","text":"好恶移人信有力，宫姬尚取昆崙织。刚姿未必广平爱，皓首谁怜赵岐息。夷车衡茝荪芷荃，富矣离骚誇博识。灵均颂橘不及梅，内白孰为有精色。夫何卞玉楚见弃，素荣无乃珷玞石。梅古贤人又何怨，伯夷正自求仁得。氏以墨胎端自污，请效公输为削墨。续诗愧无修绠力，意绪中断轲母织。掉头吟坐欲成寐，出吻悲鸣方愿息。君诗爱梅笔不停，四叠阳关人未识。冰壶交映雪同调，秋水为神月争色。翛然未肯弟山矾，介如何必化松石。诗坛置韵百夷姓，敌垒收功剧孟得。须君为梅作佳传，问事玄冥烦史墨。"}