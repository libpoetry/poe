{"id":"115125","title":"次韵答黄与迪","dynasty":"宋代","author":"黄庭坚","text":"和氏有尺璧，楚国无人知。青山抱国器，岁月忽如遗。但使玉非石，果有遭逢时。吾宗固神秀，天乃晚成之。兰芳深九畹，露味挹三危。流俗不顾省，古人可前追。胸中凌云赋，自贵知音希。渊源学未浅，孝友家正肥。与世殊轨辙，三黜理亦宜。吴溪浣纱女，不用朱粉施。岂伊风尘子，市门自夸毗。我作僰道囚，三年始放归。邂逅终日语，贻我五字诗。句如秋雨晴，远峰抹修眉。老马甘伏枥，坐看天骥驰。洒扫清樾下，当为果茗期。光阴去易失，日月转两仪。仲氏有东园，花竹深可依。寸步不往来，千里常梦思。几时开後户，扶策方自兹。"}