{"id":"1221884","title":"白马篇","dynasty":"元","author":"刘因","text":"白马谁家子？翩翩秋隼飞。袖中老蛟鸣，走击秦会之。事去欲名留，自言臣姓施。二十从军行，三十始来归。矫首望八荒，功业无可为。将身弭大患，报效或在兹。岂不知非分，常恐负所期。非干复雠怨，不为酬恩思。伟哉八尺躯，胆志世所希。惜此博浪气，不遇黄石师。代天出威福，国柄谁当持？匹夫赫斯怒，时事亦堪悲。"}