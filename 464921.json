{"id":"464921","title":"水龙吟 拟代某公吊其僚友所作","dynasty":"当代","author":"金问泗","text":"蝉嫣相业传家，外孙才望超王父。苏秦舌敝，相如璧返，饱尝甘苦。世事争棋，身环云海，名留尊俎。尽龂龂謇謇，中流砥柱，还愁被和戎误。犹有仲连风度。奈纷纭众狙朝暮。临崖冒险，养痈贻患，群言如许。分异君臣，情同鱼水，吞声终古。叹乾坤未定，夺吾良佐，向穷泉去。"}