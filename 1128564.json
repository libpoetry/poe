{"id":"1128564","title":"次韵刘无言山中五绝句敢请诸僚和之","dynasty":"宋","author":"葛胜仲","text":"载酒陶春久不归，将花判断定忘疲。寻芳便作而今计，莫待他年子满枝。命友登山共寄情，亦逢佳处便班荆。有时便取琴双琐，写出苍髯夜半声。萧閒谷饮更岩栖，应笑痴人簿领迷。万顷青油行省舫，嫩黄轻拂柳条低。川原红绿远交加，春物关心梦到家。体骨素轻惟燕子，面皮最好是桃花。荣槁如环浪自循，一筇双屐伴行春。溪翁野老来争席，不识蓬山第一人。"}