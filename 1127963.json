{"id":"1127963","title":"送成都倅黎德升赴召崔侍郎荐士召者五人三首","dynasty":"宋","author":"程公许","text":"忆侍西征幕，丛谈夜达晨。别来青鬓换，喜见紫泥新。宸极拱朝帻，晓星看蜀珍。一朝楼五凤，积愤洗峨岷。尘暗朔风急，雨淫晨景昏。忧心长似捣，欲语吐还吞。持底舒天步，云何塞乱源。热官饧里鸩，名节贵玙璠。已往嗟奚及，方来当若何。幸无疏药石，庶可起沈疴。雠伪半卢扁，涤肠须华佗。康时付公等，随分且弦歌。"}