{"id":"802019","title":"冬夜宿南庄","dynasty":"清","author":"马日琯","text":"空江欲雪云冥冥，天低月暗吟寒厅。独雁时闻四窗白，双眼未合孤灯青。败芦丛筱环沙尾，几树横斜映清泚。未春先已发幽香，岁晚篱连见冰蕊。城南小筑掩柴荆，袅袅茶烟客思清。夜犬无声人语寂，枯棋坐隐已三更。短童首触屏风卧，檐外一声惊雀堕。萧骚水阁纸衾单，有梦不愁花底涴。"}