{"id":"765182","title":"读《史记》四十首 其四 厕中鼠","dynasty":"清","author":"张晋","text":"厕中鼠，为犬苦，仓中鼠，居大庑，人生要贵审所处。一朝得志取卿相，奈何乃与赵高伍。行督责，殊不经，夷三族，具五刑，阿意求容终无成。雄鸡自断尾，所愿不为牺。富贵苟已极，税驾安能知？出东门，牵黄犬，逐狡兔，兴不浅。回首顾中子，涕泣知难免。呜吁何不审所处，得勿见笑厕中鼠。"}