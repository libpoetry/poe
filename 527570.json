{"id":"527570","title":"高桥","dynasty":"明","author":"何景明","text":"飞梁何袅袅，袅袅飞涧中。窈窕入青霭，蜿蜒垂白虹。俯壑聆迅湍，攀崖挹回风。阑干既重复，结构亦玲珑。穿石凿坤艮，架阁凭虚空。羽填乌鹊岸，力坼鼋鼍宫。设险固天造，扶神岂人工。圣代文轨一，绝域宾主同。梯航无外至，筐篚倏然通。怀哉绝栈智，逝矣当关雄。钦诫慕在德，其亡守无穷。"}