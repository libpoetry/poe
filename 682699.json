{"id":"682699","title":"落花","dynasty":"明","author":"区怀年","text":"眼底秾纤决意裁，枝间啼鵙暗相催。霓衣鹤氅凌空去，蝶翅蜂须弄影来。满径绿芜春旖旎，深宵凉月思裴回。临风检点愁红色，髣髴含嫣昨日开。六渠香水泻胭脂，绘梦题春事亦痴。赋罢额川遗枕夜，歌残金谷堕楼时。飘霜顿压明妃冢，折玉徒存幼妇碑。狼藉冶愁驱不尽，又随花恨到双眉。"}