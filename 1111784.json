{"id":"1111784","title":"寄龚漕六首","dynasty":"宋","author":"吴芾","text":"自古知心不易逢，君心还与我心同。纵令自择交成契，更有何人得似公。几年湮塞豫章沟，岁岁民间有水忧。我意若非公善后，不应城里解通舟。贡院门前并北湖，有田百亩却荒芜。愿君种取花千树，付与邦人作画图。葺得南园过一春，无从再见物华新。匆匆相别休相忆，已有风流贤主人。天朝未许投簪去，我幸已成全璧归。全璧归来何所憾，暮年只是惜分违。闻公新有帅垣除，一路逢人尽贺予。瓜代得贤人尚喜，予心欢喜更何如。"}