{"id":"766508","title":"解连环 题彦宣美人画卷","dynasty":"清","author":"黄燮清","text":"素心难托。画南楼瘦质，暮云依约。自伴伊、烟水清游，算香迹绮踪，渐成疏落。夜月冰弦，只添我、相思绵邈。怅轻寒饯柳，细雨零蓉，翠损红削。汀洲漫寻杜若。望明珰绣袜，春去无著。念宋郎、近日多愁，正秋思渺茫，况更离索。钿雀销沈，怕重问、卷帘池阁。待亲裁、恨笺寄与，乱鸿易错。"}