{"id":"273512","title":"哨遍·过景斋听谢翁一尘弹琵琶数曲","dynasty":"现代","author":"汪东","text":"过景斋听谢翁一尘弹琵琶数曲。翁师诸城王心葵，世称第一手&middot;荷沼未空，枫叶渐丹，略有林泉美。喜朝来、一客款荆扉。似东山、翛然高致。论乐旨。冥鸿自翔天际。霏霏谈屑皆名理。嗟縆瑟调琴，秦箫楚管，从来难谐俗耳。偶长吟、白傅琵琶词。请试为、诸君一弹之。四坐无哗，冰弦才拨，此声堪异。嘻。涧水泠泠，松风策策绕阶墀。急雨跳珠坠，琤瑽时密还稀。是浩浩平沙，嗈嗈群雁，数行高去复低飞。又苇岸横舟，渔家聚语，网罟遥夜，恍置身、河伯惊相视。甚却顾、萧斋共隐几。听砉然、裂帛声止。翁起笑，谓千古绝调只吾师。定场贺老，如今安在，独有岐王宅里。开元法曲尚留遗。问人间、知音能几。"}