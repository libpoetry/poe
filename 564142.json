{"id":"564142","title":"迁居述怀","dynasty":"明","author":"孙承恩","text":"元亮昔徙宅，欲就素心人。少陵善邻翁，饮酒契谊真。我今来此居，非为卜其宅。乾坤遘灾屯，海寇肆锋镝。焚劫遍村墟，杀人乱如蓬。我既衰且病，日处忧虞中。缪为国大僚，乞休恬晚岁。可以不赀身，乃为盗贼毙。以兹挈妻孥，造次来城居。城中土地贵，尺地寸金如。避难且淡薄，而敢志宽美。幸有此虚斋，犹堪便寝睡。床头一编书，长日聊自娱。薰风自南来，恍似游华胥。风尘尚簸荡，人心尚忧惕。城守无须臾，刁斗勤旦夕。而我以老惫，独适心靡宁。何当洗干戈，四海歌清平。"}