{"id":"554078","title":"登金台","dynasty":"明","author":"胡俨","text":"登高丘兮骋望，耿余怀兮太息。昔人兮眇绵，嘅千古兮一日。彼七雄兮虎斗。肆游谈兮辐凑。捭阖兮纵横，嗟仁义兮莫救。列馆兮筑宫。有来兮充充。诒谋兮未远，哀望诸兮不终。苟士修兮信美。岂千金兮能致。戋戋兮贲丘，何衒玉兮求贳。曦亭亭兮野苍。风萧萧兮落木黄。鸟群飞兮争栖，鸿冥冥兮高翔。"}