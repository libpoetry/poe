{"id":"833431","title":"湘春夜月 其二 湘簟，和《兰当词》","dynasty":"清末民国初","author":"樊增祥","text":"可红床，一方软碧琉璃。付与玉貌湘娥，纤手弄明漪。五月清凉无汗，称水晶双枕，杏子单衣。傍画屏猩色，龙须锦褥，天未寒时。疏帘掩映，舒云卷雨，来共枰棋。细浪龙鳞，还带得、斑斑红泪，凉沁冰肌。银缸照梦，梦君山、浅画秋眉。算绿玉、筼筜最好，莫铺蕉叶，休织桃枝。"}