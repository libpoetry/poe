{"id":"1237388","title":"送李子威代祀嵩衡淮海三首","dynasty":"元","author":"黄清老","text":"天香出金门，春色动远山。使者持节去，翩如跨双鸾。崔嵬嵩少峰，卓立乾坤间。中夜南极浮，星河绕天坛。石室有宝书，泉鸣玉珊珊。安得揖浮丘，青云骖羽翰。群生望甘泽，五岳云气通。天香落岩谷，瑞霭春冥濛。海潮天际来，金碧森万峰。划落紫翠堆，亭亭玉芙蓉。古庙丝竹存，迎神奏黄钟。空山递馀响，落花舞青童。南海祝融宅，汪洋载神州。巨浸涵万有，元气何空浮。苍苍岛屿间，仿佛通十洲。神鱼在深渊，甘霖何以求。朝折若木枝，夕饮桐柏流。万里一瓣香，岂徒司马游。"}