{"id":"651028","title":"同吴次尾过东林废址","dynasty":"明","author":"顾杲","text":"秋阳暴东林，巍然道南峙。先帝重贤者，拆毁不及此。讲堂遂荒芜，斯道亦已矣。小人紊忠奸，君子杂怒喜。朝野学渐绝，吾汝乃奋起。一二同心人，往往隔千里。春秋偶相过，必求是非理。庶几化党同，他日能不倚。悲风自南来，衰草满基址。垣墉昔谁勤，何以为后死。"}