{"id":"800186","title":"烈士行赠赵义庵","dynasty":"清","author":"潘耒","text":"宝刀削葵马守户，当今烈士贱如土。举头不识赵王孙，空向陈编吊婴杵。王孙二十逢乱离，才高胆盛无人知。江东顾荣目如电，一豹贱却千羊皮。玳簪珠履正杂沓，王孙落落无他奇。邛崃坂上高车覆，御史门前乌夜哭。三千上客散如星，义故儿郎抱头伏。可怜端正骑羊子，鞭笞蹴蹋奚官里。白楸三寸无人收，骨肉苍黄窜荆杞。王孙此时气拂云，赤手真入磨牙群。陈容甘共藏洪死，习脂不畏曹瞒嗔。精诚贯日智略凑，抱还孤儿如有神。潜藏抚护麟种存，丁宁莫遣家人闻。沉吟此事廿寒暑，中郎坟土蒿如柱。王孙落魄尚关河，失路骅骝老无主。昔年遇君清淮流，今春遇君燕市头。苦言奔驰不称意，一官束体如赘旒。苏台何意仍相值，短鬓尊前泪双滴。瓠瓜在地根在天，黄杨一闰一回厄。吁嗟万事如惊波，翻云覆雨何其多！褚渊封侯袁粲死，如君岂得辞轗轲？萧萧凉雨胥江暮，题诗别有伤神处。江头不见酒家佣，瀚海羝羊何日乳？"}