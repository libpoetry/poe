{"id":"1252947","title":"仍用韵酬衍上人","dynasty":"元末明初","author":"刘基","text":"多愁秖觉世情疏，愁极凭谁与破除。江海烟尘羁客泪，云山桑梓别人居。高风断雁惟将恨，衰草残萤不照书。世乱弓刀方有用，休誇新句逼黄初。岁莫天寒生意微，空林鸟雀自相依。有情霜叶欺花貌，无用风荷象客衣。西塞鼓鞞山岳震，东郊羽檄海波飞。传闻有诏颁南服，早晚阳和斡化机。"}