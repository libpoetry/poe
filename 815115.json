{"id":"815115","title":"奉和黄山汤池留题遥寄之作","dynasty":"清","author":"柳是","text":"素女千年供奉汤，拍浮浑似踏春阳。可怜兰泽都无分，宋玉何繇赋薄装？浴罢汤泉粉汗香，还看被底浴鸳鸯。黟山可似骊山好？白玉莲花解捧汤。睡眼朦胧试浴身，芳华竟体欲生春。怜君遥噀香溪水，兰气梅魂暗着人。旌心白水是前因，觑浴何曾许别人？煎得兰汤三百斛，与君携手祓征尘。"}