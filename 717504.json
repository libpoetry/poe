{"id":"717504","title":"咏茼蒿花同础尘元孝限四十韵","dynasty":"明末清初","author":"屈大均","text":"蘩丑元多种，为蒿乃在秋。长先珍菜出，故为玉齑谋。花好疑黄菊，香真夺紫萩。茎虚那作柱，蕊细亦成楼。十日开方足，三冬吐未休。抱娘枝总合，结子跗齐留。根与茵蔯宿，毛随蕴藻羞。茶饴惟自识，薏苦待谁收。臭味同三物，科生各一丘。争衔惊鹿至，勿践戒骢游。雪逐菘苗脆，风连蕹叶浮。薹长资沃土，朵大占平畴。老圃吾曾学，图经欲更脩。廉夫蔬未槁，仁者粟仍愁。菰米充亲膳，凫葵佐客脩。芰菱思屈到，莪蔚废王裒。报德瓶罍在，承欢匕箸求。断葱防累母，食肉忍封侯。内则思甘旨，闺人助芼流。芹供从所嗜，萱树早忘忧。生啖芬蘤烈，蒸茹翠甲柔。濡宜红芥酱，鬻贵白茶油。酿雉全胜蓼，羹鱼绝似蒌。吴酸兼芍药，越辣杂扶?。薄养贫逾乐，清斋疾已瘳。仙方尝系肘，狂态每簪头。正贱非田艾，妖珍岂水莸。馀餐分白兔，台养及尸鸠。小物偏筐筥，嘉辰正腊膢。野情忠欲献，山句丽堪酬。敛性凭中药，搴芳向郁洲。煌煌英弗落，苒苒颖初抽。金质纯能尔，阴威肯让不。心空无可拔，色正复何尤。靃靡当门侧，光荣满道周。湿烟朝滴滴，寒吹夕飕飕。瓮抱过蒲涧，畦穿接柳沟。草中高易见，葩外美难投。薄卷期春饼，轻浇要旧醅。辛盘明旦造，首馈是黔娄。"}