{"id":"802343","title":"由二亩甸往方广入山已深忽抵一大池周七八里荷花弥望人家临水而居蜃墙红窗花竹衣桁倒影镜中戏询舆人欲买全湖直几何对云不过百金乃知山乡之业贱不可言古人买山非直耽其幽寂三径之资不当与买宅买邻同价乃可安耕凿长子孙今世惟求近城市价亟昂而租入转少取其贫时易售而已购产而欲其易售悲哉购者之愚也 其二","dynasty":"清","author":"曾广钧","text":"尝怪栖遑城市人，珍珠为米桂为薪。不耕岂若深耕获，入计非丰出计频。避世入山为小隐，有锥立地便终身。何须苦羡持筹客，百紫千黄积素尘。"}