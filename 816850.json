{"id":"816850","title":"绿意二首","dynasty":"清","author":"蒋敦复","text":"烟霏雾结。拥宝钗十二，鬟影飘瞥。一梦罗浮，碎佩零珰，定有翠禽能说。萼华小谪瑶天渺。问几度、羊家风月。莫破瓜、负了芳年，粉镜晓妆犹怯。谁点石螺冷黛。瘦钿微、贴额刚近眉缬。羌笛横飞，珠泪盈盈，金谷坠烟销歇。佳人不见空延伫，想日暮、碧云初合。倚竹间、短袖天寒，还未绿阴时节。春空梦寂。又一帘翠羽，香绣苔迹。换了年韶，依旧伤心，怕过踏青时节。天涯不恨无芳草。恨去马、玉鞭飞疾。盼画堤、柳眼多情，只是少年堪惜。蘋迹丝风袅袅。縠纹起、绉水都似愁碧。天远青山，人远青楼，怅望暮云无色。罗窗便有销魂意，奈薄暝、絮烟堆积。待十年、杜牧重来，鬓影也应萧瑟。"}