{"id":"688017","title":"挽黔阳吴芥舟明府","dynasty":"明","author":"成鹫","text":"黔阳消息近何如，曾否闻歌忆接舆。一曲阳春难和郢，定携诗卷问三闾。一芥轻舟去似梭，洞庭咫尺足风波。祗应系缆坳堂上，大地平沉柰若何。岭树多风陟屺频，梦魂长绕倚闾人。臣心自恨丹霄远，失意愁惊白发亲。薏珠不免局中疑，棠树长留去后思。公论在人君信否，请看三楚有丰碑。已闻天语下恩纶，何事时清有逐臣。真处不妨看到幻，幻中原不碍吾真。六月飞霜黯不开，遥闻仙姥下瑶台。慈乌独向庭隅泣，斜日惊心野鸟来。莱芜尘甑已萧然，贫病幽忧动隔年。薪俸罄将酬药价，琴书留作办斋钱。我欲问天天不知，缄书重叠劝归期。报恩不愧奇男子，直道何妨柳士师。临别区区记得曾，雨窗细语夜挑灯。风雷信是无情物，吹向南天一柱崩。五斗难为傲吏腰，一官归去夜迢迢。九原也有承欢地，定省而今不寂寥。怀沙终古忆前贤，问鵩还伤贾傅年。此地从来多落魄，相逢同病一相怜。广柳归来何处村，家家蒲艾为招魂。汾江不少斑斑竹，尽是皇英血泪痕。佳儿去日口仍黄，苴杖扶来七尺强。优孟衣冠如可学，寝丘遗泽未应荒。花开正值落花辰，底事无成却有因。因咽未应长废食，重来须记劝餐人。"}