{"id":"560450","title":"和逃虚子三香诗","dynasty":"明","author":"徐庸","text":"罗浮仙子肤如霜，洛妃樊姬年正芳。瑶台宴集偶相会，欲笑未笑清浮香。缟袂飘飘舞春雪，凌波浅印双钩月。梨云帐底梦初惊，玉笛楼头声未绝。仙山琪花伴瑶草，物外青青自能保。细看风韵不相亚，一咏一吟消热恼。高标莫使俗士知，摩娑老眼心怡怡。逃虚老人有珠玉，珍重不减涪翁诗。"}