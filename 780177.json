{"id":"780177","title":"卷二·花影斋倚声集水调歌头 延平明翠阁","dynasty":"清","author":"叶绍本","text":"万岫夹双涧，山色亦雄哉。飞虹百尺横跨，一道石梁开。城上孤云似练，城下孤帆似箭，顷刻涌风雷。千古战争地，回首浩歌哀。俯孱颜，看潎漩，倚崔嵬。极目川原似画，杰构耸华榱。剑化龙而双惊，阁闻猿而独啸，陈迹已蒿莱。与客共携手，一醉酌金罍。"}