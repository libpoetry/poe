{"id":"1202957","title":"酹江月 赋玉鸂鶒薰炉赠数学刘文卿","dynasty":"元","author":"王恽","text":"客窗凉夕，问故家、何物能慰岑寂。都把龙涎三万斛，满贮宫池鸂鶒。玉立琼洲，雪翻花臆，梦绕春江碧。看云失水，淋漓元气犹湿。我昨拄杖敲门，主人情重，预报春消息。相对掀髯谈笑间，一缕飞云摇曳。暖透天心，冷穿月窟，好个行窝客。金盘泻露，约君同醉秋月。"}