{"id":"697824","title":"次杨铁笛漫兴韵","dynasty":"明","author":"胡奎","text":"红泥亭子是谁家，白石矶头人浣纱。好事提壶劝美酒，一声飞上合欢花。湖上雨乾花片轻，铁笛新翻曲谱成。西施郑旦船尾卧，狂杀江南阮步兵。南山北山眉黛青，日日载酒望湖亭。买得湖船十样锦，醉倒美人双玉瓶。劝郎杯酒莫放乾，与郎裁衣禦春寒。明日郎须过湖饮，花旗孑孑树长竿。"}