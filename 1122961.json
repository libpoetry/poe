{"id":"1122961","title":"感古十首","dynasty":"宋","author":"胡仲弓","text":"卞氏璧难售，渊明琴本瘖。自衒亦可丑，三献机转深。无弦避俚耳，举世谁知音。所以古达士，万事何容心。勿学卞氏璧，请事渊明琴。管蔡厄周公，陈蔡厄夫子。圣人于此时，所俟惟一死。弦歌乃自知，赤舄亦几几。未明周孔心，道统安所恃。天苟丧斯文，坠地扶不起。豫让口吞炭，智伯头已漆。报仇须及晨，安用诈行乞。饮器骨已枯，癞哑特小术。壮士死于义，千古犹一日。弃主事雠人，万死奚足恤。相如归全璧，范增撞玉斗。为主心固同，逆顺异所守。发怒俱忘身，裂眦欲碎首。此完彼玷缺，尽在一举手。万形各有敝，斯名长不朽。共工触不周，荆卿悲易水。所遭虽异时，等为血气使。争帝力已穷，报怨反害己。一为狂夫愚，一为刺客靡。二者俱无成，三叹而已矣。商君金徙木，赵高鹿为马。徒欲取民信，疑心随解瓦。罔民适自欺，何以刑天下。四维已灭亡，命脉存已寡。焚书火咸阳，斯言信非假。四皓隐商山，子陵隐严濑。隐身非隐名，清致一何在。羽翼若为成，狂奴滋故态。一出竟奚为，名被世人卖。所以终南山，捷径不可再。范蠡泛五湖，子房从赤松。功成乞身退，明哲保令终。彼美二丈夫，世异辙则同。此道久不作，利欲尘相蒙。急流不知返，失脚机阱中。惠连梦春草，江淹梦彩笔。一梦何足凭，材名繇此出。读书三十年，仅可变形质。所向如面墙，此语难致诘。何事殷武丁，因梦得良弼。杜康精酒法，陆羽修茶经。标致虽不同，均是劳吾形。采薇及茹芝，亦掇天地英。玄酒非曲糵，或可通神明。天不生杜陆，人间无醉醒。"}