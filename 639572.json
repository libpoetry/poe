{"id":"639572","title":"水龙吟 悼女","dynasty":"明","author":"沈宜修","text":"绿阴惨结闲庭，捲帘不耐看风雨。竹深烟径，柳铺云影，淡然秋浦。小阁凄凉，画屏寂寞，恨知何许。听杜鹃啼罢，落红吹散，只剩得、愁如缕。一自楚些赋后，又婵娟、几番三五。琴书昼永，衣香犹在，绮窗无语。雪絮吟残，梨花梦杳，伤心千古。倚阑干、只有芊绵芳草，碧丝难数。"}