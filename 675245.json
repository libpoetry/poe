{"id":"675245","title":"赠蔡给事成之福建佥宪","dynasty":"明","author":"孟洋","text":"君行不得送，怨恨若为平。尘隔长安树，烟迷上苑莺。关河万里道，风雨十年情。重别心如醉，长歌涕满缨。朝廷虚衮职，海内尽戎兵。岂是无山甫，谁能惜贾生。衣冠辉琐闼，谏疏耀承明。即喜朝阳翼，翻为濒海行。三山沾惠泽，百粤见澄清。远拟丹心迥，时瞻北斗城。"}