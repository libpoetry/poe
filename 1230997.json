{"id":"1230997","title":"八月望与项可立约游石湖是夜月蚀又雨次韵就约王山人明日同游","dynasty":"元","author":"张天英","text":"黑云出山雨交加，太虚倏忽生疵瘕。琼楼瑶镜不可见，但觉银海浮玄华。长思昔年玉川子，作歌发愤刳妖蟆。不知三万八千户，此时何处相邀遮。我欲攀天蹑天柱，御风飞步蓬莱家。蓬莱扬尘水如墨，冻蛟化鱼啼喊呀。獬廌从来不识字，努力自言能触邪。遗我白兔所捣药，酌以金尊之紫霞。万古清光终莫掩，二国自战空墙蜗。酒醒忽忆五湖寺，亦有中顶仙人茶。明朝与君买船去，上山采桂穷幽遐。"}