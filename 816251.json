{"id":"816251","title":"偕张方伯樵野琴台秋禊","dynasty":"清","author":"黄良辉","text":"银潢界西隅，逸踪袭二七。穆若眄昌辰，祓絜将阶吉。翠漪绰奇态，雕云绚天质。哲牧喟萧序，簿领劳丹乙。迢递琴台期，夙翰召灵匹。造櫩琼裾翔，中座组佩溢。雪藕羞轻丝，冰菱荐文实。桂醑既射越，兰蒸复沤苾。凉苔雨逾滋，寒花晚更密。拘解疏属年，趣协沧洲日。游盘惜晷遽，欢浃忘景毕。何事拊牙徽，水木自明瑟。炎岭富鹓鷟，翰飞陵楚甸。嘤鸣索其俅，阔音振逸面。阊阖厉严飙，缮威诘戎战。貙膢岁聿举，折胶敉萌变。愉此暇日丰，衿綦盛驩燕。气清沙羡出，霜落翼际见。赪苕缨广隰，绿芜络修院。锵洋太音希，曶罔元风扇。邈缅汉儒疏，眇默晋臣传。殊世抗高躅，遗徽鹜奔电。虽乏鹍弄娱，云物餍遐眷。君子福所绥，嘉祥日衎衎。祈羊典云佚，刑马仪攸缺。咏郑摭暄萋，赋鲁采凝节。禳殊汉右苇，萦符周先茢。绎古模渊旨，渺今飏芬烈。及斯商令佳，吹万齐姑洁。俨騑讯咫路，揽袂遘朋杰。高义薄穹霄，微言涣晶雪。天籁苟冥悟，风弦徒虚设。时哉迅熛忽，瞬稷吟纤蛚。哀乐荡精魄，所思弥菀结。遂欲遏六螭，迫嵫秘扃鐍。丹青焕且彫，令名焉可灭。"}