{"id":"412447","title":"歌词","dynasty":"近现代","author":"俞长源","text":"河中之水何悠悠，能阻君身作远游。移家河畔起高楼，日日傍君弹箜篌。河水悠悠泛方舟，方舟载君任去留。君若留时妾无愁，君若去时妾生忧。移家住向垂杨路，柳条能繫君舟驻。君心转被杨花误，逐风飘泊不返顾。天地茫茫竟无处，无处将君玉躯护。何如任作晨风飞，晨风倦游终将归。妾惜晔晔春叶时，君亦年少岂不思。"}