{"id":"685858","title":"留都除夕有怀二首","dynasty":"明","author":"卢宁","text":"海天问省书难到，京国风光岁又加。小院无樽喧枥马，西邻有炬散林鸦。彤楼隐现仙茎杳，青琐阴深御柳斜。相守不堪乡土异，一杯岑寂草玄家。芳怀剩欲元朝发，短景犹怜岁暮催。恼客病教随腊去，赏心诗已逐春来。云边白发添双算，胜里瑶花独厌裁。自是椒盘堪媚远，可因风操过年回。"}