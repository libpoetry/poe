{"id":"686197","title":"送同年蔡子正以院幕考绩二首","dynasty":"明","author":"卢龙云","text":"行矣登长路，乘秋入上都。与君暂离别，握手复踟蹰。在昔投嘉会，振策事齐驱。悠悠越念载，逐逐府中趋。相怜语留滞，奋翼及桑榆。归朝承睿奖，振拔不须臾。宦达良不偶，遇合固有时。昔年同籍者，显膴递相随。南北渐离散，倚伏理难窥。前薪勿复道，疏滞得所宜。明庭慎课典，主眷讵云私。伫见雄飞近，宁庸更伏雌。"}