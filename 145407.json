{"id":"145407","title":"晚秋游兴·余英山中枫叶赤","dynasty":"宋代","author":"释文珦","text":"余英山中枫叶赤，龟溪溪上蘋花白。野翁杖屨往来频，为爱溪山好色。白叟虬髯眼深碧，邂逅相欢坐苔石。语终长啸归青壁，恐是云深避秦客。斯人再见虽难期，忘机亦有渔樵席。藉草班荆相尔汝，无主无宾心自适。沙鸥飞度夕阳间，烟外遥闻一声笛。"}