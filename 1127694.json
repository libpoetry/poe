{"id":"1127694","title":"松风亭四首","dynasty":"宋","author":"曾几","text":"长卿壁四立，杜老茅三重。茶山穷次骨，憩寂以长松。直干以栋宇，清阴自帡幪。山泉落高处，审听是松风。客至引幽步，步及松风亭。问亭何当作，笑视何足听。俗论鬨蛙黾，市声殷雷霆。时来一洗耳，两眼为君青。有客过茅宇，煮茶坐松风。问亭果安在，笑指十八公。君看梁与栋，岂不深且雄。何必用斤斧，然后成帡幪。回环数株松，老干极落落。清风一披拂，竽籁自然作。喧嚣世俗事，秖使人意恶。谁能洗耳来，相与憩寂寞。"}