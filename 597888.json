{"id":"597888","title":"送萧上舍游太学南归","dynasty":"明","author":"林大春","text":"河山频送客，天地有归桡。词藻家何处，风尘路转遥。裘全仍季子，笔在尚班超。挟策临雍日，听歌饮泮朝。壮怀雄献馘，盛事感环桥。回首兰堪折，惊心蓬共飘。十年馀绿鬓，四海恋青霄。汉署空留滞，淮南肯见招。孤窗鸣夏雨，故国涨秋潮。安得凌鹏翮，凭君学凤箫。"}