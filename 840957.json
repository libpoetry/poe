{"id":"840957","title":"赵莘野明府赠七古一章步韵奉答","dynasty":"清末民国初","author":"金武祥","text":"光天化日烟氛廓，萑苻已净蚩尤缚。虎踞龙蟠揽胜区，浩劫何堪溯畴昨。嗟我欲归不得归，鹰隼罹罗马困络。西江幸遇松雪翁，握手知交快相托。人生聚散原无常，五载相思感离索。羡君云路竟高骞，湖海惭余偏落寞。破浪万里求蓬莱，此行讵畏风波恶。故交且喜投新诗，咳唾九天珠玉落。君也持尺方量才，日刮金镵电光霍。须知拔帜大有人，笔花璀灿炳跗萼。勖哉五色慎勿迷，鸷鸟累百不如鹗。"}