{"id":"812425","title":"夏泛西湖至冷泉亭、飞来峰，暮由孤山步归","dynasty":"清","author":"许传霈","text":"旅窗镇日坐，尝若长夏热。忽闻云林游，使我心夷悦。晨泛明圣湖，几辈同心结。湖水镜平揩，湖光烟明灭。荷芰十里香，鸳鸯时出没。遥指韬光阿，晓云尽铺白。随意系渔舟，著我谢公屐。塔势忽涌出，迎我我心喜。绿树翠幄张，清涧双流驶。涓涓漱玉鸣，飞泉百道起。庭畔独徘徊，吊古情难已。忠孝自热肠，韩岳今不死。水兮抑何冷，虽冷要仅此。彼哉流俗人，趋炎附势耳。且不识清浊，遑知冷暖理。洞天更奇阔，仙乎飞来峰。峥磷低打头，崔巍峭摩空。树荫千障黑，僧咒一灯红。线天通幻界，玉乳滴玲珑。非秋垂白露，当暑生凉风。何必摩崖篆，斑剥蚀苔封。何必佞释老，镂石害天工。我游亦飞来，雪泥著爪鸿。枕石不须归，梦入华虚中。陡觉丛岩暗，猿呼山谷应。山灵不许留，恍惚惊梦醒。徘徊影零乱，长啸林木震。入山难出山，迤逦寻仄径。斜照射西岚，溪流送清听。袖携鹫岭云，身惹凤林磬。返棹放鹤亭，晚风吹阵阵。回顾两高峰，遥锁晚烟暝。"}