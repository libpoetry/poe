{"id":"828496","title":"斯儆吾挽诗 其二","dynasty":"清末近现代初","author":"陈曾寿","text":"入门惊踽踽，出门感凉凉。昔昔府中趋，室迩人已亡。平时少温熨，忽忽淡若忘。一朝弃中路，触体如金创。始知同志者，不必居相望。精诚共天壤，阔远能扶将。但使类不孤，自慰热中肠。今兹饫冰雪，形神岂殊僵。我行迫西日，复此异路伤。一瞑可终古，谂君志气刚。"}