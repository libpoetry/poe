{"id":"60349","title":"西陵峡·过此即大江","dynasty":"明代","author":"钟惺","text":"过此即大江，峡亦终于此。前途岂不夷，未达一间耳。辟入大都城，而门不容轨。虎方错其牙，黄牛喘未已。舟进却湍中，如狼疐其尾。当其险夷交，跳伏正相踦。回首黄陵没，此身才出匦。不知何心魂，禁此七百里。梦者入铁围，醒犹忘在几。赖兹历奇奥，得悟垂堂理。"}