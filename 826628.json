{"id":"826628","title":"金缕曲·勃海遇风，翼晨舟抵大沽口，潮退阻沙，乘渔艇泛海至塘沽，已夜午矣","dynasty":"清末近现代初","author":"俞陛云","text":"转舵芝罘侧。蓦西风、欢催飓母，横吹海立。前阵排樯连后劲，万斛舟腾一叶。高涌自、潮头轻掷。黯淡斜阳云隙漏，映天容、如墨涛如雪。喜夺命，蛟龙窟。神沙衣带横天末。障回澜、黄流互搏，五河并力。招得渔舟低掠燕，倚枕中宵摇兀。荡双桨、前无空阔。七二湾环行渐近，傍平滩、灯火人声合。踏芒屐，痕犹湿。"}