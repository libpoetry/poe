{"id":"1111228","title":"刘知监端午前一日以诗送甜苦笋末章有谢绝香蒲与酒壶之句以五绝句送酒","dynasty":"宋","author":"许及之","text":"感君亲与爱相兼，世味谙来已属厌。惠我西湖甜苦笋，为言无苦只知甜。经月梅林扫迹晴，照人湖水拍堤平。软红尘里偷閒客，处士桥边取次行。新来怀抱少人知，自入修门未有诗。鸠自呼晴蛙唤雨，羡君湖上看西施。一沐未还旬日谒，片言敢折累年囚。杜门莫羡过僧夏，多雨方愁损麦秋。湖光可吸太清孤，渔父鸣鞭少得无。幸自有诗酬午节，不应无酒住西湖。"}