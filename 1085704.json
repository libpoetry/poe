{"id":"1085704","title":"夜与韶美饮酒瑞白堂秉烛观跳珠，分韵得跳字","dynasty":"宋","author":"王十朋","text":"五月峡中天气歊，竹筒引水那能浇。江濆龙老卧未起，崖石不枯珠自跳。草草杯盘对君酌，灯前疑是檐花落。毫端写出万斛珠，共向炎天作冰雹。妃子名园荔子丹，绛囊初摘堆金盘。细擘轻红唱君曲，咀嚼水晶牙颊寒。老翁真个如年少，激水成珠堪一笑。刘侯自有胸中珠，不止照人兼自照。"}