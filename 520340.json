{"id":"520340","title":"太白山之下有凤泉焉世传可以愈疾予承优诏许浴于兹凤泉之水其恩波欤感激之馀辄成古诗一首以示不忘云","dynasty":"明","author":"朱诚泳","text":"新春领明诏，兹晨浴凤泉。临源观沸水，谁能测其然。翻疑混沌初，劫火犹连延。地轴想已焚，日夜如烹煎。又疑回禄沈，堕地生紫烟。晶荧固宜尔，辉光烛金天。方池甃寒石，涌出孤峰前。渴虎讵能饮，乖龙宁敢眠。我闻黄耇言，浴者沈疴痊。时清自多验，浊世嗟无缘。方今际昌运，明良逢圣贤。山灵谅有知，寿域开八埏。我来试?洗，寒温良不偏。顿惊四体轻，末疾忽以捐。拜手感天子，丹扃思刻镌。题诗写山石，聊为来者传。"}