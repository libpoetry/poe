{"id":"45804","title":"高阳台·雨织清愁","dynasty":"现代","author":"沈祖棻","text":"雨织清愁，香温断梦，十年心事堪嗟。冷落歌灯，尊前怕听琵琶。高楼只在斜阳外，更为谁、留滞天涯？但凄然，望极秋江，一片蒹葭。归来依旧吴山碧，对荒烟苑圃，古藓纹纱。乔木苍凉，明朝知是谁家？吟笺纵寄相思字，又何情、与说年华。待重追，昔日游踪，画舫香车。"}