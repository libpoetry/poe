{"id":"647512","title":"发故箧得表侄尤允所录杂文","dynasty":"明","author":"王汝玉","text":"我有心所亲，全家窜南徼。传闻已沦亡，想念结怀抱。开箧睹遗书，临编增永悼。伊子自童丱，与尔敦情好。自匪因亲䁥，由来同志操。泮宫武共步，兰省艺偕较。宇宙中横溃，艰虞出非料。尔去困累拘，余归隐耕钓。一朝异存没，万里阻哀吊。荒阡瘗旅榇，炎风拂飞旐。二亲亦沈陨，孤息复谁告。感兹痛心膺，奚暇论墨妙。殽羞奠安设，鞠养言非蹈。摛章情冀申，濡毫意如耄。"}