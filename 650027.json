{"id":"650027","title":"田家日晚歌","dynasty":"明","author":"李时勉","text":"东郊草长牛正肥，沟渠水通田可犁。老翁向田姑哺儿，新妇廚中炊独迟。归来对客少閒语，但说田家有辛苦。春寒种谷不著泥，北风吹麦皆入土。里胥徵税不得了，丁男出官多奔走。两月山中去不归，老身那似少年时。春深田家百事急，田多草荒犁不及。野鹿呦呦满旧山，随牛终日在田间。纵及收成罢耕作，官家无事身始閒。"}