{"id":"51066","title":"吴节妇·十八来涩滩","dynasty":"明代","author":"吴宽","text":"十八来涩滩，双鱼水中居。七年一弹指，水中有枯鱼。妾身既无夫，妾心惟有死。婉婉锦绷中，奈此两女子。白月照空闺，哑哑乌夜啼。天明不飞去，肯向西林栖。九泉望不极，莫化江边石。化石石虽坚，可转亦可泐。年年过蚕月，是妾纺织时。只将两行泪，抽作千丈丝。生为吴氏妇，死为吴氏鬼。子不如我信，有如涩滩水。"}