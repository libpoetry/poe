{"id":"464225","title":"金缕曲 庵居苦寒，即事","dynasty":"当代","author":"魏元旷","text":"冻雪天将曙。过朝来、风声更紧，密云浓布。玉粒冰珠敲瓦碎，作势杨花欲舞。添几阵、疏疏凉雨。征笥重裘还未授，算今番、寒历参差误。刚十月，小阳序。笔床砚匣排吟具。向窗间、几回缩手，客心难赋。绝塞穷途谁落寞，广厦毡庭谁住。漫较量、僧寮荒墅。剩有汉书能下酒，且呼僮、沽取城西路。归计晚，岁云暮。"}