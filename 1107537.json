{"id":"1107537","title":"香奁体五首","dynasty":"宋","author":"叶茵","text":"相思独向小窗明，试剪春衣趁晚晴。还觉此情丝样小，欲裁不断柰何情。雌蝶雄蜂缀杏枝，此时此意妾心知。等閒绣在香囊上，寄与东风赠所思。千里相思两寂寥，东阳应减旧时腰。书中喜有归来字，携傍红窗把笔描。绿杨红杏闹墙头，画出眉山却带秋。一行珠帘休捲上，怕春知道有人愁。倚楼目断暮江边，约定归期夜不眠。香篆有烟灯有晕，笑移针线向床前。"}