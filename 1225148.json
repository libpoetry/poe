{"id":"1225148","title":"问五脏","dynasty":"元","author":"吴莱","text":"我问昔生我，系胎果何神。上颅下负趾，五脏交错陈。胎经已不足，乳湩复不匀。黔䨓不我职，粉饰强为人。自宜多灾害，无以保命真。元气日啙败，客邪作艰屯。彼何瓠而肥，言貌勇若震。此何黴而瘠，肢骨弱不伸。嗟夫赋命间，岂不汝由因。我诚不汝慊，赢啬胡不均。五精被我恼，诉我苍苍旻。恍然欲我答，天道汝当遵。粤自汝有生，躔次逆星辰。矧从汝生后，戕贼逯汝身。心兮本中居，与汝相主宾。汝何不祗敬，狂役类风轮。坎离渐违行，龙虎起战嗔。一元竟不守，散入万微尘。惟脾制水谷，四体氶华津。肴胾噤汝口，酒浆绝沾唇。司禄不上计，畀汝藜藿贫。饥肠常九回，苦吻添荆榛。何天不汝锡，服用无箱囷。抑汝弗事天，寝食失鼎茵。天本不病汝，汝实使病臻。汝仍不耐病，虚躁复善颦。内亏但外养，众药聚毒芬。金石草木虫，乱投剧斧?。五精恒不宁，乖沴积相熏。寒增热或壮，顷刻异冰薪。当知汝五脏，独不与汝亲。何庸汝反诘，斗我似越秦。吁哉一脏损，五脏遽不醇。齿牙渐彫䘌，肤肉还削皴。汝徒职汝职，躯壳有君臣。天曾尽赋汝，造化匪不仁。我闻五精言，凿凿总有伦。曰人本之天，辟若泥在钧。一时巧相值，万物混无垠。圣愚且同裸，毛介与角鳞。我惟有心肝，是号横目民。心肝既属我，荣卫盍絪缊。遍历燥湿滑，备尝酸咸辛。虐汝重役汝，汝得我缁磷。蚯蚓尚无脏，静夜解唱呻。蝴蝶亦复然，翾飞媚阳春。彼宁心肝具，物性各有循。镠纳或土化，死生仅昏晨。自今我即安，无往不宠珍。忍令百岁后，销变为烟燐。曲肱便莞箪，就口取膮臐。五精速归脏，大宅集灵氛。张毅喜奔走，热中果如焚。单豹好容颜，饥虎特汝邻。二者乃天道，我将何所云。作诗示同党，聊以博笑忻。"}