{"id":"961905","title":"应致远谒放翁","dynasty":"宋","author":"姜特立","text":"双溪雪消水生波，有客袖句来相过。自言平生有诗僻，摆落世故工吟哦。不愿垂腰连六印，不愿爰田封万户。唯于前辈识苏黄，却向古人窥李杜。呜呼断弦谁续髓，风雅道丧骚人死。三山先生真若人，独将诗坛壁孤垒。此翁笔力回万牛，淡处有味枯中膏。有时奇险不可迫，剑门石角钱塘涛。源流不嗣江西祖，自有正宗传法乳。请君去直箭锋机，归来听我禾山鼓。"}