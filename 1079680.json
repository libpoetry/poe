{"id":"1079680","title":"己亥上元数同晁季一叔用清坐不出","dynasty":"宋","author":"吕本中","text":"北风凛凛吹月高，万木夜作穷猿号。卧听车马赴尘土，爱此一室明秋毫。小炉著火晚收焰，短檠照坐寒无膏。主人忘言客亦懒，更烦赤脚送茗盌。子云事业本清净，维摩方丈常萧散。出游苦畏今日闹，归坐略尽平生款。自知衰病损刚肠，只要文书遮病眼。公能却扫趁闲暇，渠自低头费牵挽。明朝乘兴尚能来，咫尺吾庐不嫌远。"}