{"id":"496921","title":"山人劝酒","dynasty":"明","author":"张元凯","text":"灼灼桃花，濯濯杨柳。溪山窈窕溪水流，武陵人家犹在不。柴门不闭春风轻，山人衣上春云厚。相逢莫使青松疑，世间尽用黄金寿。原尝春陵千载人，嵇阮山刘一杯酒。贱亦不足凌，贵亦不足凭。雪山有时燠，温泉或可冰。高岸为谷，深谷为陵。诗人岂欺我，倚伏多相仍。山人劝我酒，旨酒清如渑。汉家功业在天上，吹箫屠狗之辈坎坷历落来攀登。"}