{"id":"815414","title":"题蓉湖春色二首","dynasty":"清","author":"候倬","text":"衣香鬓影忆当年，老去春光孰见怜。无限深情付空色，不堪往事若云烟。美人名士原同调，红袖青衫集一编。艳说章台新柳记，梁溪应共白门传。不风流处总风流，梓里名花月旦收。白傅情怀因念旧，东坡才调洵堪俦。廿年踪迹浑如梦，一曲齐梁溯莫愁。过眼云烟原幻境，群芳何幸姓名留。"}