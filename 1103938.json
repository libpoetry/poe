{"id":"1103938","title":"芳洲寄古诗一首申山中之约次韵奉谢","dynasty":"宋","author":"徐瑞","text":"憎欲毋已甚，同尘正自佳。我如张仲蔚，蓬蒿满荒阶。观化有妙悟，委运增旷怀。鸿飞正冥冥，鸡鸣漫喈喈。美人芳杜姿，玩世善打乖。曲肱有真乐，俟命且洁斋。身屈道则尊，不事堑与崖。平生山中约，高致许我侪。此语二十年，此事行当谐。试看红尘客，踏破几铁鞋。"}