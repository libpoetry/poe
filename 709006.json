{"id":"709006","title":"摸鱼儿  勉宏略叠前韵","dynasty":"明末清初","author":"曹溶","text":"古贤豪、聚书抽藻，舍旃更有何思。康庄待付凡流去，历块连钱方驶。兵偃矣。应笑我、淋漓泪点如铅水。少年场里。恣燕剪红殷，花幡翠绕，搴得丽人袂。轻尘外，数岁安居苧里。嫩蒸波面飘米。长风逆溯西京上，收召邹枚齐起。传心事。第敝屣浮荣，先学恹恹醉。名因迹寄。虑史氏占星，霎时蓬散，权借彩虹繫。"}