{"id":"471805","title":"江上三峰歌","dynasty":"明","author":"赵贞吉","text":"白龙夭矫鲛绡薄，鳌呿夜掣东溟若。海上仙人醉露桃，梦翻三点岚光落。珊瑚支拄鱼眼红，皱波髻挽淋漓风。琅缥岛藏翠寒滴，鹤翎洒影青围中。嵌空倒镜扶桑户，锦扈嘶春香玉庄。石上曾孙开竹书，菱花飘入晴空雨。曾孙钓海深濡踝，叹世酸眸叶黄慎。书中伯玉术不朽，回首纶竿系左肘。"}