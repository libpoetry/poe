{"id":"742334","title":"夏日闲居杂咏 其二","dynasty":"清","author":"汪缙","text":"日色川上媚，烟光草际重。横塘夹修竹，十里蝉声中。我来古渡头，岁月多行踪。行踪一何多，言瞻墓上松。墓在塘之西，家住塘之东。时节须祭扫，悠悠一水通。秋林静虚白，春山霭空濛。气候良自佳，泛舟每从容。炎夏少经过，安知野趣浓。野趣浓如此，欣赏情何穷。"}