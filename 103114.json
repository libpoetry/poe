{"id":"103114","title":"依韵吴冲卿秘阁观逸少墨迹","dynasty":"宋代","author":"梅尧臣","text":"奇哉王右军，下笔若神圣。长戈与伏弩，无不从号令。贤豪虽林立，帖敛孰敢竞。师徒气扬扬，龙虎旗正正。胜声塞宇宙，自昔无此盛。赫赫犹至今，琐琐曷云并。崇崇中秘书，济济士游泳。墨宝收盈厨，来观遇已横。始知前人迹，镌多自失劲。纸素傥未坏，万古传莫竟。一从归人间，梦寐不能更。但媿将短才，辄尔接高咏。何羞赵壹穷，自有锺嵘评。尝闻曹将军，尚谙赋竞病。我生群俊末，贫贱亦足庆。文成终媿君，铅刀值枯梗。"}