{"id":"1135848","title":"五湖空濛图","dynasty":"宋末元初","author":"方回","text":"五湖之水何冥冥，五湖之山何青青。烟雨空濛寄绢素，吾闻善画不画形。画山画水画烟雨，界画点缀分秤星。寓意托兴有所主，人品高绝名芳馨。斗牛分野古彭蠡，橘柚包贡今洞庭。史传同异不可考，青草丹阳兼宫亭。诸老英魂可招否，亡吴霸越携娉婷。三致千金变名姓，橐装恐带战血腥。陆龟蒙，张季鹰，无功可上彝鼎铭。江湖粗有莼可羹，何必石崇齑韭萍。满身花影醉归夜，何必涯训居朝廷。三高之中去一高，似于人物太渭泾。鸱夷子者非我侣，焉得张陆二高复起与我共扬舲。"}