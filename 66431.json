{"id":"66431","title":"送希直先生还汉中诗","dynasty":"明代","author":"朱椿","text":"嵋山峨峨，江水泱泱。我疆我理，俾民以康。靡言匪衣，靡善匪得。阅士孔多，我敬希直。谦以自牧，卑以自持。雍容儒雅，鸾凤之仪。有学有识，乃作乃述。追之琢之，金玉之质。侍我经筵，不倦以勤。非德不言，非道不陈。职思其归，义不可夺。采采者芹，伺教如渴。爰秣其马，爰振其衣。拜手稽首，载辞而归。昔之来也，春日迟迟。今之归也，凉风凄凄。悠悠我心，念子良苦。爰命辞臣，饮饯江浒。王道如砥，既哥且咏。八月初吉，抵于南郑。沔彼江汉，亦合而流。瞻彼岷峨，郁其相缪。心之知矣，临别缱绻。子如我思，道岂云远。岁行在子，文闱秋开。较艺至公，迟子西来。"}