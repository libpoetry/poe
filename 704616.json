{"id":"704616","title":"挽张姬和彭孟阳","dynasty":"明","author":"黎遂球","text":"柳色春生锁夕阳，城隅烟冷草仍芳。鸳鸯尽避金丸掷，鹦鹉曾催宝镜妆。回首忽如行雨梦，典衣谁换返魂香。邻家记曲馀红豆，种得相思落女墙。莫向青楼觅合欢，葳蕤憔悴五更寒。桑田似为麻姑变，桃树偏愁俗客看。花社不归钗上燕，酒垆犹舞带间鸾。东风廿四频相妒，折尽红阑十二干。"}