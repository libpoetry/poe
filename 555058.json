{"id":"555058","title":"内阁试新秋诗","dynasty":"明","author":"黄仲昭","text":"梧桐一叶飘银床，塞鸿又逐南云翔。祝融促驾收炎光，白帝持节行清商。斗杓回指天西方，乾坤六合生微凉。寒暑推移羽箭忙，翻惊事业无寸长。年来自幸遭虞唐，簉羽青霄鹓鹭行。禄食朝朝给太仓，恩波应与天无疆。赤手未得攀穹苍，拿云细补龙衮裳。况复双亲老北堂，西风华发添新霜。晨昏甘旨无由将，仰天但见云茫茫。乌鸟私情绕故乡，奋身欲往川无梁。为忠为孝俱未偿，感时抚景心徬徨。人非金石那能常，终与草木同凋伤。此心终始能无忘，可以千载传流芳，逢秋何必愁中肠。"}