{"id":"966530","title":"夜飞鹊/夜飞鹊慢","dynasty":"宋","author":"胡翼龙","text":"星桥度情处，地久天长。尘世无此匆忙。纤云淡荡凉蟾小，家家瓜果钱唐。愁人独无那，叹紫箫易断，青翼难将。返魂何在，漫空留、荀令馀香。忍记穿针儿女，篝尘想都暗，叠损衣裳。谁念才情减灭，老来何逊，少日卢郎。柳风荷露，黯销凝、罗扇綀囊。更银河曲曲，玉签点点，都是凄凉。"}