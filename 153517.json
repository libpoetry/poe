{"id":"153517","title":"江上遣心·风帆等骏马","dynasty":"宋代","author":"苏泂","text":"风帆等骏马，突出不受羁。群山望如豆，转盼罗窗扉。顷居长安城，小驷驱以驰。尘埃困烦促，滞留费忧思。不知葭苇乡，閟此天地奇。鸥禽亦佳尚，洁身固我师。下上万顷光，夫岂矜其私。物生各有适，我适君无之。掀髯倚柁楼，一笑了百痴。商歌讵成音，逝者方如斯。"}