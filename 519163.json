{"id":"519163","title":"酒垆行","dynasty":"明","author":"朱诚泳","text":"酒垆正在街当中，青楼锦树围香风。美人巧笑饵行客，玉颜相映桃花红。蛾眉瓠齿兼螓首，鞍马门前竞沽酒。笑谑焉知日已斜，执事苍头应怨久。西邻亦有酒垆开，谩誇竹叶浮樽罍。效颦翻引里人去，坐令行径生莓苔。何事人情偏好色，一见妖姬双眼侧。五陵年少更粗豪，一掷千金宁吝惜。西邻慎莫怨东邻，区区冷暖何须嗔。偶然一醉各分散，俱是悠悠行路人。"}