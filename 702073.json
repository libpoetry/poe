{"id":"702073","title":"登金山寺","dynasty":"明","author":"温纯","text":"特立中流澜倒回，振衣极目此徘徊。寻源有意乘槎去，对景浑疑跨鹤来。雨霁龙宫行日月，潮回蜃气接楼台。入瞻座上西来像，为汲中泠供一杯。兰若飞悬龙象孤，真成净土一尘无。天开宝地金生穴，波涌祗林镜作图。舍筏凌虚从苇渡，离缘入定爱河枯。珠宫容我栖禅室，秋水空明片月俱。水月澄空静不流，那分南北照神州。皇图巩固天为堑，汤沐潆洄海似沤。朝贡越裳航万里，车书吴会奠千秋。观涛谁著三都赋，江上应标此柱留。"}