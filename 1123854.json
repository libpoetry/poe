{"id":"1123854","title":"送潘湖南二首","dynasty":"宋","author":"赵蕃","text":"湖海频年历四迁，治声往往遂无前。长沙夜席喜今召，右史素风追昔传。要识平治端有道，不知论奏孰为先。岂惟人士想风采，闻说天心正渴贤。名世公今第一流，百年端见几人不。临民不作子桑简，好善咸推乐正优。侍从近臣方妙选，林园胜事未宜休。曾闻王贡弹冠事，无奈相如故倦游。"}