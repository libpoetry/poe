{"id":"455873","title":"次韵无想斋","dynasty":"当代","author":"刘雄","text":"挥戈何计反流光，寄身与世久低昂。下土无因叫天阊，终然块独守空堂。天下熙熙孰知方，天自不变道为常。忆昔江边共举觞，春酒何似江流长。还如刘伶对嵇康，解酲犹须进酒浆。玉山将崩濯沧浪，千顷岂可以斗量。知君才不逊豫樟，瑚琏不用空琅琅。身毒归来筑山房，藏经万卷日取将。眠食不离经卷旁，口诵万言目十行。闲来出游携锦囊，赋诗往往到宋唐。眼看北阙等北邙，种豆南山自不妨。今我止酒远酒坊，离心唯托南斗彰。"}