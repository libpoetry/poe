{"id":"907760","title":"迎送神辞 其一 迎神","dynasty":"宋","author":"李洪","text":"惟龙湫兮其源莫穷，利万物兮精神可通。岁大旱兮我民之恫，酌彼泉兮神听孔聪。击鼓坎坎兮于神之宫，薄采溪毛兮馈进两公。神欣欣兮鉴我民衷，神之来兮雨其濛。念我稼穑兮涤去爞爞，瓶罂甚小兮膏泽甚丰。骄阳摧威兮奔走丰霳，民之讴歌兮千古英风。"}