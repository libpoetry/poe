{"id":"623355","title":"十不怜","dynasty":"明","author":"郭之奇","text":"天地不怜人，鸿初不再陈。时序不怜人，寒暑日侵春。山水不怜人，车舟惹雾尘。神鬼不怜人，灾患绕清贫。诗书不怜人，坑焚使祸邻。亲友不怜人，处困希笑嚬。衣履不怜人，敝裂安可新。镜影不怜人，衰老厌馀身。肤体不怜人，疲病转伤神。心思不怜人，愁苦益艰辛。百岁驰旦隙，所求泊岸津。安能终碌碌，与世共龂龂。忽值犹龙老，于予化蝶晨。留兹不言教，为我宿生因。当前皆止处，即事了虚真。天地则如此，吾将任物民。"}