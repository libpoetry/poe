{"id":"705201","title":"木兰花慢 其三 花下美人","dynasty":"明末清初","author":"徐石麒","text":"是天公分付，教紫翠，伴芳姿。每采馥临风，怡寒吸露，引步迟迟。殷然探梅消息，傍雨檐、拣遍两三枝。赚得金蜂玉蝶，联翩追趁多时。可怜芳径独寻诗。岂料有人知。但繁绿侵眉，斜红绕脸，望里参差。遣莺问他心事，到春风、闹处怎生支。拾取梦魂归去，飞红散作相思。"}