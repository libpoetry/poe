{"id":"759219","title":"菊枕诗 其二","dynasty":"清","author":"丘逢甲","text":"昔游净翠园，同赋菊枕诗。维时灌阳公，初出为监司。两迁遂持节，风雅照海湄。从容军政暇，坛坫叠鼓旗。客并富才俊，主更雄文词。秋光剪入卷，裒集名诗畸。苦心极镌刻，谓可千秋垂。夷氛海上来，倚枕闻惊鼙。是时菊正花，黄金甲纷披。秋风一场战，应保危台危。朱崖地遽弃，百计不得施。馀生脱虎口，寤寐空相思。昔为称意花，今作断肠枝。兵火万卷尽，梨枣灾可知。蠹篇纵倖存，零落生蛛丝。安知秋斋中，清芬犹昔时。寒宵有远梦，相觅应天涯。"}