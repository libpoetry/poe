{"id":"536927","title":"结交行寄赠于鳞诸子","dynasty":"明","author":"王世贞","text":"自从管鲍不复见，天下黄金斗胶漆。往者吾过翟公门，其雀可罗树萧瑟。时来肯怕贫贱讥，势去还将姓名失。吾侪此聚若有神，骊珠荧荧夜光溢。但忆论文碣石空，宁知凿窍高天嫉。即今偪侧荒城畔，残月犹明梦回室。饥鸢冻鸱慰相语，丹凤哀呼问其匹。淮南万木迎风愁，浮云淡沲寒不收。凭高四顾乏羽翼，要使黄河西北流。"}