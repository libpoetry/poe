{"id":"812547","title":"题孙师郑感逝诗卷","dynasty":"清","author":"严复","text":"臣甫夔江赋八哀，苍茫长啸感高才。伤时盗贼怀王李，未辩低徊金粟堆。老子胸中负甲兵，兴哀何必地无情。君看铜雀台倾后，犹有平原陆士衡。寥亮山阳笛一枝，子期新赋极凄其。感音不独悲嵇吕，亦为当涂湣黍离。贞元朝士已无多，梦得闻歌意若何。凭仗痴顽供度世，看人笑面渐如靴。大错惊心铸六州，土崩何曰奠金瓯。祗馀野史亭中语，落日青山一片愁。"}