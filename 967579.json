{"id":"967579","title":"贺新郎 其二 次刘后村","dynasty":"宋","author":"赵以夫","text":"葵扇秋来贱。阿谁知、初回轻暑，又教题遍。不是琵琶知音少，无限如簧巧啭。倩说似、长门休怨。莫把蛾眉与人妒，但疏梅、淡月深深院。临宝鉴，欲妆懒。少时声价倾梁苑。到中年，也曾落魄，雾收云卷。待入汉庭金马去，洒笔长江滚滚。好留取、才名久远。过眼荣华俱尘土，听关睢、盈耳离骚婉。歌不足，为嗟叹。"}