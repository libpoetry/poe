{"id":"742794","title":"包山显庆禅寺","dynasty":"清","author":"张諴","text":"山行不知远，丛木忽苍翠。青岚起层冈，幽幽隐古寺。初地肇萧梁，嘉名赐唐帝。复有慈受僧，结庐传宋世。寺前五株松，落落擎天势。虬角不可攀，龙鳞时或坠。山僧颇好名，窃附五柳意。揖余为余言，此树阅千岁。其下两石幢，中藏佛舍利。剔藓试摩挲，其一本无志。其一会昌年，僧契元书字。字字空王言，历历时日记。颇通瘦硬神，亦饶烟云气。幸藏深山间，勿为椎拓累。守拙全天真，斯理得罕譬。少小慕松陵，倡和金兰契。今来精舍中，曾是结遐企。栋宇中劫灰，林壑余古致。我亦烟波徒，翛然愿高寄。"}