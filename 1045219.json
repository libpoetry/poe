{"id":"1045219","title":"书乐陵王伯年太子传","dynasty":"宋","author":"徐积","text":"酷哉武成，枉杀乐陵。一步一杖，绕堂土赪。投之池中，池水尽赤。其妃哀号，至死不食。其指其手，拳不可擘。九院之后，小尸犹在。骨碎肉烂，绯袍金带。一袍有靴，一髻有解。哀哉呜呼，此儿何罪。贼人之孤，负人之托。毒如豺狼，险如溪壑。身自为孽，其子受之。扼咽蒙头，连颈横尸。报应如此，其来勿问。与其自杀，不容尺寸。我哀其愚，作为此诗。永贻厥鉴，勿为险欺。"}