{"id":"1074650","title":"饮马长城窟行","dynasty":"宋","author":"周紫芝","text":"长安城边边地永，万里沙场地无井。秦人掘土土作城，城下窟深胡水冷。汉家将军号都护，西征上陇寒日暮。野驼跑水无处寻，饮马长城窟边去。长城窟，古来战死多白骨。征人半作马下尘，犹向阴山斗驰突。去时胡天霜雁鸣，归见玉关春草生。将军功高封列城，斗死伍符无姓名。"}