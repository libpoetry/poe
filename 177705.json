{"id":"177705","title":"丹水·瑟瑟复潺潺","dynasty":"宋代","author":"王禹偁","text":"瑟瑟复潺潺，朝宗去不还。和云归汉浦，喷雪下商山。影浸仙娥面，波涵织女鬟。饮猿清满掬，渡鹿冷侵斑。北润深通洛，东犇嶮叩关。灌园萦似带，漕磑曲如环。夜枕惊幽梦，秋汀照病颜。玉膏分地脉，银汉落人寰。漱石藏青鲤，崩沙聚白鹇。村桥微雨後，岸树夕阳间。翠涨新萍绿，红浮败叶殷。贰车时濯足，来伴钓翁闲。"}