{"id":"898008","title":"食蟹","dynasty":"宋","author":"张耒","text":"世言蟹毒甚，过食风乃乘。风淫为末疾，能败股与肱。我读本草书，美恶未有凭。筋绝不可理，蟹续牢如縆。骨萎用蟹补，可使无骞崩。凡风待火出，热甚风乃腾。中炎若遇蟹，其快如霜泠。俗传未必妄，但恐殊爱憎。本草起东汉，要之出贤能。虽失谅不远，尧蹠终殊称。书生自信书，俚说徒营营。"}