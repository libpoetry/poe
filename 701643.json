{"id":"701643","title":"江南曲三十首 其二","dynasty":"明","author":"黄省曾","text":"汀有菖蒲叶，渚有菡萏芳。采叶为侬带，搴芳作侬裳。□抽池上芳，燕含陌上泥。衔泥有时歇，衔苦无时离。百镪买冰纨，千缗易绡素。绣成双鸳鸯，无由寄远路。落英不双坠，浮云作两飞。侬在百尺楼，郎在千里车。绮袂二尺长，珠璎半垂额。宝马杂香车，东城复南陌。鸟有戢比翼，木有绍缭枝。谁令侬所欢，差池有别离。调丹为唇脂，采兰作香泽。玉镜斗新妆，染作芙蓉色。钗安葳蕤爵，耳施明月珠。试向小姑看，小姑道相宜。转蓬本无依，侬愿作转蓬。飞飞千里道，或与君子逢。荡漾木兰舟，江萍绿如织。两两采莲人，相逢不相识。吴姬理芳蚕，家家扃绿扉。缲成玉丝缕，不得作侬衣。侬造五两舟，般般与人别。楠樯荣桂舷，纨帆翠桐楫。侬有白玉心，向人难道语。侬有绝代姿，对镜泪如雨。明□何团团，不得作侬镜。双鲤何莘莘，不得寄侬信。朝萍随□东，夕萍随风西。侬自怀一心，结发无改移。夜遥兰缸灭，明月赠我光。不愿照侬闺，愿照君子方。种瓜绮陌田，瓜成欢不把。绿蔓宛宛长，不得系欢马。相逢狭斜道，匆匆陌头驻。欢言看花回，侬方看花去。竹长长有枝，帨长长有须。与君结连钱，缠绵当似之。扶桑不见芳，白兔不见捣。君子不见归，红颜空自老。黄金买吴儿，明珠换楚女。七岁作鸾歌，八岁能凤舞。莫道田舍翁，豪奢不相下。家家凤翼船，人人金络马。青青西子湖，花芳媚鸳渚。十里锦舟莲，琵琶拂江水。谁道江南乐，侬道江南苦。疄疄阡陌多，侬家无寸土。九逵担杂英，朱门竞相买。国花委青郊，零落无人采。江流无断绝，日钓横塘水。不见千里人，愿得一双鲤。新裁明月扇，粟金光泚泚。上图江南山，下图江南水。峨峨南陌楼，盈盈集娼女。纷纷野鸳鸯，喧喧帝城里。"}