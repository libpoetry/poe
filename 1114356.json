{"id":"1114356","title":"后园小池","dynasty":"宋","author":"李复","text":"凿地开方断石根，润通草树亦欣欣。筑基偏傍孤亭阔，引水初从曲径分。风约落花回近岸，露垂攲竹滴圆纹。春晴山鸟常来浴，浅处喧喧故作群。城陬荒僻自开锄，野性难忘水竹居。岸侧星机支锦石，波心仙仗立红蕖。閒中有客唯来鹤，静去无竿不钓鱼。八卦神灵今可问，玄夫时出御辎车。"}