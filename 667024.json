{"id":"667024","title":"示从孙贞固","dynasty":"明","author":"华西颜","text":"栖碧久仙游，传家独宗韡。恂恂秉孝友，晦迹林后里。中年屏尘务，楮笔不停指。父书既成帙，家谱重经理。传芳继吾志，润色益精伟。时来较可否，议论恒亹亹。吾衰渐搁笔，二事终付尔。去取勿避嫌，录成须锓梓。后贤惜未见，慎勿轻弃委。玄真老渔樵，庞公绝城市。遗安良匪迂，荣达何足恃。他年传逸民，要亦知姓字。"}