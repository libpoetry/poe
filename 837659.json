{"id":"837659","title":"浪淘沙·蕙风翁天春楼漫笔，有记螳螂一则。言藤本花有曰夜来香者，其叶下必有一二小螳螂栖集，纤碧与叶同色，若相依为命者。曩寓金陵岁买是花，罔或爽也。词人体物之微，即小可以见大。余笑语翁若仿王桐花句例，当云妾是夜来香，郎是螳螂矣。翁深赏是语，谓天然浪淘沙佳句也。联咏足成一解","dynasty":"清末民国初","author":"冯幵","text":"风雨黯横塘。著意悲凉。残荷身世误鸳鸯。花国虫天何处所，犹说情芳。妾是夜来香。郎是螳螂。花花叶叶自相当。莫向秋边寻梦去，容易繁霜。"}