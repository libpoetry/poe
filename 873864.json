{"id":"873864","title":"花发沁园春 呈史沧洲","dynasty":"宋","author":"刘子寰","text":"换谱伊凉，选歌燕赵，一番乐事重起。花新笑靥，柳软纤腰，济楚众芳围里。年年佳会。长是傍、清明天气。正魏紫衣染天香，蜀妆红破春睡。一簇猩罗凤翠。遍东园西城，点检芳事。铃斋吏散，昼馆人稀，几阕管弦清脆。人生适意。流转共、风光游戏。到遇景，取次成欢，怎教良夜休醉。"}