{"id":"71488","title":"瑞鹤仙·成数造化金丹","dynasty":"元代","author":"王吉昌","text":"金丹真造化。在进火、功夫抽添相亚。绵绵息全藉。配天关地轴，器炉形借。钻消汞泻。引彩凤、金乌自下。入黄庭、展转相交，降升两情迎迓。多暇月娥捧酒，间簇笙簧，喜连夙夜。仙童力霸。乘空舞，彩云跨。向三天深处，放怀如意，五色光辉紧射。料玉壶、九转金成，殆难估价。"}