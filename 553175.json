{"id":"553175","title":"三月四日会饮于方德贞氏以上巳寒食清明比合于两日间要予赋诗成二十韵","dynasty":"明","author":"郑真","text":"春深节序适逢三，松竹南窗客聚簪。香冽上樽倾凿落，珍分列鼎饫肥甘。岩花不为人情别，海味应当旅思堪。誓与阮生同一醉，肯如王衍祇清谈。交亲半世猜嫌绝，土俗千年委曲谙。道在底须愁俶扰，心清自可律顽贪。路深凤浦停烟火，海阔蛟门息瘴岚。声动秋千喧院落，影摇舴艋漾溪潭。笙歌历历哇淫杂，罗绮纷纷富贵酣。公子多应联晓骑，佳人儗为祝春蚕。青精饭熟家人送，银烛光分内宠覃。祭祀谁能通孝享，祓除聊复慰忧惔。轩裳分与浮荣弃，泉石由来懒性耽。虚壁虫飞怜尺蠖，画梁燕语听呢喃。越中曲水流清浅，绵上诸山耸翠嵌。逸少立言名不朽，子胥守义死何惭。氛尘浩荡纷争急，戈戟精明祸乱戡。未有长材空冀北，敢辞微命困周南。屋檐柳色宫袍映，几席芸香汗简探。兴聚笔端诗欲就，帘前飞絮落毵毵。"}