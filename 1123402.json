{"id":"1123402","title":"步虚词","dynasty":"宋","author":"赵佶","text":"太极分高厚，轻清上属天。人能修至道，身乃作真仙。行溢三千数，时丁四万年。丹台开宝笈，金口为流传。太梵三天主，虚皇五老尊。尚难窥徼妙，岂复入名言。宝座临金殿，霞冠照玉轩。万真朝帝所，飞舄蹑云根。濛濛如细雾，冉冉曳铢衣。妙逐祥烟上，轻随綵凤飞。几陪瑶室宴，忽指洞天归。伫立扶桑岸，高奔日帝辉。旋步云纲上，天风飒尔吹。飘裾凌斗柄，秉笏揖参箕。狮子衔丹绶，骐驎导翠辎。飞行周八极，几见发椿枝。绿鬓颓云髻，青霞络羽衣。晨趋阳德馆，夜造月华扉。抟弄周天火，韬潜起陆机。玉房留不住，却向九霄飞。昔在延恩殿，中宵降九皇。六真分左右，黄雾绕轩廊。广内尊神御，仙兵护道场。孝孙今继志，咫尺对灵光。宝箓修真范，丹诚奏上苍。冰渊临兆庶，宵旰致平康。万物消疵疠，三辰效吉祥。步虚声已彻，更咏洞玄章。宛宛神洲地，巍巍众妙坛。鹤袍来羽客，凫舄下仙官。玉斝斟玄醴，琅函启大丹。至诚何以祝，四海永澄澜。水噀魔宫慑，灯开夜府明。九天风静默，四极气澄清。啸咏朱陵曲，翱翔白玉京。至诚何以祝，国祚永安荣。华夏吟哦远，人声自抑扬。冲虚归道德，曲折合宫商。殿阁沉檀散，楼台月露凉。至诚何以祝，多稼永丰穰。"}