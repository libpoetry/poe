{"id":"491648","title":"剥苧词","dynasty":"明","author":"刘崧","text":"江南人家多种苧，烧土壅畬筑围护。老苗刈尽还再生，一岁收成看三度。东家女儿颜貌稀，爱织白苧裁春衣。侵晨入园捎乱叶，采剥苍皮连抱归。归来临池濯苔发，轻管圆刀事拢戛。修蛇委蜕鳞鬣翻，入手春云惊腻滑。一月绩成催上机，官中科布星火飞。恤寒敢计皮与肉，伐骨犹堪代明烛。"}