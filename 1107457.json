{"id":"1107457","title":"天申节锡宴当筵致语口号","dynasty":"宋","author":"史浩","text":"帝眷炎图亿万秋，真人秉箓御神州。通和邻壤边声息，仁浃群生协气流。一札凤飞琼苑诏，千官花拥醉乡游。江城今日腾嘉颂，遥认中天绛阙浮。邑近蓬莱萃刘真，晓看簪履望尧云。三呼请祝圣人寿，亿载长为天下君。荷柄飞香浮碧斝，榴花照座舞红裙。更听既醉升平雅，始信宸恩浃海垠。"}