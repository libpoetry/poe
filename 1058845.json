{"id":"1058845","title":"题李秀才成季负日轩","dynasty":"宋","author":"晁补之","text":"卢敖游八极，末至北阴墟。卒然蒙谷幽，睹一奇丈夫。泪注而鸢肩，深目玄髭须。轩轩迎风舞，自得乐有馀。见敖默弗言，慢然下臂趋。敖私蹑其后，若士意不愉。曰子亦何为，迷缪至此乎。此虽穷荒北，尚或逢日乌。过是有玄关，晦墨不可居。语竟若欺魄，摄身没空虚。始予读秦记，疑是忽帝徒。今聆天随言，乃与夸父俱。逐日下虞谷，力穷尚嗟吁。阳舒固物理，我亦安于于。若士独何气，幽沉山海隅。浑沌死已久，人生信多涂。"}