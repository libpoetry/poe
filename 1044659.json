{"id":"1044659","title":"麻姑山一首赠陈仲父贤良兼泰伯先生","dynasty":"宋","author":"黄通","text":"麻姑山直斗牛角，形胜拥断东南隅。五百年来畜英气，特为吾宋生真儒。李姓觏名泰伯字，风骨古秀飘髯须。其人于世少似者，无乃稷契荀孟徒。自伤出处苦奇剥，不得寸禄遮妻孥。归来筑室郡北郭，反关唯作文字娱。先生之门足高第，中间仲父有辈无。曾继先生列科举，简编满载三十车。先生不遇子亦退，高文懿行夸江湖。麻源谷口田数顷，岁计取足无赢馀。生涯俯就隐意决，便弃城邑庐郊墟。上有慈亲享甘旨，下有子弟森庭除。平生胸臆渺溟渤，惟学虞卿穷著书。平生志气薄云汉，惟学子陵閒钓鱼。每当春秋社时候，万象潇洒神仙居。岩花野卉照几席，溪风谷霭清襟裾。先生乘兴或还往，杀鸡炊黍开尊壶。共评古今正经史，不知口角清涎濡。名教果有如是乐，彦辅之言诚岂诬。莲社竹溪诧高逸，究竟未免归狂愚。争如仲父与泰伯，相乐以道情愉愉。文酒逢迎二十载，一日不见已为疏。松门大开俗不到，水云轩槛空清虚。仰爱二友嗟不与，欲别仙墅犹踟蹰。"}