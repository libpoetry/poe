{"id":"752478","title":"金蘅意来诗盛言彭泽山水之胜君官翰林二十年坚卧不出今忽两作县令寄此调之 其一","dynasty":"清","author":"王存","text":"平生金翰林，懒不听朝鼓。年年送作郡，高枕卧江浒。胡然百六会，攘臂说治谱。辞尊而居卑，舍身救众苦。岂云恋升斗，颇亦商出处。诸侯有惠爱，好景相媚妩。犹能赋新诗，艳说名山主。三径资有无，公田祝时雨。"}