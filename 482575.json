{"id":"482575","title":"白苧词","dynasty":"明","author":"黄哲","text":"长洲宫中花月辉，彩云夜傍琼楼飞。吴姬娉婷白苧衣，扬兰拂蕙春风归。花筹传觞注红玉，月镜当筵掩明烛。低环按节宫调促，嫣然一转乱心曲。夜长酒多欢未足，惊乌啼向东苑树。星河阑干正当户，明眸皓齿歌白苧。蛾眉婵娟花月妒，含情奉君君莫顾。云中璧月易盈亏，叶底秾华多盛衰。愿为宝阶千岁石，长近君王双履綦。"}