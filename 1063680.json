{"id":"1063680","title":"黄鲁直南迁舣舟碧湘门外半月未游湘西作此招之","dynasty":"宋","author":"释德洪","text":"江夏无双果无双，子云赋工未必尔。那知一饭在家僧，真是潜山癞居士。春湖白鸥未入手，衣冠林中作蝉蜕。平生俯视造物儿，儿顽不省犹相戏。罗浮旧游今再游，一念去来开眼睡。泊舟隔岸望湘山，应爱烟霏浮幕翠。快当著屐上千岩，要看松风迎笑齿。公虽妍蚩付一目，定自胸中有泾渭。我非破头山下人，闻弦赏音亦风味。知君不传西土衣，一龙一蛇聊玩世。"}