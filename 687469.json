{"id":"687469","title":"使交舟中杂诗","dynasty":"明","author":"孙承恩","text":"篱落数家村，藤萝挂夕曛。儿童惊鼓吹，喧笑入柴门。逆流如跛鳖，顺流若飘蓬。人心若无厌，犹自数呼风。春水绿涟漪，春山响画眉。汀洲有芳草，随意咏江蓠。山断村居出，江空郡郭浮。夕阳鸣鼓吹，候吏立沙头。宿雨山光湿，微风水面平。今朝客意好，江上快春晴。山水饶幽兴，篇章亦漫裁。只将消永日，不是倚多才。"}