{"id":"833771","title":"高阳台","dynasty":"清末民国初","author":"樊增祥","text":"瘦燕身材，小莺喉舌，何人不看王郎。才揭珠帘，晖晖玉色花光。春娇满眼红绡泪，飐歌云暗绕雕梁。论声容、初写黄庭，恰好刚刚。含颦不为缠头锦，为人间不解，月府霓裳。侧艳新声，舞台空费鸾肠。不胜江柳婆娑意，似诗人、老境颓唐。减腰围、不独杨枝，更有东阳。"}