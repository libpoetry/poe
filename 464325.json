{"id":"464325","title":"金缕曲 寿家耐诚师七十，敬次周匏叟前辈韵","dynasty":"当代","author":"汪岳尊","text":"仰止耆英社。数几人、才雄诗伯，相征寿者。端的吾师标格好，领取风流儒雅。占南极、文光高射。冷宦早随春梦觉，喜归来、径剩松枝亚。闲岁月，自天假。玉堂日丽帘休挂。美韶华、绮梅欲笑，夭桃待嫁。满列生徒歌帐外，采舞更欣梓舍。共晋祝、精神龙马。老去放翁衔自署，任须眉、团扇家家画。仙酿熟，醉良夜。"}