{"id":"432506","title":"重过怡园晤林景商三首","dynasty":"近现代","author":"连横","text":"片帆又向鹭门来，千里风云郁不开。落叶打头同看剑，对花洒泪忍衔杯。扶馀作客留豪气，江左伤时赋大哀。我与林逋曾旧约，振兴亚局仗群材。湖山十笏辟园林，安石风怀又见今。鹿耳礁留云意湿，龙头渡拍浪声淫。每忧割肉分图籍，谁解烹鱼溉釜鬵？同上日光岩畔望，海天何处问升沈。拔剑狂歌试鹿泉，延平霸业委荒烟。挥戈再拓田横岛，击楫齐追祖逖船。眼看群雄张国力，心期吾党振民权。西乡月照风犹昨，天下兴亡任仔肩。"}