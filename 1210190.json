{"id":"1210190","title":"木兰花慢 征南三首 其一","dynasty":"元","author":"张弘范","text":"混鱼龙人海，快一夕，起鹍鹏。驾万里长风，高掀北海，直入南溟。生平许身报国，等人閒、生死一毫轻。落日旌旗万马，秋风鼓角连营。炎方灰冷已如冰，馀烬淡孤星。爱铜柱新功，玉关奇节，特请高缨。胸中泠然冰雪，任蛮烟瘴雾不须惊。整顿乾坤事了，归来虎拜龙庭。"}