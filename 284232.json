{"id":"284232","title":"永安山居·空山长日静","dynasty":"现代","author":"施蛰存","text":"空山长日静，入夜群动生。商风吹万窍，竞奏笙竽筝。雨过洪水发，溪喧为天倾。虚室蚊聚閧，空阶蚊争鸣。络纬促懒妇，子规啼月明。狐狸蹑田鼠，兔奔伏雉惊。啄木长苦饥，觅食恒丁丁。老鹳作鬼笑，格磔何狰狞。此间天籁胜，人籁莫与京。老夫不能寐，鱼目到五更。"}