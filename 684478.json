{"id":"684478","title":"别张子言四首","dynasty":"明","author":"王廷陈","text":"我友驾言迈，去去之朔方。晨起趣中厨，为我具酒浆。长别在须臾，且愿尽杯觞。昔为骨肉亲，比翼云中翔。今当永乖违，邈若参与商。出门异乡县，居世如朝霜。世途转倾侧，良会安可常。羸马感人情，哀鸣衢路傍。悲风振乔林，瑟瑟伤肝肠。执手不能辞，泪下沾衣裳。恨无凌风翰，送子还故乡。故乡岂不思，临发中徘徊。借问欲谁须，重与心知违。山海高且深，见面未有期。有怀今不尽，相思亦何为。岂无弦歌曲，调促令心悲。立语未及终，白日奄忽移。安得鲁阳戈，挥景使东驰。驰景不少待，客子何可留。相送不觉远，行行至河洲。中有双黄鹄，飞鸣谐匹俦。惊风扬洪波，散失焉能求。雌雄相背飞，影响日以遒。凫鹜岂不多，嗟哉非我仇。愿言树萱草，以解心烦忧。烦忧动我神，悲歌仍踯躅。郁郁道傍柳，垂荫昔何绿。严霜日夜零，枝叶不复属。四时相推斥，变化一何速。俗子骛声华，世儒矜结束。立身多所乖，年命伤局促。子其爱景光，抱道在白屋。"}