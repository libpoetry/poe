{"id":"458306","title":"别云溪旧居","dynasty":"当代","author":"卢青山","text":"启我旧日门，其声鸣唧唧；似若守门中，待我无朝夕。荒尘腐断几，败椅扶昏壁；橱中纷古卷，一一列其脊；皆如凝眇目，顾我默以立。抚摩不能置，往复巡厕室；茫然侧颈颡，我亦唯渊寂。回思十八年，依倚无略失。共我酒中欢，识我中夜泣。岂其身外者，彼此不可析。奈何相弃离，只影耽飘泊。吁嗟造化奇，渺乎视人力。徘徊亦有限，暮色到昏黑。携我旧行囊，仍将向天末。启门复锁门，门声不异昔。身后门声消，门前人久立。"}