{"id":"452565","title":"与诸友登永宁寺塔基","dynasty":"当代","author":"钱之江","text":"佛狸擐甲平西夷，草创不遑规文治。图南有志赍以没，哲王长策孙谋贻。卜兹瀍涧曰雒食，井邑不废中兴基。帝居宏壮逾汉制，佛宫侈丽倍蓰之。龙门伊阙指诸掌，云表浮屠天与丽。光浮刹影丹墀动，风入铎铃花雨随。妙相形容皆曲尽，藻饰文字书之碑。人巧宜干造化忌，矧民劳止鬼物窥。神器已焚抱薪救，河阴膏锷公卿尸。永安神武类高祖，手刃国贼祸噬脐。回禄不浣囚君耻，金仙辞汉泪双垂。后千百载吊煨烬，崇基丈二遗荒陂。登台以眺东作盛，旅葵荠麦青离离。残柱烧痕辨宛在，画栋想像斯翚飞。长陵松柏号永夜，白马鲸鼍鸣昏曦。临岐择善终古难，铜驼荆棘无尽时。"}