{"id":"1160085","title":"和浙西李大夫霜夜对月听小童吹觱篥歌依本韵","dynasty":"唐","author":"刘禹锡","text":"海门双青暮烟歇，万顷金波涌明月。侯家小儿能觱篥，对此清光天性发。长江凝练树无风，浏慄一声霄汉中。涵胡画角怨边草，萧瑟清蝉吟野丛。冲融顿挫心使指，雄吼如风转如水。思妇多情珠泪垂，仙禽欲舞双翅起。郡人寂听衣满霜，江城月斜楼影长。才惊指下繁韵息，已见树杪明星光。谢公高斋吟激楚，恋阙心同在羁旅。一奏荆人白雪歌，如闻雒客扶风邬。吴门水驿按山阴，文字殷勤寄意深。欲识阳陶能绝处，少年荣贵道伤心。"}