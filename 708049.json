{"id":"708049","title":"金明池 十六夜，用秦少游韵","dynasty":"明末清初","author":"梁清标","text":"气暖璇霄，波融太液，宝拘分开辇路。当此夜、衣香人面，星桥畔暗尘如雨。奈银花、火树萧条，频凝望、角抵鱼龙何处。正门掩东风，笛横别院，让与侯家歌舞。欲倩东皇强作主。把三夕春光，一宵留住。金缕奏、漏声停滴，玉缸倒、客怀莫诉。况年来、子野多情，看天外烽烟，人间荼苦。仗冉冉韶华，溶溶残月，都向醉乡归去。"}