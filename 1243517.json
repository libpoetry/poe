{"id":"1243517","title":"第一人间快活丸歌赠芙蓉峰蓑衣闲道人贯酸斋号云石仕至翰林学士休官辞禄或隐屠沽或侣樵牧人莫测其机尝于临安闹市中立牌额货卖第一人间快活丸人有买者展两手一大笑示之领其意者亦笑而去","dynasty":"元末明初","author":"叶颙","text":"芙蓉仙人冰玉质，貌粹骨刚长八尺。阅遍尘寰扰扰人，玄鬓朱唇双眼碧。利名场里寡交游，势要途中绝踪迹。世誇豪富尚荣辱，信手拈来笑轻掷。留得人间快活丸，行住之间常服食。平生颠沛藉扶持，什袭珍藏深护惜。吞不得，吐不得，快活满怀言不及。十分瑩洁灭瑕疵，一味无求甚奇特。香通九窍达四肢，净若明珠赤如日。解歇驰求嗜欲狂，能除奔竞贪婪疾。非辛非辣复非酸，不苦不甜还不涩。天然风韵妙无伦，不让醍醐宁数蜜。食之气定百脉宁，肌肉丰腴美颜色。融和春意动须眉，体健身强百斯力。等闲愈嚼味愈嘉，肪白肤黄炙逾出。时时拈弄与人看，惊起凡愚耀今昔。拟将斯药寿斯民，低价无人肯酬直。风月笛，烟霞屐，绿蓑衣，青箬笠。五湖四海足徜徉，万水千山恣游历。迩来归卧白云巅，晦迹韬光那寻觅。云封读易台，涧逸弹琴室。远岫正堪观，纤埃焉敢入。采山钓水拾松花，千载清风有何极。衣袂飘飘翠袖寒，直上金杯峰顶立。饮我紫霞卮，坐我苍苔石。说尽万事非，惊叹群迷癖。岚气润冠裳，山光浮座席。踢翻煮药炉，砍破长生术。洞门无人常不扃，开尽碧桃春寂寂。长安车马任喧豗，人说公卿都不识。"}