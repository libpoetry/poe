{"id":"459674","title":"探亲假尽归班，仍坐卫生所抽烟。花脱将尽而紫叶生矣。去年为作二桃诗，彼时所正开者，已为人斫去。继而作此","dynasty":"当代","author":"卢青山","text":"一月不来花已过，尚馀红棉铺我座。若待我苦幸得及，因风踊跃惊扬簸。看汝佳怀如友朋，我岂不仁忍相坐。细推慢拂无子伤，使汝依偎扶近左。东君久种人间春，遍转千山情已惰。可喜熏风相继来，不吝青绿弥天播。携蜂为仆蝶为婢，轻姿喧响排群夥。此时更用东君为，老疲乐向林荫卧。花汝迁延不久持，睡起看扶东君躲。惜此短暂情愈欢，贪闲与我穷卿我。邻桃骄色吾有诗，去年并立今何所？但见枯根污地泥，刀斧所赦遑论朵。太息盛衰有不测，何人残贼加横祸？当时语恶子休记，此时情苦子无贺。我浇薄酒润枯根，明当更发色愈可；交映交挽争青春，争媚先生娇无那。"}