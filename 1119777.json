{"id":"1119777","title":"挽王郎中五首","dynasty":"宋","author":"陈淳","text":"早得名师友，渊源正不他。持身庄以重，接物简而和。游夏文章学，求由政事科。朝闻今可矣，为恨复云何。壮岁登科甲，淹迟暮始通。闽中驰德政，赣上振儒风。药石王宫训，权衡璧水功。俨然遗躅在，谁不悼思公。剖竹毗陵郡，乘轺古越城。活民均惠泽，报主一忠诚。强禦敛踪伏，奸欺束手清。至今诵遗爱，何日可忘情。暮景孤高节，岩岩挺岁寒。松姿标雪岭，玉质照冰盘。一介应无取，纤毫不可干。老成视前辈，宜作典刑看。近甸勋劳著，中朝宠眷隆。召从宗正贰，躐进户曹郎。从橐方虚伫，生经遽不融。睪如岩下息，万古俨公宫。"}