{"id":"760802","title":"王绂溪山渔隐图长卷，高宗南巡时，赐惠山竹炉山房僧者也，乱后图失，展转为裴伯谦明府所得，时方重筑山房，将以归之，因出相示，谨次卷中诸臣恭和韵","dynasty":"清","author":"丘逢甲","text":"溪山渔隐高贤笔，故物重归劫后难。日月丽天先圣作，烟云随化达人观。空庵松影逃兵外，沧海桑痕入卷端。千载惠泉谈韵事，此图曾属旧郎官。"}