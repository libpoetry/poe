{"id":"572021","title":"和东坡聚星堂韵","dynasty":"明","author":"袁宏道","text":"冻乌无语僵寒叶，晓起漫阶五尺雪。穿帘扑慢缀斜风，楯碧纱红景幽绝。垆膏乍涩紫绒生，研冷煤枯霜金折。千梢摆压凤翅垂，万瓦齐铺乌鳞灭。近墙老鹄不知人，却立氋氃如被掣。月团三百沸温瓶，盈碗沤花泻文缬。高禅满坐?毹床，佳言冲口栴檀屑。杨岐偈子再三题，庞老机锋时一瞥。东坡先生写雪真，不用烦言与喻说。杜老梅花诗亦然，广平空有心如铁。"}