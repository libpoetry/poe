{"id":"1059109","title":"送裴仲孺为太和尉","dynasty":"宋","author":"邹浩","text":"波涛几千里，汹汹东南注。故人帆北风，绝意蛟龙怒。孤州何处城，几尽长江路。鸿雁方来飞，霜雪且凝冱。夜旦耳目中，动与客心忤。况乃青云姿，四十困不遇。有室常罄悬，未免折腰去。命也天造之，智力岂其预。端能一判然，楚越犹跬步。崖边晚分携，君颜湛如故。"}