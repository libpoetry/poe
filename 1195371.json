{"id":"1195371","title":"秦中初霁献给事二首","dynasty":"唐","author":"储光羲","text":"渭水收暮雨，处处多新泽。宫苑傍山明，云林带天碧。君子耸高驾，英声邈今昔。锵佩出中台，彯缨入仙掖。夙心幸清鉴，晚志欣良觌。鸣盗非足徵，愿言同下客。南国久为思，西都尝作宾。云开天地色，日照山河春。善听在知己，扬光唯达人。妙年弄柔翰，弱冠偶良晨。擢第文昌阁，还家沧海滨。寸心何所望，东掖有贤臣。"}