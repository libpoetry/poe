{"id":"281063","title":"探春慢·除夕用周草窗韵","dynasty":"现代","author":"林朝崧","text":"花炮驱傩，纸钱祭灶，又到围炉时候。儿女筵前，须眉镜里，怅我朱颜非旧。看剪宜春帖，渐夜久灯昏红豆。思量往事无眠，陡觉腰肢清瘦。回首江山锦绣，记黄浦迎年，风流文酒。梦断乌衣，人归碧落，怕问当时舞袖。才尽江郎笔，漫题咏东风梅柳。销耗雄心，只要一杯在手。"}