{"id":"514980","title":"宿瀛东别业","dynasty":"明","author":"程敏政","text":"先人有别墅，宛在瀛川曲。荏苒二十年，始此一停宿。裴?原野间，百感中自触。梨花积晴皓，杨柳纷众绿。一岁增几株，当时手栽木。白驹亦何驶，苍发忽半秃。缅怀古贤达，矌视不可复。岂无致主心，自审诚碌碌。君恩浩山海，不遣随窜逐。赁船走东南，日夜忧骨肉。矧兹墓台荒，奉扫未成卜。渺渺沧波长，悠悠白日速。明发城东门，低头愧林谷。"}