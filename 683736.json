{"id":"683736","title":"挽金坛曹生生今太史公爱子也美秀而文弱冠摧折余虽素昧颜色颇辱神契陆汝陈来徵薤露之章因成五绝俾歌而焚之墓","dynasty":"明","author":"王世贞","text":"只解新词入锦囊，不知天上爱文章。玉楼应是春光好，肯恋君家白玉堂。高楼空自遏云新，船到南徐便怆神。今日郗公门下客，始知强半为嘉宾。空将汗血表祯符，不见骅骝一过都。剩有遗编数行在，九泉应自胜曹蜍。劳君载酒蒜山傍，未许春风十日狂。一曲延陵歌作剑，白杨堆里泣秋霜。闺中双箸夜流红，架上千牙昼已空。听罢丹阳垂老句，可能还作顾非熊。"}