{"id":"816691","title":"生查子 闺怨","dynasty":"清","author":"董元恺","text":"送郎上车轮，车远郎亦远。愿作车后尘，处处随郎转。郎行辙不归，妾泪不离眼。看取眼泪痕，与辙谁深浅。欲试一寸心，试妾与君泪。寄向故园流，空望去时水。不消出门行，想君发扬子。错认几人船，日暮情何已。应为别离多，愁眠罗帐晓。是妾断肠时，谁知妾怀抱。娇郎痴若云，夜夜梦中到。春意罢帘栊，暗飞萤自照。悲妾似花身，能得几时好。空将泪见花，花落知多少。不复理残机，织锦心草草。频放剪刀声，双眉灯下扫。"}