{"id":"693483","title":"答魏宪使士华用公济韵二首","dynasty":"明","author":"邵宝","text":"三礼周旋起一经，凤皇鸣动九重听。爱云曾袖匡庐白，题石还磨剑阁青。范记读馀心耿耿，楚骚歌罢鬓星星。长沙回首相思极，路隔湘东几驿亭。閒倚船窗看水经，沧浪歌起隔江听。霜台简自它年白，雨寺灯犹昨夜青。秋水南湖千万顷，晚云北斗四三星。重阳己负登高约，何处寻盟更有亭。"}