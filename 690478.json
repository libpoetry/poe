{"id":"690478","title":"贺海丰令周公课最","dynasty":"明","author":"张萱","text":"圣世求民牧，神君逭主忧。循良冠五岭，劳勚阅三秋。鹊喜巢圜土，乌慈哺戍楼。天南悬福曜，岭外借言游。泽国日多故，岩城岁复侵。龙蛇常走陆，夔罔复依林。制挺风雷厉，原田雨露深。中牟驯野雉，单父坐鸣琴。剡章书上考，纶宠锡名贤。自任催科拙，惟知抚字先。庭前无薤拔，梁上有鱼悬。欲劝张纲驾，难投刘宠钱。旟建鱼呈梦，珠还海偃波。门墙环棫朴，弦诵乐菁莪。载咏憩棠句，时赓击壤歌。隙光借邻壁，馀润窃洪河。"}