{"id":"745544","title":"读翼梅 其一","dynasty":"清","author":"齐彦槐","text":"开辟至今日，六千有余年。七十者百人，可见开辟前。自从尧舜来，圣作述者贤。寥寥四千岁，载籍如山渊。书契溯结绳，岁远不过千。此上更千岁，已逮乾坤元。盘古非一人，九州有开先。泰西与中华，纪载略傲焉。皇极经世书，凿空以言天。曰元会运世，人皆信其然。岂有数万载，渺无一事传。荒荒复冥冥，如梦如霾烟。惟有开辟初，天地相絪缊。凝之以为岳，融之以为川。人兽之胚胎，草木之根原。不知几何时，孕毓而陶甄。若自开辟后，断无万可言。吾受子江子，诵述成兹篇。"}