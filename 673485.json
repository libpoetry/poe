{"id":"673485","title":"大鱼图","dynasty":"明","author":"刘珝","text":"长风驾海峥嵘立，百川如沸天吴泣。赤鲤横霜怒浪掀，三十六鳞当水击。扬鬐鼓鬣辟鸿濛，凡介常鳞应伏匿。乾坤浩荡古今浮，烟云咫尺风雷夕。葛陂竹化事无凭，丰壤剑沈人已昔。琴高跨背亦渺茫，子英骑角空腾踯。何如锦鳞三月春，桃花浪暖迷云津。天下苍生望霖雨，一朝变化苏呻吟。"}