{"id":"981992","title":"真宗御制二首 其二 亚献、终献用《平晋乐》。","dynasty":"宋","author":"郊庙朝会歌辞","text":"五代衰替，六合携离。封疆窃据，兵甲竞驰。天顾黎献，涂炭可悲。帝启灵命，浚哲应期。皇祖丕变，金钺俄麾。率土执贽，犷俗来仪。瞻彼大卤，窃此馀基。独迷文告，莫畏天威。神宗继统，璿图有辉。尚安蠢尔，罔怀格思。六飞夙驾，万旅奉辞。徯来发咏，不阵行师。云旗先路，壶浆塞岐。天临日照，宸虑通微。前歌后舞，人心悦随。要领自得，智力何施。风移僭冒，政治淳熙。书文混一，盛德咸宜。干戈倒载，振振言归。诞昭七德，永定九围。"}