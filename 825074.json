{"id":"825074","title":"述哀 其五","dynasty":"清末近现代初","author":"郑孝胥","text":"乞假居持服，悬怀在长兄。张沈来自吴，入门携吾柽。悤悤相吊慰，语次心屡惊。初闻兄又卒，无泪眼空瞪。究穷死所由，号叫肝自崩。陈郎书在手，白日非幽冥。行年已六十，儿辈盈阶庭。何苦而轻死，自沈为独醒。因忆神户归，失足落东溟。堕河经再厄，胥种终相迎。我欲叱阎罗，鬼籍除其名。不然当把臂，地下从先灵。"}