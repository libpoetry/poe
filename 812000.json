{"id":"812000","title":"奉命辑全唐文赴西苑万善殿翻阅释典","dynasty":"清","author":"孙尔准","text":"谁来天上溯银流，一叶凌虚太乙舟。莲海径从香界渡，蓬山不是世间秋。旃檀缥缈行边惹，楼阁溟濛望里浮。每怅三神波浪隔，乘槎真个到瀛洲。石阑几曲枕湖光，独立松阴一盖凉。长日但闻钟磬响，四围全绕芰荷香。不持戒偈心先净，更展《楞严》世已忘。俛首风烟看下界，红尘扰扰限飞梁。鹭鹚飞到澹湖烟，吹袂荷风意洒然。退直原名小自在，翻经更印大乘禅。三车解脱真无碍，初地登临已胜仙。留我惜无缸面酒，徒从文字证唐贤。"}