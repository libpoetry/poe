{"id":"741541","title":"白云庵晓起周墀绿萼初开偶忆宋侍郎张环读书于此","dynasty":"清","author":"严长明","text":"晓起先春禽，抱影坐檐际。疏钟渡寒窗，忽与暗香至。添衣下阶除，满院但空翠。娟娟色映春，的的香入袂。定屐苔痕深，目玩心与逝。缅昔张唐公，读书此高寄。平生山水怀，获兹良已慰。芳躅等飞烟，余风在条肄。修到知几生，攀花独长喟。"}