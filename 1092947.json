{"id":"1092947","title":"过钓濑望方干故居","dynasty":"宋","author":"韩淲","text":"今年第一诗，白云咏玄英。应知避人尔，老去何心情。烝哉文皇家，身世徒自惊。结庐钓台下，偶然留姓名。苍苍云山高，雪后江水清。崇朝起春寒，遥林舞风声。扁舟转晴午，馀思柔橹轻。閒僧奉香火，客来亦逢迎。笑指严与方，可以观我生。彼此各有时，三吴是神明。"}