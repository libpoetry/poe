{"id":"199672","title":"寄宋嗣宗·蜀江自嶓冢","dynasty":"宋代","author":"晁公溯","text":"蜀江自嶓冢，流恶及丘原。宁止数斗泥，乃有千丈浑。帝选高才郎，远来乘輶轩。凄然在川上，会思澄其源。重部今何如，想无风水昏。激浊使之清，未觉禹功尊。我戚闾丘生，短衣方服辕。得为经途尉，可致薄夫敦。何须读刑书，顾欲多平反。但令吏不污，信是民无冤。"}