{"id":"1116637","title":"和述古冬日牡丹四首","dynasty":"宋","author":"苏轼","text":"一朵妖红翠欲流，春光回照雪霜羞。化工只欲呈新巧，不放闲花得少休。花开时节雨连风，却向霜馀染烂红。漏泄春光私一物，此心未信出天工。当时只道鹤林仙，解遣秋光发杜鹃。谁信诗能回造化，直教霜蘖放春妍。不分清霜入小园，故将诗律变寒暄。使君欲见蓝关咏，更倩韩郎为染根。"}