{"id":"270200","title":"照像行·垂象成形天地德","dynasty":"现代","author":"吴之英","text":"垂象成形天地德，河龙衔命闿皇极。从此左图配右书，文章写出圣贤色。唐虞作服五采章，铸鼎象物伟夏王。范金陶植殷人器，周礼画缋肃官方。秦汉相沿及清代，山水物情有专派。图人若添颊上毫，传神尤在阿堵外。西国油画古所希，今观照象更离奇。直就真形抟生气，天然妍媸不我欺。手絜方明最轻倩，上幕旁帷皆青绢。交加文木鸡三足，有似轩悬阙南面。平斫水晶令深坳，两镜对坳一镜遥。潜施素纸程尺寸，正向重璧泛轻胶。负扆早设重茵座，伊人冠冕垂堂坐。申命亶教青眼出，便便燕居毋跛惰。微阳薄旭气候平，物色鲜媚风云轻。解得庄生将入梦，官虽欲止神欲行。更披虚幄详审试，无党无偏得位置。乍揭镜函瞥电光，右袒高麾数一二。遽彻帷次掩镜奁，请君色相解庄严。还寝暂休吾亦逝，今看一纸尚空黏。细斟药汁暗定影，金波沉浸日三省。谁向汤泉初浴来，贝齿漆目蝤蛴领。敢言曲艺是当家，繇君面目本无瑕。止愁狂夫怯辟鬼，岂令悬弓变作蛇。重劳数日盘礴裸，自惜风神尚婀娜。人面不同果似心，与君周旋仍作我。根尘相逐古讫今，久蓄清愿就浓阴。若识此中空无色，公扈齐婴枉多心。化人造象神机运，直点太虚成薄晕。昔者不嫌逢氏迷，今日幡同罔两问。厚币赆君归去来，海天蜃气正楼台。便驭长风无我顾，德机杜尽已湿灰。"}