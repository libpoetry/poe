{"id":"752019","title":"周梦坡得贝叶梵文无量寿经将施诸西湖灵峰寺法藏书来徵诗","dynasty":"清","author":"庞鸿书","text":"兰台漆书成劫烬，竹简徒闻发汲郡。大秦羊皮韧而泽，海外流传亦已仅。祇园之树森贝多，诸佛成道尝摩挲。异种来从阿耨达，高柯不减必钵罗。写经功德虔释子，彼方初未有侧理。传模梵本礼牟尼，芦为不律叶为纸。华严字母义蕴深，宛转能该一切音。写成诵习托忒语，海潮音遍旃檀林。灵文次第来中土，翻经台开互编组。流支罗什各润色，诸家定本或异诂。初祖西来辟上乘，埽除文字说传镫。竞依高座证密谛，谁向珠林溯结绳。梦坡居士今摩诘，雅爱聪琴与殊蜜。驻足时闻檐葡香，宝盖飞来照丈室。忽从异域得元殊，不啻汉史藏壶卢。秘箧携来有耶舍，真诠译出须昙谟。灵峰连麓呼猿洞，梅花弹彻听三弄。护持大藏庋高阁，珍斯梵夹荐法供。金牛湖上参金仙，宝光应烛兜率天。山中老宿慎保守，好与龙泓补旧缘。"}