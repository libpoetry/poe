{"id":"886661","title":"灵溪赋双流郭信可隐居","dynasty":"宋","author":"何耕","text":"幽居定何如，颇恨未见之。主人向我言，喜色融双眉。修篁流翠阴，寒溪漾清漪。领略非一状，幽妍发馀姿。空濛雨亦佳，潋滟晴更奇。岂惟二江独，意恐两蜀稀。主人信妙士，得此固所宜。天公閟好景，授受各有时。岂无多田翁，偃蹇逝莫随。素交怀老蒲，秀句纷珠玑。安得招归来，为君赋清诗。往者不可作，后生欲何为。"}