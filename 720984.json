{"id":"720984","title":"寄咏落花十首 元理","dynasty":"明末清初","author":"王夫之","text":"听之无闻杳希夷，可左泛兮可右移。丹灶烟轻飞武火，明窗尘细弄婴儿。动而愈出弱频用，失亦若惊辱较宜。气母欲抟抟不得，流珠常惜去人时。或奔月窟或天根，云鬓晨晞玉女盆。榆筴含刑月在卯，黄芽出险卦临屯。流乌亭午无留影，顾兔中宵失暗痕。一笑三峰痴姹女，残脂断粉弄精魂。藤倚芦交两不关，星星石火迸斑斓。一时齐现∴三点，诸品无馀道入还。枯木何妨春色㬉，絮泥却遣柳枝鳏。牛头鸟散无消息，柏子庭前翠色閒。若人以色以声求，捏目空中乐主楼。安养霎时清旦雨，双林依旧夜星流。狮王乱击红颜定，鹙子难忘芳饵钩。为问灵云能再见，刹竿正倒不须愁。下帷空闭仲舒园，入幔偏依写韵轩。硬拓云麾蝉翅薄，偷临天马袅蹄翻。回波斜展侵飞白，钗脚低垂带漏痕。闪霍纤腰频敛锷，祇应浑脱学公孙。连枝多事笑边鸾，蛇足黄荃夹羽翰。巧染一红修竹倚，閒添数蝶马蹄安。赤龙睛点欲飞去，并剪霜裁得半看。可是所南悲地坼，空中幻出国香残。疏从掠势密侵边，一道斜飞绰欲仙。小径贪肥成聚五，南枝得意占长先。倾筐七子垂能几，买槛千金坠可怜。桐井正翻辘轳影，猧儿蹴损不成妍。㬉酿云封香不扃，半拖帘影出郊亭。一江酣熟宜中圣，万岁春阑且劝星。病叶懒飞相枕藉，晕潮新上舞娉婷。梅霪消尽石榴后，罍耻还倾酢百瓶。峭寒生倚老拳狂，残月如探赤弹忙。白打翻腾矜鹞翅，红妆绰约罩梨鎗。排场别样飞绳技，黄阁微酡效拍张。朱影半星挥雪练，一丝血缕染轻霜。步障雄誇十里图，销镕日夜费洪垆。绛缠秦树王元宝，黄泻河流冯子都。罂粟红陈身化蝶，榆钱贯朽血归蚨。锦官辇载劳春驾，未必千金不死涂。"}