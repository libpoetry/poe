{"id":"770884","title":"惜余春慢二首 其一","dynasty":"清","author":"王时翔","text":"缃叶多阴，丹萍早熟，谁赠满笼珍果。尝齐玉版，弄斗金丸，匀圆写来愁破。邀取花外中仙，佳梦同传，丽词相和。任华林芳景，瑛盘荣宴，故应无我。春院静、小坼琼莩，轻流星耀，莺嘴隔枝衔堕。多情温尉，应忆曩游，斗帐红珠双颗。匀染胭脂，镜中一点猩唇，微微芳唾。更香丝挽就，自折阶前花朵。"}