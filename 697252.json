{"id":"697252","title":"寄怀徐参知二律","dynasty":"明","author":"胡应麟","text":"十载元龙兴未颓，使君高谊重徘徊。争传大纛台端借，不道孤帆阙下回。千仞吕梁云缥缈，万山芒砀日萦洄。浮家莫话鸱夷事，愁绝乡书限大雷。一舸晨移越海濆，边淮林叶正纷纭。飞扬使节持沧水，憔悴亲闱望白云。世业久传中论就，家声犹借太玄闻。由来国士身堪许，夜夜湛卢刷斗文。"}