{"id":"432605","title":"小游仙诗二十六首（选四）","dynasty":"近现代","author":"陈湋","text":"仙家捷径在南山，鸡犬飞腾豢此间。毕竟山头柯未烂，一声霹雳补天还。星陨难逃处士贤，无端捲舌动榆躔。娲皇小试屠龙手，碧血苌宏溅两川。一夔难敌众邪昌，阴盛妖蟆蔽太阳。八万四千修月户，可怜玉斧送吴刚。去也迟迟汗漫行，幸无党锢传中名。辽东二鹤归来晚，驾鹿何如卫叔卿。"}