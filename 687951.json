{"id":"687951","title":"懒诗","dynasty":"明","author":"成鹫","text":"雪顶鬣鬖一半灰，蒲团长日委尘埃。二时钟板催难起，千里书筒置不开。屐齿经春生白醭，杖头过雨着青苔。有人问客家何处，荅道俱卢洲上来。贝叶长抛不省翻，弊袍和带度寒暄。蠹鱼饱食成家舍，虮虱安居长子孙。一枕可能消白日，八行无复到朱门。閒云未必閒于我，来往长空不惮烦。绩凫断鹤太无端，识性同居总便安。窗外猿猴凭窃果，铛边猫犬任争餐。云连屋底和衣卧，月到床头隔被看。剩有多生馀习在，诗书堆里过严寒。不近人情不问天，涅槃轮转且随缘。两条寒涕何因拭，七尺枯形任自然。有口只堪长挂壁，无心不拟更参禅。耽閒转觉多忙事，笑杀西来竺土仙。"}