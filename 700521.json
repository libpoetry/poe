{"id":"700521","title":"阻浅拨闷十首","dynasty":"明","author":"顾璘","text":"船腹沉泥尾生坼，风日更燥莫禁当。鸬鹚鸂?喜川涸，滩上衔鱼来去狂。白昼风号夜不休，那能寸水为人留。千艘并注江湖想，万室兼怀云汉忧。上闸闭水绝涓滴，下闸水生辄复开。我舟公然阁平地，碧波银浪曷从来。七十二泉元自多，水曹疏导力如何。宋公不作陈老死，沙满涓涓黑马河。尺水无柰众相争，大官高艑鼓先鸣。估人漕卒且安坐，勿谓尔曹舟重轻。万方舟楫赴天门，表颂椒宫庆至尊。海若纵无波泛辙，云师须遣雨翻盆。三日不下一闸门，几时端可到清源。老夫白饭尚可饱，漕卒赤拳谁可论。正月楼船发古杭，三春■棹汶河傍。未愁绿酒追行乐，却恨班衣远故乡。吴苑出门春草萋，汶川行色柳依依。故园蔷薇绝堪赏，候水阻风归未归。岸头古柳绿丝轻，傍石系舟非我情。黄鹂不知客愁思，时来底枝送春声。"}