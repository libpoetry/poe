{"id":"872169","title":"岳阳楼观洞庭","dynasty":"宋","author":"石赓","text":"洞庭白波如雪山，九月颠风初作寒。乾坤荡沃漫无际，岳阳楼中方好看。居人习惯占天色，短艇高樯绝行迹。一点君山乍有无，鱼龙作坏三闾宅。楼上观湖壮思生，巴陵酒熟香出瓶。倾壶快饮为君尽，醉杀谪仙诗始成。二年持节临荆部，扁舟此地常来去。今日凭高觉胆惊，归欤莫与风涛遇。"}