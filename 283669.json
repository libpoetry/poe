{"id":"283669","title":"宴清都·瞿绍衡饮席呈自严、叔通、谱蘅诸老","dynasty":"现代","author":"姚鹓雏","text":"又见秋风起。阑干畔、露凝丛桂初蕊。流年暗换，清游如梦，坠欢难理。凭教日系长绳，总莫挽、春随逝水。映滟蜡、绿蚁金尊，白头短发垂耳。簪裾洛社耆英，当筵惟有，南董良史。文潜韫藉，涪皤健笔，顾厨斋美。幽姿写入横幅，顿扫尽、粗桃俗李。恍冷香、乱落诗襟，氤氲竟体。"}