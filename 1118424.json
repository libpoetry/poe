{"id":"1118424","title":"冬晴与子坦子聿游湖上六首","dynasty":"宋","author":"陆游","text":"湖边细霭弄霏微，柳下人家昼掩扉。乘暖冬耕无远近，小舟日晚载犁归。村南村北纺车鸣，打豆家家趁快晴。过尽水边牛迹路，岭头猿鸟伴闲行。道边白水如牛湩，知是山泉一脉来。会挈风炉并石鼎，桃枝竹里试茶杯。海山山下百馀家，垣屋参差一带斜。我欲往寻疑路断，试沿流水觅桃花。老僧八十无童子，礼佛看经总不能。双手丫叉出迎客，自称六十六年僧。一榼无时可醉吟，一藤随处得幽寻。先须挽取银河水，净洗人间尘雾心。"}