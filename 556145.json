{"id":"556145","title":"点苍山歌赠雪屏赵考功","dynasty":"明","author":"唐顺之","text":"点苍山，十九峰，峰峰巧削玉芙蓉，炎天赤日雪不融。峰顶涌出十九泉，一峰一泉相萦缠，流到峰前共一川。雪花乱落绿波里，迭岛连洲镜中起，是为巨海名西洱。蒙舍当年控百蛮，山水中间凿两关，一夫守此百不攀。圣代垂裳九夷附，此地千秋罢烽戍，洱海行人日夜渡。剪除蓬藋疏街衢，歌钟绮衣盈路隅，昔日不毛今雄都。山中鸡犬散不取，山下乌蛮种禾黍，况乃儒风似邹鲁。纷纷犀象走王庭，怪石亦具山水形，尽辇中州作画屏。羡君结庐山之窟，窗里诸峰互出没，夜夜读书常映雪。十年簪笏系朝班，位高官要身不闲，惟有清梦到故山。余亦平生好奇者，一说名山心若洒，何时与君共坐雪峰下。"}