{"id":"432155","title":"书怀四首","dynasty":"近现代","author":"张瑞玑","text":"镜里秋霜两鬓皤，江湖豪气久销磨。故人似月团圆少，世事如云变幻多。垂老文章敛才气，安贫门巷少风波。判花课竹闲无事，一卷离骚供醉哦。一字宜人只有庸，閒情总比世情浓。读书惭未半袁貉，持论有时过士龙。酒量狂将吸东海，诗禅枯欲树南宗。风雷霜火都经过，身是后山劫后松。影事前尘梦化烟，生涯淡泊且随缘。薄田秫稻都成酒，醉墨梅花不卖钱。何肉周妻无碍佛，癖王聱叟欲成仙。性根顿悟非难事，修炼何须五百年。坐拥百城傲列侯，烧书摊饭百无忧。茶烟甫里老居士，酒谢平原新督邮。时有閒情谈鬼史，更无痛泪洒神州。梧桐雨霁秋天净，贪看青山独上楼。"}