{"id":"288615","title":"玲珑四犯·暑夜听雨，怀三弟夏口，兼寄湘中乱后亲友","dynasty":"现代","author":"袁思亮","text":"谁倒天瓢，响碎竹圆荷，凄弄声艳。唾碧兰丛，微泫晚妆啼脸。孤旅似我无眠，料检点、故情撩乱。叹画梁、宿燕都换，残烛对床曾见。小楼深夜偎罗荐。卖花声、荡愁轻茜。潇潇卧听虚堂寂，凉沁惺忪眼。争似此夕断肠，骤怒打、狂澜千点。怕素鳞、不到湘水，曲潮回散。"}