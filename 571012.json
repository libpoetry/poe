{"id":"571012","title":"感萤火有作呈桂翁阁老","dynasty":"明","author":"符锡","text":"萤火无远照，永夜徒依依。中天启明烛，四际光有馀。往念析腰吏，冥行东海隅。戎服事远徼，岁宴恒未归。铅剑无百鍊，蛮丑期一挥。移山与塞海，不量气力微。中道多险艰，谗巧变是非。危阱几不免，微劳况足书。适忝际良会，君子瞻羽仪。虞庭重制作，简在夷与夔。寅直操其柄，奔走存职司。职司虽未融，华要焉敢希。所愿依未光，昏晦赖指迷。出门辞颠踬，皇途清且夷。"}