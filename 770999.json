{"id":"770999","title":"摸鱼儿五首 其四","dynasty":"清","author":"蒋敦复","text":"拂簪裾、草堂归隐，一畦新辟蔬圃。英雄种菜寻常事，只合闭门风雨。君记取。听雁叫、秋空此色苍生误。楚天日暮。但抱瓮人来，忘机息影，相约伴鸥鹭。石城里，多少寓公小住。高斋聊共容与。春云满地浮浮绿，绿上小楼月午。君更募。要一角青山，三百梅花补。扁舟我去。祝供养烟霞，招呼猿鹤，他日待携俎。"}