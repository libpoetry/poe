{"id":"867435","title":"花心动","dynasty":"宋","author":"史达祖","text":"风约帘波，锦机寒、难遮海棠烟雨。夜酒未苏，春枕犹敧，曾是误成歌舞。半褰薇帐云头散，奈愁味、不随香去。尽沈静、文园更渴，有人知否。懒记温柔旧处。偏只怕、临风见他桃树。绣户锁尘，锦瑟空弦，无复画眉心绪。待拈银管书春恨，被双燕、替人言语。意不尽，垂杨几千万里。"}