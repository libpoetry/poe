{"id":"475671","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也 其二","dynasty":"明","author":"丰坊","text":"吾家鄮邑之城西，百椽破屋余竹篱。前年倭奴苦杀戮，祖母垂白走且啼。幸存余生胆已裂，昨日书来惊病发。别时衣线犹在身，菽水山中仗谁设。呜呼二歌兮涕泗流，白日惨惨为我愁。"}