{"id":"982279","title":"挹仙亭","dynasty":"宋","author":"真德秀","text":"汉宫苇箧儿呱呱，济南梓柱阴扶疏。富平家人正愉乐，安昌帝师工献谀。子真东南一尉耳，黄绶凄凉百僚底。手持短疏叩天阍，义激丹衷泪横眦。翩然一朝径拂衣，爱君无路空依依。人传九江已仙去，吴门再见是邪非。神仙茫茫那可测，上帝从来赏忠直。天上果有骖鸾人，合领群真朝北极。自从举手谢世间，千年白鹤何时还。玉箫声断杉桧冷，祇馀丹灶留空山。谷口之孙古肤使，亭斸青冥挹仙袂。耿耿应怀贯日忠，飘飘岂羡凌云气。我来快读华星篇，清彻毛骨风泠然。何当结茅最高顶，一榻容我分云烟。"}