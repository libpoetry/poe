{"id":"817085","title":"哭林翁四首","dynasty":"清","author":"缪公恩","text":"君已神归入杳冥，夜窗犹忆说天星。青山原自堪埋骨，祇是无人解葬经。寻山问水尚精神，矍铄哉翁近九旬。一笑掀髯心自得，不离奇处是天真。钩深守约不同尘，三法持衡妙四真。多少佳城亲窆穸，埋君今日是何人。理气真源已尽窥，惜乎宛转合时宜。金针未得斯人度，几卷残书付与谁。"}