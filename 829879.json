{"id":"829879","title":"浪淘沙 得朱粥叟遁庸两词丈以和了公作见寄，依韵奉怀","dynasty":"清末近现代初","author":"高燮","text":"农圃手安排。秋净如揩。门前五柳与三槐。堤畔更栽桑八百，朝暮频来。霜菊似金钗。叠遍庭阶。看花蓺树乐无涯。远与高人相共赏，一证吟怀。阊阖我能排。手把天揩。揩将天色绿于槐。携得霓裳仙子伴，拍掌狂来。天女拔金钗。掷向瑶阶。分明有梦到云涯。二客从余相视笑，如此襟怀。"}