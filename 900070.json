{"id":"900070","title":"沁园春 代人上吴履斋集贤寿","dynasty":"宋","author":"张矩","text":"绿野归来，筇杖角巾，岂不快哉。有清泉白石，东西岩岫，翠阴红影，高下楼台。况是蕤宾，槐庭暑薄，照眼葵榴次第开。轻熏里，剪香蒲为寿，一笑传杯。栽培。多少英材。更霖雨、看看遍九垓。算支撑厦屋，正资梁栋，调和钧鼎，须用盐梅。旒冕兴思，搢绅颙望，应有天边丹诏催。依还是，为苍生一起，重位元台。"}