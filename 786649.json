{"id":"786649","title":"杭郡登吴山巅，凭吊宋大内放歌","dynasty":"清","author":"洪繻","text":"湖东柳浪不闻莺，行行直入杭州城。城中江水阻湖水，吴山长作越山横。吴山下有第一泉，吴山上有第一峰。吴山旧入宋大内，亭台苑囿今何空！山头有石蛟龙举，山中无树凤凰处。禁籞曾传凤凰名，校场曾集龙虎旅。自从北兵渡淮过，钱塘潮汐竟无波。九重云物红兜劫，一角湖山白雁歌。越中断送宋山河，吴山犹映销金窝。我到宋汴京，曾寻宋宫殿。艮岳、青城虽不存，龙阶黼坐依稀见。汴梁千载护朝门，潘、杨两湖仿畿甸。如何此地数百年，吴山莽莽寒烟遍！杭州况是锦绣乡，杭都运比汴都长。当日爱看天水碧，祇今惟见夕阳黄！此山虽不峻，襟带美江山。钱江城南去，明湖城外环。不须强弩射潮水，大江入海不复还。江不还，湖不泻，我在山头望山下。云中大笑海陵王，空画吴峰来立马！"}