{"id":"389478","title":"台城路·张芝浦太史端卿招集妙相庵赏芍药兼为马雨农学使同年恩溥饯别","dynasty":"清代","author":"薛时雨","text":"钟山树秃台城圯，南朝更无遗寺。渺矣吴宫，岿然鲁殿，一角楼台孤峙。阇黎旧址。看古佛低眉，似含铅泪。漫感兴亡，放怀且作习池醉。龙华几逢胜会。眼前冠盖集，佳兴何似。易老莺花，难联香火，薄暖轻寒天气。繁华逝水。喜梵宇春长，尚留婪尾。只恐将离，促人愁绪起。"}