{"id":"1238285","title":"花驴儿","dynasty":"元末明初","author":"王冕","text":"花驴儿，渡江踏遍江南土。正值江南无马时，驴儿得志雄威武，况是能解花门语。江南淫雨二百日，洪涛巨浪掀天舞。麻麦烂死秧苗无，百姓吞声苦饥苦，驴儿啖粟恬故故。江南子弟不晓事，掷金驰逐争先睹。誇渠省得人语言，纵使能言亦何补？花驴儿，乃奇遇。昨朝方上评事厅，今日又登丞相府，哮吼纵横谁敢侮？老夫平生不信怪，见此怪事欲呕吐。归来十日不食饭，扼腕攒眉泪如雨。"}