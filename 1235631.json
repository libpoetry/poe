{"id":"1235631","title":"和傅汝砺寄来韵","dynasty":"元","author":"许有壬","text":"江水舟航日夜东，故人音问得常通。君才能挽千钧重，我老惟怀一亩宫。自古山林容小隐，只今台省有诸公。欲知别后诗成处，都在花香竹影中。春红园圃眩西东，花下萦纡一径通。不向雷门操布鼓，要从人海见珠宫。多言浪负三千牍，老梦都忘十八公。珍重吾宗有成训，人间何似在山中。"}