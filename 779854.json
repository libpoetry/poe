{"id":"779854","title":"百字令 由杨桥散步至绿杨湾，宿周懒渔清籁馆","dynasty":"清","author":"戴延介","text":"醉拖筇去，把湖光山色，揽归无际。桑叶染黄橙衬绿，云画夕阳红里。下下高高，行行止止，不尽登临意。冷风扑面，湿衣无数空翠。遥认萝薜深深，柴扉半掩，有故人高寄。且觅村醪呼酒伴，块磊胸中消未。明日幽寻，琉璃万顷，又棹扁舟矣。山灵应笑，千秋此客能几。"}