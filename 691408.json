{"id":"691408","title":"感旧游二首","dynasty":"明","author":"李昌祺","text":"深户长廊对面开，东风杨柳旧章台。芳心暗托秋波诉，幽梦空成暮雨来。燕娩莺娇徒有态，花飞蝶骇只堪哀。风流想像高唐赋，千载人怜宋玉才。长干东畔是秦淮，叶自随流信自乖。花底玉纤崔护水，月中珠泪郭华鞋。晚峰尚学青螺黛，冰箸犹疑白燕钗。四海遨游空有意，忍弹归凤独伤怀。"}