{"id":"685562","title":"和黄士明太史辽左闻报六首己未九月","dynasty":"明","author":"邓云霄","text":"廊庙关心肺病中，年来妖异属辽东。御沟流水翻红浪，杀气经天化白虹。星落危坛诸将尽，乌啼残垒几营空。封章久矣悬高阁，露布何时达汉宫？梦破霜天角一声，起凭残月望边城。徒誇门下三千客，谁具胸中十万兵？地僻云深高士榻，时危泪满逐臣缨。心长发短惭图报，匣里双龙莫浪鸣。雄关列戟似金汤，谁纵天骄任跳梁？百里伏尸边草赤，千山落日阵云黄。词臣捧诏亲擐甲，墨客无文吊战场。闻道朝鲜堪犄角，急当传檄促勤王。弃地通夷蓄异谋，辽阳世将薄封侯。十年浪效长沙哭，一疏曾怀曲突忧。马革未收边士骨，藁街应斩叛臣头。野人错料蒙尘事，但愿铙歌拜冕旒。征兵插羽乱如麻，转饷东南路更赊。力尽孤城同破竹，计穷中夜只量沙。鸦餐腐肉盘成阵，雪避腥风不作花。借问辽阳春燕子，旧巢何处觅人家？元戎惟数汉嫖姚，刘杜齐名亦勇骁。老马昔曾谙远道，饥鹰何意堕层霄？背城自合增军气，击楫凭谁翊圣朝？寄语同舟须努力，勿如河上漫逍遥。"}