{"id":"908359","title":"过弥牟有携鱼过者买而放之因志以诗","dynasty":"宋","author":"李流谦","text":"行役道荒戍，马行何徐徐。市人捉筠篮，偃然数尾鱼。始疑失清波，残息惫不苏。俄掉尾与鬐，示之尚可图。杀戒宿所持，坚盟敢渝初。尔命如丘山，我金若锱铢。敢靳百钱惠，坐视甘醢菹。空篮俱置之，涟漪纵缧俘。旋收褫骇魄，亟反清泠居。仆夫亦欣然，毋疑校人诬。为龙未可知，风雷跃云衢。田文出函关，子卿反荒区。骨肉一笑粲，乐哉定何如。人心如面然，贤鄙异所趋。放者尚反顾，捕者已纵罦。为德惩不竟，护以西竺书。世事岂易料，聊欲明区区。人羊互吞啄，佛语深切肤。闻声戒肉食，孟轲远庖厨。孔释喜交戈，好生理则符。浪言物与人，贵贱越与胡。人贵当食物，物固供人须。此语实魔语，地狱正为渠。炯炯一灵光，彼此亡欠馀。一念偶负堕，流转乃尔殊。目前怙强雄，屠脔弃束刍。此身宁石人，竟免为物欤。悬想刀几毒，响应疾鼓桴。天骥警鞭影，蹇驽烦箠驱。箠驱可致力，诗宜勒盘盂。"}