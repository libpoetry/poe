{"id":"298924","title":"循烟霞洞下岭至石屋洞","dynasty":"清代","author":"袁启旭","text":"晨兴涉乱山，亭午憩修畛。岩高哀狖吟，树密春禽隐。交藤路渐披，独鹤径徐引。石窦閟玄冥，巨灵吝真境。开凿自何年，潜虬遁虚牝。海气通平远，寒烟锢深迥。雕锼非一壑，险仄有孤岭。仙室越阴凉，人世异朝冥。渴欲漱乳泉，饥将摘松菌。于此托赏心，无劳慕张邴。"}