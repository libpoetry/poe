{"id":"1244049","title":"赋丁氏悠然斋兼呈罗宗仲进士","dynasty":"元末明初","author":"郭钰","text":"金山西来森万木，幽人结庐枕山麓。入门所见胜所闻，先生弟子皆无俗。芸草晴香摊古书，竹帘昼永开棋局。陂水门前春浸绿，一支分入清池曲。摇曳璚丝双属玉，意閒似与忘机熟。清晓开门扫落花，细雨分根补秋菊。鹤归带得南山云，夜来共就檐端宿。溪鱼入馔白如银，春酒酦醅香满屋。客来留饮醉为期，人生乐在无拘束。知君心事媚幽独，不肯低头徇荣辱。感君于我情最深，每有篇章亲手录。罗浮老仙卧云谷，为问渊明旧芳躅。相从更作秋风期，借我高斋看脩竹。"}