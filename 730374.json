{"id":"730374","title":"五北将歌 湖北提督塔忠武齐布","dynasty":"清","author":"张之洞","text":"湘沸江腾虎出柙，千城百垒如摧拉。谁翻败局据胜势，破贼首见满洲塔。艰难起义曾太傅，左提右挈无人助。猛火光里识奇男，一旦英雄归驾驭。南来帐下三百人，一一材武皆冠军。童彭刘毕劘豺虎，杨鲍黄李翔风云。军门神武殆天授，能用水师兼步斗。六合枪诀无人学，出必先人归殿后。上游湘潭城，下游九江郡，行二千里无顿刃。兵势如龙贼如草，百船铁锁一宵烬。归营僵卧不知人，明朝蓐食仍陷阵。田镇故垒临江湄，父老方之叹且悲。中兴诸将列茅土，开创风气非公谁。我闻但有胜将无胜兵，惟在运用能神明。请看塔公部下诸将士，岂分勇营与绿营。"}