{"id":"722444","title":"赠画者张丈","dynasty":"明末清初","author":"屈大均","text":"丹青不觉老成翁，尺素长吹大漠风。十万骅骝驱笔下，人间谁似画师雄。曹霸丹青号作家，秋鹰一一起风沙。老来鞍马尤神妙，一扫横飞狮子花。万里风沙一紫骝，笔端飞出玉门秋。祗应燕颔人骑得，西取天山到海头。黄毛鹞子海东青，尽作愁胡上素屏。画手不知秋眼疾，持来惊落白鹇翎。毫端日日出奇毛，飞落云霄未肯高。爱向林塘惊翡翠，锦鞲不上武陵豪。自合胭脂染紫骝，无声已作一天秋。沙边久立期飞将，榆柳阴阴卸络头。"}