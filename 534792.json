{"id":"534792","title":"送欧经历赴绍兴幕十韵","dynasty":"明","author":"尹台","text":"会稽天下郡，彊服夏王开。海望通秦道，山形引越台。霞峰天姥峻，雾涧若耶回。地讶屏分合，人疑镜往来。云沙张吏幕，花鸟傍仙杯。丽域东南擅，英僚俊乂陪。名车应选御，巨室合抡材。岸鹢微风柳，江蝉细雨槐。愁心牵畏简，梦思引循陔。若暇登官阁，无忘何逊梅。"}