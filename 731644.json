{"id":"731644","title":"嵩山以二扇索写梅各题一首","dynasty":"清","author":"书諴","text":"骄阳炙地气腾火，百计娱心无一可。为君画扇固乐为，解衣盘礴屡不果。日转低檐画似年，风战破窗尘似簸。暂借君扇挥苍蝇，引满一杯更鼾亸。清梦非因复非想，冰界香天失故我。万树梅花照骨寒，病叶狂花幻霜朵。急醒觅扇扇在手，摹取一枝兴亦颇。寄到神清酒瓮边，知君志在孤山左。世间万事无如酒，醉眼看花花尽丑。惟有梅花恶独醒，直使《离骚》不能取。吾兄轰饮日万钱，闭门廿载梅为友。残星挂檐月不动，急雨打窗风若吼。此时吾兄睡方稳，长瓶支背瓢承肘。今春梅花不著花，索我画扇亲自走。衰病挠心兴致疏，粗枝乱蕊拙堪忸。顾我原非纵鹤翁，知君未是和羹手。"}