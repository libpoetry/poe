{"id":"484110","title":"五月旦日与黄仲珍雷景阳酌于维扬抵暮出城晓至瓜洲有怀同贡金景兰姚仲诚周于一林元凯相约不至更次韵为别以寄拳拳之馀意","dynasty":"明","author":"陶安","text":"荡舟竹西闻好歌，飘如仙槎泛银河。青楼傍市捲朱箔，舞裾绿皱如春波。香消红药采鸾去，其如青镜寂寞何。金盘露清笋牙白，小住半日非蹉跎。雪乳泉甘醒午醉，琼花雾散与客过。吹箫玉人杳然逝，桥亭拂柳空峨峨。橹声带晚出城去，初月光吐新镰磨。梅天雨歇黄潦涨，瓜洲渡近青山多。我怀初归有髦士，金姚学富精蒐罗。闽南周林师友盛，未见入室操吾戈。赋妙能追司马圣，策高反黜刘蕡科。荆门有约久未至，回望不见玲珑珂。黄君雷君吟啸共，萧然行李馀无它。客途分襟心暂苦，词场秉笔肩还摩。江流如黛送孤棹，离觞不辞颜易酡。佳哉璞玉当见遇，肯使抱恨同卞和。"}