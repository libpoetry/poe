{"id":"496076","title":"大江东去  庚子初度，石门少傅、松皋太宰、介溪宗伯治具来贺，即席和答二阕 其一","dynasty":"明","author":"夏言","text":"瑞鹤灵龟，双白鹿、谁献寿筵珍物。一簇笔歌围锦障，杂遝南厢西壁。黄阁元公，春卿太宾，玉质涵冰雪。周廷朋寿，不数汉家三杰。麟袍蟒绣辉煌，玉带联翩，高兴尊前发。银箭不闻更漏永，红烛千行明灭。却笑吾生，今朝初度，鬓有星星发。年年同醉，管领壶中日月。"}