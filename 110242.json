{"id":"110242","title":"击梧桐·杳杳春江阔","dynasty":"宋代","author":"李甲","text":"杳杳春江阔。收细雨、风蹙波声无歇。雁去汀洲暖，岸芜静，翠染遥山一抹。群鸥聚散，征航来去，隔水相望楚越。对此、凝情久，念往岁上国，嬉游时节。斗草园林，卖花巷陌，触处风光奇绝。正恁浓欢里，悄不意、顿有天涯离别。看那梅生翠实，柳飘狂絮，没个人共折。把而今、愁烦滋味，教向谁说。"}