{"id":"1063674","title":"赠王敦素兼简正平","dynasty":"宋","author":"释德洪","text":"空山无人舟壑移，坐看香烧行篆畦。兄弟华轩肯过我，堕甑与帚生光辉。著屐登山亦不恶，携被假宿良幽期。灯前绿发映玉颊，风流未数崔宗之。夜谈词辩出神骏，顿尘赤兔真权奇。我欲置君帅河朔，军前千骑红妆随。望云题诗付横槊，玉带锦袍英特姿。又欲置君玉堂卧，雾窗棐几春昼迟。醉中草制敏风雨，诸公堵立相嗟咨。微吟拥鼻笑不语，恐未免尔无多辞。为君张灯扫东壁，他日重来读此诗。"}