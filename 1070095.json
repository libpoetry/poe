{"id":"1070095","title":"同馀杭尉江仲嘉褒道人陈祖德良孙游洞霄宫","dynasty":"宋","author":"程俱","text":"太湖隐吏迂且顽，手扳柱颊看西山。笔床茶灶向何许，往来洞庭林屋间。旧闻西门彻悬霤，故整烟艇寻苕川。却惊天柱矗云表，势与太华争擎天。幅巾跨马及晓鼓，逸思自觉奔春泉。其谁从者二妙士，金庭老客南昌仙。齐驱共语失长道，但见平阪连桑田。篮舆后继独不语，鼻息栩栩山耸肩。岗回涧曲若无路，万叠老翠漫秋烟。三山对起锁诘屈，仅容蹄辙通人寰。羊肠移险在平地，九疑山色荒联绵。穿松酌水寻二洞，低隐岩腹高山巅。山巅石室如列厦，接肘可置千宾筵。最怜西洞隔凡处，凝乳络壁留空圆。我将拂袖去不返，戏击雷鼓挥神鞭。三华宝衣立可致，九赤班符何足传。只将尻与驾神马，岂顾家火烧凡铅。又疑灵物之所宅，卵孕变化蟠蜿蜒。金龙玉简投不满，恐复下与东溟连。我嗟何地非圣处，火聚正坐青云軿。目前阊阖昼自启，电顷已超天地先。正缘一念重山岳，障碍何啻重城坚。就令信脚到仙宇，凡骨至死包腥膻。胶胶世网浪自缠，会当去之如蜕蝉。谁能白衣傍金马，且复锦袍乘钓船。金庭客，南昌仙，他年与我乘八景，举手少别三千年。"}