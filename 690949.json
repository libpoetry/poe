{"id":"690949","title":"随笔书所见杂用坡公韵","dynasty":"明","author":"李之世","text":"腰弓负弩走诸黎，城上鎗旗尽点齐。昨夜碙州传羽箭，贼船齐下石牌西。拦街吹贝闹儿童，溪上扶藜叹老翁。今岁青苗焚旱魃，去年白浪舞狂风。九十春光又几何，春游不似往时多。南桥拜罢牧郎庙，东岸争迎太华婆。已闻黎火烧蛮村，更报闽航啸海门。坊市近来多夜禁，无人攘鬼赛梨园。土酉马上引玄幢，一队黎奴五十双。六角帽儿当铁甲，箭头落处万人降。"}