{"id":"1076395","title":"南窗植竹数百竿后数日蔚然俱青客问种竹法作四言以告之","dynasty":"宋","author":"周紫芝","text":"平生寡友，形影相吊。与君结交，相视一笑。四方万里，动静险夷。我惟子求，子必我随。聿来湓江，屋庐既正。相子攸居，我室乃定。得子之宫，于窗之南。风茎雨叶，蔚其鬖鬖。人言死猫，可引活竹。猫死地虚，根行竹绿。又言无法，移必行迷。仍标其根，以识东西。区区百设，何乃多事。事在眉睫，初无妙理。穴地成坎，碎土加筛。沃以斗水，和之成泥。置竹其中，实之以土。土燥润久，可月不雨。逮其雨来，竹既已成。热不受暑，寒不变青。嗟哉此君，以节自负。如遇君子，理宜调护。君欲何法，无法可传。并以告子，俾知竹贤。"}