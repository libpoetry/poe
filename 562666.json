{"id":"562666","title":"恭读宣宗皇帝御制翰林院箴","dynasty":"明","author":"董其昌","text":"峥嵘木天署，七曜垂精芒。璇题揭周训，□渗炳尧章。念此司言重，温语申官常。谈经入禁籞，起草直明光。地望洵清切，恩华难对扬。俊又思献纳，台衡燮阴阳。公私慎涂轨，仁义为提纲。玄微剖幽眇，森严含风霜。烺烺金版迹，照曜白玉堂。所以章圣时，侍从多贤良。戒石制巳陋，飞白不足方。愿言镂心骨，佩服终弗忘。"}