{"id":"736498","title":"题启南先生莫斫铜雀砚图","dynasty":"清","author":"曹寅","text":"未央宫中一尺瓦，不知遗恨漳河下。锡花雷布谁作模，鸳央离合无真假。阿瞒心雄天厌足，平生只欠西陵哭。飞来铜雀亦辜恩，可怜难覆如花肉。与奸作瓦罪莫辞，与人作砚遭磷淄。粉身何惜鹿卢碎，渴笔恐辱屠沽儿。隐君正史先救砚，《麟经》独炳丹青传。君不见琼林宝藏无不收，王莽之头斩蛇剑。"}