{"id":"433037","title":"蝶恋花 二首","dynasty":"近现代","author":"唐圭璋","text":"梦里江南欣乍遇。不忍分襟，偏是天将曙。心事万千无一语。低垂红泪从君怒。门外春残风又雨。试听青山，多少啼鹃苦。百转车轮肠自煮。天涯忘了侬和汝。楼外眼穿当日暮。一寸雕阑，一寸伤心处。旧月不知花影误。夜深犹照双携路。不恨韶光如水度。只惜离人，不惯经风露。字字回文和血吐。寻思血也如尘土。"}