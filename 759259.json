{"id":"759259","title":"苦雨行","dynasty":"清","author":"丘逢甲","text":"雨师昼夜驱龙行，一雨三月无停声。乌沉兔没不敢出，仰视天日长冥冥。冬寒凛烈春未已，浸淫木气浑归水。稚阳欲茁老阴遏，乃张母权侵厥子。寒风吹天不肯高，阴云四压天周遭。娲皇补处今毕漏，石炼五色难坚牢。尽倾海水向天半，惊波怒涛满空散。竟无一片乾净土，著足大地成泥烂。雄雷噤齘鸣雌雷，百虫朒缩户不开。花藏柳匿避雨气，虽有羯鼓安能催？物过为淫极必反，下士谈天叹天远。恐将降魃来止雨，倒行逆施两俱损。不然不日复不月，地晦天昏寒水发。几疑世将入混沌，待起盘古冢中骨。欲书绿章上青帝，请收政权屏阴翳。膏雨和风各听令，万方重纪岁华丽。"}