{"id":"1119617","title":"题坟庵壁四首","dynasty":"宋","author":"陈造","text":"糊口卑官似不逢，解将觞咏当千钟。劣优何似隆中叟，投老归来作卧龙。损益才通理洞明，不应知死异知生。惜无人把宣尼语，说似当年尚子平。钟鸣已饭尚来游，竹好排门不待求。争席馈浆吾不计，此身沧海信虚舟。寂寞江湖吏隐翁，平生纯默养胸中。即今技痒馀诗癖，时眩晴霄作綵虹。"}