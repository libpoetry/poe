{"id":"1124810","title":"钱塘江潮","dynasty":"宋","author":"徐积","text":"独派岂从天汉坠，千涛争趁海波还。齐声怒过轰雷鼓，乱沫喷来碎玉山。尘土刮开心目外，冰霜留在骨毛閒。君看江上潮平后，恰似鱼龙战斗閒。沧溟几道入江淮，此独奇哉复怪哉。风雨初随霜练起，雷霆俄送雪山来。岂无海物齐驱过，亦似神兵合阵回。君向西湖亭上看，杭州不信有尘埃。"}