{"id":"1128106","title":"再宿禅房院五首","dynasty":"宋","author":"程祁","text":"作意寻兰若，重来是有缘。眼前真是喜，境熟故依然。归迹休论静，收心莫话禅。廊虚剩看月，照影枕书眠。暂屏喧嚣想，来寻断续香。微风吹客袂，孤月照禅房。静起劳生念，闲谙养性方。攲眠不成梦，夜久转清凉。春兰与秋菊，各是一时花。芳馥聊应尔，淹留定自佳。客尘随处有，归梦计程赊。采采眼前物，令人惜岁华。献计忧不售，逃形惟愿深。老来销外念，闲处惬幽寻。晚草媚迟景，残蝉噪暝林。欲将诗遣兴，谁解此时心。"}