{"id":"206788","title":"月波楼·下林百果春自花","dynasty":"宋代","author":"叶适","text":"下林百果春自花，屋藏汀阴泉着沙。光风腻雪谁汝惜。繁红蜜翠空欹斜。爱君楼高出江上，百里江山开四向。峻屏森耸远更寒，纹练萦回静犹浪。孤潮夜卷四头来，海门推出冰崔嵬。岂知星河遭映夺，只使鹳雀常惊猜。此村风俗淳且鲁，接树移花今复古。劝君种学化儿孙，不须贮妓呈歌舞。"}