{"id":"661356","title":"仙人篇","dynasty":"明","author":"史鉴","text":"仙人何翩翩，来自芙蓉城。苍龙驾羽盖，白鹿夹云軿。飘摇紫霞裾，旖旎彩霓旌。扬言语世人，吾道可长生。鼎中养铅汞，火候日抽增。龙虎得交媾，丹成化黄金。服之生羽翼，轻举升天行。历览周八极，飞行不暂停。赤松与王乔，揖手来相迎。徘徊云路侧，翱翔朝太清。上帝休北牖，群仙集南楹。楹间两玉女，云璈杂鸾笙。饮尔流霞杯，侑尔步虚声。不生亦不灭，倏尔数千龄。俯首观下世，尘雾杳冥冥。我闻仙人语，太息泪沾缨。秦皇与汉武，学仙尽无成。辒辌鲍鱼腥，茂陵松柏青。此时仙人在，胡不救其倾。仙人言虽好，掩耳不能听。"}