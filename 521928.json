{"id":"521928","title":"次韵马文明光禄和冯子佩雨中观莲","dynasty":"明","author":"顾清","text":"山花何如水花洁，江乡又作三年别。银潢一派写秋光，绿浪红云几明灭。孤标不藉阑槛护，皓质岂因泥滓涅。江梅冲寒面如玉，岩松积岁髯疑铁。清严淑丽各有态，根性已是多生结。铜池碧影落天镜，东轩未到吾能说。一泓便有五湖意，造物信可儿童窃。翠盘跳珠散凉雨，梦回晓枕声未绝。恍疑误入水仙府，万队红妆拥旌节。鉴湖终期明主赐，云锦只恐天机撤。书生俭算亦有计，胜赏直与吟诗折。"}