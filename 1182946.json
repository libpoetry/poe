{"id":"1182946","title":"丙戌岁正月出洛阳书怀","dynasty":"唐","author":"独孤及","text":"往岁衣褐见，受服金马门。拟将忠与贞，来酬主人恩。天地暂雷雨，洪波生平原。穷鳞遂蹭蹬，夙昔事罕存。幸逢帝出震，授钺清东藩。白日忽再中，万方咸骏奔。王风从西来，春光满乾坤。蛰虫竞飞动，余亦辞笼樊。遭遇思自强，宠辱安足言。唯将四方志，回首谢故园。"}