{"id":"761535","title":"绕佛阁 过教场头巷鹜翁故居","dynasty":"清","author":"况周颐","text":"旧怀拌损。残照故国，无泪堪霣。愁路骢引。梦华逝水、雪鸿更休问。凤城大隐。门巷未改，阅世朝槿。暗尘悽紧。燕归莫也、雕梁怕重认。送目幻楼阁，自古沧桑无此恨。谁念未归，山邱须与忍。剩占取人天，各自孤愤。惘然金粉。便对影江山，无复游俊。悄寒边、暮云低尽。"}