{"id":"685410","title":"题诚道原潇湘八景 潇湘夜雨","dynasty":"明","author":"贝琼","text":"江空夜如何，急雨千里洒。水生黄陵庙，云暗苍梧野。鼓瑟来湘灵，移舟近渔者。重华不可见，竹上泪如写。轩辕已上天，弓剑人间留。唯馀万古月，长照洞庭秋。君山云气灭，水合天光流。勿遣金虾蟆，脱归千文湫。羲和忽西匿，阡陌散馀辉。澄江度双翼，遥岑明半规。孤烟野店起，归人一何迟。遗荣羡父老，衰白无所悲。曾云起北渚，万象入鸿濛。散漫飞轻雪，低回逐劲风。思群无牧马，失侣有征鸿。泛泛独垂钓，扁舟黄发翁。群雁来衡阳，亦如万里客。日暮空俳佪，欲去饥无食。兼葭暗汀洲，惊飙吹倦翼。上林须春归，宁为罗网得。山光洗新黛，好雨不崇朝。日迟蒙薄雾，天近霭微霄。茅茨犹隐约，金翠郁岧峣。前峰恐无路，有客度危桥。楚客发天际，扬帆入三湘。回首青山远，忽已过涔阳。晚树何历历，归思浩茫茫。永愧波上鸥，渔父共相忘。清钟象蒲牢，夜触海底鲸。海鲸岂有意，蒲牢本无声。二物偶相值，坐使百里惊。高僧定初起，月上空山明。"}