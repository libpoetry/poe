{"id":"95885","title":"九日留·出门生憎触风埃","dynasty":"宋代","author":"赵蕃","text":"出门生憎触风埃，故邀幽人山中来。小休危亭带曲折，未尽高塔当崔嵬。目营所到岂有极，脚力尚壮不拟回。旧游久阔空信耳，高处一上何佳哉。是山百年定谁主，一丘新壤手所开。渊明自祭岂非达，杜牧作志夫何哀。如君风流固旷绝，与我论交忘岁月。异时访我入此山，扣牛共唱生生别。"}