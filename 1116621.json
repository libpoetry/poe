{"id":"1116621","title":"八月十七日，复登望海楼，自和前篇，是日榜出，余与试官两人复留五首","dynasty":"宋","author":"苏轼","text":"楼上烟云怪不来，楼前飞纸落成堆。非关文字须重看，却被江山未放回。眼昏烛暗细行斜，考阅精强外已誇。明日失杯君莫怪，早知安足不成蛇。乱山遮晓拥千层，睡美初凉撼不应。昨夜酒行君屡叹，定知归梦到吴兴。天台桂子为谁香，倦听空阶点夜凉。赖有明朝看潮在，万人空巷斗新妆。秋花不见眼花红，身在孤舟兀兀中。细雨作寒知有意，未教金菊出蒿蓬。"}