{"id":"1037739","title":"状元张监丞倅陕郊兼之阆中省亲","dynasty":"宋","author":"胡宿","text":"藻衮御中楹，详延得世英。宾乡具三物，题塔冠千名。玉擅昆山价，篪兼仲氏声。平渊二龙跃，碣石一鸿轻。慈宴尧厨洽，宸章禹律鸣。入辞瞻翠葆，去候过朱樱。赞治崤陵险，归宁蜀栈横。都门百壶送，宿馆五浆迎。帝所衔标隽，亲前戏綵荣。勒铭知有作，叱驭肯辞行。桂色窅窊秀，棠阴蔽芾清。期年随诏入，脩路接瑶京。"}