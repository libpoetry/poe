{"id":"1213717","title":"毡车行","dynasty":"元","author":"陈宜甫","text":"北方毡车千万两，健牛服力骆驼壮。清晨排作雁阵行，落日分屯夹毡帐。辙分古道辨东西，白雪黄云不可迷。后人迤?循旧迹，那知创自轩辕时。两轮奔奔如日月，经年轣辘何时歇。辗教沙草绿还枯，几过河冰冻仍裂。江南野客惯乘舟，北来只梦烟波秋。于今天下皆王土，欲得回辕到彼游。"}