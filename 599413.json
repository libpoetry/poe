{"id":"599413","title":"洗兵马行","dynasty":"明","author":"霍与瑕","text":"昨夜西天堕苍狼，咆哮踯躅逞凶狂。跳入荒山化野火，烧空烁石连邱冈。山间鬼儡搂群丑，依草附木肆抢攘。炙人之肝骨白朽，远村近村惊狼当。夫妻子母不相望，号咷大叫彻穹苍。玉皇闻之衋且伤，赫然震怒开天堂。爰召雷师授以斨，风夷雨伯递趋跄。灵承威命出明阊，飞廉前驱武维扬。媸尤侈张龙虎翔，三三羽林肃先行。重重垒壁閒跳梁，元戎十乘驰螳螂。霹雳一声妖遁藏，蒐山狝薮取其强。剔筋断臂声喤喤，刳肝截膂血淋浪。万姓欢欣除害殃，争持壶浆献玄黄。各言今夜始安床，室家完聚暖衣裳。来年布种有仓厢，元公之功纪旂常。惠风萧萧龙马骧，云旆遥遥归帝乡。奏凯献馘帝悦康，一连十日宴高张。椒浆桂酒羞肴芳，左右更进奉霞觞。鸣金戛玉韵铿锵，清歌妙曲舞霓裳。钧天之乐乐未央，帝命更锡年丰穰。时风时雨复时阳，黄童白叟歌康庄。四海妖氛不再飏，郊薮来游有凤凰。"}