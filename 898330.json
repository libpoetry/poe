{"id":"898330","title":"赠张嘉甫","dynasty":"宋","author":"张耒","text":"浮舟大江里三千，归扫先陇清淮壖。杜门古寺厌岑寂，梦寐清颍如家山。汝阴昔谬称刺史，自愧何术苏恫瘝。平生为吏甘贱拙，敢作蟊贼伤民田。未忧怀砖击之去，乃欲筑室买一廛。箪瓢三亩易办耳，寄声父老不汝干。长淮清冬龙蜃蛰，放舟出郭天宇宽。浮梁横前袅可缆，金塔却立俨莫攀。髯张幼好此奇服，白璧刻佩鸣玦环。抱持微学不忍弃，清明竹林遭削删。三年江湖友魑魅，一日宝府观玙璠。渐消鄙吝心自喜，追计存没涕亦潸。寻山把酒岂易得，客路霰雪衣裘单。尘埃可洗忧可豁，待君一酌玻璃泉。"}