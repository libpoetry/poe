{"id":"684517","title":"客怀","dynasty":"明","author":"王汝玉","text":"水流花谢总无情，卧病漳滨百感生。自笑田园荒旧业，却将文字觅虚名。春来又见群芳动，老去都无一事成。故里莺花应念我，行将长揖谢公卿。夜静灯寒独掩关，满窗风雨响珊珊。客中自信贫非病，老去方知懒是閒。寺远无寻僧作伴，林深思与鹤同还。枕边又听朝钟动，忆簉鹓鸿缀末班。"}