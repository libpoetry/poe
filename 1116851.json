{"id":"1116851","title":"中书令程文简挽辞三首","dynasty":"宋","author":"苏颂","text":"邦国藩宣老，阶符陟降贤。朝方尊旧德，天不畀遐年。勋载奉常诔，神栖京兆阡。悲笳声未断，垄日下虞渊。星坠寝门夕，歌兴梦奠时。骑箕良弼去，罢社国人悲。富贵惊川逝，功名白日垂。祗应金石刻，无愧伯喈辞。都门箫鼓动哀音，丹旐西归诏祖临。故府簪裾空堕泪，高原松槚已成阴。藩朝宣力由忠荩，彝鼎书功映古今。他日甘棠知不剪，五州遗德在人深。"}