{"id":"1105693","title":"九华山","dynasty":"宋","author":"王十朋","text":"九芙蓉自九天来，太史南游山未开。仙境曾经谪仙眼，佳名杰句两崔嵬。舟出清溪尚逆风，观山却得少从容。浮云不碍天边眼，放出神仙八九峰。我在芙蓉山下家，四年秋色隔天涯。如今渐觉乡山近，已见芙蓉吐九华。江南一岳占青阳，多少神仙此地藏。闻说仙翁捣药处，鸟声依旧克丁当。九华山下化成寺，太白书堂高处开。想见江山无此境，故宜头白懒归来。峰峦列峙神仙境，子母相依孝义山。莫向山中摘花果，惜春啼鸟怒人攀。郡楼初见一奇峰，深恐烟霞无路通。神母遥遥将九子，总将山色到舟中。曾见齐山小九华，梦游缥缈羽人家。灵山面目忽相见，舟系梅根秋日斜。曰华曰子数俱九，细看峰峦何许多。今古画工图不足，冠卿诗奈九华何。"}