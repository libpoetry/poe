{"id":"304928","title":"舟中望敬亭山","dynasty":"清代","author":"陈熙治","text":"谢公已去谪仙死，地底诗魂呼不起。人世迢迢千百年，玆山苍翠犹如此。朅来江水孤帆过，山光水光相荡摩。此行翻恨风太利，未能舣棹穷搜罗。停杯遥向山灵语，山与诗人共今古。诗人一去不复留，山中灵气谁为主。我欲题诗最上头，挥毫谡谡风生秋。腕中仿佛作云气，如有山灵来语愁。"}