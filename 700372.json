{"id":"700372","title":"和徐子仁游虎丘四首","dynasty":"明","author":"顾璘","text":"胜地遥相引，清川澹自临。散怀盘石大，洗耳剑池深。僧气饶云月，岩居傍竹林。坐来神易怆，松籁莫哀吟。溪门藏曲坞，入寺始知奇。石悟生公法，山传白傅诗。浮云催短世，裋褐傲清时。莲社容吾酒，终当共尔期。漫踏书台路，那逢讲席人。泉争惠山品，地避子城尘。幽林云隐见，峭壁玉嶙峋。本性宜岩穴，劳生负此身。诗书贫自得，云水老何厌。世味僧边减，山容雪后添。狂摩试剑石，醉眺大吴岩。莫笑归期缓，名蓝客易淹。"}