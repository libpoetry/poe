{"id":"682576","title":"题王学士忠铭先生山中四景 文笔晴烟","dynasty":"明","author":"区大相","text":"云表岧峣玉毫吐，点画鸿蒙扫烟雨。丰狐老兔愁锋芒，象齿文犀安足数。长虹一道界奎躔，明霞万里飞琼笺。泚墨欲乾溟海水，笔势撑住东南天。早晚风云殊变态，山灵握管有何意。紫阁归来翌圣明，玄草长留照天地。玉衡之精化为石，朱霞作冠金作翼。潮头阳乌射琼岛，岛日曈曈送春晓。此山恰与桃都连，云里长鸣声向天。海峤疑开不夜城，飞仙往往候鸡鸣。宫梧今傍凤凰栖，天上还先众鸟啼。莫学汝南人舞剑，须听王褒颂碧鸡。房星落地仙灵驭，渡海潜行不知处。有时风雨尚闻嘶，石垄高鞍待谁据。回身似就琼波饮，落日千山散云锦。羲和总辔势莫动，孙阳挟策翻神耸。南望天池似渥洼，至今山下多龙种。龙种谁骑出九真，汉家铜马在枫宸。不信人间金騕袅，听呼天上石麒麟。建溪泠泠漱花坞，紫鳞白石纤可数。练影晴披琼馆云，镜光直泻明珠浦。碧玉环流学士家，桥南桥北问桃花。当年意气看题柱，此日秋乘上汉槎。桥头一别几经春，溪鸟啼花莫待人。瀛洲亭上玻璃色，藜杖寻溪安可得。"}