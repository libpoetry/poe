{"id":"557724","title":"送邹公瑾赴京二首 其二","dynasty":"明","author":"王绅","text":"养锐在西蜀，发轫从古渝。慷慨抱长策，奋振登云衢。饱学期致用，负才任所需。丈夫弧矢志，毋为事区区。冬深江水落，滟滪成坦途。孤舟下如驶，指日瞻皇都。皇都英彦薮，列肆罗璠玙。庙堂重稷契，闾巷歌唐虞。年来益求贤，行矣勿踌躇。但当励崇节，善此千金躯。"}