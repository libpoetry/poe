{"id":"441017","title":"俨思堂会饮呈明庐师","dynasty":"当代","author":"秦鸿","text":"稠州古有丹溪酿，琥珀浮动流霞漾。千里来趋春风席，一坛岂醉脱靴客。明庐先生抱微恙，玉山半颓仍倜傥。持杯停饮酒微波，灯深夜阒云生涡，我忧我喜我能歌。前酌九溪雨，今上俨思堂。愧我驽騃久，未窥夫子墙。夫子真长者，涤池写沧桑。门下蹊桃李，冀北空龙骧。绕宅高梧植，援笔青竹长，青竹高梧引凤凰。「凤兮凤兮此汝乡。剑歌汝莫唱，郢歌来翱翔。青山壁四围，碧波酒一塘。破寂鸢戾天，抉涛珠生光。大块噫气恣摧折，松梅不语自相将。凤兮凤兮速来共彷徨，来迟徒令久怅望。」明日出杲杲，举首幸苍昊。映碧浮屠排云矗，我祷先生康且福。白鹅争下绣湖盥，知是先生写经换。"}