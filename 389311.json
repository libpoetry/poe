{"id":"389311","title":"多丽·万燐青","dynasty":"清代","author":"薛时雨","text":"万燐青。压波烟雾冥冥。好湖山，鞠为茂草，晚钟咽断南屏。梵王宫、枯杉啼鴂，精忠院、断甃栖萤。柳悴堤荒，梅薪鹤瘗，六桥风月恁凋零。更惨绝，千堆白骨，滞魄永难醒。空携得、一樽浊酒，浇上孤亭。忆当年、诗坛酒社，名流麇集西泠。七香车、艳招蛱蝶，百花舫、红引蜻蜓。劫过云飞，人来梦换，万家野哭不堪听。剩几个、湖乡旧侣，霜鬓各星星。沧桑感，一行泪雨，洒过前汀。"}