{"id":"727127","title":"法乐辞","dynasty":"南北朝","author":"王融","text":"天长命自短，世促道悠悠。禅衢开远驾，爱海乱轻舟。累尘曾未极，心树岂能筹。情埃何用洗，正水有清流。百神肃以虔，三灵震且越。恒曜掩芳霄，薰风动兰月。丹荣藻玉墀，翠羽文珠阙。皓毳非虚来，交轮岂徒发。韶年春已仲，明星夜未央。千祀钟休历，万国会嘉祥。金容涵夕景，翠鬓佩晨光。表尘维净觉，泛俗乃轮皇。袭气变离宫，重柝惊层殿。曼响感心神，修容展欢宴。生老终已萦，死病行当荐。方为净国游，岂结危城恋。春枝多病夭，秋叶少欣荣。心骸终委灭，亲爱暂平生。长风吹北陇，迅景急东瀛。知三既情畅，得一乃身贞。飞策辞国门，端仪偃郊树。慈爱徒相思，闺中空怨慕。夙隶乖往途，骏足独归路。举袂谢时人，得道且还去。明心弘十力，寂虑安四禅。青禽承逸轨，文骊镜重川。鹫严标远胜，鹿野究清玄。不有希世宝，何以导濛泉。亭亭宵月流，朏朏晨霜结。川上不徘徊，条间亟渝灭。灵知湛常然，符应有盈缺。感运复来仪，且厌人间世。舂山玉所府，檀林芳所栖。引火归炎燧，挹水自清堤。庵园无异辙，祗馆有同跻。比肩非今古，接武岂燕齐。昔余轻岁月，兹也重光阴。闺中屏铅黛，阙下挂缨簪。禅悦兼芳旨，法言恋清琴。一异非能辨，宠辱谁为心。峻宇临层穹，苕苕疏远风。腾芳清汉里，响梵高云中。金华纷苒若，琼树郁青葱。贞心延净境，邃业嗣天宫。影响未尝隔，晦明殊复亲。弘慈邈已远，睿后扇高尘。区中禔景福，宇外沐深仁。万祀留国祚，意兆庆唐民。"}