{"id":"697654","title":"试问阶前菊五首","dynasty":"明","author":"胡俨","text":"试问阶前菊，花开何太迟。秋容非老圃，晚兴似东篱。已是重阳后，那堪夕露滋。鹅翎与鹤顶，莫遣一时披。试问阶前菊，何能独傲霜。不随春竞秀，直到晚腾芳。采采衣襟润，盈盈金玉相。病来长废酒，对尔兴难忘。试问阶前菊，何如陶令家。门无五株柳，坐对一庭花。寂寂秋将尽，萧萧鬓已华。几时归故里，稚子引柴车。试问阶前菊，南阳近若何。花开金布地，叶落翠浮波。黄发人多寿，华轩客少过。自怜缠末疾，安得起沉疴。试问阶前菊，湘潭秋已残。灵均去不返，骚客竟谁餐。花老青山暮，丛疏白露漙。传芭还代舞，姱女不胜寒。"}