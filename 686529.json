{"id":"686529","title":"题吴匏庵东庄诸景二十首 东城","dynasty":"明","author":"石宝","text":"城上郁葱葱，城下人家住。朝朝城中乌，飞向城东去。濠水深几尺，菱花镜相似。居人来采菱，菱角渐有刺。南港水如带，绿波深不流。斜阳飞鹭起，几处泊渔舟。下桥声骨骨，凄然苇风至。儿童觅惊鱼，动处荷花是。策杖游何处，暮投双井村。萧萧花竹里，茅屋半开门。方田若棋局，水煖稻先熟。一半给官家，一半供饘粥。种果东庄头，年多不知数。林深少人迹，子落又成树。池水清且涟，萦转牵曲镜。照见柳叶斜，不似莲花正。采桑下长洲，桑叶绿如钿。幼妇解眠蚕，缲丝织黄绢。振衣复振衣，高冈出林杪。下见红尘飞，西望青山小。樱桃何累累，清光映寥廓。尽日无风吹，朱实忽自落。鹤峒深窈然，竹木森四堵。中有幽居人，时时教鹤舞。种麦不种芝，芝生在中阿。至今芟麦人，兼唱采芝歌。凌波下洴水，日暮系艇子。大道如川流，圣人贵坎止。折桂桥尚存，折桂人已矣。时有桥畔人，拾得桂花子。馆外暮云白，羽客时迎送。婆娑屋边树，传是梅仙种。幽士知鱼乐，临池小结亭。时时挥五弦，下有流鱼听。耕田耕且止，垂轩坐憩息。非敢为惰农，应当惜牛力。延陵文章客，选地建新庐。指点平泉树，时称先大夫。脩拙人何在，寥寥惟旧居。风雨棠花落，犹疑夜诵书。"}