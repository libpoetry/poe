{"id":"828965","title":"种菊同苕雪治芗作七首 其六","dynasty":"清末近现代初","author":"陈曾寿","text":"瑩骨醒寒寐，竹雪明照窗。微风振琅玕，掩冉久难降。亲炉暖宿茗，犯冰浥寒缸。冬严入秋花，清绝不可双。坐觉萧寥心，歛定还在腔。有弟尺书来，计程发龙江。皑皑雪黏天，四极绝吠厖。遥知予季念，楚梦暗兰茳。孤芳此相待，伫听幽径跫。"}