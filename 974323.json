{"id":"974323","title":"寄李晦庵","dynasty":"宋","author":"赵蕃","text":"昔我曾大父，高交世无伦。晚生不尽得，所知三数人。堂堂赞皇公，实能继张陈。谏垣磨荐墨，许之以经纶。江陵竟连蹇，翰墨留馀珍。晦庵乃其季，英气盖八垠。家世斯文事，属付真不泯。我亦早闻义，中年见天津。委曲问先世，与成倾盖亲。公故鼎富贵，我乃困贱贫。有诗猥蒙诵，顾乏佳句新。往过龚州庵，冻笔书吟呻。公来辱继作，春气动壁尘。去年濡须家，墨妙出倾囷。乍疑何人书，老大能精神。熟视乃鄙作，愧汗几拭巾。已焉忽语此，知公盖深仁。悯我抱奇疾，不救死且濒。稍加匕寸施，庶使屈得伸。宁知苶然姿，挛拳殆终身。一官胡为哉，鸿毛等千钧。野马窘受驾，白鸥悲就驯。五斗未及饱，已遭穷鬼嗔。剑津骇腾变，牛衣泣酸辛。非惟糟糠念，要是无补纫。朝餐罢举案，寒日空悬鹑。舍公竟谁诉，尺书走踆踆。如闻著书馀，抄经穷夕晨。傥匪官闲散，那得了此因。枫香出楚地，茗椀宁加闽。水屏供倦息，枕流绝缁磷。献芹则小小，用意谁谆谆。秋风日夜急，木落知松筠。伫立不可见，悠然漫溪滨。"}