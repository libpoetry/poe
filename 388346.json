{"id":"388346","title":"金缕曲·代秋士师题榆楼感旧图","dynasty":"清代","author":"谈印梅","text":"为索长安米。竟无端、天南地北，长辞知己。今日单车迢上返，怕过山阳旧里。问落落、晨星馀几。身后琴书谁可托，道挺之、尚有儿能畿。始而恨，继而喜。天生君等原非易。竟凭他、死能不朽，生如不系。一管江花开五色，非杜非韩非李。惜如此、才埋地底。屈指生平交最久，剩今吾、雪上头颅矣。须早把，姓名理。"}