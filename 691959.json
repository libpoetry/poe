{"id":"691959","title":"秋日","dynasty":"明","author":"李攀龙","text":"薄游寒暑换，仍自滞孤城。华发看人事，浮云识宦情。拂衣驱病色，悬榻避时名。但欲眠清昼，相嘲任友生。此物还堪惜，何官不可休。驱驰如昨日，药饵更清秋。名已千人废，家徒四壁愁。南山归自好，沮溺本同流。倦游非一日，乘兴复三秦。多病难为客，浮名喜中人。未堪沈案牍，何以走风尘。祖帐东门外，贤哉一老臣。还乡明日事，可奈簿书劳。弃置看同病，风尘避二毛。酒如泾水浊，枕对华山高。不是清秋色，何人见反骚。"}