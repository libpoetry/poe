{"id":"754757","title":"题宛怀伯母诗钞即次卷中和东坡定惠院海棠韵","dynasty":"清","author":"王淑","text":"今秋水潦湮草木，松柏青青受命独。园林两地绝可怜，并少桃顽与杏俗。黯黯愁生感索居，跫跫音喜来空谷。一函珠玉慰葵情，百幅琳琅照茅屋。安心无复九回肠，慧业兼空五净肉。泠然入齿松风清，韵语禅机两忘足。咏絮才真越众昆，簪花格自追前淑。嗟余昏顽昧性根，自笑空虚负痴腹。插架徒思万卷书，绕楼那有千竿竹。聊欲忘忧倚紫萱，谁知中苦同湖目。同心谬许臭如兰，知足奚容妄思蜀。飞蝇何幸得附骥，画虎终差期刻鹄。破闷翻成惆怅词，赏心惟有《懊侬曲》。会须扫地焚清香，影事前尘那忍触。"}