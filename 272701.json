{"id":"272701","title":"简邵村并烦致意楼岗令兄","dynasty":"清代","author":"吕师濂","text":"绝塞得生还，修髯惊半白。当年骢马声，道路犹藉藉。初逢廿四桥，飞觞弄秋月。重晤苴兰城，裁绡画奇石。堆垛硬于冰，嫣润柔无骨。气势欲飞翔，风烟恍出没。米颠首必稽，李广弓思射。捣鍊可补天，煮餐或拔宅。临池饶媚姿，得句果秀发。自君返白门，屈指岁一隔。从来旷达人，只抱林泉癖。倡和况元方，足以乐晨夕。为予道相思，穷愁今更剧。"}