{"id":"1131131","title":"和春卿学士柳枝词五阕","dynasty":"宋","author":"韩琦","text":"楼前轻雪未全销，偷得春光入嫩条。似向东风犹旅拒，可能浑忘舞时腰。陌闲宫古绿烟迷，惹尽春愁困拂堤。却为多情足离恨，故教沟水亦东西。章街风晓起新眠，寒食轻阴未雨天。无限青丝拂游骑，一生芳意负金鞭。淡烟轻日簇谁家，微出青旗一带斜。对景似嫌春意老，更摇疏影扫残花。画桥南北水连天，才听莺声又晚蝉。长使离魂容易断，春风秋月自依然。"}