{"id":"808909","title":"适滇却寄子行子俞两弟","dynasty":"清","author":"郑珍","text":"冠鸡非难得，惟独见钟爱。踽踽白兔子，吾思何能贷。日者昔语我，子限一星带。看来两不育，此语信蓍蔡。念我门祚薄，麟凤非所载。或者瘠土中，独苗可望大。今来不吾教，渠母料能代。但恐性一伤，稍大便难差。端须提宗印，使之自小佩。上称宣尼说，下称程朱话。"}