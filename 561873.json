{"id":"561873","title":"侍御唐子荐谪判沧洲作此慰之","dynasty":"明","author":"严嵩","text":"君为怀远吏，我美怀远政。剖判若神明，百姓称衡镜。井税均以完，比屋无喧竞。刻石纪去思，至今留颂咏。一为柱下史，持节按三秦。澄清歌揽辔，弹击见埋轮。世途多险难，大行在平陆。屈子畏讥谗，贾生遭放逐。朝游金门署，暮向沧洲宿。君今沧洲去，不用叹飘蓬。庄生齐宠辱，老氏一穷通。翻飞自有日，加饭保珍躬。"}