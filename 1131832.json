{"id":"1131832","title":"次蔡介卿雪中见寄","dynasty":"宋","author":"蔡戡","text":"玄冥作意逞雄豪，陵压东君惨不骄。一气回春何太晚，群阴见睍未全消。漫誇呈瑞宜新麦，那似为霖救旱苗。造物深机虽莫测，愿言六气自均调。等閒栽遍小园花，剩拟春来赏物华。不觉琼英先满树，更看缟带暗随车。光摇玉镜冰初泮，冻屈金钩草未芽。料得小桥人不到，江梅欺压任横斜。"}