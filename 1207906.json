{"id":"1207906","title":"奉酬段御史登岳阳楼之作时分理盗贼至海康","dynasty":"元","author":"范梈","text":"谁能手铺湘水平，刬却君山看洞庭。昔人已骑黄鹤去，楼前乱芷春兰青。岂知绣衣后千载，远违凤阙来江城。凭高吊古落日紫，领客置酒开云屏。酒酣点笔赋新句，薄海传诵令人惊。忆我初游白玉京，与君联步趋承明。手宣皇猷敷帝绩，济济学士如登瀛。一行竟堕万里外，回首沧浪思濯缨。守官区区事无补，惟有白发欺人生。䍧牱水外万竹底，四时鸟语烟边鸣。忽忽此地复相见，恍如幽梦求仙灵。中宵秣马不遑暇，君又北乡予南征。如兹后会复何日，念之使我双涕零。宫中圣人总四溟，所过海岳须澄清。铁冠峨峨望天下，青霄快展皆修程。由来豺虎伏仁兽，况有鹰隼当秋横。明夜相思隔云岛，月落高台闻笛声。"}