{"id":"1077120","title":"志宏复有诗来再赋两篇为报念其往复之无已也故寓意卒章以止之 其二","dynasty":"宋","author":"李纲","text":"数君妙质来何许，生气森森如得土。依然对此未忘情，亦欲怀之恨无楮。宿枝新叶自清妍，蠹拳枯折尤奇古。已将金玉照双眸，更得珠玑编好语。男儿学古贵根源，馀力游兹文翰圃。沈思六艺见同归，纵览百家知异户。浩然养气塞天渊，沛若江河知孰禦。却怜彫斲愁肺肝，但莫苦吟当自愈。"}