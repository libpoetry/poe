{"id":"46680","title":"夜饮丁二侃宅听琵琶","dynasty":"明代","author":"高启","text":"江月未出明星悬，主人饮客夜不眠。坐呼伶儿拨四弦，龙头高撚玉轸圆。转关未奏濩索先，劳嘈咽切断复连。涩如清涧溜冻泉，细若碧树吟秋蝉。忽然繁急何轰阗，风沙满把撒四筵。雁行惊起飞不联，浮云落叶俱绵绵。一声抹断万里烟，梦入紫塞愁胡天。问渠怨恨有几千，口不能说指为传。令人怅望思往年，梁园楚榭长周旋。帷中曲宴罗绮鲜，夜遣飞骑迎婵娟。低鬟出拜绛烛前，文丝香绦搭左肩。曲项紫凤抱半偏，枫香一调妙入玄。好手正可羞红莲，座间豪客皆词仙。举杯邀我赋短篇，赠之醉写蜀锦笺，可当十万缠头钱。如今远客江海边，欲闻丝音久无缘。故人已散陵谷迁，生死流落俱堪怜。今宵听此真偶然，顾影憔悴非昔妍。长河毾曙落远川，暂当欢娱反忧煎。向隅无言涕泪涟，此身如在浔阳船。"}