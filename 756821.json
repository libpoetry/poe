{"id":"756821","title":"鄮山育王寺度岁作","dynasty":"清","author":"祖观","text":"箬船载雪渡江行，一路看山到四明。闻道甬东真佛地，试寻哑女话无生。鄮山顶涌法王台，窣堵光明宝藏开。识得摩尼本无相，尘尘刹刹见如来。遍界香云雨宝华，吉祥胜地布金沙。神仙只有陶贞白，亲向云台受木叉。白牯狸奴语太颠，今朝头痛怕谈禅。谁将庞老西江口，吸尽岩前妙喜泉。石门文笔费才思，五字寒山是我师。一瓣旃檀一杯水，长明镫下祭新诗。"}