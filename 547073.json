{"id":"547073","title":"泰山对酒赠冯琢吾少宰","dynasty":"明","author":"于慎行","text":"晨登泰山坂，四顾何茫茫。浮云蔽若木，旭日开扶桑。阴晴倏忽变，登顿多苍黄。长风四面至，烈烈吹我裳。客子驾言迈，行行陟帝乡。前有一尊酒，临此万仞冈。绸缪亦何念，展转不尽觞。结交眷金石，怅别怀参商。高举步万里，游目涉四荒。其雨怨杲日，若济思舟航。努力事明主，庶令泰道昌。"}