{"id":"829282","title":"鹧鸪天 尹默有人日诗，用其韵","dynasty":"清末近现代初","author":"汪东","text":"春到人间百态奇。美人未觉与春宜。惊风不偃炎荒树，败局空投劫子棋。勤炳烛，罢题诗。闲来唯唱鹧鸪词。因君人日传佳句，忽向高楼动远思。汉武唐宗绩未奇。乾坤整顿协时宜。十年早定千秋局，万事先争一著棋。吾击缶，子吟诗。诗成络绎有新词。江山人物歌难尽，才捷东坡亦费思。"}