{"id":"779188","title":"念奴娇 次曹顾庵学士韵，述怀奉答","dynasty":"清","author":"陈世祥","text":"菰蒲埋首，难重诉、长语音如哀筑。穷鸟枯鱼，自懒慢、相成人谁题目。蜀道行难，燕歌气尽，书又无儿读。酒中狂笑，屠门大嚼无肉。莫问歌吹扬州，自竹西人散，况篱边菊。何事中郎，还未绝、取笛会稽东屋。老大头颅，半生尽消受，无能粥粥。余酣肠热，醉中乱品横竹。"}