{"id":"748522","title":"拟古 其四","dynasty":"清","author":"王拯","text":"从来城守坚，贼恨必大至。万死与城存，而城竟亡矣。吁嗟我江城，高牙夙严卫。如何两渠间，骨发委填积。传闻方绝食，官民相泣誓。枥马夜悲鸣，青烟起寒吹。烹炰雀鼠尽，敝革煮相遗。皮骨惨留骴，析炊供喂饲。樵苏日月断，井汲又枯燧。咄哉背城师，朝食忽欢缒。冲锋努死力，群丑辄奔避。如何师徒出，望援空裂眦。平时拥牙纛，谁欤彼疆帅。危亡众所属，望望全军逝。朝廷高爵级，专阃所付寄。岂惟弗趋救，直忍自抛弃。十年用兵来，师律孰先敝。人思参肉餐，我欲寮尸肆。"}