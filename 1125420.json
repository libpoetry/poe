{"id":"1125420","title":"马上口占二首","dynasty":"宋","author":"秦观","text":"向晨结束争长途，利风刮面冰在须。冈穷得水马不进，雾暗失道人相呼。悠悠旁舍见汲井，轧轧隔林闻挽车。游目骋怀自可乐，勿忆乡县增烦纡。霜风棱棱万木枯，梅花破萼犹含须。田家往往事游猎，追逐狐兔相号呼。微茫山中起狂烧，隐约林梢低日车。马头渐觉有佳趣，勿厌阡陌多萦纡。"}