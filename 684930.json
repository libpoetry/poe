{"id":"684930","title":"玉融潘源润师事黄山陈平叔师殁哀甚以讣音来告余答诗且寓伤悼之意云","dynasty":"明","author":"王恭","text":"白首悲来薤露歌，黄山烟树奈愁何。逢人共惜扬雄逝，唯有侯巴泪更多。流水孤云无见期，屋梁残月梦中悲。凭将一掬清秋泪，洒向黄山旧墨池。别野霜空柿叶凋，曲堂云掩墨香销。碧萝野径黄山里，谁更登临望落潮。老去谁堪远别离，断云流水死生期。伤心欲解延陵剑，絓向空林若个枝。"}