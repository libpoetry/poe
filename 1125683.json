{"id":"1125683","title":"宋子渊有诗及性宗事用韵寄之二首","dynasty":"宋","author":"郭印","text":"还淳反朴似山农，与物相忘即大同。造理自超言意表，发机不离见闻中。批云切月能无事，转地回天别有功。公案见成何必举，请君于此嗣宗风。枯大寒岩但不春，直经千劫未为真。一门超邈难寻轨，万象森罗独露身。田地稳时行便到，工夫尽处见方亲。韩卢逐兔纷纷是，言语支离最误人。"}