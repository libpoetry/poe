{"id":"686491","title":"题卢邻虚别业","dynasty":"明","author":"申佳允","text":"东坰亭傍横塘水，霞浸波痕影借莲。载酒日来聊漱石，凉阴偏趁片云天。报道卢仝载茗来，园丁解把小门开。棋声敲得斜阳下，溪寂林暝尚懒回。刻凤主人山水癖，林塘卜筑解抛金。寥寥莫笑山光远，幽绝单消水一浔。螺舟只欲汎霞觞，一镜盈盈望欲狂。归去溪云飞入梦，吟魂日绕藕花香。"}