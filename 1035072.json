{"id":"1035072","title":"送秦秘监以显谟知潼川","dynasty":"宋","author":"魏了翁","text":"杜侯归未几，又送秦侯归。锦衣赫相望，里闬生光辉。仅存二三士，去意不可羁。王张屡乞身，余亦五请祠。岂不明主恋，去就各有宜。昔岁语杜侯，志得官无卑。近忽省前误，热突无寒煤。君门天九重，赤子命一丝。诗书谩胀腹，字字不适时。俯瞰大江流，仰看苍云移。悠悠未有届，蹙蹙安所驰。昊天岂民憎，翻覆不可期。愿随力所逮，必以诚求之。求之有弗得，况忍相瘠肥。临分重回首，吾匪怀吾私。"}