{"id":"1066544","title":"次韵叶梦得游西余山","dynasty":"宋","author":"葛胜仲","text":"秋霖喜新霁，裹饭山中游。遥指大夫桥，閒泛野人舟。追随得胜客，雅趣同沧洲。山路已清绝，颢气况蓐收。乱石蹲狠羊，苍官耸髯虬。古寺亦何有，森森潇洒侯。忘怀一笑粲，更以大白浮。翰林廊庙姿，席珍韫天球。如何问三径，更复寻一丘。升高涩投足，陟险眩回眸。洞庭四万顷，旁占铛脚州。中有东西山，千奴熟霜秋。孤亭快写望，欲去更少休。菟裘便可卜，何必依先畴。徘徊共怀古，徂岁真如流。封侯昔此地，顾余乃诸刘。一朝失茅土，窘急须人周。雍门曲池叹，事往将何求。云木馀参错，烟岩自深幽。人生行乐耳，慎勿曲如钩。"}