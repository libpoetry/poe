{"id":"1116232","title":"次韵李元叔田邦镇唱酬之什","dynasty":"宋","author":"沈与求","text":"李侯少年真自喜，收名拟擅东南美。大科异等不作难，堂堂奏赋明光里。眼看斗粟饱侏儒，空肠殷雷归著书。胸中未减食牛气，出手一掷当成卢。只今聊问复何如，要辨蟫蠹资轩渠。刺头文字亦琐碎，泽吻快意回焦枯。大雅寂寥谁发喜，逆折波澜须子美。晚分一派大江西，约束曹刘归句里。武安耳孙有臞儒，载行无多一束书。蹇驴破帽踏城市，腰间蒯维鸣湛卢。叫阍自荐久未偶，淮南丛桂犹关渠。雕镌戏出乡学馀，掩面笑余诗井枯。"}