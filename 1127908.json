{"id":"1127908","title":"秋怀二首","dynasty":"宋","author":"曾巩","text":"流水寒更澹，虚窗深自明。褰帷远钟断，拥褐晨香清。油然素心适，缅彼外物轻。因时固有应，在理复何营？隐几公事退，卷书坐南荣。以兹远尘垢，何异山中情？为州讵非忝，即事亮何成？幸兹桑麻熟，复尔仓箱盈。闾里凶党戢，阶除嚚讼清。日携二三子，饱食中园行。念非形势迫，免有弹弋惊。幽闲固可乐，勿慕高远名。"}