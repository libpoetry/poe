{"id":"969812","title":"甲辰岁朝把笔","dynasty":"宋","author":"赵孟坚","text":"四十五番见除夕，稍知惭愧此之日。小时辛苦习科场，惟恐一官身未得。二十七岁方尘忝，又阅八年初实历。又阅十年满两任，汲汲皇皇望通籍。况逾百指家累重，荫赡浩穰忧不给。所以中心怀蹐局，每至岁朝常戚戚。前年涉险趋淮幕，去年举剡甫及格。犹自奔波趁班见，来往时时在涂陌。今年事定已改官，分邑不远近乡国。秋风行可报瓜熟，便得怡愉奉慈色。所以亲边知自幸，笑语团栾竟通夕。虽然丈夫致君泽民事业匪仅此，要是此去无限隔。但办劳心供抚字，忠信尚可行蛮貊。断不依阿事妩媚，亦不聚敛求封殖。升而戾天沈而渊，一听天公无固必。若缀班行尽向高，炉香夹侍螭坳侧。剩拟抗论高回天，粗有外氏之遗策。或分一垒向边疆，愿作长城如李绩。霜台直笔屏奸回，机幕飞毫草文檄。更令小试经纶手，黼黻曾梦江淹笔。不然种花莳药老海滨，却觅长年当官职。"}