{"id":"431349","title":"和吴子范自寿","dynasty":"近现代","author":"王汝赓","text":"周甲初过六十春，花朝节后是良辰。一官德政人称最，两袖清风自乐贫。早岁匆萌归隐志，至今赢得自由身。从来嘉行膺多福，中寿还须上寿臻。学问淹通贯百家，文章绚烂灿如霞。龚黄政绩还堪拟，元白诗才蔑以加。结纳名贤心自热，品题人物眼无花。常留此老为矜式，好慰吾乡众望赊。将相名流出一门，当年教育至今存。孙吴谋略传衣钵，卫霍趋跄晋寿樽。岂但分荣光戚友，待看贻福到儿孙。九如天保君应备，智慧灵台有宿根。当年相识泮芹宫，几度沧桑宦海中。故友重逢均鹤发，良朋偕隐几渔翁。樽前故态虬髯紫，醉后童颜燕领红。俚句寿君君莫笑，还期来往寄诗筒。"}