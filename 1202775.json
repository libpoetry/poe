{"id":"1202775","title":"木兰花慢 寿崔子文","dynasty":"元","author":"王恽","text":"际河山两界，道此地，正文冲。才北渚离筵，南亭奔迓，终岁倥偬。风流故家从事，暂淹留、莲幕簿书丛。更办锦笺诗句，笔端晕碧裁红。今朝寿席且从容。宾客喜相同。就雪蚁浮香，眉毫舒彩，莫放杯空。人生正须适意，尽冰梢、蜡蒂未冲融。海曲尚存遗爱，稼齐自有春风。"}