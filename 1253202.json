{"id":"1253202","title":"寄程叔固","dynasty":"元末明初","author":"唐桂芳","text":"向来曾坐丞相府，天上图书世罕闻。钟鼎王侯俱泯迹，衣冠兄弟尚能文。山深竹坞悬青雨，昼静松窗留白云。老子婆娑醉槐下，风花几片度斜曛。风餐水宿月为期，百丈牵舟上石矶。尘世难逢丹灶术，浮生易叹白头非。九华天晚云堪掬，五老峰高鹤未归。醉读离骚龙出听，满江烟雨湿霏霏。"}