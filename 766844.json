{"id":"766844","title":"满江红 其一 兖州道中怀洪茂公昉思","dynasty":"清","author":"俞士彪","text":"黯淡平原，搔首处、顿惊客眼。秋阴里、几行榆柳，倒垂沙岸。歇马亭荒征骑少，新嘉驿冷人烟断。夕阳中、隐隐见荒城，哀笳乱。东山上，浮云散。泗水际，飞鸿唤。但寒萝蔓草，兔狐相伴。黄土埋残帝子骨，西风吹裂行人面。想洪生、兄弟旧经过，愁何限。"}