{"id":"456809","title":"游京华三十韵","dynasty":"当代","author":"程滨","text":"平明赴帝乡，周子共徜徉。轻阴蕴秋雨，夹衣未深凉。文物先瞻睹，鼎彝与弓弩。半晌历千年，一览通今古。亭午赏丹青，诡谲笔能蛊。移时谒孔庙，老树姿仰俯。纹理如拧眉，藤柯似交股。四隅点鸣禽，中庭回磬音。野花随开谢，碑在复谁吟。传经有石刻，弘道赖人心。黄昏寻逆旅，处处相龃龉。流浪照银蟾，蹒跚十里许。足茧苦砭针，饥馁面蒙尘。幸有周子戚，斗室供托身。蹇滞思看相，潦倒耻投亲。梦回入佛国，法轮常不息。檀越多愚蒙，舍黎皆粉墨。直北入地坛，人少气自清。丝竹隔迢递，柏子落无声。辗转白云观，三教共流行。铜炉剥落就，香烛氤氲成。碧草侵西阼，古木掩东甍。小院无人到，暂坐似长生。长生焉如返，暂坐难为情。席地君击缶，抱膝我独赓。赓唱犹未绝，幽怀不可泻。去岁香山中，夕阳殷于血。绛枫被丹霞，绵邈映天涯。当时攀摘处，霜浓叶满丫。料应重撷取，万里到谁家。"}