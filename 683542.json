{"id":"683542","title":"刘司谏君同时举二丈夫子然二母也其父宪副公以吉兆命名遣乳媪先期而至邑大夫士奇之为诗纪其事而命贞次焉","dynasty":"明","author":"王世贞","text":"少府斋头柳更青，蔼然佳气欲充庭。昆冈乍吐双良璧，楚部先占二小星。共道龙门饶续史，雅闻麟笔有传经。啼声不断皆英物，试看还应讶宁馨。见说仙游梦更奇，县衙西北状元祠。麒麟天上传双趾，兰玉庭前长并枝。读到父书应自易，绳来祖武定非迟。二雏虚道徐卿好，谁似君家在一时。"}