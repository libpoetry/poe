{"id":"820584","title":"喜迁莺","dynasty":"清末近现代初","author":"吕碧城","text":"层峦幽夐。步石磴盘旋，瘦筇斜引。箨响清心，药香疗肺，病起闲身相称。茶花半埋云雾，栽向高寒偏劲。天外风、泛琼苞玉蕊，落千寻顶。重省。空叹我，尘涴素衣，忍说鸥盟冷。楂拾霜红，萝牵晚翠，甚日岩栖才稳。几番俊游暂寄，依旧归期未准。碧云杳，锁篁阴十里，竹鸡啼暝。"}