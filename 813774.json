{"id":"813774","title":"得游灵谷寺","dynasty":"清","author":"沈兆沄","text":"不到禅林历八年，重游春暖雨余天。万松夹道连空翠，一水通厨引槛泉。携友已非前度客，寻僧又结后来缘。浮踪笑我频南北，绝少游山祇泛船。鳞比方田旧赐庄，劫余幽径未全荒。山光拂槛含朝爽，塔影凌空淡夕阳。檐卜花开无俗韵，伊蒲馔设有余香。归途十里沿钟阜，还访参军旧草堂。"}