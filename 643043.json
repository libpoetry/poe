{"id":"643043","title":"松云歌","dynasty":"明","author":"胡奎","text":"我思仙人乃在玉尘金鳌之两峰，以松为巢云作宫。白云松下来，夭矫如飞龙。仙人骑云与天通，朝游蓬莱暮崆峒。东分断鳌足，西擘三芙蓉。兴来醉泼金壶汁，元气淋漓鬼神泣。八窗虚明白日寒，万壑㟏岈翠涛湿。昔年曾画匡庐山，置我采药山之间。别来仿佛三十载，杏花落尽青春閒。昨日相逢卧云者，因之欲访长松下。白云悠悠江海空，瑶草金芝共谁把。山中之人招不来，琥珀夜光生紫苔。天寒茯苓傥可寄，与子跨鹤登瑶台。"}