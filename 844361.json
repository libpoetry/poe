{"id":"844361","title":"咏史五首","dynasty":"清末民国初","author":"林朝崧","text":"三晋本一家，龙战无时閒。秦人待其敝，拱手收河山。鹬蚌相持久，渔翁得意还。不知蜗角上，何用分触蛮！下床卧许汜，上床卧陈登。求田复问舍，咄咄何足称。燕雀不知鹄，莺鸠翻笑鹏。世事久反覆，俗论讵堪凭。下邳圯上人，广柳车中客。进履久埋名，卖饼深藏迹。两贤岂不伟，屈身为贱役。天心何悠悠，英雄例屯厄。楚有无双士，重瞳不相识。一朝走归汉，天子推衣食。龙性本难驯，骏马岂受勒？君看架上鹰，亦有凌风翼。燋兔追阳乌，催人成老朽。黄金高南山，买得青春否？生前贵适意，身后复何有？达哉张季鹰，开怀向杯酒。"}