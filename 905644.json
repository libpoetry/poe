{"id":"905644","title":"建炎丞相成国吕忠穆公退老堂诗","dynasty":"宋","author":"李邴","text":"晋公伐叛致太平，归来绿野勤经营。沈沦不复经济意，晚节更为人所评。文饶佐武取河朔，平泉草木罗清英。功成未尝一寓目，镵石作记空传名。何如堂堂渭川老，崛起自与天扶倾。岁在作噩骇机发，忠臣愤叱思殒生。氛埃不为紫霄蔽，日月却向黄道行。壮年铁衣勤汗马，白首金鼎调和羹。张皇国威起颓压，约敕吏蠹归章程。羌戎破胆思寻盟，盗贼脱甲来输诚。辕门诸将指呼耳，公有胸中十万兵。锐然请老樊小圃，爨席却与渔樵争。烟霞放目傲轩冕，水石步屧遗机衡。虽然四海望不置，搴旒下瞩熙皇明。宣王于今事北伐，周公不日歌东征。迎还两宫天地庆，埽洒六合风尘清。是时公归乃可耳，岂得遽适羲皇情。祝公寿考如卫武，百岁箴儆谋群卿。祝公功名如郭令，身与庙社同安荣。忠诚向来金石贯，勋烈遂将天壤并。他年升堂奉杖屦，愿留隙地诛柴荆。但令公孙肯开閤，不用野王来抚筝。"}