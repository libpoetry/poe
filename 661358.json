{"id":"661358","title":"山中采菖蒲寿安晚老仙","dynasty":"明","author":"史鉴","text":"山中采菖蒲，泽中采雕胡。雕胡持作饭，菖蒲持作菹。问君将何为，言就仙人居。仙人居安在，震泽东南隅。门前有长路，青松间白榆。舍后有清池，莲叶巢神龟。高楼临水起，缥缈邻太虚。木兰为轩槛，桂树为门枢。黄金为宝盖，八角垂流苏。仙人山泽癯，为乐自愉愉。长身且高颧，红颜白髭须。潜光饮夕气，眺景含朝霞。有子两三人，才名皆丈夫。朝莫问平安，济济庭中趋。诸孙八九人，温温玉不如。出门远行游，所业在诗书。经年一来归，银鞍照骊驹。寿星何煌煌，照我仙人居。贺客来满途，仙人旧悬弧。请客坐堂上，布地红氍毹。促令办中廚，品物事事殊。山珍间海错，肥羊和笋蒲。玉壶湛清酒，金盘鲙鲤鱼。名娼出邯郸，窈窕世绝无。头上翠琅玕，耳悬明月珠。紫绮为下裙，红罗为上襦。上堂拊琴瑟，下堂吹笙竽。清歌按妙舞，行云随卷舒。坐中黄眉翁，向前持一杯。三千一洗髓，九千一伐毛。请看目瞳子，清光果有不。金石未为固，乔松真吾徒。昆崙阆风上，与尔长嬉游。"}