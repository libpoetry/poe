{"id":"813941","title":"从潼关至华阴西岳庙","dynasty":"清","author":"陆耀遹","text":"青牛鞚罢驾茅龙，不用仙人九节筇。此去关河分两界，当前霄汉插三峰。平临极北星辰动，頫瞰终南雪霰封。差喜此邦无佩犊，好禳旱魃事春农。琼宫绀宇郁嵯峨，遍访遗碑玩古柯。万树晴云浮太华，四山春水下黄河。咸阳建策貂裘敝，杜曲韬弓虎迹多。不信此生难自断，更从画壁恣摩呵。"}