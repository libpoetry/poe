{"id":"521455","title":"送陈玉畴提学南畿","dynasty":"明","author":"顾清","text":"圣学久不讲，斯文日陵夷。纷纷事佔毕，青黄互镌追。岂无豪隽人，柰此场屋縻。离章务迎合，出意追新奇。公言著简册，启彼捷径岐。坐令青衿子，释耒拾秉遗。所操谅如此，即事吁可知。陈侯儒林彦，宪府久声驰。以彼冰檗操，树此文章麾。色笑春雨霁，槚楚秋霜威。矧伊根本地，允矣列郡规。指挥苟有向，风行草争靡。走也章句士，久堕荆棘蹊。前瞻若有见，内顾靡所施。六籍本大道，旁搜竟奚为。赠言剧深愿，迥澜此其时。"}