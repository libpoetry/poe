{"id":"174277","title":"登致爽阁观山用种字韵同赋","dynasty":"宋代","author":"郭印","text":"群峰郁崔嵬，西北天壁竦。短松被南冈，发立何种种。中间一川平，楸枰界千陇。晨光霁雾搴，冥色寒烟重。幽人每登临，气与秋山耸。万象入嘲弄，敏思飞泉涌。嗟予老索寞，高躅难继踵。风光本自如，绮语浪嘉宠。况复将此心，勃勃尘虑壅。日月不假借，学道须猛勇。誓当守株愚，从人呼傝{左冗右辱}。"}