{"id":"404698","title":"并蒂芙蓉·癸亥十月为玉霜题并蒂芙蓉卷子，兼贺其新婚、此调为晁閒斋应制所作自制曲。万氏词律录閒斋此词，换头处第二句末作赏醉。杜筱舫谓以前起第二句律之，当用去上，疑为醉赏之误。今检双照楼覆宋本閒斋琴曲外篇按之，正作醉赏，与杜氏说合。遂悉依原词四声谱之","dynasty":"近现代末当代初","author":"袁荣法","text":"艳缬秋丛，蔚绛霞半吐，连枝并蒂。环佩碧波心，逞骈影多媚。盈盈晕融笑靥，似与荀池展芳瑞。丽跗粲蕊。算人间、未许千花轻比。临风靓生露脸，恍天浆乍饮，还饶酣思。叶叶倚娉婷，幻仙侣游戏。商量变宫换羽，记曲新添红娘子。镜奁绚美。赚双鸳、妒人欢意。"}