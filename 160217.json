{"id":"160217","title":"和宋中散寄景仁新池","dynasty":"宋代","author":"韩维","text":"北顾兴王府，东瞻象日畿。稻塍常借润，黍尺讵能晞。鹭浴菖芽短，鱼跳荇来肥。乐亭初置酒，试舞旋裁衣。逸冀相从老，冥鸿自在飞。月游刳小艇，雨钓筑新矶。栽插期春事，追游惜晚晖。气同均我尔，道胜绝从违。安燕兴棠棣，艰勤陋采薇。如何宋中散，留滞不成归。"}