{"id":"763850","title":"瑶台第一层 九日集莼渔爽阁","dynasty":"清","author":"董俞","text":"百尺楼头任骋望，参差远树稠。断云螺髻，斜阳鸦背，更豁双眸。芳筵黄菊，满酌频斟，宾主风流。珠帘捲，把银筝徐炙，玉斝频浮。优游。秋高爽阁，人生行乐复何求。餐英骚思，题糕逸兴，彩笔赓酬。画檐凉月涌，爱清光、欲去还留。荡归舟，渐縠纹溪暝，亚字城秋。"}