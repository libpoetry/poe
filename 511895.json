{"id":"511895","title":"哀都宪张先生","dynasty":"明","author":"童轩","text":"大雅寥寥久不作，畴能接武三百篇。西都苏李最卓荦，遗音近古犹堪传。后来文章建安骨，七子磊磊争雄先。晋朝鲍谢亦仅数，渊明制作真天然。悠悠理趣自萧散，不学小伎呈雕镌。齐梁之下委靡不复振，纷纷聒耳喧秋蝉。有唐作者相继出，一代雅奏鸣宫县。杨王卢骆首奇拔，高岑韦柳堪齐肩。天生李杜实冠绝，光燄万丈直视人无前。闵时愤事吃吃不离口，彷佛古意犹能全。先生生居百世后，蚤有巨笔如长椽。胸中吞吐经子史，顷刻变化驱云烟。由唐直溯到汉魏，历取次和无遗编。大而宇宙明日月，神怪幽隐枝葩连。揄扬讽咏不一足，豪思溢出有若万斛滚滚奔原泉。词场袖手莫敢敌，况欲掉鞅跻其巅。平生精力尽斯学，发为事业輷天渊。三关净扫馘群孽，六察总纪师多贤。犯颜纳说任斯道，拯民涂炭沉痾痊。时时欬唾落珠玉，世人孰得窥其玄。我生幸获识光霁，低头东野愿执鞭。先生不鄙笑谓我，子作可等卢玉川。菲才岂敢遽云尔，先生善诱何勤拳。昨朝入觐上京国，意谓簪盍期残年。孰知先生弃我去，奄忽羽化随飞仙。钧天帝都极宏丽，骖鸾控鹤上下相周旋。文章在世万古耿不泯，化为列宿河汉边。芒寒色正烛下土，要令天下群瞽俱能辩析媸与妍。先生于斯固无憾，我独私心■■如烹煎。松风日夕起涧壑，助我于邑凄哀弦。"}