{"id":"40970","title":"入西塞示南府同僚诗","dynasty":"南北朝","author":"何逊","text":"露清晓风冷。天曙江晃爽。薄云岩际出。初月波中上。黯黯连嶂阴。骚骚急沫响。回楂急碍浪。羣飞争戏广。伊余本覊客。重暌复心赏。望乡虽一路。怀归成二想。在昔爱名山。自知欢独往。情游乃落魄。得性理随怡养。年事以蹉跎。生平任浩荡。方还让夷路。谁知羡鱼网。"}