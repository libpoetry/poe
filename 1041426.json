{"id":"1041426","title":"寄题萧山岁寒堂","dynasty":"宋","author":"刘敞","text":"伊堂早颓挫，松柏亦憔悴。常惟摧为薪，中涂失苍翠。昨来始营葺，榱桷复高丽。萧萧青云干，始有百大意。神明顿来还，故老咸歔欷。朝燕得所常，问谁救其敝。吾家渥洼驹，颇有超绝气。好事能复古，爱奇趣起废。后凋甚明白，来者思彷佛。此实贤智谋，古人贵岂弟。仲尼颂子产，其养民也惠。召公憩甘棠，后世歌蔽芾。勉旃崇其业，事足伯父继。令名与佳树，自可俱亿岁。"}