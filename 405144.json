{"id":"405144","title":"沁园春","dynasty":"近现代末当代初","author":"田遨","text":"老马嘶风，老树无言，此意苍凉。念马齿徒增，自应伏枥，树头渐秃，已惯凌霜。踏遍崎岖，饱经雷火，劫后欣闻草木香。江山好，余年年岁岁，负了秋光。平生痴钝疏狂，幸材不材间差自强。况阅人老树，略知今古，识途老马，犹恋疆场，处处芳菲，人人英发，拨正乾坤试手忙。中有我，恰诗情未减，发短心长。浪掷光阴，六十六年，感慨如何？算南腔北调，读书恨少，东涂西抹，涉笔嫌多。报国有心，补天乏术，只合彷徨绕屋歌。无穷意，愿长绳系日，补我蹉跎。细思忧患中过，较安富尊荣倒好些。尽酸甜苦辣，何妨尝遍，青红皂白，恰好研磨。干校生涯，牛棚梦影，不死还应作走驼。重揩眼，正青山不老，碧水新波。"}