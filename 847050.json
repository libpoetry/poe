{"id":"847050","title":"赠宋小著","dynasty":"宋","author":"田锡","text":"紫皇御天方视事，将择灵官补仙吏。金波古殿寒星帘，虹节蜺旌观就试。白晰仙人皆寻衣，衣冠森列蟾蜍墀。宝盘初赐红霞馔，斗魁挹酒空淋漓。水精地上宫花折，枝柯渥丹花艳白。高于建木老于椿，其名仙桂长含春。又有骊龙长万尺，波涛为屋渊为室。逆鳞满颔如锋铓，触之则怒无人当。旁有明珠夜月光，宛转炫耀生灵芒。能探骊珠折得桂，方许骖鸾驾凤皇，方令碧落为星郎。君曾再对珠旒试，君才堪作仙宫吏。骊珠粲粲蟾枝香，紫烟华绶黄霓裳。风装云驭惯升陟，太霄瀚海尝翱翔。愿以横天之鹏为逸驾，垂天之虹作飞梁。驰雷走电以惊策，叱风挥雨前启行。结水精佩云锦章，随君一至于仙乡。"}