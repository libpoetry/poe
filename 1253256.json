{"id":"1253256","title":"严寒次粟隐德上人韵二首","dynasty":"元末明初","author":"陶宗仪","text":"雪留十日未都消，画閤娱情遣寂寥。茶敌睡魔浮玉乳，酒烘吟脸晕红潮。雕盘异馔明妆捧，宝鼎沉香烈火烧。应有穷途饥冻者，一般风景不同条。匡床燕坐坎离交，冰缀霜髭口欲胶。煖老正宜丝作毯，逸居那敢树为巢。饥禽战羽时僵仆，猛虎摩牙夜噭哮。造物屈伸端有数，醉歌自把唾壶敲。"}