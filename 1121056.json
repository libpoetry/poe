{"id":"1121056","title":"庚子三月二十七日又易守当涂四月十一日发辞免之牍书怀成二唐律","dynasty":"宋","author":"岳珂","text":"九重旒冕真知己，几度弓旌忆款门。素志不为温饱计，赤心未报圣明恩。鹤汀云雨暮应捲，牛渚风烟秋欲昏。休向长江问陈迹，浮梁孤塔不堪论。去载西陲夏正初，首惊禹阁下除书。璇杓导旨方螭陛，珍圉迎釐又燕居。三见纶音传诏玺，六看棨信到耕锄。祇今又上公车奏，何日烟蓑返老渔。"}