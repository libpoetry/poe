{"id":"1110715","title":"和颜长官百咏 渔父","dynasty":"宋","author":"朱继芳","text":"不踏长安十二门，鸬鹚飞处数家村。停桡试向滩头问，莫是严光末世孙。一曲清漪濯晚霞，钓竿斜插白鸥沙。傍人借问居何处，四海五湖都是家。秋风淅淅猎菰蒲，如此江山其可孤。天与玻瓈三万顷，更添一半夕阳铺。长作丝纶短短牵，一池汉水尽南天。谁知有客量江面，不是渔郎两板船。推起篷窗抱月眠，三三两两柳边船。不须听说文王事，孤负渔竿八十年。传呼扶柁晚风前，一阵惊鸿没远烟。不是吾侬栖泊处，却回别港避官船。五湖烟里我知鱼，属玉舂锄一处居。欲到垂虹风作恶，几株官柳向人疏。秋声只在树中间，极浦斜阳更有山。卷却丝纶呼酒盏，鸥边聊得此身闲。舟系蓬莱浅水傍，鳌头缩尽海生桑。百川日夜滔滔去，借问人间有底忙。璧月沧波上下天，秋风摇落四无边。玉龙尽唤眠鸥起，两岸芦花不见船。"}