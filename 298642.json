{"id":"298642","title":"沁园春·登谪仙亭","dynasty":"清代","author":"华长发","text":"采石矶头，蹑屐来登，兴怀谪仙。问沉香倚醉，宫袍曾着，夜郎流窜，彩笔谁怜。一代才人，遭逢如此，漫说风流诗百篇。光万丈，但西南照彻，瘴雨蛮烟。而今豪放谁传。道天子呼来不上船。叹骑鲸客去，只余红蓼，挂帆人远，莫问青莲。江上清风，山间明月，何可无君一醉眠？凭高望，兄酒星如炬，牛斗之间。"}