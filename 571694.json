{"id":"571694","title":"帝台春 为府学师生送徐太守北觐并引 代君家作","dynasty":"明","author":"符锡","text":"亭亭物表。器宇秋天杳。廉明太守，说向吾人，古来稀少。清风两袖朝天去，转眼是、凤池春晓。好敷陈，兽锦袍新，御炉香袅。蓬莱岛。莺花绕。霜月皎。鸡人早。伫献绩天颜，渥恩重，谩回首、石城云杪。舟楫川途莫道烦，乾坤整顿还须了。记取旧门墙，几人归鉴藻。"}