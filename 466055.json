{"id":"466055","title":"忆江南 康巴五首","dynasty":"当代","author":"王蛰堪","text":"儿时忆，最忆是情歌。跑马溜溜山上月，推窗荡荡月边河。茗坐独消磨。牦牛谷，卜宅最相宜。两岸丹崖青薜荔，一川玉瀑碧琉璃。重到更何时。山巅雪，闻道积千秋。高旷牵情遗世想，孤寒射目惹人愁。山路一回眸。寻幽迹，仙境少人行。微雨云迷花隐约，远峰岚惹雾朦腾。此日记曾经。嘉绒女，一曲最难忘。雕下四围环翠巘，山前一线是金江。能不醉仙乡。"}