{"id":"1067966","title":"送嗣行叟住云岩","dynasty":"宋","author":"李彭","text":"昔在冯光禄，精兵伐莎车。大宛献象龙，权奇天马驹。朝趋不动尘，历块暮过都。银鞍香罗帕，晞骥行坦途。一朝伏辕下，局趣时长吁。霜蹄绕羊肠，翻思在坰娱。复闻郭橐驼，种蓺绝代无。擢秀土膏动，安恬肆纡馀。侪流失妙理，静躁由来殊。木性不受触，剥肤验荣枯。柳侯为作传，临民真楷模。嗣公武夷秀，淡然云水徒。风期压支遁，渊源从老卢。膏肓在岩壑，浩浩不可污。屡辞公侯聘，烟霞閟团蒲。忽著垢墨衣，俯身蛙黾区。我本佛国净，示见秽土居。譬之喷玉姿，骧首径崎岖。虽怀万里气，讵可轻艰虞。亦如莳卉木，涵养须敷腴。根节藏蠹蝎，安忍不剔除。名驹即商鉴，种术毋令疏。邾蟊或蜂虿，三言成于菟。愿公置坐右，爱之良不诬。夜窗为长吟，霜飙响高梧。"}