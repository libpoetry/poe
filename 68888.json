{"id":"68888","title":"题画梅·我生山野无能为","dynasty":"元代","author":"王冕","text":"君不见汉家功臣上麒麟，气貌岂是寻常人？又不见唐家诸将图凌烟，长剑大羽联貂蝉。龙章终匪尘状，虎头乃是封侯相。我生山野无能为，学剑学书空放荡。老来晦迹岩穴居，梦寐未形安可模？昨天冷飚动髭须，拄杖下山闻鹧鸪。乌巾半岸衣露肘，忘机忽落丹青手。器识可同莘野夫，孤高差拟蟠溪叟。山翁野老争道真，松篁节操梅精神。吟风笑月意自在，只欠鹿豕来相亲。江北江南竞传写，祝君叹其才尽下。我来对面不识我，何者是真何者假？祝君放笔一大笑，不须揽镜亦自肖。相携且买数斗酒，坐对青山姿倾倒。明朝酒醒呼鹤归，白云满地芝草肥。玉萧吹来雨霏霏，琪花乱点春风衣。祝君许我老更奇，我老自觉头垂丝。时与不时何以为？赠君白雪梅花枝。"}