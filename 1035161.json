{"id":"1035161","title":"八声甘州 约程漕使遇孙初筵劝酒","dynasty":"宋","author":"魏了翁","text":"记幡然、持节下青云，巴月几成弦。待竹枝歌彻，讼棠匝地，扉草连天。却寻当年旧梦，来使蜀东川。人物寥寥甚，禁许回旋。愧我推挤不去，尚新官对旧，后任如前。与故人饮酒，月露写明蠲。叹书生、康时无计，谩忧思、时堕酒痕边。且只愿、早休兵甲，长见丰年。"}