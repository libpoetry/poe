{"id":"332084","title":"百字令·南山归晚","dynasty":"清代","author":"曹贞吉","text":"南山归晚，遭相诃醉尉，灞亭秋暮。故李将军猿臂在，射石犹能饮羽。虎鼠行藏，烟云变态，若辈争知否。霜寒草短，且寻田舍归去。回首百战功名，北平上郡，历历风沙苦。屈指封侯诸校尉，意气宁堪俦伍。白发宫娃，青衫羁客，老泪同今古。掀髯一笑，尘埃野马看取。"}