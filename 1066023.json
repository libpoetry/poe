{"id":"1066023","title":"和杨时可赠吴子厚","dynasty":"宋","author":"许景衡","text":"吴子守西河，彊敌能远遁。功名岂不伟，事亲有遗恨。云孙亦何为，总发能自奋。论兵得家法，绝域屡得隽。三釜乃吾志，九迁何足论。一朝弃官去，悍卒亦惊叹。官长欲挽留，归涂已强半。皇天照忠孝，爵禄亦如愿。彼师乃曾子，弃绝等仇怨。子从何人游，卓尔有独见。父子今一处，甘旨应手办。垂垂对黄发，衎衎日欢宴。客来为从容，觞豆无早晏。古今入商略，亦有一笑粲。人皆赠渠诗，素壁供挥翰。吾丞岂真聋，尚缺此一段。君亲恩弥重，报效不可缓。始终能自勉，高义薄云汉。"}