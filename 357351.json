{"id":"357351","title":"疏影·咏梅为友悼亡","dynasty":"清代","author":"黄之隽","text":"东风太恶。惯弄香簸粉，吹到妆阁。瘦损花神，乍转冰魂，潘鬓休教染著。当年素手斜阳里，笑画意、折枝衫薄。怪寻常、一样时光，锁断绮窗珠箔。惆怅芳容去后，小庭但剩下，无数霜萼。笛里吹残，尚带春寒，人不如春有脚。更阑月、转郎眠处，幸早赴、罗浮前约。梦醒时、软尽刚肠，怕想额边花落。"}