{"id":"924531","title":"次韵子瞻宿南山蟠龙寺","dynasty":"宋","author":"苏辙","text":"谷中夜行不见月，上下不辨山与谷。前呼后应行相从，山头谁家有遗烛。跫跫深径马蹄响，落落稀星著疏木。行投野寺僧已眠，叩门无人狗出缩。号呼从者久嗔骂，老僧下床揉两目。问知官吏冒夜来，扫床延客卧华屋。釜中无羹甑实尽，愧客满盎惟脱粟。客来已远睡忘觉，僧起开堂劝晨粥。自嗟奔走闵僧闲，偶然来过何年复。留诗满壁待重游，但恐尘埃难再读。"}