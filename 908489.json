{"id":"908489","title":"游水陆院","dynasty":"宋","author":"李流谦","text":"深居毒歊烦，沸鼎游群鱼。金凉念何许，颇欲膏吾车。行行有佳处，舍南得精庐。方塘水泠泠，嘉树阴疏疏。寒光四围之，气象豁以舒。清浊本相形，暑去不待除。赤脚踏潺湲，褫带凌空虚。杯盘固草草，言归且徐徐。山僧擅幽胜，意轻南面孤。久矣不复贵，厌弃同污渠。贵人便宴安，大第如清都。华堂贮窈窕，高门列车徒。往往慕閒旷，偶此乐有馀。蛇蚿漫相怜，鹏鴳端异趋。不如听鸣禽，劝我提胡卢。"}