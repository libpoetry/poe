{"id":"389444","title":"凤凰台上忆吹箫·题许缕蘋茂才月下修箫谱图","dynasty":"清代","author":"薛时雨","text":"丁卯桥边，宣平宅畔，宫商一片清幽。有小红低唱，大白狂浮。不管旁人奇妒，消受尽、竹肉风流。推敲久，玉人对面，璧月当头。堪愁。广陵散绝，千万种柔情，也索休休。记酒阑灯灺，雅调新酬。蓦地彩云散也，十年梦、一觉扬州。空回首，秦楼缥缈，旧谱谁修。"}