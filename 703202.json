{"id":"703202","title":"送陈驾部锡卿还钱塘省亲","dynasty":"明","author":"谢榛","text":"司马旌旗下九重，三江秋色上芙蓉。故乡南去四千里，云外遥看天柱峰。朝浮扬子潮声远，夜泊芦花月影孤。应念倚门今白发，长风吹梦到西湖。白云千里故园心，海上青山辨武林。燕雁度江天渺渺，吴枫接岸日阴阴。片帆飞去拂云霞，月满中秋应到家。人在长安望南国，隔江春信寄梅花。"}