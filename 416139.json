{"id":"416139","title":"烛影摇红 为湖帆题宋仲温书《七姬权厝志》原石墨本","dynasty":"近现代","author":"金天羽","text":"霾玉荒垣，雁霜几变林红色。霸图七宝坏楼台，狼藉莺花劫。凄绝乘龙娇客。闭秦楼、香销丛棘。烟芜金谷，钿盒飘零，珠魂宵泣。霜兔隃麋，瘗花铭草簪花格。投戈宁愧好男儿，重拓朱门戟。今日寒鸦废宅。鬼灯青、微吟怨魄。凉蟾窥遍，羽节排阊，风鬟微侧。"}