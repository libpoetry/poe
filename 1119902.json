{"id":"1119902","title":"寿同父兄七十二首","dynasty":"宋","author":"陈著","text":"光风颜色雪髯鲜，已到人閒稀有年。心好共称生下佛，身闲自谓饮中仙。安贫真味齐眉馈，养善良方高枕眠。更看镫宵儿迎妇，一家春与月团圆。吾家兄弟笃天伦，晚景怡怡仅两人。门户相依杏阴旧，藩篱不隔棣华春。难逢燕夜如今日，回愧鳞年以次身。造物倘容顽健在，愿为老栎伴庄椿。"}