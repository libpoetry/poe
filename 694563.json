{"id":"694563","title":"藤蓑五首","dynasty":"明","author":"陈献章","text":"一蓑费几藤，南冈砺朝斧。交加落翠蔓，制作类上古。吾闻大泽滨，羊裘动世祖。何如六尺蓑，灭迹芦花渚。举俗无与同，天随梦中语。今夜不须归，前溪正风雨。人好蓑亦好，月光水亦光。水南有酒媪，酒热唤我尝。半酣独速舞，舞罢还举觞。所乐在知止，百年安可忘。挽蓑欲何为，新月出东岭。独速舞不休，凌乱何由整。旷哉漆园吏，自形还自影。新蓑藤叶青，旧蓑藤叶白。新故理则然，胡为浪忻戚。扁舟西浦口，坐望南山石。东风吹新蓑，浩荡沧溟黑。须臾月东上，万里天一碧。安得同心人，婆娑共今夕。朽生何所营，东坐复西坐。搔头白发少，摊地青蓑破。千卷万卷书，全功归在我。吾心内自得，糟粕安用那。"}