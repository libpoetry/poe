{"id":"1111970","title":"次韵李提点雪中登楼之什二首","dynasty":"宋","author":"吴儆","text":"高情应与水云宽，江北江南望渺漫。逐马银杯端可赏，屯边铁甲得无寒。已知与国同休戚，且庆丰年表治安。杀气已消春意动，曈曈日色上云端。朝来园柳变融和，深院啼鸦少客过。清坐渐看银色遍，佳眠更觉溜声多。谩誇明月舟中兴，争似销金帐底歌。夜入蔡州擒叛将，拟将椽笔颂元和。"}