{"id":"697686","title":"忆昔四首寄士奇勉仁二少傅幼孜少保","dynasty":"明","author":"胡俨","text":"昔者承恩共拜官，两班分日直金銮。晚来归舍星同戴，晓起趋朝漏未残。墨点龙笺濡彩笔，烛传庭燎捧金盘。如今忆着当时事，独望桥山泪不干。圣祖巍巍功德高，曾紬石室笔同操。始终纂述多从故，事业铺张敢谓劳。丹禁清风传玉漏，瑶阶红日转金鳌。闲来极目钧天上，却忆兰台愧滥叨。圣主崇儒冠古今，辟雍遥迓宠光临。百年礼乐昭文运，一代仪章着德音。释菜周旋华衮盛，授经敷畅讲筵深。銮舆一去神游远，乘石苔封杏树阴。接武青宫列两坊，恩荣兼秩实非常。追陪琐闼春风暖，进讲文华昼景长。每切葵心倾晓日，竟同蒲质老秋霜。玺书独拜归来后，留与儿孙永不忘。"}