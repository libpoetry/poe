{"id":"433241","title":"斜街寻梦四首","dynasty":"近现代","author":"寇梦碧","text":"玉澜无复碧沙笼，寂寞吴江吊冷枫。老屋三间诗梦好，城南社又转城东。玉梅花底竞飞觞，酒影灯痕引梦长。醉里不知芳序改，烛花红瘦晓曦黄。感旧伤春两不胜，落花风雨几阴晴。从今不按蘋洲谱，恐作山阳笛里声。冷鸥三两送歌阑，灯火斜街唤梦难。犹有梅花伴吹笛，愿留残雪护春寒。"}