{"id":"1136207","title":"秋风歌","dynasty":"宋末元初","author":"方回","text":"君不见七月一日海上风，浙水西东淮水东。盐亭网户十万许，潮头三丈一扫空。高门大屋耸金碧，瞬息浮入龙王宫。官吏军民不知几，肉无肥瘦鱼腹中。纵尸横骨互撑拄，蝇蚋姑嘬鹰鹯同。人家妇女金缠臂，恶少斫之残血红。富商大贾浮巨舶，犀象珠玑誇豪雄。三五百艘□□□，□□纸船纸梢工。善登高树毒蛇满，善泅有蛇缠其躬。□□□家无一口，甚寇屠戮兵战攻。我忆淳熙前辛丑，赤地□□飞蝗虫。江南人才殊未少，南康救荒赖文公。我忆嘉熙□辛丑，西湖涸底舟不通。人肉馒头市肆卖，艮山门潮尧水洪。水旱厄运古来有，皇天得不怜民穷。辛丑定数不可免，愿言少杀神怨恫。七十有五衰病翁，未即就木犹转蓬，侥倖米价不长年岁丰。"}