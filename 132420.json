{"id":"132420","title":"十月初还潭州题王氏瑞竹图","dynasty":"宋代","author":"项安世","text":"王君手持瑞竹图，要我作计仍自书。我书不悭诗亦易，政坐此君难位置。我欲摇毫写作双竹吟，却教数节一干非商参。我欲援琴抚作降竹曲，又见二妙同升异茕独。卜子夏，子可为我讴，一桴二米秬黍秋。清人一韔攒双矛，肥泉同本末异流。观射父，子可为我释。一少二多何卦策。以奇承耦震初爻，以耦承奇兑三索。我为二人书此言，请君持归君家看。"}