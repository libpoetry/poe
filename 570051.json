{"id":"570051","title":"昔白文公有诗赠裴淄州其起句云九十不衰真地仙余以此例赠九十翁者凡五人矣莆田林方渠公以名进士官至郡守累进阶正三品今年寿九十二而其子敬夫复以雷阳守便道彩侍毋论五人者仅一宗马湖雁行即所谓裴淄州者当亦不及也喜羡之余敬步前韵授之俾歌以称觞","dynasty":"明","author":"王世贞","text":"九十不衰真地仙，阿谁诸福似君全。生儿自授诗三百，请禄同豋石二千。旧憩棠阴青蔽亩，亲栽槐色翠摩天。壶公山静堪斟酒，延寿陂清好放船。尚父少惭多偃蹇，启期衰觉转颠连。林家故是宽乔木，行看双标纪大年。"}