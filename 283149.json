{"id":"283149","title":"偶成·宠辱纷纷谢世哗","dynasty":"现代","author":"冒效鲁","text":"宠辱纷纷谢世哗，青山隐隐久无家。平生畏俗仍开口，解秽何当羯鼓挝。百岁能消几许狂，登场何用笑郎当。照人肝胆悬明月，冷对蟆颐鼓吻忙。当年父老望旄旗，挥扇横江捷报迟。碧血青燐皆未化，休教撞坏任纤儿。深纹罗织有专工，三字东窗拜下风。终古浮云能蔽日，凭栏高唱满天红。涌金门外水萦回，万弩胥涛挟怒来。却笑刘郎不更事，又吟杨柳绿成堆。"}