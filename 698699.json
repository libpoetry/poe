{"id":"698699","title":"玉楼春 次周美成","dynasty":"明","author":"夏言","text":"何年不踏长安道。整顿乾坤济时了。水边时伴鹭鸥群，竹里日教宾客到。南园日暖寻芳草。坐爱溪荷摇翠葆。日长无事即神仙，未信朱颜容易老。霖雨堂成增气象。麟袍敕赐来天上。共羡龙头老状元，雅称凤池真宰相。鹓班著处人瞻仰。衣被新恩夸浩荡。更看高阁画仪形，要使苍生谐属望。"}