{"id":"682036","title":"题费国聘市隐园","dynasty":"明","author":"余继登","text":"避宠辞燕市，为园在汉阴。剪茅旋结屋，种竹已成林。泉石生幽兴，琴樽惬隐心。风尘吾愧汝，空自说知音。大隐在城市，清幽独羡君。凿池堪受月，架栋欲栖云。冠挂神羊影，身藏雾豹文。偶谙心所好，不是为离群。幽意谁能识，閒门且自扃。荒凉仲蔚圃，寂寞子云亭。以尔心能远，因之地亦灵。骚人时问字，太史漫占星。十年丼澹泊，三亩隔欢呶。宦拙难招隐，文成半解嘲。才名高汉署，心事足衡茅。前代称禽向，怜予独系匏。"}