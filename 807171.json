{"id":"807171","title":"新荷叶  踰天长郭门里许，修堤被渚，高榆荫街，隔水一亭，曰放生池。芰荷沙鸟，颇极幽映，歇马徘徊，赋词寄兴","dynasty":"清","author":"陈维崧","text":"席帽炎途，长征事与心违。歇马溪桥，拍波水鸟斜飞。林皋幽邈，凉如雨、乱点人衣。曲潭脩坂，新荷短芰成围。白板双扉，茶烟轻飏渔矶。小店雏莺，江南景未全非。被他重唤，扬州梦、往事依稀。蜀冈凝黛，迢迢送我难归。"}