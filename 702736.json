{"id":"702736","title":"秋兴四首","dynasty":"明","author":"董纪","text":"景物凄凉万感丛，怕逢摇落见秋风。鸡鸣函谷行人度，骓到乌江霸业终。岁月往来寒暑尽，乾坤覆载古今同。谁能断得无情水，莫放东流更向东。海上蓬莱识未真，楼船一去竟迷津。仙家自有长生药，尘世元无不死人。西苑年年花落尽，北邙日日冢添新。春衫可典何须靳，莫负渊明漉酒巾。休听尊前懊恼歌，听时愁绪越添多。平生事业今如此，后此光阴更几何。三过玄都惟梦得，重游赤壁是东坡。老怀容易悲陈迹，不信观棋有烂柯。仰望青天漠漠高，人生处世一鸿毛。胡笳有拍空遗恨，汉节无旄不易操。方朔寓言兴设难，屈原忠愤在离骚。读书多费閒伤感，且向西家唤浊醪。"}