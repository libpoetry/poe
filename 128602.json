{"id":"128602","title":"代棘篇·伐棘何所山之巅","dynasty":"宋代","author":"路振","text":"伐棘何所山之巅，秋风颾颾刺子丹。折根破柢坚且顽，斸夫趦趄汗污颜。攒锋束芒趋道还，{上艹下左禾右享}之森森缭长藩。暮冬号风雪暗天，漏寒不鸣守犬眠。主人堂上多金钱，东陵暴客来窥垣。举手触锋身陨颠，千矛万戟争后先。襟袖结裂不可揎，蹠破指伤流血殷。神离气沮走蹁跹，数尺之墙弗复攀。索头丑奴搔河壖，朔方屯师连七年。木波马领沙填填，气脉不绝如喉咽。官军虎怒思吼轩，强弩一发山河穿。将不叶谋空即安，翫养小丑成凶颠。推刍挽粟徒喧喧，边臣无心靖国艰，为余讽此伐棘篇。"}