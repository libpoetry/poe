{"id":"793709","title":"简陈吉甫","dynasty":"清","author":"徐绍基","text":"宰相宰天下，邑宰宰一方。司牧尤亲民，慎简惟贤良。疾苦逾切肤，夙夜耿不忘。剔弊审厥要，无取轻更张。下车一儆百，所恐锄非稂。煦妪以为仁，水濡趋沦亡。酌施谐风土，意必衷先王。蔀屋一气孚，童耇时跻堂。读法匪具交，游手归农桑。傔从屏尝试，冰铁为肝肠。壶飧易见德，况系万民望。先生蓄经济，教泽敷中阳。桃李久成蹊，移填蔽芾棠。养民亟于士，井通津润长。弗以憔悴甚，难与储仓箱。弗以驵侩染，难与追陶唐。掣肘不获施，利钝由彼苍。为宰咸岂弟，天下乃平康。阔疏比刍荛，用以发吾狂。长安遽言别，洛下犹相羊。南鸿渺天末，区区缄报章。"}