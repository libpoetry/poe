{"id":"472017","title":"壬辰书事赠别钟淑濂张伯任","dynasty":"明","author":"冯琦","text":"世事亦何常，惨舒递相荡。今日非昨日，回首一惆怅。圣人久在宥，君子始用壮。漫同贾生哭，实恃汉文量。日月岂不照，雷霆未敢抗。其日风尘昏，黄云自飞飏。侍臣尽改服，缇骑纷持杖。矫矫山阴公，尺牍还内降。庭蓄留侯策，帝厌王陵戆。赤舄将去国，白麻别命相。省垣及选部，一时尽屏放。就中谁最贤，钟张尤倜傥。两生躯干小，气欲排峦嶂。新从上谷来，胆落临边将。豺狼尽已屏，藜藿谁敢傍。古来直节士，大半投炎瘴。至尊多优容，忍使居一障。视汝舌尚在，幸汝身无恙。莫忘国士遇，宁同庶人谤。所惜正士去，满朝气凋丧。从兹天厩马，静立含元仗。居然言路塞，兼虞祸机酿。傅言半疑信，蓄意多观望。稽首辞九庙，尚欲徼灵贶。国本苟不摇，宁使臣言妄。謇予非诤臣，执经侍帷帐。吏隐类方朔，谏说慕袁盎。威颜尚不接，肝胆终难谅。知无匡世资，三山行将访。"}