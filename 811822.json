{"id":"811822","title":"挽徐泰初","dynasty":"清","author":"刘岩","text":"病中决归计，预以书报家。妻儿怀征人，夜夜占灯花。不望印悬肘，不希金满车。妻愿见阿夫，儿愿见阿耶。骨肉苟得完，长饥又何嗟。宁知忽弃捐，旅魂栖天涯。忆与汝偕游，爰自白门始。驱驴来幽燕，卧我空斋里。阶前木叶声，秋雨打窗纸。坐上无车公，饮酒不欢喜。当时意气豪，尔我俱壮齿。弹指廿馀年，蹉跎嗟我子。余见子盛衰，余亦将老矣。惆怅平生心，悲风飒然起。造物使子穷，穷且至于死。死且在道途，何为命如此。孱孱浮薄躯，船木薄如纸。潞水深复深，蛟鼍弄牙齿。一榇波上轻，归去三千里。篷窗夜哭声，如在枫林里。"}