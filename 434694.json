{"id":"434694","title":"观淅江涨","dynasty":"金末元初","author":"元好问","text":"一旱千里赤，一雨垣屋败。淅故以江名，暴与众壑会。初惊沙石卷，稍觉川谷隘。雷风入先驱，大块供一噫。千帆鼓前浪，万马接后派。崩崖不暇顾，拔木无留碍。凭陵如藉势，洄洑各有态。平分乍舒徐，怒触忽碎坏。云蒸楚树杪，雪映商岭背。髣髴千丈潮，恍与海门对。佽飞斗蛟鳄，燃犀出鳞介。阳侯富阴族，万首露光怪。翠蕤澹偃蹇，钲鼓乱?磕。永怀疏凿力，重叹神禹大。乾坤海为壑，未碍变横溃。纳污非无处，流恶聊自快。投诗与龙盟，涤荡烦一再。"}