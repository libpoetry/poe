{"id":"544636","title":"结夏西山诸佛刹效初盛体为排律十首 其五","dynasty":"明","author":"胡应麟","text":"殿起凌三竺，台孤望四溟。遥空呈绀碧，绝顶挂丹青。巘崿横香案，峰峦列画屏。刹高全碍日，池迥半披星。古砌流云积，阴廊冻雪扃。泉当秋径濯，瀑向夜窗听。影落吟边雁，光飞定后萤。钟疏闻鹤唳，钵冷带龙腥。薜荔苍凝壁，藤萝翠压庭。斋厨菱芡熟，讲席芰荷馨。忉利旌幡合，潮音杖锡停。三车迎海峤，一苇渡江汀。觉路超千界，玄关护百灵。圆明童子偈，定慧法王经。梦幻清禅铎，机锋彻梵铃。鳌山欲成道，会待奯公醒。"}