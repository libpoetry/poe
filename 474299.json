{"id":"474299","title":"三石篇","dynasty":"明","author":"张佳胤","text":"太滇以西三巨石，错列荆榛对孤驿。文彩天开海岳图，面面晶光盈十尺。吁嗟此石生点苍，云谁置之古路傍。停车顾盼日将晏，仆夫语罢泣数行。往年天子新明堂，厥材万国争梯航。燕山之石白胜玉，何求此物劳要荒。守臣当日功名亟，檄书夜飞人屏息。程途初不计山溪，男妇征佣无汉僰。鞭石难寻渤海神，凿山谁是金牛力。那许终朝尺寸移，积尸道上纷如织。中兴令主尧舜姿，一苇圣德超茅茨。天门万里竟不知，几使黔南无孑遗。君不见旅獒古训老臣策，枸酱虽甘亦何益。三石?砑风雨深，千载行人增叹惜。"}