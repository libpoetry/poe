{"id":"692535","title":"感遇答夏四秀才三首","dynasty":"明","author":"杨士奇","text":"摇曳双彩凤，欲集无珍木。昨下阆风岑，飘扬竟何托。梧桐巢燕雀，反栖恶木根。人生难称意，雄豪安足论。绿帻谁家子，灼灼芙蓉姿。银鞍照白马，玉壶系青丝。行行未能已，冶游方及时。我志在删述，但为此辈嗤。去去复去去，天地一逆旅。石火无留光，良辰竟何许。取酒会四邻，行乐须及春。黄金高北斗，浮荣何足珍。"}