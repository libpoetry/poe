{"id":"432291","title":"鹧鸪天 海峡殖民地","dynasty":"近现代","author":"李继熙","text":"满目兴亡事可嗟。蛮烟瘴雨话天涯。马来王气销磨尽，帝国雄威叱咤加。风簸浪，月笼沙。隔江怕听后庭花。可怜多少痴儿女，犹认伦敦是祖家。海峡形成水一湾。三州鼎峙似屏藩。雄图控制临群岛，遗恨阑珊话百年。沙克逊，不列巅。神明所寄岂徒然。醉生梦死蚩蚩辈，如此江山挽救难。又是花开花落时。凭栏兀自数花枝。心如落瓣纷无著，祗觉纷纷不自持。当日事，怕重提。休拈罗带再题词。新缣旧素知何是，一段风情诉与谁。离合悲欢总莫凭。些时相见恰关情。私怜去后修鳞杳，怕问心肠是怎生。山叠叠，水盈盈。钿车何处迓倾城。梦中识路终无益，误到巫峰第几层。"}