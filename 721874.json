{"id":"721874","title":"乙丑岁除作","dynasty":"明末清初","author":"屈大均","text":"年光微雨后，春发大寒初。花片沾云湿，松声入水虚。酒因慈母饮，诗为小儿书。不记谁家腊，闻莺识岁除。又见蘼芜草，春芽出土膏。岁华愁里失，人事梦中劳。雪以乾风小，泉因细雨高。年年此除夕，努力是醇醪。年年生一口，婚嫁尚无期。蚌蛤三珠日，鸣鸠七子时。孝衰吾岂敢，忠养汝何迟。阿妇殷勤道，威姑百岁姿。灯花因守岁，一倍照愁思。学易偏多过，加年只益悲。寒消阴雨后，春转晓风时。辛苦青盲客，皇天不肯知。稚子眠难早，喧喧到晓钟。煖嫌灯火少，寒恨水云重。莺语催元日，鸡声送大冬。明朝书甲子，又见泪光浓。"}