{"id":"979000","title":"谢张文老饷酥","dynasty":"宋","author":"晁公溯","text":"清晨坐堂上，忽得故人书。近自玉垒州，远饷金城酥。闻由笮都出，来与枸酱俱。开视静如练，缄题投比珠。甚知故人厚，痟中怜老夫。岂惟减肺渴，兼可濡肠枯。因之想风味，更过酪醍醐。致此未足言，公才可时须。似传滇池君，愿献汗血驹。高有八尺龙，次有一丈乌。论功当作颂，请歌马斯徂。"}