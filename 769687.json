{"id":"769687","title":"沁园春·刘延裔自何阜归，遇余共饮，因怀令弟叔裔并旧好相存问者","dynasty":"清","author":"陆震","text":"萧寂衡门，剥啄谁与，忽讶君来。问前宵初返，异乡孤棹，今番且尽，长夜深杯。喜极尤狂，酣时转恨，令弟多春不共回。遥相忆，想一灯愁听，风雨空阶。最怜缪二多才。怅何事、新辞懒寄怀。更宾文王叟，须眉似雪，东阳方子，调笑无猜。屈指于今，三年不见，虚拟霜帆昨岁开。凭君报，道臣仍无状，迹混黄埃。"}