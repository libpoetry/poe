{"id":"82022","title":"思归引·善泅不如稳乘舟","dynasty":"宋代","author":"陆游","text":"善泅不如稳乘舟，善骑不如谨持辔。妙於服食不如寡欲，工於揣摩不如省事。在天有命谁得逃，在我无求直差易。散人家风脱纠缠，烟蓑雨笠全其天。蒪丝老尽归不得，但坐长饥须俸钱。此身不堪阿堵役，宁待秋风始投檄。山林聊复取熊掌，仕宦真当弃鸡肋。锦城小憩不淹迟，即是轻舠下峡时。那用更为麟阁梦，从今正有鹿门期。"}