{"id":"1125527","title":"送诚斋二首","dynasty":"宋","author":"袁说友","text":"谁作朝阳一凤鸣，公朝今复叹斯人。抗章宁夺三军帅，去国尤轻一叶身。政以青蒲姑夕驻，更闻白简为前陈。只今小试回天力，它日擎天看柱臣。长裾端欲曳宾墀，人事何乖遽别离。未尽胸中怀旧意，又吟江上送行诗。公名此去如山重，我老谁怜似足踦。凭得征鸿寄消息，书来犹记别君时。"}