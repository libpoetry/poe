{"id":"721069","title":"摸鱼儿 潇湘大八景词 其一","dynasty":"明末清初","author":"王夫之","text":"望九疑、垆烟飞黛，远送元云千里。斜阳枫岸平沈后，木末惊飙拂水。兰舟舣。荐新凉、银缸影颤篷声起。推窗閒盻。看幅幅轻绡，层层珠瀑，骀宕空青里。清绝地，故是蕙汀兰沚。浅碧旧含芳蕊。朝来润浥灵苗发，共载天香云髓。君莫拟。君不见、楚骚歌阕兰蘅死。灵修邈矣。怕碎玉鏦铮，金铃淋沥，吹入愁人耳。展平湖、一片玻瓈，何处天围四野。金风轻捲千波雪，阵阵落晖低亚。真潇洒。渐西晶、连天接住东光射。冰轮上也。见镜吸空明，练飞霜影，一荡清无罅。凭槛处，百尺丽谯飞榭。玉楼闪冉光乍。清魂摇曳浑无定，灵肉欲随羽化。君莫诧。君不见、南来猿鹤悲清夜。天孤月寡。叹吹笛王孙，朗吟仙客，倦理云軿驾。问阳禽、北发天山，尺帛为谁长繫。当年不作关山怨，但爱江南佳丽。秋无际。拥长汀、银膏玉屑堆光腻。横空如砌。宛一抹修眉，千行淡墨，欲坠还容曳。菰米熟，千顷元珠丰脆。何须更寻归计。丹枫染紫蘋花白，飞舞一江清霁。君莫睇。君不见、三更月落催哀唳。春光无蒂。蚤炎焰燔空，狂涛拍岸，羽驾何方税。接长江、西上三巴，东下海门万里。高楼思妇天涯梦，昨日金钱送喜。春归矣。倩啼莺、遥催綵鹢乘风起。危阑閒倚。望碧浪参天，斜阳低树，片影浮空水。相认处，青练双飞旗尾。夕风吹送旖旎。银缸对照江楼眼，收拾寄愁蠲纸。君莫盻。君不见、征人已老兰舟委。艨艟浪起。尽大帽白衣，摊钱打鼓，不向湘皋{舟羲}。捲残虹、隔岸芦梢，低挂一团赪玉。紫金光聚明霞闪，雪洗鹭飞鸥浴。江一曲。舞轻桡、橛头车子相随逐。荻湾六六。听短笛横吹，棹歌遥答，共趁沙汀宿。投竿处，牵动绡金波蹙。溅珠县洒红粟。暝空欲敛西清色，一派炊烟凝绿。君莫瞩。君不见、羲轮无繫西流速。云昏极目。听哀雁啼更，孤篷打雨，难拟明朝旭。俯江浔、滩临危磴，屏拥青蓉回抱。小桥流水平田迥，绿浪风生畦稻。当晴昊。散溪云、轻松一抹飞烟巧。青帘缭绕。有白笋黄鱼，红虾绿酒，装点旗亭好。兰舟泊，正及江南春早。玉山何惜倾倒。桃花留客红垂晕，幂䍥轻绡笼罩。君莫恼。君不见、鲛人蜃客迷三岛。韶华易老。但棠杜花边，鹧鸪声里，瘴雨迷衰草。转汀洲、回峦斜拥，曲径松杉堆黛。落帆人语寒潭静，幡影风摇星彩。涵轻霭。渐潮声、鱼音梵呗喧金界。霜林惊籁。更百八绵连，噌吰奰发，流响空青内。深院锁，谁放鲸吟出海。澄江歘腾漰湃。唤回客梦清宵永，寂历閒心如洒。君莫骇。君不见、景阳旧恨台城改。佛镫绿叆。共窣堵铃鸣，相轮铎语，长夜悲兴败。舞廉纤、不知是雪，还是沙明波素。同云返映晶光凝，暝色遥笼烟树。双无据。颤寒空、微霄极浦相回互。芦洲古渡。有孤艇篷窗，挑镫酌酒，唱彻梁围句。知此夕，一派瑶峰玉宇。朦胧半函银兔。清晖的皪蛟冰瀁，疑是东方已曙。君莫觑。君不见、迥波难挽流澌住。珠摧玉仆。向帝女祠东，昭王潭北，直下长江去。"}