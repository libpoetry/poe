{"id":"1053450","title":"赠霍山人","dynasty":"宋","author":"释道潜","text":"先生少年喜武事，三略六韬曾遍阅。胸中云梦吞八九，气胜万夫真勇决。防边伊昔从都护，欲取功名继前烈。臂弓腰箭事戎装，远出砂场恣游猎。擒狐射雁狂且逸，不觉归途迷夜雪。败官遭谴失所志，回首飘然辞魏阙。挟持妙术当生涯，放浪江湖闲岁月。寻常得钱即沽酒，笑与妻奴同饮啜。乐天知命了无忧，奕奕红颜浮两颊。春风浩荡鲁城边，稠花乱蕊争纷妍。方将与君共携手，骋怀游目相回旋。兴来别我汶阳去，黄鹄一举难留连。村桥野店醉斜日，路人谁识地行仙。"}