{"id":"804329","title":"至哈密","dynasty":"清","author":"史善长","text":"将身裹入黄沙里，头昏气促口侈侈。人烟一缕残魂起，伊州三日驻行李。前去轮台千八里，南北两路唯所指。雪山北行必过此，六月霜晴庶可矣。三九雪片大于几，一堕僵葬层冰底。南路风狂卷犀兕，时当阴凝或少止。听说心惊红两耳，行路之难竟如是。此身能得几回死，骨肉拼吹化虫豸，且领南行票一纸。"}