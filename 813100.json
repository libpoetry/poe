{"id":"813100","title":"四月十三日偕同年华子才，内翰、章叔安明经、吴品英茂才，朱立卿家定生，游琴东三峰兴福两寺","dynasty":"清","author":"张洵佳","text":"胜游遥接永和春，况有名山作主人。路入青苍云四绕，寺经兵燹佛重新。蒲团习静输行脚，香火留缘證后身。尘海茫茫才近岸，回头终仗法王仁。要与伽蓝结净缘，重临胜境倍翛然。楼观沧海穷天际，风激松涛落酒边。怪石悬崖惊虎踞，白云归洞抱龙眠。老僧最喜谈因果，劝我还山种福田。"}