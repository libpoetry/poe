{"id":"831546","title":"春日出游","dynasty":"清末民国初","author":"林朝崧","text":"春江雨新霁，花柳方明媚。游伴践约来，携手名园去。到门车马屯，他人已先至。管弦音聒耳，绮罗香扑鼻。纨裤及裙钗，杂坐无伦次。大会号无遮，相逢免回避。流连未能归，匆匆日西坠。我生遭世艰，逢场聊作戏。但竭今日欢，焉知明日事！囊中有酒钱，又向高楼醉。"}