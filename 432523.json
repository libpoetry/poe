{"id":"432523","title":"中秋四首","dynasty":"近现代","author":"连横","text":"八年不看台南月，独上高楼自放歌。盈缺匆匆愁里过，一轮还照旧山河。塞北江南月有情，听歌载酒月中行。天津桥上还相忆，静对姮娥坐到明。木犀花发透层霄，隔院笙歌未寂寥。更喜团圆帘外月，清尊清话度清宵。丝竹中年百不宜，况逢佳节苦无诗。纸屏独倚秋光冷，夺饼纷纷看小儿。"}