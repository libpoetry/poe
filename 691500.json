{"id":"691500","title":"和陶诗 移居二首 其一","dynasty":"明","author":"李贤（原德","text":"南村有良友，因之徙吾宅。从此往来易，可以穷朝夕。力行富道德，庶几免人役。俱无轩冕怀，何必事割席。志同道亦合，素愿酬宿昔。永结平生欢，没世无分析。知己二三子，乘兴辄题诗。曲径不可涉，周道同所之。昕夕遂良晤，各免长相思。载酒共游赏，多在春秋时。丘轲去云远，文岂不在兹。呜呼颜何人，圣贤不我欺。"}