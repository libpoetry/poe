{"id":"1216124","title":"北邙望洛中作","dynasty":"元","author":"周伯琦","text":"北邙障黄河，隆然更迢递。曲如屏千叠，远若城万雉。河水昆崙来，奔猛沸铁骑。靡然循其隈，岂敢逞齧噬。嵩高倚天外，缑岭耸云际。虎牢相钩连，要束犬牙制。温洛荡其膺，造化清淑萃。居然天地中，大哉此形埶。危级困登跻，仆痡马欲毙。曾巅更平陆，桑粟富树艺。小屋间荒冢，累累不可计。我来二月初，一雨净埃曀。壮观惬夙闻，四表得遥睇。奠鼎老龟食，金汤遗来世。智识或霄壤，捐大得其细。裴回千载思，下山复小愒。"}