{"id":"635352","title":"答谢邺门","dynasty":"明","author":"成鹫","text":"谢君于我称父执，贱子今年过四十。昨日别君穗城下，短鬓参差冠岌岌。今朝相见秋风里，兀突山僧拥高笠。本来面目看未真，须臾大笑转成泣。大笑空尔为，仲尼弟子称阇黎。涕泣勿复道，山上蓼莪山下草。君亲未报惭万一，仰首高天看白日。白日天上转，浮云眼中变。自悔平生识字多，祇能读书不读典。一朝蹴踏虚空碎，法王与我开方便。为报东山莫鸣鼓，山僧有心良独苦。学道无成成亦老，此身在世知无补。"}