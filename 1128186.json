{"id":"1128186","title":"和答江彦文送行长句","dynasty":"宋","author":"程俱","text":"醉里求名苦不情，翛然谁信万缘轻。却观尘境端如梦，更喜幽栖得此生。游客乍归寒雀噪，山人还去晓猿惊。会当蜡屐同幽讨，无限青山照眼明。赠行新句比阳春，朝奏当年竦缙绅。素业异时应有待，玄谈高处亦无论。平生肮脏皆华首，阅世崎岖信损神。只恐鹤书还赴陇，未容公作独醒人。"}