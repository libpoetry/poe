{"id":"940126","title":"奉陪内翰二丈醴泉避暑","dynasty":"宋","author":"陈师道","text":"疾雷倒海不成雨，黑云衔日蚕不吐。深院回廊昼日长，青帘朱幕风铃语。神仙中人龙作马，翠旌绛节从天下。竹冠芒屦紫绮裘，曳杖林间观物化。清池照眼自生凉，脩竹回阴欲过廊。樽酒未空高兴动，含毫欲下云飞扬。俗闻道士业符医，未语已作庸人样。但知一扇博百金，岂识双松到千丈。蝇头小字密著行，四座欢叫醒而狂。忽惊天姥到庭户，风篁露草鸣寒螀。回天却日有馀力，小试席间留翰墨。请公慎用补天手，入佐后皇和玉石。"}