{"id":"699803","title":"眺海外诸峰悠然有述二首","dynasty":"明","author":"郭之奇","text":"峰乃山之铓，非高铓不锐。高以下为基，峻极于斯缀。我思天半峰，独立云之际。风霜明肃洁，日月互亏蔽。昆崙及五岳，浑沌初填砌。遂使中原心，各以司方帝。此外诸名山，神奇看所系。百宝祝融生，大文山隐闭。我闻不周倾，西北鲜平势。逶迤就溟渤，万水互吞噬。罗浮四百峰，未敢肩营卫。谁挥巨灵掌，五岭于斯劂。天池自波澜，地轴无崩替。气象乃相联，条支安可计。潜分岛屿脉，共作东南柢。漠漠三神山，可梦不可诣。我求泛月槎，聊假阆风憩。精神空四出，凡骨犹惉滞。悠悠日望洋，身依卷石细。岩谷恣冥搜，陵峦释冗赘。所欲邻泰初，九霄供一睇。始从县圃朔，以作诸山第。维山必有藏，非深藏不固。深以秘为根，灵光之所聚。幽人索其奇，满目苍凉吐。披榛扣石扉，竟日无相遇。举足风烟满，翻畏鬼神怒。返坐嘿而思，倏尔开微悟。人生耳目端，各与高深注。朝晖生晓岫，净扫诸岚雾。是时我观之，万象堪历数。萧森近远林，接瞬非前树。青霭入看殊，窈谷当前骛。咫尺数峰迷，孤光眩盼顾。天海日悠悠，陵壑相晚暮。飞飞落涧氛，次第青郊布。是时我观之，一象谁堪驻。此惟竟日閒，未改迷冥路。我思天地钥，必有司方护。二跳无停辙，遇物供陶铸。函关紫气玄，圯上黄石素。可望不可射，刻剑徒相误。至人方寸中，不受烟霞锢。岂复无新机，要道惟温故。"}