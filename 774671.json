{"id":"774671","title":"山人笑渡行","dynasty":"清","author":"章甫","text":"溪流水势曲又曲，古渡济人日不足。招招舟子在中流，两岸遥闻橹声促。东岸渡来西岸人，西岸待渡还相续。渡头溪水流出山，人在山头高处瞩。当时结伴入山深，乱云何处寻芳躅。不知世上有风波，烟霞以外了无欲。今日出上望滔滔，毋乃旁观笑当局。造物非以人拘拘，逸者荣兮劳者辱。夫人自甘逸与劳，山水何曾分雅俗。红尘静处暮烟横，山自空青水自绿。"}