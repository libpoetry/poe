{"id":"1128370","title":"古思二首","dynasty":"宋","author":"舒岳祥","text":"耿耿不可忍，相思在东北。花月以为姿，风露以为食。取我虞氏琴，一弹三叹息。泠然不可寻，变为湘江瑟。湘江深复深，哀哀泪千尺。饥饿未必死，甘腴能杀人。憔悴未必殒，逸乐能丧身。所以岩谷槁，以俭全其真。秉耒自耕野，腰斧躬采薪。亦复诵书史，自负亨经纶。兵寇幸无恙，委蛇保天民。"}