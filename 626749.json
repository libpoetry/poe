{"id":"626749","title":"赠某","dynasty":"明","author":"岑徵","text":"自从泰岱归罗浮，气化乘除几度秋。武陵溪路今已杳，暂作安期海上游。沉默知君甘小就，一斑聊见回天手。陆通任意且狂歌，陶令寄情诗与酒。逢君如与虚舟遇，虽有褊心人不怒。行止原无忤物肠，沉酣累出惊人句。神仙自古好琼浆，青莲居士吕纯阳。巴陵楼头采石畔，至今千载流风扬。有凤有凤雌与雄，和鸣一对栖梧桐。七十年来琴瑟好，饮酒偕老同齐风。盛德由来多寿祉，四株琼树光照地。年年膝下舞斑衣，福泽如斯称足矣。今岁后先开寿域，跻堂献颂纷嘉客。长谣短咏集珠玑，何以拟之松与柏。君不见苍虬百丈干青冥，上有兔丝下茯苓。青葱三见蓬瀛浅，似尔千龄更万龄。"}