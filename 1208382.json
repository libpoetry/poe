{"id":"1208382","title":"九日再会饮如舟亭分韵得异字约赋廿句","dynasty":"元","author":"宋褧","text":"周郎家本住武溪，入京暂作公府吏。闭门哦诗常抚卷，倒屣迎宾能好事。今年中秋偶晴明，好友持杯恰三四。时当九日复宴集，潇洒轩楹临水次。槛华错粲邻舍移，壶酝氤氲内官赐。天高气清萸菊节，攘袂奋发湖海士。风尘悠悠渺芳躅，觞咏兰亭或堪似。人生行乐适意尔，局促辕驹老将至。酣歌慷慨时自新，放达何须较愚智。愧无硬语出磊磈，追逐卢仝并马异。"}