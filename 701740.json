{"id":"701740","title":"和王大参四首","dynasty":"明","author":"黄衷","text":"小住迢遥王汉槎，怀中短刺适谁家。偶依书带庭前草，难应金围会里花。字雁秋风声递远，甘棠春野绿交加。期君系肘征西印，肯避王阳石栈斜。通才端似老操舟，急濑旋涡少滞留。暂御五弦当小暇，凭将孤剑共先忧。滕王高閤题诗过，孺子澄湖建节游。更与西山添爽气，炎烟初散庾尘收。旧业斋州岱岳东，湖西持檄远宣风。肯因鼯鼠将机发，曾见全牛落刃空。感激每凭青史信，委蛇方退紫薇公。乔林莫遽思高尚，混迹渔樵世不同。喜笑终难老一乡，太平今是日重光。年华疾隼投繁荫，世味游蜂绕艳香。豪侈近嫌南郡马，风流遥忆颍川黄。吏休小放东林骑，拚与山僧半日忙。"}