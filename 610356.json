{"id":"610356","title":"奇石赋送宗人","dynasty":"明","author":"赵应元","text":"奇石何嶙峋，奇石高崒嵂。抠衣厓之巅，堪嗟航海日。浪奔愤强胡，层涛泣赵孤。逢屯势已极，云暗日模糊。江沈奚足惜，金牌谁所敕。浩气弥六幽，栖灵惟庙食。迄今何许时，菩提三两枝。壁窦蛙书渺，天空鸟迹欹。回思家运促，白鹇犹踯躅。矧在菟丝中，岂能忘块肉。愿言且驻缰，玉树影相将。马营订旧约，尽日醉壶觞。"}