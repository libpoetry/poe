{"id":"1126628","title":"送吕秘书中归清凉二首","dynasty":"宋","author":"萧立之","text":"曾剔寒灯读奏篇，先生有胆大如天。忠言流落古无此，佳士行藏今偶然。诸老与公扶一世，十图为世作千年。向来魂梦江闽隔，信有三生问字缘。苍玉亭边借屋居，春风忽许赋归欤。邻翁争挈葫芦酒，息女催擎箬笼书。百世不磨公论在，一城相语笑颜舒。兹行奇绝君恩重，压落梅花照笋舆。"}