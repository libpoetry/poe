{"id":"1079910","title":"昨日之热一首赠赵彦强","dynasty":"宋","author":"吕本中","text":"昨日之热未为热，凉风颇随团扇发。今日之热不可言，西山火炎尘障天。高楼坚坐若燔炙，常恐秋到无夤缘。与君相从今几日，欲度一日如长年。忆昔京城值秋雨，人家邂逅得细语。不愁归舍少薪米，且喜尊前好宾主。去年君自云中归，隔巷寻君相劳苦。是时强虏在城下，耳犹厌听贼营鼓。岂知丧乱到江南，同向宣城过残暑。晚来一雨天遂凉，便思约君来对床。床前适有新酒熟，君醉可舞吾能狂。醉中谈天亦未妨，回船吴中君勿忙。"}