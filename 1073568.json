{"id":"1073568","title":"雉山岩昔有僧结庵此山中诵法华经野雉日一集听之至终卷乃去率以为常忽数日不至山下有妇人产子腰胁间馀雉毛数寸寺有石纪其事","dynasty":"宋","author":"孙觌","text":"顽石解首肯，老松闻肘回。野鸟集隅坐，听法时一来。山僧古佛徒，一龛寄岩隈。哀此堕卵状，点砾妙夺胎。休去复歇去，呱呱见啼孩。独此腹胁馀，斑斑尚毰毸。精通日月贯，义动金石开。异事垂千年，仆碑卧苍苔。"}