{"id":"521296","title":"赋得瀛海奎光送马良佐先生之南院","dynasty":"明","author":"顾清","text":"仙家苍茫云海东，海光上与星辰通。昭回万象森布列，灵景独应图书宫。宫中明星十有六，一一紫焰舒长虹。珠宫贝阙相荡漾，顷刻万状难为容。群仙无事亦来往，鸾鹤隐见空明中。翩然一鹤下南斗，流辉万丈惊蛟龙。蛟龙惊遁海天净，惟有匹练悬高空。紫宫东南纵遐眺，晴霞五色交青红。天孙停梭赤霄上，指点毫末分纤秾。帝傍丝纶要经纬，旋轸不待星躔终。石渠延阁五云绕，紫泥黄纸三更封。悬知不学卯金子，馀光反借青藜公。"}