{"id":"970372","title":"金明池 素馨","dynasty":"宋","author":"赵崇嶓","text":"桂海云蒸，瘴山雾暖，片雪何曾到地。羡长日、岛仙清暑，自学得、剪冰裁□。把岁寒、五出工夫，别妆点薰风，尽成清致。尽虹雨翻晴，暮霞焦土，一种凄凉如洗。酝藉丰标浑无比。应似惜、潇湘蕙疏兰弃。纵未入、众芳题品，终自倚、一涯风味。待等闲、留取遗芬，伴檐卜芳菲，蔷薇清泚。看佩贯胡绳，心灰宝燎，到了未输兰蕙。"}