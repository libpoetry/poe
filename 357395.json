{"id":"357395","title":"法曲献仙音·邹学士卢御史顾中翰传钞予词惭赋","dynasty":"清代","author":"黄之隽","text":"曲里魂销，句中眉舞，赏激当年曹范。过眼轻云，断肠芳草，泥犁绮言都忏。任蠹饱、残编散。多时省涂染。岁华暂。擅风情、让人年少，吾耄矣、论斗丽才顿减。辇下愧流传，遍抄将、争费藤剡。梦隔蓬莱，谢群公、吟债犹欠。想零金屑粉，些子不同凡艳。"}