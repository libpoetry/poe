{"id":"632052","title":"古砚","dynasty":"明","author":"释函可","text":"余家端溪旁，持斧斲溪骨。岁深积成林，真气资蓬勃。一从板荡来，散作磨刀石。墨池鼓风波，焚之恨无及。奇觏乃于斯，转复生叹息。古绣若苔斑，瑩然马肝色。沿缺中已凹，定是千年物。黑松发黯光，滑泽水不竭。想其在空岩，无心求赏识。良工苦经营，因以珍几席。不知前代人，研尽几斗血。神物固不常，自然遭磨折。笑彼卞氏璞，欲遇徒三刖。如何抱坚贞，静默守寒碛。我见岂偶然，为之重拂拭。再拜置诸怀，永以伴幽寂。"}