{"id":"238528","title":"鬼瞰吟·相公不入府","dynasty":"宋代","author":"高斯得","text":"相公不入府，地走湖上宅。朝游庙堂上，暮作水云客，公府爵罗张，别墅车毂击。三日敛履朝，万楫戈船疾。畔官羲和诛，离局春秋责。主宽置不问，士佞那敢斥。倡优湛夜宴，台馆穷晨策。华堂枕千岩，幽龛通百尺。知非晋公洞，故是伯有窟。蘧蘧梦蝶飞，冉冉长蛇出。烦冤哭中夜，魑魅来白日。方期燕婉求，难拒幽明迫。天下相厥居，鬼乃瞰其室。不见霍氏亡，千妖日丛积。不见蔡京败，万怪无宁迹。持危岂颠坠，起秽宜荡涤。君看韩家园，斜阳空寂历。"}