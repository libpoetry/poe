{"id":"505646","title":"答友人","dynasty":"明","author":"唐之淳","text":"峄阳之山看孤桐，昔来春初今暮冬。天寒日薄河水冻，圯下不逢黄石公。州城之南古儒宫，老屋数间围破墉。入门穹碑立四五，石黑字青苔藓红。中有一士瑰而颙，问之姓名无极翁。自言少壮取科甲，明光奏赋声摩空。运移世改双鬓秃，寄食齐鲁如萍蓬。见我揖我邀我坐，示我新词兼古风。读之琅然合音度，如列牺象鸣笙镛。乍疑渊源泻江汉，浩浩万里来朝宗。又惊百卉兢春媚，秀者杰出惟孤松。赠我雄文更奇绝，组织经史成山龙。俄然谓我古作者，愧我所得非所蒙。是日积雪明远峰，夕霞照作青芙蓉。空庭马嘶客当去，邻壁鸡啼人晓舂。子坐皋比咏芹藻，我走南北如宾鸿。区区聚散何足恤，独有道义能初终。酬子短歌歌未工，冻墨著纸书秋虫。城南有酒薄如水，与子一醉三千钟，下视粗俗犹盲聋。"}