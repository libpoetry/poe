{"id":"895077","title":"勾漕送建茶","dynasty":"宋","author":"张九成","text":"我谪庾岭下，年年饷焦坑。味虽轻且嫩，越宿苦还生。分甘尝此品，敢望建溪烹。勾公道义重，不与炎凉并。持节漕七闽，风采照百城。冤苦尽昭雪，草木亦欣荣。得新未肯尝，包封寄柴荆。罪罟敢当此，自碾供百灵。捧杯啜其馀，云腴彻顶清。爽气生几席，清飙起檐楹。顿觉凡骨蜕，疑在白玉京。整冠朝金阙，鸣佩谒东皇。须臾还旧观，坐见百虑平。"}