{"id":"694086","title":"和林启抡席间茉莉韵","dynasty":"明","author":"陈是集","text":"犹恋灯前未忍开，幽情如许月同来。孤光不著狂蜂语，别韵频将奋友杯。魄似冰仙谁作伴，香飘梅影醉偏陪。对君愿祝东风主，莫向人间染俗埃。冰魂能向火边开，朵朵贞心天际来。悄地焚香堪拂座，嫣然无语自催杯。歌中白雪缘何赏，麈尾清言为尔陪。不羡牡丹和芍药，只因微焰故多埃。倒泻银河枝上开，拈花微笑印如来。色香了了归禅眼，精魄飞飞濯酒杯。姑射远空呈绰约，洛神波底幸追陪。前生记与花为主，九锡名人绝尘埃。"}