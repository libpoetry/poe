{"id":"822716","title":"莺啼序","dynasty":"清末近现代初","author":"周岸登","text":"东风纵狂似虎，也扁舟渡水。布帆紧、练雪千堆，荡摇波面银蕊。碇石峭、悬崖度索，盘涡眩转天疑坠。袂飘飘飞上，危亭画出奇思。如此江山，冒雨吊古，问当时帝子。缔姻好、昭烈栖栖，仲谋情款独至。定三分，收兵建业，甚终隙，连营东指。漫高吟，遗恨吞吴，未谙微意。枭卢几掷，晋历潜移，系寄奴寝寐。何地访、佛狸祠废，社鼓声杳，霸迹凌歊，露台铅泪。秋风戏马，春江酾酒，英雄无觅非虚语，对茫茫、累煞词心悴。重来倦鹤，人民故国都非，噀墨怕题空里。名区第一，胜客成三，赠四愁翡翠。恨小阻、寻诗甘露，试茗中泠，煮趁鲥鲜，暝随鸦起。严城瓮转，锋车雷动。高资灯火连下蜀，眷经途，宵冷人相倚。归来剩数游情，断阕重翻，坠魂在纸。"}