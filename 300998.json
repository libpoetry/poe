{"id":"300998","title":"题湘中草后","dynasty":"现代","author":"舒云逵","text":"白玉楼成天帝喜，下遣巫阳召才子。情丝一缕化如烟，冷魂宛转春蚕死。前身慧业长爪郎，生世不谐情惋伤。剔肝镂肺出佳句，口嚼冰雪清中肠。苦心早储三副泪，万古乾坤同一喟。眼前便恐天地翻，中原已痛河山碎。西堂秋梦迥悲秋，平子愁多工写愁。美人香草续骚怨，问天呵壁滋烦忧。鸳偶无猜两美共，誓死同穴生同梦。瑶宫绛阙相追飞，挟破碧云双跨凤。崔骃不乐早损年，生天当在有情天。至今蠹蚀犹遗编，呕心喷作墨花鲜。九歌九辨呼魂起，与作顽仙，不如才鬼，猗嗟卿谋长已矣。"}