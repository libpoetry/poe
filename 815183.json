{"id":"815183","title":"冲西即事二首","dynasty":"清","author":"洪繻","text":"西望汪洋万里遥，不堪人事日萧条。千家鱼市归枯肆，百顷盐田壅晚潮。关吏例苛难出海，估船税苦尽停桡。祇应飞渡施神术，鞭石驱羊去作桥。一层潮汐一层高，枯港回沙起怒涛。鸦背夕阳空万瓦，鸭头春水断三篙。难来闽布况吴布，岂有江艘与广艘！从此津梁无利涉，环山蔽海更添牢。"}