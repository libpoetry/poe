{"id":"1194224","title":"江寺春残寄幕中知己二首","dynasty":"唐","author":"齐己","text":"谁遣西来负岳云，自由归去竟何因。山龛薜荔应残雪，江寺玫瑰又度春。早岁便师无学士，临年却作有为人。何妨夜醮时相忆，伴醉佯狂笑老身。社莲惭与幕莲同，岳寺萧条俭府雄。冷淡独开香火里，殷妍行列绮罗中。秋加玉露何伤白，夜醉金缸不那红。闲忆遗民此心地，一般无染喻真空。"}