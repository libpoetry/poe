{"id":"744519","title":"登钓龙台","dynasty":"清","author":"吴荣光","text":"纷纷逐鹿中原走，东家别骓西烹狗。白蛇已死赤蛇飞，海滨容尔屠龙手。秦楚之际匝月间，潮声山色一竿间。风云夜护英雄气，组练朝明水石湾。李册审知刘册丑，千年此地数杯酒。新市堤荒秋燕归，流觞亭废寒螀守。到今苍莽尚高原，台耶人耶谁并存。万家烟雨双鱼屿，九海梯航五虎门。我告明禋来郊甸，如此太平经几见。海天寥泬付诗人，坐对群峰青四面。"}