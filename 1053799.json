{"id":"1053799","title":"十一月二十日德音","dynasty":"宋","author":"孔平仲","text":"敕书夜半至，主者不能发。星辰稍低回，万里收落月。平明宣帝词，轸虑极惨怛。所忧在愆阳，雨泽嗟久竭。周王望云汉，汤后讼女谒。又闻泰一驭，已驻黄金阙。所至为福祥，行当扫灾孽。因兹肆大眚，洗涤如海阔。上刑脱窀穸，轻系弛缧绁。生还今可期，向者或长诀。欢呼满行道，感泣有白发。苟非皇恩深，安得汝辈活。千城聚和气，散作连天雪。"}