{"id":"518536","title":"鸡窗绩学图为李少参赋","dynasty":"明","author":"张吉","text":"公昔妙龄时，远心何迤演。屏除声利习，沈浸诸经典。圣轨载周旋，天机泳深浅。茅斋敞虚牖，昼静湘帘捲。微风吹落花，凌乱点苍藓。四听转寂寞，万虑都消遣。独遗咿喔声，长短傍幽显。只今三十年，驱毂吁蹇蹇。披图忽高唱，俯仰情已缅。拂拭旧窗棂，尘编聊自展。"}