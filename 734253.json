{"id":"734253","title":"秪芳阁","dynasty":"清","author":"颜伯珣","text":"澒洞陂水阴，中岸折长壑。南屏诸峰稠，林木互参错。苍然秋色深，窈窕见层阁。洞户属玲珑，霭气夕漠漠。水声琴书润，天碧衣裳薄。阁下转曲房，步櫩缘岭凿。葳蕤紫珠盘，当槛纷未落。苔长屐痕疏，梯石净洗削。昔闻{礻衣}人，不加陶渔乐。矧余一褐夫，泉石殊不恶。近攀越观云，远召缑岭鹤。婚嫁愿何奢，栖意尽寥廓。"}