{"id":"836808","title":"罗山两男子行","dynasty":"清末民国初","author":"陈肇兴","text":"黑云压阵鼓声死，军中跃出两男子。誓扫黄巾不顾身，锥牛大飨千义民。靴中尖刀腰间箭，裂眦决战飞黄尘。可怜粮竭援复断，裹疮一呼死伤半。力尽关山未解围，军无儋石多思叛。贼骑长驱斗六门，万人散尽两男存；反手被缚见贼主，胁之使跪仍双蹲。一男戟手与贼语，生不灭贼死杀汝；双眉倒竖目如炬。一男掀髯与贼言，男儿七尺报君恩，今日之死泰山尊。观者人人都赞美，贼亦因公颂不已，谓此死方无愧耻；不然，斗六将帅多如云，纷纷屈膝谁非死。一样沙场白骨枯，似此从容就义无伦比。呜呼！从容就义无伦比，一节自堪千古矣。"}