{"id":"811233","title":"九用前韵","dynasty":"清","author":"丘逢甲","text":"满目狮章更鹫章，沉沉龙气不飞扬。秋风石马昭陵恸，夜雨金牛蜀道长。元老治军收白虢，中朝厄闰等黄杨。若教死殉论忠义，何止区区李侍郎！金币全输玉并俘，止兵幡未下驺虞。六宫急作抛家髻，三界难飞召将符。殿下雷颠尝大敌，军中风角走妖巫。即今神圣犹争颂，莫笑当时莽大夫。"}