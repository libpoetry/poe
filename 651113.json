{"id":"651113","title":"登州行","dynasty":"明","author":"薛瑄","text":"骢马晓辞莱子国，北上高冈俯辽碣。辽碣万里天风寒，山溪二月凌澌结。空濛极目春无边，春涛汹汹摇春烟。还从绝岭下长坂，高城忽起沧溟前。沧溟倒浸红楼影，通衢豁达尘埃静。已应持节是明时，况复观风得佳境。天开海阔霜台高，霜台远思何飘飘。巨鳌戴山真浪语，大方见笑非虚谣。乾坤俯仰高歌起，有物无名大莫比。瀛海茫茫未足誇，真是人间一泓水。"}