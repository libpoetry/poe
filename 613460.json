{"id":"613460","title":"勾漏歌赠高山人","dynasty":"明","author":"李之世","text":"我闻勾漏之峰亘万里，丹梯碧落浮云气。山人家住彩云西，荷锸被云斲石髓。千壑万壑云冥冥，云里依稀鸡犬声。曾是葛洪飞度处，至今丹灶留翠屏。翠屏黝窱连石屋，山人夜傍绳床宿。云磴崔嵬斸玉芝，瑶函缥缈开金箓。山人出入云气随，山人放歌铁篴吹。鸾璈凤管世不识，别有霓裳羽衣词。醉来拓笔扫丹嶂，倏忽烟霞开万状。解衣遥临磅礴前，传神偏在阿堵上。自从浪迹遍江山，转觉壶中日月閒。漫说鸱夷浮海外，那知方朔在人间。我是玉皇香案吏，一谪泥涂今若此。自分宜置丘壑中，烦君貌我丹青里。"}