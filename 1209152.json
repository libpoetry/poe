{"id":"1209152","title":"赠鄮山汪彦通","dynasty":"元","author":"张仲深","text":"忆昔少小同闾里，廿年东西若流水。子能掉古侯王门，我得晨昏致亲喜。是时世道多暌乖，风尘澒洞连两淮。官军对垒苦死战，守令治剧愁颠崖。参政旌旗控三岭，子策端能复侵境。不谋驷马印累累，坐取一官甘独冷。鄮山宛在水中央，过桥琴佩春风长。诸生堂下稍罗列，两供俱阙同荒凉。三倚秋亭弄云月，坐上青毡又思彻。故家只住湖西头，蹋破门前三尺雪。"}