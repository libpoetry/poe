{"id":"1081803","title":"曾宏父作诗别行简索仆同赋","dynasty":"宋","author":"沈与求","text":"俗间忘胜践，客里度春愁。拄颊真狂计，焦头乏远谋。刚疏徒自许，德怨浪相求。奏乏三千牍，诗惭一百筹。岂能资宦达，端合办归休。遣兴鹅儿酒，销魂燕子楼。枯筇青草渡，老屋白蘋洲。此意无穷乐，今怀未满忧。转喉宁问讳，绕指叵思柔。二妙看腾踏，频年叹滞留。花时闭深院，云际渺轻舟。应念骑曹掾，平生信谬悠。"}