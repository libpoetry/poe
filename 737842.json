{"id":"737842","title":"永兴寺二雪堂晓起看绿萼梅是冯具区先生手种","dynasty":"清","author":"厉鹗","text":"幽人先鸟起，林涧正寂然。是时春空霁，山翠争便娟。的的花间雨，澹澹花上烟。烟雨为合离，花态亦变迁。祭酒昔游此，手种犹生前。傲兀根倚石，欹倒枝映泉。微馨委陈迹，高格同枯禅。儒官罢亦得，不废《招隐篇》。攀花久延伫，世已无其贤。"}