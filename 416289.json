{"id":"416289","title":"瑞龙吟 邓尉归舟感赋，次清真韵","dynasty":"近现代","author":"吴梅","text":"横塘路，无奈细草笼沙，乱云迷树。嬉春商略吴天，画船载酒，重来归处。乍延伫，还记万梅花下，那人当户。柯亭短笛频吹，四桥暮雪，篝灯共语。风度笙箫依旧，忍看临颖，公孙娇舞。回眼断魂山川，清艳非故。题香纵墨，还谱蘋渔句。空追念双崦荡桨，修廊联步。梦影随春去，芳辰胜地，都成痕绪。霜点青丝缕，禁数载江湖，听风听雨。夜寒对月，客衣谁絮。"}