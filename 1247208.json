{"id":"1247208","title":"醉歌一首送刘兰室还建溪兼问苏明远椿桂","dynasty":"元末明初","author":"蓝仁","text":"忆昔下马扣我门，惠连种豆归南村。脱巾漉酒共一醉，秉烛题诗期再论。人生安得长相见，世事谁知回首变。惆怅鸰原负急难，凄凉鹤发甘贫贱。清尊重对黄花前，更为后会知何年。菟裘问地君思隐，蜕骨名山吾欲仙。霞洲玉洞秋风老，更有何人拾瑶草。因君为我问三苏，墨池霜菊年年好。"}