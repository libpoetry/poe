{"id":"822377","title":"望海潮 星回节，邛海观炬，题孤云阁","dynasty":"清末近现代初","author":"周岸登","text":"疆分邛笮，天开蒙巂，千秋儿女风云。身殉故衣，骸归铁钏，珊瑚骨化飞燐。攒火海城滨。映水天一碧，鳌驾嬉春。烬冷松明，事遗彤管，怨蛮熏。年年六诏佳辰。吊阿南蹈义，慈善能军。霜柏段祠，猗芦?主，香销莫返贞魂。千炬舞波臣。共万星珠迸，迎送潮神。换了红桑几树，朝日上暾暾。"}