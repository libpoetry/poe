{"id":"1026756","title":"和崔象之颍桥观赠陈清臣太丞兼简陈","dynasty":"宋","author":"韩维","text":"崔侯朝从西邑归，面有矜色口且咨。云得高士陈其姓，非向可见所庶几。尝登于朝最吏课，一旦去之心甚怡。颍阳古观三日语，坐见月出青松枝。深穷性命识原本，论议纯一无瑕疵。周通旁畅未始极，曾不与道相乖违。陈虽平生所未识，以子而誉信不疑。向风长想日复夜，膏车秣马吾其西。"}