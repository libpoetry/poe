{"id":"963847","title":"天象","dynasty":"宋","author":"洪咨夔","text":"白气一抹蚩尤旗，南斗北斗天两垂。西方荧惑耀芒角，初月吐魄来食之。去年天象已可骇，今年天象更可疑。春王正月暨三月，黑气几度摩晨曦。铜盘亭亭惨且淡，铁钹拍拍合复离。沙盆贮水静照影，眼乱两日欢童儿。移时妖氛渐引却，赤光如血铺庭墀。家无占书瞢休咎，但效嫠妇颦双眉。昨朝忽见邸状报，诏答丞相辞公师。首言金乌效祥瑞，变我愁蹙成愉怡。玉堂学士天下选，王治有象非吾欺。东淮西蜀狗鼠贼，看折尺箠从头笞。"}