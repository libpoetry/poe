{"id":"697330","title":"夏日双树园閒居檃括昔人成语作十绝句","dynasty":"明","author":"胡应麟","text":"悠然濠濮邻，会心岂在远。鱼鸟时亲人，不觉白日晚。乞得真形图，五岳在指掌。抚琴一动操，欲令众山响。蓬蒿满宅前，中开一行径。高树八九株，挟书坐馀荫。可人费招呼，俗士且回辙。入室惟清风，当窗但明月。山静无人声，焚香坐朝暮。苍藓盈阶除，落花遍庭户。空斋种白杨，悲风时谡谡。人生不得意，千岁复何益。长啸临高台，白虹贯四野。龙泉与太阿，汝乃知我者。何劳邺侯书，绕架三万轴。痛饮读离骚，居然名士足。庭花昼合围，松竹蔽行道。淡面邀缁流，相对豁怀抱。左持鹦鹉杯，右把鸬鹚杓。拍浮酒缸中，生计长不恶。"}