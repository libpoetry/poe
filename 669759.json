{"id":"669759","title":"短歌行","dynasty":"明","author":"李攀龙","text":"驷马可縻，去日难追。清酒载觞，短歌苦悲。遨当以游，何能坐愁。全身遗名，唯有庄周。凤凰于飞，览彼九围。但为君故，驾言旋归。杜门似鄙，离俗似骄。彷徨所欲，此一何劳。斑斑猛虎，其尾可履。郁郁壮心，猝不可抵。倾侧势利，还自相戕。覆车不戒，踌躇雁行。秋风駪駪，转蓬如轮。漂扬四野，莫知所臻。鸟不厌高，鱼不厌深。尔其肆志，载浮载沉。"}