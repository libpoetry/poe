{"id":"1199694","title":"诗一十七首 七月二十六日夕紫微夫人喻作令与许长史","dynasty":"魏晋","author":"紫微王夫人","text":"高兴希林虚，遐游无员方。萧条象数外，有无自冥同。亹亹德韵和，飘飘步太空。盘桓任波浪，振铃散风中。内映七道观，可以得兼忘。保必反覆酬，待此世文通。详玄自冥悟，默耳必高踪。龟阙郁巍巍，墉台落月珠。列坐九灵房，叩璈吟太无。玉箫和我神，金醴释我忧。宴酣东华内，陈钧千百声。青君呼我起，折腰希林庭。羽帔扇翠晖，玉佩何铿零。俱指高晨寝，相期象中冥。超举步绛霄，飞飙北垄庭。神华映仙台，圆曜随风倾。启晖挹丹元，扇景餐月精。交袂云林宇，浩轸还童婴。萧萧寄无宅，是非岂能营。世网自扰竞，安可语养生。解轮太霞上，敛辔造紫丘。手把八空气，纵身云中浮。一眄造化纲，再视索高畴。道要既已足，可以解千忧。求真得良友，不去复何求。紫空朗玄景，玄宫带绛河。济济上清房，云台焕嵯峨。八舆造朱池，羽盖倾霄柯。震风回三晨，金铃散玉华。七辔降九垓，晏眄不必家。借问求道子，何事坐尘波。岂能栖东秀，养真收太和。左把玉华盖，飞景蹑七元。三晨焕紫辉，竦眄抚明真。变踊期须臾，四面皆已神。灵发无涯际，勤思上清文。何事坐横途，令尔感不专。阴痾失玄机，不觉年岁分。玄清眇眇观，落景出东渟。愿得绝尘友，萧萧罕世营。灵人隐玄峰，真神韬云采。玄唱非无期，妙应自有待。岂期虚空寂，至韵故常在。携襟登羽宫，同宴广寒里。借问朋人谁，所存唯玉子。褰裳济渌河，遂见扶桑公。高会太林墟，赏宴玄华宫。信道苟淳笃，何不栖东峰。控景始晖津，飞飙登上清。云台郁峨峨，阊阖秀玉城。晨风鼓丹霞，朱烟洒金庭。绿蕊粲玄峰，紫华岩下生。庆云缠丹炉，炼玉飞八琼。晏眄广寒宫，万椿愈童婴。龙旗启灵电，虎旗徵朱兵。高真回九曜，洞观均潜明。谁能步幽道，寻我无穷龄。翳蔼紫微馆，郁台散景飙。鸾唱华盖间，凤钧导龙轺。作狼携绛旌，素虎吹角箫。云勃写灵宫，来适尘中嚣。解辔佳人寝，同气自相招。寻宗须臾顷，万灵乃一朝。椿期会足衰，劫往岂足辽。真真乃相目，莫令心徂■。虚刀挥至空，鄙滞五神愁。朝启东晨晖，飞軿越沧渊。山波振青涯，八风扇玄烟。回眄易迁房，有怀真感人。三金钶游盘，东岑宜永甄。纷纷当途中，孰能步生津。飘飖八霞岭，徘徊飞晨盖。紫軿腾太空，晒眄九虚外。玉箫激景云，灵烟绝幽蔼。高仙归太真，清唱无涯际。去来山岳庭，何事有待迈。神玉曜灵津，七元焕神扉。虚迁方寸里，一跃登大微。妙音乘和唱，高会亦有机。齐此天人眄，协彼景晨飞。总辔六合外，宁有倾与危。薄宴尘飙领，代谢缘还归。奚识灵劫期，顾眄令人悲。云草荫玄方，仰感旋曜精。诜诜繁茂萌，重德必克昌。"}