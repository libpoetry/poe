{"id":"602333","title":"读由拳集","dynasty":"明","author":"陈履","text":"美彼由拳令，邃抱贯邱索。操觚掩时彦，振藻淩昔作。研精洞玄窍，掳思弥碧落。技进庖丁解，巧入郢人斲。遐想超四溟，雄气忝五岳。文采赤城霞，高洁青田鹤。顷余泖上游，订子云间约。眷此白云篇，贶自青藜阁。双睫一流览，孤怀喜以跃。琳檄足疗风，甫诗可瘳疟。愿言嗜隽永，聊藉沃枯涸。"}