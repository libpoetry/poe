{"id":"1079572","title":"听琴","dynasty":"宋","author":"吕本中","text":"君不见龙门之下百尺桐，漂霰飞雪愁寒空。何年班尔落君手，小窗伴坐歌南风。恍然如著山岩里，不知身在尘埃中。初闻平野飞鸿鹄，欻听金盘起珠玉。绕坛古树郁嵯峨，六月吹霜作寒绿。折杨黄华不须道，别鹤离鸾尚堪续。君不见开元天子醉西都，音声十院留欢娱。当时临轩奏此曲，径须解秽烦花奴。乃知恬淡世莫识，无弦之趣何时无。归家愁厌筝笛耳，此声一听还已矣。会须流水访钟期，试向炉中觅焦尾。"}