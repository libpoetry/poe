{"id":"772027","title":"节烈行","dynasty":"清","author":"林占梅","text":"吾家有姑端且庄，廿载依依事高堂。长成远嫁温陵客，天遣梁鸿配孟光。夫婿本多才，励志帷常下。伴读操女红，一灯共深夜。第思战捷可救穷，抟风苦盼鲲鹏化。讵知郎命生不辰，文章憎达遭邅迍。再战再北筋力尽，呕心有血长吟呻。凄风惨烈鸺鹠叫，才人竟赴修文召。孤雏寡鹄悲㷀㷀，入门惟有青蝇吊。抚棺恸哭思捐生，决欲相随到玉京。诸亲劝姑慎勿死，谓姑关系诚非轻。尔身无姑舅，尔夫无弟兄。两孤、三尺土，死后谁经营。吾姑始悟肩荷重，日勤操作夜饮泣，节操凛懔冰霜清。儇薄少年悦姑美，饵以黄金置诸几。姑不之顾中赩然，手浣衣裳心似水。深霄感帨惊吠尨，强暴居然敢窥伺。烈哉矩姑，握刀而起。先断己发，后断伧趾。狂夫跪呼救，号声动邻里。众人代乞命，舍之不足齿。姑曰惟恐污我刀，不然一杀直屠豕。携儿哭诉我祖前，祖重其节筹保全。谓尔无所居，我有居三椽。谓尔无所食，我有数亩田。寒则遗以衣，贫则遗以钱。困乏不必虑，抚孤心可专。我母亦少寡，同病乃相怜。我初出母腹，爱我意拳拳。日哺我食、夜鸣我眠，我身成立，姑首皓然。无以报姑德，寸心常歉然。岂期姑子懦而弱，娶妇任其肆奇虐。因之愤病入膏肓，延龄竟少神仙药。吁嗟乎，我闻节烈格穹苍，作善之理宜降祥。姑乃命乖蹇，其后复不昌。修德弗获报，天道殊茫茫。我欲请旌表，为姑建高坊。大书特书「节烈」字，垂诸不朽长煌煌。"}