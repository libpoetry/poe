{"id":"522193","title":"竹亭清节为胡大声司寇赋","dynasty":"明","author":"顾清","text":"问君竹亭何处所，言在龙山之阳荆江之浒。江水渺渺山青青，水边种竹中作亭。山风时来奏竽籁，江月下照凝霜冰。当时作亭亦漫尔，人诵公清名日起。皇孙题榜郁嵯峨，清风几处表行窝。武夷山前溪水碧，越王城上海云多。秋台月冷霜华重，心绕南云不成梦。起来挥翰走新图，要我题诗作清閧。竹亭竹亭今若何，自公来后几人过。鸿爪雪泥增怅望，石阑苔径想婆娑。君不见召南茇舍终烟草，惟有甘棠一曲千古被弦歌。"}