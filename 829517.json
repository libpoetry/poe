{"id":"829517","title":"雨中花","dynasty":"清末近现代初","author":"周岸登","text":"纸罅风尖衾似水。惯误我、灯花报喜。官阁梅迟，玉楼霜重，无限伤高意。悔不向、黄公垆畔睡。觅残梦、红箫漫倚。费泪湖山，供愁杯盏，醉也和天醉。梦便逍遥呼便起。了不为、仙期曲会。破贼新归。围棋正劫，休管儿曹事。漫笑我、难成归隐计。更休问，逃秦甚地。怒轼官蛙，谣监市虎，也要人回避。"}