{"id":"740796","title":"赠介对江吏部致仕归解州","dynasty":"清","author":"曹学闵","text":"无田不可归，有田不肯归。坐令二疏后，丹青无光辉。先生在郎署，恬澹世所稀。与我廿载交，尔汝心相知。前年向我道，欲赋归来辞。君今以礼去，触我平生思。此心如江水，此意犹依违。有田与无田，义不尽于斯。乃知各有志，昔人未易讹。我有无限情，此情当告谁。羡君条山下，松菊正芳菲。"}