{"id":"1215225","title":"题烟波云树图为杨元清赋","dynasty":"元","author":"丁复","text":"江乡自是多烟云，绿波青树渺不分。小檐大栋隔两濆，黑犍如蚁人如蚊。布帆西来饱风色，寒声动地秋纷纷。黄芦白藋摇断渚，坐客回头听急雨。孤篷遥遥半针许，健刺沙湾逆风去。亦知家在前村住，百年即合老为农。六十江湖秃鬓翁，而今借宅六帝宫，眼花雾落天濛濛。梦魂不到浔阳浦，为人愁水更愁风。"}