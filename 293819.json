{"id":"293819","title":"金缕曲·题庚寅词集图","dynasty":"现代","author":"张伯驹","text":"金粉南唐绪，十年来、延秋衣钵，展春旗鼓。多少缠绵兰荃意，半是伤心泪语。怜我辈、情怀最苦。到死春蚕丝方尽，枉雕琼缕玉终何补。长更是，招人妒。江山几换谁为主。但满眼、粘天芳草，飞花飘絮。看遍人间兴亡事，惟有啼莺解诉。算身世、斜阳今古。真幻难明氍毹梦，破樱桃、生怕歌樊素。只风月，还如故。"}