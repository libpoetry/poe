{"id":"1129292","title":"偶作","dynasty":"宋","author":"释行海","text":"翩翩白鹤竟难寻，每对春山忆道林。百岁岂能长称意，五湖难得尽知心。大槐国里乾坤小，杜宇乡中草木深。今古穷通皆是梦，林泉风月自闲吟。楚甸荒荒杂戍尘，行藏日日倚楼频。风烟易老东西客，泉石偏疏富贵人。喜有白鸥知静思，恨无黄鹄载闲身。岳僧近报匡庐事，瀑布房边药蕊新。"}