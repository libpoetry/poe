{"id":"566966","title":"芭蕉花","dynasty":"明","author":"徐渭","text":"芭蕉种四年，华蕊发茨檐。玉兰为媵姊，木笔是曾玄。十一希莲萏，寻常类马肝。坼难劙海蚌，瓣厚落河蚶。香色无非敛，蜂胥有自閒。古妆蚕妇出，立马使君寒。春久枝俱果，霞长雁正还。寄书苏蕙老，挟扇婕妤孱。我昔南过岭，蛮多种在田。实甜藤俎上，丝冷葛机边。和荔烧天紫，同椰盖海炎。别来频屈指，秃后止馀颠。不道孤亭畔，言抽径尺团。逡巡无术致，描写恨才悭。太华尖崩半，平原颍脱刓。鹿遮樵者梦，鱼沈美人丹。苦少榴枝泛，珊瑚奉倚栏。"}