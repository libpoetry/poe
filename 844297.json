{"id":"844297","title":"再步前韵答槐庭四首","dynasty":"清末民国初","author":"林朝崧","text":"翠黛樽前唱纥那，江头大艑泛轲峨。烟波未得从君去，孤负春来鸥鹭多。敦槃十二会葵邱，酒社诗盟接胜游。最忆鹿江灯节宴，夜深丝竹醉高楼。交谊蒙庄与惠施，词场个个桂林枝。吟君诗似闻邻笛，思旧山阳无限悲。多心已似不燃灰，叱犊佣耕甲水隈。寂寞门庭可罗雀，故人唯望任安来。"}