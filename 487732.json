{"id":"487732","title":"魏贞女诗","dynasty":"明","author":"佘翔","text":"烛烛空中月，没且含光辉。猗猗谷中兰，芬馨死不移。温温魏氏女，皎皎琼树姿。既娴内则训，亦诵柏舟诗。伊昔聘林家，皓首以为期。君子溘朝露，吁天涕涟洏。匍匐奔其丧，相殉分所宜。高堂未展谒，况在天一涯。罗帷为谁设，膏沭为谁施。妯娌纷喋喋，宁知我心悲。水浆不入口，焉问渴与饥。一朝复一夕，视死甘如饴。从容下九原，岂曰生结缡。但作连理树，一抔土相依。百卉媚春阳，霜露且先萎。何如松与柏，郁郁岁寒时。嗟嗟魏氏女，贞心迈等夷。共姜千载后，芳名史并垂。"}