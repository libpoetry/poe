{"id":"770117","title":"贺新郎•扬州贺涂公子季朗花烛","dynasty":"清","author":"董以宁","text":"花月扬州好。正相逢、珠袍公子，果车来早。廿四桥头箫管沸，却自嬴楼吹到。更夹道、芳尘缥缈。跨鹤求凤今已得，讶一钗、十万珠光绕。庆合卺，期偕老。兰膏未烬银虬杳。想今宵、帐中悬蛤，相看皎皎。侍女添香衣桁畔，微听流苏声悄。多恐试、麻姑仙爪。明日高堂双献寿，记妆成、先佩宜男草。何物贽，安期枣。"}