{"id":"799534","title":"二鸟叹在番船作","dynasty":"清","author":"范当世","text":"二鸟翻飞驰我船，离船一尺走避烟。俯看掠浪背船去，忽复骞云在我前。我凭栏槛至日莫，与逐高下心茫然。茫洋黑水绝归路，东径万里西几千。待向江南觅洲渚，恐其羽翮彫霜天。哀哉龌龊在尘际，纷纷屋底图饱眠。那无空阔若此鸟，更用忧渠不自怜。空江蝴蝶悲来句，依傍人间又十年。丹凤碧梧在何许，蚁子蜉蝣草上缘。方壶员峤今知妄，吾迹此鸟求神仙。亦是神鱼出波戏，世问鸟雀胡能然。"}