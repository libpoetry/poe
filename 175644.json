{"id":"175644","title":"论俗·愚氓扰潢池","dynasty":"宋代","author":"刘子翚","text":"愚氓扰潢池，囏难亦常态。簪绅有包藏，事异吁可怪。豺声久伺乱，鲸戮终何悔。游言张凶焰，巧谍移机会。初如孵壳微，跐践悉糜碎。养成羽翮雄，飞掣鞲绳外。剪锄淹岁月，螫毒弥疆界。向来诘端由，罪白不容盖。南冠囚载路，东市诛其最。隆宽俗与新，侥幸汝勿再。"}