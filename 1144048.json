{"id":"1144048","title":"秀亭秋怀十五首","dynasty":"宋末元初","author":"方回","text":"高台何巍巍，远眄千里道。长夏绝游朋，荒径丰茂草。菑翳一以剪，秋意豁幽抱。能赋昔为谁，今死骨已槁。魂兮果何之，言语空媚好。我欲有所酌，适值樽中燥。焉得瓢天浆，伊人共倾倒。痴痴谁氏子，昼夜安以偷。其人一何乐，惟我攒百忧。忧者谓速朽，顽骨病复瘳。乐当必老寿，顾已归山丘。饥生支床龟，饱死豺虎俦。天道匪易测，人事谅难筹。生死吾不知，及辰为兹游。天欲兴苍姬，一家三圣人。扶持用礼乐，行苇于焉臻。有国八百年，终亦化为秦。末俗誇神仙，吐故以纳新。彭门讫有冢，瀛洲浩无津。羽衣还缑山，举家不得亲。君幸有美酒，何不频沾唇。秋风西北来，一夕几万里。湛湛长江枫，落叶逝流水。自非贞劲草，颜色槁欲死。时当蛰蛟龙，么么况蝼蚁。塞墐非不可，旨蓄焉所恃。空褚乏裳衣，敝絮谁与理。阳春何日还，悲哉远游子。一室局户牖，古籍勤讨删。郁郁忽不乐，扶杖登东山。莽苍何所极，秋色天地间。我欲出尘世，黄鹤无由攀。忧端从空来，嵂矹未易宣。意阔步武窄，四顾尽险艰。不如复我所，陶此灵府闲。宣父老于行，苦辛定六艺。至今峨冕旒，万国奉蒸祭。当时困在陈，粒粟不能致。宰割诸侯王，重瞳气盖世。烧纪不啻虱，烹周仅若彘。焉知千金首，乃为马童利。此口酒可浇，是事可以置。一针落大海，万古无还期。纤纤刺绣女，断肠终尔思。物重干将去，心愿精卫为。邻妪适有此，殷勤来献之。铦锋贯綵缕，缝纫实所宜。匪妾旧时物，怆然双泪垂。如何大丈夫，忘恩忽如遗。积闷何可遣，高峰上云端。水南彼何所，缥渺浮孤烟。郁塞树木古，深幽窗户妍。一楫往从之，岂无凌波船。绝景未易写，良朋求亦难。独往或兴尽，空叩林下关。不若遥相望，聊寄吾意焉。登高见佳句，意会无非诗。顾视不即收，顷刻已失之。老树踞崖石，腹空犹有皮。顾此有何好，爱玩频嗟咨。侍者一童子，髧如枯发垂。从我仅一饱，万事无所知。岂不亦怪我，徘徊将奚为。乐莫乐登高，亦复悲莫悲。乐兮携佳人，樽酒相追随。惨惨古戍暮，烟寒秋角吹。悲从此中起，孤游偶臻兹。城南百尺楼，前是未有之。城外两三冢，新葬复是谁。往者已足鉴，百世悬可知。家富敌万乘，吾尝见其人。生死握国柄，不复如人臣。自谓磐石安，扫灭随埃尘。岂不恃狙诈，政用祸尔身。尔身一腐鼠，原野何足陈。歌姬事别主，画堂生荆榛。我叹匪为此，遗祸殃齐民。去年醉家山，有菊馀千本。客中今亡是，所至草苯䔿。凉风迫九月，暇日上崖巘。野芳一二卉，亦足撷婉娩。焉所得美酒，慰此岁年晚。市荒苦贵籴，庖凊强疏饭。薄暮归空斋，聊与蠹帙偃。茫茫六合间，孰是身自由。贫贱不遑安，故迫口腹谋。万事已云足，心火炎不休。朝服寒食散，夜梦郁仪楼。鄙哉齐公子，泪下雍门周。万世一陶叟，浩歌归故丘。有酒醉即眠，无酒亦不求。薜荔络奇石，芙蓉艳荒垣。寓目信所之，行行陟秋原。南州八九月，已凉仍复暄。林树略改色，沙湍才减痕。忆在朔漠日，疲马风尘奔。夜汲长城窟，晓涉滦河源。老身冻欲死，其劳不可言。老怀幸无事，何用知秋风。团团乌桕树，一叶垂殷红。为此有所感，长吟敲虚空。城市了在目，心隔云万重。燕席鼓吹急，游骑呵殿雄。亦各适尔适，扰扰尘堁中。焉知天地外，有此颓然翁。"}