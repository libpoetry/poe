{"id":"1125354","title":"皇后阁端午贴子词五首","dynasty":"宋","author":"真德秀","text":"玉佩响琼楼，天风五月秋。人间正炎热，犹轸圣情忧。读罢怀沙赋，重哦卷耳篇。殷勤劝明主，属意在求贤。记得当年梦月符，浴兰节后恰旬馀。欲知天锡无疆寿，认取仙蜍颔下书。贝叶新传宝藏经，圣心端为福群生。从今物自无疵疠，安用桐君纪药名。瑶池十丈藕花香，清赏尤便水殿凉。闻说内家多乐事，前星亲自捧霞觞。"}