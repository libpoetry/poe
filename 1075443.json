{"id":"1075443","title":"忻师介轩","dynasty":"宋","author":"周紫芝","text":"念我昔年少，刚介颇成癖。多钱嗤守虏，饱饭嘲谷伯。有口能雌黄，反眼辄青白。阿奴恃火攻，未必出下策。一笑当尊拳，仅得贷鸡肋。只今真老大，须髯已如戟。折肱成良医，忤物知何益。要令空洞中，下视沧溟窄。峣峣固难全，容容聊自适。知雌在守雄，外曲当内直。此理吾已明，师独未之得。愿言戒覆车，聊用铭子壁。"}