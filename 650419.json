{"id":"650419","title":"分题得钟山霁雪送友人还江右","dynasty":"明","author":"金幼孜","text":"危峰犹积雪，众壑已清晖。野迥初澄霁，冬严渐解威。鸣崖锵佩玦，糁径晃珠玑。树老擎偏重，泉寒落正微。阳林浑欲尽，阴谷未全晞。樵客行应滑，栖禽暖乍飞。山空惊岁晏，腊尽觉春归。自愤趍朝惯，那堪故旧违。一尊倾客路，匹马出京畿。惆怅难为别，临分重把衣。"}