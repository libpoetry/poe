{"id":"831170","title":"满江红 轮舶逆风渡洞庭湖，用竹垞钱塘观潮韵","dynasty":"清末民国初","author":"程颂万","text":"君扁二山，似接翅、排成宫阙。才一向、飙轮飞过，楚天如发。帆脚只从天外转，弩头远对江潮发。倚阑干、铁笛暮云边，声凄越。蛟欲舞，涛奔雪。鸦欲唼，波跳月。网湘妃不出，使人愁绝。海上蓬莱何处所，湖阴战垒都消歇。有百灵、低首拜龙堂，争持节。"}