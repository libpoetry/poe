{"id":"1110821","title":"相见欢","dynasty":"宋","author":"朱敦儒","text":"泷州几番清秋。许多愁。叹我等闲白了、少年头。人间事。如何是。去来休。自是不归归去、有谁留。东风吹尽江梅。橘花开。旧日吴王宫殿、长青苔。今古事。英雄泪。老相催。长恨夕阳西去、晚潮回。金陵城上西楼，倚清秋。万里夕阳垂地，大江流。中原乱，簪缨散，几时收？试倩悲风吹泪，过扬州。秋风又到人间。叶珊珊。四望烟波无尽、欠青山。浮生事。长江水。几时闲。幸是古来如此、且开颜。吟蛩作尽秋声。月西沈。凄断馀香残梦、下层城。人不见。屏空掩。数残更。还自搴帷独坐、看青灯。当年两上蓬瀛。燕殊庭。曾共群仙携手、斗吹笙。云涛晚。霓旌散。海鸥轻。却钓松江烟月、醉还醒。深秋庭院初凉。近重阳。篱畔一枝金菊、露微黄。鲈脍韵。橙齑品。酒新香。我是升平闲客、醉何妨。"}