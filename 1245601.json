{"id":"1245601","title":"越桼日祥文来奉赠一首","dynasty":"元末明初","author":"危素","text":"积云起层峦，大雪被长坂。季冬天正寒，年岁忽其晚。悠悠余梦遥，历历子当返。情亲展良觌，欲语意无限。空堂耿微灯，古木北风乱。天声耳逶迤，野水激虚涧。朋知罕相值，况子甚清简。昔也期不来，长谣发深叹。扬扬水中鳞，渺渺云际雁。明发坐暌离，回首山川远。"}