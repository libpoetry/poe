{"id":"390097","title":"百字令·赠曾青藜诞日，和杜茶村韵","dynasty":"清代","author":"钱肃润","text":"频年作客，记长安花市，灯楼常共。自过兰陵悬百里，但听鸟鸣莺哢。嵇吕相思，张高迷路，做得寻朋梦。朝来至止，衔杯为尔情重。正是月贯精阳，节逢天贶，天上红云动。报道麒麟生此日，孔氏元来亲送。沂水清风，嘉祥正派，流向江西纵。傅家画省，到今应有池凤。"}