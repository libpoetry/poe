{"id":"484080","title":"送蔡思贤参政使蜀","dynasty":"明","author":"苏伯衡","text":"清晨旌节三川去，今日车书万国同。燕饯都亭来诏使，停骖乡井访邻翁。峰经回雁边声静，峡入啼猿树影空。昭烈祠西诸葛庙，秦州城北隗嚣宫。神交露立苍茫际，长啸风生感慨中。毛伯昔闻周上介，随何今见汉明公。布宣德意相如最，囊括山川太史工。河陇从兹兵不搆，轘辕此去路相通。庭充橘柚陈方物，歌听《巴渝》识土风。最是多情江汉水，直随归楫到江东。"}