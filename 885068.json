{"id":"885068","title":"拜张魏公墓下","dynasty":"宋","author":"朱熹","text":"衡山何巍巍，湘流亦汤汤。我公独何往，剑履在此堂。念昔中兴初，孽竖倒冠裳。公时首建义，自此扶三纲。精忠贯宸极，孤愤摩穹苍。元戎二十万，一旦先启行。西征奠梁益，南辕抚江湘。士心既豫附，国威亦张皇。缟素哭新宫，哀声连万方。黠虏闻褫魄，经营久徬徨。玉帛骤往来，士马且伏藏。公谋适不用，拱手迁南荒。白首复来归，发短丹心长。拳拳冀感格，汲汲勤修攘。天命竟难谌，人事亦靡常。悠然谢台鼎，“骑龙白云乡。”坐令此空山，名与日月彰。千秋定军垒，岋嶪遥相望。贱子来岁阴，烈风振高冈。下马九顿首，抚膺泪淋浪。山颓今几年，志士日惨伤。中原尚腥膻，人类几豺狼。公还浩无期，嗣德炜有光。恭惟宋社稷，永永垂无疆。"}