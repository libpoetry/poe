{"id":"725065","title":"敬赠萧咨议诗","dynasty":"南北朝","author":"虞羲","text":"璇源派水，玉树分柯。投殷于宋，佐汉而酂。九畴攸叙，一画载歌。象贤弈叶，衮服逶迤。自兹以降，朝端国右。鸣玉在腰，纳言加首。有钟有石，无凋无朽。令问令望，如琼如玖。相门出相，德门有德。弱冠登朝，淑问玄塞。弱冠伊何，有典有则。淑问伊何，自南自北。五芝秀草，八桂嘉树。五马骋涂，八龙游雾。彼令兄弟，方之有裕。并列大夫，登高而赋。受言载笔，遂典群流。天禄不校，白兽未仇。申辕风雅，邹郯春秋。彝文不斁，职此之由。帝念师旅，诏参帷慕。对曰戎车，未之先学。归陈俎豆，拂衣行乐。容止可观，卷舒可度。千乘之后，好道轼闾。开府之日，有弓有舆。久勤引领，独下辟书。鸣笳启路，托乘后车。枚叟上书，吴王弗纳。夫君正谏，直道难合。有伐问仁，阳狂不答。乃蒙矢刃，永离噂?。退食自公，多历年所。思归养素，豫闻斯语。终日下帷，情非待举。如蘧如惠，此出此处。吾人下走，国士见知。同游宛洛，并泛涟漪。轻萝易动，遂别芳枝。蹈之不足，托此差池。"}