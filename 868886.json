{"id":"868886","title":"水调歌头 其一 濠州观鱼台作","dynasty":"宋","author":"叶梦得","text":"渺渺楚天阔，秋水去无穷。两淮不辨牛马，轻浪舞回风。独倚高台一笑，圉圉游鱼来往，还戏此波中。危槛对千里，落日照澄空。子非我，安知我，意真同。鹏飞鲲化何有，沧海漫冲融。堪笑磻溪遗老，白首直钩溪畔，岁晚忽衰翁。功业竟安在，徒自兆非熊。"}