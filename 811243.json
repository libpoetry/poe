{"id":"811243","title":"送岑云阶移督滇黔","dynasty":"清","author":"丘逢甲","text":"诏领兼圻即故乡，一时家国并荣光。古来百粤文身地，再见千秋昼锦堂。郭令门庭多节钺，晋公勋业有文章。谁知中外声华满，裘带雍容四十强。南天一柱靖边尘，武纬文经百政新。辽主能教戒生事，邺侯安得乞閒身？云中守自须名将，河内人犹借重臣。乡国三年功百世，讴歌何止晋秦民？西江一水接牂牁，帝念先臣旧部多。俎豆千秋崇庙貌，河山百战定干戈。车前父老扶鸠拜，徼外蛮王贡象过。等是黔宁仍世镇，滇池无恙但微波。曾拜先公丱角时，当年何武解歌诗。郎君行马偏忘贵，文字雕虫尚见知。铃阁看移陶侃甓，戟门留读广平碑。此邦宰相回翔地，愿祝重来啖荔枝。"}