{"id":"684437","title":"奉酬皇甫百泉雪中见过留赠之什三首","dynasty":"明","author":"王廷陈","text":"积雪惟僵卧，冲风故宠临。飘扬狂客性，高洁直臣心。怀瑾鲜可示，投珠谁见钦。赖谙消息理，庶缓白头吟。雪里使君至，光增狐白鲜。玉珂鸣宛转，瑶草踏夤缘。剡曲偶移棹，郢歌堪被弦。报琼惭未可，寡和古今然。含香辞汉署，投赋吊湘累。白璧竟谁惜，素丝诚我悲。岂图当雪夜，聊得协风期。丘也君能学，应知涅不缁。"}