{"id":"975843","title":"送庄贤良赴召试","dynasty":"宋","author":"项安世","text":"丙午陂当复，王春瑞习占。龙楼上宝册，鹤诏下穷檐。地脉通闽蜀，人才出老严。定羞新学曲，只守旧心潜。剩想尧眉乐，深垂舜目谦。有怀天变数，无计士风廉。庶證方如此，君行得滞淹。六题聊复尔，制策待韬钤。久噎须详吐，沈疴与痛砭。一扶媮意立，尽解结喉箱。人士回生气，乾坤振绝燄。宏开九县赤，永息万方黔。治世吾何用，媸人影自嫌。弃荆宜入蜀，比素讵将缣。逐食俱随雁，论心偶类鹣。雅怀钦粹淑，盛事惬窥觇。从此迟为圃，它年说作监。因声到邛僰，市肆觅疏帘。"}