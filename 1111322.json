{"id":"1111322","title":"挽左司江公","dynasty":"宋","author":"许景衡","text":"前辈风流远，惟公尚复存。此心无限量，所得有渊源。眷奖深宸扆，声名重谏垣。平生经世志，已矣复何言。壮岁从澹泊，犹馀味道心。今朝叹流落，羁旅老侵寻。庾岭暮云合，钓台秋水深。向来游历处，千载只如今。宪府叨新渥，京华会卜居。迂疏惭琐琐，许与独渠渠。酬唱看遗墨，漂零送輤车。他年桐水上，雪涕更踌躇。"}