{"id":"245114","title":"山亭宴·碧波落日寒烟聚","dynasty":"宋代","author":"张先","text":"碧波落日寒烟聚，望遥山、迷离红树。小艇载人来，约尊酒、商量歧路。衰柳断桥西，共携手、攀条无语。水际见鷖凫，一对对、眠沙溆。西陵松柏青如故。翦烟花、幽兰啼露。油壁间花骢，那禁得、风吹细雨。饶他此後更思量，总莫似、当筵情绪。镜面绿波平，照几度、人来去。"}