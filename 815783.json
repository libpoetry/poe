{"id":"815783","title":"寄呈留守瞿相公","dynasty":"清","author":"钱澄之","text":"稽首虞山拜相公，汉廷勋业许谁同！自擒宗孽人心定，再整危疆将略雄。屡降白麻趣秉政，终拚黄发老从戎。祗今鹓鹭归仙仗，争念麒麟第一功！中兴根本仗谁留，楚、粤经年次第收。羊祜在军常缓带，庾公乘月亦登楼。幂中书记欺韩愈，帐下诸儿问许侯。近喜湖南何相国，时从枕上借边筹！铁券新辞五等勋，可堪时事又纷纭。荆南捷奏经时至，江右援书迥未闻！图籍应归萧相国，功名独让李将军。即今政本还虚席，诏使频催下五云。辛苦延津事已非，生还辇下愿多违！苏卿有节谁人验，王粲无家何处归？喜听蛮方歌赤舄，争传词客满黄扉！袖中双笔犹堪用，拟向公门马上挥！"}