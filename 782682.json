{"id":"782682","title":"题方竹楼画竹","dynasty":"清","author":"戴亨","text":"县署西偏地疏豁，琅玕森翠千株列。离立潜通江上云，青苍不畏严冬雪。眼中繁卉任荣枯，岁晚奇姿挺孤洁。我时乘兴步亭林，微吟徙倚扪高节。千亩何须傲列侯，三径矜能款明月。静对幽丛妙悟生，爽聆清籁天机发。自昔文人爱此君，我亦钟情若饥渴。方生为我作画图，雨干烟梢尽奇绝。黄筌与可未为工，潇湘淇水悬蓬室。盛夏摊书作卧游，中有凉飙扫炎热。"}