{"id":"879171","title":"贺新郎 其五 送唐伯玉还朝","dynasty":"宋","author":"刘克庄","text":"驿骑联翩至。道台家、筹边方急，酒行姑止。作么携将琴鹤去，不管州人堕泪。富与贵、平生无味。可但红尘难著脚，便山林、未有安身地。搔白发，兀相对。前身小范疑公是。忆当年、天章阁上，建明尤伟。庆历诸贤方得路，便不容他老子。须著放、延州城里。一句殷勤牢记取，在朝廷、最好图西事。何必向，玉关外。"}