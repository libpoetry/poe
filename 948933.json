{"id":"948933","title":"徐元敏察院顷和子中兄长篇语颇相属今承出使交广次韵送行兼简经略刘文潜","dynasty":"宋","author":"周必大","text":"少年同仕秦淮口，醉里殷勤扫花帚。苍颜白发二纪中，梦断赏心并折柳。非才晚污论思地，分察久观弹击手。端方期不负耳目，诘曲谁能学跟肘。善良无忧藜藿采，谗谄有类麇䴥走。三年执法念少休，万里立功图不朽。遥知二十五州民，即日春风散醇酒。吏惊绣斧指东海，士喜文星避南斗。由来炎云多瘴疠，是处黄茅少林薮。自从英英贤牧至，蔽芾棠阴地无丑。同年相逢定倾盖，痛饮何妨暂濡首。书来不用诧梅花，共说苍生苏息否。"}