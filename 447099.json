{"id":"447099","title":"游新都桂湖公园步启宇韵","dynasty":"当代","author":"蔡淑萍","text":"细雨微风正好秋，芙蓉初绽待清游。新凉天气宜佳句，俊逸杨诗最上头。世事漫评今古异，夜郎原是帝王州。自存一点天真在，海碧波宽欲梦鸥。己丑中秋，镇日雨，入夜突然放晴，有赋。雨霁云开瞬息间，红尘洗净一轮圆。终教暗夜能澄澈，不负几人风露前。己丑重阳，雨，窗前兰草吐蕊，幽香袭人。中秋月，重阳雨，丹桂歇，幽兰吐。天上风云谁管领？眼里荣衰只旦暮。旦暮赏，有真趣。"}