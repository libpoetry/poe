{"id":"120922","title":"回风矶·大江悠悠去","dynasty":"宋代","author":"陈造","text":"大江悠悠去，渌静初演漾。山石龃龉之，湍险乃万状。君看回风矶，却看回风矶，却略不可上。椒石卧中江，与江作陂障。镗沓汇石下，漰澎剧奔放。北矶屹对峙，其中过舟舫。水流作高下，咫尺便寻丈。我生返壑余，坐想潢流涨。颓波次滟澦，如马亦如象。撄触宁完舟，奇祸此无妄。入峡与上泷，艰恶偕叵量。下泽遵夷涂，回首一怊怅。"}