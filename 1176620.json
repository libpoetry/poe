{"id":"1176620","title":"奉酬袭美先辈初夏见寄次韵","dynasty":"唐","author":"陆龟蒙","text":"积雨晦皋圃，门前烟水平。蘋蘅增遥吹，枕席分馀清。村旆诧酒美，赊来满鋞程。未必减宣子，何羡谢公荣。借宅去人远，败墙连古城。愁鸱占枯蘖，野鼠趋前楹。昨日云破损，晚林先觉晴。幽篁倚微照，碧粉含疏茎。蠹简有遗字，㪇琴无泛声。蚕寒茧尚薄，燕喜雏新成。览物正摇思，得君初夏行。诚明复散诞，化匠安能争。海浪刷三岛，天风吹六英。洪崖领玉节，坐使虚音生。吾祖傲洛客，因言几为伧。末裔实渔者，敢怀干墨卿。唯思钓璜老，遂得持竿情。何须乞鹅炙，岂在斟羊羹。畦蔬与瓮醁，便可相携迎。蟠木几甚曲，笋皮冠且轻。闲心放羁靮，醉脚从欹倾。一径有馀远，一窗有馀明。秦皇苦不达，天下何足并。"}