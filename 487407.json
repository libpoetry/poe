{"id":"487407","title":"时命篇","dynasty":"明","author":"张元凯","text":"岧峣郁峻岭，波澜翻巨川。吁嗟客游子，梯航俱不前。白日忽沦没，清霜飞幽燕。夏屋叹权舆，幸舍悲迁延。握玉竟难饱，尺桂讵易然。风前骭不掩，雪上屦半穿。欲仕无中人，欲耕无良田。营营声利涂，轩轾豪雄权。谁念牛衣士，涕泗鸡埘边。仲尼道路傍，伯夷空山颠。贫贱岂尽愚，富贵岂尽贤。时命有顺逆，达节良自全。"}