{"id":"766394","title":"长相思 岳州元日","dynasty":"清","author":"周之琦","text":"双桨催程，半帆借泊，危楼高倚层云。风光自好，暮景仍斜，禁他箫鼓千门。窗隙流尘。但屠苏送老，醽醁悽魂。波泛碧鳞鳞。有天涯、诗句怀人。念珠络藏香，绣檀携枕，归舟曾系兰津。昙花空外影，总飘然、残梦无痕。欲话前因。应恨敛、湘娥翠颦。掩孤篷，休教字写宜春。"}