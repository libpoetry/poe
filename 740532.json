{"id":"740532","title":"汉宣帝行镫铜槃歌","dynasty":"清","author":"周大枢","text":"周秦以前不易得，博古争求汉时物。行镫无檠制河东，上有啬夫名字勒。曾孙才类武帝雄，独以赏罚综群釭工。黄龙五凤作年纪，生平好尚将毋同。夜向甘泉祠太乙，羽盖芝旗拂云出。铜衔烛耀天衢，影落星河上白日。一自黄貂易黑貂，诸陵松柏风萧萧。此镫流落亦何惜，玉碗犹闻出市朝。土花分紫波分绿，更阅千年如电速。弃掷云泥两不知，高岸人间几成谷。翰林先生癖嗜古，入肆殷勤赎五羖。归来著手日摩挲，爱剧红肌十五女。一曲雕龙感慨生，转令旧事忆西京。铜槃只是无言语，何限千秋万古情。"}