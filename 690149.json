{"id":"690149","title":"湘江渔父词四绝","dynasty":"明","author":"张吉","text":"扁舟来往小滩间，占断清湘一两湾。日午风轻鱼自乐，相看不厌任罾閒。世业从来只小舟，相传一味是无忧。烟消灶底鱼初熟，台笠蒙头粥半瓯。郎今送客下平川，更卖肥鲜了课钱。老去独便多自在，惯依丛蓧枕罾眠。柳花飘尽荻芽长，艇艇鱼苗有数筐。日晚江光看渐远，贩儿灯火下潇湘。"}