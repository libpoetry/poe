{"id":"526701","title":"金菊对芙蓉 寿沐国公词","dynasty":"明","author":"张羽（凤举","text":"黄缀庭槐，碧收营柳，朝来画戟霜凝。更烟霏瑞脑，日丽雕甍。华阶鹤舞南飞曲，降阿母、青鸟低鸣。又何须用，金貂换酒，银甲弹筝。相共祝取长生。记当年此日，光岳钟灵。喜干戈将印，不负蜚英。旧家燕子归来惯，见滇海、万里波澄。群仙道是，人间元老，天上长庚。"}