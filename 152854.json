{"id":"152854","title":"腰疼山浮图下作","dynasty":"宋代","author":"贺铸","text":"兹山非峻极，名不载图谱。投策一攀跻，未觉病腰膂。苍松带寒日，交阴层窣堵。俨然黄面师，粉绘色已古。我贪五斗米，磬折向儿乳。复著鞍马劳，疲筋剧笞楚。此身异金石，能涉几寒暑。诛茅结圆庐，宴坐此其所。清心日焚诵，庶拔未来苦。望尘彼何人，碌碌安足数。"}