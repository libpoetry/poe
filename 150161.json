{"id":"150161","title":"河中府古兴寄刘壮舆","dynasty":"宋代","author":"晁说之","text":"肘腋患难御，垣墙倾莫制。兹者论战国，破秦必在魏。初疑此语谩，身到识真是。河山既设险，信食以自治。秦虽百虎狼，得进不得退。襄王昧远图，苏秦嗜近利。惜哉计画疏，为此山河愧。我怀谁与语，刘子长论议。方为十二史，吾言不可废。眺听常思君，梦魂先朔吹。"}