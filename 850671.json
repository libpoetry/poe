{"id":"850671","title":"蔡州三首 其一","dynasty":"宋","author":"孔武仲","text":"愁云昏昏掩六月，电光霍霍盘四隅。淮西一雨三昼夜，长澜积潦无处无。试登高楼望四野，平田渺渺成江湖。山源奔溢来处远，晨朝又报高丈馀。重闉闭筑仅自守，一带萦叠何其孤。颓墙处处若山坏，百舍相望无完区。辛勤买得秸一束，马饥况乏粟与刍。三十年间走四方，始遭此厄真穷途。跧居丘亭往来断，时起顾是青云衢。如丝一罅见天面，顽阴复起相模糊。幽忧填胸不自遣，强扣瓦缶倾残壶。醉中暂尔神气王，醒定更觉心摧枯。城阴老蛙正逸乐，声如转轴相鸣呼。强弓毒矢未易射，欲杀唯有企翁符。吾家此去八十驿，愁来更展江湖图。"}