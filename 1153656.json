{"id":"1153656","title":"感古四首 其二","dynasty":"唐","author":"卢仝","text":"人生何所贵，所贵有终始。昨日盈尺璧，今朝尽瑕弃。苍蝇点垂棘，巧舌成锦绮。箕子为之奴，比干谏而死。仲尼鲁司寇，出走为群婢。假如屈原醒，其奈一国醉。一国醉号呶，一人行清高。便欲激颓波，此事真徒劳。上山逢猛虎，入海逢巨鳌。王者苟不死，腰下鱼鳞刀。东海波连天，三度成桑田。高岸高于屋，斯须变溪谷。天地犹尚然，人情难久全。夜半白刃雠，旦来金石坚。萧绶既解坼，陈印亦弃捐。竭节遇刀割，输忠遭祸缠。不予衾之眠，信予衾之穿。镜明不自照，膏润徒自煎。抱剑长太息，泪堕秋风前。"}