{"id":"183154","title":"送毅父弟使江东","dynasty":"宋代","author":"孔武仲","text":"人生何能为，寄迹梦寐中。之子又远去，扁舟逐江风。而我独栖栖，弱羽挂樊笼。袖手欲大呼，窘如猿槛穷。逼迫褐与被，况以忧患攻。坐令形势隔，出处焉得同。又无凌云翮，翩翩作归鸿。强埽道南舍，竹阴泛帘栊。及此光景长，无惜觥船空。明发看解缆，渠波剧奔骢。"}