{"id":"433081","title":"感怀五首","dynasty":"近现代","author":"徐兆玮","text":"万里南溟吼石鲸，赤城曙色动虹旌。同秋罢校长杨猎，盛夏严屯细柳营。海上艨艟开夜宴，江头笳鼓杂欢声。搏轮螳臂烦天讨，道是元戈欲耀明。岁币倾输内府银，司农仰屋费咨询。已闻都尉增搜粟，从此商轺困算缗。税有羡余难议减，吏多中饱未知贫。黑幡上相亲持节，拭目南东气象新。檄书星火下江城，故事由来贵奉行。鹅鸭比邻矜守望，蝗螟歉岁贷常平。堂前彩舞同嬉戏，纸上红陈已满盈。把盏狂吟还自笑，一池春水不干卿。奏销逾限博征钱，剜肉补疮倍可怜。能吏追科多上考，计臣加赋在均田。残编半蚀鱼鳞册，直笔新裁虎尾篇。剔弊何如能责实，但循成法一条鞭。伯季参商始旷林，干戈何事日相寻。夙知虞虢连唇齿，翻藉仪秦布腹心。辽海云帆排浊浪，神山日驭瞰孤岑。沉舟余烬埋终古，尚有哀燐语夜深。"}