{"id":"949889","title":"水龙吟 其二 题梦云轩","dynasty":"宋","author":"周紫芝","text":"楚山千叠浮空，楚云只在巫山住。鸾飞凤舞，当时空记，梦中奇语。晓日曈昽，夕阳零乱，袅红萦素。问如今依旧，霏霏冉冉，知他为、谁朝暮。玉佩烟鬟飞动，炯星眸、人间相遇。嫣然一笑，阳城下蔡，尽成惊顾。蕙帐春浓，兰衾日暖，未成行雨。但丁宁莫似，阳台梦断，又随风去。"}