{"id":"1209174","title":"送全上人","dynasty":"元","author":"张仲深","text":"蜀中山水古所闻，知有五岳元非尊。上人足迹半天下，锡端高曳衡湘云。十年挂锡东海上，金峨雪窦晴相向。灯分舍利塔畔光，钵共旃檀林下饷。上人岁晏将何如，手持径寸摩尼珠。剧谈似讷讷不讷，外貌如愚愚不愚。上人此理知默契，所以不会唯深会。二严二乘妙熟探，大千小干了无外。南还欲鼓湘潭柂，天地江山等么么。自知浮世一化城，愿结跏趺面墙坐。"}