{"id":"1117974","title":"舍北行饭书触目二首","dynasty":"宋","author":"陆游","text":"晚餐初泼一瓯茶，曳杖闲行兴未涯。烟树参差墨浓淡，风鸦零乱字横斜。夕阳偏傍平桥路，寒蝶犹依晚菊花。堪笑衰翁耐荒寂，短衣沾露未还家。落雁昏鸦集远洲，青林红树拥平畴。意行舍北三叉路，闲看桥西一片秋。小妇破烟撑去艇，丫童横笛唤归牛。形容野景无馀思，自怪痴顽不解愁。"}