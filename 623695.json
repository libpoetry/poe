{"id":"623695","title":"忆昔行送社人李伯襄北上","dynasty":"明","author":"欧必元","text":"忆昔相逢五穗石，君年十五发覆额。我才弱冠长三年，桥门奋翅欢同藉。握手还期尔汝交，粤王台下共诛茆。开社自裁灵运赋，闭门宁解子云嘲。竹下棋枰花下酒，狂歌浪谑无不有。风雨孤灯半榻连，奇文疑义相分剖。侧目徒看世人儿，抗风追雅为襟期。浮名惨淡成何用，与君非复少年时。北堂萱草一朝折，叩地呼天泪如血。况复南山椿树摧，教人匍匐肠几绝。君住铁城西，余亦家清溪。沧江阻隔百馀里，目断王孙草正萋。君来吊我苫块上，此时无言但稽颡。语语肝肠独见君，至今怀抱成苍莽。别去秋风一叶飘，看君振羽起云霄。威凤朝阳双翮健，老骥昂风千里骄。文章合作无双价，名数何堪第二也。陵阳旧璞识者希，郢里新词和应寡。羡君襟怀何卓荦，羡君高谈何岳岳。一鼓能登大将坛，片言定折充宗角。此时君读中秘书，此时著作盈石渠。只寻观里巢鳷鹊，何意江头问鲤鱼。功名富贵人应有，丈夫穷达须能守。今日尊前一送君，问君能忆昔年否。"}