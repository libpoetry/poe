{"id":"1149637","title":"有酒十章 其五","dynasty":"唐","author":"元稹","text":"有酒有酒香满尊，君宁不饮开君颜。岂不知君饮此心恨，君今独醒谁与言。君宁不见飓风翻海火燎原，巨鳌唐突高燄延。精卫衔芦塞海溢，枯鱼喷沫救池燔。筋疲力竭波更大，鳍燋甲裂身已乾。有翼劝尔升九天，有鳞劝尔登龙门。九天下视日月转，龙门上激雷雨奔。螗螂虽怒谁尔惧，鹖旦虽啼谁尔怜。抟空意远风来壮，我可奈何兮一杯又进消我烦。"}