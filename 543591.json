{"id":"543591","title":"钓台谒严祠作","dynasty":"明","author":"胡应麟","text":"高台倚空双突兀，钓丝下坠桐江石。客星惨淡呼不应，片片飞云向人立。忆昔真龙起新野，百万昆阳碎如瓦。朝端但访赤伏符，泽中那问羊裘者。逍遥建武垂裳初，乃有物色来菰芦。新衔乍可授谏议，故态宁肯回狂奴。长啸还归富春濑，采药桐君坐相待。石上明霞照秋水，峰头雪瀑飞寒籁。箕山颍阳杳莫睹，太息斯人遂千古。方干谢翱两小子，废宅荒坟强为伍。胡生抗志五岳前，中岁偶落风尘缘。钓竿倘拂紫薇坐，归来与尔共拄东南天。"}