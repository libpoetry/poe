{"id":"700224","title":"出都时馆中诸君有晚庭侍咏联句其后不预者相继有作近方寄至次韵荅之","dynasty":"明","author":"顾清","text":"匡时无计乞身难，望望云西九点山。雷雨恩深天作解，桑榆景近鸟飞还。词中郢客重闻调，枕里卢生已度关。犹有感怀诗未了，桔槔长夏不曾閒。曾传初诏未央前，举目金容尚俨然。天地冰霜春不间，江湖星斗夜常悬。无心海鸟当人下，可画云山与屋连。珍重故人相慰意，一时分付钓鱼船。"}