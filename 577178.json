{"id":"577178","title":"瞿塘歌","dynasty":"明","author":"陈琏","text":"蜀山发岷峨，支派何其繁。连峰沓嶂到夔峡，两峰对立高为门。白盐与赤甲，万仞明朝暾。长江贯其中，水出非一源。其南通越巂，其西来吐蕃。浩浩纳众流，浊浪声豗喧。势挟天地转，怒作雷霆奔。天教滟滪遏不住，雪花飞舞洪涛翻。黑石与黄户，险恶难具论。舟人鱼贯牵百丈，观者胆掉惊神魂。忆昔神禹疏导初，石壁犹存旧凿痕。长江东流不少住，形胜独数瞿塘尊。蚕丛凫翳旧开国，据有蜀土称雄藩。粤从炎精丧，僭窃闻公孙。至今白帝城，相望馀颓垣。后来刘豫州，建国图中原。三顾起卧龙，复此驻军屯。至今八阵图，历历迹犹存。自后僭伪者，琐琐奚足云。元季夏明氏，恃险负皇恩。天威赫然命六军，六军饮马川江浑。王师乘胜克西蜀，铁锁已断来降幡。皇风远畅清妖氛，雪山冰谷回春温。信知在德不在险，诚如古人之所言。群雄割据竟何在，依旧老树啼寒猿。"}