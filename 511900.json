{"id":"511900","title":"沙木和驿壁间二仙传道图儗定襄郭公作","dynasty":"明","author":"童轩","text":"蓬莱之山渺何许，中有仙人聚如蚁。云深路远不可致，遂令方士神其理。神其理，玄且幽，刀圭一粒人争求。宁知天地尚有尽，茫茫万物皆浮沤。人生匪金石，焉能形独留。区区学仙子，笑杀东家丘。瑶池桃实竟何物，可怜王母萧飒蛾眉秋。空闻驭黄鹤，不见来青牛。丹砂卒难转，白雪忽满头。君不见少翁栾大骨已朽，茂陵松柏悲风吼。"}