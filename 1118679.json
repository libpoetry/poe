{"id":"1118679","title":"雨夜书感二首","dynasty":"宋","author":"陆游","text":"宦游四十年，归逐桑榆暖。皇恩念黎老，一官犹置散。春残桃李尽，风雨闭空馆。有怀无与陈，万事付酒碗。近代固多贤，吾意终不满。可怜杜拾遗，冒死明房琯。慷慨讵非奇，经纶恨才短。群胡穴中原，令人叹微管。儒生不自贵，执艺等卜祝。诗书定何物，为汝市爵禄。唐虞虽日远，凛凛犹在目。谁能举其要，治功端可复。平生粗知此，俛仰发已秃。一豪不获施，老病死岩谷。安知万世后，终无可封俗。愿广稽古心，端拱咨岳牧。"}