{"id":"974124","title":"夜坐怀子肃子仪","dynasty":"宋","author":"赵蕃","text":"寒灯耿书窗，槁叶鸣竹屋。怀人在咫尺，令我叹幽独。难兄如大苏，令弟优小陆。未容侍明光，端合校天禄。如何衫尚青，或乃袍更鹄。又疑致远大，无事计淹速。不然被造化，宁忍恣颠覆。如我辱交友，蒙顾等骨肉。三年且过半，良晤可不促。要将倡酬诗，尽用首尾录。我曾泛荆溪，君亦访怀玉。他年三人名，定载图经续。"}