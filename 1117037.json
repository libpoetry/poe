{"id":"1117037","title":"次韵王巩上元见寄三首","dynasty":"宋","author":"苏辙","text":"弃掷良宵君谓何，清天流月鉴初磨。莫辞病眼羞红烛，且试春衫剪薄罗。莲艳参差明绣户，舞腰轻瘦飐惊鼍。少年微服天街阔，何处相逢解佩珂。繁灯厌倦作闲游，行到僧居院院留。月影随人深有意，车音争陌去如流。酒消凿落宁论斗，鱼照琉璃定几头。过眼繁华真一梦，终宵寂寞未应愁。灯火熏天处处同，暗游应避柏台骢。高情自放喧阗外，胜事偏多淡泊中。平日交游徒梦想，留都歌吹忆年丰。知君未有南来意，归去相从光与鸿。"}