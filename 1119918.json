{"id":"1119918","title":"侄溥酒边呈诗二首因次韵","dynasty":"宋","author":"陈著","text":"家住山深绝外喧，三峰直下老云孙。古声不入唐诗社，泥饮宁知杜酒村。馈案一真宜晚岁，竹林相醉任多番。上天下地虽宽大，何物□生偶尚存。人生等是蚋蚊微，年到如今死蹉时。齑瓮馀酸聊自分，蔗乡翻苦要谁知。山川岂特雁堪唳，风雨不知鸡可诗。时一出门云万里，回头只许影相随。"}