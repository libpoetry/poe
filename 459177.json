{"id":"459177","title":"三月二十四醉起赠肖","dynasty":"当代","author":"卢青山","text":"中宵推梦拧灯红，酒穿血脉搅狂龙。天间万物皆已死，雨和蛙语飞春栊。独笑先生忙底事，扯笔作诗火相烘。春半好景不得看，桃杏偶驻飞馀红。诗纵锦绣何所用，惶惶唐肆追尘风。一春冷雨况阵马，春阵未立剧刀攻。处室方寸不敢出，如茧之蛹蛛网虫。窗隙每见杜鹃发，万山绿压微三丛；我旧爱此气如虎，竟成羊首低虎恭。故人今岁心如何，闻似老马安龙钟。六年长约驰春浦，岁岁因循迟佳衷。今年我更病躯体，手颤难握蕉叶盅。有女新婚拟不往，君知我意穷疏慵。百官叱吒皆吾主，一卷俯仰如佳僮；漫道口体情太俗，苟不饮食生何从？世中求此意已足，馀皆驴嚣耳能聋。我心久已如沧海，百川来泻无惊恫。"}