{"id":"73091","title":"沁园春·自别君来日如三秋","dynasty":"元代","author":"张之翰","text":"自别君来，日如三秋，夜如一年。想小金山下，笙歌促席，横江楼上，乐府连篇。世故相驱，欢情未已，遽尔归来祗自怜。空回首，望南州城郭，烟水茫然。思君便欲移迁。更共泛西湖湖上船。但杯中有酒，何分贤圣，心头无事，便是神仙。鹤去多时，甚无一语，回到高沙烟雨边。吾知矣，正挑灯和韵，笔势翩翩。"}