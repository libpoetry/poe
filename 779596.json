{"id":"779596","title":"金缕曲 仲冬望后二日，寿龚芝翁年伯","dynasty":"清","author":"顾贞观","text":"霁月风光卷。恰佳辰、阳回黍谷，禁寒都遣。坐煖芙蓉三十二，那觉一条冰泫。亲领袖、吴笺蜀茧。风雅友朋俱性命，算万间、广厦欢犹浅。孤掌在，快重展。先皇叹息才名显。墨淋漓、堪收阁拓，堪题禁扁。凰阙何妨容虎卧，莫问淮南鸡犬。吐握惯、积劳难免。览揆正宜膺宅揆，往钦哉、咨汝夔龙典。看绿綟，称身剪。"}