{"id":"749092","title":"石板潭","dynasty":"清","author":"徐灏","text":"山行寻潺湲，曲折达石壁。飞瀑排空行，横流跨山脊。来如洪涛宽，去如巨壑窄。穷源有万派，到地只一脉。水德乃至柔，石性本无隙。由来岁月久，遂致鬼神役。蓄水成谾谼，穿石在涓滴。往闻云雷屯，欲与蛟龙敌。至今风怒号，落叶满崖赤。浮岚远空尽，冻雪太始积。喷沫散成丝，斜曛反相射。宛尔垂长虹，半规堕寒碧。地籁争喧豗，人间自寥阒。默思沧溟深，浩浩云气白。"}