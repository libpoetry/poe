{"id":"693768","title":"赠别安鸿渐给舍四首","dynasty":"明","author":"陆深","text":"西驰万里道，送子不及远。万里非所嗟，觐子恐岁晚。青青蚕丛山，历历太行坂。素冠集流尘，客子中夜饭。驱车当周行，相顾各缱绻。缱绻夫如何，欲语不出口。冥冥云中禽，菀菀道傍柳。炎暑方载途，客行日弥久。山川气候更，风雨昏旦有。毋为人所先，宁为人所后。青城多异境，蛾眉隐新月。巴江从中来，纡曲如一发。秋气劲楩楠，春阳长薇蕨。地高鱼鸟閒，天近星斗没。行归及桑梓，山川共辉发。君还江水源，我去江水委。江中多鲤鱼，尺素来万里。遥涉岷汉流，复泳沅湘沚。海门何浩荡，但恐风波起。江干候鲤鱼，秋高水瀰瀰。"}