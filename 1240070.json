{"id":"1240070","title":"胡廷晖画","dynasty":"元末明初","author":"张羽","text":"画师我识吴兴胡，身长八尺苍髯须。目光至老炯不枯，藻绘万象穷锱铢。大儿十岁能操觚，小儿五岁能含朱。得钱但供酒家需，时复纵博为欢娱。魏公家藏《摘瓜图》，妙笔奚翅千明珠。胡一见之神顿苏，以指画肚潜临摹。落笔便与前人俱，祝融撑空阁道孤。朝云暮雨相萦纡，中天碧瓦仙人庐。下有桃源风景殊，鸡犬似是先秦余。浔阳野客山泽臞，自从丧乱遭穷途。幸逢治世容微躯，尧舜亦有巢由徒。已办小艇长须奴，便欲往从渔父渔，江湖此境何地无。"}