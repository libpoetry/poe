{"id":"623278","title":"庄称古人其备备列六经祖宪之思尊孔至矣","dynasty":"明","author":"郭之奇","text":"古道四辟而六通，六经在人如六宗。世传之史日流风，邹鲁之士时击蒙。王迹既熄圣无功，百家一曲苦相雄。天地之美忽而空，神明之容非我容。后之学者自为宫，往而不反孰堪从。古道将为天下濛，濛犹可撒裂谁缝。华山裘褐几相逢，輐断胹调千语重。或云我知天下中，燕北越南西乃东。无外无内无有终，大同小同各异同。悲哉声响自相穷，智豪追逐如飘蓬。谁知古道天为宗，去王非远人自聋。众术支离由世衷，一蚊一虻蔽一聪。悠悠上律鲁尼峰，漆园化蝶绕洙封。"}