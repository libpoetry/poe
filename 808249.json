{"id":"808249","title":"步月  己未岁吴山灯市甚盛用史梅溪韵","dynasty":"清","author":"厉鹗","text":"瞰月峰高，看街帘远，物华取次如归。夜深寒浅，春在六铢衣。望来处、纱笼万点，见背后、钗燕双飞。疏梅下、星移汉转，胜似拜安妃。尘霏。行不断，踏歌伴软舞，随地成围。天教晴稳，乐事往年稀。念游侣、馀酲尚在，问殢人、香梦谁知。匆匆里、饧箫又晓透罗帏。"}