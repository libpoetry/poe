{"id":"536570","title":"冬日集舍侄一敬所作","dynasty":"明","author":"王世贞","text":"今辰风日佳，言集仲容庐。是时岁功毕，场圃方告舒。新篘嘈嘈鸣，黄鸡啄相趋。罗者欢得凫，网者欢得鱼。野人慕口腹，一饫不愿馀。顾见斜阳影，蔼蔼媚桑榆。群从更乐端，迭起求自踰。但酌令我酣，悠然渐黄虞。奚必青衿子，矩步诵诗书。世有中圣人，舍我其谁与。"}