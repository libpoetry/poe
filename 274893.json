{"id":"274893","title":"在灵寿作·平生无别怀","dynasty":"清代","author":"李发甲","text":"平生无别怀，所志在素履。华膴非所荣，遑日羡金紫。鹤发垂高堂，捧檄聊相喜。跋涉赴中山，不以折腰耻。抚字良非轻，职守何敢弛。晨夕抱如伤，每饭怜赤子。饥溺良可扰，愧我官卑耳。以此痛肺肝，披衣常夜起。迂拙非逢时，肮脏招物訾。苍茫人世闲，吾道同敝屣。搔首问青天，悠悠何所止。缅古保民人，千载垂青史。熙熙仁寿风，歌颂犹未已。兀坐契遐心，思欲仿前轨。跬步多棘荆，何如乐秋水。"}