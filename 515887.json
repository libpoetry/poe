{"id":"515887","title":"题罗内翰家世旌孝坊","dynasty":"明","author":"周瑛","text":"茌平有贤簿，读书不下堂。母病在床褥，为计正苍皇。参苓无近效，堂局少奇方。百拜谢天地，请以身自当。股肉落金刀，七箸生殊香。百灵感孝诚，母病转平康。想彼刲股时，岂不戒毁伤。但得母病愈，儿身甘自戕。至今旌孝坊，赫赫官道旁。日夕往来人，一见一徬徨。"}