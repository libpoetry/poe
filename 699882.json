{"id":"699882","title":"由万安山行回赣途中杂咏三首","dynasty":"明","author":"郭谏臣","text":"南向虔中去，缘江细路斜。虫丝悬古树，鸟迹印晴沙。山背云移石，林根露泫花。眼前秋色好，幽兴在烟霞。飞盖行山径，穿松过野桥。雾连江树暝，天接岭云遥。过客多随伴，居民半是樵。前行无传舍，借榻度今宵。雨足山田稔，秋高涧水清。路从云外绕，人在瘴中行。野草齐腰长，幽花照眼明。劳劳苦行役，端只为虚名。"}