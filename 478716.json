{"id":"478716","title":"送梅刑部彦常","dynasty":"明","author":"史鉴","text":"临江理舟楫，驾言辞故乡。故乡非不安，忧君未能忘。握手一长叹，出门何慨慷。所遇无险夷，行行尽周行。老骥志千里，游子怀四方。岂知辕下驹，局促徒悲鸣。圣朝虽致治，庶事未尽康。江南多苦雨，江北多愆阳。遗民日啼饥，已空糟与糠。救荒岂无政，何能补流亡。秋高胡马肥，徵师守边疆。行者犯锋镝，居者供糇粮。遣使出监护，冠盖恒相望。未闻奏捷功，声势徒张皇。君昔在郎署，明刑凛秋霜。仁声久洋溢，远追于与张。兹行定高擢，指日登岩廊。愿弘济时具，拯斯昏垫民。莫以合烛故，爱此东壁光。丈夫得行道，离别何足伤。"}