{"id":"3284","title":"送綦毋三谒房给事","dynasty":"唐代","author":"李颀","text":"夫子大名下，家无钟石储。惜哉湖海上，曾校蓬莱书。外物非本意，此生空澹如。所思但乘兴，远适唯单车。高道时坎坷，故交愿吹嘘。徒言青琐闼，不爱承明庐。百里人户满，片言争讼疏。手持莲花经，目送飞鸟余。晚景南路别，炎云中伏初。此行傥不遂，归食芦洲鱼。"}