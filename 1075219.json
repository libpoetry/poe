{"id":"1075219","title":"客舍有井极深而寒今岁大暑日汲以供盥濯喜甚赋此","dynasty":"宋","author":"周紫芝","text":"重廊阴阴与天隔，下有井泉馀百尺。乍垂修绠已复寒，深注花瓷不胜白。山城夏旱百井眢，盥濯从谁问涓滴。暮年来此看老黥，日倚银床卷深碧。炎官火伞空自张，玉川清风已生腋。翰林醉熟呼不醒，宫中谁赋花娉婷。中人传诏玉起立，井花吹面诗还成。诗成白雪真同调，咫尺回姿妃子笑。此郎自是醉谪仙，肯作官家诗待诏。北窗老子贪昼眠，蓬头突鬓良可怜。但将饱睡答长健，安得新诗追昔年。我生无誉亦无毁，老去功名薄如纸。日向山堂洗睡容，空费君家一壶水。"}