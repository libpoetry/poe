{"id":"318263","title":"花犯·渺梅枝","dynasty":"现代","author":"饶宗颐","text":"渺梅枝、揉春作雪，和愁甚滋味。绛绡曾缀。谁背立东风，相伴姝丽。琅玕十里堪扶倚。绀藏悲又喜。自不与杏花同梦，馀芬生翠被。春魂未悭，做繁英玲珑，缓饮影、依人憔悴。思琢句、苔枝上、任风飘坠。犹堪赏、冷熏泛蕊。携壁月、清吟寒浪里。且认取、粉墙微晕，黄昏香动水。"}