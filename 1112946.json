{"id":"1112946","title":"虞美人 其四","dynasty":"宋","author":"张孝祥","text":"溪西竹榭溪东路。溪上山无数。小舟却在晚烟中。更看萧萧微雨、打疏篷。无聊情绪如中酒。此意君知否。年时曾向此中行。有个人人相对、坐调筝。柳梢梅萼春全未。谁会伤春意。一年好处是新春。柳底梅边只欠、那人人。凭春约住梅和柳。略待些时候。锦帆风送彩舟来。却遗香包娇叶、一齐开。罗衣怯雨轻寒透。陡做伤春瘦。个人无奈语佳期。徙倚黄昏池阁、等多时。当初不似休来好。来后空烦恼。倩人传语更商量。只得千金一笑、也甘当。"}