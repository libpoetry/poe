{"id":"1105874","title":"和孔纯老按属邑六首","dynasty":"宋","author":"王之道","text":"野云和雨渡金湖，山色微风恍有无。不惯扁舟浮浩渺，且驱羸马上崎岖。云涛雪浪渺无边，一簇溪桥客聚船。舆卫欲休红日下，几家茅舍起炊烟。行并焦湖试问涂，何如震泽占姑苏。提壶聒聒劝谁饮，我不知君渠自呼。客里宵寒梦易醒，起看残月照窗明。招提正在山多处，过雨流泉碎玉鸣。石窦泠泠注竹溪，溪光浮动软琉璃。幽人爱玩不忍去，觅句坐惊红日西。榛莽无边没尽头，当年禾稼压田畴。流亡复业知何日，九叙宜先戒用休。"}