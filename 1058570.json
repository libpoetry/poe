{"id":"1058570","title":"送越帅程给事赴诏","dynasty":"宋","author":"华镇","text":"清华仙殿图书府，贵近东台侍从郎。宠被买臣荣遇绂，来临安石宴游乡。下车建设先条教，暖席施为尽纪纲。鉴物净明齐上水，临机锋锐踰干将。威棱直为摧奸宄，德惠阴知佑善良。意匠经营真有趣，轴机裁处动非常。谨严庭讼情无失，检察民输弊已亡。坐使奸胥难用巧，默令雅俗尽知方。淳和只有兴廉逊，肃治应无敢寇攘。莲幕终朝閒笔削，圜扉经岁绝桁杨。精蓝振起都城美，新馆增延使者光。剪拂散材充大匠，吹嘘寒谷变春阳。三年治最腾歌颂，千里声和协雨旸。何但编氓称五裤，已令比屋有千箱。风流自得篇章乐，閒暇人惊日月长。彩舫有时罗绮绣，朱轓到处拥丝簧。寻穷万壑幽深趣，踏遍千岩紫翠芳。绝唱未饶元相国，遗风独揖贺知章。香山图画知尝预，魏阙心诚想未忘。下国可能留近侍，雄材自合在岩廊。祥光一夜生台座，优诏平明出未央。汉殿果深思董贾，越人那久得龚黄。丹书东下随秋雁，画鹢西征拂晓霜。不独飞章留去辙，况多扶老拥归艎。已知子翼终难借，犹拟曹侯且缓装。送目未能看竹马，倾思惟只咏甘棠。既当帝阙盐梅望，可恋吴门绣画堂。前席虚心方注想，据鞍壮气正康强。七城异绩虽云远，万室苍生伫有望。蹇步有心随轨辙，梦魂终夜倚门墙。"}