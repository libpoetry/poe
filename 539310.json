{"id":"539310","title":"挽故温州郡丞闽人黄公钏","dynasty":"明","author":"王世贞","text":"还因礼乐借登坛，力尽驱驰转更难。麾下虎符徵未合，匣中龙剑恨谁弹。偏师欲奋长缨请，匹马能冲组练残。刲后杲卿空有舌，哭回弘演已无肝。从他一蹶星同陨，留得孤忠璧自完。百粤风神开庙社，七闽精爽傍衣冠。丹心日月天俱捧，紫气虹霓海并寒。为道鲸波诸稍戢，只今重译满长安。"}