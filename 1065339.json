{"id":"1065339","title":"韩廉使奉御赞","dynasty":"宋","author":"释德洪","text":"幅巾椹衣，杳然深靖。坐藓石床，横玉麈柄。松声度曲，笑作风听。是故有琴，弦索不整。人徒见其神和气平，颓然委顺。至于垂绅正笏，守法奉命。则活人之色严毅劲正，特不受富贵所吞，而有山林之韵。究其心胸，山包海容。表里不隔，八窗玲珑。盖游戏人间之出世，扶持洞上之宗风者也。"}