{"id":"1028187","title":"钱文季少卿以蜀中织成山谷书庐山高为寿次韵","dynasty":"宋","author":"楼钥","text":"七十衰翁年愈高，意气销尽湖海豪。平生万事不翅足，但欲乞身归故巢。几番挂冠不容去，归梦屡涉沧浪涛。纵使不去岂能久，命如槁叶风将飘。一阳来复值初度，方念吹棘心夭夭。何期老友加记录，乃为衰朽亲挥毫。庐山高哉山谷字，蜀女织就新冰绡。安得东归抱四绝，双凫飞舄追王乔。张图痛饮信一快，更须传宝留儿曹。庆朝非远却图报，别当作颂齐崧高。"}