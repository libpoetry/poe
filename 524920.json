{"id":"524920","title":"作亭后丘之上名清旷系之短吟","dynasty":"明","author":"顾璘","text":"蓬莱微茫不可求，匡庐迢遰非易游。掌中佳景任揽撷，不如后圃登吾丘。吾丘清旷招远风，谢客妙语遗山翁。古今乐事留宇内，天地于我何终穷。天印苍苍钟陵紫，左右倒影山杯里。白鸟南穿楚岫云，片帆东落吴江水。卢鸿草堂何处开，陶令柴车日往来。花间筑室支丹灶，石底穿池立钓台。形胜随心动生趣，讴吟触口皆成句。无官迹已混樵渔，有家誓不关婚娶。高空雕鹗横秋目，近舍流莺鸣夏木。但愿丰年秫米熟，山翁烂醉死亦足。"}