{"id":"1117834","title":"初夏杂咏五首","dynasty":"宋","author":"陆游","text":"挥袖谢人间，一窗如海宽。鹿麛为老伴，松屑当朝餐。自悟达生理，尽容非意干。却嫌孤寂甚，支灶学烧丹。病退身仍健，年侵趣更高。芳醪溢蛮榼，短褐束郿绦。本不营三窟，何由挫一毫。烟帆几时挂，长啸破秋涛。屐路缘虚壁，棋轩枕小滩。玄言不愧籍，熟睡却输抟。咄咄书常懒，便便腹本宽。山园时节好，杏子已微丹。去日惊钻燧，穷途困负薪。故人天末远，薄俗眼边新。踽踽飘零客，悠悠剩长身。寸心知已矣，端欲为谁陈。昔日江湖上，飘然无定居。频倾京口酒，亦食武昌鱼。北首心空壮，东归愤不摅。岂知牙齿落，送老一茆庐。"}