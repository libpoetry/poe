{"id":"1127430","title":"留守安抚司徒侍中生辰三首","dynasty":"宋","author":"强至","text":"七月穹旻大火流，元精信宿降伊周。公师一品仪型重，将相三朝德业优。桑梓乡邦兼镇抚，苴茅封国正居留。人间盛事仍难老，富贵功名未白头。宰衡倚赖更三圣，神器传归定两朝。几御铜符双在手，尊荣金印六垂腰。流民相率归仁政，疲俗新蒙罢横徭。寿考转随阴德远，开仓累万活黎苗。凛凛威名远迩知，去年谈笑屈西陲。平时旌节临全魏，计日朝廷起一夔。狎赐綵衣今礼数，待还绣衮旧麻词。伫看来岁称公寿，荀令依前在凤池。"}