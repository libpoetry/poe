{"id":"822408","title":"春草碧 和万俟词隐","dynasty":"清末近现代初","author":"周岸登","text":"请为游子吟，嗟翠痕浣波，芳意横路。堪肠断，是后日行迹，此朝南浦。临分怨啼，黯离色、销魂自古。天澹绿芜，颙情望，泪阁九秋雨。行处。最鞭闻马嘶，见大堤沽客，汉上游女。春如醉，漠漠麴尘里，倚阑无语。关河梦惊，诉衷曲、归时记否。独恨子规，催人返，又催去。"}