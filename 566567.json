{"id":"566567","title":"赠陈君","dynasty":"明","author":"徐渭","text":"珍木无弱羽，广川饶劲鳞。皇都郁嵯峨，多士如繁星。陈君在乡曲，少小驰芳声。去我三百里，可望不可亲。昨予志广览，自越之燕京。见君长安道，一问知姓名。却复讯动止，握手为予陈。自受相公知，忽忽复几春。一朝去乡校，今作太学生。言温动有礼，志壮气自信。晢颜口若海，丰下而长身。再往论文史，终夕如倒囷。藻思蔚以妍，俨与骨相并。王良御八骏，技绝物有神。一日骛千里，安得留其行。念予复南去，揽策临修程。小见伺越鸟，秪入枪榆群。思君不能置，短篇陈素情。"}