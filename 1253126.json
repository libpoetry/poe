{"id":"1253126","title":"杂拟二首","dynasty":"元末明初","author":"张羽","text":"雍雍池中雁，饮啄得其时。夕息藉芳荪，朝游荫阶基。仰视云间翼，嗷嗷西南飞。朔风摧羽翰，严霜下霏霏。辛苦万里道，所免寒与饥。倘垂终养惠，岂乐衡阳栖。朝出上东门，遥望北邙坟。凄凄挽者歌，咽咽丧车轮。旌竿日日满，碑碣朝朝新。昨来送葬人，忽奄及其身。朝为席上珍，暮为泉下尘。唶哉当路子，为乐须及辰。有金不趣卖，当为谁所吝。"}