{"id":"808590","title":"邱文庄浚","dynasty":"清","author":"严遂成","text":"少孤借书走百里，右目失明读未已。厅事旋马遗古风，禁涩体者文家宗。亦复慷慨陈利弊，何乃褊衷负盛气。阴阳燮理中书堂，反唇而惎冠投地。手挥院判布鹰犬，面折台臣视奴隶。白沙抑去齮王公，是皆国家栋梁器。宋儒论古无完人，公独以意为屈伸。当夫金源势全盛，宗弼宗望皆名臣。大河以北山四塞，谁能逾越兵如神。黄龙痛饮诚不易，西夏情形则大异。龙图老子万甲兵，坐以生事悖清议。桧也国贼屠忠良，归功再造心病狂。人言卢杞定不信，诏书可以褒五郎。呜呼纲沦目聩义翻覆，西山之书安用补，司马之鉴安用续。"}