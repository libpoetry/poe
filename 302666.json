{"id":"302666","title":"登窑观梨花与道冲子厚金坡同游","dynasty":"现代","author":"黄公渚","text":"登窑万梨花，俨入雪世界。海国春较迟，三月寒未懈。东君定如僧，为花一破戒。酝酿两日晴，收效尔许快。回皇轻云容，十里极所届。皓皓欲吞山，藏胸不芥蒂。翩如静女姝，目成屏媒介。横斜万玉钗，一任臣冠絓。靓妆宜月明，欲下孀娥拜。晚风起云涛，去去车已迈。殷勤报一诗，入夜梦犹挂。"}