{"id":"536847","title":"赠石给事拱辰","dynasty":"明","author":"王世贞","text":"烈士婴逆鳞，岂在明月珠。念欲醒睡龙，润泽四海枯。我逢石中郎，白晰好丈夫。韶年入青琐，玉树含冰壶。气塞指鹿臣，愿行斩马诛。封事八九条，一一社稷谟。雷霆横白日，人鬼在须臾。九关虎豹号，魑魅亦揶揄。一为蔺生叱，万发立头颅。捶摘纷下来，血肉顿模糊。君家铁如意，欲碎红珊瑚。微贱何足言，毋乃圣德渝。昨窥中兴诏，坐见海宇苏。惜哉反掌间，迷阳罥天衢。岂不愿良臣，良臣不易图。搆茅漳伾傍，天锡万死躯。朝与牧竖出，夕归樵父俱。贫无南山田，足挂牛角书。余本骨体人，为君重踟蹰。男儿未盖棺，各自智其愚。宇宙大茫茫，努力爱前驱。"}