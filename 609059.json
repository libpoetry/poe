{"id":"609059","title":"罗旁定后舟经两山纪行作","dynasty":"明","author":"区大相","text":"此地昔通道，曾劳十万师。遥传破胆略，始有息肩期。丹徼疆重辟，苍梧俗旧疲。万山罗郡国，千水会黔漓。密树森如戟，层岚障似帷。春云低战垒，锦石驻兵麾。北首卑前代，西征又此时。皇灵消祲霭，优诏问疮痍。土俗馀椎结，溪途历险巇。听鸡知井落，巢燕觅茅茨。楂放新泥潦，猿啼宿雾枝。风前吟越客，花里笑蛮姬。夕泛冲江涨，归潮赴海涯。榜先沙鸟发，帆逐岸藤移。汉使裁溪笛，秦军护竹篱。楼船今罢议，无事更南窥。"}