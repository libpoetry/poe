{"id":"232738","title":"赠赵子野歌","dynasty":"宋代","author":"周文璞","text":"与君虽为外兄弟，语话寻常见肝肺。自从不见半年馀，每望吴云辄流涕。苹溪松江同一波，半年不见当奈何。长安市上相就处，弟能起舞兄能歌。兄令赐第南薰殿，满戴宫花上林宴。弟归便着堕游冠，他时山中傥相见。吴王台畔杨柳黄，吴姬对坐调丝簧。阿兄自对吴云坐，呼弟不来应断肠。书来不应寄他物，只要秋林一双笛。当使蛮奴月下吹，此时此夜须相忆。"}