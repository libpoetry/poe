{"id":"1117090","title":"和子瞻新居欲成二首","dynasty":"宋","author":"苏辙","text":"老罢子卿还属国，功成定远恨阳关。漂流岂必风波际，颠沛何妨枕席间。伏腊便应随俚俗，室庐闻似胜家山。因缘宿世非今日，赖有阴功许旋还。山连上帝朱明府，心是南宗无尽灯。过此攲危空比梦，年来瘴毒冷如冰。图书一笑宁劳客，音信频来尚有僧。梨枣功夫三岁办，不缘忧患亦何曾。"}