{"id":"903332","title":"宿馀杭普救兰若同讷义二僧访法喜寺寻登绿野亭","dynasty":"宋","author":"张镃","text":"平生乐游观，几欲遍区宇。足力有限量，胜处空默数。馀杭旧名邑，相距才步武。苏翁绿野咏，方册每欣睹。朅来始经行，解担日蹉午。招提略憩倦，炉熏散云缕。上人别累年，省识但能祖。应怜忧患迹，官路还踽踽。将勤设瓜果，就荫指栅楰。少焉汤浴罢，作意访奇古。相从到邻寺，儒宫换堂庑。揆昔列钟鱼，俄此登簋簠。万法迭成坏，纷纷竞谁主。旋陟陂上亭，倾摧几风雨。老柳不复见，危阑试凭俯。青山幸萦绕，宁暇问秦禹。水流天接处，桑塍间蔬圃。种莲止坳塘，炊烟莽村聚。咨嗟杂慰快，拟去还眷怃。一笑诗已成，驰奔遽忘苦。"}