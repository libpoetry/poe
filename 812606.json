{"id":"812606","title":"寿章儆庵师五十初度和韵四首","dynasty":"清","author":"何彦升","text":"崚嶒风骨比神仙，不数诗狂与酒颠。寿世文章传后辈，名山丝竹写中年。瑟琴偕老双鸠健，阊阖回春万象悬。恰羡家声方鹊起，经畬常获有人研。湖学由来尚礼仪，诸生百辈捧琼卮。杏坛春雨龙砂馆，桂苑秋香鹿野诗。阶下凤毛欣绕膝，帏中鹤算庆齐眉。秋来欲买清溪棹，兼访王郎定有期。居近蓉城满县花，三春渐见拂桐芭。缁帷问字风生座，碧幔传经月映纱。峒麓遗言用断简，浦城馀泽属名家。双仙别有延年术，冰谷休寻汉武瓜。襟怀如月證前生，跨鹤扬州梦更清。独酌瓠园歌夜半，三番梅萼向春荣。吟诗韵拹鸣冈凤，雅谊情联出谷莺。勉与同人赓一曲，聊将下里续新声。"}