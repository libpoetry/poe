{"id":"1125100","title":"蔡州叔父金部挽歌辞五首","dynasty":"宋","author":"晁补之","text":"文词蚤岁诸儒上，操行当朝国士期。清世急贤千载事，白头赍志一州麾。省中共幞青绫出，关内同驱五马行。何许书来一千里，西风淮上泪纵横。青史他年羡二疏，功成脱屣向迷涂。薄游竟后抛官约，常愧都门长大夫。闻道一廛亲卜筑，亦求百亩伴锄犁。那知湖海归来日，只及乡闾会葬时。并直仪曹前后厅，当檐种竹已青青。平生不试南宫笔，可忍图公地下铭。"}