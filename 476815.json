{"id":"476815","title":"申思三首 其三","dynasty":"明","author":"顾璘","text":"南征上衡岳，长顾望旧都。日月光回薄，钟陵郁苍梧。朱凤何葳蕤，竹实日摧芜。虎豹对我号，枭鸱噭相呼。我行迫日暮，驽马忽匍匐。战兢伤心魂，慄慄忧道途。朅投主人舍，胁息告勤劬。怜我客异县，携我就大巫。服我勾漏砂，佩我太乙符。再拜谢主人，归来始安居。弃置勿复道，多忧令人老。"}