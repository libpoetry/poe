{"id":"134382","title":"送伊阙王大夫歌","dynasty":"宋代","author":"司马光","text":"于嗟古之道邈即远兮，日陵夷而就衰。群儒角逐异端竞进兮，圣涂榛枳幽昧而难知。君独耻从众人之后兮，轩然高举远取而穷追。拨去虹蜺汛扫氛浊兮，廓然乃得睹夫朝曦。授邑於雒之南兮，始即学今得而施。归风俗於醇厚兮，又何西门卓鲁之足为。消奸化桀折牙杜蘖兮，寂不知其所之。何者为令这德兮，黄童皓首接手而游嬉。菽粟露积牛羊被野兮，百里独比於太古之时。予愿解冠弃佩兮，受一廛於伊之野。蓑身笠首兮，同邑民以熙熙。"}