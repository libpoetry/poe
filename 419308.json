{"id":"419308","title":"倾杯  限屯田惊落霜洲体","dynasty":"近现代","author":"唐圭璋","text":"密幄香稠，上林莺老，江南正值三月。暗柳晕碧，小阁燕入，蹴午弦清绝。青丝勒马平沙路，有落花如雪。江山梦里，閒贳酒、一角村旗飘拂。恨切。天西极望，武陵人杳，轻负芳菲节。想旧日衣宽，东风应笑我，年年伤别。草色迷津，片尘沾袂，寂寞凭谁说。黯凝咽。听隔水、紫箫吹裂。"}