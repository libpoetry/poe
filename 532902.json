{"id":"532902","title":"运丁行","dynasty":"明","author":"黎民表","text":"黄河运卒何艰苦，不值泥涂即风雨。千里常行半载馀，得到京城半为土。大车小车输上仓，官家却用大斛量。拣成颗粒明如玉，复以风轮扬去糠。仓中鼠雀尽张喙，片言不合辄笞捶。入口沙泥尚不充，掩骭单衣岂成睡。潜辞甲长暂逃归，忍使丁年坐憔悴。人言自古从军乐，岂知从军亦太恶。不如大贾浮江湖，明珠满载无官逋。"}