{"id":"704949","title":"走笔奉别陈省斋","dynasty":"明","author":"霍与瑕","text":"十年鸂鶒锦纤纤，风彩朝端旧赫炎。折槛丹心非石转，搴帷赤舄有山兼。闾阎旷见神君化，户口欣看女伴添。岂谓亡猿林木及，鼋夫元自不容占。皇恩浩荡遍微纤，暂可归帆一避炎。越水秋风莼鲙足，江门朝市菜虾兼。鹤胫任阁偏宜瘦，凫颈从生安用添。早去北垣司锁钥，彤庭还应五云占。"}