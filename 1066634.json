{"id":"1066634","title":"初得庵基于青山用立方韵请道祖同赋","dynasty":"宋","author":"葛胜仲","text":"身閒那赠绕朝策，来作菁山数旬客。结庵痛谢九流宾，轻重嫌人分履屐。才通箭道菖蒲潭，幼舆政合居山岩。斗健更须升绝顶，接天巨浸浮东南。从来不办王济癖，石磴骑危甘脚历。欲将土木化荆榛，坐叹清风来入室。练裙葛帔居山村，共怪膏粱相国孙。祝鸡为邻言不食，自此相从煮白石。"}