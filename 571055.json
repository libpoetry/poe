{"id":"571055","title":"双凤行赠谢黄门得告省亲","dynasty":"明","author":"符锡","text":"嗟哉吾临昔有猛虎当路隅，过客传闻犹色殊。于是仁侯初下车，未可拔剑增长吁。矢心惠爱罔或渝，积久暴悍须感孚。疮痍适荷二天庇，枯稿旋蒙甘澍濡。公车促召挽莫留，首列谏诤承明庐。封章无俟求言入，正气那因末俗趋。圣人垂衣本无事，所望至理跻唐虞。恩雠快意孰为此，讦直取名何有与。言官自昔重台鼎，言行道行同一区。曷为微恙承优诏，秋风暂许还都泸。手书数枉索赠言，固让不肯容老夫。苦吟正自牵时好，彺直终当恕叟迂。蜀西旧学存家范，世美可能专二苏。寿萱堂上呈莱綵，玉树风前徵交于。巴山秀倚连枝并，琐闼直排双凤俱。班行老我谁比数，突兀燕云输壮图。"}