{"id":"1120674","title":"须江暮春杂题三首","dynasty":"宋","author":"周紫芝","text":"三月阴晴江上天，江花落尽水平川。红蚕老去桑垂椹，黄鸟飞来柳扑绵。千里心常悬梦里，十分春总在愁边。时时更谢苏司业，乞与杖头沽酒钱。须江旧事与谁论，万古悠悠入夕曛。楚子名今推伍伯，阿瞒功独盖三分。空埋冶父山边骨，已散濡须坞口军。欲为英雄吊遗迹，笔头无古战场文。淮上风埃满客衣，二年楼阁送斜晖。心如落絮随风去，春与残花作伴归。塞外夕烽悲鼓角，江边飞雨湿旌旗。只今便觅东皋路，巳失南山种豆期。"}