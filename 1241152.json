{"id":"1241152","title":"赠别浙省黑黑左丞国宝自常州移镇徽州三十韵时岁癸巳","dynasty":"元末明初","author":"王逢","text":"武德兴元运，文恬近百年。一隅初难作，四境遂兵连。斧扆朝元早，彤弓授命专。冯岑材并济，李郭驾争先。路入延陵邑，星分左辖躔。著名黄阁上，虚位紫宫前。汗血驹千匹，跿跔士两甄。帐寒龙守剑，城曙虎飞旃。迹扫齐门瑟，身亲楚醴筵。慧山屏列野，震泽镜涵天。刁斗军中堠，锄犁乱后田。白无遗朽骨，青有续炊烟。插羽书閒署，封泥诏抚边。阵容催画鼓，蜂气动楼船。旧政犹霜肃，新安素地偏。蜃精尝感梦，帝子或逢仙。漆叶云羞密，茶花雪妒妍。诵弦家栉比，冠盖里班联。邹鲁流风洽，瓯蛮习俗迁。比来疲赋敛，况复值戈鋋。饩稍官曹待，讴歌父老传。挽屯吴幼节，总体汉文渊。裴度归休近，羊公卧治便。鼎彝今燀赫，韦布数周旋。小阁牛行炙，长楸鹘试拳。王融五杂组，孙武十三篇。华夏残河汴，神州岿蓟燕。殄除才蚋蠓，睥睨满鲸鳣。狂斐言姑及，高明义莫捐。忧君尚有疏，傥寄麦光笺。"}