{"id":"733355","title":"憔悴吟","dynasty":"清","author":"嵇永仁","text":"余本抱犊人，东皋有荒田。荷锄将经营，课仆耕云烟。天南节度不肯放，聘书早到薜萝边。薜萝闲挂处士墙，处士一去令君伤。招携宾客置饯觞，吐词制调魂飞扬。有心负米恋草堂，堂上念旧催治装，可怜离别九回肠。陟岭逾滩跻险峻，一步一望吴天长。羁栖伏枕药炉间，海滨倦鸟思飞还。好音慰藉情凄婉，劝我停骖迟入山。好友掉臂行，病夫衔泪住。张罗设网日月昏，冥冥翔鸿去无路。雨雪从来霰集成，蓍龟四体先分明。自是愚忠被束缚，休嗤野客迷归程。吟来憔悴看双鬓，只恐秋添宋玉情。"}