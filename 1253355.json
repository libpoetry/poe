{"id":"1253355","title":"云松到西山有四绝句见贻依韵奉和兼柬云壑本淳一笑","dynasty":"元末明初","author":"蓝仁","text":"自与山灵有宿期，题诗屡报入山时。林间二客烦相待，拂拭苍苔看旧诗。路岐筋力久难堪，偶为山人过水南。明月轩中一斗酒，浮丘今夜共清谈。三年两夕会西山，寸晷分阴若自悭。白发相期来洗髓，又扶竹杖叩云关。平生痼疾在林泉，老去诗名亦漫然。故旧相逢聊一笑，蝉声过耳竟谁传。"}