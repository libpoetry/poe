{"id":"274385","title":"陌上花·韶光渐近清明","dynasty":"现代","author":"汪东","text":"韶光渐近清明，其柰透帘风雨。枕冷衾单，还似去年辛苦。密函欲寄先弹泪，湿尽锦笺词句。怕因循、过了杏花时候，委春尘土。黯凝思、记小阑深处，乱划钗痕无数。杳杳重闺，自此便成睽阻。落红万一侵罗袜，愁粉啼脂慵顾。怅楼东、纵有珍珠盈斛，凭谁缄与。"}