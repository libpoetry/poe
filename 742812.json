{"id":"742812","title":"官堤柳","dynasty":"清","author":"杨元恺","text":"生不愿为官堤柳，削皮斩枝若枯帚。列树空存表道名，攀条无复行人手。漠漠平原一片尘，天涯无树著青春。寒鸦落日栖不得，孤根月黑如长人。人生荣悴都如此，得意从来偶然尔。灵和风度祇当年，江潭摇落秋风里。二月西湖春尚寒，万条低亚玉阑干。谁道东风一种树，江南江北不同看。"}