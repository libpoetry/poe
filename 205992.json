{"id":"205992","title":"残春雨夜读陈子高诗用其韵","dynasty":"宋代","author":"李洪","text":"春事忽已阑，年华何驶急。客子困穷年，卧若蛇蚓蛰。泥深没屐齿，市桥灯熠熠。残缸玉虫缀，檐雨泫如泣。归期傥有徵，缓我百忧集。余生本畸人，三年楚囚絷。经商逐毫末，索米慁畿邑。君门深九重，无籍岂敢入。涸辙望斗升，然桂炊玉粒。妻孥寄田庐，诛茆冬未葺。朅来几弦晦，漏屋想沾湿。但喜一犁足，犉犊起{楫木换角}{楫木换角}。耕耨贵及时，归欤具笞笠。"}