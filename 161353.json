{"id":"161353","title":"鄂州南楼","dynasty":"宋代","author":"郑起","text":"淳佑六年冬十月，我来独自上南楼。晓雾江山都江不见，雾收日出城东头。照见汉阳树，照见鹦鹉洲。浪涛江汉出眠峡，洞庭云梦天共流。大船如龙卷寒碧，小船如叶飞洪沟。费袆霞佩跨黄鹤，洞宾玉笛横清秋。穴寥突兀不可状，开阖风雨晴烟浮。空中一一都照见，照见今来古往丝粟无限愁。夜郎逐客心胆大，醉欲搥碎醒又休。此山此水长不老，英雄消尽山水留。何当大雪夜明月，摩挱老眼看九州。春风吹雪变红绿，牛羊被野边无忧。"}