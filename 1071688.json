{"id":"1071688","title":"谢钱珣仲惠高丽墨","dynasty":"宋","author":"韩驹","text":"王卿赠我三韩纸，白若截肪光照几。钱侯继赠朝鲜墨，黑如点漆光浮水。旧传绩溪多老松，奚超既死松亦空。易水良工近名世，真材始不归潘翁。萧然南堂一居士，赤管隃糜无月赐。借问玄圭何自来，去年海中持节使。明窗晏坐不匆匆，引纸磨墨寒生风。自笑平生绾蛇蚓，更惭尔雅注鱼虫。殷勤二物从来远，禆海环瀛眼中见。若欲挥写藏名山，不如却作谈天衍。"}