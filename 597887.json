{"id":"597887","title":"送董太常得赐还上海","dynasty":"明","author":"林大春","text":"礼乐看方改，天人策并论。趋朝重青秩，还第宠殊恩。壮志终麟阁，幽期且鹿门。花明内史宅，云拥奉常轩。湖海知龙卧，岩廊想骏奔。何年徵贾傅，此日送陈蕃。献赋人同病，孤吟客自存。徒怀与书籍，空忝问词源。夜起银河迥，秋悲玉露繁。图南如可料，应过董生园。"}