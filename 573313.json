{"id":"573313","title":"题冯中允贞寿册 其一","dynasty":"明","author":"袁宗道","text":"郁郁山上松，适与秋风会。贞蕤冒霜青，亭亭直如盖。黄口凤凰雏，依条呜哕哕。清响激层霄，锦羽如飞旆。一自所天亡，淑媛在颠沛。从逝岂不芳，立孤事为大。眷此藐诸身，弓裘繄是赖。含血传遗书，文成起光怪。植身铜马间，九域望霶霈。风膏明灭中，返危以为泰。丈夫何必能，一闻一感慨。"}