{"id":"534674","title":"赠别","dynasty":"明","author":"邱云霄","text":"马首一杯酒，寸心难重陈。君看白云去，处处青山春。丈夫贵出处，不愧千秋人。青蝇点浊污，白璧同玞珉。我生亦偃蹇，感此良悲辛。空有卞和泪，赖知原宪贫。志士各有心，其能卸物嗔。古人亦有此，勉德相为邻。行行何赠之，送送临江滨。幽兰为君采，长佩为君纫。愿结腰带间，长随君子身。"}