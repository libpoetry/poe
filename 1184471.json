{"id":"1184471","title":"句","dynasty":"唐","author":"徐仲雅","text":"屋面尽生人耳朵，篱头多是老翁须。平分造化双苞去，拆破春风两面开。云路半开千里月，洞门斜掩一天春。凿开青帝春风国，移下姮娥夜月楼。珠玑影冷偏黏草，兰麝香浓却损花。山色晓堆罗黛雨，草梢春戛麝香风。衰兰寂寞含愁绿，小杏妖娆弄色红。旁搜水脉湘心满，遍揭泉根梵底通。水□滴残青□瘦，石脂倾尽白云空。深浦送回芳草日，急滩牵断绿杨风。藕梢逆入银塘里，蘋迹潜来玉井中。败菊篱疏临野渡，落梅村冷隔江枫。剪开净涧分苗稼，划破涟漪下钓筒。"}