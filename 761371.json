{"id":"761371","title":"渡江云  燕台游迹，阻隔十年。感事怀人，书寄王午桥、李闰生诸友","dynasty":"清","author":"蒋春霖","text":"春风燕市酒，旗亭赌醉，花压帽檐香。暗尘随马去，笑掷丝鞭，擪笛傍宫墙。流莺别后，问可曾、添种垂杨。但听得、哀蝉曲破，树树总斜阳。堪伤。秋生淮海，霜冷关河，纵青衫无恙。换了二分明月，一角沧桑。雁书夜寄相思泪，莫更谈、天宝凄凉。残梦醒，长安落叶啼螀。"}