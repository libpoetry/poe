{"id":"868817","title":"梁父吟并序","dynasty":"宋","author":"叶适","text":"依大麓之遗址兮，储后土之神灵。乐天地之休嘉兮，皇涓洁而荐诚。集后土之雍容兮，刺百圣之礼文。却大辂而御蒲秸兮，惟俭德之是崇。端一心而燔燎兮，卜仁义乎永年。刻玉检而请命兮，何事秘而弗传。嘉梁父之草木兮，被赫然之宠荣。咨梁父之遗老兮，悲忽不睹乎穆清。维千乘万骑之杂沓婐婉兮，犹彷徨其行声。夫天运之适合兮，虽圣其犹莫知。彼河之洋洋兮，虽美而不济。泰山之椒既风雨又艰险兮，乃登封以类告。岂其不可一兮，伊所遇之独异也。虽伊周之辅世兮，曾何足以自喜。喟余生之孔棘兮，邈不及夫七十二君。日月幽而不明兮，遭玄夜之方长。竞铁钺而日弊兮，逐亡鹿而裂其髀肩。汉氏之为的兮，而不遗其馀民。余既朴陋而不能谋兮，又怯耎而畏兵。搢珽瑁于盗贼兮，何不朽之可几。曾死亡之几何兮，苟乱世以自免。幸此土之平乐兮，依镇南之不远。余耕兮隆中，地沃衍兮宜稑穜。相原隰而下上兮，町厥壤之百亩。彼二代之民乐兮，岂不爱其皆有此。偷予腹之独饱兮，视岁行其在酉。天既溉之以雨露兮，余又滋之以浍畎。禾穰穰而同颖兮，或一稃而二米。霜露下此秷楤兮，余与牧之竖被之。雀鼠败其秉穗兮，余与邻之父刈之。贡龠合于许下兮，尚玉食之万一。俾君父之启魏兮，相祀事而勿失。昔文王之盛德兮，奔走商之暴虐。蔑君臣而自恣兮，吾何用乎此粟。黻冕兮茅蒲，衮衣兮袯襫。余力耕而胼胝兮，藉丰草而一息。扣牸角而长歌兮，声中云门之律。历山已芜兮，鸟下啄其凫芘。有莘之臣日以远兮，野老锄其故泥。计其食此兮，月不能一钟。耻一夫之释耒兮，故为无所用于耕。嗟圣贤之心兮，余或识其微隐。余诚遗望不可逮兮，复嗣岁之将兴。"}