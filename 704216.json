{"id":"704216","title":"采薇二首","dynasty":"明","author":"蔡羽","text":"采薇南山下，忽忆千里人。岂无临歧言，一别今几春。旧交容易新，新交容易亲。缄书重复启，曲折情难陈。勿陈逢彼怒，人心不逮故。愿言秉子德，千秋爱贞素。采采中阿薇，终日不成束。越乡无的音，日暮乱心曲。饥乌啼我旁，忽复止渠屋。延伫恶昼长，梦见恶夜促。梦见犹平生，人言讵可凭。去服一何馨，爱言藏新縢。"}