{"id":"799078","title":"探芳新·和慈博风后新绿沃若，秋气变春之作","dynasty":"清","author":"杨玉衔","text":"洞庭波，正酿寒作霜，万青摇落。又斗群龙，鳞甲漫天冰雹。风姨舞娱海若，袖垂云、钿弃陌。叹生机、摧夷尽，况迫严冬穷剥。何幸天工点缀，忽病叶苏魂，稚荑茁角。去矣重归，谁谓阳春无脚。风尘秋娘暮齿，著春衫、姿绰约。感山河、嫌破碎，绿天重幂。"}