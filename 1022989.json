{"id":"1022989","title":"偈六十九首 其四十四","dynasty":"宋","author":"释道宁","text":"纵横问答有来由，缘木求鱼卒未休。若妙旨寻知见会，还同拨火觅浮沤。诸佛子，著眼看。严霜晓露，彻骨清寒。匝地普天，通同实际。休问得皮得髓，徒誇见浅见深。从来一道恩冤，何以自家退屈。山僧对此，忍俊不禁。閒引少林无孔笛，为君吹起小阳春。满眼觑不见，满耳听不闻。一堂风冷淡，千古意分明。"}