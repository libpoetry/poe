{"id":"958711","title":"和李天与秀才","dynasty":"宋","author":"郑侠","text":"西塘老人唤回翁，愚惷无他生所钟。簧鼓不闻非耳聋，形器不涉非无踪。尽伤万类物所蒙，圭璋贝璧矜昂颙。琐屑之私背大公，尘埃蔀明荆塞胸。宜厚而薄歉为丰，奚以经济跻和冲。王功曰勋民曰庸，勋谁烈烈庸谁同。掊夷劓夺祈爵封，若人无所用其忠。扣天惟兹冀祖宗，愿一更改由大通。雪霜岩岩有高松，罗网密密皆去鸿。此身万死非灾凶，生随蝼蚁气蜺虹。共追太古还醇醲，不忍生置炉鼎中。圣德如天非世逢，迨兹白发犹颛侗。圭刀为活群贾佣，何乃紫木临身宫。地不爱宝人来共，威仪党党君子风。袖中球琳来相从，手搜明珠心益恭。伟哉斯人空不空，其中宏深外雍雍。淡交庶几宁鄙衷，个中自古无蛇龙。"}