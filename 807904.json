{"id":"807904","title":"贺新郎  送四弟子万之任黎城","dynasty":"清","author":"陈维崧","text":"月尚圆如许。只江郎、魂消欲别，黯然难赋。矫首玉河桥上立，这我斯须还住。看历历、霜毫白兔。假使羿妃知此意，敞璇闺、应也愁蛾聚。何苦照，征鞍去。此行莫道微宫误。算人间、几多彩笔，难纡尺组。上党旧为天下脊，共说雄藩泽潞。趁年少、黄皮缚裤。若到三垂冈上过，倚西风、立马为传语。李亚子，竟何处。"}