{"id":"581614","title":"白鹿洞谢娄山长惠蕨莱","dynasty":"明","author":"苏葵","text":"偶入匡庐山，山深远城市。呼童采山蔌，未采颊先哆。远怀西山翁，默谈自拊髀。先生信有道，菜根不离齿。行厨绝鲜腴，茎茎蓄甜旨。形存小儿拳，色压荷袷紫。曝濯古有方，囊贮今无底。诚为吾儒珍，勿以禦冬比。分惠胜十朋，自督庖人庀。顾鱼与熊掌，虽美类西子。争如麻姑仙，清风白云里。何时反吾庐，脱却江湖履。吾庐近罗浮，采薇浩歌起。移根植蔬畦，抱瓮云亡鄙。桎梏天地间，肉食有遗耻。长啸向秋山，山灵应莞尔。"}