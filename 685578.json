{"id":"685578","title":"孟冬同三司诸公游伯闻宗侯颐园二首","dynasty":"明","author":"邓云霄","text":"百转千盘锦石斑，亭台高置彩云间。簪裾梁苑邹枚侣，词赋淮南大小山。雾拥芝房穿洞入，月寒苔磴踏霜还。翩翩飞盖酣清夜，怅望王孙独掩关。前朝陵阙入荆榛，朱邸重开结构新。山壁巨灵藏曲折，石驱东海斗嶙峋。园林自写诗中画，丘壑堪容世外身。闻道八公时在席，不知虚左属何人？"}