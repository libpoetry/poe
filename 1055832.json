{"id":"1055832","title":"观子重钟隐鸡鹰图就借传本画乃文康旧物","dynasty":"宋","author":"李之仪","text":"千年老木根半拔，叉牙枯枝斗金铁。苍鹰见鸡岂复舍，伺隙必拿将雷掣。鸡知不免怖且死，铜觜窥鹰反噪聒。阴风惨惨天为改，杀气凭陵欲翻海。画工已證三昧因，造化精神智能采。江南山水多异人，遁迹往往随风尘。等閒应现非一化，流落终为绝世珍。王公盛德天下归，想见乾兴天圣时。进贤退佞乃所嗜，不使异趣侵毫釐。喻公为鹰固不可，排击奸邪力尤果。开图凛凛毛发惊，滞蔚顿摅如破锁。公孙胜致有馀风，十年净土常相同。拟借传摹应见从，意欲因画时见公。"}