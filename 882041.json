{"id":"882041","title":"晁景迂大观庚寅冬为四明船场后七十有馀年某适以仓氏之职至此閒而王兄季和亦来作景迂官相与访问旧迹故传尚有可考偶成数语简季和因呈叔晦","dynasty":"宋","author":"吕祖俭","text":"鄞川旧有船司空，小亭晚望江之东。父老犹能理前话，无钱无木人无功。风流已往四十载，水仙木犀徒自红。吾尝夜看司空集，元符上书入邪中。岁月蹉跎今几许，俯仰一身随转蓬。自尔怕道四明守，讵有律吕为始终。易系后谱此时有，又得刚说来发蒙。鲁人猎较亦猎较，复使妙句追飞鸿。朅来海头四阅月，尘埃满袖生?氃。平生执鞭所欣慕，追寻故迹得数弓。超然之名犹可想，海气微茫日未昽。越中岂是不好事，别乘皆贤心已㤝。场官缱绻真我友，欲来卜筑祠此翁。大书特书景迂号，庶几遗躅常清通。簿书期会目前耳，此意当令齐洛嵩。丰公室外草芃芃，了斋却埽耳若聋。当时二士相游从，夜阑太息非为躬。年运而往将溟濛，后辈风□□□□。薄材微宦犹未工，尸祝越俎自忡忡。谁图遗像寘学宫，时与先儒相磨砻。却归金华守吾宗，端坐不出固其穷。"}