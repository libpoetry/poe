{"id":"904744","title":"游铜梁县云岩","dynasty":"宋","author":"李石","text":"我来云岩夏初吉，岩洞向晚开新蟾。晴空飘飘雨花坐，护此燕几垂飞檐。老僧闭门一榻外，但有瓶钵云火奁。人间日车手可热，道上火伞官争炎。不知此地荫冰雪，崖花石蔓骈浓纤。传闻仙人有蜕骨，玉塔未许窥幽潜。行人各走记名姓，浪费粉板相黐黏。不知苏黄岩上字，端有妙处垂缃缣。至今岩泉泻千仞，似与二老争森严。斯游与子固不薄，一饷喜逐清赏兼。稽首林间古石佛，面目慈悲雄须髯。狐狸骑项鼠绕膝，苍苔藓剥侵裙襜。我愿石佛须少忍，欺善怕恶神所歼。君不见迩来石佛胜铜鬼，会煮翁仲烹飞廉。"}