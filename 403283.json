{"id":"403283","title":"八声甘州 前作卫星词，意犹未尽，近且有以火箭射月之说，日本且已预售月地，诚盛举已，再赋","dynasty":"近现代末当代初","author":"赵尊岳","text":"问甘公石氏近何如，星经待重编。怎辰居拱斗，长庚乱辙，别著双丸。玉女投壶贯耳，矢算未频添。底事东皇老，电笑开颜。莫悔曾偷灵药，卜明朝士女，争斗婵娟。湿斜飞露脚，鸡犬出人间。信广成碧游三闯，便避秦堪作武陵源。应容我著先鞭去，问舍求田。"}