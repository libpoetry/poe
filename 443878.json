{"id":"443878","title":"暮春与故友同游西山","dynasty":"当代","author":"熊盛元","text":"也知城里春难留，漫向郊外舒倦眸。峰敛黛痕似含羞，花不知名情自柔。携酒相与登高丘，神女缥缈空泪流。班荆小坐聊遣愁，长林禽鸟声啾啾。忆昔常来此中游，豪气直欲冲斗牛。凭虚御风心悠悠，便谓身是仙之俦。每削短木为吴钩，云间啸傲轻诸侯。韶光一去四十秋，绿鬓少年今白头。杜鹃底事啼未休，应知我辈怀深忧。临涧下探百尺湫，剑光凛凛惊潜虬。清潭如鉴云影浮，龙涎凝碧寒飕飕。野馨沁肺歌出喉，物我浑然梦相纠。回望霭霭绿阴稠，馀生寄迹无他求。尘寰污浊灵台幽，襟期惟与松竹侔！"}