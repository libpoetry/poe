{"id":"682206","title":"元戎少泉侯兄六十诞辰二首","dynasty":"明","author":"于慎行","text":"昼锦高堂列绮茵，鸣珂深巷聚雕轮。旬周花甲人称寿，瑞纪桑弧日在辰。胜节漫同河朔饮，幽居不受玉关尘。凭君试访延龄药，岁岁瑶觞祝大椿。矍铄丹颜鬓未霜，床头龙剑吐星芒。廉公善饭神方王，鄂国徵歌意正长。门树常嘶金络马，庭苔渐涩绿沉枪。君王拊髀应谁问，老将勋名在夜郎。"}