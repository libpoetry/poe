{"id":"569175","title":"屠田叔弃秋官幕归侍司马公公殁乞余志墓且求一歌为赠","dynasty":"明","author":"王世贞","text":"屠郎读书破万卷，不及区区三语掾。以兹耻共侏儒粟，归侍髯翁寿清宴。菽水一勺轻千钟，况有今古蟠其胸。朝看明海欱日月，夕爱赤堇摅烟虹。天贻玉棺唤髯去，肯向东园借官具。娄江忽有孝廉船，问我求题君子墓。谀墓古来人所嗤，髯翁遗爱吾何疑。始知吴札千金剑，奚若中郎七尺碑。念余年来倦笔研，欲焚弃之心更愞。乞汝相携老文苑，人间一官味诚短。"}