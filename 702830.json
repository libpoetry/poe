{"id":"702830","title":"虎丘和许周翰太守四首","dynasty":"明","author":"董其昌","text":"青山亦似隐吴门，洞霭江烟欲互吞。虎气尚呵盟长墓，龙宫旧敞给孤园。涓涓石濑妨僧定，谡谡松涛洗市喧。敢向登临陪赋手，禅心或许證风幡。因寻白社款禅宫，野兴难随暝色穷。古径松篁幽碍月，上方楼阁迥含风。吴歈每发乌栖后，梵呗俄翻鹫岭东。莫向剑池嗟剑去，佩刀光气耿摩空。孤帆落处即登台，匹练光中首重回。旧苑灵峰摽海涌，东林精舍倚云开。剑痕转恨雄图尽，麈尾谁传祖印来。所以酣歌宜达曙，坐深五马莫相催。生公台上两花新，时菊霜枫映画轮。终古金银沉夜壑，何年风雨啸延津。姓如玄度耽名理，宦似王弘爱酒人。若道虎溪同虎阜，应知顽石点头频。"}