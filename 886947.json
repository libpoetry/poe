{"id":"886947","title":"摸鱼儿 其一","dynasty":"宋","author":"何梦桂","text":"记年时、人人何处，长亭曾共尊酒。酒阑归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。"}