{"id":"121995","title":"除夜书怀·运斗寅杓转","dynasty":"宋代","author":"范成大","text":"运斗寅杓转，周天日御回。夜从冬後短，春逐雨中来。鬓绿看看雪，心丹念念灰。有怀怜断鴈，无思惜疏梅。絮厚眼生缬，蔬寒肠转雷。烛光红琐碎，香雾碧徘徊。昨梦书三箧，平生酒一杯。床头新历日，衣上旧尘埃。摇落何堪柳，纷纭各梦槐。隙光能几许，世事剧悠哉！岐路东西变，羲娥日夜催。头颅元自觉，怀抱故应开。踊跃金何意，青黄木自灾。身谋同斥鷃，政尔愿蒿莱。"}