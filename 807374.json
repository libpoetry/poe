{"id":"807374","title":"八声甘州  南耕斋中食鲥鱼作","dynasty":"清","author":"陈维崧","text":"汝鱼乎、汝既弄潮来，何如趁潮归。却波涛堆里，橙齑香处，自许轻肥。千古断矶黄鹄，不了是和非。贪听渔翁笛，误触危机。谢汝崎岖万里，把浪花舞破，来慰晨饥。问途经西塞，果否飐旌旗。幸团圞、故园兄弟，况小窗、雨后漾晴晖。浮生乐、无如斫鲙，安用呼豨。"}