{"id":"974476","title":"题沈临江邀赐亭","dynasty":"宋","author":"赵蕃","text":"昔我过此暑正薄，是时此亭亦新作。竹移不问醉与迷，柯叶一敷无病箨。今兹再来毒热新，客尘昏昏能病人。正思一坐此亭上，骇俗宁待徵龙鳞。世将大热比酷吏，亦以清风喻君子。公凉何止一庭中，寒露清冰遍闾里。嗟我行色一何迟，不及亭成分韵诗。竹溪之逸故难著，竹林之贤容可追。"}