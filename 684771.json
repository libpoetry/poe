{"id":"684771","title":"寄赠孝先子巨钟陵秋试","dynasty":"明","author":"王彦泓","text":"遥想吟驴兀瘦尻，半山亭下竹鞭敲。搜将险句天心破，读遍闲书佛脚抛。酒得深情非属量，士存神赏不因交。终军自决西游事，肯向君平问卦爻。画船歌舞日西东，过眼云烟过耳风。奇士剧谭聊扪虱，男儿低首暂雕虫。投刀立见千牛解，落笔真令万马空。灵运更推谁作佛，一生惟许阿连同。"}