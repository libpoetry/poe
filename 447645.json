{"id":"447645","title":"忆昔","dynasty":"当代","author":"陈仁德","text":"忆昔少年时，终岁愁衣食。果腹一何难，节俭到颗粒。穷骨已伶仃，况乃血统黑。屈辱如影随，忧患皆遍历。所幸一家亲，风雨共朝夕。虽云岁月艰，阖家有喜色。阿父弄长箫，如诉复如泣。阿母时一歌，悠悠吐胸臆。馀韵绕屋梁，温馨生蓬壁。暂忘天地间，滔滔正博弈。此中有至情，他人恐未必。百年指一弹，光阴去无迹。吾父归道山，吾亦老境逼。中夜忆当年，能不起叹息。"}