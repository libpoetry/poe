{"id":"830261","title":"次韵答俶玉","dynasty":"清末民国初","author":"陈宝琛","text":"病夫十年岩壑姿，睡眼熟阅僧荼毗。鸥凫猿鹤迭招引，仰视九万奚南为？候虫噫秋蛙黾底，瞑坐不任贝叶披。君忘拳曲志绳削，假内外集示级差。纸筒拗铁出硬语，惊走木魅跳山夔。晋安风雅今中衰，黄鹄摩天莫敢谁。颇闻人语活山谷，君独不喜吾固疑。斋肠嚼笋味外味，一官于我曾豪釐。诸家楚楚更自郐，苦炫微炤萤比曦。法门无想分别甚，一笑荃蕙齐菉葹。月林听梵倘惠思，茶鼎谡谡泉澌澌。平头上尾药容已，饮生颈瘿君焉医？"}