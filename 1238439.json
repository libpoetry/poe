{"id":"1238439","title":"题罗子澄所藏乃父晋仲文学桂林图","dynasty":"元末明初","author":"郭钰","text":"我观桂林图，喜极翻长吁。江山城郭不盈幅，恍若经行千里馀。宦游往岁罗文学，此图正为思亲作。戏綵魂飞白鹭洲，望云肠断楚王阁。自从南北吹战尘，边鸿不到江鱼沈。有子芳年滞乡国，长日揽图思桂林。父在桂林独思母，子今思父更愁苦。太平干禄为亲荣，今日官高渺何许。还君此图神凛然，忠臣孝子无后先。一家骨肉眼前好，百岁功名纸上传。君不见太真来作南洲客，秃衿老泪伤头白。"}