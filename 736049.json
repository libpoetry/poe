{"id":"736049","title":"蓬莱阁望诸岛歌","dynasty":"清","author":"赵执信","text":"君不见不周崩摧地维裂，东南海溅共工血。千山万山皆平沈，鳌撑无力海水深。女娲拣石炼天色，余块累累向空掷。落处蓬莱浅且清，看当霜雪寒逾碧。长山西接沙门长，鼍矶北去凌苍苍。牵牛灭没见尻臂，大竹小竹争颉颃。或如星槎堕河汉，或如古鼎腾光芒。鱼鼋戢戢尽昂首，云霞历历森成行。余者琐细不足数，鸥浮鹭立参微茫。雄观何年付高阁，丹丘县圃檐间落。云卧分明见凤麟，天飞真拟骖鸾鹤。惊风飒飁碣石来，银涛连山中划开。漂摇岛屿相摩戛，激荡海底生轰雷。登高望远心易哀，黄昏白日须臾催。半城烟火下山路，身是仙人被放回。"}