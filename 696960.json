{"id":"696960","title":"夙驾迈皇邑","dynasty":"明","author":"祝允明","text":"夙驾迈皇邑，奏计天子闱。命臣宰吴民，民淳幸成治。君子闲礼教，细人勤耘耔。潢池徒涉境，亦幸免颠隮。岁月可少假，当转瘠为肥。臣政报不欺，大君企鉴裁。夙驾迈皇邑，公去我心悲。京吴期月程，父母何时归。所虑大君留，吾侪将畴依。贤人在高位，庶绩用咸熙。子产往作相，嗣之来者谁。大君一内外，留遣皆贤才。"}