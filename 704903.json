{"id":"704903","title":"和古林何先生闻报之作","dynasty":"明","author":"霍与瑕","text":"独乐丘园久，重明委照来。拔茅连茹起，举鼎待铉回。善世谦谦德，康侯井井才。愿公飞翰入，巽命急需裁。饯别天衢上，需郊酒未深。同人离索意，观国壮行心。道长三阳泰，几先八月临。孚号还惕厉，由豫羡朋簪。牵复趋三殿，含章侍五云。黄裳方下士，朱绂正宜君。鸣鹤縻新爵，潜龙离旧群。窥观吾窃喜，豹变蔚同文。来章知庆旧，视履见祥新。锡马期康国，包鱼肯远民。敦临孚惠德，显比乐同仁。独恨逵鸿者，金兰失所亲。"}