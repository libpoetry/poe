{"id":"435754","title":"九日读书山用陶诗露凄暄风息气清天旷明为韵赋十诗 其三","dynasty":"金末元初","author":"元好问","text":"宇宙有此山，阅世过鸟疾。何人不此游，名姓宁复识。兹辰世所重，前代多盛集。柴桑有故事，□谢留俊笔。并数孟与桓，此外谁记忆。人生百年内，踏地皆陈迹。独惟我辈人，兴怀念今昔。山林与泉壤，自古长太息。"}