{"id":"222752","title":"梅阳寄委顺赵君","dynasty":"宋代","author":"蒲寿宬","text":"别来柳初茁，今见兰吐芳。怀哉佩兰人，欲制芙蓉裳。山空蕙帐冷，鹤怨秋夜长。群峰暮耸峭，蚁梦犹一场。乘传媿已忝，刻意思所偿。蚩蚩瘴土氓，见此泪欲滂。鍼石一时投，若为起羸尪。常恐二竖黠，神被膏与肓。欲尽弃其旧，安得师之良。夜梦每插羽，飞到琴册旁。非贪舐鼎事，欲窥枕中方。缄滕倘寄翼，宽此百回肠。"}