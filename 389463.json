{"id":"389463","title":"金缕曲·舟过彭泽","dynasty":"清代","author":"薛时雨","text":"陶令辞官地。想当年、风尘溷迹，本非初计。千驷万钟都弗屑，何况区区斗米。便从此、先生归矣。人是羲皇时魏晋，除黄花、以外无知己。千载下，懦夫起。折腰我也知无谓。叹年来、曳裾奔走，俗尘难洗。宦海浮沉原有岸，觑得虚名敞屣。买一叶、扁舟来此。咫尺柴桑閒吊古，怅茫茫、一片蠡湖水。停征棹，荐芳芷。"}