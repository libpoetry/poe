{"id":"687385","title":"有感故园和马西玄韵三首","dynasty":"明","author":"孙承恩","text":"我有藏脩地，层轩接素波。病躯宜旷寂，幽意缔松萝。京国年经别，荒芜日渐多。素心原有约，吾敢负烟蓑。自别幽栖地，无时忘故山。不知岩桂发，虚负草堂閒。江海迟归思，风尘益病颜。鸿看矫矫，羡尔政难攀。我忆幽栖地，萧然水竹居。野情聊取适，薄分敢求馀。中散惟便懒，河汾拟著书。素怀渺无限，不独为鲈鱼。"}