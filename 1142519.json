{"id":"1142519","title":"徐静乐以贱生有诗次韵为谢","dynasty":"宋末元初","author":"方一夔","text":"伟哉盘古灵，万仙集殊庭。分布岁镇荧，生化与尅刑。气机浩不停，几人得宁馨。开落随日蓂，嗟哉此三星。光彩浮四溟，芽甲逢春霆。铓刃发霜硎，蹉跎叹流萍。白云归杳冥，十年哀伶俜。赋芧由狙㹶，贫鬼急索絣。碧梧堕倦翎，馆我修遗经。缅彼双峡青，易学驱沸溟。出关东傅丁，渡海北返宁。共君万颓龄，药笼俱参苓。"}