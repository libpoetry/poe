{"id":"1135743","title":"丁戊行","dynasty":"宋末元初","author":"方回","text":"丁日释奠集儒士，戊日赛社驩农民。四海干戈万事革，独此彷佛殷周因。古礼仅存吏治落，农极憔悴儒尤贫。章甫行市笑骂众，夫须服田科敛频。今年五月大霖雨，旧谷已□新□□。精凿有之敢靳价，万钱不得五斗陈。青衿生徒□困馁，白首父老空嚬呻。仲秋甲子雨益甚，山怀河溢阴踰旬。庭酹坛献想草草，瘠牲酸酒羞明神。一旦警急盗贼起，生聚未保明年春。钱塘儿女长市井，书灯耕耒两不亲。但知佚乐逐浮末，岂料离乱遭风尘。丁戊二祭实素昧，竞诧潮过天凉新。肯念道傍横死人，芙蓉金菊迎佳辰。"}