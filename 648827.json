{"id":"648827","title":"题竹送罗文衡湖广宪使","dynasty":"明","author":"杨士奇","text":"骢马青玉蹄，银鞍碧丝缰。振鬣忽长鸣，矫矫飞腾骧。朝发都畿暮荆襄，千里歘忽流电光。绣衣骑马天上郎，颜如玉洁髯云张。十年北面侍明主，铁冠白简横秋霜。九重惠南土，辍此殿陛良。命之持斧振宪纲。澄清洞庭及湘汉，尽洗阴翳开春阳。青霄白日上雕鹗，及时功业须奋扬。我有绝俗意，赠之翠筼筜。贞姿不柔亦不刚，中虚外直操有常。隆冬冰雪凛严厉，长与庭柏同苍苍。交映黄鹄山下之高堂。清风永昼含琅玕，坐使民物咸阜康。"}