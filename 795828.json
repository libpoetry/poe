{"id":"795828","title":"高阳台  见《常州词录》","dynasty":"清","author":"张纶英","text":"春梦惊回，槐阴尽捲，阑前暗斗深秋。雨细风疏，廿番花信皆休。丛残已分同芳草，仗轻云、扶上琼楼。最堪怜、浅笑轻颦，还抱新愁。东皇应是嫌幽独，怅霜天寥迥，秾艳都收。容我清狂，一般顾影篱头。闲情陶令常相忆，叹江梅、沉梦汀洲。好凭他、丹桂清芬，伴我忘忧。"}