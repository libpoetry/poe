{"id":"1092471","title":"朱丈朝宗索壶村落成之集次韵简之","dynasty":"宋","author":"蔡戡","text":"我本岩壑姿，浪谓蓬瀛客。下惠犹三黜，孟公甘百谪。况如腹背毛，敢意青云翮。一麾江海去，自分仙凡隔。税驾荆溪东，屏居在幽穴。虽无二顷田，赖有一区宅。壶村咫尺地，聊以适其适。公家百亩园，下视云梦窄。风云满襟袖，烟霞拂巾帻。清溪一派流，端疑巨灵擘。桃李自成蹊，皆公手封植。顾我郐无讥，敢比齐楚国。大厦未落成，何事先促迫。一笑真莫逆，两贤岂相厄。我贫釜生鱼，传家尚清白。八珍绝肥甘，一枕但甜黑。抹月批清风，客至聊具食。乃知造物公，独此每无择。书生耳目寒，得之即声色。公若肯一来，与公分所得。"}