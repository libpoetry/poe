{"id":"506067","title":"送赵子艺归侍","dynasty":"明","author":"程通","text":"赵氏子艺孝且贤，读书胄监当青年。深念重闱垂鹤发，白云缥缈家三千。定省久疏旷，旦暮心悁悁。摅情达天子，优诏许言旋。临风把酒别师友，马首西向敲金鞭。归路梅花发清馥，到家桃李争春妍。上堂奉甘旨，綵衣舞?跹。椿萱照丹桂，斯乐何如焉。愿言奉欢有馀力，青灯黄卷尤精研。寸草春晖志已遂，好树勋业青云边。"}