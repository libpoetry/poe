{"id":"813081","title":"崇庆牧常君殉节诗二首","dynasty":"清","author":"张洲","text":"逆蛮反覆事须臾，报国儒臣勇义俱。激烈杲卿犹噀血，仓皇温序且衔须。军中杀气寒云杳，塞上悲风夜月孤。昔岭自今芳草色，祗应烟雨碧模糊。锦城俎豆重明禋，卜地浣花祠庙新。已识忠名颁紫诰，剧怜义骨乱青燐。桐乡泣泪民留像，华表风烟鹤有神。最是汗青传万古，端从特笔纪微臣。"}