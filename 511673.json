{"id":"511673","title":"蒲弄草堂","dynasty":"明","author":"柯潜","text":"别搆草堂向蒲弄，蒲弄山高矗天起，倒影平湖三十里。渡头平击问奇船，门巷纷纷响珠履。一从观化去不来，旧基零落荒苍苔。高林日暮鸟相语，废圃春深花自开。花开花落几今古，风教何曾委尘土。绵绵书泽犹在人，满邑弦歌比邹鲁。我来曾过山之陬，夕阳驻马空回头。九原之魂不可作，临风一笑云悠悠。"}