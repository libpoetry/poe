{"id":"225920","title":"过太常寺簿谢公故第","dynasty":"宋代","author":"黎廷瑞","text":"落日庐阜紫，飞砂湖水黄。散倦登古原，含悽眺层冈。丹梯遂寥邈，沈思热中肠。当年扣玉墀，抗疏何慨慷。拂衣云壑卧，著书名山藏。筑园印清流，艺树条孤芳。英彦集文字，燕席开华妆。人生既难料，天运亦靡常。黯黯玄云阴，萧萧北风凉。山流鳌背空，柯改蚁梦荒。事往迹已陈，名存道弥光。独念平生游，使我重感伤。破壁嘶瘦马，叠鼓发瞑航。屐痕难重寻，寒苔日苍苍。高丘渺烟雾，不得酹一觞。怀哉我先铭，翠琰垂千霜。俯仰落清泪，目断江流长。"}