{"id":"594987","title":"西游歌寄张羽王","dynasty":"明","author":"欧大任","text":"五年之前曾远游，看山直过东西州。布帆无恙经两月，欲揽八桂寻张侯。张侯是时理粤乘，山川草木传风咏。驷圯何限灵锁怀，采兰不少沧洲兴。吾行禽向颇为群，清秋瓢笠不逢君。二江水珥郁林石，九疑峰入苍梧云。苍梧太守迎谢屐，凿山一遇永嘉客。外台大吏拥彗晨，开府尚书奏觞夕。因过勾漏问丹砂，亦揖阜乡留玉舄。叠嶂流霞未尽窥，紫芝黄鹤从吾适。沅湘以南漓江津，张侯世是漓山人。昭潭迢递始安郡，洮阳泛滟零陵春。訾家洲前山岝崿，罗带瑶篸良不恶。冉溪宁数柳公记，广信但尊陈氏学。洞庭大岳礼祝融，五领一星系朱雀。扁舟昨夜梦蘋花，櫜鞬夙与张侯约。以此翩然更拂衣，寄声先为扫荆扉。老夫大笑向宗炳，八十四游玉杖飞。"}