{"id":"247936","title":"桂枝香·次韵张荃","dynasty":"现代","author":"朱生豪","text":"渔翁何处，正柳露初晞，野烟迎面。铁笛一声吹破，横江素练。梦魂昨夜依孤艇，泛淡月、水星凌乱。酒寒才醒，沙禽飞起。彩霞煊烂。两鬓星霜暗里换。有双鹭苇边，偷听浩叹。漫折芦花，消受一襟秋怨。荒云寂寞丘山道，听长空雁唳凄咽，断肠旧浦，清歌寥落，当年欢恋。"}