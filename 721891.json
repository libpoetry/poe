{"id":"721891","title":"送黄太史","dynasty":"明末清初","author":"屈大均","text":"今代文章伯，娄东有一人。身犹金马贵，书已玉杯醇。拥节过南海，乘轺下北辰。相逢语经术，一一是先秦。稷下诸儒在，苟卿最老师。斯文无菽粟，吾道望耘耔。酌酒临香浦，安花在接䍦。琴中有先哲，相见抚弦时。黔中为使日，风俗记诸苗。负弩相如泰，浮槎博望遥。文能助干羽，诗欲佐箫韶。驷牡经全楚，蛮花处处邀。汉代黄香在，无双是五经。多文留海岳，有道在朝廷。别袂牵长水，归帆拂翠屏。他时东阁启，应念一飘萍。老我惟周易，玄亭在日南。无人问杨氏，夫子即桓谭。天地心相契，羲皇梦正酣。京花见知己，为道雪毵毵。"}