{"id":"698731","title":"送冬官尚书黄公归山东省墓二首","dynasty":"明","author":"夏原吉","text":"青岁登庸侍冕旒，白头归去觐松楸。袂分冀北冰初冻，车驻莱阳柳正柔。壮志肯缘乡土滞，此心长抱国民忧。虞廷弦奏南风调，拟听鸣珂谒凤楼。京国交游已有时，春风偶动故园思。三杯燕市开怀酒，几句都门送别诗。海上仙人休问讯，山东民瘼好诹咨。先茔省罢还朝日，端笏从容奏主知。"}