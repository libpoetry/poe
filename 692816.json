{"id":"692816","title":"木兰花","dynasty":"明","author":"杨慎","text":"遥钟促漏难成寝。残月疏灯寒凛凛。镜添华发似愁潘，带减腰肢如病沈。玉箫尘琐无心品。故国经年书断锦。欲寻石上一柯棋，共醉山中千日饮。枝头百舌塞犹噤。病起心情无赖甚。乍看南浦月名娟，记得东园花姓沈。枕肱不枕鸳鸯枕。倚醉偎人偏越恁。如今憔悴背花眠，只有余香留燕寝。晓寒倦倚相思枕。丝雨织愁愁欲稔。绿杨桥畔觅谁家，油壁香车迎阿沈。莫教错送回文锦。密地重将青鸟审。流萤庭户嫩凉天，月许再圆花再品。"}