{"id":"1058838","title":"次韵苏翰林五日扬州石塔寺烹茶","dynasty":"宋","author":"晁补之","text":"唐来木兰寺，遗迹今未灭。僧钟嘲饭后，语出饥客舌。今公食方丈，玉茗摅噫噎。当年卧江湖，不泣逐臣玦。中和似此茗，受水不易节。轻尘散罗曲，乱乳发瓯雪。佳辰杂兰艾，共吊楚累洁。老谦三昧手，心得非口诀。谁知此间妙，我欲希超绝。持誇淮北士，汤饼供朝啜。"}