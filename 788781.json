{"id":"788781","title":"永遇乐 桃花夫人庙","dynasty":"清","author":"周祖同","text":"灵气留烟，沉阴怨日，汉滨祠宇。帐袅灯斜，鬟低钿仄，恍惚空坛步。桃花开后，玉容依约，春色年年来去。算芳华、犹存遗迹，故宫寂寂何处。无情江水，残碑齧断，只荡郢云终古。傥学凌波，洛妃相见，定有伤心语。大别山头，尘昏香冷，怅望明珰翠羽。迎神曲、三章奏罢，楚风更补。"}