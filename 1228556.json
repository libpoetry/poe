{"id":"1228556","title":"征夫叹","dynasty":"元","author":"刘诜","text":"六月征广徭，涂埃千丈高。渡水波沸骨，登山汗流刀。豺虎攫疲马，荆棘破长櫜。贼来多如云，石洞穿千嶅。铁甲日晒火，大旗烟涨涛。恶溪塞断骨，乱砾纷流膏。前年过流沙，苦寒脱鬓毛。风裂壮士冑，雪积将军旄。人生莫作军，寒暑相战鏖。人生莫作军，性命如蓬蒿。君王方神武，狐鼠何足薅。但愿四郊静，微躯敢辞劳。"}