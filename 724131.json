{"id":"724131","title":"赛敬亭山庙喜雨诗","dynasty":"南北朝","author":"谢朓","text":"夕帐怀椒糈，蠲景洁膋芗。登秋虽未献，望岁伫年祥。潭渊深可厉，狭邪车未方。朦胧度绝限，山没见林堂。秉玉朝群帝，樽桂迎东皇。排云接虬盖，蔽日下霓裳。会舞纷瑶席，安歌绕凤梁。百味芬绮帐，四座沾羽觞。福被延民泽，乐极思故乡。登山骋归望，原雨晦茫茫。胡宁昧千里，解佩拂山庄。"}