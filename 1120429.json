{"id":"1120429","title":"白石山","dynasty":"宋","author":"周邠","text":"赏遍他山到此山，始知仙境异人寰。岩前羽客寻黄鹤，涧下樵人放白鹇。路入洞门纡五锁，云盘石径叠三关。窑间犹有仙翁灶，忆昔丹成炼九还。登山踏遍万千峰，直到青云第一重。路僻频惊来瑞鹿，洞深还见挂苍龙。偶穿白石寻黄石，却倚青松慕赤松。日脚西垂促归兴，巾车无复更从容。"}