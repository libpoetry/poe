{"id":"1125732","title":"和蒲大受王园泛舟用文老韵","dynasty":"宋","author":"郭印","text":"邑西屋连云，中有水竹居。和风纵轻楫，尚忆故年初。川光宛明媚，况乘春雨馀。临波一以照，飒飒鬓毛疏。江边春色动，水面縠文生。阳和先着力，岸柳摇金晶。草木有欣意，人心随物情。日暮不知返，逍遥兴弥清。古木卧偃蹇，脩篁立葱青。春风渺无迹，林鸟报先声。篙师任沿溯，潭纹乱虚明。佳人更吟咏，洗我尘虑清。平生喜闲旷，梦想祗山林。曲江理烟艇，鱼鸟皆知音。晴天乱凫鹜，相呼时一沉。油然渊中鳞，潜伏恐不深。晚风江色佳，水碧烟冥冥。聊持一壶酒，落日相与倾。浮荣何预人，于焉乐此生。往来信扁舟，恍若空中行。"}