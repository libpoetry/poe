{"id":"717493","title":"上两广制府","dynasty":"明末清初","author":"屈大均","text":"南岳诸侯长，东西节制同。建标蛮越界，开府尉佗宫。虎拜从文祖，龙骧是阿童。文昌横大帐，武库满彤弓。喉舌持珠斗，精诚致玉虹。富民应日引，享帝已年丰。啸咤云雷起，经营土宇雄。益初方大作，升五正多功。阶陟崧台峻，楼悬沥水崇。炎天霜肃肃，晴日雨濛濛。蜃吐朱旗气，鹰吟白简风。垣墉那有隼，衽席尽如熊。赤舄居无外，黄裳美在中。鹓雏生八桂，凤子出双桐。客宿依牛女，王基问祝融。文章持正朔，雅颂托宗工。礼乐兴方始，春秋注未终。神明因有道，鼓舞自无穷。折节先岩穴，居身必华嵩。门馀鸣剑客，座得浣花翁。贱子钦威重，愚生抱困蒙。恭闻三吐德，愿效一言忠。文献悲当世，删修愧在躬。网罗千卷失，箴缕百家通。渊府推吾相，裁成望我公。敢将黄老进，安用大师攻。作序求皇甫，为金笑葛洪。书繁难绣版，力竭为雕虫。桑梓凭兹答，权衡苦不聪。自媒将拙赋，应得当虚衷。"}