{"id":"1122259","title":"陪赵明叔侍御游茅山次韵二首","dynasty":"宋","author":"俞德邻","text":"夷言卫侯说，土风钟仪操。百年等逆旅，南北俱劳劳。何如事幽讨，杖藜舒郁陶。上山拾瑶草，下山折藑茅。寻我烟霞朋，缔此金石交。胡然自局趣，顾影悲系匏。归去来山中，山中有松醪。绣衣汉使者，斧钺尝再操。六条詟吏胆，一饭思民劳。翩然拂衣去，访此华阳陶。苍烟郁松桧，白云露菅茅。重冈暖霭合，平畴远风交。我爱龙池水，愿君酌霜匏。商岩沛霖雨，越流化醇醪。"}