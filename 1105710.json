{"id":"1105710","title":"出郊劝农饭蔬于法石僧舍时方闵雨有无麦之忧因成八绝","dynasty":"宋","author":"王十朋","text":"清源太守鬓如蓬，未遂归农又劝农。农事正兴天不雨，谁能唤起老黄龙。二麦青黄雨失时，老农相顾但嗟咨。使君徒用虚文劝，稼穑艰难未必知。我昔躬耕陇亩间，也知农事最艰难。才疏政拙心劳甚，无补于民合挂冠。卖刀买犊慕龚遂，重谷务农思鲁僖。僚友共怀忧国愿，守臣非皱职田眉。无术能销旱魃灾，吁嗟求雨只空回。鲰生岂是为霖手，明日真人出洞来。万岁名山两度来，精庐潇洒绝尘埃。禅师妙得兵家策，杖屦飘然去不回。荔子今亡法石白，江山长带佛头青。老僧能说陈王事，遗冢犹传女子灵。一径通幽亭面墙，鸟啼林静木苍苍。碍人眼界宜斤斧，放出山光接海光。"}