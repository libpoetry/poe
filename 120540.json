{"id":"120540","title":"送二赵金陵秋闱之行","dynasty":"宋代","author":"陈造","text":"君家种德麻苇似，两郎今日东南美。石麟角犀互辉映，拄腹撑肠皆锦绮。贤书联翩取如掇，文字欲贵江淮纸。步光久匣自光世，仆姑所指当披靡。去去秋风鼓鹏翼，翱翔烟霄此其始。建邺山川古雄丽，平分胜概供笔底。气陵钟阜峰头云，辞倾白鹭洲前水。联璧不难先众俊，历块仍能轻万里。平日双眼不屡青，奇穷一生端坐此。即今意气为君倾，老子阅人盖多矣。"}