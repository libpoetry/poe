{"id":"36601","title":"苕溪草堂自大历三年夏新营洎秋","dynasty":"唐代","author":"皎然","text":"万虑皆可遗，爱山情不易。自从东溪住，始与人群隔。应物非宿心，遗身是吾策。先民崆峒子，沦景事金液。绮里犹近名，于陵未泯迹。吾师逆流教，禅隐殊古昔。洗足临潺湲，销声寄松柏。缃荷采堪服，柔草持可席。道心制野猿，法语授幽客。境净万象真，寄目皆有益。原上无情花，山中听经石。竹生自萧散，云性常洁白。却见羁世人，远高摩霄翮。达贤观此意，烦想遂冰蘖。伊予战苦胜，览境情不溺。智以动念昏，功由无心积。形骸尔何有，生死谁所戚。为与胜悟冥，不忧颓龄迫。春风自骀荡，禅地常阒寂。掷札成柳枝，溉瓶养泉脉。道人知止足，盥漱聊自适。学外见古贤，颇令我心惕。眇绵云官世，梦幻羽陵籍。鬼箓徒相矜，九原谁家宅。俗情封浅近，至理昧尧跖。蹈善嗟沉冥，履仁伤堙厄。匠心圣亦尤，攻异天见责。试以慧眼观，斯言谅可觌。外事非吾道，忘缘倦所历。中宵废耳目，形静神不役。色天夜清迥，花漏时滴沥。东风吹杉梧，幽月到石壁。此中一悟心，可与千载敌。故交徒好我，筐中无咫尺。潘生入空门，祖师传秘赜。汤子自天德，精诣功不僻。放世与成名，两图在所择。吾高鸱夷子，身退无瑕摘。吾嘉鲁仲连，功成弃珪璧。二贤兼彼才，晚节何感激。不然作山计，改服我下泽。君隳元亮冠，我脱潜师屐。倚卧高松根，共逃金闺籍。"}