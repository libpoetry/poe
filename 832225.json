{"id":"832225","title":"新雁过妆楼 得晦闻书，怅然赋答","dynasty":"清末民国初","author":"陈洵","text":"玉合罗囊。红香小、相怜蠹损春装。浣襟兰泚，羞照一水昏黄。倦眼西风谁最念，冻萤带雨弄书光。泪绡藏。故人惯识，淹过重阳。华堂当时送客，怨背窗暗烛，不照回肠。岁寒身世，歌外落雁清霜。芳尊自吟自泣，任持摺、花前金缕裳。香奁集，算只除彤管，谁与冬郎。"}