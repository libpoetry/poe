{"id":"283196","title":"海幢寺·城市忽已隔","dynasty":"清代","author":"李符清","text":"城市忽已隔，林泉遂见招。盈盈涉珠江，望眼增迢遥。小艇呼蜑人，驾以木兰桡。僧雏解好事，为我茶瓜要。入门优昙香，花雨氤氲飘。长林蔽修景，天籁鸣刁调。塔铃语云何，如听风过箫。比邱三五辈，宴坐围松寮。一闻梵呗宣，余声静不嚣。俄顷铿华钟，汩起沧江潮。冯夷跋浪舞，灵怪争来朝。神鱼似衔珠，鲛人或献绡。所过皆殊境，顿觉心神超。始知青莲宇，变幻非意料。栖栖尘土中，无乃同鹪鹩。"}