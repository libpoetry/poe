{"id":"698714","title":"念奴娇 人日答李蒲汀，用山谷韵","dynasty":"明","author":"夏言","text":"东风忽到，问天涯、芳草渐生新绿。白发又添人一岁，何日向平愿足。晏下彤闱，明登紫阁，谩衣朱腰玉。何如画舫，春江满载醽醁。帝城迤逦风光，宝楼西畔，淡月笼高木。简点灯前十年事，此夜一杯谁属。入岁占云，经冬望雪，倚遍危栏曲。朝阳彩凤，几时飞上庭竹。朔风一夜，搅霜空、丹却千林寒绿。帘卷碧山楼阁静，镇日看山未足。我羡高人，萧然林洞，鹤骨清如玉。园收芋栗，拥炉时泻醽醁。严冬物色荒凉，欹枕萧萧，落尽燕山木。长忆东邻闲学士，那得一尊相属。病起挥毫，朝回隐几，漫写江南曲。柴门溪上，犹锁万竿修竹。南楼独倚，悄无人、唯见五湖烟绿。桂树香生吹欲下，疑是九天零粟。万里无尘，长空一色，处处袁安屋。数声羌笛，青鸾飞在庭竹。人在璚楼玉宇，指点江山，几处飞泉瀑。安得沧江都是酒，洗我愁思千斛。天将老我，鹤发成仙，月下跨黄鹄。嫦娥今夜，共谁谈笑如玉。素娥风采，怡精神、万顷琉璃深绿。狂把金尊眠未得，管甚玉楼寒粟。共讶清光，万间同照，谁更歌茅屋。鳷鹊无依，三绕一庭修竹。醉后青眼摩挲，清流万丈，看银河横瀑。记得嫦娥曾许我，金粟秋香千斛。水晶宫里，环佩声清，不用乘黄鹄。明年此夜，谁共一轮寒玉。隔岁佳期，向此夜、试把金尊斟绿。据我胡床三弄笛，簌簌桂华零粟。光满璚楼，寒生银瓦，是处神仙屋。虚檐影转，坐夜风动庭竹。露华冷浸衣巾，银潢低泻，倒挂长空瀑。何处萧声惊鹤梦，涤尽尘襟千斛。步雪归来，乘风飞去，底用骖鸾鹄。广寒宫殿，个人应念如玉。"}