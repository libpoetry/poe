{"id":"863844","title":"送陈侯之任同州","dynasty":"宋","author":"王禹称","text":"丈夫贵自奋，何必恃贻谋。当年功不立，古人重为忧。太师忠顺公，没世有馀休。令子一何贤，耻随资荫流。碌碌奉朝请，帝恩何以酬。郁郁不快意，上章闻冕旒。愿为循良吏，未甘恩泽侯。天子嘉乃诚，锡命莅同州。同州古三辅，北望雄且优。诏条得以布，民瘼得以求。勿谓绮纨子，当有襦裤讴。诗云无忝尔，礼云必为裘。去去继旄节，免作将门羞。"}