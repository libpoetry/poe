{"id":"1124792","title":"和孙元规资政游园","dynasty":"宋","author":"徐积","text":"禁烟娱乐且须频，二月风光特地新。料得壶中无俗客，更闻歌者尽阳春。酒来花下斟琼液，茶向松閒碾玉尘。应笑谢安空寂寞，东山终日为何人。红作帘帷翠作裀，随轩歌舞一时新。未知醒者何如醉，且向樽前莫负春。烟重柳梢寒蘸水，日高花径暖生尘。自从三月芳菲后，误入桃源又几人。竹为篱落水为邻，草碧花红一径新。尽日欢声连绿野，满城和气入韶春。歌姬汗湿眉閒翠，舞妓香生袜下尘。酒阵诗兵皆大敌，未知元帅属何人。"}