{"id":"1083512","title":"送四兄茂安之任永嘉","dynasty":"宋","author":"范浚","text":"不齐宰单父，廪廪德垂久。当年诚化洽，谁忍辄欺负。能令夜渔人，有得弃不取。何因政乃尔，贤助则多有。东嘉侔洛师，雅号士渊薮。儒风既纯古，俗习自忠厚。兄行试牛刀，岂复劳决剖。鸣弦会多暇，遇事无掣肘。悬知著嘉迹，远与宓生偶。匪谓得声荣，期兄富师友。"}