{"id":"700824","title":"上李大兰先生四首","dynasty":"明","author":"曹于汴","text":"夫子起南国，开蒙廑辙环。翩翩西山陲，鸣佩双玉珊。一为仁道言，插架徒矜繁。攫灵自银汉，大河无飞澜。相看谁可拟，朱凤矫翾翾。蜗蛮逐白日，世味尘怀锁。世氛非故吾，吾生自有我。么䯢小厥躬，吾道得无堕。勋华躅匪遥，媲芳讵云叵。问予何尔知，抠衣趋皋坐。畴昔珍燕石，秋萤诩相映。法堂启秘藤，灵珠惊照乘。人道匪远人，千蹊总幻径。贤人人之贤，圣人人之圣。三叹嘉斯言，泠然破初瞢。郁郁坛中杏，依依河畔柳。柳丝千万条，不绾杏坛绶。悠悠感中怀，心蓬将无茂。何以写我思，训言当共守。吾道诚在迩，象罔秪丰蔀。"}