{"id":"843385","title":"湖居与仁先结邻赋呈四首 其二","dynasty":"清末民国初","author":"俞明震","text":"平湖寒不风，曙光隐微月。自起开柴扉，霜篱犬争出。昨宵闻夜渔，灯火倏明灭。惊尔花底眠，狺狺任呵斥。日出辨鸟声，又入东邻壁。心知一饭难，甘充两家役。跳浪非不豪，帖耳听悚息。老至惜物情，生事同悽恻。君看麋鹿性，忍受嗟来食。"}