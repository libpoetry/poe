{"id":"870027","title":"和梅圣俞咏昌言五物 白鹘图","dynasty":"宋","author":"司马光","text":"白鹘日边来，一息万里遥。横飞碧海晴，六翮寒萧萧。轻如朔雪花，迥与长风飘。倾身叠绀爪，吟啸何哓哮。瞥来疾惊电，欻起先扶摇。遂令狐与狸，不敢矜凶妖。罻罗不可取，灭影还云霄。世人莫得见，粉绘图轻绡。凛然堂牖间，霜气生春朝。风雨夜如墨，古木无鸣枭。"}