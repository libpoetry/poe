{"id":"206024","title":"念奴娇·丽谯吹角","dynasty":"宋代","author":"李洪","text":"丽谯吹角，渐疏星明澹，帘筛残月。袅袅霜飙欺翠袖，飞下一庭香雪。半面妆新，回风舞困，此况真奇绝。桄榔林里，苏仙偏感华发。休怨时暂飘零，玉堂清梦，不惹闲蜂蝶。好似王家从竹畔，乘兴山阴时节。剪水无情，阆风归去，忍使芳心歇。和羹有待，恁时身到天阕。"}