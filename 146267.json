{"id":"146267","title":"题曾氏连理本","dynasty":"宋代","author":"文天祥","text":"皇后嘉树生僪佹，四衢五衢合一轨。德泽纯洽八方一，乘木而王固如此。大明香琴橘，贞观玉华李。一时图传传奇观，荣华过眼转九易。惟有武城宅前树，不知何年己连理。从来县官不以闻，武城子孙世专美。人言协气薰嘉生，此家孝友陶协气。朱门多少锁乔木，百年瞬息滋一渭。焉得鼎鼎为轮囷，受命不迁相曾氏。传闻此木更八世，方遇麻阳大夫记。麻阳又几年，却入青螺地舆志。比来彻当路，表名连瑞里。有日捧图上，嘉禾灵草共青史。物生隐显殆有时，展如之人亦应尔。楩楠杞梓离奇生继此，庐陵城北不止称三瑞。"}