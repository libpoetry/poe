{"id":"684691","title":"挽筠涧解先生","dynasty":"明","author":"王绂","text":"排难应须让鲁连，邦家民物总安全。至今父老思遗德，每对诸孙话昔年。曾承明诏就安车，辞谢天颜返故庐。已有诸郎膺宠渥，閒情因得伴樵渔。箕裘相继有遗经，不独家庭桂子荣。江右年来登进士，蜚英多是旧门生。哲士云亡道未亡，林端阡表起虹光。鉴湖东畔文江曲，过客应多式路傍。"}