{"id":"647608","title":"望云思亲图","dynasty":"明","author":"王汝玉","text":"神京望弋阳，苍山二千里。游子思严亲，遥瞻白云起。白云飞来上青天，倏忽变化长风前。朝随五老峰头雨，莫带香炉顶上烟。尔家迢迢白云下，别来几见流光谢。常将一片思归心，飞逐孤云落亲舍。知尔青年才思丰，置身况在柏台中。好从云去为甘泽，忠孝兼全比狄公。"}