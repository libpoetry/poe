{"id":"1216603","title":"刘道权为李远子微作青山似洛中图为作歌以系之","dynasty":"元","author":"张翥","text":"石头城中有渺渺之秦淮，秦淮东流入江远，其上叠巘连鲁厓。牛头双阙云门开，三山北山郁烟霾。六朝遗迹犹在眼，千古往事徒兴怀。昔人谓此洛中似，四面青山围二水。刘侯熟识此景胜，况复爱画入骨髓。五尺长纸茧不如，乘兴破墨涂成图。渔梁茅屋昏欲无，坏陵荒陇迷楸梧。寒潮已落断崖阔，行人不渡扁舟孤。嵩邪邙邪漫漶那可辨，但见招提林杪直下藏村墟。忆我羁游石城日，江烟山雨正萧瑟。横塘酒家好新酒，醉倚船窗看奇崛。只将健句写归来，却恨此时无此笔。"}