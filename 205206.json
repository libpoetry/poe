{"id":"205206","title":"和南塘咏梅","dynasty":"宋代","author":"卫宗武","text":"剥极大冶发死灰，潜阳初动生意回。冲融一脉贯万汇，物有清气拂斗魁。嘉植几世培其栽，孤芳欲折犹裴回。此花消得酒百杯，料君耻与红紫偎。只应两屐磨苍苔，豪饮岂惜玉山颓。醉中两手敲复推，句成不假击钵催。青皇襟量何恢恢，任教残腊偷春来。暗香明艳无纤埃，俯视众植为陪台。纷纷盆盎见古罍，千花锦绣徒成堆。天然不假冰玉裁，岁岁为渠青眼开。"}