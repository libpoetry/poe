{"id":"823309","title":"黄鹂绕碧树 宋宁宗后杨姓，画樱桃黄鹂图小横帧，次周清真韵","dynasty":"清末近现代初","author":"吴湖帆","text":"春色迎人媚，珠帘玉苑，唱随朝暮。小印拈红，映修眉黛碧，染香纨素。并肩笑语，指樱颗、宫砂柔绪。回倚槛、听啭双鹂，又喜和、鸣声煦。此日杨家秀吐。尽欢娱、浣花无虑。且閒赋、试坤宁睿笔，清閟芳土。谩使凤城麝霭，便洒得、韶光住。凭将丽景裁奁，翠华凝树。"}