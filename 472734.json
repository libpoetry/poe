{"id":"472734","title":"董节妇","dynasty":"明","author":"王叔承","text":"闽酋昔寇永丰县，董家袁妇遭兵乱。不惟全节全其姑，万刃交前颜不变。夫之母，宁独死。夫之兄，又请死。岂曰妇人惭，孝子悲，辞鬼神，慑烈气，金石开。妇求生姑子生母，一时争死天所哀。至情感贼贼敛手，谁其见之金秀才。董节妇，节孝两难及。二十守寡逾八十，寒江冻雪孤筠立。有孙千里来乞文，告余往事青袍湿。骂贼投井死亦奇，当时更有刘家妻。"}