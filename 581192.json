{"id":"581192","title":"西樵山","dynasty":"明","author":"张诩","text":"高哉西樵山，足以抗天柱。龙自曹幕来，虎踞金瓯屿。蜿蜒百里馀，登者尽伛偻。树作老龙吟，水溜灵禽语。怪石肖人形，壁立险绝所。萦纡入山腰，一望田膴膴。山居数百家，环堵桑竹树。鸡鸣日过中，粤歌闻相杵。维时秋七月，黄云遍田墅。抚缶歌丰年，沿村杀鸡黍。彷佛桃源人，花木记寒暑。山回路几转，亭亭岿梵宇。奇峰削不成，见人欲飞去。岩岩古洞幽，上有红泉注。和风淡簪缨，步步觉容与。应接笑不暇，一顾一延伫。脱巾挂松梢，放足潺湲处。两袖摇天风，幽怀浩无阻。行行云谷庄，饱食滴石乳。东过乌利岩，仙人有遗距。灵迹恍莫测，神境妙难取。再历双鱼陂，白日惊风雨。振衣不见湿，去天尺五许。谁云此山小，一览隘寰宇。"}