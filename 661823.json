{"id":"661823","title":"秋斋为周彦通侍御题","dynasty":"明","author":"郑岳","text":"午梦忽惊觉，呼童开竹扉。借问客为谁，青骢束金羁。手持卷一握，错落琼琚词。展玩重太息，遐心将在兹。二气互翕张，真宰执玄机。物盛不可过，敛舒各以时。露凝天宇净，树变郊原稀。芝兰抱孤芳，鹰隼奋高飞。斋居感深念，流光倏如驰。及时当自励，毋令华发滋。"}