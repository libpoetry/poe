{"id":"1253351","title":"题小幅雪景","dynasty":"元末明初","author":"蓝仁","text":"短棹中流往复还，神交元不在承颜。剡溪清兴何人会，月满长川雪满山。湖边倒树玉为槎，树底茆檐路半斜。饥鹤翅寒飞不去，伴人閒立看梅花。玉堂空愧故人招，风雪归来渡野桥。留得平生诗兴在，蹇驴破帽鬓萧萧。蓝关回首自凄凉，积雪层冰道路长。去国可无三宿恋，旁人休笑马蹄僵。"}