{"id":"1107470","title":"童丱须知 张设八篇","dynasty":"宋","author":"史浩","text":"吾皇多暇只观书，田猎游盘一事无。北伐日行三十里，何曾异域市名驹。为国先须班马政，蓄储专以备兵戎。近来贵室豪家子，金勒雕鞍纵侈风。文帝却回千里马，项王独爱一名骓。乌江不渡骓难逝，细柳徐行马不驰。车如流水马如龙，从此诸郎不得封。无限外家多败类，独馀马氏著谦恭。辎车乘马君王赐，不赏边功即予贤。外物何须勤觊望，惟于事业每加鞭。妇人自处只闺房，车马宁须侈闹装。莫与他人争富贵，从来俭素足辉光。少时常是出无舆，徒步徐行亦当车。近日堪嗟随俗变，便无人与也骑驴。衰残无似一臞儒，圣主恩容帝里居。每到传宣陪燕侍，东华门里赐肩舆。"}