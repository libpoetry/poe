{"id":"238432","title":"题朝鲤图·鱼品不胜多","dynasty":"宋代","author":"袁燮","text":"鱼品不胜多，而鲤为之宗。曷为此独贵，无乃能为龙。一跃浪千级，一嘘云万重。变化须臾间，神妙无终穷。其他点额辈，不敢攀高踪。维人亦如是，拔萃斯为雄。圣师名其子，勉以德业崇。我作朝鲤图，一鲤居其中。众鲤竞趋之，若效臣子恭。巨鳜独不朝，悍然欲争锋。可怜汝无识，不揆资凡庸。一生只为鱼，鲤岂汝可同。我亦不如鲁，年老无成功。时时展此卷，著鞭期变通。"}