{"id":"654554","title":"题韩蕲王湖上骑驴图","dynasty":"明","author":"何乔新","text":"锦裘绣帽韩将军，江上淮东屡策勋。朝端苍桧何蓊菀，干霄蔽日长氤氲。高皇未有宣光德，指仇为亲忠为逆。鸟未尽兮弓已藏，岳家父子死谗慝。将军连诉解兵权，萧然物外如神仙。清凉居士聊自命，蹇驴时跨西湖边。古槐疏冷秋阴薄，门巷萧条可罗雀。相随惟有旧奚僮，偏禆尽入循王幕。路傍下种故侯瓜，湖堤携酒看梅花。酒酣时过岳侯墓，潸然长泪落烟霞。敌人忽动南侵志，举朝争献檀公计。黄金不铸韩蕲王，烈士忠臣谩歔欷。"}