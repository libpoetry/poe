{"id":"1120003","title":"和单君范古意六首 农","dynasty":"宋","author":"陈著","text":"岁事有丰歉，官税无减除。谁知山中田，沙土多蒿蒌。秋来倘有成，犹恐才半租。或其水旱至，不足偿耰锄。叹息家百亩，无复三代初。妻儿忽相问，明朝饮何如。学圃盍如何，先说畦菜法。栽种及天阴，灌溉须雨歇。更欲树花果，古方难泯灭。不见郭橐驼，纤悉传以列。于以供釜烹，于以佐杯勺。颇疑鲁夫子，却鄙樊迟拙。枯者既就拾，湿者亦既束。空此一谷薪，载之可折轴。下山售市价，得粮不能宿。谁知此时心，气塞口自嘿。安得如买臣，卖薪有时足。一笛横秋风，渺渺心话长。勿效汉卜式，得即不为亨。当如老宁戚，饭歌不为狂。骅骝正骄腾，万里水草场。谁知北海上，啮雪对天狼。庄叟非观鱼，游戏何有乡。灵均岂渔者，聊以歌沧浪。超然网罟外，千载名字香。今人志多取，曲钩有馀殃。鱼死心亦死，胡为不自伤。勿谓得忘筌，未得筌以忘。虎投止三跳，气暴志匪深。人皆望而畏，所宅在崎嵚。时乎出山谷，爪利牙齿森。岂无勉有力，激烈尽杀心。我闻亦一快，细思又沈吟。就然射石者，未必能生擒。"}