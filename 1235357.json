{"id":"1235357","title":"赠陕西李廉使古意二首","dynasty":"元","author":"卢挚","text":"威凤览德辉，来自丹穴山。孤鹤慕文采，飞从浙江干。凤饮必醴泉，啄食惟琅玕。箫韶奏虞庭，凤仪五云间。朝阳忽西驰，梧竹随凋残。孤鹤黯秋影，雁鹜相与还。长鸣九皋恨，月落天风寒。娟娟秦关月，偏照崧山云。山云自无心，而能远淄尘。崧云初未閒，下有幽栖人。曀曀风雨交，悠悠去来频。时时宿檐端，姿态如相亲。悲鸣动遥夜，天衢屏游氛。秦关谩修阻，月辉皓无垠。愿言奋西飞，奈此由东邻。"}