{"id":"830717","title":"送南康王使君解官归里","dynasty":"清末民国初","author":"易顺鼎","text":"使君十载南康城，抚摩一郡如孩婴。我来匡山狎猿鹤，满耳闻颂神君声。作公部民差可喜，一廛稳受千崖里。劳公白衣常送酒，念我黄冠似归里。命驾每从千里外，卜居已过三年矣。去年武昌来，闻公亦初还。公还旧郡我还山，山中猿鹤皆欢颜。今年武昌来，闻公又将去。公还故乡我流寓，山中猿鹤皆悲绪。我今年才三十强，怀抱冰雪无春阳。每逢热官辄走避，见公岂意温中肠。公年八十好神采，健若龙马驰康庄。至人养和驭造化，外物冰炭谁能伤。乃知蓬蒿与松柏，相见未可论短长。八百纵难企彭祖，九十已足凌张苍。何况治郡有阴德，于公子孙行更昌。官閤沈沈语忘倦，白头回忆江南战。酒酣耳热说曾侯，幕府英英盛群彦。郭冲五事犹能记，阮孚三语初为掾。同时得路俱腾骧，钟鼎山林两无算。转饷曾推萧相功，饮醇自学曹参办。寥落东南一老守，头童齿豁看云久。方今吏道颇衰微，莫使贤人厌升斗。安得皆如元道州，一时布列神州九。解组谁明陶令心，埋轮更惜张纲手。我尚思攀车上辕，公言且酌杯中酒。函楼老子六十余，挂冠七载神丰腴。今年有意探匡庐，乘兴一访茅君居。华阳句曲公乡里，洞天福地非虚诬。烦公更作东道主，却写交游两世图。"}