{"id":"689734","title":"次同年李子威御史韵","dynasty":"明","author":"张以宁","text":"日丽钩陈薄雾消，升平有象见熙朝。尧阶云拥千官仗，楚分星回两使轺。隼起青旻霜拂地，鸿飞紫海月当霄。仙舟此日登瀛近，春水花光已动摇。昔陪飞鞚杏园尘，一落漳滨十见春。懒问荣枯烦日者，祗怜寂寞向时人。一骢独顾蓬门静，双鲤能传藻句新。昨夜东风过淮水，柳眉从此不须颦。"}