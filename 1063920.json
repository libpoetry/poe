{"id":"1063920","title":"初到鹿门上庄见灯禅师遂同宿爱其体物欲托迹以避世戏作此诗","dynasty":"宋","author":"释德洪","text":"上庄俯汉江，古木杂桑柘。槐衙阴广陌，麦浪涨平野。连云对囷廪，用谷量牛马。我来二月破，解鞍绿阴下。纵望烟霏中，领略见楯瓦。耆年骨柴崖，迎客意倾写。干戈争夺馀，身在相惊诧。山空啼杜鹃，龛灯自清夜。敛眉问儋州，亟口谈江夏。以余游二公，老大知识寡。暮归逢醉人，往往遭捶骂。鹿门有馀地，贤矧如君者。为连修竹林，规以构茅舍。伏舂旧所能，犁锄当学把。相见水过膝，蓑苙清入画。"}