{"id":"547019","title":"送朱可大南还三首 其一","dynasty":"明","author":"于慎行","text":"驱车渔阳坂，四野何苍苍。我友驾言迈，去去天一方。踟蹰一斗酒，相送渡河梁。岂无弦歌曲，可以佐杯觞。仰视浮云驰，苍白忽相望。黄鹄一为别，悲鸣声正长。何况同心子，当为参与商。人生如浮梗，良会安可常。俛仰感平生，岂不结中肠。愿为双飞翼，送子以翱翔。"}