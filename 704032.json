{"id":"704032","title":"云谷八咏为乡人袁仲玉题 杏林春雨","dynasty":"明","author":"韩雍","text":"医传董奉活人心，济物功成不受金。云谷年来春雨后，新栽红杏已成林。一径深栽竹万竿，清风潇洒逼人寒。知君高节真相似，莫厌频频岁晚看。石室香凝万虑空，制成新操付丝桐。寻常莫叹知音少，流水高山百世风。静里乾坤玩古今，一轮明月正天心。光辉不但来云谷，四海苍生仰照临。学得新书逼二王，挥毫常在墨池旁。西风客棹曾经过，吹出云烟满路香。千峰万壑六花晴，着屐扶筇尽日行。应似古人能放达，独将宇宙作佳城。坐倚梅窗俗客稀，一编终日究精微。吉凶消长何须问，已悟先天造化机。种得灵苗数十畦，暖风吹动绿云移。频锄慎莫辞劳倦，凋瘵苍生久望医。"}