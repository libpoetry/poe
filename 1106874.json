{"id":"1106874","title":"曾谹父将赴浮光九日无酒赋二诗次韵","dynasty":"宋","author":"王洋","text":"经营戒奔忙，高士乃贵懒。不然繫匏瓜，何异列樗散。若人落闲社，旁观助烦惋。况闻上方札，天子恨见晚。朝廷录故旧，士女重嗟远。父母谢使君，相看犹故眼。中虚卧北窗，岁月惊兔脱。侧目一愁胡，已寒不须泼。吾闻金鼎象，次第有本末。千里尚疏封，五浆何用设。它年激沱江，大救相如渴。丈夫属有念，行行勿骚屑。"}