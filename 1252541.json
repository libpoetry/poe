{"id":"1252541","title":"和杨仲齐韵","dynasty":"元末明初","author":"金涓","text":"光明清绝地，物色藉诗描。野鼠拱虚穴，山蜂归早朝。闲庭翻芍药，枯木引陵苕。鼻观香风入，移时独未消。云峤无荣辱，林泉得浸淫。瀑飞晴雨散，风奏晓龙吟。大叶长茎菋，枯枝老树林。吾行忽过此，殊喜得幽寻。渴饮空中露，饥餐石上霞。夜茶烹玉液，春酒酿松花。自谓得仙术，不知老岁华。请看梳栉处，斑白照窗纱。溪行欲假履，云坐不须冠。树密一天小，楼高六月寒。袈裟憎客至，魍魉喜人看。惟有松无意，风来即奏弹。"}