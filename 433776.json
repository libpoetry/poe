{"id":"433776","title":"题司徒乔华山之行水彩写生八首选四 中条山","dynasty":"近现代","author":"潘受","text":"旌旗落日鼓鼙遥，隔水天骄惨不骄。曾是诗人栖隐处，望中疏雨过中条。微径缘空袅出尘，红攒翠簇一山春。骖鸾纵遇吹箫侣，扪虱难求说剑人。落雁峰高碧插天，游踪閒话四年前。当时无意成搔首，错被人呼李谪仙。眼底千山气自雄，建瓴谁与扼兵冲。多情只有黄河水，护住秦关百二重。"}