{"id":"1078025","title":"立春日龙化道中得家问诸季已挈家渡浙江如剑川又闻江西颇有群盗啸聚遂决意由五羊趋循惠潮阳假道闽中以归偶成三篇时十二月十九日 其三","dynasty":"宋","author":"李纲","text":"川途奔走四回春，海上经年与死滨。子美自怜常作客，长沮应笑是知津。艰危至死无千古，忧患如吾岂两人。往返循环真磨蚁，已将大地等微尘。"}