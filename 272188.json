{"id":"272188","title":"八声甘州·月来时，与迈恺论及《楚辞》","dynasty":"现代","author":"李稚愚","text":"记儿时午日最清妍，榴花映蒲觞。况行吟泽畔，遗风未沫，楚是吾乡。更喜辰沅避寇，云水日徜徉。纫秋兰为佩，寄我思长。三十馀年回首，问洞庭何似，几历沧桑。送纷纷过客，扰攘闹湖湘。祗骚魂好修不改，谅高驰天外尚翱翔。吾衰矣，此身未死，此意仍狂。"}