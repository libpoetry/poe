{"id":"799637","title":"朝天峡","dynasty":"清","author":"王士禛","text":"朝登嘉陵舟，日出羌水赤。履险倦鞍马，即次亦称适。黕黮双峡来，突见巨灵蹠。崭岩无寸肤，青冥厉双翮。阴崖积龙蜕，跳波畏鲸掷。往往压人顶，骇此欲崩石。洞穴峡半开，兵气尚狼藉。蛇豕据成都，置戍当险厄。至今三十年，白骨满梓益。流民近稍归，天意厌兵革。会见賨卢人，烧畬开确?。慷慨一扣舷，浩歌感今昔。风便黎州城，茫茫波涛白。"}