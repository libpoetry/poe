{"id":"1252682","title":"题倪元镇春林远岫图四首","dynasty":"元末明初","author":"郯韶","text":"杏花帘幕看春雨，深巷无人骑马来。独有倪宽能识我，黄昏蹑屐到苍苔。春色三分都有几，二分已在雨声中。墙东两个桃花树，恨杀朝来一番风。十日春寒早闭门，风风雨雨怕黄昏。小斋坐对黄金鸭，寂寞沈香火自温。春寒时节病头风，惆怅年华逝水同。世事总如春梦里，雨声浑在杏花中。"}