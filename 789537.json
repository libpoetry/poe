{"id":"789537","title":"埽花游 甲寅初夏，戴鹿床侍郎方云泉司马魏滋伯广文招同章丈次白胡丈琅圃高丈伯荪古民金君杏楼杨君晚岚集朱氏湖庄，即席成咏","dynasty":"清","author":"张景祁","text":"晚春梦蝶，俯坠粉池台，半成秋苑。翠阴渐满。衬松涛四壁，画堂寒卷。镜里湖光，暗把衣尘净浣。蕙风暖。送幽绿细香，吹上绡扇。开径人意远。待静理冰弦，醉拈湘管。鬓丝易短。笑簪芳帽影，旧红犹染。潋滟金尊，要与啼莺共款。绕花转。祝南屏、暮钟敲缓。"}