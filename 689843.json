{"id":"689843","title":"闺怨二首","dynasty":"明","author":"张元凯","text":"遥山极浦莽苍烟，万里何由寄锦笺。化石未成心尚在，为云不返梦犹牵。鸳鸯岂宿飞狐塞，菡萏难开饮马泉。纵是封侯消息近，春残花老各潸然。膏沐无光粉黛残，况闻车骑过邯郸。关门百二重重恨，雁足冰霜字字寒。陇水角声风外听，天山弓影月中看。深闺不识金微塞，玉笛空吹行路难。"}