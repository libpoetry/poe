{"id":"1028147","title":"送陈君举舍人东归","dynasty":"宋","author":"楼钥","text":"皇天生人物，千载非偶然。冲和兼万人，始得一英贤。夫君乃其人，人一己百千。飞黄欲追风，况复勤著鞭。文阵蚤奔放，气欲摩青天。短褐东海濒，名贯牛斗躔。闻道更独早，自言若队渊。出登龙虎榜，径上鹓鹭联。中閒几流落，清湘穷溯沿。白首始为郎，一见意已传。登瀛上麟台，授简游兔园。擢为柱下史，遂居紫微垣。去天真尺五，朝纲赖扶颠。龙楼缺问寝，万口争进言。惟君最勇决，螭头屡直前。危言破人胆，三进加勤拳。天高听亦高，归袂何翩翩。高风激颓波，同列空惭颜。君虽未必去，一去胜九迁。我欲留孔戣，有怀不得专。况我自欲去，何心挽归船。嗟我生何为，与君幸齐年。先后才九日，相与同气然。几年苦契阔，班心忽差肩。判花同代庖，君思如涌泉。上房草数制，下房时一篇。一篇辄高妙，隗始愧余先。春秋隐公传，国史建隆编。周官授大旨，所得俱未全。聚散不可料，饯别沧江边。君将处于陵，我耕绵上田。君行毋疾驱，中途恐传宣。不然遂成别，孤帆渺风烟。梦魂不可制，随君堕中川。"}