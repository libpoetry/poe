{"id":"842915","title":"赠几道","dynasty":"清末民国初","author":"陈宝琛","text":"终贾才气邹枚文，海西始归先识君。苦将痛哭聒里耳，阎阖荡荡谁能闻？至今追话辄自哂，嫠纬依然周已陨。万言及上皇帝书，老尚卖文寄悲闵。江楼剪灯梨与楂，望衡还往一钓艖。廿年骥子亦千里，相对能勿双鬓华？世风贵少例侮老，漫拥炉雪听宫鸦。著书五车竟何有？尧桀是非付杯酒。自循漠腊数躔离，且闰唐年介耆耇。故乡橘熟红满林，霜中犹是平生心。君如作亭颜楚颂，会约沈郑归联吟。"}