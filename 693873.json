{"id":"693873","title":"送郑太史归毗陵","dynasty":"明","author":"陈子壮","text":"隐儿江楼记绝峰，飙轮谁识去来踪。得酬海上三山会，游戏仙人绿玉龙。朝暾夜月叩蒿莱，袖里芙蓉两不猜。不是洞门扃岁月，几人曾访玉书来。自种因缘亦似僧，丈夫身世岂无凭。桄榔林下堪栖憩，重话菩提一夜灯。芳桂应移楚客心，木兰新倚越人吟。思君清梦飞南岭，得似罗浮雪片深。"}