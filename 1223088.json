{"id":"1223088","title":"端午日由车中抵开平客中三度端阳怆然有怀","dynasty":"元","author":"袁桷","text":"居庸昔日逢端午，子规声声劝归去。旧岁滦阳万寿宫，九节菖蒲泛琼醑。今年车中饱掀簸，盲风北来雨如注。沙坡马鬣高下迎，土屋鱼鳞先后附。旧家松篁百寻碧，薝卜花前石榴树。停车俯首不得语，邻墙箫声杂驼鼓。劳生得意同蜗牛，旧历却行等蝇虎。"}