{"id":"1110800","title":"鹧鸪天","dynasty":"宋","author":"朱敦儒","text":"草草园林作洛川。碧宫红塔借风烟。虽无金谷花能笑，也有铜驼柳解眠。春似旧，酒依前。何妨倚杖雪垂肩。五陵侠少今谁健，似我亲逢建武年。检尽历头冬又残。爱他风雪忍他寒。拖条竹杖家家酒，上个篮舆处处山。添老大，转痴顽。谢天教我老来闲。道人还了鸳鸯债，纸帐梅花醉梦间。唱得梨园绝代声。前朝惟数李夫人。自从惊破霓裳后，楚奏吴歌扇里新。秦嶂雁，越溪砧。西风北客两飘零。尊前忽听当时曲，侧帽停杯泪满巾。曾为梅花醉不归。佳人挽袖乞新词。轻红遍写鸳鸯带，浓碧争斟翡翠卮。人已老，事皆非。花前不饮泪沾衣。如今但欲关门睡，一任梅花作雪飞。画舫东时洛水清。别离心绪若为情。西风挹泪分携后，十夜长亭九梦君。云背水，雁回汀。只应芳草见离魂。前回共采芙蓉处，风自凄凄月自明。竹粉吹香杏子丹。试新纱帽纻衣宽。日长几案琴书静，地僻池塘鸥鹭闲。寻汗漫，听潺湲。澹然心寄水云间。无人共酌松黄酒，时有飞仙暗往还。通处灵犀一点真。忺随紫橐步红茵，个中自是神仙住，花作帘栊玉作人。偏澹静，最尖新。等闲舞雪振歌尘。若教宋玉尊前见，应笑襄王梦里寻。天上人间酒最尊。非甘非苦味通神。一杯能变愁山色，三盏全迥冷谷春。欢后笑，怒时瞋。醒来不记有何因。古时有个陶元亮，解道君当恕醉人。有个仙人捧玉卮。满斟坚劝不须辞。瑞龙透顶香难比，甘露浇心味更奇。开道域，洗尘机。融融天乐醉瑶池。霓裳拽住君休去，待我醒时更一瓻。不系虚舟取性颠。浮河泛海不知年。乘风安用青帆引，逆浪何须锦缆牵。云荐枕，月铺毡。无朝无夜任横眠。太虚空里知谁管，有个明官唤做天。极目江湖水浸云。不堪回首洛阳春。天津帐饮凌云客，花市行歌绝代人。穿绣陌，踏香尘。满城沈醉管弦声。如今远客休惆怅，饱向皇都见太平。"}