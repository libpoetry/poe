{"id":"541883","title":"离感篇远示元灿元煇诸儿","dynasty":"明","author":"谢榛","text":"移家邺城接建安，西来轗轲悬忧端。异乡感怀殊不寐，剑闪七星灯下弹。鲁缟齐纨价易买，越罗蜀锦人争看。无计疗穷痴儿怨，糟糠老妻任艰难。不见少陵几口走栈阁，赖有橡实时充餐。白帝春归同寂寞，锦江月出两团圞。中原兵戈阻旧国，黄尘杀气相迷漫。我逢昭代幸无恙，晋俗留人惊岁残。又不见要离何为火妻子，霸图直欲功名完。身后梁鸿并蒿里，不如五噫行歌石可刊。久雪敝衣惜奴婢，漫将诗草发长叹。吕望八旬持钓竿，困龙且向积水蟠。谁道颓年气傲岸，四海交游曾结欢。公门了无一字干，秋潭照心无波澜。小儒孟浪竟何益，睥睨宁知世路宽。暗洒淤泥污巢由，箕山忽崩颍水乾。神明在天笑魑魅，时复清风吹鹖冠。俯视人间尽浩渺，独登万仞之峰峦。吹笙爱听子晋曲，仙骨能胜鹤背寒。"}