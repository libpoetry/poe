{"id":"142640","title":"沁园春·饮马咸池","dynasty":"宋代","author":"洪咨夔","text":"饮马咸池，总辔崑崙，横鹜九州。庆中兴机会，天生山甫，非常事业，天授留侯。左搏龙蛇，右驯虎兕，万里中原谈笑收。功名早，便貂蝉猎猎，飞出兜牟。新甿无限欢讴。尽卖剑卖刀归买牛。正麦摇熏吹，黄迷断垄，秧涵朝雨，绿遍平畴。眼底太平，不图再见，罗拜焚香青海头。从今去，愿君王万岁，元帅千秋。"}