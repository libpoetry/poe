{"id":"844541","title":"陈石遗先生赠诗申谢四首","dynasty":"清末民国初","author":"祝廷华","text":"迢迢双鲤至，一字一珠玑。当代斫轮手，如椽大笔挥。苔岑欣作合，兰芷挹芳菲。薰沐拜琼赐，荣逾衣锦衣。前度云车疾，当时驿路寒。荒江迓高躅，大海障狂澜。哲匠品严峻，经师气郁蟠。光和惊骨立，岁月百年宽。时流竞新说，吾道病衰微。吐属不风雅，文章无是非。广陵悲响绝，流水叹知希。吊古伤今处，豪情慕浴沂。著集成渊海，瞻颜识斗山。薰风荣草木，紫气壮江关。觌面诗为贽，联欢发尽斑。留春苦无计，太息送春还。"}