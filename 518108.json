{"id":"518108","title":"挽萧正固先生诗五十韵","dynasty":"明","author":"唐文凤","text":"恸哭宇宙间，典刑日沦落。来者已可期，往者不堪作。若匪资前修，何由启后觉。滔滔东逝波，砥柱莫回薄。忽忽西飞乌，长绳难絷缚。不有大化功，孰尸混沌朴。欲俾斯道传，庶许伊人托。平生萧正固，硕学号该博。诸史钩玄微，六经剔穿凿。道统望洙泗，理源溯濂洛。韩柳咀英华，朱张遵矩矱。晶荧日星明，润洁江汉濯。下帷工著述，执笔事删削。所以大江西，儒林仰乔岳。譬彼剸犀兕，光拭青萍锷。譬彼制咸韶，音动黄钟龠。闻望愈尊隆，才猷更昭灼。朝廷诏徵贤，三聘起岩壑。治本具敷陈，高谈帝王略。便民十篇书，直言何謇谔。枯槁苏甘霖，疲癃瘥良药。帝曰汝布衣，丹衷亦诚悫。锡汝以嘉宴，旌汝以好爵。乃职王府佐，陛辞甘退却。飘飘紫塞鸿，戛戛青田鹤。岂料震天威，左谪无愧怍。赐环召归旋，舟舣龙河泊。纶音日宣明，坚志弗惊愕。仍许陪班行，顾问须宠渥。俄然拜恩除，关陕司教铎。委分居芹宫，无心慕芸阁。诸生服讲说，课试严条约。诱掖袪愚蒙，鼓舞振孱弱。若求杞梓材，工师斧攸斲。若治瑚琏器，玉人石为错。化雨时沾濡，文风日磅礴。得请喜遂初，壁房老荪药。早赋二宜休，晚节全至乐。庞眉白于霜，体健犹矍铄。遣兴哦佳诗，怡情动清酌。支筇步东阡，蹑屩访南郭。径松偃旧枝，篱菊绽疏萼。优游饱看山，岚光逗帘箔。吁嗟疾缠绵，二竖潜搆恶。痛失少微星，寒芒殒天末。有子克承家，敦厚谨然诺。仕途车发轫，艺圃弓满彍。作宾观国光，辅导任谋度。遗泽犹生存，千古宛如昨。载歌蒿里辞，悲思满寥廓。"}