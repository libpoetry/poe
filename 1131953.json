{"id":"1131953","title":"忆馀杭十首","dynasty":"宋","author":"潘阆","text":"长忆钱塘，不是人寰是天上，万家掩映翠微间。处处水潺潺。异花四季当窗放，出入分明在屏障。别来隋柳几经秋，何日得重游。长忆钱塘，临水傍山三百寺，僧房携杖遍曾游。閒话觉忘忧。栴檀楼阁云霞畔，钟梵清宵彻天汉。别来遥礼只焚香，便恐是西方。长忆西湖，湖上春来无限景，吴姬个个是神仙。竞泛木兰船。楼台簇簇疑蓬岛，野人只合其中老。别来已是二十年，东望眼将穿。长忆西湖，尽日凭阑楼上望，三三两两钓鱼舟。岛屿正清秋。笛声依约芦花里，白鸟成行忽惊起。别来闲整钓鱼竿，思入水云寒。长忆孤山，山在湖心如黛簇，僧房四面向湖开。轻棹去还来。芰荷香喷连云阁，阁上清声檐下铎。别来尘土污人衣，空役梦魂飞。长忆西山，灵隐寺前三竺后，冷泉亭上旧曾游。三伏似清秋。白猿时见攀高树，长啸一声何处去。别来几向画阑看，终是欠峰峦。长忆高峰，峰上塔高尘世外，昔年独上最高层。月出见觚棱。举头咫尺疑天汉，星斗分明在身畔。别来无翼可飞腾，何日得重登。长忆吴山，山上森森吴相庙，庙前江水怒为涛。千古恨犹高。寒鸦日暮鸣还聚，时有阴云笼殿宇。别来有负谒灵祠，遥奠酒盈卮。长忆龙山，日月宫中谁得到，宫中旦暮听潮声。台殿竹风清。门前岁岁生灵草，人采食之多不老。别来已白数茎头，早晚却重游。长忆观潮，满郭人争江上望，来疑沧海尽成空。万面鼓声中。弄涛儿向涛头立，手把红旗旗不湿。别来几向梦中看，梦觉尚心寒。"}