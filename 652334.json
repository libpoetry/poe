{"id":"652334","title":"游㠁山二首 其二","dynasty":"明","author":"朱器封","text":"灵峰七十二，一一相为通。峰下结竹龙，云中响楠虫。相接梁柱飞，各显班倕工。触首入云清，下界犹丹空。木难饰阶砌，璠玙雕房栊。阿阁栖凤凰，仙阙标芙蓉。金蕙落萧萧，石梁翼飞虹。珍木集丹地，扶疏罗修桐。修桐碧玉柯，春阳发萌茸。紫茎光陆离，绿叶纷青葱。爱此饮飧食，驻颜游无穷。"}