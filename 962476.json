{"id":"962476","title":"寿章漕","dynasty":"宋","author":"度正","text":"苍苍闽山高，悠悠闽水清。厥初萃瑰琦，而世生豪英。恭惟皇庆历，当天开文明。风云千载会，罗列皆名卿。当时郇国公，致身为阿衡。勋德著庙社，云仍烂瑶琼。迨兹中兴来，接武扶炎精。先烈益以震，煌煌照天京。蓝田得佳种，历世勤锄耕。荏苒岁月久，斗杓符南撑。得此希代宝，异奏如䪫韺。堂堂粹德容，度量何恢宏。俾之典风宪，官邪当震惊。俾之职献纳，国论当丕平。俾之领枢柄，边疆当不兵。俾之坐庙堂，帝业当盈成。翻怀千里绶，尺泽扬修名。皇慈有远听，褒章畀一旌。驱车振末俗，雅意先文盟。贱子偶在泮，锡朋赋莪菁。佳节庆亲逢，黄流酌金觥。愿公接皋夔，愿公齐乔彭。百年起世德，一旦收家声。从容趋玉陛，怀哉一儒生。"}