{"id":"1214854","title":"感时","dynasty":"元","author":"刘鹗","text":"世变日已深，人心不如古。狐狸向人号，鳅鳝为谁舞？承恩喜则人，怫意怒还虎。白日当交衢，杀人莫知禦。官府不敢问，曲意尽摩抚。生者半逃移，死者空尘土。礼法徒有名，生民已无主。矧今居官人，冰炭生肺腑。中心为私室，藉口誇公举。何意慕蔺廉，当面成汉楚。事功无由成，丧乱遽如雨。上天亦何怒？生民亦何苦？红日将西沈，悲歌望伊吕。"}