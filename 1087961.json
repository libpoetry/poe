{"id":"1087961","title":"送张彦辅赴阙","dynasty":"宋","author":"朱熹","text":"执手何草草，送君千里道。君行入脩门，披胆谒至尊。问君此去谈何事，袖有谏书三万字。明堂封禅不要论，智名勇功非所敦。愿言中兴圣天子，脩政攘夷从此始。深仁大义天与通，农桑万里长春风。朝纲清夷军律举，边屯不惊卧哮虎。一朝决策向中原，著鞭宁许他人先。"}