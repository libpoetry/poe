{"id":"172525","title":"钱王郎中赴湖南仓","dynasty":"宋代","author":"许应龙","text":"明明天子御丹扆，首择英贤将使指。湖湘以南阙仓台，环顾在廷谁足倚。蓬山兰省辍名流，礼乐光华共心企。看看六辔载驰驱，爰度爰诹逮田里。散财发廪苏阨穷，扬善举贤律贪鄙。第恐崇台未突黔，趣上亨衢诏泥紫。与君同齿复同寅，那更著庭绍英轨。交情金石久益坚，人虽渐远心则迩。衡阳雁过可传书，时愿刘公贻一纸。"}