{"id":"693918","title":"除夕","dynasty":"明","author":"陈天资","text":"辽左维车滞异乡，再逢除夕动悲伤。一身系国三更梦，万里思亲九断肠。云物触膺惊岁月，霜风和泪洒衣裳。伫看海上苍茫外，即是悲人卜筑场。绝塞逢春岁欲新，天涯稚子转相亲。千家未撤三城戍，孤枕犹羁一病身。北警频来魂亦怒，南书不至泪交侵。巡檐散步青云下，苦忆霜鬟守岁人。"}