{"id":"204968","title":"乞醯·平生忍酸寒","dynasty":"宋代","author":"谢枋得","text":"平生忍酸寒，鼻吸醋三斗。先民耻乞字，乞醯良可丑。卖鸡买鱼烹，鸡鱼谁舍取。将为水晶脍，聊悦苦吟口。主人曰无醯，调和只宜酒。一夜严霜寒，池冰坚可扣。谁知酒不冰，流澌鱼可走。旁观粲然笑，易牙知此否。始知五味和，咸酸必相有。提壶我有示，君瓮肯发瓿。宿诺惠未来，望梅渴已久。似闻君酿醯，巧心出杨柳。杨柳属他人，肠断香山叟。举瓢酌醯时，又忆玉纤手。一顾一心酸，泪珠满翠袖。此亦人至情，何不告朋友。古人有乞浆，得酒意愈厚。又恐酒俱来，太岁正在酉。"}