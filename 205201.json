{"id":"205201","title":"答野渡垫宾并其子和篇","dynasty":"宋代","author":"卫宗武","text":"唐人尚五言，秀句推柳塘。复有善鸣者，鸡鸣传远商。氏名几百载，郁若兰芷香。诗来破余者，如挹风露凉。芬敷富辞藻，鲜碧逾丛篁。铺张几案间，蔚为前修光。读之律吕谐，击拊鸟声锵。可鹭翰林白，未逊太史黄。东屏斯文主，书传撑满肠。固宜苏门客，而有晁与张。岂但如昔人，风雅能补亡。胸中千万篇，浩若五谷穰。况复有小坡，气习遗膏粱。书林惟日涉，艺圃无时荒。内有芳润融，外蔑声色戕。篇章虽后至，岩菊擅晚芳。又类秋芙蕖，水镜临夕阳。顾惟糠秕扬，凛负荆棘芒。叹予以诗隐，货药犹韩康。何进天朗清，共泛兰亭觞。"}