{"id":"859450","title":"杭州修广师法喜堂","dynasty":"宋","author":"王安石","text":"浮屠之法与世殊，洗涤万事求空虚。师心以此不挂物，一堂收身自有馀。堂阴置石双嵽嵲，石脚立竹青扶疏。一来已觉肝胆豁，况乃宴坐穷朝晡。忆初救时勇自许，壮大看俗尤崎岖。丰车肥马载豪杰，少得志愿多忧虞。始知进退各有理，造次未可分贤愚。会将筑室返耕钓，相与此处吟山湖。"}