{"id":"807437","title":"金菊对芙蓉  惠山夜饮坐有姬人同园次赋仍用前韵","dynasty":"清","author":"陈维崧","text":"人比花娇，姓堪丝绣，问名云杜家秋。且饼煎寒具，鲙切槎头。相逢满酌梨花冻，欢场闹、打马抛毬。忘忧馆后，水明楼上，妙啭轻讴。酒罢暗诉飘流。说家本严滩，门枕丹邱。奈兵来雁荡，烽接龙游。琵琶弹入思归调，助空山、落叶声幽。江山如许，英雄难觅，旧日婆留。"}