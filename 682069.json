{"id":"682069","title":"婉儿怨戏为敬承作八绝","dynasty":"明","author":"余继登","text":"妆成泣秋风，含情泪如雨。不信妖艳姿，空房翻独处。挥泪问新人，双蛾今几许。何事郎怜新，新人能越语。新人能越语，旧人能燕歌。燕歌音调悲，宛转叶云和。不惜玉交枝，劝君金叵罗。君恩别处新，贱妾当如何。皎皎河汉侧，离离秋月影。扬辉出海峤，流光照金井。捲帘望月色，月斜知夜永。夜月为谁明，幽怀自耿耿。幽怀自耿耿，愁思郁不发。长叹倚屏帷，坐见双星没。红颜能几时，岁月去倏忽。有宠莫令极，宠极爱将歇。"}