{"id":"243814","title":"春从天上来·王土平平","dynasty":"宋代","author":"张继先","text":"王土平平。正海息波澜，岳敛云烟。三景虚明，八表澄清，一月普照诸天。有流霞洞焕，映黍珠、徐下空玄。绝形言。见千真拱极，万气朝元。当时鹤鸣夜半，感真符宝篆，特地清传。碧湛龙文，红凝龟篆，绛衣舞鬣蹁跹。计功成果就，无真教、郭景飞仙。已千年。亘灯灯续焰，光朗无边。"}