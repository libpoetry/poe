{"id":"820926","title":"瑞鹤仙 其二 为霜根同年题四当轩勘书图","dynasty":"清末近现代初","author":"郭则沄","text":"盥芸香耐晚。记人海冥冥，翠波三浅。春痕梦中换。枉兰台紬史，槐街行卷。丹铅老伴。笑缫残、愁丝似茧。乞馀年、细检秦灰，犹是补天心眼。休管。栖仙蟫瘦，橐梦萤枯，有涯俱幻。藜光自暖。算营就、太平馆。尽千金残帚，寒窗消受，扫叶朝来又满。莫披图、忆到江南，数峰澹远。"}