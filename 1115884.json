{"id":"1115884","title":"生查子","dynasty":"宋","author":"杨无咎","text":"秋深郎未归，月上人初静。无语意迟迟，步转梧桐影。罗衣宽莫裁，云鬓松还整。谁与问相思，立尽清宵永。秋来愁更深，黛拂双蛾浅。翠袖怯春寒，修竹萧萧晚。此意有谁知，恨与孤鸿远。小立背西风，又是重门掩。妖娆百种宜，总在春风面。含笑又和嗔，莫作丹青现。问著却无言，觑了还回盼。底处奈思量，卷了还重展。"}