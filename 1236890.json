{"id":"1236890","title":"次伯长待制韵送王继学修撰马伯庸应奉扈从上京二首","dynasty":"元","author":"柳贯","text":"仗前挏酒进琼脂，翠络金钩向马垂。少宰毡庐初张事，从官鱼笏正书思。三辰上应旂斿象，六乐中陈鼓吹词。供奉逍遥承御宿，故应燕许擅同时。山围黑谷翠漫漫，独许词臣息马看。跸道云开朝采正，蹛林风定雪华乾。赋成特赐麒麟罽，宴出初擎码碯盘。岁岁八州人望幸，钩陈旗尾认朱竿。"}