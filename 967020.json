{"id":"967020","title":"南楼歌送武昌慎太守还朝","dynasty":"宋","author":"贺铸","text":"君不见鄂渚山环少城半，高牙之冲仰飞观。裴回华月天一隅，缥缈青山江两岸。题榜南楼非昔时，今人可复识元规。唯馀在得昔时月，与此江山长住持。公堂坐啸无留事，清夜登临谁辨此。流风逸响殆千年，初见东吴贵公子。剸繁健手付方州，迎刃未始逢全牛。潢池小儿归田畴，田无高下乃多收。每寻不浅胡床兴，更有歌人行酒筹。明日云帆望峣阙，镜湖老生愁欲绝。一钱何敢浼刘公，送行聊以南楼月。照见金闺待漏时，结佩正冠勤晓谒。公乎莫负鲈鱼菰菜期，衣锦东还使持节。"}