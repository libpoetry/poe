{"id":"1121894","title":"八月十六日张伯常见访赏月四首","dynasty":"宋","author":"范纯仁","text":"空庭待月喜佳宾，杯杓频传酒易醺。长笛悠扬侵万籁，圆蟾潋滟出重云。辞荣风节轻三事，破的功能伏一军。高兴未阑天宇静，笑谈不觉夜将分。老来尤喜见朋游，况是才名第一流。今日偶逢甘共醉，他年相忆苦三秋。高吟洒落过千首，遗爱深浓在几州。我亦官閒少拘检，留连宁复问更筹。白首相知有几人，良宵难惜醉醺醺。此心直欲清如月，外物何妨薄似云。饮若长鲸吞巨浪，诗如老将纳降军。过从幸得閒中乐，好恶荣枯莫彊分。今夕无烦秉烛游，露华垂叶若珠流。翰林偏爱尊中月，词客休悲洛下秋。金谷池台多胜概，伊川山水近神州。从兹只合追清景，世故何烦妄计筹。"}