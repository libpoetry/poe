{"id":"416522","title":"声声慢   月夜金合欢盛开感赋","dynasty":"近现代","author":"胡先骕","text":"黄金炫彩，璎珞垂珠，麝尘浮动春宵。细叶笼烟，横斜几茁倡条。蛮熏暗沾襟袖，度花阴、新月如钩。闲伫立，听响沈万籁，更漏迢迢。人世沧桑易换，尽华年惨绿，轻付春潮。红豆抛残，寸心宛转红蕉。孤灯夜窗无语，想茂陵、病骨能销。情绪恶，便迷离、梦也无聊。"}