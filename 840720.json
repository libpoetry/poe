{"id":"840720","title":"晓渡瓜洲","dynasty":"清末民国初","author":"夏孙桐","text":"夜泊金山下，晓渡瓜洲口。枕边闻橹声，蒲牢尚遥吼。起望大江中，雾气亘八九。日出远溆明，水城见如斗。溯流舟忘迟，近港觉行久。渐看帆樯聚，舟人互呼友。风色招大旗，霜痕入江柳。回望金焦山，青青辨还否。行人喜踰险，鱼市趁沽酒。扬州咫尺间，舣舟亭午后。"}