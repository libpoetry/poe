{"id":"647525","title":"题方士洪云林书舍卷","dynasty":"明","author":"王汝玉","text":"我家吴山西，君家吴山东。东西近相对，各在云林中。别来忽几载，屡见流光改。佳游今已非，往事知安在。君浮汳河水，我客京华春。同沽金陵酒，共是殊乡人。我犹滞冷舍，君将还故山。云林结遐想，可望不可攀。送君长安道，飞花乱烟草。楚树接吴山，关河路非杳。明朝我忆君，矫首情易悽。云林在何许，如隔武陵溪。"}