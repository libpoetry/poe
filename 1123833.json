{"id":"1123833","title":"送京运使赴召二首","dynasty":"宋","author":"赵蕃","text":"南浦维舟初拜公，五溪随牒限趋风。问途欲假移官见，倾听欢闻召节东。不但朝阳徯鸣凤，正思御史昔乘骢。我曹意见非黎庶，大庇要令天下同。一官不恨落羁縻，正谓边头狱讼稀。但有胶胶还扰扰，略无是是与非非。诗书旧学浑忘却，梦寐衡祠放得归。邂逅两台俱趣召，莼鲈于此合知几。"}