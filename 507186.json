{"id":"507186","title":"乌夜啼","dynasty":"明","author":"夏原吉","text":"慈乌哑哑清夜啼，飞来飞去无枝栖。天空月冷声惨切，更深夜永情悲悽。东家织妇年三五，良人万里操干橹。冬衣未寄春复临，机杼劳劳不胜苦。耳边忽听慈乌声，炎炎万感焚中扃。掀襟抆泪罢机杼，披帘促步趋前庭。悲悲咽咽对乌说，莫向清宵学啼血。妾夫别去三踰年，鱼雁迢迢至今绝。愿乌将妾相思情，西飞啼向夫郎听。夫能听兮妾情达，妾情达兮夫心宁。夫宁岂欲终忘返，恩义须期两无赧。夫能努力树功名，白发归来未为晚。"}