{"id":"688798","title":"淮渎祠诗","dynasty":"明","author":"何乔新","text":"桐柏灵源何处寻，㳙㳙一脉发胎簪。东归大海奔流壮，南汇山阳借润深。金薤晶荧遗刻在，宝沉馥郁御香临。年年禳禬陈牲璧，愿祝繁釐答圣心。碧殿玲珑切绛霄，飞甍时见瑞烟飘。疏封旧沐长源宠，济旱今看霈泽饶。奠璧灵官宵秉简，函香天使晓乘轺。时丰民乐边无警，好展神功翊圣朝。"}