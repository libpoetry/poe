{"id":"633405","title":"寿江若海","dynasty":"明","author":"释今无","text":"我仰江文通，起家南徐州。笔管五色缠，谈笑取公侯。诞此廊庙器，芳声垂千秋。燕赵地脉雄，家世压中流。如君风格整，洒落锦云浮。重贤敦宿尚，利物吐嘉谋。绿发华裾丽，银河玉浪稠。名誉高缙绅，品德洁清修。意气自有合，心胸不可酬。古有崔元度，结社凝双眸。君尤惬草野，破寺来轻舟。弄水嚣尘歇，看花道眼留。髣髴元紫芝，长歌陆浑游。贯月查星上，仙风吹斗牛。我持菖蒲节，祝君对浮丘。"}