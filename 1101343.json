{"id":"1101343","title":"閤皂山杉节歌为士真侄作","dynasty":"宋","author":"萧立之","text":"右玄仙翁开洞府，手掇灵杉种烟雨。一根磈礧独千年，其荣不生枯不死。前年木价愁达官，一枝堕地琤琅玕。斧斤肯为盘错赦，夭矫尚欲丹霄干。初疑雷公下林壑，夜取乖龙截头角。又言石家铁如意，击损珊瑚半凋落。神剜鬼断何可求，摩挲往往惊吟眸。牺尊讵是材所愿，尔囿于数将奚尤。神仙灵物生风雹，宁与尘凡供玩谑。请君持用悬丹崖，留补金精飞去鹤。"}