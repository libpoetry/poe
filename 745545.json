{"id":"745545","title":"读翼梅 其二","dynasty":"清","author":"齐彦槐","text":"四海共一海，九州复九州。日天一点内，容此大地球。中国此点中，泰山其垤丘。人于此点中，广野之蚍蜉。蜗角国蛮触，征战何时休。蛟睫巢焦冥，身家无尽谋。嘒彼天上星，大包四部洲。一星一世界，数与恒沙侔。不识一星中，还有人物不。此星距彼星，难测道里修。而强牵连之，名曰箕斗牛。又为分野说，下派燕秦周。此理恐未然，其说近谬悠。王良一仆夫，挟策青天头。世无楚灵均，更与谁咨诹。"}