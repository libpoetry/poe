{"id":"671195","title":"拟古仍古韵 其十二","dynasty":"明","author":"魏学洢","text":"洛阳多丽人，罗袂纷相属。道逢七香车，芳风漾微绿。夹毂愿借问，来迟去已速。幸我遇狭斜，目远路更促。彷佛见蛾眉，不用艳妆束。嫣然一流盼，朱颜美如玉。所思不可见，弹古相思曲。曲中竟何言，理短情自促。野卉非不香，采之徒踯躅。今日白头吟，昨日黄金屋。"}