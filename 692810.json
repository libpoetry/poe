{"id":"692810","title":"望江南","dynasty":"明","author":"杨慎","text":"故园好，最忆世耕亭。樵斧丁丁惊鹳雀，钓丝袅袅立蜻蜓。百曲建长瓴。来往惯，蓬户不教扃。山屐过时穿嫩藓，野航移处破浮萍。炬火晚荧荧。故园好，最忆力耕亭。径路喜逢樵叟话，蹊田一任牧童经。浑不限畦町。螺涧底，呜玉漱清泠。千里清风来曲几，一方明月挂疏棂。欹枕酒初醒。故园好，最忆约耕亭。曲水流觞穿竹细，奇峰侧岛泛花馨。唤作小沧溟。长夏日，独往亦消停。仙酝一壶倾绿醑，蛮笺十样写黄庭。落魄尽忘形。故园好，最忆阅耕亭。流水两地分丽泽，好山四面列围屏。修竹绕青青。松槛外，鹭渚与凫汀。茅屋不愁经夜雨，草堂还喜带春星。歌咏满林坰。故园好，最忆是恩波。月映涟漪天映水，霞翻菡萏露翻荷。风景占偏多。茅屋小，斜枕碧山阿。蕙冷松寒闻夜鹤，藻香萍煖下天鹅。不羡懒云窝。故园好，最忆是毗江。夹路青萝藏古寺，半林红叶照清淙。烟社枕云杠。霜景霁，何处远钟撞。扣月渔榔寒轧轧，祈年社鼓夜逢逢。幽梦起山窗。故园好，最忆是龙门。洞底渔舟藏夜壑，山头佛刹挂朝暾。暧暧远人村。登顿处，萝磴几回扪。檐葡林中消永日，松篁影里荫芳尊。归路已黄昏。故园好，最忆是中洲。宛在中央浑绝俗，登兹四望可销忧。丘壑擅风流。凉吹满，六月早知秋。仙侣泛花曾共醉，野人刻竹记同游。何日问归舟。"}