{"id":"592355","title":"周纶临关仝松鹤图为卞开州赋","dynasty":"明","author":"欧大任","text":"涧石嵯岈山礧砢，涡黄潭黑龙犹卧。瀑布长飘万里风，岩云半裂芙蓉堕。临崖撑空八松起，西林濏汨松涛里。下有茯苓千岁精，上有垂萝与悬藟。划然双鹤忽南飞，九霄鸣声落人耳。珠树将寻少室栖，缟衣欲向丹丘徙。关仝此本出奇诡，下笔燥硬自一体。连峰远势辨尺咫，彷佛徂徕在庭戺。京口周纶称画史，工于临摹得其似。高楼有客为谁氏，开州使君卞夫子。年今六十颜如童，微官自比漆园尔。大儿文学字长卿，持觞上寿歌燕喜。松鹤天中烟雾开，夫子高楼不下来。金醴日进三千杯，沧海清浅宁问哉。谁云夫子非仙吏，东方之桃门外至。"}