{"id":"1238880","title":"舒刺客","dynasty":"元末明初","author":"杨维桢","text":"舒壮士，智如张子房，胆如赵子龙。神州地入黄旗东，壮士手挽回天功。探虎入虎穴，壮士沃焦心火热。怒潮一卷石头城，匕尖已带乖龙血。闇中三耳走鬼工，百日淬匕一日穷。座中火位剉杌肉，壮士灭迹孤飞鸿。柯坛劫盟地还鲁，舞阳小儿何足数。博浪沙头力士归，为韩报仇仇必虏。于乎大将军，万夫雄，赤心报国为先锋。如何马头交剑不斫贼，却留小惠誇丁公。"}