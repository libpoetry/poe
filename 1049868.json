{"id":"1049868","title":"谢蒋颖叔惠澄心纸","dynasty":"宋","author":"郭祥正","text":"李氏三世皆名书，古今笔法谁能如。澄心堂中畜妙纸，敲冰捣楮惟恐粗。当时文物称第一，教敕往往亲涵濡。赫然真龙跃中国，僭迹甘就雷霆诛。论功行赏尽金玉，唯有此物多赢馀。流传既久乃珍绝，一轴不换千明珠。乐安御史辄寄我，二十五幅无纤污。却疑织女秋夜醉，素段割裂天所须。又如美玉才出璞，瑩采射目争阳乌。文章未到一王法，宝纸谩对明窗铺。廷圭煤麝铜雀瓦，气象嵂兀尤相于。坐思厚贶欲为报，累旬安得论锱铢。况君才力似韩愈，尽当返赠诛奸谀。"}