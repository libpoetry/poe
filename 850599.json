{"id":"850599","title":"食蛤蜊呈子骏明叔","dynasty":"宋","author":"孔武仲","text":"两君霜夜两相过，有酒无肴争奈何。蛤蜊买得虽不多，百枚包以一枯荷。呼奴再濯清泠波，玉石磊落声相磨。乾薪烈焰稍骈罗，暴殄天物真烦苛。闭关拒敌难挥戈，划然双辟如嘘呵。天然甘露贮玉窠，不须易牙为调和。争先贾勇手自拿，莫笑擎盘无翠娥。釪明肉净绝泥沙，弃掷顽壳如投梭。宫醅滟滟鹦鹉螺，满饮不惜朱颜酡。念初搜索从海涯，千斤秪载双骆驼。都城观阙云峨峨，时新首到王公家。吾侪得啖已蹉跎，势力不敌怨则那。往岁端居临漕河，此物堆积如山坡。蛏?淡菜暨车蛾，其实气味俱同科。但嫌咀嚼费齿牙，何尝珍惜如京华。物虽难得味乃佳，一壶千金古所嗟，三嗅而兴君为歌。"}