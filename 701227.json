{"id":"701227","title":"奉祝陆老师八十寿","dynasty":"明","author":"黄公辅","text":"甬东楼上望晴霞，紫气缤纷丽物华。一曲鉴湖今有长，三尊浼老任浮槎。笔床茶灶烟波迥，雏凤驹龙岁月赊。手植散樗含雨露，朋觞遥进映三花。联镳曾醉曲池江，几度寄怀夜月窗。白简霜飞青琐闼，高霄风卷碧油幢。忽惊消息凭鱼达，且倒辞源可鼎扛。极目仍怜云树渺，何时花底共缶缸。"}