{"id":"696449","title":"用韵答王以文见寄","dynasty":"明","author":"郑真","text":"廿里松声宝地凉，天仙时与共彷徉。秋闱儗上登科记，春殿谁传入奏章。太白山头开日观，朝元阁上逼奎光。翩翩欲遂登临兴，何日天风送佩璜。自笑吾生似服虔，西窗风雪半床毡。清班未得临丹阙，禁炬空怀锡绛莲。兵甲年深愁老去，文章官样许谁传。相知最有王征士，胡不归来夜月船。"}