{"id":"701214","title":"桂林中秋舟泊訾家洲同似景侄赏月","dynasty":"明","author":"黄公辅","text":"半月离衙舍，扁舟尚桂林。依涯看皓漾，凭枕酌更深。天水相涵影，河山各半阴。风来何处笛，千里关山心。旅夕逢三五，维舟近卜林。山僧供素品，晚酌佐情深。夜寂风生袖，月移岸徙阴。亭杯不可问，此夕他乡心。清辉怜处处，何事訾洲林。载月舟来去，浮光水浅深。风声飘枕细，樯影动波阴。邻舫呼筹急，那知客里心。停棹高岩下，飞魂已茂林。冰轮江上满，旅况话中深。远渚凝烟碧，短衣逗树阴。尽堪霞外赏，其奈倚蓬心。"}