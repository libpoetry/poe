{"id":"511880","title":"素行斋为曹司训以宁赋","dynasty":"明","author":"童轩","text":"至人贵素行，而岂外物慕。儒冠三十秋，曾不殊布素。窗前贮古书，日夕诵且悟。皋比坐谈道，正声起韶濩。时时缀文章，下笔骋迁固。诸生日抠趋，蔼蔼揖风度。苏湖百载馀，今复见矩步。杏坛春日晴，弦歌有深趣。视彼富贵荣，何如草间瓠。不学夸毗子，磬折趋末路。"}