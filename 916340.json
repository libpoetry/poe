{"id":"916340","title":"朱侍郎致仕南归上特锡宴于玉津园仍诏两制三馆并预其会以伸祖送辄赋诗美之","dynasty":"宋","author":"杨亿","text":"征轮轧轧出皇都，行路咨嗟贤丈夫。天子特令供祖帐，国门聊且驻骊驹。旧僚送别倾三省，御醴分甘倒百壶。下诏已闻推异礼，乞言犹自渴嘉谟。冯公不是沉郎署，贺老缘何归鉴湖。明主恩深若为舍，梦魂应绕博山炉。"}