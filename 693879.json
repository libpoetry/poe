{"id":"693879","title":"直讲纪咏","dynasty":"明","author":"陈子壮","text":"丝纶知讲履声閒，正字鸿胪槛外班。才折一躬开起止，丹心吐出殿中间。稽首飏言一再申，上容渊穆俯微臣。情知斋室先瞻拜，五帝三王列圣人。众流元意委沧溟，爝火何当借日星。长接儒生温故业，揣无新语圣人听。中肝寸激矢臣愚，即笑江陵直解粗。通鉴尽删阉宦事，几能翻却帝王图。侵朝传奉出交华，劳念微臣体数加。己午从容需讲次，直房消渴一杯茶。我明经学统前修，上下千年大义留。更补词臣耑进讲，不虚圣志在春秋。春秋触忌正无妨，御劄亲裁重数行。要见当时朝政失，悠悠袖手看冠裳。篝灯催取讲章成，退食寻思字句清。不异大官供给数，频劳天语唤先生。睿算云西寇退馀，进臣连下几签书。豳风亭上思清燕，不愿功劳汗马如。书签举袖若为宽，时值天颜一笑看。对案氲氤香百和，殿棂不觉绪风寒。尊俎无能劝一筹，兼资章句备宸猷。讲规刻日中书派，文牒分忙部吏投。鹄立东华飞雪朝，君王步辇出宫遥。悬知青史堪图画，宠遇横经胜赐貂。"}