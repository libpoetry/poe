{"id":"766410","title":"齐天乐 其二 秋燕","dynasty":"清","author":"黄燮清","text":"乌衣瘦损来时影，天涯艳游应遍。玉树荒烟，金陵剩粉，惆怅舞裙歌扇。闲抛翠剪。吊六代斜阳，故侯宫苑。冷入江南，一襟疏雨暮愁远。匆匆芳事易了，早梧桐坠叶，风露催晚。草信霜前，杨花梦里，凉煞绮罗深院。红丝待饯。算客久思归，幕巢栖倦。落尽香泥，月残帘未卷。"}