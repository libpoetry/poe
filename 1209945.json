{"id":"1209945","title":"转灯","dynasty":"元","author":"耶律楚材","text":"安庆作戏灯，惠然来赠我。藏灯藉微明，细火薰其座。乘兹风火力，盘旋如转磨。中有角抵人，挥臂不知祸。团团十万匝，轮回莫能躲。此灯虽戏具，无果大因果。三世尘沙佛，皆如转灯过。三千大千界，成坏亦风火。所以明眼人，重道轻利货。生死比梦寐，荣华等涕唾。长行此观心，人间都看破。多少看灯人，知音无一个。"}