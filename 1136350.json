{"id":"1136350","title":"寄题畅上人文溪别业诗","dynasty":"宋末元初","author":"方回","text":"爱僧予尤爱诗僧，千偈万颂传五灯。寒山拾得两奇绝，妙压神秀卢慧能。四明北郭四十里，文溪之名四海称。文溪上人貌古怪，吟坛突兀高千层。我虽未到燕坐处，想见藓薜枞行藤。上之所陟耸楼阁，星辰日月危栏凭。下之所种足锄耒，芋菔黍粱满甑蒸。有时挑包大都会，省台贵显皆其朋。紫阳山叟年八十，吟号夜蛬书秋蝇。厥今流俗所不齿，独肯惠顾谈上乘。门前车马热如火，兀坐相对森寒冰。气臭吻合风味似，万里可并横坐肱。文溪文溪有别业，松阴百谷禾千塍。何当插翅渡潮海，月门吾敲堂吾升。春华樱李杏桃药，夏果榛椇莲藕菱。西风九日东篱菊，十月早梅霜霰凝。短才题咏匪骚雅，有愧蹇羌惭观兴。公诗自是第一等，纸上龙变青云蒸。文溪有集定脱稿，庶越韩门岛可澄。老夫所作岂敢并，雕鹗风前跧冻鹰。谁欤作记已六载，敢不服膺今戴凭。"}