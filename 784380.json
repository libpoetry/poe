{"id":"784380","title":"石塘峪","dynasty":"清","author":"李锴","text":"孤策狎清旷，萧晨纡远步。坦怀足虚受，延接生妙悟。复岭抱重冈，奇搆见回互。石豁白云屯，岩张流水住。人迹阒云灭，残村寄深处。败垣立缺齿，老屋饱撑柱。臼冷肥?穴，场荒射干赴。山田久污莱，依稀辨樵路。缅彼岩栖人，白骨委丘墓。情专理岂敚，火传薪偶傅。搴蓬启长叹，苍苍夕阳暮。"}