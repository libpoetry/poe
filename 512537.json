{"id":"512537","title":"君谦又和复答","dynasty":"明","author":"沈周","text":"子才五色石，补天曾以此。馀才散为诗，或突或如砥。今赋千人坐，秀句尚红紫。谁谓丈人丑，贵有幼妇美。一篇似难又，连篇不觉几。谓即事深刻，打拓满城市。先时漫无文，增重信伊始。我如呼风鸱，悲鸣自堪耻。子如希有鸟，九万借风喜。上掣层霄云，下掠沧溟水。馀力播此石，久静当■起。点头有公案，悟诗与禅比。不然只冥顽，一石而已矣。我言子无答，一言而已耳。尚容答千人，琅玕杂然倚。还招旧时月，总照新象里。我复就盘陀，箕踞脱双履。咏言证千人，使石无妄拟。"}