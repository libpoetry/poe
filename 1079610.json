{"id":"1079610","title":"送晁季一罢官西归","dynasty":"宋","author":"吕本中","text":"少年阅人若邮传，汉廷公卿日千变。故人一蹙便青云，咫尺相逢不相见。丈夫须髯但如戟，黄尘没马渠未识。晁侯文采老不闻，两耳壁塞目为昏。三年刺促簿书里，更觉和气生春温。谁能种兰生九畹，从公不辞堕车蹇。冰霜入眼蚊蚋去，桃李成蹊草茅远。胸中沧海无水旱，眼底浮云看舒卷。顷来江上几送迎，聚蚊成雷公不惊。笙竽沸地不知晓，公但寒窗延短檠。乃知风雨昼窈冥，我亦不废晨鸡鸣。箕山之下颍水边，脱冠便归须壮年。诸公先寻买山钱，我亦从今当着鞭。"}