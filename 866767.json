{"id":"866767","title":"水调歌头 其一 四月四日自寿，用玉林韵，兼效其体","dynasty":"宋","author":"冯取洽","text":"林叶润而密，莺语老犹娇。懒翁哪记生日，兀兀度昏朝。勘破富贫贵贱，参透死生寿夭，至竟本同条。胸次绝疑碍，物外自超遥。又何尝，贪七贵，慕三乔。溪山吾所自有，宜钓更堪樵。窃笑傍门小法，休觅驻颜大药，揠长只伤苗。造化大炉耳，愚智一齐销。"}