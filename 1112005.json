{"id":"1112005","title":"三用喜雪韵呈同官诸丈不敢辍禁物之令也二首","dynasty":"宋","author":"吴潜","text":"不用忧他道路难，浑沦宇宙杳无端。齐腰若未能逃佛，灭迹何妨且弃官。节士挺身松柏比，田翁满眼稻粱看。明年饱吃宣州饭，管取便便此腹胖。光浮暗室不因虚，冻笔难呵且罢书。可是羞明宜夜后，何妨等伴到春初。累茵合念闾阎苦，返棹非于故旧疏。堪笑老禅功用狭，但能分食饲猿狙。"}