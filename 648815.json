{"id":"648815","title":"题丘氏平原十景图","dynasty":"明","author":"杨士奇","text":"昔年过东昌，游平原，望玉山。万松夹径鸣珊珊，翠屏叠出青冥閒。石豅瀑布飞秋雨，彷佛龙吟井江暮。东陂流泉清我心，尽日徘徊不能去。仙人夜半西极来，□云灿烂红莲开。邀我□□万寿之宫里，酌以沆瀣青瑶杯。隆山鸣钟促天曙，欢言未竟东西去。扁舟来往不复寻，江中遥望空云岑。湖塘月色今何似，岁晏黄原飞雪深。之子幽居有清赏，展卷那堪动遐想。到家还过仰山祠，刻我题诗青石上。"}