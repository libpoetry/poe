{"id":"1119348","title":"送学生归赴秋试因省别业三首","dynasty":"宋","author":"陈造","text":"凉意苏残梦，催儿起问涂。功名数前辈，术业旧原夫。漫触烟楼破，应先老骥驱。蠲痾吾有待，端不倚岐卢。年事真无赖，官曹已惮烦。儿堪付门户，吾粗有田园。游旧因相问，襟怀为细论。此心归隐计，日日受风幡。食口几鹅雁，田收问菜麻。宁堪再揽减，又抱两呕鸦。投老怜漂泊，何时了贷赊。终惭陶靖节，归不计生涯。"}