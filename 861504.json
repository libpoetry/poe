{"id":"861504","title":"大水行","dynasty":"宋","author":"王炎","text":"屯云墨色日将暮，晦明挥霍雨如注。水声夜半摇匡床，平旦出门吁可畏。盘涡溔瀁吞边旁，悍流汹涌行中央。日中雨复绠縻下，沟塍水跃皆浑黄。黑风拗怒雷击地，浪头起立三丈强。杈枒老木根株拔，崚嶒古屋椽桷裂。快马万蹄迸突而凭凌，灵鼍百面澒洞而砯砰。锐兵鏖战城栅倒，猛虎嘷吼崖谷崩。旁观气夺目力眩，濒流上下俱不宁。升高辟害叫舟楫，篙工倚柂不敢行。寂寥向晚颇衰落，断霞返照回新晴。鸟飞不尽天界阔，苍烟淡淡山青青。衔杯引满幸无恙，收召魂魄犹屏营。往年秋水沈半壁，阖门九死得一生。今日思之痛方定，一见洪波心震惊。吾闻山挟河回冲底柱，峡束江盘投滟滪。鱼龙百怪家其中，风涛暴横无终穷。小溪常时清且浅，漪涟不动平于板。浅津可涉深可梁，一旦沸腾能漭茫。传闻溃渱山裂破，黑蛟夜出作奇祸。抉崖走石势力粗，十家六七无室庐。百年枯冢尚漂泊，变生仓卒人为鱼。君不见去年四月不雨至七月，涧溪一线皆断绝。川居人曾死于暍，山居人今死于溺。下田黄尘曾蓬勃，高田白沙今障没。呜呼灾害何其频，剿民之命谁肯任。剿民之命谁肯任，苍天苍天实照临。"}