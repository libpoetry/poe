{"id":"677758","title":"送按察使周志新之浙江","dynasty":"明","author":"王褒","text":"钱塘古雄藩，川陆走四方。第宅富而丽，士庶材且良。戎卫夹郡县，簿书垂箧筐。翼翼风纪重，独立振宏纲。夫子南海彦，早登君子堂。金石棘寺评，冠冕柏台行。绣衣明旭日，玉节严秋霜。仪表动朝著，丹凤鸣高冈。滇池万里道，揽辔夷獠乡。坐见岁月间，化弦日以张。再莅东南政，才高行弥臧。致远识骐骥，蟠根别干将。郁郁吴山秀，汤汤秀水长。令闻与之俱，千载期不忘。"}