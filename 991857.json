{"id":"991857","title":"长歌行","dynasty":"宋","author":"梅尧臣","text":"世人何恶死，死必胜于生。劳劳尘土中，役役岁月更。大寒求以?，大暑求以清。维馁求以馌，维渴求以觥。其少欲所惑，其老病所婴。富贵拘法律，贫贱畏笞榜。生既若此苦，死当一切平。释子外形骸，道士完髓精。二皆趋死途，足以见其情。遗形得极乐，升仙上玉京。是乃等为死，安有蜕骨轻。日中不见影，阳魂与鬼并。庄周谓之息，漏泄理甚明。仲尼曰焉知，不使人道倾。此论吾得之，曷要世间行。"}