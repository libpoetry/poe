{"id":"798112","title":"六州歌头  邗沟怀古","dynasty":"清","author":"陈维崧","text":"江东愁客，隋苑暗经行。莺语滑，游丝细，夹衣轻。正清明。追忆当年此际，楼台外，秋千畔，棠梨树，垂杨渚，玉箫声。一自风烟满目，伤心煞、水绿山青。看江都虽好，旧迹已飘零。憔悴兰成。意难平。念寄奴去，黄奴老，今古事，可怜生。回头望，隔江是，石头城。草纵横。楼船南下日，君王醉，未曾醒。宫车出，晚鸦鸣，使人惊。惟有一江春水，依稀似、旧日盈盈。想参军鲍照，欲赋不胜情。此恨曾经。"}