{"id":"807563","title":"双头莲  留别集生","dynasty":"清","author":"陈维崧","text":"孺子长贫，记少日江东，随余游射。重来客舍。但细数此地，旧游都谢。总被捲地西风，把烛花吹灺。成独夜。只有君家，榻悬为余仍下。忆昨食酒而悲，学王郎斫地，倚风悲咤。歌场舞榭。祇添了一夕，雨窗閒话。多少剩水残山，付丹青曹霸。笑客至、泥拔金钗，妆台轻骂。"}