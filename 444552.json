{"id":"444552","title":"霜叶飞 重九霍山登高，余以故不赴，赋此以应课作","dynasty":"当代","author":"王蛰堪","text":"乱尘迷绪。凝眸际、层阴低掩崖树。暮云秋冷暗孤灯，晴霁天街雨。渐落木、凋萧褪羽。哀鸿啼过燕台古。漫望极西山，晓雾湿、轻寒又动，客襟陈素。依旧盛日登高，凭栏念远，故曲期共重赋。老怀情减与谁堪，到耳商风语。总不惜、搔残鬓缕。丛愁如影挥难去。正世间、蓬莱宴，翠蜡将阑，梦魂销处。"}