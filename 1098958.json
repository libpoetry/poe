{"id":"1098958","title":"岁时书事 其九","dynasty":"宋","author":"张侃","text":"心官素坦夷，幼荷父兄诏。口诵太古篇，烟村杂渔钓。谁知贤者乐，竟坐旁人谯。偶有百鍊铜，铸作架上照。形模虽不同，小大亦相肖。一为世所移，作事非素料。酒中有妙理，勿学渊明笑。渊明旷荡人，行藏同荷筱。天外有奇趣，勿学孙登啸。孙登隐逸辈，施为异常调。万事付自然，吾方诣至妙。"}