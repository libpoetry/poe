{"id":"476237","title":"古北口观降夷步射复戏马驰射至夜","dynasty":"明","author":"唐顺之","text":"潮河北来几千里，夹岸穹庐杂军垒。传闻汉官旌节至，惊咄欢迎竞罗跪。抹额貂皮并系腰，胡妇赤脚胡儿履。中有老胡能汉语，瓣发一条银鼠尾。告言天暖弓力弱，箭垛乞移三四咫。蹲腰搊目满弯弧，箭箭齐奔月儿里。当轩赐与锦缠头，汉人喝采胡人喜。自矜长技正未竭，一跃上马事驰突。珠帽半仄卖欹邪，铁骢骄嘶弄??。可怜人马如争巧，人藏马腹马人立。翻身倒卧马背上，马尾鬅松乱人发。忽然马去不闻声，一路惊尘向空没。满眼流星透烟雾，道是胡儿飞箭发。想见天山射雕时，意气雄豪谁可越。骑归人散悄无諠，卸却牙旗卷秋月。"}