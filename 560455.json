{"id":"560455","title":"题陈子敬义士传卷","dynasty":"明","author":"徐庸","text":"陈君裔出陈太丘，家传诗礼才优游。废举生财日有道，所得什一不妄求。心存恺悌乐拖与，肯事计算劳牙筹。中吴胜槩广名刹，万僧房宇千佛楼。峰峦紫翠堕回禄，金银世界生薪槱。一桥梁地坏涛浪，隔道路败毁尘沙。累累饿莩相枕藉，收葬有谁遗麦舟。纵横盗贼肆强暴，劫夺到处横戈矛。行人一遭物俱尽，性命失保思填沟。乡闾亲戚既窘迫，所厚视若风马牛。死丧相继致停柩，仓卒苦无元振谋。君能一一为脤恤，饥则得食寒得裘。吁嗟君义乃如此，宜尔述作扬芳休。方今天下文明时，朝野直笔多儒流。短章大篇吐光燄，如玉出璞无雕锼。吾诗鄙野何足云，观风自古来名州。浇漓从此变淳朴，永远冀传千万秋。"}