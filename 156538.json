{"id":"156538","title":"题仙都山","dynasty":"宋代","author":"李建中","text":"岩岩仙都山，肃肃黄帝宫。巨石临广泽，千仞凌高穹。肇当融结初，全得造化功。深可蟠厚壤，峭疑接冥鸿。云軿去路存，丹鼎遗迹空。抽润草心碧，敷香莲叶红。升龙扳矫矫，飞凤鸣噰噰。而我集仙署，尝比瀛洲雄。星移婺女间，凤驾析木东。到觉毛骨爽，坐如羽翼冲。万事皆气埃，一气归鸿蒙。遐哉上圣道，邈与元化同。金简奠至诚，玉书铭代工。功成解冠剑，栖息期此中。"}