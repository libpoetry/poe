{"id":"1220731","title":"清明","dynasty":"元","author":"周霆震","text":"忧怀不知春，病雨门日闭。今晨又清明，倏忽如梦寐。茫茫宇宙间，扰扰干戈际。寥寥邑里旧，莽莽身首异。悲风起平原，鬼泣海为泪。万死天不坟，况论吊与祭。先茔顾非远，跬步涉疑畏。雨露日夜深，蔓草青绕地。孤生发种种，去日已川逝。旦暮未可知，何时及来岁。凄然心自割，俯仰宁不愧。野人或典衣，强欲存节意。邀我坐茅檐，未酌意先醉。岂无閒花草，黯惨不成媚。兴阑村鼓急，邻犬众惊吠。天运夫何如，临风独三喟。"}