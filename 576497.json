{"id":"576497","title":"初入书阁呈董宗文博士兼简同舍诸公","dynasty":"明","author":"黄哲","text":"河关歇王气，淮泗擅英灵。天眷迪皇运，人谋归圣能。石城雄虎踞，钟阜宛龙腾。紫署宏东阁，青门践北陵。来王玉帛至，访道蒲轮征。髦英起幽谷，俊乂罗明庭。变豹蔚华彩，非熊闻作兴。朝仪制述美，锡赉恩庥承。前席思贾谊，横经推戴凭。奚为绕枝鹊，亦企图南鹏。芸轩蠹简辑，兰署鸳班升。高策屡怀董，名流知慕膺。追陪虎禁入，被遇龙门登。仍惭匠石顾，用匪舆轮胜。毋云弃樗朽，庶以从规绳。"}