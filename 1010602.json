{"id":"1010602","title":"周草窗吟藁号蜡屐为赋古语","dynasty":"宋","author":"释文珦","text":"尝闻阮孚心好屐，对客蜡之手不释。閒畅非唯时所推，千载嘉名犹著白。弁山山阳有吟翁，嗜诗亦与嗜屐同。尽将书传资诗用，字字句句加磨砻。万象一时供掇拾，大玩于词成钜集。还将蜡屐以自名，吾知清尚人难及。尚喜江湖有此翁，此诗此屐当无穷。"}