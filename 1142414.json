{"id":"1142414","title":"雁奴","dynasty":"宋末元初","author":"方一夔","text":"雁落常水宿，奴辄警暗晦。己逸渠处劳，祸患出恩爱。老渔穷意巧，半夜弄光怪。奴亟告其群，举群惊相戒。渔火不时明，奴告不息喙。众方恬梦寐，不悟伏机械。一夕虽屡惊，四顾无己害。利嘴丛之身，尤恐奴相卖。渔者乘其嚣，尺箠尽同队。辱令孟坚死，依势博陆败。小忠误平昔，今日复何悔。"}