{"id":"82813","title":"谢徐志父帐干惠诗编","dynasty":"宋代","author":"陆游","text":"平生闻若人，笔墨极奇哨，相望二千里，安得接谈笑。一朝获其诗，惊喜踰素料，夜窗取吟讽，寒灯耿相照。舂容清庙歌，缥缈苏门啸，蹴天浙江涛，照野楚山烧。每篇十过读，玩味头屡掉；正如啜名酒，虽爱不忍釂。看君亦华发，气压万年少。予昔从茶山，辱赏三语妙；文章老不进，憔悴今可吊。谁知牛车铎，黄钟乃同调。愿君时来过，勿恤俗子诮。"}