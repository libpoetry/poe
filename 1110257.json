{"id":"1110257","title":"哭东莱吕先生","dynasty":"宋","author":"孙应时","text":"恸哭斯文祸，苍茫可问天。百年曾未半，千载忍无传。梁木谁扶厦，狂澜莫障川。吞声言不忍，有泪彻重泉。往岁风云接，重霄日月开。奏篇闻叹息，造膝谂图回。延阁初优病，锋车又趣来。恭惟天子圣，殄瘁岂无哀。文献承家大，规模与世公。典刑身任重，权度我时中。六合清淳气，诸儒辅翼功。生贤竟何意，霜雹陨春风。蟠际函三极，精微破一毫。百川沧海受，五岳众山高。退托初何有，声名肯自豪。谁人伤日月，用力尔徒劳。昨岁荆州讣，江流恨未平。天乎令后学，今又哭先生。剥落真如此，扶持岂易成。河汾遗礼乐，谁慰九原情。镜曲重携杖，京都再及门。诗书窥梗槩，耳目竟烦昏。怊怅身何极，蹉跎意独存。长途风雨晦，十驾謇追奔。"}