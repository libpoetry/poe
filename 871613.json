{"id":"871613","title":"悲秋辞","dynasty":"宋","author":"白玉蟾","text":"虫声树声各已变，吾知流年暗中换。昼乌夜兔忙如箭，秋光渐入芦花岸。芦花白兮蓼花红，鸿雁跧蹲满荻丛。牡丹海棠如梦中，莲藕香散池馆空。人生岁月去如水，燕去莺归一弹指。星霜磨老道人心，满目世人纷如蚁。感今慨昔令人愁，乃知宋玉非悲秋。江山紫翠饯汉唐，风物不复追商周。古人混混去不返，今人纷纷知何限。古人怜今今怜古，夕阳影里云影乱。此身飘飘如游尘，身体发肤皆他人。尚馀方寸管喜怒，不敢漏泄天公嗔。向时欢娱成冷落，谁与感慨怜萧索。定知悲喜聚散因，世间果无扬州鹤。所可悲者贫且孤，览镜自笑清而癯。安能十事九如意，定数岂复人能踰。秋风起兮秋水寒，秋心悲兮秋兴酸。佳人一去不复还，顾影度此时光难。此心寥寥秋夜月，孤光散入寒光阔。夜深月落无人知，江上渔翁空网撒。不堪举此向愁人，使人泣下肝肠裂。何人为我调素琴，叠叠为我写孤襟。庶令鬼神伴伊泣，山空树冷风萧森。"}