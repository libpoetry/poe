{"id":"684283","title":"春日杂兴","dynasty":"明","author":"王立道","text":"绮阁瑶台迥碧空，春光尽在上林中。琼华岛上蔷薇雨，太液池头杨柳风。春色城南更可怜，卖花种柳各纷然。半酣落日慵骑马，独整危襟坐水边。满院花开锦作丛，短墙一角漏春风。院门深锁閒亭晚，惟有莺啼绿树中。草蔓荒阶白日阴，亭亭塔影卧空林。山僧不惯迎游客，自对诸天诵梵音。楼台白日静芳林，一径苍苔春树阴。独坐无心看舞鹤，石床移处落花深。吴云越树梦中看，晓起西窗月色寒。此恨春风难解释，飞花无数堕阑干。野亭流水有馀清，新雨浮萍一夜生。竟日独吟还独酌，故园花鸟不胜情。海棠开遍已春深，载酒重过几树林。地远红尘飞不到，萧然相对即禅心。忆昨曾陪骢马来，高歌急管递相催。斜阳芳草迷归路，更把馀尊听落梅。"}