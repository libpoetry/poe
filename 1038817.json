{"id":"1038817","title":"姑苏蒋公北池诗","dynasty":"宋","author":"张方平","text":"浙江汤汤，南国之纪。句章之乡，居巢之里。天子命公，二邦更治。越人之嗟，吴人之喜。公之为政，简而易从。不严而威，敏以有功。孽不及牙，奸折其绪。孰施斧斤，不见铓露。老稚晏起，壮服于亩。椸有浣衣，廥有多稌。公之退公，乐是北池。飞阁渠渠，虚廊迟迟。鱼跳于藻，渚有凫鹥。钓亭桧岛，其水涟漪。公之退公，以豫以游。邦人喜公，尚无疾忧。邦人祝公，百禄是遒。匪公其私，王家之休。我思建官，公理众政。与民最亲，惟时守令。其有不臧，根心之螟。小犹虮虱，肤皮是营。于铄有宋，一统万方。千里所付，几人曰良。凡领王民，守土之吏。有理如吴，帝道则粹。我歌北池，爰颂公德。以告后人，勿污勿塞。"}