{"id":"1109897","title":"还韩城三首","dynasty":"宋","author":"吕本中","text":"乍喜全家脱，虚疑匹马奔。乾坤德甚大，盗贼尔犹存。稻垄秋仍旱，溪流晚自浑。素冠兼白发，愁绝更谁论。老有幽禅着，穷知俗事疏。渐谙深屋病，无复故人书。日月驰驱后，江山疾病馀。新凉有佳句，端为述离居。读易初无说，言诗既有功。客游千里异，心事一尊同。药裹难休老，经函可御穷。江淮足知遇，耆旧忆徐公。"}