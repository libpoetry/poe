{"id":"959657","title":"奉使过居庸关","dynasty":"宋","author":"郑獬","text":"铁山五十里，?兽不能逾。两壁如夹城，行人贯众鱼。巨关隔元气，寒暑南北殊。一夫扼其键，万马不能趋。石氏窥三川，荒唐谁与谟。不能仗大义，割地事匈奴。封树未拱把，敌骑已长驱。后嗣竟衔璧，白衣拜穹庐。自此失天险，一柱折坤舆。世宗有英气，手撼昆崙墟。关南下六城，卧病归东都。太祖得天下，僭窃即为诛。右顾取蜀汉，左顾平荆吴。欲藏百万缣，万里购头颅。可用一赤组，坐使缚单于。奇策秘九地，白日忽西徂。壮士折其弓，痛哭望鼎湖。先帝务养民，束帚不忍除。岁时遗缯絮，天府藏丹书。桑柘入燕山，牛羊卧平芜。我行谬使节，踏冰出中涂。路傍二三老，幅巾垂白须。喜见汉衣冠，叩首或欷歔。不能自拔扫，百年落鬼区。天数终有合，行上督亢图。酹酒吊遗民，泪湿苍山隅。"}