{"id":"312587","title":"南浦·题钝安先生遗墨","dynasty":"现代","author":"刘鹏年","text":"残梦隔湖山，吊遗踪、重展零笺断楮。春草墓门深，千秋恨、付与林鸟哀诉。江声日夜，荷衣蕙带频来去。萧瑟当年开府泪，红遍杜鹃千树。忍思湘上危楼，惯晴窗侍饮，秋灯话雨。才笔九州横，题痕在、依约龙蛇飞舞。神呵鬼护。奇珍合并兰亭序。惆怅劫灰仍满眼，盼到鹤归难驻。"}