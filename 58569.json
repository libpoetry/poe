{"id":"58569","title":"赠张二丈","dynasty":"明代","author":"娄坚","text":"鄙夫仕四方，所谋止其身。达人偃一室，所急在斯人。先生少耽学，晚岁力弥勤。论世必观变，推陈自知新。苟为不识时，害与蟊贼均。二帝三皇来，坟典垂圣真。李斯虽祸秦，后王多所因。赵宋既代周，弭乱咨元臣。自云悉考镜，可以豫经纶。惜哉世莫知，独与吾党亲。迩来文章敝，剽窃无根源。及乎施之用，羹涂而饭尘。绝学傥可绍，岂不在逸民。六十未云老，我愿从讨论。庶几俟来哲，无令大道湮。"}