{"id":"1114764","title":"八窗叔用前韵相寄时留村舍和以谢之","dynasty":"宋","author":"李曾伯","text":"从渠旧隐擅清修，我爱吾庐溪上幽。一幅霜林长短树，几湾烟苇去来舟。买鱼酿秫作新节，招鹤访梅迟小留。却忆故山怀故老，宁忘嫠纬念宗周。洛川已矣不复见，斯地岿然犹独存。九仞成功忍亏篑，百年种德在深根。依稀旧燕空梁语，俯仰飞鸿踏雪痕。多少名园富花石，争如书圃付儿孙。"}