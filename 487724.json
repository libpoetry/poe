{"id":"487724","title":"题四皓图为黄山人全之寿","dynasty":"明","author":"佘翔","text":"秦威煽六合，四贤隐商山。紫芝何霭霭，采之驻红颜。岂不怀唐虞，世远不可攀。隆准既兴刘，求之且闭关。皭然义不辱，心与白云间。一朝入汉庭，侍燕伟衣冠。片言成羽翼，宗社赖以安。伊人韬至德，卷舒若转丸。处世合如此，果哉何足难。黄公千载后，风流继考槃。既探黄石略，亦炼紫金丹。逃名遵芳躅，肆志托飞翰。明时终抱璞，宁愧硕人宽。"}