{"id":"690358","title":"寄李郎中贞伯","dynasty":"明","author":"张弼","text":"文章星斗气如春，元是乌衣巷里人。避世身从床后匿，忧时书向榻前陈。十年郎署冯唐老，千古孔门原宪贫。何日相逢吴下醉，秋风老尽紫丝莼。南安郡里寄书来，又复榴花五度开。陶令解官空白发，山翁当道正青才。绛纱弟子传三礼，粉署宾寮共一杯。老我有怀何日会，月明空望凤凰台。"}