{"id":"687969","title":"舟中和张子白","dynasty":"明","author":"成鹫","text":"名山有约晚思归，动处何曾与静违。暂宿仙槎甜鹤梦，偶随星使别渔矶。锦帆挂月潮初上，红树临风叶半飞。李郭同舟吾岂敢，不妨云水有光辉。波光人影两摇摇，竹缆牵云过断桥。海气涳濛双塔迥，岸容点缀数花娇。襟期共洗临清驶，眼界全空在泬寥。枕畔南华经一卷，起看秋水到逍遥。舟居不信有閒忙，细雨轻风过小塘。但见千江印明月，不须四大作禅床。片云西去疑无路，一雁南来觉有霜。莫笑转蓬归未得，请看寥廓已高翔。随人俯仰与天游，疏放宁知礼数稠。梦到市朝增愧悔，出逢泉石足淹留。不知何处空诸有，所谓伊人在十洲。寄语登瀛老词客，隔船吟咏也同舟。"}