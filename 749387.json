{"id":"749387","title":"简求阙翁","dynasty":"清","author":"杨彝珍","text":"一卧沧江晚，修门未可回。居原依枉渚，人欲号徂徕。养拙全樗栎，康时赖蘖梅。几年成契阔，廿载荷滋培。云树莽修阻，烟波劳溯洄。忆初通缟纻，辱与订岑苔。共策天街骑，同倾旅馆醅。新诗出游衍，妙理散谈诙。欲使皇风畅，因将贤路恢。程材由品目，射策倚衡裁。下驷蒙加睐，凡鳞获曝腮。颇深知己感，翻启众人咍。北面坚辞拜，西清滥许陪。?云旋驻轸，放溜遽眠桅。佐脍思莼菜，添薪仰桧材。管难投不律，冠早挂毋追。公独留宣室，朝争仰斗魁。青蒲时俯伏，丹陛日徘徊。澒洞烽尘起，纵横羽檄催。道交豺虎迹，泽集雁鸿哀。匍匐扶桐杖，苍黄著墨缞。有词托金革，洒泪事行枚。广取才罝布，频烦将毂推。密谋周井灶，遗策采瓶罍。锁截千寻断，山燔半壁摧。旐旟翩偃月，徒旅怒燀雷。江汉功归召，元和相得裴。高名动寥廓，巨制勒崔嵬。尚屈蕃宣寄，还资燮理才。长城何隐若，大纛自雄哉。二气容谓鼎，三归好筑台。神还逢洛浦，仙竟遇天台。倚槛描螺黛，如皋射雉媒。绸缪成燕婉，窈窕昵䰄于。楼静萧声渺，堂空帘影开。哀来遣丝竹，泣尽继琼瑰。勿复金为屋，休将锦作堆。勉匡天步正，冀挽日车颓。上帝犹沈醉，阳侯尚鼓灾。横流杭乏苇，逼榻国嫌槐。表饵非完计，羁縻是祸胎。漫填虚牝欲，徒竭小东财。海露桑田畷，春枯黍谷荄。元穹防倚杵，浩劫恐飞灰。硕画凭廊庙，私忧在草莱。连朝瞻五老，永夜望三能。乍敛山城雾，方清骅路埃。蓼波红瑟瑟，芦雪白皑皑。傥命安舆至，当惊揖客来。形容应莫辨，气谊自无猜。定与题襟会，兼斟饮至杯。若教他役我，仍拟凿颜坏。"}