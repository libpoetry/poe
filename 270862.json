{"id":"270862","title":"诏狱行·秋官署中有老吏","dynasty":"清代","author":"宋琬","text":"秋官署中有老吏，能说先朝诏狱事。当时国是日纷纭，太阿柄倒归阉寺。天子高居问尚公，公卿标榜排清议。遂有群凶作爪牙，贙虎苍鹰最毛鸷。长乐宫前传片纸，金吾夜半飞缇骑。卫尉将军身姓许，提点官旗北镇抚。谳决惟增王甫欢，累囚难解张汤怒。洗垢新悬沉命法，挥毫已入追魂簿。甫闻北阙杀刘陶，旋见西亭尸窦武。白骨交撑裹赭衣，残骸谁敢收黄土。尔曹自谓盘根株，杀人狐媚夸良图。岂知神理有反覆，昊天明明安可诬。神奸脱距竞菹醢，亦有然脐当路衢。长安万姓歌且舞，卖钗鬻钏沽醍醐。海水群飞桑亩移，俯仰乾坤又一时。三君八俊俱尘土，膺滂田窦无坟基。彤管堪嗟《酷吏传》，青苔半蚀《党人碑》。我今何为淹此室，圜扉白日啼寒鸱。冤魂欲招不敢出，但闻阴风萧飒中心悲。中心悲，泪盈把。酹酒呼皋陶，皋陶竟喑哑。古来万事难问天，蚕室谁怜汉司马。君不见城上乌，啄人曾不问贤愚。新鬼衔冤向都市，年年寒食声呜呜。"}