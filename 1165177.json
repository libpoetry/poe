{"id":"1165177","title":"岁初巡属县登高安南楼言怀","dynasty":"唐","author":"张九龄","text":"山城本孤峻，凭高结层轩。江气偏宜早，林英粲已繁。馀滋含宿霁，众妍在朝暾。拂衣释簿领，伏槛遗纷喧。深俯东溪澳，远延南山樊。归云纳前岭，去鸟投遥村。目尽有馀意，心恻不可谖。朅来彭蠡泽，载经敷浅原。春及但生思，时哉无与言。不才叨过举，唯力酬明恩。美化犹寂蔑，迅节徒飞奔。虽无成立效，庶以去思论。行复徇孤迹，亦云吾道存。"}