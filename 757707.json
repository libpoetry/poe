{"id":"757707","title":"迈陂塘 葑山观荷","dynasty":"清","author":"归懋仪","text":"问江鸳、为卿来者，赏音千古能几。兰桡荡入花深处，先爱扑襟清气。人乍起。更难得、红妆新扫眉山翠。倩风扶住。看带露盈盈，凌波渺渺，宿酒殢残醉。凝眸处，花亦销魂无语。萍乡相对延伫。横塘不是仙源路，可许旧迹人渡。时欲暮。漫想到、愁红怨绿迷烟雾。离愁正苦。怕荻岸秋高，鸥波梦冷，心事和谁诉。"}