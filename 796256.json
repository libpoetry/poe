{"id":"796256","title":"贺新郎 和韵答闺友","dynasty":"清","author":"江淑则","text":"落落深闺里。剩楼头、一轮皎月，是侬知己。自顾此身如倦鸟，栖息枝头垂翅。只披读、离骚销志。不信词人都福薄，看千秋、得意曾能几。伤心处，已无泪。生来无分穷经笥，日销磨、针箱线帖，可知遭际。满院凉烟秋雨后，多少闲愁慵记。嗟荣利、浑如敝屣。天地虽宽罗网密，料人间、独醒谈何易。把万事，付酣醉。"}