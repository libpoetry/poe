{"id":"1214501","title":"张子英闲止斋","dynasty":"元","author":"黄玠","text":"筑室依甘泉，兰若满中沚。采掇子为谁，杂佩玉橤橤。拟步即市门，行行行且已。西山有爽气，朝来眉睫里。尘土一振衣，城郭清风起。馀习久未忘，篇帙故纷委。方床十尺舍，亦有乌皮几。弹琴碧云合，饮酒白日靡。时时盍朋簪，森然会群理。领悟不必多，凡百苟今是。潜也何人斯，良犹慕之耳。既醉旋复醒，逍遥尔闲止。"}