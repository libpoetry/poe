{"id":"209742","title":"题贾表之所藏九马图","dynasty":"宋代","author":"吴则礼","text":"龙颅豹股貌者谁，将军曹霸韩干师。权奇倜傥得殊相，笔墨真似沙中锥。监牧攻驹张太仆。曾令大奴守天育。岂如九马百战余，高气硉兀初不除。太宗结发定天下，蹴踏九州惟九马，太宗广颡复高鼻，去骖九马随群帝。将军画肉兼画骨，跼蹐长楸欲驰突。为侬唤取拳毛来，要遣老儒双眼开。追飞细绮与轻纨。可但殷红马脑盘。将军拜舞矜绝艺，儿辈于今说能事。缅怀畴昔五花骢，画工如山貌不同。将军侍立遽承诏，东都那得称神妙。每嗟将军尝引见，何人更上南薰殿。褒公鄂公安在哉，淮泗覉臣想生面。覉臣马癖无与邻，苦心阿遁真前身。生憎驽骀喜汗血，历块宁须论一蹶。贾侯射虎嗤猨臂，锦囊九马仍瑰异。终甘饱死听奚官，八鸾六辔君姑置。"}