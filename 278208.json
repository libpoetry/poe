{"id":"278208","title":"台城路·蔡哲夫以徐江庵画梅赠徐子为，子为筑清芬馆以张之，书来索题","dynasty":"清代","author":"沈昌眉","text":"乡贤遗墨飘零尽，凄然正伤怀抱。上国观光，冷摊觅旧，多谢故人心照。徐熙画稿。认驴背寻诗，者般孤峭。况有题词，频伽手迹字完好。携归先后分赠，分湖髡柳外，谁是同调。东海门存，南州榻在，此子翩翩年少。罗浮驿到，便筑舍庐旁，清芬永葆。几笔梅花，传家无价宝。"}