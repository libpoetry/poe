{"id":"436822","title":"继愚轩和党承旨雪诗二首","dynasty":"金末元初","author":"元好问","text":"今古几诗人，扰扰剧毛粟。吾爱陶与韦，泠然扣冰玉。大雅久不作，闻韶信忘肉。求音扣寂寞，一叹动邻屋。水风清鹤梦，月露洗蝉腹。白头两遗编，吟唱心自足。谁为起九原？寒泉荐芳菊。愚轩具诗眼，论文贵天然。颇怪今时人，雕镌穷岁年。君看陶集中，饮酒与归田。此翁岂作诗，真写胸中天。天然对雕饰，真膺殊相悬。乃知时世妆，粉绿徒争妍。枯淡足自乐，勿为虚名牵。"}