{"id":"281730","title":"秋怀·自辟五亩园","dynasty":"现代","author":"林散之","text":"自辟五亩园，辛苦二十稔。虽无长者车，孤游供息寝。江上易气象，日月殊光景。物换何匆匆，几醒庐生枕。版图惊战祸，一十九行省。城郭与池台，多半劫灰烬。小人与君子，多半沙虫影。念兹散木堂，犹能在人境。偶然亦天意，物存真自幸。年年秋风至，松竹色明靓。风雨又今年，寒绿更凄紧。友朋时过从，儿女有朝请。余生话灯火，尘缘暂相屏。功名细事耳，死生乃俄顷。陆沉慨神州，闰余羞蛙黾。不荷娲皇宠，谁能补完整。东山思太傅，西湖念和靖。疏梅共豪竹，天性各有秉。辜负诚可怜，转侧秋江冷。"}