{"id":"1118844","title":"元方用韵见寄次韵奉谢兼呈元东","dynasty":"宋","author":"陈与义","text":"大难词源三峡流，小难诗不数苏州。了无徐生齐气累，正值宁子商歌秋。鹄飞千里从此始，骥绝九衢谁得留。岁晚烦君起我病，两篇三叹不能休。一欢玄发水东流，两脚黄尘阅几州。王湛时须看周易，虞卿未敢著春秋。不辞彭泽腰常折，却得邯郸梦少留。有句惊人虽可喜，无钱使鬼故宜休。"}