{"id":"404737","title":"被花恼·秋感，用杨守斋韵","dynasty":"近现代末当代初","author":"袁荣法","text":"一番冷雨一番风，寂寞易成昏晓。深巷无人卖花少。房栊雾锁，啼螀不住，梦断还慵觉。双凤蜡，感人多，泪花滴尽犹相照。时序暗侵寻，惊见天涯又衰草。薰香锦字，付与绫鸿，寄也应难到。剩芳心、一寸未全灰，怎禁被、无情赚人恼。却不分，柳发晞霜天亦老。"}