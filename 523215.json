{"id":"523215","title":"题张路松鹤障子赠豫斋翁","dynasty":"明","author":"李梦阳","text":"张路画松气英杰，老根崭岩干屈铁。风毛瑟飒似欲动，高堂六月生霜雪。树根倚坐者谁翁，面颜恰如十五童。玄笔涂抹遽成鹤，昂藏意欲凌云空。问翁自言不记岁，曾与太古鸿濛戏。食桃落核昆崙坳，桃长今与昆崙高。桃也开花复结实，东方小儿窃其七。此论荒唐旧所闻，画笔画出真如神。愿将仙品投仙侣，常作乾坤不老人。"}