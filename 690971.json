{"id":"690971","title":"游长寿庵集爱莲亭和何文起韵","dynasty":"明","author":"李之标","text":"爱莲亭傍古招提，莲子花开叶叶齐。过雨香飘无远近，侵人凉气自东西。僧去日午能供饭，客到松阴几杖藜。兴剧莫嫌归路晚，微微山月印前溪。总为乘凉夏日游，无风此地亦云流。山藏宝界森森閟，客到禅堂事事幽。尝对上方浮泗磬，更饶静藏素瓷瓯。拚留斟酌僧家味，未羡青龙竹叶舟。"}