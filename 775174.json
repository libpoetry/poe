{"id":"775174","title":"田野即事","dynasty":"清","author":"洪繻","text":"村家何错落，村树何凌乱。一径长逶迤，四野青草断。道旁一老翁，牵萝发浩叹。茅屋颠风飘，禾田恶水漫。穷民兼饿殍，腹枵已年半。荒鸡号昏宵，鳏鱼旷晨旦。出门天地空，四顾无樵爨。官吏日叩门，敲扑驱种蔗。糖税归国家，糖利归会社。农户绝饔飧，啼饥穷日夜。农夫剧苦辛，为农难为稼。蔗田虽有收，贱估不论价。昨来大雨风，蔗苗况如赭。徙倚到东皋，嗷嗷盈四野。去年雨烂苗，今年风残稻。陂塘处处乾，水租徵更早。野田璺如龟，无禾亦无草。农夫畏出门，坐饿成枯槁。妇孺啼于床，牛羊号于皂。粒米贵如珠，况乃乏刍稿。荷锄何处施，悠悠望有昊。潦后布旱云，雨露绝点滴。四野烂如泥，炎威乃赫赫。枯苗涸田间，峥嵘日火赤。万户亿人家，群饥成菜色。此间祲气多，有雨亦无泽。况乃恒阳天，庶草何由殖。薰风来若丝，解愠空太息。"}