{"id":"1093228","title":"昨日过沈兄无隐邂逅杨溥子亦来溥子携酒就无隐饮余酒行颇虐病不胜焉席间先逸作诗道谢意","dynasty":"宋","author":"韩淲","text":"落叶纷委山路榛，饭馀试作扪腹行。人家有竹不可款，负郭乃得席作门。座中邂逅执戟孙，携尊更约重论文。青橙紫蟹亦俱设，愧谢子意因余勤。诸公饮量江海吞，我病忽苦头岑岑。不如渊明醉遣客，乃效灌夫觞贵人。悬知事急起排闼，君更追路仍挽襟。吾曹相从贵真率，如此可畏还可钦。扶床走笔道不敏，祗恐匹马来三军。"}