{"id":"1126320","title":"台城杂诗七首","dynasty":"宋","author":"曹勋","text":"卜筑城隅久罢休，数椽忽得水西头。四围竹色缭寒碧，一径杉风留素秋。门外水天分棐几，天边桂子入帘钩。指踪尽得神仙客，更乞佳名为榜不。老境光阴怯雨霜，怕寒窒隙似猜防。养生饱悟风中烛，卜宅闲寻肘后方。明世渔樵终混迹，故山猿鹤怨循墙。天台肯约它年隐，半岭松风殷夜床。长歌山水五风霜，翠竹青松是巨防。每谓肉身求净观，犹胜饭袋绕诸方。因风老叶闲粘网，久雨新苔巧占墙。何以待宾馀旧贯，一香一饭一胡床。向来小筑久锄荒，更觉闲中日月长。山脚孤烟迷市井，冈头斜照下牛羊。乘槎未喜闲侵汉，骑鹤何求再上扬。简寂新诗清有素，雨随击节助浪浪。归涂只欲自治荒，久习田间兴益长。插稻方能骑秧马，触藩遽复叹羝羊。乍为事夺愧俯仰，却得公来时举扬。更待凉风下天末，醉看墨妙写淋浪。雨后秋风十日阴，罗衣初觉晓寒侵。清愁强欲亲欢伯，瘦骨何能举聚针。碧玉丽词残照晚，青楼秀色暮云深。中郎好句传茅屋，端比逃虚喜足音。金柔火老转清商，已近蟾华冉冉光。尚有微云遗暑湿，不妨森木作新凉。壶中自有洞天阔，物外每同春日长。愿得身藏箕斗内，白蘋红蓼水云乡。"}