{"id":"1223580","title":"柳巷","dynasty":"元","author":"许有孚","text":"种柳圭塘路，行行便向荣。雨晴羞眼涩，烟暖细眉横。色比金犹嫩，枝看翠易盈。林疏无系马，叶接有啼莺。线乱柔条袅，毡铺落絮平。寻诗常独往，送客或同行。归院尘难到，还家月每明。上通陶令宅，不接亚夫营。京兆时非昔，平康梦自惊。阳关休叠曲，司马易伤情。但恐春回驭，何将酒解酲。托根因胜境，由径得嘉名。莫讶公休吏，诗成句未精。"}