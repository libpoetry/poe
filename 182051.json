{"id":"182051","title":"类试院放榜众论以得士为庆作古诗一章呈详定","dynasty":"宋代","author":"郑刚中","text":"书生业辞艺，不为觅科举。胸中负器识，笔下有今古。君看阿房赋，岂是布衣语。独其在糊名，贵贱惟所主。得之类至宝，弃去祗如土。有司开化炉，熔铸要精处。时方为鼎镛，小冶不应鼓。诸公皆名流，学海浩吞吐。丹灵骨先换，入榜尽龙虎。访以执文柄，我亦费罗取，书生家风寒，仆马在何许。趼足赴重围，裹饭坐长庑。视公帘幕间，若有霄汉阻。那知先达心，每事必念祖。未把短檠弃，尚记灯烛苦。关防周罅隙，考校到毫缕。杂置战场文，一字不轻与。如持古黄钟，端坐分律吕。在处拔其尤，可但十得五。奉此贤能书，足以上天府。蜀士多豪英，父老自能数。谓或有遗珠，勉使相接武。我辈酒樽空，边城隔烟雨。"}