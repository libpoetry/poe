{"id":"555966","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其九","dynasty":"明","author":"杨爵","text":"自我复来，寒暑更度。日月迅速，转看白首。我思古人，伊谁可友。履义安仁，身类尘土。死也生也，彼亦何有。呜呼魂兮魂兮，吾何尔号。恐将一死，轻于鸿毛。"}