{"id":"252186","title":"高阳台·因故未至厦门有负友人约词以谢过","dynasty":"现代","author":"周燕婷","text":"竹叶风清，荷衣露重，芳堤小雨初收。断续吟蝉，绿阴凉上高楼。褰帘怕卷飞红影，正纷纷、乱坠江流。是何由，春已无踪，偏惹春愁？斜阳渐隐青山外，剩蘋花鱼浪，摇荡轻舟。独立苍茫，一天风色如秋。经年几误盟鸥约，渺烟波、空羡闲鸥。月华浮，数点星光，冷照江头。"}