{"id":"136439","title":"夜阑·试问今宵月","dynasty":"宋代","author":"白玉蟾","text":"试问今宵月，今夕何爽约。遂令山中人，倚户守寂寞。上界足官府，天门有关钥。云锁乌鹊桥，风把凤凰阁。蟾吞不夜天，兔捣生长药。否则广寒君，尚或事梳掠。如何二鼓去，桂影更不作。幽人惟太息，远趣在碧落。伊本不窈窕，我非业谐谑。如此良夜何，不饮何时乐。悠然举大白，清啸散万壑。那有扬州鹤，那有扬州鹤。"}