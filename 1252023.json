{"id":"1252023","title":"示惟寂","dynasty":"元末明初","author":"无愠","text":"古人出家为生死，今人出家则否尔。生死由来既不明，况复所为同俗子。友不友兮师不师，浩浩成群习庸鄙。触事如今已面墙，何待他年始知耻。而汝既然为我徒，日用应须重操履。教旨禅宗力究参，圣像晨昏更勤礼。傥或一朝得入头，便有清声播人耳。慎勿悠悠过一生，没头浸在涛浪里。我今衰老百无能，随分山林且容与。汝来问讯我合掌，觌面何曾孤负汝。"}