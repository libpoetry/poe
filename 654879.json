{"id":"654879","title":"戏题素扇短歌","dynasty":"明","author":"倪岳","text":"君不见，秋空月，十二阑干照圆缺。金波半泻落苍茫，欲与人间洗炎热。又不见，春空云，卷舒重叠成氤氲。一片飞来不盈把，翛然殿阁生微薰。匠意经营削寒玉，方寸机关巧装束。云青月白指掌间，伐尽剡藤犹未足。我欲扬仁风，置之怀袖中。乘时致身贵有用，乾坤阖辟谁为功。赤日迟迟驻南陆，却忆闾阎苦蒸溽。咫尺一动摇，引领望清肃。云有阴，月有阴，卷舒圆缺皆天心。安得春云秋月十万里，尽令四海除烦襟。"}