{"id":"1130560","title":"姜特立寄诗编为赋四首","dynasty":"宋","author":"韩元吉","text":"十载文场未奏功，鹖冠一笑且舂容。遥知横槊荻芦岸，海阔蛟鼍赴笔锋。少年耽句千篇在，老境忘言半偈无。失喜因君还绝倒，但惊寒雀费隋珠。榕叶青青荔子红，三山十寺粤王宫。诵君好句浑如画，寄我清游梦想中。宋景文为工学问，贺方回亦擅诗歌。半山人去东坡没，妙墨空嗟楯上磨。"}