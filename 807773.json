{"id":"807773","title":"沁园春  听梧轩夜集仍叠前韵","dynasty":"清","author":"陈维崧","text":"乌鹊惊飞，绕树无枝，谁为故乡。叹十年失路，愁云淰白，三秋伏枕，病叶删黄。欲哭不能，欲歌不可，冷尽吴钩一寸肠。繁华梦，梦华清全部，岐薛诸王。从头细与平章。算红烛今番第几场。正檀槽滚遍，娇莺碎语，碧空界破，归雁分行。此夜筵前，明朝河上，击唾壶兼作拍张。梧轩好，待来春重到，劈纸添香。"}