{"id":"1224813","title":"次韵毗陵吴寅夫见寄","dynasty":"元","author":"陈旅","text":"季子江海居，胜友园池赏。临水咏新诗，轻飙送流响。丹花阳林吐，绮翼幽竹上。云澜阻尘躅，离思徒浩漭。杪秋辞京邑，寒郭舣吴榜。宗兄念行役，旨酒劳鞅掌。承子共清悰，论文发豪爽。我贫久侨栖，所至类乐广。愿得阳羡田，宁惭五湖长。夙昔诒约言，迟暮婴世网。众仙谅超遥，楼观满方丈。馀霞散文席，斜月生翠幌。芳夕令人思，思之不能往。晨兴即高冈，引睇写孤想。"}