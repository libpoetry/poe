{"id":"221912","title":"山居·溪带三弓地","dynasty":"宋代","author":"冯时行","text":"溪带三弓地，山开一盖天。茅檐低没雾，藤路细迷悬。恶草翻新耨，狞彪突旧穿。争鸡喧臂膊，静鹭立挛拳。翠著衣襟湿，岚薰草树鲜。老夫甘废弃，末路寄沈绵。水出桃源俗，人来谷口贤。心期如水冷，世事绝风传。瘠瘵高眠稳，疏慵入静便。酒缸开半熟，茶饼索新煎。温饱无余事，安閒得剩年。胜游欣此始，妄想置从前。出处非吾浪，乘除计亦全。况因心地静，粗了佛家缘。零落余生在，宁无火裹莲。"}