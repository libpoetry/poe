{"id":"1008060","title":"赠画梅吴雪坞","dynasty":"宋","author":"谢枋得","text":"冷凝寒极雪漫漫，天下无人知袁安。起来门首问梅竹，吾友可以话岁寒。岁寒心肠如铁石，不与万物同摧残。有时醉中画梅竹，洪钧只在掌握閒。人生莫与天争巧，上帝一见开笑颜。八极俗物不足道，千年陈人无可观。谁能奈得此雪过，春风去后终须还。千红万紫争烂熳，梅竹携手隐空山。皋陶庭坚不祀苦，程婴杵臼存孤难。岂无当门独立者，五更风雪不相干。上帝慈仁须动念，醒来红日上三竿。"}