{"id":"992061","title":"次韵奉和永叔谢王尚书惠牡丹","dynasty":"宋","author":"梅尧臣","text":"大梁有公子，洛阳有游侠。昔时意气相凭陵，不问兴亡事栽插。栽红插绿斗青春，春风与开春雨飒。两都富贵不相殊，走马寻芳何合杂。只闻年少竞争先，摘叶嗅花身更捷。安知遗爱旧留守，驰献百葩光浥浥。尚书最重欧阳公，盈盘分去蜂偷猎。但能为乐饮醇酒，何必署名黄纸牒。翰林职清文字稀，不比外官烦应接。曩公为花曾作谱，端相用意随蝴蝶。拟王拟妃姚与魏，岁岁年年千万叶。独将颜色定高低，绿珠虽美犹为妾。从来鉴裁主端正，不藉娉婷削肩胛。旧品既著新品增，偏恶妒芽须打拉。尝忆同朋有七人，每失一人泪缘睫。唯我与公今且存，无复名园共携榼。公因尚书戴红紫，白发欺公生匼匝。磨墨挥毫兴不衰，作诗坐使刘曹怯。副本能传幸一观，口诵舌摇徒嗫嗫。"}