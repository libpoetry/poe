{"id":"530525","title":"世芳楼襄毅少保","dynasty":"明","author":"韩邦奇","text":"世芳楼下花竹稠，太华拱揖长河流。襄毅少保一代良，正宜经纶坐朝堂。当时是谁握衡钧，却令少保养閒身。君不见吐鲁番，时逞陆梁，乃敢掳我西藩王。少保赫然挥甲兵，提戈直指哈密城。其酋胆落惊逃奔，金印付还元王孙。又不见当时刘瑾持朝权，百僚稽首皆争先。少保直节难磷磨，一见不肯矧肯阿。元元不幸颓朝纲，再令少保乐世芳。松皋阁老际圣明，三部尚书进阿衡。扬历中外五十年，巍巍勋业真光前。吾皇神武御紫宸，昌期自应生名臣。我愿天子益严师，阁老大作安边陲。只使常怀廊庙忧，莫教独乐世芳楼。"}