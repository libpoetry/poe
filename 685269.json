{"id":"685269","title":"雪后有怀小适园三首","dynasty":"明","author":"王鏊","text":"小圃今何在，锅腔路已苔。竹摧搀柳径，石重压花台。不见羊羔饮，聊将榾柮煨。拥门三尺雪，乘兴有谁来。小圃今何似，还成步步瑶。兴如行灞岸，愁似泊枫桥。饥啅鸟啼柳，迷寻鹿覆蕉。悬知连日雪，小径没人腰。小圃今何有，犹闻白雪歌。未论金作谷，聊诧玉为柯。问字人来少，窥檐鸟下多。雪中吾欲去，兴尽奈渠何。"}