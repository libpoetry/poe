{"id":"332469","title":"玉蝴蝶·棠村看牡丹","dynasty":"清代","author":"梁清标","text":"报到西村花发，春风一夕，香满疏栏。载酒携笙，亭畔淡淡云烟。弄轻阴、新篁院宇，翻翠浪、绿野平田。草芊绵。花名倾国，蛱蝶翩跹。留连。芳郊细马，红妆垂袖，一笑嫣然。银甲调筝，几多心事入眉湾。岂相逢、琵琶江上，浑不让、棋墅东山。耐人看。斜阳松影，倦鸟知还。"}