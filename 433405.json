{"id":"433405","title":"寒夜月明不寐口占六言绝句得十首","dynasty":"近现代","author":"黄浚","text":"霜月憎人入寐，朔风吹雪为花。酒座岂知换世，舞腰不解还家。栖鹤并忘辽海，幕乌又笑齐师。极诩毒蛇断腕，腰间三尺奚为。库中方求甲仗，阃外早回旆旌。血作陈陶沟水，只有良家哭声。方轨雄跨关塞，危时为寇赍兵。处处太阿倒柄，人人淳于绝缨。移国世终涂炭，买斗君真多金。台城由来善饿，伏韬何衰鼓音。中原去年喋血，万家魂断阵云。胡骑东来一啸，棘门儿戏成军。神器久成奇货，丹穴忽来让王。鲸鲵偃蹇人海，鸳鸯安稳禅房。千奴可怜共胆，一国正须三公。夫子不容何病，彼童之角实讧。每次边功愈近，方坚泽腹堪嬉。小怜无穷粉镜，晋阳有限周师。北客如蜗乾壁，南荣望雁无书。怊怅恒饥稚子，还弄短檠墙隅。"}