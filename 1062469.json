{"id":"1062469","title":"明妃引","dynasty":"宋","author":"邢居实","text":"汉宫有女颜如玉，浅画蛾眉远山绿。披香殿里夜吹笙，未央宫中朝理曲。绛纱蒙笼双蜡烛，箫鼓声传春漏促。玉辇三更别院归，夜深月照黄金屋。莓苔满院无行迹，总为君王未相识。上天仙人骨法别，人间画工画不得。嫣然一笑金舆侧，玉貌三千敛颜色。罗帏绣户掩风香，一朝远嫁单于国。金凤罗衣为谁缕，长袖弓弯不堪舞。一别昭阳旧院花，泪洒胭脂作红雨。回头不见云间阙，黄河半渡新冰滑。马蹄已踏辽碣尘，天边尚挂长门月。黄沙不似长安道，薄暮微云映衰草。羌人马上鸣胡笳，绿发朱颜为君老。西风萧萧郅水寒，啼痕不断几阑干。年年看尽南飞雁，一去天涯竟不还。少年将军健如虎，日夕撞钟搥大鼓。宝刀生涩旌旗捲，汉宫嫁尽婵娟女。寂寞边城日将暮，三尺角弓调白羽。安得猛士霍嫖姚，缚取呼韩作编户。"}