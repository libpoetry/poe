{"id":"516321","title":"林岫轩","dynasty":"明","author":"史谨","text":"泖湖之南季鹰宅，林际参差数峰碧。一尘不到昼冥冥，万壑松声洒虚壁。座中宾客多老苍，谈笑怒詈皆文章。兴来脱帽如羲皇，绿酒倒泻昆崙觞。听君高歌为君饮，不管乌兔空中忙。醉捲湘帘对山坐，落叶无声满身堕。回看天际鹤双归，冲散松头云数朵。君今自是仙中人，绿玉拄杖莲花巾。朝游苍梧暮云门，以神为马尻为轮。归来携书谒紫宸，命掌国赋安黎民。谁知邂逅长安道，我貌君容各衰老。何年问字来轩中，共拂烟霞拾瑶草。"}