{"id":"1237199","title":"春愁曲二首","dynasty":"元","author":"曹文晦","text":"春风吹愁花上来，美人花下银筝哀。去年花开共春燕，今日花开春梦远。黄鹂紫燕感时鸣，亦既见止宁无情。只愁青春不长好，名花易落人易老。一双胡蝶不知愁，东园花落西园游。宁为水上荷，不作松上萝。荷叶经秋暂彫瘁，明年薰风满池翠。女萝生意托松高，一朝松伐萝亦遭。丈夫有志当特立，阿附权门何汲汲。君不见石家金谷起兵戈，二十四友将奈何？曷不听我松上萝。"}