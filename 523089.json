{"id":"523089","title":"苦热柬屠参议","dynasty":"明","author":"李梦阳","text":"豫章之热真毒淫，六月巳破仍不禁。赤云行空日在地，万里一望炎烟深。东蒸扶桑干欲槁，黑河水乾龙不吟。院松亭亭我所爱，比遭摧炙无好阴。纵令跣足欲何往，此地寸冰如寸金。层檐大厦尚喘喙，矫屋茅堂泪满襟。滕王有阁高百寻，阁下澄江清映心。紫薇使者卧其上，卷幔恰对西山岑。赤脚门子摇大扇，行坐吟哦挥素琴。几欲往访簿书积，岂我无酒同谁斟。亭午蕴隆潭水沸，蛟蜃下徙鼋鼍沉，何况走原兽、栖枝禽。呜呼豫章之热其苦有如此，而我胡为营营与世争华簪。"}