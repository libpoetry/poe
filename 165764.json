{"id":"165764","title":"次韵苏公翰林赠同职邓温伯怀旧作","dynasty":"宋代","author":"晁补之","text":"雪堂蜜酒花作醅，教蜂使酿花自栽。堂前雪落蜂正蛰，恨蜂不采西山梅。漫浪饮处空有迹，无酒可沃胸崔嵬。不知几唤樊口渡，五见新历颁清台。邓公昔叹不可挽，素衣未化京雒埃。山中相邀阻筇杖，天上对直同金罍。只今江边春更好，渔蓑不晒悬墙隈。百年变化谁得料，剑光自出丰城苔。老儒经济国势定，近臣献纳天颜开。蜀公亭上别公处，花柳未逐东风摧。尚容登堂谭落屑，不媿索米肠鸣雷。因知流落本天命，何必挽引须时来。九关沉沉虎豹静，无复极目江枫哀。"}