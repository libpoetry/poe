{"id":"1129376","title":"偈颂八首","dynasty":"宋","author":"释宗印","text":"二由一有，一亦莫守，平地上死人无数。一心不生，万法无咎，屎窖里头出头没。孤迥迥，峭巍巍。花须连夜发，莫待晓风吹。春山青，春水绿，春风包裹无纤粟。目前事，量外机，东村王老暗攒眉。暗攒眉，独脚山魈舞柘枝。不用不用，千圣不共。如是如是，蝮蝎蛇虺。不是不是，彻骨彻髓。进前退后绕禅床，掣电之机落二三。铁昆崙儿吃一攧，南海波斯舞不彻。夜半失却拦腰帛，笑倒东村王大伯。通身画锦赤骨力，卖扇老婆手遮日。无手人，一拳是一拳。无足汉，一踢是一踢。阿呵呵，九九元来八十一。平如镜，崄如崖。拟即失，动即乖。不拟不动自缠缚，别有生机掘地埋。云门亲见陈蒲鞋。多子塔前，风行草偃。育王门下，正令重行。掀翻旧日规模，从教佛祖乞命。不是第一句，亦非格外机。寸钉才入木，遍界火星飞。路见不平，拔剑相助。伤鳖如龟，必应有主。"}