{"id":"134697","title":"藏珠石·不齧东山根","dynasty":"宋代","author":"司马光","text":"不齧东山根，土色渥如丹。危峰忽摧脱，半崖衔石丸。阴阳昔融结，神化不可原。初疑偓佺养灵药，魑魅触之无故落。又疑蛟龙伏巨卵，雷电击之从此{左卵右段}。或者女娲补天余，却下青冥遗耳珠。不然盘石戏为乐，聊取天弧弹朱雀。物理万状终难知，巧心推求徒自疲。不如引客坐石上，好奇且醉手中卮。"}