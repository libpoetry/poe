{"id":"1225354","title":"次方叔渊先生自赵屯归城中韵","dynasty":"元","author":"朱德润","text":"晨发赵屯路，郊务曷胜纪。扁舟转重滩，棹激浪还汜。村深鸡竞鸣，时见出农耜。枫林宿霭收，茅屋炊烟起。依稀远江湖，渐觉近城市。逢人问归程，舟子行且喜。宿雨起新涨，蒹葭没秋水。思倦名利涂，醒心甘洗耳。先生弃儒冠，高蹈出乡里。优游吴楚间，生事丹砂里。壮年厌世纷，岁暮少知己。欲拂珊瑚竿，东溟钓青鲤。学仙终难期，世事那有已。得钱聊问道，垂老无妻子。故人怀千里，岂念固穷士。"}