{"id":"846487","title":"选冠子 其一","dynasty":"宋","author":"无名氏","text":"憔悴江山，凄凉古道，寒日澹烟残雪。行人立马，手折江梅，红萼素英初发。月下瑶台，弄玉飞琼，不老年年春色。被东君、唤遣娆红，高韵且饶清白。因动感、野水溪桥，竹篱茅舍，何似玉堂金阙。天教占了，第一枝春，何处不宜风月。休问庾岭止渴，金鼎调羹，有谁如得。傲冰霜、雅态清香，花里自称三绝。"}