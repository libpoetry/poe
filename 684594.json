{"id":"684594","title":"访李子长不以为礼诗以复之二首","dynasty":"明","author":"王希文","text":"江门流水到官河，安乐如公见此窝。丹凤高岗徒自远，白驹空谷有人歌。漫将鸠杖挑尘篑，肯把羊裘换钓蓑。如此柴荆春不到，风光其奈老狂何。餔糟世界几人醒，纵有灵丹莫解酲。道学百年尊孔氏，新诗一夜揽弥明。君裁大袖能笼世，我抱长竿不钓名。俗耳不堪烦吹荡，特来庭畔听希声。"}