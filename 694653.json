{"id":"694653","title":"题侯贰守归去来辞画","dynasty":"明","author":"陈颢","text":"旷达不世士，性本爱丘山。一为利禄縻，役役簿领间。田园已将荒，不归诚厚颜。敛裳中宵逝，遥遥驾舟还。矫首睇孤鸿，高举谢尘樊。舍舟履平陆，行李相追随。原野何萧条，晨光亦熹微。前途问征夫，载欣复载驰。吾庐已在眼，僮仆候柴扉。新归且慰意，奚论昨是非。故庐南山下，三径已就荒。惟存旧松菊，萧萧历风霜。入室携幼稚，嬉笑牵衣裳。怡颜盼庭柯，寄傲倚南窗。床头有旨酒，陶然酣一觞。束带事趋谒，素志恒乖违。迷途实未远，遂兹故园归。榆柳纷掩映，兰菊相因依。俗辙稀往来，竟日掩柴扉。复得反自然，谅匪造化私。解印归故园，行行循旧踪。扶老藉筇竹，流憩挹松风。矫首踪遐观，湛然天镜空。乌兔奚逼人，飞走西复东。丈夫贵适意，畴能困樊笼。天末云冉冉，林端鸟翩翩。云出既为雨，鸟飞亦知旋。君子识其微，进退合自然。靖节旷世高，素翁当代贤。出处虽异途，德音可同传。先人手栽树，势若蛟龙蟠。苔蚀鳞甲紫，声号风雨寒。别尔忽已久，归哉此盘桓。日入景翳翳，抚之欲舍难。但愿坚晚节，不必封秦官。素志本丘壑，荣名非所谋。进退适其宜，谅不愧前修。言归柴桑里，避喧息交游。与世渐相违，驾言复焉求。取乐在琴尊，不顾身外忧。游宦去乡邑，谁不念同侪。道路阻且修，遂俾良晤乖。爰归得聚首，谈笑情相谐。琴书日在眼，抚玩适我怀。以兹消百忧，㗳然外形骸。安居谢声利，人人羡其高。诗酒得真乐，庐舍无喧嚣。孤舟出前溪，巾车驾东皋。渊鱼乐洋洋，枝鸟鸣交交。欣然览时物，天地同逍遥。不为三径荒，决志亦念归。归来身我有，悟昨事皆非。晨兴出门去，放迹信杖藜。寻壑既窈窕，经丘复逶迤。于焉乐吾乐，舍此复何之。微风自东来，地脉初回阳。好鸟出幽谷，潜鱼跃芳塘。欣欣木向荣，涓涓水流香。万物俱得时，吾忧亦已忘。归来衡门下，且复酣杯觞。人生非金石，寓形宇宙间。抱才既沾禄，知休即辞官。委心随去留，避俗谢往还。遑遑欲何之，富贵不可干。划然发长啸，白云起南山。农事在东皋，孤往适兹旦。微雨亦既零，土膏湿凝汗。僮奴未尽力，宿草犹馀蔓。植杖陇亩旁，耘耔日过旰。劳生虽多艰，卒岁应饱饭。帝乡不可期，归老全此身。清风谢流俗，高节抗浮云。舒啸登东皋，赋诗临涧滨。有酒辄取醉，不负头上巾。乐天以乘化，超然真达人。"}