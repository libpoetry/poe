{"id":"1106208","title":"次韵仆射相公侍燕集英长句","dynasty":"宋","author":"王安礼","text":"天授嘉符帝祖宫，仙枝产秀福来崇。金茎对峙灵根固，云朵交升圣泽通。法驾留观知锡羡，从臣称庆未辞穷。诗人只解歌行苇，宁识君王造化功。御沼环流瑞景长，集英宫殿紫宸旁。香随银漏留春色，花压琼筵斗日光。仙乐缓调瞻凤扆，天人高拱对龙章。皇家多庆千官喜，万岁声中献一觞。"}