{"id":"689453","title":"古诗","dynasty":"明","author":"佘翔","text":"合浦产明珠，澧泽茁芳草。褰裳欲采之，将以遗所好。所好隔天涯，戚戚伤怀抱。岁寒雨雪多，游子悲远道。思君重踌躇，一夜令人老。盈盈三五月，流辉入我帷。中夜起徬徨，忧心当告谁。白露涂中庭，寒螀夕鸣悲。岂无心所欢，千里邈音徽。仰视雁南翔，俯盻庭柯飞。漫漫兹长夜，涕泪沾裳衣。百年何奄忽，燕乐当及时。斗酒娱心意，厚薄非所知。美人朝握手，言笑生光辉。风波一失所，嘉会安可期。逝者日以远，来者日以稀。营营而惜费，无乃贤达嗤。女萝何袅袅，杨柳何依依。皎皎谁家妇，罗绮媚春晖。妆成妒桃李，流涕倚双扉。荡子新婚别，三年行不归。青春嗟自老，红颜亦已非。俯仰切中怀，何以解渴饥。"}