{"id":"993089","title":"途中寄上尚书晏相公二十韵","dynasty":"宋","author":"梅尧臣","text":"惊飙入林鸦乱飞，舞空落叶相追随。秋权摧物不见迹，但使万古生愁悲。登山临水昔感别，身作旅人安得宜。单舟匹妇更无婢，朝餐每愧妇亲炊。平生独以文字乐，曾未敢耻贫贱为。官虽寸进实过分，名姓已被贤者知。疏愚生不谒豪贵，守此退缩行将衰。颍州相公秉道德，一见不以论高卑。久调元化费精力，犹且未倦删书诗。唐之文章剔芜秽，纤悉宁有差毫釐。谓其耽学可与语，便语渊奥袪佹疑。浮言近意不历口，直欲海窟拿蛟螭。再拜膝前荷勤诲，垂橐稛载归忘饥。解艇水驿无几舍，新诗又遣牙兵持。上言行李览物景，聊可与妇陈酒卮。下言狂斐颇及古，陶韦比格吾不私。相公贵且事翰墨，我辈岂得专游嬉。今将蒿芹荐俎豆，定亦不以微薄遗。尝令有咏无巨细，当因川陆舟车贻。日对顺流思疾置，老鱼奸怯潜鳞鬐。"}