{"id":"115212","title":"毁璧·毁璧兮陨珠","dynasty":"宋代","author":"黄庭坚","text":"毁璧兮陨珠，执手者兮问过。爱憎兮万世一轨，居物之忌兮，固常以好为祸。羞桃肴兮饭汝，有席兮不嫔汝坐。归来兮逍遥，采云英兮御饿。淑善兮清明，阳春兮玉冰。畸於世兮天脱其撄，爱骨人兮冥冥。弃汝阳侯兮遇汝曾不如生，未危可以去兮殆而其雏婴，众雏羽翼兮故巢倾。归来兮逍遥，西山浪波何时平。山涔涔兮猿鹤同舍，瀑垂天兮雷霆在下。云月为昼兮风雨为夜，得意山川兮不可绘画。寂寥无朋兮去道如咫，彼生坎兮可谢。归来兮逍遥，增胶兮不聊此暇。"}