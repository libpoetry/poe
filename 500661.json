{"id":"500661","title":"己丑九日南轩山长许栗夫邀学官及诸生登高翠微亭以唐人登高诗前四句分韵赋诗在座诸生有得开字者余为代赋五十韵","dynasty":"明","author":"陶安","text":"一统江山大，群贤气量恢。客中逢节序，雨后踏崔嵬。虎踞城如昨，鳌分极不摧。台空凤凰去，秋老雁鸿来。天阙骈双岫，神州见九垓。六朝归感嘅，万籁息喧豗。铁瓮撑寒雾，银涛鼓霁雷。淮田黄接岸，楚树锦成堆。古陌纤如缕，遥湖小似杯。千峰无远近，一望悉兼该。猎苑平芜外，渔村别浦隈。风凄沙鸟逝，云冷野猿哀。梵殿专灵境，唐宫尽劫灰。清凉虽美额，寂寞亦荒苔。曾是兴龙地，堪卑戏马台。佳辰来宴集，幽兴寄徘徊。我喜南轩长，名登北斗魁。同官皆俊杰，共乐及童孩。户屦何多甚，盘飧尽富哉。金兰深有契，玉树皎无埃。泉石留清赏，烟霏作胜陪。青天从可幕，白日不须颓。草坐膝相促，觞传手勿推。采茅嘘活炭，挼菊泛香醅。饼剩均充仆，桃悭遍数枚。参军巾欲坠，灵运屐迟回。远缬频生眼，微酡渐上腮。性情虽坦率，语话绝嘲诙。过岭寻禅榻，开轩倒巨罍。老僧心火灭，吟叟鬓霜皑。身世参寥廓，林峦入笑咍。宝坊栖万佛，华盖拥三台。晋冢萦枯蔓，梁碑渍古煤。枫亭红点缀，藓甃绿沄洄。旧迹供搜访，新诗费剪裁。文华联鸑鷟，骏逸扫驽骀。怀璞逢明世，悬金致异才。云霄方满足，径路岂无媒。宝气生龙剑，珠光出蚌胎。栖身非枳棘，洗髓到蓬莱。醉玩琼林杏，清依玉署梅。佳期应不远，流俗讵能猜。小子惭荒陋，兹游睹壮瑰。自怜樗栎质，岂是栋梁材。独傍丘园隐，频惊岁月催。菱花晨镜对，榾柮夜炉煨。鹤露常知警，鹏风亦欲培。麻衣叨与会，茱佩更禳灾。曾结松筠友，仍烦桃李栽。愿言随步武，阊阖九重开。"}