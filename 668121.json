{"id":"668121","title":"寂夜一首效子建","dynasty":"明","author":"文徵明","text":"中宵闻零雨，抚枕起躇踟。昏釭栖素壁，流焰照重帏。感此寂无语，戚然兴我思。我思何郁伊，欲举棼如丝。少壮不待老，功名须及时。男儿不仗剑，亦须建云旗。三十尚随人，奚以操笔为。文章可腴道，曾不疗寒饥。仰屋愧浮尘，俯睐影依依。人生良有命，何独令心悲。心悲发为白，失脚令身危。欲为绝世行，道远恐不支。世情忌检饬，敛目俟其疲。谁能七尺身，受此千变机。役役亦徒尔，多忧得无痴。惟应慎厥躬，古人以为期。"}