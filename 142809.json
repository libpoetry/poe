{"id":"142809","title":"行山舟·何山如幽人","dynasty":"宋代","author":"洪咨夔","text":"何山如幽人，道场如大家。穰穰衲子脚，刺刺骚翁牙。挟隽控寒飚，搜光蹑晨霞。危颠矫窣堵，平畴略污邪。岩泉跑虎涌，径松髯龙拿。锺梵破深寂，金碧开纷葩。修廓步屐峻，杰阁望眼赊。山势佩玦矗，湖光镜奁谺。清苕杏霭入，古弁空蒙遮。列翠不可唾，群籁无敢哗。坐我旃檀林，酌之枪旗茶。宇定岫出云，语妙天雨华。吾生久堕甑，昔游惯乘槎。夷犹庐阜阳，宿留岷江涯。高曾凌峤栈，卑或搜崖洼。昨梦难历省，此行足雄夸。老亲八十健，闲俦二三嘉。拍浮一叶眇，收揽万景奢。富贵上蔡犬，贫贱东陵瓜。未须笑落铎，谁能苦{左角右者}沙。候门占噪鹊，旋桡趁归鸦。奇事恐没没，举诗属僧伽。"}