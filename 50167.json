{"id":"50167","title":"游龙山·昔闻龙石名","dynasty":"元代","author":"戴良","text":"昔闻龙石名，今觅龙山路。泛江循近洲，即陆入遥树。离离列彩岩，泫泫濯甘露。倏见雨征峰，高出云飞处。好山殊未历，游子已多趣。寻幽虽欲行，爱境不能去。庶凭物外踪，稍息尘中虑。佛庐既崇旷，云阁复高据。登临当雨余，眺望属秋暮。意同疏木寒，兴逐惊乌翥。苍苍暝色起，杳杳晚钟度。耽玩乐地幽，趋事嫌迹遽。为谢林下人，行当重游寓。"}