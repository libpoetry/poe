{"id":"703339","title":"从罗浮下山与张给谏相订度中秋于尹澜柱园亭张公以行止不果予独泛舟泊南海神祠上浴日亭同四藏自显自坚铁关诸子赏月","dynasty":"明","author":"释今无","text":"月明万顷软琉璃，况复中秋色更宜。光怪尽随星汉上，襟期只有水云知。羞看岁去逢佳节，每叹心违过此时。独步古松苍莽际，轻衫微觉暗风吹。战月吟魂夜独醒，十年不到此孤亭。倒浮下界山沈海，直寄高空意入冥。乍出洞天箫管寂，忽当洪渤露华泠。官舟未许迟清话，狂简何人慰鹤形。"}