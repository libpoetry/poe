{"id":"307787","title":"徵招·枫溪寄食，倏又经年，好梦成烟，凄怀在水，感今念旧，不知涕之何从也","dynasty":"现代","author":"詹安泰","text":"断肠难约凭高眼，离情艳阳西路。啼鴂又声声，向无人行处。春心闲未许，短长梦、燕帘莺户。蠹墨羞花，俊游欺老，恨愁谁诉。归去碧波深，当楼月、依前笑人轻误。鬓影看离离，况番番风雨。天涯迷倦旅，剩一片、秋魂无主。待分付，悽调哀丝，怕水边吟侣。"}