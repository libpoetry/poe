{"id":"92047","title":"题南海东庙","dynasty":"宋代","author":"杨万里","text":"罗浮山如万石锺，一服南走如渴龙。雷奔电万遮不住，直抵海滨无去处。低头饮海吐绛霞，举头戴著祝融家。珠宫玉室水精殿，万水一日朝再衙。青山四围作城郭，海涛半浸青山脚。客来莫上浴日亭，亭上见海君始惊。青山缺处如玉玦，潮头飞来打双阙。晴天无云溅碎雪，天下都无此奇绝。大海更在小海东，西庙不如东庙雄。南来若不到东庙，西京未睹建章宫。海神喜我著绮语，为我改容收雾雨。乾坤轩豁未能许，小试日光穿漏句。"}