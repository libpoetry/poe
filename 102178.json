{"id":"102178","title":"自径山回得吕察推诗用其韵招之宿湖上","dynasty":"宋代","author":"苏轼","text":"多君贵公子，爱山如爱色。心随叶舟去，梦绕千山碧。新诗到中路，令我喜折屐。古来轩冕徒，操舍两悲忄栗。数朝辞簪笏，两脚得暂赤。归来不入府，却走湖上宅。宠辱吾久忘，宁畏官长诘。飘然便欲去，谁在子思侧。君能従我游，出郭及未黑。"}