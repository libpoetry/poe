{"id":"1132271","title":"李参政见招游龙鹤山归途有作","dynasty":"宋","author":"魏了翁","text":"上有高峰树倚天，下临深涧水生烟。陶镕泉石山中相，舒卷云霞地上仙。松色呼儿开后槛，笋舆为客过前川。不因同落天涯久，那得岩扉共此缘。乱涧穿云十里閒，好风吹袂出重山。潺潺流水半归壑，唧唧候虫皆闭关。兴念岁时惊变态，静观物化识回环。并溪的皪梅花树，已带明年春事还。"}