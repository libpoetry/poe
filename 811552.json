{"id":"811552","title":"踏莎行四首","dynasty":"清","author":"史承谦","text":"吹絮帘前，簸钱堂后，眼期心诺相逢骤。别来真个远于天，当时悔不携罗袖。月冷清宵，香消永昼，栏干花影如人瘦。如何一月断芳尊，心情还似曾中酒。密叶生秋，微云散绮，晚凉庭院人闲倚。新词空谱望江南，江南回首三千里。玉柄摇风，香衫着体，消魂往事重提起。兜衾小卧不成眠，团圞月照窗纱里。才画纤蛾，便携纨扇，浓颦浅笑欢何限。秋来无日不相逢，凉花露叶深深院。别酒重斟，别愁难免，絮沾泥后多萦伴。谁教解缆月明时，无情醉里烟波远。"}