{"id":"118986","title":"饮酒·诸妄不可赖","dynasty":"宋代","author":"苏辙","text":"诸妄不可赖，所赖惟一真。内欲求性命，油然反清淳。外将应物化，致一常日新。商於四父老，携手初逃秦。翻然感汉德，投足复践尘。出处盖有道，岂为诸吕勤。嗟我千岁後，澹然与之亲。还将山林姿，俯首要路津。囊中旧时物，布衣白纶巾。功成不归去，愧此且心人。"}