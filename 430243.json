{"id":"430243","title":"清波引    吴门赏春，酒次讱庵出示吷庵、公渚此词，皆甚美。越日微明，车次龙潭，雨中望山色凝黛，辄倚白石韵抒意","dynasty":"近现代","author":"黄浚","text":"夜辞烟浦。正相送、亸鬟倦舞。独归何许。梦轻为眉妩。后约念吴市，一晌寻春来去。晓岚顿掩云衣，似知我、断肠处。题笺寄与。教箫谱、幽婉自度。倚楼寒否。对菱镜谁语。绯桃正如火，可奈汀洲风雨。莫放卮酒沾唇，酒醒情苦。"}