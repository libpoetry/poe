{"id":"993430","title":"祫礼颂圣德诗","dynasty":"宋","author":"梅尧臣","text":"溥哉孝享，将事于宁。文武卿士，冠剑在庭。爰俟帝斋，风霰其零。风霰不已，钩陈豹尾。龙旂太常，立列比比。帝居路寝，百辟就次。至于谷旦，漫漫翳翳。帝入灵宫，左撞黄钟。升阶置玉，日气曈鸿。鸿鸿杲杲，氛驳阴扫。宿于太宫，月星皓皓。侍祠之臣，鹄举鹭振。或捧其匜，或进其巾。辅相夹导，俯偻鳞鳞。圭瓒以陈，登歌以均。东向虚位，发爵亲亲。平明帝还，紫宸序班。望帝之颜，穆穆闲闲。檐步廊廊，雪浮阳光。大楹烂烂，朱陛煌煌。称祝万寿，万寿无疆。却登宝舆，以御端门。揭鸡肆赦，雷动乾坤。于时都人，于时妇女。于时蛮夷，异口同语。天子万年，仁圣之主。臣时执册，与物咸睹。敢播于诗，庶闻九土。"}