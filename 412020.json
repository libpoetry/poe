{"id":"412020","title":"翁将军歌壬申","dynasty":"近现代","author":"常燕生","text":"李公昔驻春帆楼，旌旗破碎鱼龙愁。小儿弄舟嬉东海，欲断鳌足覆神州。修罗伸臂自天外，始遏贪吻完金瓯。当时经营颇惨澹，岂谓时会非人谋。榱崩栋折三十载，坐见沧海生狂流。高牙大纛裂疆土，赤眉铜马皆通侯。玄黄龙战日盈野，气盛亚美淩非欧。岂知卧榻有乳虎，磨厉渐欲吞全牛。潜师一夜入下蔡，万里膏腴森戈矛。三军禀令令曰遁，暮渡辽水朝滦州。此时元戎尚镇静，罗列丝管评清讴。中朝大官亦解事，卧阅陵谷百不忧。弭兵惟恃向戌舌，捐地未觉珠厓羞。扶馀渤海吾故土，汉唐馀烈垂千秋。尔来流民岁百万，斩伐蒿艾植松楸。卢龙塞断蠮螉绝，太息烈士无田畴。将军奋身起南纪，志挽日月回山邱。男儿报国自有道，毛锥弃去著兜牟。东穷扶桑西碧海，上研飞鸟深潜虬。归来风雨漫祖国，巫祁正待庚辰收。吴淞江头夜一弹，杳杳天际遮飞舟。沪人噤立色欲死，朝命仍拟和夷酋。将军长啸指须发，剑气喷薄如龙浮。乾坤一掷箭脱手，眼底势欲无仇雠。云蒸雾郁顷刻变，迅流转石雷鞭幽。袒怀白刃向前去，以血还血头还头。长江万里锁废垒，将军立马寒飕飕。兼旬环击不得下，伏尸百步惊沙鸥。沪人咋舌忭且舞，奔走僵汗吟啾啾。挈壶持襦供前线，后归中继无停留。兵残弹尽援不至，犹以殿退庇同仇。呜呼！君不见廉颇李牧赵良将，生为逋客身羁囚。又不见长城自坏檀道济，时人悔唱白符鸠。骑驴湖上岂得已，乘风聊作扶摇游。豺狼在邑狐在室，虽有奇志安能酬。天凝地閟万物死，穷寒野哭多鸺鹠。义军十万解甲去，白山黑水馀荒陬。请君为我回辙迹，再整壮士成貔貅，为君勒石刻琉球。"}