{"id":"120239","title":"无倦堂·陈侯昔为邑","dynasty":"宋代","author":"陈造","text":"陈侯昔为邑，鼓舞辇毂民。尔来佐淮郡，喜诧有脚春。例满徯志望，正繄不已纯。帖焉受驯扰，初岂烦令申。抚临不云倦，依然旧持循。终始秉厚德，迩遐沐深仁。报政已捐日，设施方日新。群蠹继革熄，千栋成逡巡。向来简斋仙，九德罄忱恂。长源无涸流，盍尝究所因。一印妙心传，千载挹圣真。此学不胜用，企用嗣前尘。"}