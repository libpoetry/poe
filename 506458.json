{"id":"506458","title":"癸巳二月十三日扈从奉旨同胡祭酒及同僚先行渡江有作呈诸公","dynasty":"明","author":"王洪","text":"结绶祗上命，严装戒前驰。仆夫早在门，裘马烂光辉。解骖未遑息，陟舟此江圻。昔往薄隆夏，溽暑方炎曦。今来值仲春，杨柳正依依。桃李始发径，兰荪亦被堤。遥空澹流云，澄波濯层飔。况兹谐明达，夙尚寡所违。典则恭夏训，正直仰周诗。眷言骋良图，远大以为期。克宣巍巍德，永永奕世规。"}