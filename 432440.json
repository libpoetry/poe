{"id":"432440","title":"和玉溪生无题，同千帆作四首","dynasty":"近现代","author":"沈祖棻","text":"未卜他生别更难，燕飞花落到春残。青天可补情还老，碧海能量泪不乾。才过佳期星汉远，窃来灵药月轮寒。凤笺细写眠蚕字，留作相思日后看。月地云阶记旧踪，斑骓嘶断晚来钟。春檐酌酒花初落，绣幄围灯雨乍浓。珠树三年巢翡翠，金塘一夜泣芙蓉。锦衾角枕天涯远，未必蓬山隔万重。暖透吴锦第几重，画罗鸳被为君缝。秦楼娇凤羞相妒，洛浦惊鸿梦可通。桐树惯栖怜净碧，荷花到死守香红。千年桑海寻常事，肠断虚窗五夜风。尽日灵风卷雨来，昨宵双枕乍惊雷。千春小月留相待，一夕行云去不回。旧梦自迷神女峡，新诗空费沈郎才。相看蜡炬同垂泪，聊可煎心莫化灰。"}