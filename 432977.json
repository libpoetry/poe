{"id":"432977","title":"玉楼春","dynasty":"近现代","author":"胡士瑩","text":"紫骝嘶向天涯去，苦恨关山魂梦阻。两边花月镜中春，一桁烟芜屏上路。金堂脉脉闻残语，似水芳华鹃作主。閒愁闲病过清明，人又不归春又暮。高楼又是斜阳近，絮满帘栊尘满轸。不关衣上泪痕多，只恐花前风力紧。等閒素约无凭准，梁燕呢喃偏解恨。终知葵藿是君心，那识鸳鸯非妾分。画阑日日和香凭，长恨行人行不定。愁连江上去来潮，梦接天涯长短岭。花枝肠断双鸾镜，窈窕自怜红泪影。妾心犹恐不分明，化作春冰沉古井。"}