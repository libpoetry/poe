{"id":"1239725","title":"晚步青溪上","dynasty":"元末明初","author":"宋濂","text":"溪色涵膏绿，溶漾正堪餐。十步九还辟，清芬袭肺肝。渚牙既戢戢，岸花亦戋戋。洁沤近宜狎，贲鲂清可扪。流念梁陈际，甲第绕其堧。南澨绮钱结，北津铜纲繁。倒景侵寥旷，蒸气湿铅丹。有时作清游，肃舲输轩尊。泛爵溢朱组，簉筵到弹冠。荆偈逞妍曲，秦艳发清弹。唯恐悬象堕，不忧芳年单。繁华随逝水，崇替起哀叹。黄鸟背人飞，响入华林园。"}