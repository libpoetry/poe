{"id":"1235765","title":"恒德斋为开府明良公作","dynasty":"元","author":"吴当","text":"于穆天命，恒久不已。往禅来续，与道为体。惟圣有德，率性之常。不二不杂，悠久无疆。君子是则，勉勉不息。终始弗渝，夙夜无斁。赫赫元勋，昔佐皇祖。配德惟一，永锡胤祚。侃侃闻孙，靖共在位。式谨尔常，以赞天子。佩舄雍雍，退食自公。肃慎斋居，用省厥躬。协于克一，责难将美。徵其化成，万国咸理。惟巽而动，勿承以羞。亿万斯年，于昭匹休。"}