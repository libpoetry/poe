{"id":"508594","title":"盛竹庄处士挽章","dynasty":"明","author":"倪谦","text":"早岁辞淞渚，移家住帝乡。六龙方在御，群凤喜鸣阳。翙翙翔霄汉，冥冥避稻粱。閒招扳桂客，细和考槃章。神采无瑕玉，词锋百鍊钢。著书常满案，种竹已成庄。山水供藜杖，烟霏护草堂。奇才追屈宋，高卧傲羲黄。惊坐名何重，趋庭教有方。凤毛看擢第，玉树复联芳。共羡家声振，由来庆泽长。从知心匪石，其奈鬓如霜。梦熟邯郸枕，寒生薜荔墙。秋风来吊鹤，夜雨泣栖凰。硕德俄凋丧，深情益惋伤。高山空仰止，清泪欲沾裳。"}