{"id":"605919","title":"宝剑篇答谢潘明府","dynasty":"明","author":"卢龙云","text":"潘郎作吏花满县，匣贮雌雄双实剑。看花琴鹤思俱清，抚剑豺狼迹尽歛。羡君佩此已多年，何须巨阙与龙泉。雪花星文纷照耀，陆剸水断俱赫然。政成久已报天子，穷谷深山遍霖雨。卑棘那堪凤久栖，层霄合拟凫将起。伊余宦迹偶从君，杯酒慇勤几论文。解剑赠余心莫逆，恍然风雨双龙分。剑乎剑乎堪重汝，潘郎意气长相许。旧时魑魅敢窥人，入夜斗牛光射土。神物由来用有时，铅刀何用徒区区。借处会须先斩佞，弹来休用叹无鱼。"}