{"id":"977768","title":"醉歌","dynasty":"宋","author":"徐珩","text":"得谁酿法乃尔佳，连引数杯极口誇。须臾忘物亦忘我，是非荣辱不可加。儿童相随拍手笑，阿翁醉也扶归家。平生故人赵半刺，遣骑折送园中花。插花饮酒不待劝，夜如何其月欲斜。倒著接䍦自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具纸笔，满幅大草飞龙蛇。妇云汝醉当止矣，明日酒醒不愧耶。"}