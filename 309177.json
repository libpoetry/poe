{"id":"309177","title":"瑞龙吟·春光向尽，古微先生邀同张次珊、褚伯约会、郑叔问诸君集于听枫园","dynasty":"清代","author":"陈锐","text":"吴园路。仍见镜沼开萍，罫亭攒树。年年抱月飘烟，翠裙斗草，春归甚处。共延伫。还念旧家人渺，燕巢当户。天教借宅东偏，煮茶声里，樵青寤语。衰鬓不堪重照，晚襟交手，风灯红舞。为道近来音书，人事多故。浮云望极，吟断江关句。知谁问、黄金赋稿，青门游步。啸侣从君去。对花对酒，翻萦黯绪。恁解愁千缕。扶醉眼、催归歌唇衔雨。怨香夜湿，迷空霏絮。"}