{"id":"829721","title":"读国分青厓诗题其后","dynasty":"清末近现代初","author":"郑孝胥","text":"诗能动三光，亦能贯九泉。诗人以诗语，万物皆自言。我读诸子诗，称心如所论。如饥自知味，如寒自知温。独有难言者，一生积艰屯。非圣孰能达，愧我非其人。愿使深者浅，愿使昧者真。信哉青厓翁，言志无所先。我居神户日，去今四十年。避暑得出游，颇思就温泉。所恨不解语，造次无其人。尔时逢一姝，自名小歌津。抚掌笑使君，迂哉何待言。意动必可解，出语非自然。默然惊其慧，负负惭婵娟。回首诚隔世，或犹在人间。以诗记其名，兼以语雨山。"}