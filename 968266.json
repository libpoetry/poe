{"id":"968266","title":"贺新郎 其一 寿陈新渌","dynasty":"宋","author":"赵必?","text":"寿酒浮萸菊。记年年、重阳嘉节，开尊华屋。绿鬓朱颜春不改，彼美人兮如玉。有锦绣、珠玑满腹。户外红尘飞不到，受人间、倒大清闲福。数花甲，才八六。十分秋色呈新绿。一簇儿、池馆亭台，左梅右竹。柳下系船花下饮，不减西园金谷。更橘外、安排棋局。独立小桥明月夜，唤莺莺、低唱双飞曲。有子也，万事足。"}