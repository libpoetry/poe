{"id":"1136381","title":"景安录示旧雪诗拟简斋走笔赋所感奉谢","dynasty":"宋末元初","author":"方回","text":"名都十万户，拥貂者为谁。一二达官外，絮纩或无之。南雪压瘴疠，此事不可迟。寠人既云众，速霁斯为宜。天公作恶剧，十日韬晴曦。平地尺未已，塞门湮途岐。少年未更事，骇谓如此奇。危登或深泛，一酣倾百卮。今年老更穷，客炉拥尪羸。稍稍穴窗隙，缩首略一窥。未卜麰麦王，但悯乌鸟饥。大儿寄书来，土冻菜本萎。归家煮荒荠，一饱亦肉糜。宁当卧袁安，何用访戴逵。答云有故人，贻我幼妇词。未妨三十韵，一酬带间诗。"}