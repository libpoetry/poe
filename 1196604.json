{"id":"1196604","title":"巫庙","dynasty":"唐末宋初","author":"王周","text":"巴水走若箭，峡山开如屏。汹涌匹练白，?崒浓蓝青。崖空蓄云雨，滩恶惊雷霆。神仙宅幽邃，庙貌横杳冥。隐约可一梦，缥缈馀千龄。名利有所役，舟楫无暂停。悉窣垂肸蚃，祠祷希安宁。鸦鸦尔何物，飞飞来庙庭。纷纷飏寥泬，远近随虚舲。铁石砺觜爪，金碧辉光翎。翔集托阴险，鹐啄贪膻腥。日既恃威福，岁久为精灵。依草与附木，诬诡殊不经。城狐与社鼠，琐细何足听。况乎人假人，心阔吞沧溟。"}