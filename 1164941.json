{"id":"1164941","title":"送许拾遗恩归江宁拜亲","dynasty":"唐","author":"岑参","text":"诏书下青琐，驷马还吴洲。束帛仍赐衣，恩波涨沧流。微禄将及亲，向家非远游。看君五斗米，不谢万户侯。适出西掖垣，如到南徐州。归心望海日，乡梦登江楼。大江盘金陵，诸山横石头。枫树隐茅屋，橘林系渔舟。种药疏故畦，钓鱼垂旧钩。对月京口夕，观涛海门秋。天子怜谏官，论事不可休。早来丹墀下，高驾无淹留。"}