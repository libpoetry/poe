{"id":"761465","title":"莺啼序","dynasty":"清","author":"况周颐","text":"轻荫半湖翠罨，想临妆媚妩。镜奁远、一抹愁痕，闹红谁在深处。谩幽憩、银笺按拍，凉蝉唤入花间去。甚香风、别样温柔，淡摇洲渚。故故来迟，傍柳画舸，似淩波未许。翠堤外、人各天涯，曲阑应向凝伫。只娉婷、红衣倒影，记愁绝、中仙说与。露房擎、青子离离，为谁心苦。菱花自小，苇叶长愁，紫萍是坠絮。问并作、几多红怨，画里回首，却又盈盈，未开刚吐。芳尘去后，蘅皋悽断，非花非雾情何极，锦鳞多、恨字难分付。凉云十里，鸳鸯不是催归，有人玉鞯愁驻。逢花最惜，见说为花，便有花暗妒。向此际、揭天丝管，踠地帘栊，一任微波，鉴人幽愫。风裳水佩，罗衣纨扇，年年花好人易老，望蓬山、肠断花知否。踏摇细桨声中，路入疏烟，似闻怨语。"}