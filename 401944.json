{"id":"401944","title":"乙卯后春感八首三叠秋兴韵","dynasty":"民国末当代初","author":"钱仲联","text":"巢燕春归又在林，炎荒万木立森森。澜沧路为他人渡，赤水天穷海国阴。如此河山髯拂传，是谁翻覆雨云心。日南新鬼今多少，吉蔑城头哭夜砧。望气旗矛杂倒斜，四荒经外说戎华。鳌沉难定神山位，斗转谁通碧汉槎。不竞南风骠国乐，新翻铙吹越城笳。蛮烟瘴雨三千里，忍看红莲地狱花。朱鸟星沉不再晖，火维神柄转倾微。藕丝孔里身先遁，蚌血红边海尽飞。入月长庚何日是，支天铜柱与心违。䗖林此际方高会，岂待秋风牧马肥。换步移形儿著棋，胜何足喜败何悲。白龙鱼服重归日，金弩潮声得意时。铸铁每闻成错易，操蛇犹恨负山迟。红棉飘起蛮天雪，蜗角萧墙费后思。绳行沙渡万重山，规外星辰咫尺间。北户开时齐戴极，鬼门南去更无关。跕鸢事往频搔首，骑象儿歌尽破颜。老我天街看毕昴，珠宫贝阙若为班。倒却铜山涨海头，洛钟声应万方秋。三灾火坏人无种，九地兵多鬼亦愁。椎结时来尽熊虎，衣冠运去作凫鸥。成神青骨君休笑，今日夷州尚禹州。捭阖虚论鬼谷功，乾坤来日战云中。阋墙箕子明夷地，府乱禺强北极风。两国齿唇刑马白，一江衣带闪旗红。中枢大有韬铃在，闲煞持竿钓月翁。苍梧紫雁势逶迤，竹杖相于返葛陂。华表愁闻丁鹤语，骚心聊寄越禽枝。天倾兵甲河能洗，地黑蛟龙宅几移。箧有陈芳新乐府，肯教诗史独名垂。"}