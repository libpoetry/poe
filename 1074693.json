{"id":"1074693","title":"秋闺词","dynasty":"宋","author":"周紫芝","text":"西风动帘幕，蟋蟀鸣高堂。蔓草湿零露，秋闺知夜长。佳人掩朱户，背烛解罗裳。愿言鸳鸯梦，双飞入方塘。清影横疏棂，奈此明月光。依依照长夜，炯炯明愁肠。不恨郎不归，恨月入我床。披衣复起坐，嚬翠挑残缸。开缄取素书，解结罗带傍。一读再三叹，再读泪数行。终夜不成寝，曙色忽满窗。虽云有膏沐，谁能理晨妆。"}