{"id":"701638","title":"雪后遣兴二首","dynasty":"明","author":"黄省曾","text":"玄冬素雪洒江天，谁识袁生一室眠。农谷已忧成歉岁，林花空复兆丰年。青云抗志谁堪傍，白首为歌秪自妍。冻馁妻孥颜色好，典衣惭汝缺金钱。暮雪霏霏被寒坂，朝来风色草堂凄。饥乌合向空庭集，老骥从教旧枥嘶。病态提携频绿酒，颓年梦想切丹梯。武陵春水相将满，欲溯桃花任一迷。"}