{"id":"774691","title":"客持图索句图中日出潮上童子吹箫当潮而立画工以是箫世号品箫同音附会名为当朝一品指日高升图予即其寔景题之","dynasty":"清","author":"章甫","text":"东君渡出水迢迢，水上银山万里遥。惊绝奇观图两大，沧海日兮浙江潮。童子何知空依傍，苍茫独立最高标。回澜不射肃王箭，鞭石不遇始皇桥。当潮指日高升处，万籁无声自歌谣。造化原来亦一物，清浊吹嘘入管箫。有人解得呼吸意，一任凌波上碧霄。五色阳精千顷浪，风云际会看龙跳。"}