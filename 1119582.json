{"id":"1119582","title":"题扇集句五首","dynasty":"宋","author":"陈造","text":"宝扇重寻明月影，月边仍有女乘鸾。主家阴洞细烟雾，姑射仙姿不畏寒。庭院深深深几许，美人绵渺在云堂。落花游丝白日静，锦荐金炉梦正长。竹里高亭灯烛光，月移花影上西厢。蔗浆金椀冰盘冻，始信人间五月凉。自恨寻春去较迟，古来四事巧相违。如今说著成离恨，曾为梅花醉不归。绿槐高柳咽新蝉，绫扇唤风阊阖天。见欲扫床悬麈尾，簟纹如水帐如烟。"}