{"id":"1083123","title":"和谢绰中观澜亭","dynasty":"宋","author":"朱松","text":"方塘滟宿涨，曲涧来飞湍。光涵郁蓝天，澒洞碧玉宽。小亭尘土外，瓦影浮朱栏。霜渚写秋色，烟林养渔竿。佳人秋霞衣，皎皎明月冠。欲濯且无尘，隐几得妙观。海若眩河伯，等在蜗角端。那知坳堂上，杯水生涛澜。云间谢公子，五字冰雪寒。展读胜图画，经行记林峦。九垓未暇游，据壳谅匪安。一到定何日，眷焉抱长叹。"}