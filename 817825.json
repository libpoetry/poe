{"id":"817825","title":"中秋夜听张友鹤郑颖孙弹琴","dynasty":"清末近现代初","author":"黄节","text":"日昃消阴翳，暝霭催林乌。秋帝解人情，慰我以望舒。张筵挈丝桐，乐酒倾杯壶。郑子奏高山，张生和于于。清风响林樾，高步坛壝虚。夜半逍遥游，江上生明珠。连舟杂宾饮，狎坐皆丽姝。左顾河岸南，右眺城楼隅。皎皎天与水，嘈嘈笙若竽。灯阑出瓴甋，沙白横烟墟。柔妻粉黛光，款款临前除。稚女斗红绫，团团得双鱼。黄园集俦侣，明塘长菰蒲。陈洵苦为诗，露立鹭两趺。赏心情所极，即景境亦娱。浦江辟楼扃，栏槛与海俱。潘子忽过从，邓君持轩车。飞龙蹴波浪，落雁沉江湖。朱颜发越艳，渌酒歌吴趋。廿年今夕情，若或先后殊。欢怀忽以觉，一事无复馀。俯仰池上柏，灭没洲中凫。疏星渐隐约，来朋空归欤。岭东望不极，江南哀具区。"}