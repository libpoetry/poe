{"id":"443760","title":"九江烟水亭歌","dynasty":"当代","author":"熊盛元","text":"湖水一泓桥九曲，南山影堕烟波绿。临风我自慕周郎，吊古谁同伤末俗。当日楼船不可寻，云旌拂处夕阳沉。赢来乱世三分业，负尽平生一片心。少小风流性儒雅，歌尘轻绕鸳鸯瓦。朱弦误拂一回头，满座佳人都醉也。中有仙姝号小乔，雪为肌肤柳为腰。幽衷共吐盟兰契，银汉双携渡鹊桥。点将台前森剑戟，连云樯撸乾坤坼。运筹帷幄麈频挥，勃发雄姿神奕奕。武略文韬盖代英，照人肝胆玉壶清。醇醪饮罢纷然醉，气度何曾让孔明。公瑾原非趋附辈，功高反受声名累。沙场白尽少年头，闺阁滴残红烛泪。霸业空空剩此亭，秋风遥送野花馨。巍巍石像凌霄立，隔岸妆楼慰眼青。野史纷纭真相掩，贤愚一任人褒贬。萧条异代不胜悲，泪洒沧波千万点！"}