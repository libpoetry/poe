{"id":"1107449","title":"次韵周祭酒所和馆中雪诗","dynasty":"宋","author":"史浩","text":"不作当年行路难，平明下马趋朝班。欢声渐入玉连锁，瑞气先凝金博山。曾说岁穰占腊里，更传天喜见颜间。归来乞与新诗句，清绝何人许共攀。造化工夫正不难，幻成梅柳已班班。清吟且可对冰柱，烂醉未应颓玉山。鹤冷风亭来砌下，雁迷烟渚驻云间。不移跬步居银阙，仙驭何劳著手攀。风急何辞上阁难，且来共住玉京班。一蓑已得诗中画，万叠休传海外山。未放微阳穿日脚，少留清影在窗间。莫嗔爱入西湖社，夫子龙鳞正许攀。"}