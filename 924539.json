{"id":"924539","title":"次韵子瞻游罗浮山","dynasty":"宋","author":"苏辙","text":"客迷堕涧逢玉京，云行夭乔风号鸣。暗中过尽石髓滑，惊喜观阙朝霞明。东坡南去类此客，挤者力尽非求生。偶然濒海少氛气，复有福地容躬耕。诸侯历聘谢鲁叟，茅檐燕坐师老彭。天枢旋结日珠重，人寰下视鸿毛轻。俗缘渐觉冰雪解，元气乍复蛟虬狞。远游脱屣入盖竹，初怪长史留家庭。后来玉斧小儿子，亦入真诰参仙经。试令子弟学诸许，还家不用剑阁铭。洞天闻亦有图籍，但恐未免如公卿。此心愿与世无事，不愿与世平不平。"}