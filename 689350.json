{"id":"689350","title":"登名山寺宿高盖兰若纪兴","dynasty":"明","author":"佘翔","text":"出郭饶幽兴，崎岖岭复溪。千重青嶂合，万顷白云低。涧水鸣秋雨，田家报午鸡。篮舆乘偃蹇，端欲问招提。南宗初问道，振策陟崔嵬。宝座参云合，珠帘射日开。凤停千佛岭，龟傍九莲台。欲见人天界，临池笑劫灰。何处穷蓬岛，孤高有此峰。飞烟空世眼，积翠洒吾胸。鸣磬驯檐鸽，谈经起钵龙。诸天瞻咫尺，佞佛得何颙。鹫岭疑兹地，真堪奉法王。芙蓉云外耸，薝卜雨中香。山色含晴霭，钟声带夕阳。下方聊借榻，兰若一灯光。"}