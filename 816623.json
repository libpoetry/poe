{"id":"816623","title":"失题四首","dynasty":"清","author":"曾国藩","text":"抽得闲身鹤不如，高秋酒熟鞠黄初。便驱天驷识途马，归钓江乡缩项鱼。往比已清随毂转，今来身世似舟虚。不须更说知此早，且喜尘缘尽划除。蜒雨蛮烟日日催，侧身周望重低徊。海滨膏血深无极，帐下笠歌自莫哀。安得贾生时痛哭，可怜杨仆本庸才。投章欲问茫茫意，何处通天尚有台？金堤旧溃高家堰，复道今年盛昔年。自古尘沙同浩劫，斯民涂炭岂前缘？沉江欲祷王尊壁，击揖谁挥祖逖鞭？大厦正须梁栋拄，先生何事赋归田？两度归帆溯上流，萧萧落木洞庭秋。送君此去风前酒，忆我当时月夜舟。弘景旧居勾曲洞，杜陵新卜烷溪头。好栽修竹一千亩，更抵人间万户侯。"}