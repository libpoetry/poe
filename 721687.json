{"id":"721687","title":"同诸子探梅玄墓","dynasty":"明末清初","author":"屈大均","text":"路从东?入，春半雪犹深。素影迷千嶂，幽香得一林。松开湖口小，竹覆洞门阴。稍待天晴暖，篮舆更远寻。濛濛千万树，香在未开时。雪里人空望，风前自不知。山光寒更出，水气暖方滋。十里松杉暗，重来月满枝。茫茫花雪里，万树望疑空。自有幽香度，何妨积素同。山晴犹似月，水冷每生风。多谢流莺好，冲寒出谷中。不须残雪尽，绿萼一丛开。岂欲孤荣早，其如淑气催。枝寒偏近水，片落不沾苔。采摘休盈手，留香与客来。"}