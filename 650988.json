{"id":"650988","title":"仁和朱彦明母董氏旌节","dynasty":"明","author":"莫止","text":"凌云绰楔从平地，五色龙鸾萃雕丽。过客凭车为改容，叹息楣间旌节字。练裙缟带堂中人，到此知甘几劳悴。总是皇天作鉴明，亦有佳儿相其志。当时自顾嫌少年，不道今经甲子旋。孱然一身壮门户，泉台有闻当解颜。清泉为酿玉为脍，鹤发方添境方泰。坐使吴山游女群，一日风声尽沾溉。"}