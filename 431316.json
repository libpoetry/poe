{"id":"431316","title":"闻范之仓卒去皖，怅然寄诗二章，即次范之九日宴集诗韵","dynasty":"近现代","author":"方守敦","text":"正是高秋霜月皎，无端离雁送声哀。君如白鹤云中去，我未黄花江上来。书札徒增缟纻集，郫筒遽冷草堂杯。扁舟散发知何处，怅以江头李白才。追逐云龙亦快哉，兵戈天地洗深哀。开襟世泽通家好，和韵江城旧雨来。落叶忽惊词客座，离亭难进故人杯。高情风雅应教续，踯躅吟诗蹇劣才。"}