{"id":"102105","title":"双清阁咏雪","dynasty":"宋代","author":"黄伯固","text":"箕伯宵声怒，髽童早语咍。飞花先腊白，和气觉春回。暗动云都簇，先凭雨作媒。有情皆噤惨，无物不低催。阔洒吞平野，斜飞透隙埃。朦胧山下路，孤绝水边桅。厚载危倾压，阴机巧剪裁。溪流连底沥，蒙岭彻尖堆。妒舞时飘袖，催诗胜遣材。高将凌玉阕，清可并瑶台。密密疑霏屑，纷纷认落梅。诹龟古{左禾上皿下能}稏，宿鹭斂毰毸。冻案呵吟笔，高楼殢酒杯。市衢停辙迹，香篆冷炉灰。试问麻衣咏，何如柳絮才。一时聊纪事，著句郢难陪。"}