{"id":"969595","title":"和野菜吟","dynasty":"宋","author":"赵希逢","text":"人生何用广田宅，忧怀千岁不满百。饥来粝饭荐苜蓿，不必脍鲤更炮鳖。何人日流饿虎涎，望望一饱蚁慕膻。岂知山林一天性，悠然野兴浩无边。冬菁春韭总甘美，入口寒泉生颊齿。鼎烹虽不罗八珍，盘餐尽定供百指。不妨寂寞类首阳，免得市声入耳忙。蕨薇风味千载下，发以姜橙苏榝香。洗教瓦鼎光如镜，自拾樵薪归野径。兴来小摘烝复湘，不用玉纤巧饾饤。"}