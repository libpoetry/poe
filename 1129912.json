{"id":"1129912","title":"送赵司令之金陵","dynasty":"宋","author":"释善珍","text":"自古词人例谪迁，十年无路可栈天。督师上正倚裴相，破贼叔应推谢玄。伏枥骥思沙漠外，脱韝鹰去碧霄边。僧隙早辱莱公赏，他日牵联得并传。血战荆江障贼锋，无端谗嗔困英雄。念亲不隔关山梦，忧国常怀畎亩忠。早岁交游今改事，少年豪举晚收功。碧油谈笑多新句，倘值南云寄便鸿。"}