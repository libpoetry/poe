{"id":"661436","title":"赋泰伯祠送李舍人","dynasty":"明","author":"史鉴","text":"行行阊门道，清庙临通津。借问此何居，至德垂鸿名。畴兹商周际，天命固难谌。避狄始宁居，剪商志将萌。圣孙天所启，周道方日新。夫君见其微，远窜来蛮荆。冠冕化文身，礼义开吴民。让国非求名，此意难具陈。顾惟君臣谊，况乃父子亲。向无宣尼言，谁能识其心。李膺吴中彦，怀古意何深。行当侍帷幄，扬芳播清尘。"}