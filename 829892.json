{"id":"829892","title":"冬至","dynasty":"清末近现代初","author":"黄节","text":"风吹薄日去，雪作同云高。罢饮酬佳节，怀归赋远劳。惨颜天照海，长焰夜穷膏。可记经冬事，笺诗次董逃。盆菊才添买，花佣出窖迟。万钱梅有价，千户橘初垂。意与时芳迕，寒教晚叶披。适来残市后，将汝上青瓷。国事同儿戏，无人与笑谈。今朝歌者技，一辈大官惭。才绝青衣赋，情兼白杏憨。日闻坊院乐，真是客宣南。隔岁消寒约，寻常事亦乖。覆樽难滴酒，入市欲抽钗。气尽阳当复，天空化许排。奈何良夜醉，犹不忘俞斋。"}