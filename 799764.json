{"id":"799764","title":"明景帝废陵","dynasty":"清","author":"李天馥","text":"张段走灵帝，程鱼奔代宗。丧乱有其渐，式微丁数穷。总无全盛时，一旦婴悯凶。异哉王阉奴，挟帝出居庸。土木试一掷，举国纷相从。亲征竟蒙尘，身殉观军容。尔时微郕王，谁为奠寰中？八载修战守，庙社安钟镛。虏心绝要求，塞外归重瞳。嗟嗟夺门徒，甘心为首戎。复辟亦天意，群小冒奇功。忠良既诛锄，谥戾良非公。窀穸荒山麓，大礼靳树封。悠悠二百年，坏道馀乔松。皇仁念前朝，慨焉怆宸衷。置守禁樵采，魄毅安幽宫。傍陵三十户，户户野花红。隧道寒潭静，缭垣芳草空。独恨魏珰坟，东西峙巃嵷。"}