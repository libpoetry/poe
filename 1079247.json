{"id":"1079247","title":"常山神祠","dynasty":"宋","author":"张守","text":"篮舆破霜晓，驾言郡城南。云山为好色，风日仍清酣。古祠据山腹，深堂静潭潭。我来何所祷，祸福久已谙。顽冥亦天资，乞灵漫怀惭。同来得我辈，胜处思穷探。爽气排俗虑，浊醪侑清谈。卧碑一拂拭，古镜开尘函。斯人已仙去，寒泉独清甘。扶藜山崷崒，放目窥浑涵。前瞻群峰翔，九仙驻飞骖。后俯归路迷，城郭埋烟岚。平生丘壑姿，回首不我堪。归来耿不寐，青灯对书龛。"}