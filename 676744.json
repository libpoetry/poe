{"id":"676744","title":"赠卢潭城二首 其二","dynasty":"明","author":"卢楠","text":"凉风越秋海，吹我东阶树。柔条歇芳辉，密叶垂丰露。玉殿鉴凝霜，金闺叠纨素。念子居无衣，薄寒隐天雾。芰荷凌晨宵，雨雪恨迟暮。严黍沐晚泽，青松挺阴冱。尚父钓河滨，宁戚饭牛寤。天造时康屯，雄发霈霖雨。贞观诗书场，毋为悲世迕。我希吴延陵，宝剑非所顾。敦义笃情亲，千里共奇步。"}