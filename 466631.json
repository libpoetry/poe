{"id":"466631","title":"成都行 其十 乐山卧佛","dynasty":"当代","author":"何永沂","text":"一卧千年佛，悠然送江声。晨钟敲未了，世浊不堪醒。曲径虹桥间竹篁，梦中诗圣立苍茫。平生不唱清平调，风雨连天拜草堂。秦时风雨唐时堂，左右诗人各进香。曾有名流尊“圣哲”，忽然媚上骂他娘。一楼一井记风骚，粤曲情深唱薛涛。才命相妨何以慰，诗星竞和自堪豪。东风巧借定三分，不是朝中第一人。才智纵横皇帜下，鞠躬尽瘁可怜臣。红尘一隔海云深，修得随缘拜佛心。好是仙山灵气活，容它猿啸盖龙吟。峰青云白一回眸，占尽天然天下幽。“大道无为”谁悟道，借清泉水洗吾头。头头是道在青城，借得山幽道观清。能法自然天地阔，圣灯点起夜长明。巍巍大佛立唐朝，孕得三苏堪一骄。佛自慈祥山自翠，船头词客自逍遥。"}