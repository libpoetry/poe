{"id":"704635","title":"灯船曲四首","dynasty":"明","author":"黎遂球","text":"嬉春才过闰元宵，端午还添廿四桥。便合龙舟与灯子，绕城箫鼓送兰桡。尽著冰纱阔袖衣，柳阴人与燕交飞。河房倚遍檐前树，夜扣城门趁队归。画舫纱笼照火旗，笙箫檀板间花枝。春风最擅包郎手，不羡当年剪綵奇。词客人人杜牧才，停桡都为郑庄来。徵歌任选如花妓，索写桃笺侍举杯。"}