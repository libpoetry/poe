{"id":"701314","title":"甲午季冬雨雪连旬公馀感触辄赋八绝","dynasty":"明","author":"黄仲昭","text":"琪花谁散满林端，一夜钟山失翠鬟。上下清光相掩映，乾坤都在画图间。道傍甲第是谁家，金帐羊羔兴正赊。棘寺郎官清透骨，自敲冰片煮春茶。茫茫积雪遍山川，瘦马冲寒敢自怜。应有闭门僵卧者，甑无炊黍突无烟。匡时事业了无成，牢落风尘笑此生。却羡灞桥驴背客，无端风味助吟情。一雪旬馀晓暂晴，晚云旋复结浓阴。村农初喜春宜麦，麦陇今嫌雪太深。寒威入夜彻吟帏，布被无温酒力微。谁念三边征戍苦，满天风雪卧戎衣。要路诸公宠禄兼，红炉炽炭酒频添。迂疏只合长清冷，案牍时呵冻笔签。青山雪后可寻春，欲谢微官未有因。闻道村桥梅已发，看花酌酒属何人。"}