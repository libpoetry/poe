{"id":"644616","title":"次上巳约友登南楼韵","dynasty":"明","author":"方孝孺","text":"春色与汉水，相看两俱深。谁能当此时，有酒不共斟。城端耸华构，宾友皆来临。东瞻太白雪，西望峨嵋岑。纵观八纮内，洞见天地心。千年等旦暮，岂识古与今。尚友怀贤豪，妄意鲜所钦。慷慨隆中啸，窈眇河汾琴。其人俨不忘，思欲嗣徽音。觞多意不尽，哗笑惊飞禽。清风似相知，数数吹余襟。"}