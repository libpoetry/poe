{"id":"844083","title":"二十一日收复南投街，连日大捷，重围以解","dynasty":"清末民国初","author":"陈肇兴","text":"一旅团乡勇，连朝战伐频。破家欣得士，克敌不伤人。感激由忠孝，招携仗搢绅。壶浆及箪食，犒赏敢言贫。市肆欣无恙，家家户不扃。鸡声千店白，鬼火万山青。破竹誇前队，哦松忆旧厅。回头风景异，涕泣对新亭。穴蚁逃何处，鸮巢此日焚。旗从红白判，兵自朔南分。风鹤惊宵柝，龙蛇斗阵云。来苏傒父老，应悔拒吾军。军令如山立，出门三五申。攻心师马谡，守法学曹彬。但使擒元恶，休多杀一人。古来称善将，无敌是行仁。"}