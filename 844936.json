{"id":"844936","title":"梅花绝句八首","dynasty":"清末民国初","author":"曹家达","text":"试灯风里报春回，日涉园林半未开。翠羽不鸣春夜短，晓烟和露滴苍苔。旗亭日暮听啼鸦，一片清寒卖酒家。莫向浮山苦相忆，东风吹醒亚枝花。碎石山桥苦竹丛，娟娟小影月空濛。他时缟袂重相忆，豆蔻钗头袅娜风。荒涧千寻石路交，晚来时见鹤归巢。骑驴相觅不知处，山外白云悬树梢。何事寻真上翠微，朝元仙子见应稀。一声格磔月初落，野鸟惊寒相背飞。高树悬冰折取难，兰成春病苦衣单。隔溪风竹潇潇暝，不信佳人更耐寒。江北江南春思多，故人相赠奈愁何。衣冠隔代都消歇，怕向梅花岭下过。半幅南笺写折枝，春光如片复如丝。君家若问花生日，好记西窗暮雨时。"}