{"id":"421052","title":"金缕曲 其四","dynasty":"近现代","author":"苏渊雷","text":"盼到春消息。渺江关梅花数点，枝头寒勒。骨肉天涯灯下影，一刻千金都值。曾不减古欢遥集。书枕诗瓢行处有，料胜他魂返枫林赤。吟未罢，竹石裂。浮生堪恋还堪惜。数襟期荆高逝后，豪情谁拾。雁宕龙沙天共远，渡海出关一律。只雪窖霜棱稍迫。未必生才皆有用，剩丹心朗照风檐色。掷笔起，东方白。"}