{"id":"1109865","title":"浣溪沙","dynasty":"宋","author":"向子諲","text":"花想仪容柳想腰。融融曳曳一团娇。绮罗丛里最妖娆。歌罢碧天零影乱，舞时红袖雪花飘。几回相见为魂销。醉里惊从月窟来。睡馀如梦蕊宫回。碧云时度小崔嵬。疑是海山怜我老，不论时节遣花开。从今休数返魂梅。守得梅开著意看。春风几醉玉栏干。去时犹自惜馀欢。雨后重来花扫地，叶间青子已团团。凭谁寄与蹙眉山。两点春山入翠眉。一緺杨柳作腰肢。语音娇软带儿痴。犹省当来求识面，隔帘清唱倒琼彝。真成相见说当时。姑射肌肤雪一团。掺掺玉手弄冰纨。著人情思几多般。水上月如天样远，眼前花似镜中看。见时容易近时难。云外遥山是翠眉。风前杨柳入腰肢。凌波微步袜尘飞。倚醉传歌留客处，佯嗔不语殢人时。风流态度百般宜。"}