{"id":"628629","title":"秋日作","dynasty":"明","author":"李云龙","text":"我昔云山结灵友，春风日解松花酒。乍可狂歌在世中，何因落魄居人后。人间红尘万丈馀，一日十避无宁居。大人莫笑裈中虱，神骏曾为辕下驹。朅来卧病寒塘上，门径萧萧秋草长。洛阳二顷无心求，成都四壁还相向。匣中神物是龙泉，虽复沉埋光在天。壮夫不洒穷途泪，且自垂钓秋江前。"}