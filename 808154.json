{"id":"808154","title":"永遇乐  戊戌闰中秋","dynasty":"清","author":"厉鹗","text":"恨海填平，情天补就，月共秋驻。秋半偏双，月圆却再，减了閒风雨。井梧知信，又开一叶，罗荐较凉前度。想沈沈、青冥万里，此情此夜尤苦。殷勤露下，把杯重问，也算平生希遇。虬箭声添，鸾箫约爽，不少伤心处。干卿何事，清辉依旧，更按桂花新谱。便鸦啼、纹窗影转，忍教睡去。"}