{"id":"1244142","title":"双莲曲","dynasty":"元末明初","author":"郭钰","text":"鉴湖上，双莲开，綵云不收并香腮。二乔卧读兵书倦，镜光如水临妆台。两心本同意，罗袜凌波回。冰丝透骨成连理，红鲜翠湿鸳鸯猜。锦筵美人荷叶杯，劝酒满饮舞袖回。绿房青子无相催，牡丹凋瘁秋菊摧。奇祥异瑞君须培，明日之日好音来。共飞霞佩归蓬莱，五云宫阙高崔巍。"}