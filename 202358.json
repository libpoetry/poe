{"id":"202358","title":"千龄桧·冈头老桧不记年","dynasty":"宋代","author":"李廌","text":"冈头老桧不记年，古父约以千龄传。高枝凌兢倚北斗，低枝犹藏万岁烟。蟠根直与地争固，不许蚓穴通黄泉。阴森古怪神物附，雨晦每见蛟龙骞。贤哉乐天真逸者，手植苍桧今宛然。元和元丰五十纪，婆娑下委才及肩。信此千龄尚虚云，几见海变丘陵迁。乃知不为斤斧夭，不在涧底与山巅。"}