{"id":"644365","title":"清源洞图为洁上人作","dynasty":"明","author":"释宗泐","text":"泉南佛国天下少，满城香气栴檀绕。缠头赤脚半蕃商，大舶高樯多海宝。清源古洞尤绝奇，花酒仙人颜色好。蜕骨岩连太碧霄，晋代青松三四抱。高攀南斗不满寻，下视沧溟才一沼。长年钟磬度寥寥，四月笙歌来扰扰。青厓不雨飞白泉，紫泽未春生碧草。鹤鸣洞口月苍苍，猿挂树枝风袅袅。上方精舍秋叶红，山人不归萝屋老。不须惆怅看画图，去去长歌海天晓。"}