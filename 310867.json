{"id":"310867","title":"台城路·花市甚盛，迄未出游","dynasty":"现代","author":"邓潜","text":"万红成国香成海，禅心被谁拘管。地接青羊，仙游白凤，多少花蜂撩乱。游丝宛转。只剩个春人，比春还懒。忍忆承平，东风试马白云观。长安天远地远。杜鹃声又起，飞絮庭院。暗卜金钱，低眠玉枕，身世几经云变。寒闺病惯。尽汤药浓煎，代将餐饭。听说邻家，钿车归向晚。"}