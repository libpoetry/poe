{"id":"1114900","title":"送许东传","dynasty":"宋","author":"李新","text":"碧霄已觉少微明，帝所行看召老成。好梦谩依淮水去，秋风空见雪山轻。衣冠几许披云雾，父老于今识弟兄。黄阁他年开月旦，想公终不解忘情。转蓬孤鹤昔流人，千里楼西客此身。江海相忘鱼自乐，雪霜已过树回春。长安索米非方朔，谷口耕云待子真。收拾从来忧国泪，太平无复事沾巾。"}