{"id":"439676","title":"九怀 其二 通路","dynasty":"汉","author":"王褒","text":"天门兮?户，孰由兮贤者？无正兮溷厕，怀德兮何睹？假寐兮悯斯，谁可与兮寤语？痛凤兮远逝，畜鴳兮近处。鲸鲟兮幽潜，从虾兮游渚。乘虬兮登阳，载象兮上行。朝发兮葱岭，夕至兮明光。北饮兮飞泉，南采兮芝英。宣游兮列宿，顺极兮彷徉。红采兮骍衣，翠缥兮为裳。舒佩兮綝纚，竦余剑兮干将。腾蛇兮后从，飞駏兮步旁。微观兮玄圃，览察兮瑶光。启匮兮探筴，悲命兮相当。纫蕙兮永辞，将离兮所思。浮云兮容与，道余兮何之？远望兮仟眠，闻雷兮阗阗。阴忧兮感余，惆怅兮自怜。"}