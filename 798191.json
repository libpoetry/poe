{"id":"798191","title":"一枝春 茶瓯中有一茎竖立，俗名茶仙，主有客来","dynasty":"清","author":"俞樾","text":"嫩展旗枪，有灵根袅袅，亭亭斜倚。伶仃乍见，便是藐姑仙子。纤腰倦舞，又罗袜、踏波而起。休误认，杯内灵蛇，负了雨前清味。天然一茎摇曳。爱云花雾叶，青葱如此。擎瓯细品，漫拟苦心莲蕊。灵机偶动，又添得、喜花凝聚。应卜取、佳客连翩，桂舟共舣。"}