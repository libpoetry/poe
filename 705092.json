{"id":"705092","title":"田父述","dynasty":"明","author":"魏学洢","text":"田父昔云壮，而今亦衰老。耕男荷锄行，语我莫起早。独眠鸟声集，启户日杲杲。檐瓦浮轻烟，久霪今乍好。炊烟起前村，念我耕男饥。入门促妇馌，语罢还歔欷。稚子嘱邻家，勿濯菱花矶。陇头直南去，疾行还疾归。槿下犬迎吠，遥识南村友。殷勤乳下孙，先我乱趋走。久别勿言去，恰熟新酿酒。解篱撷园葵，携壶向高柳。前宿君家时，共醉值邻叟。兹翁故矍铄，日来安好否。"}