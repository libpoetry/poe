{"id":"272514","title":"绿意·春泥翠湿","dynasty":"清代","author":"吴藻","text":"春泥翠湿，任柳丝一把，拖地无迹。梦觉池塘，卷起疏帘，浓蓝暗染吟席。瞢腾蜻眼偷窥处，笑没个、踏青人识。渐绿阴、红到斜阳，尚恐看朱成碧。见说花钿坠了，几回唤小玉，阶畔难觅。斗向窗前，笼袖拈来，绀唾输他颜色。东风吹透长堤路，又想像、详罗裙褶。问甚时、长遍空山，高下冷烟同滴。"}