{"id":"1244073","title":"同罗伯刚赠栖碧山尊师","dynasty":"元末明初","author":"郭钰","text":"子真骑鲸上天去，山中碧桃开几度。昆明灰尽始逢君，到今独守烧丹处。闻君早岁神骨清，手援北斗挂中庭。铜仙夜送玉盘露，孤月烱烱秋冥冥。碧山清高隔风雨，不省人间暗尘雾。酒杯春绿浸瑶花，棋局午阴团柰树。我思子贞不可扳，欲往从君勘大还。仙人不借绿玉杖，只隔流水行路难。行路之难今最苦，山鬼跳梁一足舞。苍精双龙閟神光，待君不来白日暮。何当为启松筠关，一洗尘土开容颜。鹤背天风甚安稳，携我更上蓬莱山。"}