{"id":"742183","title":"陆太守朗夫招饮赋谢","dynasty":"清","author":"吴俊","text":"济南太守与我厚，僚佐森森匿屏后。惟将华㟙两山云，付与诗人纳怀袖。玲珑窈窕看不足，更向城南弄鸣玉。道人十日九逢迎，颠倒瓶罂贮寒绿。太守怜我苦吟诗，邀入寒厅共酒卮。轩前老鹤侧翅舞，华镫竞奏竹月丝。历山城头乱挝鼓，一线凉蟾漏秋雨。篮舆扶醉独归来，急爇松明煮云乳。"}