{"id":"431015","title":"八声甘州·叠前韵报碧湘词人，兼酬天风阁主","dynasty":"近现代","author":"刘鹏年","text":"又边风横卷海潮飞，人间是何年。想登楼王粲，吟杯浸月，乡梦撩天。谁唱念家山曲，霜叶正萧然。词客江关怨，兰芷犹怜。消得翻时几度，记摇鞭柳外，说剑花前。看大江东去，华发怅坡仙。算争如、玉台双管，有脂痕、墨沈断还连。名山业、五湖游倦，重赋归田。"}