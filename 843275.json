{"id":"843275","title":"食瓜","dynasty":"清末民国初","author":"俞明震","text":"屏息不知有天地，梦梦侧视如釜底。微闻殿角走轻雷，色然云物随人起。奴子献瓜大于瓢，持瓜待剖心摇摇。炎风蒸海绝飞挽，军容惨沮烧旌旄。堆盘见此晚霞色，眼底清凉不可测。避世何人解饮冰，稍借甘鲜驱内热。一气毋教遁齿牙，终怜肝胆非一家。自提血肠理烦郁，谁言伏暑能抵瑕。百骸冥冥我无苦，书来吾弟反病暑。对床忽梦呻吟时，有兄飘泊真怜汝。丞相作势大用兵，往往海上思飞腾。仙人微笑立云軿，坚我寂寞慰弟兄。曾侯祠庙堕烟雾，撞钟伐鼓惊迟暮。抱我悠悠一片心，潸然涕洒苍茫处。"}