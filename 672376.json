{"id":"672376","title":"送寺丞文宗儒考满十八韵","dynasty":"明","author":"吕㦂","text":"明堂非一木，得地是良材。公岂寻常辈，元无寸朽猜。云何于匠氏，乃置此山隈。忆自烦花县，徵行且柏台。青蝇多浸润，赤骥顿徘徊。仆御怜丞负，官僚喜尔来。仁言恒利博，吏饰以儒该。古直梅仙似，精忠信国培。赋高伤二鸟，职举致千騋。奏绩书应最，趋朝毂共推。风云当简拔，盘错任剸裁。星汉仙槎近，蓂墀晓荚开。莫因高入步，浑忘旧衔杯。忧鬓惊衰丑，遗经惜乱堆。世家虽太史，俸秩假庸才。恐老皆山郡，羞同不雨雷。塞翁明得失，河上任迟回。早晚三江去，鲈鱼觅四腮。"}