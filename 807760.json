{"id":"807760","title":"沁园春  客陈州使院花朝作","dynasty":"清","author":"陈维崧","text":"归欤归欤，我亦在陈，胡不归兮。正伏羲陵畔，縠纹六幅，宛邱城外，柳线千丝。万种温黁，百般饤饾，窨得愁心早上眉。浑无计，只沈腰渐减，潘鬓都非。江南值此年时。记巷口花骢分外嘶。更舞衫歌扇，饧箫阵阵，倡条冶叶，裙幄离离。抛了浓春，陪人远宦，俊侣相嘲甚意儿。真无赖，拚化为飞絮，绕尽天涯。"}