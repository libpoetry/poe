{"id":"535468","title":"送甘尚书兄还蜀","dynasty":"明","author":"王立道","text":"君不见蜀江之水东南流，锦波碧浪涵千秋。或通润泽散川浍，或成壮观横中州。煎腴填阏禾黍美，瞿塘汗漫蛟龙愁。丈夫出处亦如此，畎亩岂即非良谋。巫峰秀立峨眉高，君家兄弟皆时髦。白屋幽栖处士里，金鱼光动尚书袍。况复叔子自奇士，会看刷翮云中翱。秦罗少年空有舌，延寿绝域徒称豪。君来自西春正午，君去应为秋色苦。寒风淅淅吹高林，鸿雁翩翩下长浦。去影迟回冀朔云，离声嘹唳江天雨。蜀山迢迢吴水深，吁嗟我亦多同父。"}