{"id":"369399","title":"百字令·题孙子和先生遗墨册","dynasty":"清代","author":"杨葆光","text":"是孙思邈，叹前辈仙去，风华微矣。乐石丛铜身后在，知有传家肖子。劫火吹来，恒河数尽，得漏痕如此。拨灰重看，惹人多少清泪。空叹初地庄严，桥长竺远，无处寻根蒂。此去勤将遗墨抱，静对桐严山水。挥洒云烟，一家手笔，付与人间世。风流遥想，此才天下能几。"}