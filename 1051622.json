{"id":"1051622","title":"选仙图","dynasty":"宋","author":"彭汝砺","text":"自昔黄老言无为，谬说汗漫为神仙。古人力探源未塞，今世复用根尤坚。仙经自是物外来，画图谁向人间传。碧油堂印始等差，洞天福地分后先。势穷或滞酆都幽，采胜即上昆崙巅。得失无端见掌握，胜负有势生回旋。终朝相视何为哉，万事不齐俱偶然。物虽无庸意甚远，为子探取题诗篇。"}