{"id":"1078377","title":"庭中酴醾盛开二甥以诗来戏和其韵","dynasty":"宋","author":"李纲","text":"栽培初不弃葑菲，桃李无言下自蹊。试营小圃供幽奇，野趣独与闲相宜。迩来落叶子满枝，新花璨发归酴醾。濛濛烟雨湿冰姿，汤泉乍洗温柔肌。玉人胡为在轩墀，态浓意远芬兰芝。月华万里来清辉，照耀光彩通屏帷。青云宛转蟠素螭，高架上与飞甍齐。客来花下同围棋，对花不怕输吟诗。帝乡富贵未可几，渊明之语真良规。一杯相属慎勿辞，我方餔糟啜其醨。醉中不省今何时，胸次洞达元无疵。山林正好相娱嬉，朝廷渐有中兴期。羲和鞭日不肯迟，海水清浅蓬莱池。飞花雪落白玉卮，起舞鹤氅风前披。"}