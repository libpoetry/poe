{"id":"812698","title":"北征别张廉卿即送其东游","dynasty":"清","author":"吴汝纶","text":"昔人各有千秋抱，百不施为乃著文。牝掷黄金真误我，缟穿强箭独怜君。堂前莫漫嘲轮扁，后世安能无子云。元凯盈朝身暇豫，且须呼酒叩皇坟。我歌《伐木》行求友，钟虡莛摧不肯鸣。海运鲲鹏通变化，气联龙虎有逢迎。汉阳晴树帆初远，钟阜秋云酒共倾。早晚探奇窥禹穴，傥因朔雁一传声。"}