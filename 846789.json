{"id":"846789","title":"瑞鹤仙 庆生日又娶妻八月初七","dynasty":"宋","author":"无名氏","text":"朔朝逾六后。正章调南吕，迎寒时候。香薰瑞烟袅。见门阑喜色，荣生多少。元来仙子，拥骖鸾、月宫飞到。会人间庆诞，风流俊杰，结成佳偶。官好。班簪玉笋，名播中都，宠加宸诏。金瓯覆。黄扉青琐须环召。待平章事了，归来养浩，齐眉相对祝寿。愿长如、庆会双星，千秋偕老。"}