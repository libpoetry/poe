{"id":"1143847","title":"九日北山寺二首","dynasty":"宋末元初","author":"方回","text":"松阴佳处路宜迟，裹袖寒鞭马上垂。邂逅同倾九日酒，凄凉暗诵十年诗。试回白首思前事，未觉青山减旧时。节后骚英应好在，煮茶更与野僧期。白云苍藓尚知心，野径荒泉许重寻。一马出城元近近，万松藏寺已深深。同游似觉无先到，半醉谁知政独吟。十度重阳如瞬息，足知往古与来今。"}