{"id":"1199382","title":"诗二十五首 其十 九月十八日夜云林右英夫人作","dynasty":"魏晋","author":"云林右英夫人","text":"三景秀郁玄，霄映朗八方。丹云浮高宸，逍遥任灵风。鼓翼乘素飙，竦眄琼台中。绿盖入协晨，青軿掷空同。右揖东林帝，上朝太虚皇。玉宾剖凤脑，嗷酣飞蕊浆。云钧回曲寝，千音何琅琅。锦旌召猛兽，华幡正低昂。香母折腰唱，紫烟排栋梁。总辔高清阙，解驾佳人房。昔运挺未兆，灵化顺气翔。心眇玄涯感，年随积椿崇。形垢甘臭味，动静失沧浪。我友实不尔，荣辱昨已忘。"}