{"id":"812212","title":"追和厉太鸿秦淮怀古","dynasty":"清","author":"朱启运","text":"匆匆南渡竞衣冠，谁料残棋一局看。末路功名如狗贱，先朝形胜本龙蟠。从来烟月悲尘劫，剩有春秋纪圣安。怊怅雨花台上望，孝陵松柏总摧残。小朝廷已足欷歔，更遣偷安只岁馀。党论争迎秦相鹿，饥军犹厌武昌鱼。难凭锁钥千寻浪，若问兵戈一纸书。太息万梅花树下，衣冠遗瘗恨何如。尚忆湖边选莫愁，轻车细马一时收。但稽南部烟花籍，不筑东风燕子楼。玉树临春夸越艳，金鞭沙市看吴钩。依然采石矶前水，相送降旗出石头。朱门草没大功坊，燕子归来旧话长。柳色自摇瓜步雨，笛声偏傍板桥霜。凄清玉匣藏衣地，想像宫车堕马妆。一种兴亡儿女怨，冷烟斜日吊孱王。"}