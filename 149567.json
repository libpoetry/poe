{"id":"149567","title":"柳集亡食虾蟆诗因有作","dynasty":"宋代","author":"晁说之","text":"我读柳侯诗，不见虾蟆篇。所亡谅非一，抚卷为慨然。不应流落人，吟咏亦不前。问尔胸中奇，何以能弃捐。汤汤柳之水，渔无鲂与鱣。背脊得虾蟆，樽俎荐春鲜。莫言形貌恶，素蛾与婵娟。柳侯比豢豹，赖以韩诗传。如闻大吕方，乃无黄锺圆。问之州鸠氏，政令恐不宣。我尝求元唱，其深在九渊。侯诗虾蟆美，人人垂馋涎。虾蟆窃自惧，子孙将不延。柰此文字何，偷攘付蜿蜒。蜿蜒与虾蟆，腥介每相怜。遂令连璧孤，不知今几年。念我少年日，未识侯诗妍。晚见海上老，口诵尽残编。因之得扬搉，今古共周旋。此老可补亡，已矣泪潺湲。"}