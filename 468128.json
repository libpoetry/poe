{"id":"468128","title":"吴氏外孙仲清新婚四阕 百字令","dynasty":"当代","author":"魏元旷","text":"风传正始，看好逑淑女，宜家窈窕。窣阁红灯光滟滟，一片瑞云萦绕。朱幰迎来，绣襦并处，乐遍仙音哨。银河低户，充闾喜气多少。百年好合初成，天长地久，福禄频频绍。父母生而原有愿，一笑于今各了。馈食高堂，佳儿佳妇，如璧人双皎。相攸孔乐，醉歌宾从酣扰。香喷金猊，漏永铜龙，春生锦帏。漫左家娇女，夙娴才藻，中郎弱息，妙解弦徽。井臼躬操，蘋蘩齐奠，风教名门未遂微。争看取，似少君出降，德曜来归。如今冰泮谁知。只痛说、先王六礼非。叹茕茕遵路，婚姻道苦，盈盈赴濮，家室情漓。昵彼狂且，鸩兹游女，岂有宜男白首期。华堂上，看关雎钟鼓，何乐如之。英英仲子圭璋品，不识疑为凡物。家世延陵，夙敦孝友，信是鹤山之出。孩提几日。便高第乘龙，趋跄佩绂。季女思齐，驺从行看拥车笰。老夫耄矣何怪，对世事惟知，书空咄咄。喜女作姑，与孙称贺，暂解心头抑郁。醉中岸兀。更乃祖相看，欢悰密勿。旧人寥落，指数何堪屈。浆乞蓝桥，丝牵蜀道，由来佳偶天成。国香服媚，匪值葛萝萦。最是依依膝下，承欢处、色笑常盈。徵熊梦，定知英物，待与试啼声。觥觥。好慰勉，少年夫婿，壮志连城。快姻缘美满，无限前程。却笑烹雌追诉，五羊皮、百里成名。祝他日，一床牙笏，金玉画堂深。"}