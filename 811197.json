{"id":"811197","title":"镇海楼二首","dynasty":"清","author":"丘逢甲","text":"独上层楼唱越风，尉佗城郭夕阳中。九州南尽馀沧海，万里秋高作寓公。旌节雄藩秦塞改，衣冠故国楚庭空。倚栏欲写兴亡感，依旧江山霸气雄。高踞仙城最上头，万方多难此登楼。金汤空抱筹边略，觞咏难消吊古愁。绝岛风尘狮海暮，大江云树虎门秋。苍茫自洒英雄泪，不为凭阑忆故侯。"}