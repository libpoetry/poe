{"id":"502757","title":"寄题灵武王孟扬南湖草堂","dynasty":"明","author":"王恭","text":"湖南小山谁结茆，潮阳使君归避敲。五马行春何处在，空梁落月多神交。后人此地还庐墓，日望寒松叹风树。损庵画坐想音容，密斋夜起悲霜露。阿翁曾与石为邻，今见盘陀若大宾。阿翁当年与山好，仰止今朝思古人。澄湖积雨秋波净，菱叶荷花落天镜。出户唯将鸥鸟亲，罢琴也逐渔樵兴。君家事业何可当，兄弟联翩如凤凰。新制文章行满箧，旧藏袍笏尚堆床。溪藤歙砚相辉焕，金薤琳琅映华翰。秘阁图书出晋唐，故家彝鼎超秦汉。我昔登龙候使君，满堂宾客正论文。南阳醉墨今何在，太史清诗久不闻。前朝冠盖多如雨，谁共使君同日语。地下逢人不愧心，人间有泪空传古。三十年来别永阳，白头无复更登堂。心随辋口栾家濑，梦落盘中李氏庄。看君岂是悠悠者，昨日桥门动声价。合浦初还照乘珠，流沙远致空群马。到家又结草堂期，曾对山灵发誓辞。名遂古来应税驾，南湖谁假北山移。"}