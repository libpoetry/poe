{"id":"513211","title":"薙草行","dynasty":"明","author":"沈周","text":"除草本难尽，根子互生成。请观耰锄后，私得雨露情。庭除日夕间，众绿复交盈。兰蕙皆灭迹，萧艾欣得朋。中为蚊蚋居，蛇蟒亦横行。湿积地道敏，气恶暑热蒸。陷足罥衣裾，宾阶苦趋迎。每被客嘲诮，爱物实沽名。不察僮奴懒，亦柰易发生。朝来奋一薙，顿令心目清。聊快顷暂间，未保终绝萌。因以悟小人，难去类相萦。匪特去云难，尚有怨诽并。从兹谢庭草，甡甡漫尔荣。"}