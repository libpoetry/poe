{"id":"920142","title":"白帝庙","dynasty":"宋","author":"苏轼","text":"朔风催入峡，惨惨去何之？共指苍山路，来朝白帝祠。荒城秋草满，古树野藤垂。浩荡荆江远，凄凉蜀客悲。迟回问风俗，涕泗悯兴衰。故国依然在，遗民岂复知。一方称警跸，万乘拥旌旂。远略初吞汉，雄心岂在夔。崎岖来野庙，闵默愧当时。破甑蒸山麦，长歌唱竹枝。荆邯真壮士，吴柱本经师。失计虽无及，图王固已奇。犹馀帝王号，皎皎在门楣。"}