{"id":"240568","title":"葛仙化·灵山信多异","dynasty":"宋代","author":"王灼","text":"灵山信多异，孤起一万寻。其上罗诸峰，耸秀欲相临。危磴巧盘折，古洞閟清深。丛木开锦帐，飞泉鸣玉琴。三仙班龙驾，长往无归音。高阁俨像设，霓衣紫霞衿。故知飞升骨，偕来幽绝岑。声利岂不好，奈此老境侵。吾家穷子安，登览动悲吟。盛时亦云遇，志大力叵任。今人已笑古，后人复视今，天命傥可顺，吾将守素心。"}