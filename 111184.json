{"id":"111184","title":"赤松子·古之得道士","dynasty":"宋代","author":"彭止","text":"古之得道士，住世讵可期。吾观赤松子，宛在神农时。随飚欻上下，分职为雨师。炎皇女得仙，驭气常追随。帝降以逮王，嬴氏接苍姬。更革非一代，隐见不可知。赤精制六合，子房定王墓。功成应天道，挺身往从之。名列太玄童，玉女如婴儿。愿言踵高躅，寿命一如斯。"}