{"id":"701839","title":"谩兴四首","dynasty":"明","author":"黄衷","text":"东山有奇竹，其实大如斗。万苞仅一粒，华芳播九有。地幽凤不到，芳亦竟不朽。山翁窃一服，皓发变玄首。青皇赞其神，召使备职守。将权岂不雄，永愧穷独叟。南山有芳茅，拔之必连茹。茹也欣所托，芳茅终不语。拔茅夫何为，无乃葺其宇。宇广茅叶短，竟不蔽风雨。茅兮任弃捐，茹亦委沟水。亭亭数尺松，青青雪霜里。西山有幽鸟，鸣音异晨夕。夕鸣夏风凄，晨鸣冬曦赫。王母赏其音，畜彼瑶池侧。瑶池多慧禽，啁啾诧形色。王母欲羁之，孤飞旧山白。君看灵异姿，讵是樊笼物。北山有雄兽，人立如长狄。日暮傍险行，熊兕皆辟易。酸风送怒号，正昼阴山黑。变怪作胡语，闻者尽悽恻。猛夫挟强弧，一发中心臆。脂血饫犬狸，长恶乃明的。"}