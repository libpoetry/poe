{"id":"993786","title":"同张伯子威子季子雉子闻子陆及之时子政家弟辅小子槃过马清叟摘樱桃以万颗匀圆讶许同分赋得许字","dynasty":"宋","author":"章甫","text":"南城有隐居，静退我所与。两穷成邂逅，一笑同出处。翛然五亩园，耕种了寒暑。朱樱前日栽，茂密已如许。今岁风雨时，高枝垫难举。喜我领客来，柴关不我拒。倒衣出逢迎，扫地客燕醑。童奴罢守卫，徒驭先含咀。肴核既杂陈，少长咸以序。堆盘火齐红，磊落照尊俎。眼明爱匀圆，酒兴莫能禦。吾俦既属餍，亦欲相就语。西邻老禅伯，携茗复来煮。放怀谁主宾，剧论忘尔汝。题名污墙壁，分韵索毫楮。月出未忍还，不记城闉阻。欢呼重攀折，璀璨满筐筥。行歌惊路人，归遗诧儿女。明年更强健，载酒宁无侣。但恐座上客，相望各吴楚。"}