{"id":"1236646","title":"五禽咏 其一 大麦孰簸箕漏","dynasty":"元","author":"耶律铸","text":"小麦青青大麦黄，野老啼饥空绕肠。感大麦孰簸箕漏，惆怅无由除秕糠。长安米贵不易居，粒粒皆比明月珠。彼麦饭孰即快活，宁知西山有饿夫。黄垆邈若山与河，人生安乐孰如他。为提葫芦沽美酒，快唤灵均听浩歌。烧香拨火情发衷，心知有愿天必从。千声万声祷何事，应祷时和将岁丰。不如归去不如归，吻裂血啼谁汝知。便休也把春催去，就去万花深处飞。"}