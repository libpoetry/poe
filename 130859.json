{"id":"130859","title":"次韵黄岩高志尹寄寿","dynasty":"宋代","author":"陈著","text":"冠屦天地间，车笠风云从。我行半东南，已复八十翁。取友必端人，求我我蒙童。初见老不化，宿学今何功。万丈委羽山，中有人中龙。文气苏玉局，心事庞德公。岂不愿纳交，谁与先为容。何物瀹小子，托根岁寒松。寄我寿我诗，墨妙扬古风。扇开眼眊矂，翼起身龙钟。要知片云外，实共二浙东。气以类相应，面未心已同。端如获骊珠，不羡放鸽笼。滥吹谱美茎，难报来施丰。"}