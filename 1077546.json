{"id":"1077546","title":"次韵仲弟古意","dynasty":"宋","author":"李纲","text":"棣萼相荣华，鸰原同急难。富贵何足羡，名节在所完。吾家诸弟昆，擢秀森琅玕。虽无金朱乐，顾有道义欢。故人岂不多，谁念范叔寒。卜筑九峰下，庇此拙且顽。山光入户牖，溪水清不湍。我屋虽无华，容膝审易安。田畴半莨莠，念兹岁方艰。虚室味图史，小圃蓻茝兰。萧然寂寞滨，庶保馀龄閒。哲弟富才业，壮志思昭奸。勉哉振此道，吾方閒处看。"}