{"id":"1144483","title":"姚国秀十咏 东塾","dynasty":"宋末元初","author":"陈普","text":"濂溪义安取，新郑与新丰。所以东塾子，拳拳东塾翁。畴昔何来此，青山与白鸥。絮飞春不去，潮返月频留。道心苦难足，造物冷看人。铁汉未成就，遗渠妍笑颦。六合横驰骛，道人门不开。回头顾明命，鞭辟入身来。道人见此山，指作太极图。中宵挂明月，请看头上无。德馨何酷烈，同心皆与知。灵根在何许，暗室毋自欺。平生一丘愿，不忘岳连姿。若求静寿意，一篑有馀师。竹静尘不染，坞深人不到。欲海不可航，聊须从吾好。廉隅集谣咏，举世尚和光。平生憎老子，蓄雨肥菱塘。年年佩温故，先入一枝来。岁寒吾与女，欲别重徘徊。"}