{"id":"813615","title":"十二乐秋辞","dynasty":"清","author":"李锴","text":"廌青山中秋雨足，秋风萧萧被林麓，先登早秫次登谷。老农涤场颜色喜，饱饭今冬到妻子。园桃累累枣垂垂，长竿踯躅跳群儿，窍凿未尽时天机。石床阴阴枕古树，簪花梦作儿时舞。豆花蒙密薤叶肥，康瓠竟上邻家篱，小园抱瓮能灌畦。庾郎清贫复何屈，每食盘飧二十七。鹿皮之翁拥肿馀，牧牛精舍方邻虚，香炉茗盌同安舒。刳心楞严契妙理，不离一切根尘是。山僧在山便山处，絺衣粗疏杖手拄，云心无著鹤貌古。偶尔相过啜新茗，指看月倒秋潭影。奚肩壶卢客戴笠，蹇驴轻快风习习，云卷波流迹谁蹑。青溪蒙茸石崭岩，北山之北南山南。风廊稚女工拥彗，阿母桑户勤补缀，淫心舍力知相戒。一灯入夜话秋雨，灯底阴虫亦尔汝。日来竭蹶官粮完，里胥不到鸡豚安，大男小女同欢言。西邻饷黍东馈瓜，迭为宾主如一家。溪南偶逢桑苧翁，白堕酌予尊且空，盘礴白石荫长松。卢胡一笑人不会，岂必齐谐裁志怪。村樵入云不见云，芒鞋齧入青苔痕，小髻插花肩负薪。戒子勿深深有虎，叉手告予有老母。荒陂无人秋草逼，轻霞反射西树黑，牧唱风吹下岩侧。村女如识柴门路，群鸡飞上山樗树。石坳甾嶷数椽屋，麇麚宿场鼪缘木，天如相予玉反璞。隐侯之拜非吾徒，游鱼泼泼忘江湖。"}