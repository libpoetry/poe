{"id":"155169","title":"勿言鲁酒薄为史端叔作也端叔同寮於越未终更","dynasty":"宋代","author":"喻良能","text":"同寮虽云多，交友未易结。臭味一小异，肝胆便楚越。君侯宰相子，风度何翩翩。四偕计吏贡，春铨复襃然。一见盖为倾，相逢岂在早。白发与红颜，论交非草草。君才若杞梓，真能世其家。顾我如驽骀，只堪服盐车。心情过中年，何翅数日恶。径须酹一樽，勿言鲁酒薄。"}