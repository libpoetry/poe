{"id":"1237189","title":"咏十器 虾须杖","dynasty":"元","author":"曹文晦","text":"曾读安南奉使书，海翁往往策虾须。隐居素号江湖侣，老去仍充疾病扶。不涉畏途愁鬼夺，怕行沧海见龙趋。乌巾鹤氅舒徐步，宜入香山《九老图》。长颈中虚发妙音，秋风一曲《水龙吟》。唤回城郭千年梦，吹断云霄万里心。楚水棹閒修竹老，孤山春去落梅深。此时消尽扬州兴，只有山阳泪满襟。野老铺陈亦好奇，聚毛曾到蔡州池。每思叠雪敷云处，尚想眠沙泛浦时。坐石未温惊客至，累茵虽贵恐身危。正宜布被梅花帐，旦粥凝香起未迟。烹不能鸣有近忧，羽毛之美为谁留？几挥赤壁千年敌，借得衡阳六月秋。蒲箑未书尚待贾，素纨捐箧有馀愁。西风不受元规污，一幅纶巾对白鸥。何人遗公鱼魫屏，定须东海鲙长鲸。不应虚室自生白，正与幽人相对清。素色晓涵银汉冷，寒光夜照玉蟾明。平生未识豪家客，金雀徒闻后世名。"}