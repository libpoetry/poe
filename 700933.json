{"id":"700933","title":"秋怀","dynasty":"明","author":"梁有誉","text":"玉露泫庭柯，秋思悠哉纷。轻条戢柔风，密荫垂层云。蟋蟀鸣前除，鸿雁自成群。悼往忧无端，感来绪难分。繁词将焉陈，新知讵相闻。手结芙蓉佩，伫立清江濆。欲奏清商调，长空零泰氛。空庭木叶下，薤簟新凉归。纤絺屏秋笥，纶缟授寒衣。火流桂将歇，霜至蕙已微。信矣感物化，愿言捐尘机。流尘生绮疏，怀疴卧虚帷。引睇碧云尽，揽兹明月辉。赏心非徒然，悠悠寄金徽。夕霁凉气发，曲房蔼馀清。金风被兰茝，白露浩已盈。密林谢阳彩，丛薄陨芳荣。迅商无缓调，征鸿怀苦声。物候既易感，神理固难名。汉阴甘灌园，鹿门事躬耕。金张逐丹毂，王贡彯华缨。由来事不同，各以性自营。伊予秉微尚，恬旷谐夙情。柱下明守雌，漆园持达生。缅怀昔人训，烦嚣祇自惊。"}