{"id":"780281","title":"沁园春 送海琴游吴门","dynasty":"清","author":"周星誉","text":"把酒凄然，歌行路难，奉君一觞。叹成名邓禹，笑人寂寂，言愁卫玠，对此茫茫。狗肆奇材，马坊贱客，潦落中年亦可伤。愁无语、又孤帆落木，吹梦钱塘。鬓丝新点吴霜。有落魄、樊川十载狂。向要离冢上，浇他热泪，吴胥塘畔，浣尔愁肠。白雁关河，黄花风雨，定上苏台一望乡。休回首，道六朝烟树，一半斜阳。"}