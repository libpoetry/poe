{"id":"780363","title":"高阳台 长椿寺明田妃画像","dynasty":"清","author":"周之琦","text":"叶落秋槐，花零素奈，惊鸿省识啼妆。月影扬州，禁他燕馆清霜。九莲寂寞闲房共，黯残僧、黄帕司香。尽关心，小阁承乾，前度昭阳。霓裳未破哀蝉诔，指环妃葬地，金碗银床。天寿幽宫，珠旒翻托明珰。相从好奏西陵伎，比人间、椒殿春长。漫魂归，一帧芝龛，冷话兴亡。"}