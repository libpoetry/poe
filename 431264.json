{"id":"431264","title":"谒金门三首","dynasty":"近现代","author":"丁宁","text":"留不得，肠断危楼孤客。苦雨凄风寒恻恻，眼枯头未白。一自瞻依痛失，不得承亲颜色。夜夜梦魂空绕膝，觉来何处觅。归不得，肠断门庭犹昔。几案生尘迷手泽，蟏蛸当户织。一自音容惨隔，不得闻亲消息。泪湿麻衣都化碧，凊温何处悉。行不得，江上鹧鸪声急。满目烽烟思故国，茫茫何所适。一自牵裾无术，不得寻亲踪迹。月暗青林云似幂，路遥儿莫识。"}