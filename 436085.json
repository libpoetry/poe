{"id":"436085","title":"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其一","dynasty":"金末元初","author":"段克己","text":"高楼薄浮云，知是何人宅。卖诸轻薄儿，身为五侯客。日暮斗鸡回，车骑何翕赫。鼻息吹虹蜺，行路皆踧踖。岂知黔娄生，储粟无儋石。衣衾不掩尸，送我城东陌。寥寥百世下，谁分夷与蹠。"}