{"id":"901109","title":"祈雨爱蒋常请求诗","dynasty":"宋","author":"张埴","text":"武夷老子黄弊衣，不能一煦诛虹霓。在家颠倒来说奇，出门有请持此归。龙川川上摇短藜，拦街拍手而笑之。六月扫空炎歊飞，厚地裂透毛可吹。人惟未分舂黄糜，天不下济难息机。忽忽三尺在睫目，川上万灶浓烟炊。我谷螺矣随头低，垄首日上露向晞。襦不及胫腰镰谁，杜陵一饱又可期。只管饭颗山吟诗，不然市井含哺嬉。逢人手提黑羽麾，长裾短帽秃秃髭。嘅言人命县一丝，造化如此人不知。东风排云一致词，呼来雷公只婴儿。不妨昆明数斗泥，变化斛水为三时。少为枯槁生春熙，常清真人能尔为。武夷老子黄弊衣，不能一煦诛虹霓，噫。"}