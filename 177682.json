{"id":"177682","title":"立春前二日雪","dynasty":"宋代","author":"王禹偁","text":"一夕满淮海，莎阶晓欲平。气寒知腊在，势猛共春争。飘泊残梅妬，龙锺老桧擎。随风无定态，入竹有繁声。倚槛吟忘倦，援毫画不成。南乡消瘴疠，东作助农耕。片扬鹅毛远，光翻蝶翅轻。在贫添酒债，慵扫慰诗情。慵玉峰峦秀，华胥世界清。老郎无政术，沉醉卧江城。"}