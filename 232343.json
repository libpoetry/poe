{"id":"232343","title":"拟归田园·朝市良可厌","dynasty":"宋代","author":"张九成","text":"朝市良可厌，不如归故山。故山山色好，别来知几年。威凤翔高冈，神龙潜深渊。黄鹄志千里，皓鹤恋芝田。吾意亦如此，志在山水间。千峰列溪上，修竹满檐前。樵唱归落照，僧钟鸣晓烟。晚来閒览镜，白发冠颓颠。回思人间事，百计不如閒。吾言奚激烈，此事非偶然。"}