{"id":"713927","title":"江山风月福人歌自寿","dynasty":"明末清初","author":"屈大均","text":"铁崖老人发毵毵，行年八十犹宜男。琼华翠羽蛱蝶扇，柳枝桃叶芙蓉簪。江山风月吾亦耽，日饮美酒能成酣。散花天女绕左右，一朵一杯优钵昙。天年得至九十九，赋诗应馀十万首。年今六十紫髯长，先驻玉颜娱老母。老母康侯王母同，受兹介福天长久。"}