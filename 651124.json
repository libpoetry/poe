{"id":"651124","title":"寄题广汉张魏公读书岩","dynasty":"明","author":"薛瑄","text":"广汉之山甲西蜀，闻有石岩在山麓。想当英杰未遇时，携书独向岩间读。岩间日月閒且长，远从虞夏窥黄唐。幽探造化鬼神变，明察典礼人道常。古书遍读饱经济，一朝适与风云际。社稷频将赤手扶，砥柱不逐洪波逝。金轮腾踔乾与坤，冥冥九宇皆兵氛。要除和议正人极，誓迎北辙归中原。其如䜛口增萋斐，一斥南荒垂二纪。容光虽荷天开明，孤忠竟与时已矣。俯仰于今几万秋，名将江汉无停流。思公招公公不起，遥想寒岩添我愁。"}