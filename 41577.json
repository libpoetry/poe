{"id":"41577","title":"诒孔中丞奂诗","dynasty":"隋代","author":"江总","text":"我行五岭表。辞乡二十年。闻莺欲动咏。披雾即依然。畴昔同寮宷。今随年代改。借问藏书处。唯君故人在。故人名宦高。霜简肃权豪。谁知怀九叹。徒然泣二毛。步出东郊望。心游江海上。遇物便今古。何为不惆怅。初晴原野开。宿雨润条枚。丛花曙从发。一鸟雾中来。淹留兰蕙苑。吟啸芳菲晚。忘怀静躁间。自觉风尘远。白社聊可依。青山乍采薇。钟牙乃得性。语默岂同归。"}