{"id":"1114524","title":"挽张雅州","dynasty":"宋","author":"李流谦","text":"酣饱风烟德有芽，从来三戟是张家。翩翩群从同时贵，落落高门一世华。人自不欺宁用忍，身如可赎但空嗟。路人泣指飞丹旐，犹忆双旌卷暝霞。三年流落塞垣春，雪屋冰庐乐藻芹。司业颇知怜郑老，薛宣能不吏朱云。鹗笺重剡新如昨，蚁壤高眠唤不闻。一掬垄头知己泪，霜风吹堕白杨坟。"}