{"id":"770109","title":"沁园春•美人额","dynasty":"清","author":"董以宁","text":"眉黛峰侵，鬓丝云乱，似玉无瑕。笑黄饰仙娥，难方桂蕊，素妆公主，待点梅花。惯道如螓，真看似月，涂处休将宫样誇。春寒也，怕杭罗犹重，裹上蝉纱。却怜人去天涯。欲叩颡、低垂几叹嗟。更辗转愁添，回头半枕，平安喜报，举手频加。却讶萧郎，虚称上客，岁岁龙门望总赊。归来也，又翠围珠匝，代抹铅华。"}