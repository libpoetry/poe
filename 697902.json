{"id":"697902","title":"有所思三首","dynasty":"明","author":"胡奎","text":"脉脉有所思，泠泠寄哀弦。弦声久已绝，思君聆我弹。君情与妾意，忧乐转指间。幸随南风调，流响九嶷山。落叶随风飞，欲归在何时。人生千里不得会，空向天涯歌所思。黄陵女儿泣湘月，苍梧鸣凤千年别。弹折秋风五十弦，妾貌如花命如叶。青猿夜啼三峡长，望美人兮良可伤。回雁峰前有来使，愿寄一书还故乡。所思向何方，所思今有所。食蓼不知辛，食檗不知苦。惟有所思愁杀人，蓼檗不能如苦辛。"}