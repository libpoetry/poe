{"id":"234148","title":"辛亥冬交石阻风三日","dynasty":"宋代","author":"程珌","text":"险崖老虎杀气骄，一噫三日搅泬漻。日寒不焰云飞逃，乾坤蚁转东南高。疾势已作奔天涛，馀威犹卷少陵茅。鱼鳖怖死蛟龙号，舟中性命如鸿毛。起来危立大江皋，白沙黄尘纷驿骚。徐呼风伯入苹蒿，指撝八极建六鳌。翕张蠹籥吾谁曹，太平之风不鸣条。"}