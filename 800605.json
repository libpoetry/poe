{"id":"800605","title":"诸葛铜鼓","dynasty":"清","author":"顾图河","text":"武侯未筑祁山垒，先出偏师渡泸水。人言孟获不足擒，股掌玩之徒戏耳。岂知北伐用南夷，正欲中原扫仇耻。僰人笮马供鞭驱，罗鬼乌蛮皆效死。至今铜鼓散山谷，峒户流传尚夸侈。精铜其质革其音，想见援枹兵四起。鸟蛇龙虎倏离合，戎机万变人难拟。曾传八阵有遗碛，更说旗台馀故址。此鼓千年尚宛存，血战消磨土花紫。君不闻定军山阴雨中，山鸣雷动声隆隆。埋鼓镇蛮功未毕，反旗走敌恨无穷。"}