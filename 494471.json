{"id":"494471","title":"寿全山高士刘先生诗","dynasty":"明","author":"湛若水","text":"俗诮全山名，吾以静不迁。全山偌我訾，因以止安安。乾坤有五岳，五岳一全山。何名为全山？五岳合一观。何以为合一？静看先天先。当其未分时，宇宙同混然。丈人秉刚直，用志能不分。凌空俯五岳，寥廓何超全？以兹孚邦家，闻达无间言。德教施外内，廉惠人己间。敬义通幽明，六善如山尊。丈人自岳降，仙客来如云。以山祝公寿，寿酒至如川。贤郎滞西席，吾为歌此篇。"}