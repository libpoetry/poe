{"id":"404181","title":"锁窗寒·庚寅，一九五○年。清明，客自香江来者，云六禾已归道山。怆然悼念，用玉田哭碧山调","dynasty":"近现代末当代初","author":"黄咏雩","text":"玉繠香销，金荃调绝，醉魂何处。莺花阅世，那又一番风雨。倚空樽、沧波梦回，断肠怕读山阳赋。念词仙老矣，消闲镫谜，捻髭吟苦。愁伫。屯门路。奈芳草独寻，落英无语。旗亭客散，莫问从前歌鼓。便悲凉、天蚃素弦，此时曲误谁更顾。望成连、海上无人，水咽荒山暮。"}