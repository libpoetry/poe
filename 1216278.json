{"id":"1216278","title":"赠莆阳蔡可禹有序","dynasty":"元","author":"卢琦","text":"忠门郡城东，陈氏培世德。一老发已苍，诸郎眉总白。屋南规义塾，去家才咫尺。教养酬初心，经营阐嘉绩。蔡君忠惠孙，于焉正师席。吟诗思不凡，讲学亦已力。野叟闻弦歌，里人慕矜式。浇风自此袪，古道今可即。余生遭时艰，来作忠门客。因缘此相值，一见如旧识。松阴六月寒，海水一天碧。谈交臭味同，避俗烟埃隔。追随岂不好，聚散或难必。共惟忠惠公，文章在简册。勖君良匪他，愿言绍先泽。"}