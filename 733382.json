{"id":"733382","title":"诏罢高丽贡鹰歌","dynasty":"清","author":"王士禄","text":"真人御极临八荒，百蛮九译皆享王。西旅之獒越裳雉，贡物各各因其方。海东俊鸟好毛质，铁爪金眸猛无匹。九都作贡来天家，特受韝旋佐罘罼。晾鹰台上秋天高，乘时驱兽行蒐苗。羽骑骖驔翠华至，星旃云罕纷周遭。蒙鹖射熊未足羡，跋犀殪兕徒遮邀。是时摘绦试一纵，万人昂首瞻青霄。飞鸟狡兔失巢窟，委身洒血填君庖。至尊往往动颜色，玉虬回辔鸣萧萧。柔远传闻勤睿旨，诏罢奇毛自今始。行苇兼存践履慈，茁葭漫赋春田美。圣神举动殊寻常，此事悠悠古谁比？君不见虬须天子真英雄，受冻鹞死藏怀中。"}