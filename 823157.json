{"id":"823157","title":"八归 哭江杏村侍御春霖，用石帚韵","dynasty":"清末近现代初","author":"赵熙","text":"燕山梦里，闽山天末，连岁泪雨未歇。当官抗请朱云剑，亲见举朝风动，老臣心切。下泽归兮天坠去，望九庙、愁云难拨。剩草色、夹漈青青，枉送了鶗鴂。谁分春风进酒，椒山祠下，便做今生长别。母哀谁养，子饥谁饱，信史伤心来叶。近如花众女，改著鸦头嫁时袜。人间世、未知胡底，幸挽龙髯，中天悬皓月。"}