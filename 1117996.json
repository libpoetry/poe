{"id":"1117996","title":"题庵壁二首","dynasty":"宋","author":"陆游","text":"破屋飕飕雀鼠穿，迩来四壁愈萧然。钱多孰谓可使鬼，人众何尝能胜天。秃尾驴游云外寺，长须奴引竹间泉。更馀一事犹当勉，读易从今十绝编。孤村寂寂潮生浦，小院昏昏雨送梅。蔬食一箪宜面槁，畏涂九折自心灰。古人骨朽有书在，今雨泥多无客来。散发阳狂非寄傲，世间万事本悠哉。"}