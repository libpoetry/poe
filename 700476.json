{"id":"700476","title":"和望之中丞春日对雪二首","dynasty":"明","author":"顾璘","text":"春风拂拂自东开，春雪盈盈落凤台。江柳破寒先舞絮，宫花应候尽妆梅。霏微向日相矜媚，轻簿迎风却倒回。野老茅斋方卧稳，叩门休报大夫来。大壑春生冰欲开，青皇将雪下瑶台。先教润泽苏原草，故送清寒勒野梅。鳷鹊云高鸿影度，卢龙江动练光回。东郊前日迎春侣，裘马翩翩射鹿来。"}