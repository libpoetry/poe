{"id":"1025839","title":"贺新郎 其三","dynasty":"宋","author":"韩玉","text":"睡起帘栊静。□金铺、春帏半卷，宝香烟冷。门外落花风不定。糁糁乱红堆径。谁唤做、春愁如病。零乱云鬟慵梳掠，傍菱花、羞对孤鸾影。情易感，恨难醒。沙边柳外当时景。记分携、离筵乍阕，去帆初整。尽举棹歌和泪听。云淡水寒烟暝。空怆望、楼高天迥。犹未归来何处也，日长时、不念人孤另。书谩写，雁谁倩。"}