{"id":"812412","title":"饮城南会馆即事口占","dynasty":"清","author":"许传霈","text":"亭对洼尊醉一尊，隔湖山色绿侵门。閒来莫作寻常饮，桑梓与斯大道存。盂兰盆散露华秋，魂梦归来不可求。何幸生离忘死别，满江芦荻护扁舟。城北窑湾多墓田，凄风馁鬼哭年年。最愁野外人踪少，荒冢昏黄狐兔穿。旅衬如何策万全，墙卑室浅过凄然。愿今拓地添梁屋，风雨无愁破一椽。"}