{"id":"1123566","title":"岁晏感怀","dynasty":"宋","author":"赵鼎","text":"欲雪浓云冻不收，凄寒偏著敝貂裘。客愁有许要排逐，岁事无多难挽留。畴昔谩怀三径约，飘零聊用一樽酬。即看瑶草光风转，作意湖山汗漫游。扫荡边氛渐有期，此生已复叹差池。眼中种种无聊赖，身外悠悠徒尔为。彭泽归来那得酒，少陵穷甚但哦诗。卑栖傥遂桑榆晚，敢并鸳鸿接羽仪。"}