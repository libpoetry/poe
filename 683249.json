{"id":"683249","title":"闻京师诏下志喜","dynasty":"明","author":"王世贞","text":"斧钺严清禁，风霜动紫霄。向推聊试鲧，终殛岂惭尧。逆党谋全折，骄兵气欲消。普天欣止战，吾计可渔樵。此日欃枪扫，何云落将星。中原无战伐，高庙有神灵。一代家仍赤，千秋史更青。当知窦车骑，勒碣尚垂铭。将相须才致，时来亦偶然。国威推毂重，君宠解衣偏。白刃宁求敌，黄金自有权。汝曹判一死，天地正风烟。闻道将军第，荆榛车马稀。交游愁姓字，部曲掩光辉。日月明何损，君亲计总非。陇西羞李氏，敢道汉恩微。"}