{"id":"593622","title":"淩进士出知合肥归拜敕封贞节祖母张太安人索诗为寿时太安人八十有七子以建昌太守侍养于家孙则进士及乃兄乡贡士也","dynasty":"明","author":"欧大任","text":"怀清台筑武林门，宅里旌扬圣主恩。旴水金章趋令子，庐江银艾列贤孙。麟编直与冰霜映，龙敕长随日月存。更祝期颐逢盛典，年年家庆似潘园。"}