{"id":"152615","title":"望湘人·春思","dynasty":"宋代","author":"贺铸","text":"厌莺声到枕，花气动帘，醉魂愁梦相半。被惜馀薰，带惊剩眼。几许伤春春晚。泪竹痕鲜，佩兰香老，湘天浓暖。记小江、风月佳时，屡约非烟游伴。须信鸾弦易断。奈云和再鼓，曲终人远。认罗袜无踪，旧处弄波清浅。青翰棹舣，白苹洲畔。尽木临皋飞观。不解寄、一字相思，幸有归来双燕。"}