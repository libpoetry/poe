{"id":"1237516","title":"雨述三篇","dynasty":"元","author":"揭傒斯","text":"江南腊月天未雪，居者单衣行苦热。连山郡邑瘴尽行，岂独岭南与闽越。逋民穰穰度闽山，十人不见一人还。明知地恶去未已，可怜生死相追攀。近闻闽中瘴大作，不间村原与城郭。全家十口一朝空，忍饥种稻无人穫。共言海上列城好，地冷风清若蓬岛。不见前年东海头，一夜潮来迹如扫。冬来一晴四十日，三日南风当有雪。不知闽岭今何如？念我故人书断绝。剑南判官心所亲，瓯宁大夫政有神。腐儒多事浪忧喜，安得贻书两故人。"}