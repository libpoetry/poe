{"id":"608226","title":"答黎文学惟仁","dynasty":"明","author":"区大相","text":"昔在衡门下，园庐或互游。有时风日美，樽酒话林丘。欢然共携手，卒岁事西畴。何意饥寒逼，中年为贫忧。杖策入帝京，五上敝貂裘。幸遇休明际，泥涂终见收。渔钓皆被猎，牧豕亦封侯。生平多卤莽，此际惧愆尤。古人戒末信，今兹慎家修。夫子秉高尚，晚节更清幽。割席方自此，代庖非所谋。高风不可泯，重谊莫能酬。常恐平生负，终贻岩壑羞。安能茂稷契，抗迹揖巢由。"}