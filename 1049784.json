{"id":"1049784","title":"留题西林寺揽秀亭","dynasty":"宋","author":"郭祥正","text":"行瞻香炉峰，未出二林口。一区广地如席平，谁作新亭名揽秀。秀色可揽结，正对香炉峰。李白爱之忍去，便欲此地巢云松。寂寥往事三百载，涧泉谷草依旧扬清风。泉可掬，草可撷，清风洒面如冰雪。閒来携手四五人，倒尽金壶颊不热。寸心何独忘宠荣，形骸遗尽神超越。寄语世上士，劝君早归来。霹雳轰车胆欲落，忠愤虽死何为哉。此时竟不悟，此心徒自知。岚光向晚紫翠滴，杜鹃更在深林啼。试拂横琴奏流水，指下忽作商声悲。悲来乎，可奈何，推琴罢酒为君歌。"}