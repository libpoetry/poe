{"id":"1114868","title":"同仲宝风雨中过德麟留宿以夜未央为韵分得未字并和二公夜央字韵","dynasty":"宋","author":"李廌","text":"悲风送寒雨，遥夜俄总至。草木虽战秋，渠能保柔脆。杯盘照青灯，哦诗久无寐。安能决云开，坐见参横未。秋徂风雨多，欲作雪霜迓。况乃地气偏，寒暑或相借。温凉久未定，裘葛易无暇。惭愧平原君，客至列盏斝。日为文字饮，短昼继清夜。嗟予寡世偶，痴甚已如霸。有田未归耕，无策敢求射。耽诗近知味，疑从果裸化。敢友天下士，辙环之四方。适愿得所向，偶如钟应霜。交态久未定，市道良可伤。君看江汉水，安流日泱泱。"}