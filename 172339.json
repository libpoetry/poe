{"id":"172339","title":"水龙吟·驿楼岁暮萧条","dynasty":"宋代","author":"陈德武","text":"驿楼岁暮萧条，小桃何事迎人笑。无言如诉，命暌王母，信沈青鸟。靥瘦繁霜，脂销零雨，梦寒清晓。自刘郎去後，天台路隔，知孤负、春多少。今日玉骢来到。喜相逢、菱花孤照。清幽谁伴，黄花告谢，芙蓉云老。早趁东风，移根换叶，脱身池沼。卜佳期，前度琴心一曲，作相思调。"}