{"id":"452315","title":"蝴蝶会二期赏东坡诗限作七古","dynasty":"当代","author":"吴金水","text":"蜀山乱叠翡翠屏，蜀江遍涌玻璃水。芙蓉开作锦官霞，峨嵋幻出神仙市。地灵人杰自古称，马扬辞赋闻帝里。太白天生诗中雄，少陵入川句始工。惹得文昌老星宿，飘然化作眉山翁。前身手段岂肯改，笔端风雨翻沧海。狂飙惯是破空来，天马无缰谁能碍。时作寒溪回幽深，时作惊涛肆澎湃。长空澄明月轮高，孤舟玉笛袅清籁。对床夜雨话绸缪，赌唱旗亭恣豪迈。优游樽俎也成吟，篮笋盘鱼俱有态。嗟我适世凭醇醪，醒来独立常骚骚。手把苏诗倾玉盏，始觉尘间堪嬉遨。君不见，先生本家舜钦叟，每为奇书尽一斗。"}