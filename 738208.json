{"id":"738208","title":"夜宿石人坞钟氏霁峰书屋","dynasty":"清","author":"王锡","text":"入坞云峰暝，举步迷原陆。夕露零蔓草，瀼瀼沾衣服。寒镫木杪青，有人居空谷。崎岖远叩门，一犬吠茅屋。山家见客投，欣然便留宿。妇子起为炊，须臾黄粱熟。就枕及夜分，虚斋秋气肃。落叶兼流泉，声声彻幽独。乍疑风雨至，清音振林麓。鼪鼯啼高松，鸟雀噪深竹。孤怀悄以悲，酣寝逊童仆。"}