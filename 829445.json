{"id":"829445","title":"感春四首次昌黎韵","dynasty":"清末近现代初","author":"陈曾寿","text":"春之来兮自何所，雪凘冰泮兮悲故处。众人熙熙登春台，我欲从之意忽阻。今我不乐诵书史，其骨已朽空自语。骄气淫志何益身，漫掷幽忧付来许。我闻先圣感春时，迟迟白日心伤悲。我巢漂摇苦风雨，绸缪一纲振天维。深衣玉几式忧患，帘外万息潜相吹。天人当春悄怀抱，下土蠢蠢畴知之。蓬门小女贮薄怨，春风入幕轻猜疑。蜂颠蝶舞絮撩乱，含意凝睇羞陈词。荡荡青天那可问，屈葬鱼腹陶沉醨。江花恼人诉不得，杜鹃啼血成冤痴。仙凡贵贱势殊绝，心烦意乱知无宜。纫兰经年香气灭，忍此绵邈当语谁。晨兴不能食，夜思不能卧。役役形空劳，忽忽志潜惰。江湖入怀新，乡井合眼堕。一醉三年留，投辖真无奈。挂冠神武猗何人，洗耳松风拂龙鳞。不知有冬漫春夏，了无荣悴空喜嗔。我今何为在尘世，看花对酒长忧贫。长安市儿弄狡狯，变化往往能通神。仙人长爪双鬓雪，弹指东海三扬尘。嗟哉吾党二三子，呻吟蛩駏还相亲。清晨坐起天气白，下照万木浓光新。不须停杯转烂漫，隐几一梦山中春。"}