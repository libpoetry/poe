{"id":"838182","title":"暗香·壬戌奉读逸兄春雪见忆新词，敬和","dynasty":"清末民国初","author":"魏元戴","text":"窗前雪色。是天增一倍，幽人寒洁。休要春晴，总把花枝数分勒。可惜遁荒季子，爱管领、沧江萧瑟。却劳想、柏榼蕉龛，欢聚不多得。空忆。天极北。有玉树交枝，冷犯孤日。苍茫独立。顿袖寒生帽檐侧。一片光摇银海，经千态、浮云变灭。但冉冉消不尽，春风词笔。"}