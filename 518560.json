{"id":"518560","title":"新城对雪有感","dynasty":"明","author":"张吉","text":"南人见北雪，怪雪异南北。南雪酝酿初，冻色牣区域。彤穹集厚阵，铁骑攻不克。万瓦铮有声，苍珠集如织。群儿竞欢笑，仰盼情何极。得雪投母怀，瑶华诧胸臆。朔北岂固然，筮雪刚弛扐。轻云逗晴汉，布合全未力。雪片遽颠翻，扰案淆楮墨。闭门养坚素，众窍病难塞。忆昨朝京师，披雪方退食。先声枉谛听，适鼓多年惑。岁晏雪行署，再见讵容默。熟觇频卓颖，深念仍屏息。寒日澹晖晖，已照孤吟色。天道嗟靡常，人情尤叵测。扫除等残雪，皓首崇明德。"}