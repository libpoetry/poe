{"id":"681794","title":"春日书怀","dynasty":"明","author":"陈良贵","text":"一自春回睡觉甜，起来无语独掀髯。园林触目深红间，池馆惊心嫩绿兼。袅袅柳枝低舞袖，霏霏杏叶衬妆奁。别离到处王孙草，摇曳东郊酒客帘。邠老病因沉醉宿，少陵狂为恼花添。寻芳翠映金钿湿，斗草香怜玉指尖。沂水已看波映岸，谢池谁赋雪为盐。弄簧愁极莺啼树，顾垒情多燕入帘。薄暖几回生短褐，轻寒犹自恋重幨。莺啼似怨春将暮，燕语因知夏聿渐。祗恐东皇归去急，惜花诗句短长占。"}