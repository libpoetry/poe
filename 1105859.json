{"id":"1105859","title":"再用前韵谢潘寿卿见和二首","dynasty":"宋","author":"王之道","text":"小人南郭綦，君子东家丘。相从濡须坞，雪案风飕飗。眼界眩兜绵，耳根鬨鸣球。何妨具杯酌，一笑宽百忧。不见刘带花，逢愁但摇头。时来看崔卢，姓名覆金瓯。我愿霁晨霜，栗烈还温柔。黄金著高柳，绿浪翻来麰。要令扶犁儿，力田遂逢秋。饱食奚所须，鼓腹同天游。新诗清绝俗，想见胸中丘。飞泉落高峰，风声助飕飗。又如清庙中，河图见天球。不惟竦观瞻，玩之可忘忧。是行何处来，楚尾连吴头。一杯聊效芹，大似胜茶瓯。赓我喜雪章，词情和且柔。久旱民苦饥，重怜来与麰。勃焉来争春，富哉麰向秋。吾君德无边，今与和气游。"}