{"id":"1108925","title":"三月二十一日泛舟十绝","dynasty":"宋","author":"刘克庄","text":"少游款段何从借，伯厚鸡栖未易求。看取后村翁简径，百钱聊税一渔舟。退之岁晚南溪上，把钓联诗得几回。便与乌衣群从约，及身强健更频来。向来平勃颇相知，使粤归来岁月移。只以一篙为导从，亦无剑马可相随。桥低水涨过船难，旋拆船篷复旋安。未免屈蟠篷底坐，谁教君爱切云冠。弟兄玉映更珠联，岂减玄晖与惠连。却笑汉人无具眼，羡它李郭作神仙。眉洲屿隔雪涛中，闻此山川髣髴同。但是至人游息地，邦人处处作离宫。虽沉璧马计安施，倏忽桑田变渺瀰。说与神通君看取，潮头不到艮山祠。溪北溪南一雨通，山村佳处便掀篷。老身不怕无安处，著在渔翁保社中。稚子呼牛妇馌耕，早秧水足麦风清。老农喜极还垂涕，白首安知再太平。本朝耆旧数吾宗，老监轩昂洛社中。后五百年人定说，过江复有戴花翁。"}