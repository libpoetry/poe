{"id":"1129094","title":"金刚随机无尽颂 一体同观分第十八","dynasty":"宋","author":"释印肃","text":"国土河沙数，广论无遮护。穷闲一个人，无裈又没裤。众生种性深，安可类圆心。妄迷尘数业，三界自漂沉。直须全五眼，私业无家产。天地也不知，莫怪渠侬懒。不可得三心，圆光得一寻。成就一切义，无古亦无今。室内千灯晃，佛有何形状。如净琉璃中，内现真金相。潭容万像沉，识水悟心深。堂堂空界月，痴猿彻夜寻。落花随流水，刘阮曾拈起。吃了入桃源，未是真如理。明月尚孤吟，松风似海音。海枯终见底，人死不知心。"}