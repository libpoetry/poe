{"id":"871873","title":"翛然元规夜坐酌余德儒所惠酒因成联句","dynasty":"宋","author":"张继先","text":"共饮名家酒，三杯亦未辞。摅怀谈道妙，举笔赋新诗。虽病仍牵率，为欢信渺瀰。疏星联远汉，绿水湛前池。未及裴君句，惭教乐所知。翛然清且慧，泰定默如痴。有美新荷近，无尘皓月随。山风来细细，银烛耿离离。青眼便为览，朱帘莫下垂。睡魔浑散释，吟思愈清奇。万态付一笑，千春总片时。此情能共适，得志任人嗤。道重皆相契，心机独耻为。瞿昙作良友，老圣是真师。四海无馀事，诸公足自怡。仙岩拿钓艇，云锦种丹芝。世俗为无谓，吾人还有宜。红尘聊应迹，紫府去非迟。终始怀观子，友持愧伯慈。功成当并驾，六合恣傲嬉。酒厌高阳价，人怀中古情。把杯聊共乐，对景发新声。十二分清气，三千外世荣。天真聊所适，俗礼莫相婴。蝉韵微微近，松声宛宛生。林风侵坐冷，山月照人明。籁静神尤爽，宵分气尚横。星文玉烛焕，虎力紫亳轻。得志非轩冕，游神必海瀛。中元聊醉此，寓意笑虚名。"}