{"id":"703965","title":"杂意","dynasty":"明","author":"韩邦奇","text":"昆岗峻且崇，凿出双玉华。磨之劳沙石，坚好无纤瑕。制为双玎珰，组以杂玄黄。其价且万镒，以佩君子裳。贵阳长灵杉，千章百尺高。秋来动风色，云外起天涛。负此栋梁材，生之万山隈。世无鲁公输，千载委荆莱。金门多良竹，春风生新枝。猗猗青且坚，薄言一采之。物用各各殊，感之重嗟吁。或为虞廷箫，或为吴姬竽。灼灼槛中花，日结红芳友。惜此妍丽资，隳折佳人手。幽草涧边生，春发秋还荣。三叹牺牛身，使我泪沾缨。"}