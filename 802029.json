{"id":"802029","title":"义卒行","dynasty":"清","author":"周永铨","text":"惨惨堂前紫荆，飞飞原上脊令。桓山之鸟，欲去而哀鸣。苦哉远征人，陟山望亲还望兄，嗟嗟行役万古情。彼少年者，色何黯然。娶妇未三月，昨来黄纸到官，行将出戍南滇。归告阿母，阿母叫天。新妇口噤目眵，伥伥不能前。小弟前致辞，母兄且勿悲。阿母生我二人，兄今有嫂未有儿。何得远去，存没未可知。弟当代兄役，门户兄自主之。阿母兄嫂，闻言泪下如绠縻。大兄前致谢，此事甚非宜。感君区区怀，我心已再思。熟知此别异苦乐，何乃反累吾弟为？切切相劝止，但言兄嫂勿复疑。翻然出门去，意气何慨慷。别我先人墓，办我行子装。佩刀三尺馀，挽弓三石强。弓刀及戎服，罗列东西厢。亲戚走相送，酌酒歌同裳。晨兴拜堂上，骨从相悲切。临行嘱兄嫂，欲语复呜咽。但得兄嫂一心善事阿母常喜悦，万里羁人慰愁绝。收泪就长道，关山别思重。白日结愁云，至情感苍穹。之子识大义，行当早立功。归报皇帝陛下，无烦远顾蛮中，扬名史册垂无穷。"}