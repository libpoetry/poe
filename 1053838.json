{"id":"1053838","title":"剪玫瑰寄晦之仍书此为戏","dynasty":"宋","author":"孔平仲","text":"去年君尝寄蔷薇，今年我亦寄玫瑰。蔷薇赭赤未足爱，玫瑰瑩白花草魁。南园春深桃杏落，但见芳草连莓苔。唯兹皎洁满栏槛，玉冠瑶佩天边来。主人爱惜屡顾眄，赏心未暇携樽罍。寄君凭君巧吟咏，仍须对景倾金杯。莫令蔷薇窃见此，恐遂羞愧不复开。"}