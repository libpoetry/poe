{"id":"806289","title":"霓裳中序第一","dynasty":"清","author":"李慈铭","text":"屏山懒未展，梦觉潇湘秋渐远。才报妆楼过雁，又嘹唳带星，寒鸦天半。西风尚缓，问碧云、何事催趱。天涯路，为谁旧约，破晓送凄怨。刚断，凉蝉幽咽。只客里、雕梁尘掩，归期难问去燕。想故里荒村，斜阳何限。昭阳能几见。便做弄、凭高数点。林枝借、未飘红叶，忍自召霜霰。"}