{"id":"1194590","title":"虞美人","dynasty":"唐","author":"李煜","text":"风回小院庭芜绿，柳眼春相续。凭阑半日独无言，依旧竹声新月，似当年。笙歌未散尊罍在，池面冰初解。烛明香暗画楼深，满鬓清霜残雪，思难禁。春花秋月何时了，往事知多少。小楼昨夜又东风，故国不堪回首，月明中。雕阑玉砌应犹在，只是朱颜改。问君能有几多愁，恰似一江春水，向东流。"}