{"id":"648741","title":"题竹寄子谟同知","dynasty":"明","author":"杨士奇","text":"修筠生平陆，荆棘丛翳之。荆棘承雪霜，摧折遽无遗。修筠当岁寒，秀色终不移。小人抱龌龊，志与君子违。枘凿岂相入，萋斐腾诬辞。溷夷而廉蹠，岂云天可欺。天道匪茫昧，谗夫宁几时。达士固贞节，安命诚奚疑。臧氏不见尤，大贤有明规。因成修筠咏，遥赠心所期。"}