{"id":"273516","title":"金钱子·秋桂不花，长夜无月，抚今追昔，惘然独吟","dynasty":"现代","author":"汪东","text":"北郭闲居，种绕庐嘉树，影交疏绮。时鸟哢新声，听圆转笙簧，助人清思。探秋渐觉凉生，剥纤纤桐子。杯制肖垂莲，浅酌鹅黄，桂花阴里。前事。尚能记。流光迅，欢娱去似洗。萧斋尽堪耐守，偏金粟空林，冷香憔悴。最怜浴水明蟾，也沈沦不起。多应是嫦娥，恨掩重帏，晚妆慵理。"}