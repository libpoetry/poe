{"id":"936083","title":"放歌行","dynasty":"宋","author":"陆游","text":"君不见汾阳富贵近古无，二十四考书中书。又不见慈明起自布衣中，九十五日至三公。人生穷达各有命，拂衣径去犹差胜。介推焚死终不悔，梁鸿寄食吾何病。安用随牒东复西，献谀耐辱希阶梯。初无公论判泾渭，徒使新贵矜云泥。稽山一老贫无食，衣破履穿面黧黑。谁知快意举世无，南山之南北山北。"}