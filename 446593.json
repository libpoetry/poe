{"id":"446593","title":"沁园春","dynasty":"当代","author":"蔡淑萍","text":"廿载流离，怕说飘萍，怕看转蓬。叹家山万里，月明何处；朔边千嶂，云暗低空。独立龙沙，怅然回首，神黯心伤何去从？知何日，可挂帆沧海，快驭长风！雄鸡遍唱寰中，看江水滔滔总向东。又跻身学府，恍如前梦；仰聆师训，恰与昨同。佳节迎人，清辉满目，杯酒好舒冰雪胸。看明日，定天高云淡，最适征鸿。"}