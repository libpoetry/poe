{"id":"866684","title":"责睡魔","dynasty":"宋","author":"冯时行","text":"绿阴满门春已还，黄鹂门外犹绵蛮。萧萧冷官无一事，高斋搔首兀痴顽。睡魔袭我意萧散，直来眉睫扬神奸。须臾爽气溷尘俗，双眸瞑眩那能覸。弥明未断口头句，鼻息如寄雷车间。梦魂恍恍何所适，飘飘寥廓辞跻攀。松风拂足云生腋，深穷月窟超人寰。更寻织女支机石，天河西户声潺湲。无何有客乘晚兴，剥剥啄啄敲柴关。惊回清风枕簟冷，赤霞夹日崆峒山。一日废书强舌本，萌生鄙吝劳清删。谩学昌黎送穷术，挥毫加点文斓斑。睡魔凭物对我语，劝我停手开愤颜。自言宇宙若非我，人生俄顷无休閒。"}