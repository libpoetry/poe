{"id":"213235","title":"绛都春·为李篔房量珠贺","dynasty":"宋代","author":"吴文英","text":"情黏舞线。怅驻马灞桥，天寒人远。旋翦露痕，移得春娇栽琼苑。流莺常语烟中怨。恨三月、飞花零乱。艳阳归後，红藏翠掩，小坊幽院。谁见。新腔按彻，背灯暗、共倚篔屏葱茜。绣被梦轻，金屋妆深沈香换。梅花重洗春风面。正溪上、参横月转。并禽飞上金沙，瑞香雾暖。"}