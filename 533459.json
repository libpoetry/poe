{"id":"533459","title":"送李比部于鳞出守顺德","dynasty":"明","author":"黎民表","text":"英妙山东出，圭璋信国珍。灵篇秘海渎，宝剑动星辰。擢桂因才隽，分曹以德邻。冥心谢流辈，倾意在交亲。潘岳宦从拙，扬雄家素贫。河山聊发兴，簪绂暂随身。丹地含香久，苍生掩泪频。圣情纡内郡，雅意用儒绅。襟带幽并外，风烟灞浐津。建旌冲晓雾，鸣玉起行尘。止解询遗逸，何须问近臣。燕巢公府静，草积射堂春。故老皆扶杖，馀波尽饮醇。仪章从脱略，翰藻得情真。嗟尔匡时器，怜予避地人。知名从白社，倾盖枉朱轮。一以云霄隔，偏愁年鬓新。浮荣空自遣，良觌杳何因。所企归钧轴，深渊有纵鳞。"}