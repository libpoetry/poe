{"id":"811027","title":"悼亡室陈孺人五首","dynasty":"清","author":"王松","text":"满天风雨夜萧萧，愁坐空床叹寂寥。一卷离骚三致意，幽魂渺渺莫能招！啧啧贤声遍里闾，果然论定盖棺馀。最伤心处妆台畔，无复添香伴读书。生前每恐白头吟，一病方知结发心。半载累卿眠食废，更从何处答情深！愿结同心到白头，岂知故剑更难求！可怜碧海青天夜，独卧空房对女牛。中路分离事岂知，那堪举案忆齐眉！伤心月落乌啼夜，正是鳏鱼梦醒时。"}