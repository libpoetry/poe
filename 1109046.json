{"id":"1109046","title":"翌日宫教惠诗次韵二首","dynasty":"宋","author":"刘克庄","text":"忘机沤鸟日相亲，鼻祖曾言畏四邻。幸有山林容此老，不将篱落寄他人。谁能交结今韩吕，犹记周旋昔郑陈。晞发中庭蹻足卧，绝胜雅拜望车尘。即令身在水云间，不著斯人玉笋班。子美步归犹恋阙，浩然肩耸径还山。人情薄似平原酒，世路危于滟滪滩。华栋把茅皆幻假，祝君黄发映朱颜。"}