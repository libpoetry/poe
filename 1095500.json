{"id":"1095500","title":"松风阁","dynasty":"宋","author":"释居简","text":"绕檐恶木方童童，苍官著脚将焉从。海涛熨帖清涵空，不见蘋末来蓬蓬。是时散衣阑独倚，不晓此中题榜意。但见茫茫涨软红，扑满市人乌帽底。蜀仙茶鼎扛无人，寥寥不复闻此声。玉川凉夜更渺邈，飕飕只今无地生。尚怜芳草春池句，梦破客儿烦举似。夺胎换骨蜕氛埃，丛霄九万泠然去。"}