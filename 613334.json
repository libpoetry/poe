{"id":"613334","title":"游观音岩","dynasty":"明","author":"李之世","text":"陡绝一悬崖，跻攀断云术。却从烟际渡，如捣鼋鼍窟。洞口出波心，萦阶琢山骨。扪摩石压面，登顿头低膝。涧绝施层栈，厓巉引脩繂。缭绕蜗旋壳，高庳蚁封垤。诡幻非一态，奇崄难具悉。行人去窅窅，忽讶半空出。大士趺莲花，慈容照慧日。阳鏬漏天光，阴窦秘泉潏。碍石过云迟，飘帆转溜疾。蹑景忽如驰，回睇惘若失。清游难久恋，灵迹洵无匹。"}