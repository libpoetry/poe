{"id":"387196","title":"一枝花·春暮坐丁香花下，忆城东牡丹阁矣，用越缦师韵遣兴","dynasty":"清代","author":"樊增祥","text":"薄暝欺帘阁。听到桑阴姑恶。柳花吹作雪、起还落。下杜亭荒，无复青笺约。一串真珠络。半拆丁香，酒边消得郎索。锦甃苔纹错。铜绿春衫嫌薄。小红和淡白、暗评泊。多分东庵谷雨，鞓红落寞。徙倚阑干角。凤子飞来，一双长傍罗幕。"}