{"id":"779415","title":"沁园春 游常氏废园，用竹叶庵“游孔氏废园”韵","dynasty":"清","author":"顾太清","text":"触目荒凉，小立回廊，夕阳斜矬。认画栋妆楼，红窗疏敞，长楸修竹，绿叶婆娑。满地浓阴，一声啼鸟，乔木森森绕薜萝。玲珑石，仿奇峰怪岫，几朵青螺。风流此地经过。剩玩月、荒台照素娥。想当日繁华，如今休矣，一朝散尽，妙舞轻歌。烛灺香消，光沈响绝，过客空增感慨多。风来处，听檐铃敲动，犹似鸣珂。"}