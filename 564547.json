{"id":"564547","title":"石湖用前韵纪兴再次答","dynasty":"明","author":"孙承恩","text":"老境多愁思，朝来怀抱开。漫游偕胜侣，乐饮怕停杯。散性惟希白，高踪曷拟裴。秪看时龊龊，宁见量恢恢。我自匏为斝，谁家玉作罍。雅怀须尽日，仆子莫教催。杳杳终天恨，凄凄满目哀。贻谋那远料，积善乃深培。美植惟梧槚，深阴胜棘槐。怀贤何及矣，抚世亦悠哉。瓶罄思回棹，诗哦不计回。诸公尽才彦，拙句懒删裁。"}