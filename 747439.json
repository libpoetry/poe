{"id":"747439","title":"赠伯言南归","dynasty":"清","author":"邵懿辰","text":"战国之士群好游，漆园仙吏敖独不。偶出贷粟监河侯，嗒焉隐几夫何求。汉士执经意酋酋，子长足迹半九州。海岳寄观万里收，归来金匮罗千秋。一隐一宦梢不侔，天遣二鸟鸣相酬。我识先生文所繇，气则腐史神庄叟。非独貌合彊镌锼，高怀逸趣自可畴。少日才名岂谬悠，京居廿载拙比鸠。黄门怀椠聊淹留，今竟悠然指故邱。青溪旧宅邻潮沟，敬亭山居拟探幽。著书何必缘穷愁，千载相从颇绸缪。论文如水以石投，文章极境高岑楼。洎乎上与神者谋，庖丁目视无全牛。扫落秕稃养空浮，行矣众盲失离娄。敬为先生举饯瓯，愿寿而康食忘忧。好学为福耄敢偷，卮言漫衍不自休。成唐一经手刊脩，亦元亦史汎虚舟。江水门前万古流。"}