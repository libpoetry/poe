{"id":"688253","title":"乙巳春夏间民饥更甚老农述此","dynasty":"明","author":"朱浙","text":"年祲此际浑无赖，麦病民间更不禁。屈指榆花秋早晚，澹烟荒草正春深。大麦焦枯小麦黄，遗黎何处愬穹苍。人间度日长如岁，可耐春添闰月长。归燕飞飞海上村，晓晴那复散鸡豚。枫林社日无香火，风雨潇潇暮打门。五侯山下八壶前，二月风光总可怜。可是今朝一百六，人家几处断炊烟。不记清明今日是，暖风晴日草芊芊。荒年流毒到枯骨，兀兀坟头无纸钱。夕阳芳草翳王孙，底事凄凉不可闻。怪杀豪家深避客，迩来联月不开门。冷烟恰受生柴叶，馋口偏堪宿草荄。晓露褴■衣袂湿，分明不为踏青来。莫为学仙能拔宅，海翁多日已休粮。火麻黑豆终烟火，人世空传不死方。野夫持男易斗粟，低鬟旧衲破裙红。生男不如生女好，愁杀杜陵头白翁。饿夫不受嗟来食，惭愧当时食者心。一叱裂衣甘饿死，古来沟壑有知音。欢情旧事空回首，死别生离愁奈何。多少邻姬随贾客，瘦容枯眼泪痕多。年年箫鼓看划船，士女如云白苧鲜。不见青青河畔草，遗孩何处噪乌鸢。"}