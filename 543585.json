{"id":"543585","title":"嵩山歌","dynasty":"明","author":"胡应麟","text":"君不见嵩高之山，高高出天半。万古扶舆结葱旧，孤标突兀回日星，秀出苍茫界河汉。恍疑帝遣夸娥负中岳，掷向东南镇磅礴。又疑巨灵一夜排风雷，空中掣此青崔嵬。仰观宇宙豁，俯瞰沧溟开。天倾锦绣壁，地涌金银台。飞鸟不敢度，猿猱为之摧。层峦叠崿何奇哉，倒影下坠扶桑隈。会稽秦望相去但咫尺，赤城天目左右罗列如浮埃。绝壑迤逦，飞梁萦洄。空青水碧，划然蓬莱。天仙跨鸾鹄，时时下九垓。遥峰插天更奇绝，天柱嵯峨象纬列。云是嵩高列峰三十六，其一飞来堕吴越。参差太华十丈莲，重叠娥眉万年雪。云中之君纷纷拾瑶草，散发长歌弄明月。朝来忽见黄帝车，方明前导昌㝢趋。七圣尽迷襄城辙，却望天坛寻故庐。顷刻笙歌起岩际，白鹤凌空舞瑶砌。乃是缑山王子乔，金支翠旗朝玉帝。真人一去不复还，玉书灵笈埋空山。俗流往往轻飞仙，不见此后三千年，少室山人结庐长啸卧其巅。峰头一室但盈丈，大易黄庭坐相傍。紫芝空谷纷葳蕤，真气关门浩排荡。朝飧玉池露，夜濯金屑泉。明霞翼我体，白云怡我颜。山灵候余户，跂息不得眠。一行卧此三十载，上元夫人时往还。俯视城郭真嚣烦，缟衣素氅何翩翩，乘风几欲凌苍烟。胡为羽驾尚踯躅，惆怅孤峰夕阳落。仰天大笑寒风生，徙倚青藜望名岳，无乃未践三花诺。寄言广成子、浮丘公，吾将跨白鹿、骑苍龙，访尔三十六峰中。横绝具茨凌空同，归来却卧此峰上，千年一视轻鸿濛。"}