{"id":"1117740","title":"寓言三首","dynasty":"宋","author":"陆游","text":"济剧人才易，扶颠力量难。为谋须远大，守节要坚完。气与秋天杳，胸吞梦泽宽。方知至危地，自有泰山安。出仕谢招麾，还家美蕨薇。深居全素志，大路息危机。世变生呼吸，人情忽细微。床头周易在，舍此欲安归。山海三家市，风烟五亩园。藜羹均玉食，茅屋陋朱门。耕钓此身老，乾坤吾道尊。故交沦落尽，至理与谁论。"}