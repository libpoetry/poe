{"id":"844238","title":"懊恼词三首","dynasty":"清末民国初","author":"林朝崧","text":"青天碧海夜迢迢，花里偷吹引凤箫。不道素娥奔月去，却疑紫玉化烟消。锦衾何处贪同梦，金屋当时枉贮娇。十四年间成底事，空馀珠泪在鲛绡。泠然半夜御天风，处女胡为脱兔同？银汉红墙空阻隔，淮流楚水暗交通。井边玉虎牵丝惯，树里金蝉蜕壳工。斗酒御沟悭一面，两情决绝太匆匆。前因后果两茫茫，一度寻思一断肠。是汝随鸦同彩凤，有谁打鸭散鸳鸯。蘼芜山下新愁结，桃叶江头旧恨长。昔也飘茵今坠溷，东风无奈落花狂。"}