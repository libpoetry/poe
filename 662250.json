{"id":"662250","title":"闻罗景鸣入京","dynasty":"明","author":"石宝","text":"鲸牙漱海珠贝翻，鳌足暴柱神鬼奔。罗生尾月掣兔颖，横笔如彗当天门。列星吐燄烧紫垣，银潢小水漂昆崙。奇词一放众怪缩，长剑倚日龙当轩。江山何尔郁始发，产此异物之轮囷。五经百子世所有，咀嚼玩味平且温。片词尺论一经口，喷作万段霞纷纶。羊肠诘屈未足险，惊雷破地山欲蹲。宗师吐舌方朔走，侈丽慎勿矜文园。况有元气贯脉络，高深得奥愚骇繁。圣朝文化洽寰海，闾阎草泽俱饰辕。固应有此大匠手，彫书五辂修轮轓。绡纁纮紞方有待，岂止山藻兼篪埙。材奇益知世运美，士大始见民风敦。有时调笑狎诸贵，意气岂睹崇与尊。我惭同袍更馆阁，寒鸿乃逐孤凤骞。徒能问字向扬子，敢望学剑逢公孙。天南矫首识虹采，词海觊君能一援。"}