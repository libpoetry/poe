{"id":"830678","title":"雨中山行","dynasty":"清末民国初","author":"易顺鼎","text":"连山塞鸿濛，万秀争一雨。杳冥阴阳中，青苍割吴楚。长飙吹玄云，散此鸦外缕。村偏行人稀，草木接太古。酣叶摇天声，怪石挟溪怒。百霆与千雷，暝斗林壑语。喧笑杂蛙黾，跬步窘蛟虎。凄籁孤襟寒，湿路一线取。佳游虽愉快，僮仆已劳苦。身穿云根幽，回首迷处所。"}