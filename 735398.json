{"id":"735398","title":"己酉九日墨林小集","dynasty":"清","author":"曹尔垓","text":"杖策将登高，高冈隔烟雾。风急塞雁哀，骤雨当窗度。邀宾水上亭，披襟探毫素。图成山吐云，绘出花垂露。良辰足欢娱，肯为穷愁误。作赋临清流，衔杯对高树。红叶影苍茫，黄菊悲迟暮。卷帘夜色昏，水田下白鹭。未尽茱萸觞，客迷东郭路。舟子遥相招，濯锦江头渡。"}