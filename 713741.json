{"id":"713741","title":"虎门观海作","dynasty":"明末清初","author":"屈大均","text":"朝自扶胥南，万里穷泱漭。溟波接百川，倾泻多奇状。潮从虎门出，势到沃焦放。祝融在阴墟，天池正相向。天命南海帝，来从南岳上。宫阙临扶桑，百王所禋享。元气一吐吞，日月光相养。混沌在中央，精华资酝酿。咫石天河通，浮槎日来往。丈夫朝饮牛，牛口吐溟涨。渚边多织妇，微闻弄机响。八月水益大，吾欲浮演漾。槎从海若取，食须天吴饷。倏忽至云汉，客星恣摩荡。抚手笑黄姑，独处徒惆怅。"}