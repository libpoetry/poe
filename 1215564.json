{"id":"1215564","title":"谢家山","dynasty":"元","author":"黄镇成","text":"结庐在南田，已辞城郭欢。山水未幽深，拟谋泉石间。野父导我行，同登谢家山。缘溪入深窈，绝磴穷跻攀。凭虚横鸟道，高回白云关。下瞰飞瀑流，倚杖听潺湲。良畴忽衍旷，阳坡冬不寒。盘旋得幽谷，外密仍中宽。松根有茯苓，竹本易成竿。愿与同心人，筑茅栖烟峦。去市十里许，尘氛无能干。食力中无惭，傲然身世安。"}