{"id":"701721","title":"次韵送南皋大佥赴贵竹四首","dynasty":"明","author":"黄衷","text":"巴蜀封连堠，牂牁入徼西。仰攀南斗近，遥瞩楚峰低。溪浊人悬瘿，泥融马涩蹄。未须嗟远适，明主付蒸黎。匡济还髦彦，殷良旧应箕。羽仪才自老，声利志全微。乘传将威柄，濡毫摘化机。班行应选望，早为振朝衣。出处均忧乐，虚怀付爱憎。鹠睛无夜蚤，骥尾有栖蝇。远寨依深竹，层崖络古藤。使君风力健，持宪复能兵。别思惊千里，荣途重外台。萸香离席起，梅萼到时开。驿路旌摇轸，津亭剑烛台。百蛮歌鼓动，处处报迎来。"}