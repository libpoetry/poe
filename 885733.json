{"id":"885733","title":"送人赴仓台","dynasty":"宋","author":"许应龙","text":"帝念畿甸民，财力俱有限。俗吏肆贪残，侵渔荡赀产。致治在得贤，刺史尤当拣。明公如范滂，清节迈杨绾。疏宠畀仓台，一道俱刮眼。籴贵望公平，敛苛冀公刬。察吏贵精明，临民当敬简。高才固优为，伫见鸠功僝。将令愁叹民，喜至笑声莞。绣节暂驰驱，玉堂资著撰。行矣促公归，饯行聊举盏。"}