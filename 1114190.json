{"id":"1114190","title":"闻浙东方寇大作道路不通迂路由江南以归有感二首","dynasty":"宋","author":"李纲","text":"理装适吴会，避寇由江滨。宁知治安世，乃作途穷人。风涛岂不险，舟楫尚可因。失身入畏涂，难以理义陈。平生笑子美，逃乱走踆踆。如今翻自笑，亦须谋此身。此身何足惜，上有高年亲。骨肉几百口，干戈已相邻。以我此日心，知彼无辜伦。安得济川舟，载之适通津。徙置安乐土，不知战斗尘。已矣可奈何，愿为太平民。东南久无备，盗贼起不虞。揭竿与荷锄，皆是耕田夫。谁为捕逐者，得官缘苞苴。不读一行字，况复知孙吴。厥初既轻敌，屡北辄睢旴。屯兵非不多，一扫不复馀。虎兕出于柙，是谁之过欤。凶焰陵郡县，良民遭戮屠。坐令腹心地，化为豺豕区。除恶当务早，滋蔓良难图。王师何日出，努力观庙谟。"}