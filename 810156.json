{"id":"810156","title":"永遇乐  和稼轩北固亭怀古兼忆星海焦山","dynasty":"清","author":"郑文焯","text":"江北江南，青山占尽，台观高处。击楫狂吟，凭栏危眺，潮打孤城去。吴头楚尾，此间天限，空有射鸥人住。看残阳、蜗蛮一角，中兴气竞龙虎。金焦入眼，楼船东下，销得英雄一顾。白帝城边，有情乡水，应过夔门路。昔年沉陆，战场荒草，换了酒旗戏鼓。重阳近、茱萸旧会，故人健否。"}