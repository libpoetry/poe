{"id":"402345","title":"沁园春 其二","dynasty":"近现代末当代初","author":"田遨","text":"浪掷光阴，六十六年，感慨如何？算南腔北调，读书恨少，东涂西抹，涉笔嫌多。报国有心，补天乏术，只合彷徨绕屋歌。无穷意，愿长绳系日，补我蹉跎。细思忧患中过，较安富尊荣倒好些。尽酸甜苦辣，何妨尝遍，青红皂白，恰好研磨。干校生涯，牛棚梦影，不死还应作走驼。重揩眼，正青山不老，碧水新波。"}