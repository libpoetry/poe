{"id":"188017","title":"尧峰新井歌","dynasty":"宋代","author":"蒋堂","text":"白云莽莽青山头，一穴四面飞泉流。其初山间旧井涸，枯肠燥吻海众羞。于时大士宝云者，颐指土脉智虑周。山灵所感道心爽，檀施聿来工力鸠。云锸齐下远雷动，石光内击飞星稠。百尺虚空廓地表，一泓清冽呀深幽。人疑從天堕月窟，或问何处移龙湫。次则其徒骇殊胜，竞持应器尝甘柔。饥狖连臂喜跳掷，渴鸟引喙鸣钩辀。碧甃光中辘轳晓，银床侧畔梧桐秋。宝坊金地互相映，谷鲋坎蛙难此留。傍睨江形小衣带，下窥湖面卑浮沤。何兹凿饮有功利，一掬入口醍醐优。热者濯之昏钝决，病者沃之沈痼瘳。而我时邀墨客去，松涧远挈都篮游。净瓶汲引试香荈，雅具罗列无腥瓯。比之玉乳不差别，诮彼炼丹多谬悠。今兹泉眼在鲁坞，所喜云液邻菟裘。苧翁既往乏鉴者，水记未载予将修。此山此井永不废，此歌其庶传南州。"}