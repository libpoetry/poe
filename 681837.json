{"id":"681837","title":"题竹赠表兄徐齐纨庾使南归","dynasty":"明","author":"吴希贤","text":"银床风起雪梦酣，鹧鸪日暮啼江南。江南秋意满林坞，天仙握佩云毵毵。绶溪孙子壶南住，平生剩有潇湘趣。翠袖年来别恨多，且拾琴书赋归去。故园到日秋色阑，相看喜有青琅玕。珊瑚石畔坐凉月，自把瑶笙招紫鸾。泠泠高兴不可极，人在瀛洲正相忆。清风三径莫教荒，会卜他年来借宅。"}