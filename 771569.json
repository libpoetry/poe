{"id":"771569","title":"夏泛西湖至冷泉亭、飞来峰，暮由孤山步归 其三","dynasty":"清","author":"许传霈","text":"洞天更奇阔，仙乎飞来峰。峥磷低打头，崔巍峭摩空。树荫千障黑，僧咒一灯红。线天通幻界，玉乳滴玲珑。非秋垂白露，当暑生凉风。何必摩崖篆，斑剥蚀苔封。何必佞释老，镂石害天工。我游亦飞来，雪泥著爪鸿。枕石不须归，梦入华虚中。"}