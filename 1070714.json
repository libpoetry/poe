{"id":"1070714","title":"叙游二十韵呈亨叔列之","dynasty":"宋","author":"李光","text":"戊辰三月晦，端居倦烦促。是时天久旱，炎烝剧三伏。出门得幽寻，佳处在东北。二子俱可人，皎皎瑩冰玉。得趣琴有弦，对案食无肉。初弹醉翁操，再鼓南风曲。琅然山水音，一洗瘴雾毒。陈园俯江郊，茅茨拥修竹。造门慕子猷，缓步效颜斶。汲泉瀹佳茗，萧散谢羁束。清华临水岸，下有万荷绿。披榛访萧子，清净独无欲。黎沈爇瓦鼎，溪荪养石斛。杖藜转修径，夹道森乔木。归途遇冯姥，敛袂不羞缩。蕉花杂山丹，槟榔绕新屋。欲我留姓名，呼儿为磨墨。似怜穷独叟，曾忝十州牧。良辰不易遇，此会岂难续。他时傥重来，更为呼醉秃。"}