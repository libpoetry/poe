{"id":"753123","title":"松风用黄山谷武昌松风阁韵 其二","dynasty":"清","author":"李{音皆}韺","text":"两松阶旁各魁然，昔时所植今百年。伟干矗空柯倒悬，浓阴蔽日云压椽。依树稳坐苔为毡，长风送响惊鹤眠。枝飐叶摇颓绿烟，洪涛郁怒翻长川。戛金击石鸣丝弦，嗷嘈繁声凑华筵。十年茅屋长拘挛，倦趾有如修绠缠。未曾健步遨林泉，今睹此景雄且妍。愿寻万本栽庭前，壤培泉沃场师贤。远阴幕地高撑天，空中时作溪潺湲。探胜赏奇饥忘饘，日携琴酒长盘旋。"}