{"id":"429649","title":"癸亥岁除啸麓约同书衡年伯治芗嘿丈释龛游西山循往例也余与嘿释先返日尚未晡晤杜盦祗庵于省中并记所语","dynasty":"近现代","author":"黄浚","text":"西山洽比如家人，岁腊与君必一至。当时发兴偶然耳，已被人间传故事。今年命俦得五六，亭午轻车犯寒吹。连塍无雪千枝髡，饭后闻钟初入寺。池冰龟坼微流澌，墙竹盈盈尚交翠。大悲海棠亦槁立，参砌桬椤具禅味。长安回望隔烟尘，但验腾腾识天醉。吾侪庶几世所遗，苦爱荒寒起山睡。清景一瞥正非瞥，去住谈锋皆可记。中朝兴公工打折，虺瓦有人嗔乐器。青山官府两无求，却为钱神趣归辔。"}