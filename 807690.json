{"id":"807690","title":"西河  西氿落晖","dynasty":"清","author":"陈维崧","text":"伤心事。碧云黄叶天气。漫登粉堞望溪山，戍楼闷倚。茫茫不觉百端来，暝烟暗结津市。银涛吼，红日坠。老枫烘得如醉。无情肯逐水东流，只贪西逝。临风太息语阳乌，长绳纵有难繫。估樯竞矗野岸底。说胭脂、落照相似。明日大风定起。且移船泊入、前汀芦苇。卧看新蟾衔沙尾。"}