{"id":"750301","title":"自藤县至容县道中书所见","dynasty":"清","author":"文星瑞","text":"峰峦塞虚空，去天仅盈掌。江流百千折，势束不得放。两崖蔽深丛，烟云色莽苍。日光忽相射，空绿互回荡。轻舠入其中，狭隘若瓮盎。岩隙悬修縆，一发青梯上。十里九回却，颠倒作非想。稍稍露汀洲，豁然境开朗。篷窗澹无事，爱此秋气爽。回睇所来处，转觉袖惝恍。缚茅三两屋，隔树午舂响。忘机沙上禽，无鱼独来往。"}