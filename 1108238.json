{"id":"1108238","title":"寿周丞相益公","dynasty":"宋","author":"刘子寰","text":"小住人间五百年，因缘真是午桥仙。应期却笑河汾早，占节从教寇相先。独立青云高两地，曾扶红日见三天。封疆峻极连华岳，饮寿应宜吸锦川。济川功就等虚舟，恰似当年溪石游。月满东楼新啸咏，寿高西洛旧风流。蒲团看释千回夏，楸局观成几度秋。剩喜深衣归奉檄，分将风月荐金瓯。六月麟书雨作霖，生贤此际见天心。江都分洒虽名世，莘野商霖始见今。门馆无于仪表正，经纶有道本源深。正人命脉常家主，一念公□□盍簪。昨丙辰年相魏公，当时克敌首归功。何如手补天西漏，仍更神驱塞北空。一隙暇时关国祚，十分重任赖臣忠。天生贤佐兴王业，正看周诗六月中。兼善工夫自古难，有谁志学合伊颜。儒先拈得四书出，名相措诸万事閒。功向时危尤易见，道于世运实相关。鲁论一半犹收效，寿国应须安似山。"}