{"id":"532677","title":"五老峰","dynasty":"明","author":"李舜臣","text":"群仙赤霞佩，谒帝青霄通。倏过昆崙颠，八荒逝安穷。庐山偶回首，沧海蓬莱宫。须臾酌彭蠡，还驾来时鸿。高高去无极，遗迹兹巃嵷。遂为万仞石，削壁凌苍穹。盘回万岩壑，湖上峰独雄。朝云变紫翠，旦夕飞轻虹。寒暑岂不化，芝草四时红。昨出江州道，天地览斯崇。仿佛见揖手，招客令予东。感此结深意，夜寝烟山空。忽若乘风下，怡然数老翁。把臂一共笑，千年始相逢。梦中忆所授，病后扶衰躬。复从碧涧侧，倚望瑶华丛。极愿捐微禄，致身与之同。"}