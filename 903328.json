{"id":"903328","title":"读萧何传有感","dynasty":"宋","author":"张镃","text":"汉祖肇炎图，三杰咸辅翼。功成及酬赏，相国独第一。发踪指示语，谁曰匪其实。焉知英主心，方谨操纵术。勋高疑益深，固异亭长日。守关忠弗念，置卫防百出。堂堂明且审，自计亦无失。护军给饷馈，入秦收图籍。用智既有馀，保身岂难必。逊封散宏财，非真召平力。污名起田宅，犹愈受斧锧。终加恭谨辞，贤哉史臣笔。"}