{"id":"247868","title":"花心动·拟古寄叶遐庵丈","dynasty":"现代","author":"朱庸斋","text":"问讯花枝，向斜阳、犹悭醉馀妆面。镜掩绣尘，歌阕金衣，愁对故园归燕。自珍残岁成春困。空消领、透帘新暖。尽憔悴、东风恨缕，几曾抛断。费尽千回万转。偏欲说还休，锦笺题怨。重数旧盟，柳下莺边，何事总妨相见。酒醒时节飘灯近，恁冷落、清宵庭院。倚栏又、青衫泪痕涴遍。"}