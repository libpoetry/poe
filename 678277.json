{"id":"678277","title":"题天宁长老深雪禅堂","dynasty":"明","author":"詹同","text":"积雪封门深十尺，大风不捲恒河沙。楼台幻出白龙象，海峰失去青莲花。君不见金天上人面如玉，夜半毫光照山屋。起从无影月中行，赤脚踏冰倚修竹。归来铁钵冰生寒，冻合蜿蜒小如粟。十日不晴将奈何，上人趺坐穷搜罗。咳唾珠玑三万斛，散作天花落海波。"}