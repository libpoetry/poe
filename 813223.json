{"id":"813223","title":"丑奴儿慢二首 见榴花作","dynasty":"清","author":"张惠言","text":"柳绵吹尽，楼外旧愁如梦。又镇日门随雨闭，帘借烟笼、却怕凭阑，相思无字问残红。新阴绿处，几时轻逗，芳意千重。玉勒俊游，从他幽独，不到山中。况满地、浮英浪药，还做春容。只有斜阳，年年识得换熏风。春余心事，凭将杜宇，深诉花工。绿云初破，浓点几枝红晕。是万迭相思簇就，深卷愁痕。试问东风，吹来还有旧春魂？杜鹃啼罢，征鸿去尽，芳意谁论？长记那时，美人初见，一样细裙。便消受、朱幡深护，已耐南熏。不恨凄凉，为君幽独又伤神。黄梅时候，半天风雨，自倚孤村。"}