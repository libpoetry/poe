{"id":"1130035","title":"与沈五官李提点饮酒席间作七首","dynasty":"宋","author":"释道济","text":"惯会饕斋觅主人，身边零钞没分文。谁知撞见真经纪，不遇檀那怎脱身。平生只爱呷黄汤，数日无钱买得尝。今幸见君君莫阻，再求几碗润枯肠。昔日曾闻李谪仙，饮酒一斗诗百篇。感君慨赐无悭吝，贫衲何尝出口涎。自来酒量无拘管，惟有穷坑填不满。要同毕卓卧缸边，告君再觅三十碗。每日贪杯又宿娼，风流和尚岂寻常。袈裟常被胭脂染，直裰时闻腻粉香。满库琼芳斗色鲜，就中一朵最堪怜。恁伊万种风流态，惟有禅心似铁坚。昔我父娘作此态，生我这个臭皮袋。我心不比父娘心，我心除酒都不爱。"}