{"id":"468195","title":"过高邮","dynasty":"明","author":"谢肃","text":"方舟越湖江，厉马趋海岱。秦邮道所经，抚事一长嘅。乾符失其握，政弊民自溃。群䧺相并吞，中土正憔悴。长弓海陵来，飞镞颇坚锐。遂令百万师，竟屈三五队。效顺乃天启，斗藩制吴会。干戈纷四邻，柱石矻当代。运去不可追，战死亦何悔。岂复念姑苏，麋鹿游已再。曩余过兹城，薄从嫖姚征。时事谅殊昔，桑麦还青青。浟浟甓社水，流血一何腥。想见断头将，云旗扬窈冥。"}