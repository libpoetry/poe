{"id":"1117291","title":"次韵陈叔易远别离三首","dynasty":"宋","author":"苏籀","text":"昼短宵未明，何朝妾觌君。泪滴九霄雨，愁凝千古云。凤藏丹霄晚，鸿遵沙碛远。楼迥眼波穷，轴折离魂断。安得葛陂龙，肉骨丹九转。妇慧弗谙事，谓世无离索。洋洋旧依蒲，逐逐难翳藿。冲风递弱羽，烂漫何乡落。忧端埒南山，那堪鲁酒薄。人力末如何，天公良可托。别情荼无苦，诀语若为道。日近长安遥，山围烟浪绕。星河通故都，冰雪迫凋槁。回辕尚茫茫，延颈空矫矫。卜归付乾策，此策何人抱。"}