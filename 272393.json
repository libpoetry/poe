{"id":"272393","title":"高阳台·金碧山川","dynasty":"清代","author":"吴藻","text":"金碧山川，烟花世界，轻帆叶叶扬州。明月三分，二分此夕当头。春风上下雷塘路，看珠帘、十里齐钩。好凝眸。鬓影眉痕，多少妆楼。三生杜牧重来地，有酒杯长把，诗卷长留。红板桥边，凉萤飞过深秋。玉人何处吹箫去，剩那江、一片清流。几生修。我欲它年，骑鹤来游。"}