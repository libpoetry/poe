{"id":"883500","title":"海棠","dynasty":"宋","author":"巩丰","text":"衔子来东海，仙巢有凤雏。华开新棣萼，莟结小茱萸。富贵天专与，娇柔韵不粗。轻盈飞燕赵，韶丽彩鸾吴。入谱虽千品，倾城但一株。雾藏云体魄，霜染雪肌肤。酒晕欺西子，冰姿笑藐姑。暖风唇破玉，寒雨泪凝珠。蝶喜穿油幕，蜂羞赋蜜租。叶如疏复密，香似有还无。净灌岷江锦，浓施禁国朱。欲眠须客去，佯醉索人扶。剑外空逢杜，黄州却遇苏。已多归绮绣，唯未入氍毹。金谷非佳妾，雕阴是丑奴。自珍红颊辅，应怪白髭须。照树呼银烛，浇丛命玉轳。有诗曾送别，无力为嘘枯。尤物空凡马，芳春过白驹。尚凭花藻鉴，摘句已成图。"}