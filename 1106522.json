{"id":"1106522","title":"送李侍郎归衡州二首","dynasty":"宋","author":"王炎","text":"系缆南风直，转柂北风微。轻云载雨来，凉意生绤絺。江神真解事，稳送六幅蒲。篷窗卧胡床，鸥鹭相追随。落帆衡阳岸，新旧迎公归。儿童竞挽袂，父老前捋须。明时有勇退，晚岁善自颐。稍添数髭白，不改两颊朱。松菊对主人，亦自清而腴。门外无车马，室中但琴书。青鞋时出游，不用藜杖扶。翛然万物表，意得乐有馀。乃知上要津，不若还幽居。道重物自轻，心清内无欲。未定胸中见，难行天下独。冠盖上青云，著鞭竞驰逐。南山有德人，一笑遗宠辱。岿然殿诸老，足以镇浮俗。一出上禁林，再出拥牙纛。本无圭组累，归去便野服。譬如山中云，润泽滋草木。未雨出岩岫，已雨反幽谷。明月共樽罍，清风满松竹。问谁从之游，韦编能熟读。人生了婚嫁，意愿何时足。傥肯割半山，诛茅从卜筑。"}