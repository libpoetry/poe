{"id":"583884","title":"追叙清溪翁","dynasty":"明","author":"黄衷","text":"清溪之水清以深，飞湍千里赴云林。溪居逸老雪垂领，誓指素石明贞心。武惠仍闻涣中土，翁也古雅生乎今。济人不叙眼前德，耀世宁论头上簪。饥来饮向清溪水，乐处仍登溪上岑。浮云苍狗但变态，肯与鱼鸟争浮沉。忆昔翁未落世时，有问不语惟弹琴。鹿门老庞足冲寂，鬼谷夫子遗幽音。几年种树卜天运，苍槐千尺垂高阴。粤中屹屹御史府，利润恍如溪共临。岷山瓮口导江出，况复庆源无近浔。吾闻汇会更百派，浩浩九有流沄沄。"}