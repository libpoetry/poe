{"id":"1136341","title":"寄题九华苏君明甫梦牛亭","dynasty":"宋末元初","author":"方回","text":"融融泄泄非烟雾，金门玉堂严陛枑。上帝高居朝百灵，神人真官俨无数。九华种德萱堂仙，许傍红云听韶頀。琼林宴罢偃霓旌，诏赐麒麟引归路。似牛非牛斯何祥，梦觉生此玉树郎。渥洼汗马实非马，洛洞髯珠谁谓羊。天上真龙世莫测，例晦头角韬晶光。梦中之牛颇类此，岂果啖刍甘服箱。忠臣事君比蝼蚁，慈父爱子号豚犬。鸠雎夫妇雁兄弟，托物取象意微婉。冉耕伯牛司马牛，大贤名字何赫烜。得非此母奇此儿，他年负重能致远。绣舆羽卫归蓬莱，奇徵异兆犹昭回。作亭大刻梦牛记，银黄上冢兼荣哀。函关道士驾西迈，万岁树精焉在哉。邂逅便当知止足，拽转鼻头归去来。"}