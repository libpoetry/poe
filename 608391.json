{"id":"608391","title":"黄河鲙鲤歌和四兄","dynasty":"明","author":"区大相","text":"大河流水何汤汤，中有鲤鱼三尺长。独茧之丝不能钓，贯以杨枝谁致将。兄谓食鱼必河鲤，出水鲜鳞宁有此。盘餐称意不论钱，鲙事吾乡最为美。呼童霜刃三四挥，香醪浮动雪花霏。大醉不知身是客，酣歌只觉兴如飞。江乡六月足风涛，荔枝压酒冰盘高。扬舲醉卧乘流去，且欲从君鲙巨鳌。"}