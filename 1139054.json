{"id":"1139054","title":"送杨伯可","dynasty":"宋末元初","author":"陆文圭","text":"齐鲁多平原，江浙田高下。戢戢如鱼鳞，土籍谁主者。富人擅其利，失业悯孤寡。方今用周礼，天官出经野。古法虽可行，必得奉行者。杨君古循良，暨阳小民社。原隰遍咨询，辞色每宽假。经营始不扰，期集乃多暇。实惠苏困穷，先声走豪霸。陇牛閒卧昼，邑犬不惊夜。当年经行处，爱此憩棠舍。鸠功首上计，列郡居其下。倾城出送君，饥童控羸马。坐中有狂生，出位独难咤。均为受廛氓，关市不亲稼。乡胥上下手，轻重意取舍。仁公力救弊，立法宜少借。圣朝天广大，焉用究纤罅。议政罪甘诛，矧避官长骂。"}