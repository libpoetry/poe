{"id":"893738","title":"冷泉堂","dynasty":"宋","author":"赵慎","text":"山中秀色何佳哉，一峰独立名飞来。参差翠麓俨如画，石骨苍润神所开。忽开彷像来宫囿，指顾已惊成列岫。规模绝似灵隐前，面势恍疑天竺后。孰云人力非自然，千岩万壑藏云烟。上有峥嵘倚空之翠岭，下有潺湲漱玉之飞泉。一堂虚敞临清沼，密荫交加森羽葆。山头草木四时春，阅尽岁寒人不老。圣心仁智情幽閒，壶中天地非人间。蓬莱方丈渺空阔，岂若坐对三神山。日长雅趣超尘俗，散步逍遥快心目。山光水色无尽时，长将挹向杯中渌。"}