{"id":"424510","title":"满江红·为徐尧卿题补云溪草堂图卷","dynasty":"近现代","author":"袁思亮","text":"图咏承平，想当日、风流文采。归来早、槃阿行乐，寤歌人外。堂下花开明昼锦，庭前草长萦书带。甚劫灰、吹梦了无痕，空悲嘅。瑶源邈，清芬蔼。名迹委，斯文在。把丹青重补，唱酬重载。触眼居然林壑美，伤心无奈河山改。展霜笺、夜半起吟魂，呼真宰。"}