{"id":"789185","title":"满江红 其四 冬夜和《乌丝词》中《怅怅词》韵","dynasty":"清","author":"王策","text":"解识之无，便种得、愁根早矣。何况是、搜萤剔蠹，今还如此。风恶打窗灯变黑，霜寒削骨颜凝紫。看貂裘、踏雪拥红妆，谁家子。鬼可却，兰金玺。仙可致，青蕖蕊。算不如安我，橘奴鱼婢。玉匣图飞难鍊骨，金壶汁尽愁燃髓。又前宵、梦插奈盈头，天孙死。"}