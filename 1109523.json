{"id":"1109523","title":"游白云山二首","dynasty":"宋","author":"刘挚","text":"篮舆微风迎晓凉，细碎草木无数香。千岩云归雨未足，几冲水浅禾难秧。松下阴森石桥冷，竹边曲折溪路长。西家又得避暑地，翠微亭在山中央。行穷葱茜坐清凉，隐几川原一炷香。小雨径从前岭去，高禾移就下田秧。禽声不见山情悄，江影新生客思长。政使归期犹远在，白云游乐未渠央。"}