{"id":"690561","title":"上董长驭督学","dynasty":"明","author":"张萱","text":"廿载雄名满九垓，龙门万仞倚天开。争誇汉室凌云笔，不数梁园赋雪才。木铎已携麟史至，金声曾和凤歌来。千秋大业瞻山斗，吾党成章尽取裁。栽培桃李念榛菅，海日天门近可攀。得士已能酬圣主，藏书端不负名山。同游述作思陶谢，命世文章陋马班。白首扫门犹未晚，双龙已合斗牛间。笔为麟角橐为荷，倚杖蓬莱一浩歌。玄构九霄开日月，灵源万派决江河。天人不用陈三策，文学还应首四科。锡我百朋何以报，杨舟汎汎赋菁莪。罗浮何日驻飙车，桂父蒲仙拥路隅。请向霞峰骑哑虎，已从珠海啖飞鱼。红颜羽翰曾遗履，黄发渔樵尚著书。孑孑干旄今在浚，可能一问子云居。"}