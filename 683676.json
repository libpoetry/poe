{"id":"683676","title":"再赠子与十绝 子与行余既以长歌饯别矣临岐怅然飞龙之乖隔羽翼之无从也因复为十绝以吴音度之栈马踯躅行徒掩涕矣","dynasty":"明","author":"王世贞","text":"问余何事滞燕京，击筑徐卿大有情。此日悲歌向谁和，凉风千树起秋声。白虹高属蓟门秋，风暝滹沱水逆流。自是别离关气象，不须开匣问吴钩。东吴王生太可怜，别汝洒泪西风前。一榻梁间都不下，自瞪双眼看青天。秋深桐柏水曾波，明月轻帆鼓吹过。倘遇少文烦致讯，卧游山色不胜多。吴王台下水漫漫，榆柳萧条兵气寒。无那兴来催棹去，到时应自忆长安。灞陵车马断行尘，狂客新丰酒见亲。抵醉不曾交片语，只今谁是语中人。太湖南坼贮烟霞，山绕菰城十万家。归路莫愁云色占，飞流千尺泻桃花。罨画溪头秋水多，红妆百叠剪青罗。醉后遍题莲叶句，兰舟翻入女儿歌。寂寥扬子著书年，谁似桓谭与太玄。心赏共期千古在，莫教零落借人传。李生骑马向邢台，拥传君仍去未回。一柱天孤撑震荡，千岩日堕失崔嵬。"}