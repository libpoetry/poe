{"id":"722769","title":"蝶恋花 秋夜","dynasty":"明末清初","author":"梁清标","text":"御夹凉生衣袂早。雁宿沙洲，处处开红蓼。月满关河凋塞草。一声玉笛征人老。促织催寒秋思好。剪烛西窗，叹息知音少。倚仗登楼姿远眺。白云片片西山小。榆荚风清飘蜀缬。水涨银塘，才过清明节。绛蜡金樽歌未歇。柳花槛外飞如雪。旧事甘陵翻数阕。今昔关情，优孟真奇绝。丝管啁啾声渐彻。鱼龙波底摇残月。红日窥窗春意逗。剪綵为人，戴胜今朝又。睡起尚嗔人语骤。晓妆无力东风透。轻暖轻寒浑似旧。笑问檀郎，验取腰肥瘦。六博闺中誇胜手。鬓边不觉金钗溜。衣桁阑珊菱镜悄。风雨摧花，不许朱颜老。浅笑微颦风态杳。琐窗犹自啼笼鸟。只影羞人灯暗了。长记鹣鹣，锦幄薰龙脑。两点远山谁更扫。沈郎一夕腰围小。三径葳蕤翻綵缬。魏紫姚黄，正是开时节。疏雨淡烟游未歇。飞花片片飘香雪。翠袖殷勤歌一阕。倚曲箫声，此际销魂绝。人去亭荒音调彻。晓风柳外吹村月。"}