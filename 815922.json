{"id":"815922","title":"念奴娇五首","dynasty":"清","author":"高士奇","text":"春来南阙，早匆匆绮陌，华灯烧彻。积素凝寒天未转，满地乱琼铺屑。岭上探梅，林中觅草，乡思尊前发。送君归去，阳关不唱三叠。到时第二泉头，芳菲缘岸，嫩柳摇新月。青笠绿蓑轻舴艋，坠钓鲈鱼盈尺。佳酝频斟，荒园日涉，天地真寥阔。怀人京洛，诗成好示遥札。苑西客舍，喜君来苔径，萧条能住。宦拙盘餐兼味少，只有新葵带露。竹几迎风，湘帘对雨，蒲扇炎天午。赋成洗砚，兴酣一写今古。忆自癸丑春前，城南相见，怏读金荃句。只道江湖归未晚，竟被浮名相误。听鼓应官，戴星散直，愧作居停主。才华潋滟，休文莫叹难遇。平生野性，但频思好水，好山深处。何事骑驴都市里，不道偏承异数。晚惹炉香，晓随天仗，岁岁朝还暮。一经教子，趋庭自昔俱误。多君不厌寒厨，吟笺笔格，随事开愚瞽。鸡肋功名终弃掷，归向西湖河渚。扣犊耕田，挐舟载酒，风月原无主。殷勤相订，往来百里烟树。梧桐秋老，正西风吹动，川原初萧。露冷天空乡思远，惆怅故园松菊。箬泽鱼肥，乌程酒美，手破新橙绿。扁舟草履，何妨杂处樵牧。几载待漏东华，凤凰池上，应制诗频促。此去晓风杨柳岸，别是一篇题目。水满横塘，云连翠崦，处处供游目。城南相送，为君引满击筑。年华几许，怎芳春两度，不曾怜惜。古戍黄云嘶马去，客里又逢寒食。冷雨攒衣，颠风掣帽，俄顷前村黑。瓦垆松火，恁时尽也消得。凝想水国繁华，画裙罗扇，处处喧歌席。柔橹呕哑花影外，绿腻葡萄千尺。异地今朝，伤心杨柳，才露些儿碧。十三山下，伴人一片穹石。"}