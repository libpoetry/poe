{"id":"1139033","title":"送卫月山归乡","dynasty":"宋末元初","author":"陆文圭","text":"胪传居第一，科目艳当年。慷慨诛奸佞，从容秉政权。诸孙今白屋，旧物止青毡。几见黄粱熟，何当铁砚穿。书声月庑下，灯影雨窗前。学者师王式，时人老伏虔。不令官济济，空负腹便便。桑葚鸮偏恶，桐花凤可怜。纵无当食禄，犹有可耕田。卒卒才倾盖，依依愿执鞭。二翁俱耄矣，一别重凄然。握手出门去，桂花香满船。"}