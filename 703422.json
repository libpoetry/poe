{"id":"703422","title":"秋怀","dynasty":"明","author":"释今严","text":"粤王城外海东垂，野客吟馀山寺时。月闰秋光菊发早，江关烽断雁来迟。候边砧杵侵朝急，警戍清笳彻夜吹。闻道六朝陵寝处，西风依旧汉旌旗。一夜严霜万木贫，蕙兰摧尽忆閒身。空闻东海悲田客，谁是湘州旧吏人。灵武几年瞻帝子，睢阳十日痛张巡。心劳幻境聊相记，更莫哀吟易怆神。遥夜空山独自求，无端身世有微忧。十年未尽多生习，五斗能消一月愁。黄叶尚繁霜渐促，苍鹰才纵势全收。笳吹此际平乘上，指点燕云说九州。惨惨炎荒秋气阴，感时因事忆王琳。千家旅食羁臣泪，十载驰驱故国心。北海月明双塔出，西堂雨过一钟深。厓门日暮空翘首，芦荻渔歌自古今。星河影动雁初飞，物序凄清事渐违。应候砌虫吟切切，望秋梁燕语依依。芙蓉香远风难断，葭菼根孤露易晞。惟有白云无别恙，夜深随月到禅扉。暮云笳鼓暗城头，塞北江南尚未休。忍见鲁连甘蹈海，遥怜王粲苦登楼。七哀聊赋当年恨，九辩如悲万古秋。想到高峰明月夜，吟来猿鹤亦生愁。地僻山回水国阴，篱花才发又秋深。飘摇鹰隼天中起，寂寞鱼龙夜半吟。叶已辞柯谁问侣，人长作客若为心。峰前几度遥西望，日暮迢迢鼙鼓音。冷于秋水净于云，海际时怀鸥鹭群。哀乐过人徒自苦，肝肠如雪恨空闻。拙无长技甘匏落，病亦清谈到夜分。肌骨渐消寒渐凛，幽斋长闭把香焚。"}