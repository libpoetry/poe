{"id":"814677","title":"永顺府闲述","dynasty":"清","author":"郑虎文","text":"斗大一城耳，森然万壑秋。有山皆绝壁，无水不悬流。虚牝风声怒，晴空雾气稠。客身忧瘴历，九月已重裘。山外原无地，山头尚有田。刀耕农当锸，火种野多烟。灌溉难为力，荣枯只问天。传闻春夏日，比岁雨绵绵。民勤怜俗俭，妇女共耕樵。露粟腰镰刈，山蔬背笼挑。珥浑垂臂钏，裳偶饰鲛绡。蓬跣惭相顾，逢人欲讳苗。颇爱民风古，犹欣土习淳。到知官吏重，诵得是非真。耕凿皆安士，文章不致身。恍游怀葛世，绝胜武陵春。"}