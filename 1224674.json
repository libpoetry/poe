{"id":"1224674","title":"送振先宗丈归祖庭","dynasty":"元","author":"欧阳玄","text":"欧公孙子多，擘派以为四。暮年归颍阴，非无首丘志。乞洪不得请，由是懈归计。考公生平言，亦颇憾先世。先世多才贤，生适逢五季。幅员政分裂，尽瘁于所事。竟乏垂世名，盖亦限地势。况复公少孤，坎壈蜀汉裔。身当混一秋，代逢承平际。择里审所安，实迩辇毂地。子孙托畿内，宦辙亦云易。人情曷免尔，公岂溺声利。讵知汴虡移，南北寻暌异。一枝先南迈，司造有深意。沙溪标德里，泷冈重茔祭。至今青原家，十世祀不替。振先吾宗英，守正耻骫骳。訚訚保家法，处约不少怼。嘉树无由枝，嘉谷无滞穗。原本既不凡，时需谅无弃。矧今抡俊髦，往往论根器。老夫辞册府，多病久憔悴。徒怀荐士心，言莫士轩轾。赋诗当推毂，自愧辞已费。憧憧青云友，谁如古人谊！"}