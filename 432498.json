{"id":"432498","title":"埔里社四首","dynasty":"近现代","author":"连横","text":"凄绝万山中，纡回一水通。崖危难勒马，秋尽不闻鸿。鼓角惊防险，风云看凿空。举头天外望，猎火四围红。孤城如斗大，辛苦驻防军。互市来降虏，和戎息战氛。溪声长吼月，山势半侵云。旅况难消遣，悲笳入夜闻。闻说开山使，提兵此地过。平时思战伐，吊古对山河。驿路晨传柝，军门夜枕戈。有苗终格服，耕稼满岩阿。萧萧新隘路，落落几番家。傍石茅为屋，当门竹映沙。馘头誇出草，黥面比簪花。今夜关山月，婆娑醉舞斜。"}