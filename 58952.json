{"id":"58952","title":"游白云寺","dynasty":"明代","author":"梁有誉","text":"崇岫控越徼，巍镇峙郊甸。崒峍亿劫余，迢递百里见。疏岭何岑峭，阳林郁蓊蒨。峻拟玄天平，俯瞰海日炫。化城架层颠，拂策陟遥岘。逢槎旧术迷，遭石新磴转。始至岚阴豁，暂息厓光显。露翳若木茎，风堕昙花片。鸟啼谷互答，竹亚露犹泫。冲襟挹恬寂，素想协游衍。静惟迦叶智，默溯龙树辨。十喻总归空，六尘原不眩。清朝意蕊凋，缟夜心莲现。岁月纷递驰，栋宇几迁变。鹤往台草荒，龙去井泉浅。刻桷鼯鼠啼，雕梁蛛网罥。感物置安排，看云悟舒卷。结桂绪方遥，攀萝情莫展。景协赏为美，虑澹机自遣。愿总尘外辔，谢此区中恋。"}