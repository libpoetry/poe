{"id":"1120424","title":"哭吕与叔四首","dynasty":"宋","author":"周行己","text":"平生已作老蓝川，晚意贤关道可传。一篑未容当百涨，独将斯事著馀篇。淹留也复可疑人，不向清朝乞此身。芸阁校雠非苟禄，每回高论助经纶。朝闻夕死事难明，不尽心源漫久生。手足启云犹是过，默然安得议亏成。朝廷依制起三王，叹惜真儒半已亡。犹有伊川旧夫子，飘然鹤发照沧浪。"}