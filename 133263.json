{"id":"133263","title":"舟中阁亲旧书","dynasty":"宋代","author":"项安世","text":"王税官遗我一纸书，告我六十七滩名。舟人爱捷不爱稳，劝群勿盘官莫听。曹先生遗我一纸书，四百馀字相丁宁。扶持世道贵深稳，切莫浪战倾人城。两书共作一书卷，一百十发手不停。口吟一字三太息，眼泪迸作黄流倾。我生三十有六岁，今年始别父母行。母兮恐我蹈天险，梦寐听我盘滩声。父兮恐我蹈人险，行坐劝我去宽平。二君此语谁告之，乃能得我父母情。从今座右置此纸，夜思书读当盘铭。"}