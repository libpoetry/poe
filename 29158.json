{"id":"29158","title":"富贵曲·画藻雕山金碧彩","dynasty":"唐代","author":"李咸用","text":"画藻雕山金碧彩，鸳鸯叠翠眠晴霭。编珠影里醉春庭，团红片下攒歌黛。革咽丝烦欢不改，缴绛垂缇忽如晦。活花起舞夜春来，蜡焰煌煌天日在。雪暖瑶杯凤髓融，红拖象箸猩唇细。空中汉转星移盖，火城拥出随朝会。车如雷兮马如龙，鬼神辟易不敢害。冠峨剑重锵环佩，步入天门相真宰。开口长为爵禄筌，回眸便是公卿罪。珍珠索得龙宫贫，膏腴刮下苍生背。九野干戈指着心，威福满拳犹未快。我闻周公贵为天子弟，富有半四海，蔑有骄奢贻后悔。红锦障收，珊瑚树碎，至今笑石崇王恺。"}