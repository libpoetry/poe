{"id":"356907","title":"沁园春·美人血","dynasty":"清代","author":"黄人","text":"红汗太真，红泪灵芸，未堪比妍。记目成已久，丹诚可沥，臂盟不负，紫印犹鲜。阿措惊风，杜鹃啼月，九折柔肠彻夜煎。含贞性，尽乌江草惨，金谷花嫣。一腔愿洒郎前，恨细吐红珠病未痊。但锦囊佳句，呕心偷和，罗裙残酒，变色难湔。仙鹤伤平，守宫印艳，为写金经忍痛镌。君休舞，怕玉容误碎，獭髓空研。"}