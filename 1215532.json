{"id":"1215532","title":"吴伯昭红莲绿幕图歌","dynasty":"元","author":"黄镇成","text":"乌君之山从西来，拔地万仞青崔嵬。划然磅礴下江浒，云麓隐隐栖楼台。上有飞萝罥挂古乔木，下有沧浪万顷青如苔。红莲绰约泛渚净，绿幕缥缈临湖开。云烟捲风岛屿没，窗户洗雨冰霜回。高人自是青云客，日向湖亭赏山色。昔年走马踏红尘，射杀南山双白额。今日纶巾羽扇閒，独面清泠饮冰蘖。壶箭收投胜负空，棋枰罢局机筹息。延陵公子昔称贤，画手复见今道玄。有声之画宜诗篇，为子作歌将画传。"}