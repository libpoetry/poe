{"id":"815249","title":"哭女随珠","dynasty":"清","author":"胡承珙","text":"讵有门楣待尔强，祗怜娇小似平阳。银鱼昔每从爷觅，金鹿今闻比母长。幼却膻腥应夙慧，贫疏罗绮尚新妆。谁知未嫁先黄土，裙布无缘愧戴良。十年京国洗铅华，千里关山未见家。官閤牵衣成死别，镜台留照剩空花。杜鹃屡滴思亲泪，精卫难回汎海槎。一种天涯匏系感，层峰何处哭韩拿。"}