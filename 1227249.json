{"id":"1227249","title":"李千户至自南海分遗椰实戏赋","dynasty":"元","author":"何中","text":"乱馀乏佳实，贱者犹贵之。招呼梨栗辈，已作席珍推。岂无仙人枣，无胫至山蹊。桓桓李将军，色映海峤奇。归马驼椰子，濩落魏瓠垂。徇华壳初剖，濯濯脍玉肥。来饷山中人，意重千金遗。香酽□石髓，味腴轻肉芝。尊前有南海，顿压众果卑。向当逋子龄，待亲曲江湄。啖此不知厌，亦与槟榔宜。既别十五年，犹有梦往时。故人忽相见，唤起三生悲。遇难心易快，感至情还移。百年能有此，再见安可期。子西忧蜜果，东坡叹荔支。虽云供贡劳，吾念君臣仪。安得白玉盘，登之白玉墀。万古还纲常，不令世愈衰。苍茫叫虞舜，魂绕天南维。梅花满庭净，香烟一帘迟。椰杯更自酌，聊欲捐余思。"}