{"id":"844233","title":"送吕厚庵秀才东归二首","dynasty":"清末民国初","author":"林朝崧","text":"海上楼船奏暮笳，伤心桑梓在天涯。江山锦绣开新国，文武衣冠少故家。楚客共知哀郢苦，宋人未悔画淮差。同来避乱君先返，终老东篱莫怨嗟。吾人聚散本难知，分手何须泣路歧。但使三生盟片石，不应一步阻雷池。情天再补虽无术，缺月重圆会有时。珍重莱衣归故里，相思寄我采薇诗。"}