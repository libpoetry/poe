{"id":"807953","title":"大酺  溪行野店小饮即事","dynasty":"清","author":"陈维崧","text":"正野塘边，春帆底，水腻吴绫一束。看看寒食到，小梅英妆褪，暗彫香玉。杏蕊撩晴，莺雏拂晓，几对鵁鶄争浴。板桥西客店，飏酒旗作阵，带烟斜扑。有秀靥映门，娇波窥户，当垆情熟。篙师休浪促。夹衣解、贳饮何须赎。君不见、一生惆怅，半世因循，吴霜偷换修蛾绿。况听关山夜，流多少、从军笛曲。拚美酝、倾千斛。转船解缆，社燕风帘相触。泥香轻堕簌簌。"}