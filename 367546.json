{"id":"367546","title":"木兰花慢·三潭印月","dynasty":"清代","author":"杨玉衔","text":"写空潭人影，有名曰，在中湫。看桥板横弓，塔轮对鼎，今古长浮。横舟。琉璃界里，小浮图、烛影闪星眸。卅六阑干曲曲，倚来偷看吴钩。中流。击汰吟秋。尊易泣，笛方愁。自东坡去后，琼楼恍惚，赤壁遨游。更收。孤山鹤梦，被西风、吹散落前洲。诈识莼丝真味，此中惟有潜虬。"}