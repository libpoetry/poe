{"id":"62560","title":"河浑浑·发昆仑","dynasty":"明代","author":"黄哲","text":"河浑浑，发昆仑。度沙碛，经中原，喷薄砥柱排龙门，环嵩绝华熊虎奔。君不闻汉家博望初寻源，扬旌远涉西塞垣。穷探幽讨事奇绝，云是天津银潢之所接。葱岭三时积雪消，流沙万派从东决。东州沃壤徐豫之墟，怀山襄陵赤子为鱼。夕没巨野，朝涵孟诸，茫茫下邑皆沉污。民不粒食，乡无庐桑，畦忽变葭，苇泽麦垅尽化鼋鼍居。宫中圣人方旰食，群公夙夜忧旷职。星郎又乘博望槎，西去盟津求禹迹。始闻古道行千艘，一朝转徙才容徙。奔冲倏忽骇神怪，浅不浮沤深没篙。我上梁山望曹濮，长叹沧桑变陵谷。万人举锸功莫施，犹拟宣防再兴筑。宣防汉武威，曷若尧无为？洪波阅九载，端拱垂裳衣。玄圭锡夏后，安得辞胼胝。龙门一疏凿，亘古功巍巍。巍巍功可成，河水浑复清。"}