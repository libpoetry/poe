{"id":"702993","title":"小庄兀坐叠前韵遣兴三首","dynasty":"明","author":"谢迁","text":"并岸菰蒲浪泊船，野凫披翼护雏眠。一川花气新流水，万壑松阴小洞天。老去衡门深草径，年来斥卤又桑田。曲肱疏食皆真乐，却笑陶朱学计然。笔床茶灶矮蓬船，绿树重阴起晏眠。驯鹿暮归溪上月，惊鱼时破水中天。邻鸡傍午催豳馌，灵雨通宵足舜田。愿取西成人共饱，醉乡深处乐陶然。湖边人识米家船，松月槐风伴我眠。蜃气萦回成海市，山光香霭入云天。携锄不剪庭前草，束带躬耕墓下田。欲觅洪崖何处在，登高凝睇思茫然。"}