{"id":"761285","title":"台城路 题何青耜先生白门归棹图","dynasty":"清","author":"谭献","text":"三山二水浑萧瑟，秋随断鸿来去。玉佩前尘，觚棱昨梦，吹堕苍烟凄楚。花开背橹。指白下门前，夕阳多处。叶叶轻帆，客心摇曳遽如许。沉吟今雨旧雨。记淮流月映，歌罢金缕。故国周遭，空城寂寞，眼底沧桑重数。西风问渡。恁老倦津梁，柳枝非故。词笔依然，写愁无一语。"}