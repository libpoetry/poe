{"id":"1091707","title":"赠杨溥","dynasty":"宋","author":"王质","text":"丰城何以多英贤，老杜曩有浮云篇。名季友者天下传，与吾偕出缑山仙。豫章尚有丰碑坚，万古千秋不敢镌。却距季友五百年，星辰不灭同其躔。致君逸气常蹁跹，风后力牧参吾前。往往剑气腾冲天，季者太阿仲龙泉。斗牛河汉光相鲜，雷焕安得知其然。西山北岩埋苍烟，不及华阴玉井连。延津双虬终蜿蜒，恨我不识张茂先。精神胡为暗式乾，溥也疏骨粗缯缠。叩门剥啄音清圆，询之与我生相联。同在丰城南北廛，五行七曜难拘挛。瑶环沈隐尘埃边，高谈雄辩波潺湲。偻身缩手不敢揎，扬徐李吕纷兰荃。云溪独造珞琭渊，此曹可收不可捐。康庄固有英豪潜，溥也可惜真酸寒。沙头静鹭清联拳，松梢野鹤飘孤搴。合在林壑栖空禅，否则江湖烟雨舷，二者汝亦难当焉。斗米三钱汝万钱，菜根堕叶如凝膻。他时六版无两肩，枯芦半席汝亦悭。我亦自笑骨迍邅，有时挥麈敲哀弦。汝谈我命五者全，略与庚午相周旋。我忽大笑汝失言，鱼水若得庚午权，岂肯草草为江南。功成名遂飞翩翩，不作子房作仲连。泽州叔宝令人怜，长跪告别趋吴船。无瓶无钵何论毡，觚棱金镜射玉璿。有见问者勿面谩，但实告之灰不然。别有一路非人寰，王癫来处从溪癫。狐踪不入象王圈，驴乳难沾狮子涎。临济饱受黄檗鞭，三鞭跃上层霄颠。一喝一踏成平原，后来三杰勤演端。佛日霹雳天关三，足摇驴儿八角盘。驾雷驱电驰奔湍，明月堂中一觉眠。何时法鼓声阗阗，今其去兮风方颠。大江茫茫雪满川，莼鲈兴尽撑西帆。倘欲见我江淮堧，不在庐山则祖山。"}