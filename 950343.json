{"id":"950343","title":"终风行","dynasty":"宋","author":"周麟之","text":"北风驾寒万窍号，声如八月江上涛。又疑大鹏上青霄，南溟水击抟扶摇。昆阳阵败虎豹嘷，撼城飞瓦千兵逃。焚轮夜起狂终朝，直忧卷屋掀重茅。我居门巷如荒郊，衾无缋罽裘无羔，苦寒猎猎吹缊袍。笑引藤樽漱浊醪，不妨高卧醉陶陶。梦骑天马腾长飙，睥睨玉台阊阖高。风声诗兴两斗豪，醉中一扫白云谣。"}