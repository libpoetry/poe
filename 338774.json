{"id":"338774","title":"金缕曲·补题玉殿归真仙图","dynasty":"清代","author":"许禧身","text":"撒手归穹岱。猛回头、椿庭隐约，琼楼槛外。引动离情悲萦目，只得佯佯不睐。早满腹、伤心低黛。欲向瑶池消瘴浊，忽氤氲、绕户仙云霭。神异处，费人解。曾言岛主归班快。怎情牵、纷然扰攘，桑田沧海。更看清瓶能济世，折得杨枝遍洒。想天上、孺心常在。梦入萱闱频慰藉，每乘风、栩栩庭前彩。拨尘雾，娱亲迈。"}