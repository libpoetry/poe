{"id":"691265","title":"上元夕过赣寓城外清江寺漫兴八首","dynasty":"明","author":"李孙宸","text":"兼程日日促归鞍，期及春灯故国欢。不道章江今夜月，西堂犹隔岭梅看。偶逢兹郡驻乌台，走马驱车势似雷。无地可容过客宿，尚馀孤寺树江开。古寺临江夜不扃，乘槎人到客为星。虚烦太守殷勤意，一榻还分令尹庭。十里香尘夹道逢，锦城丝管未从容。听来女伴春游曲，不似官衙夜宴钟。袅袅清歌静夜闻，越吟楚调总难分。但凭羁思能消遣，便当霓裳度彩云。清磬数声月满天，碧云散尽夜无烟。山僧莫把山门闭，女伴还来拜佛前。谁家箫管溢交衢，彻晓张灯祀紫姑。别有幽情歌白苧，声声遥逐彩云徂。露卧绳床伴月孤，觉来身似在冰壶。仆夫喜报天将晓，又挈行装问去途。"}