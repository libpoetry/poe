{"id":"945834","title":"念奴娇 代人寿外舅","dynasty":"宋","author":"陈著","text":"翠云弄晓，芰荷香、微透凉飔帘箔。彩袂蹁跹欢舞处，勾引衔桃双鹤。骤马风前，奔鲸浪里，独有壶天乐。如何不醉，放教杯量宽著。消得寿八千春，百分才一，更童颜如渥。听取飞琼含笑道，堪学孩儿书额。舄令骖凫，瑶仙跨凤，喜聚家人醵。心香遥上，也随风过蓬弱。"}