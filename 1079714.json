{"id":"1079714","title":"大雪不出寄阳翟宁陵","dynasty":"宋","author":"吕本中","text":"簿书终岁忙，风雪一日静。闭门近残火，稍觉诸事胜。平生汗漫游，已负麋鹿性。微官不能归，但见日月竞。老人去已远，我行复未定。训言实在耳，无因问温凊。归心止阳翟，悲梦识新郑。大女痴无比，有语多未听。小女索乳啼，不与穷屋称。想唤添丁来，与汝相和应。低头坐儿曹，气血安得盛。非无车马心，未忍求捷径。顾自阻饥寒，畴能免讥评。诸郎何时逢，相作玉树映。文章有活法，得与前古并。默念智与成，犹能愈吾病。"}