{"id":"117281","title":"诗呈同院诸同","dynasty":"宋代","author":"张耒","text":"邓侯读书室，编简自相依。胝手焚膏写，疮肩满橐归。业文从古有，裁句似公稀。欲挈空虚箧，从君乞贝玑。邓子诗成癖，全分李杜光。楚风还屈宋，宫体变齐梁。蔡子辨焦尾，晁公怀智囊。三贤方鼎峙，安敢用吾长。我愧言诗赐，公真好学回。雠书芝阁上，藏史楚山隈。把酒论交里，连房校艺来。知君怀水镜，依赖免遗才。"}