{"id":"815208","title":"咏怀四首","dynasty":"清","author":"洪繻","text":"九十九峰天，千秋缺一角。万里金汤城，乍为寒烟剥。沧海微尘扬，黄河末流浊。谁知桃源中，乃先变汉朔！我有足与缨，咸池不足濯。天意与民心，尚皆在冥漠。托迹尘灰中，萧然无一事。蛮触自纷纷，高闲见余志。山海一年间，■偬风景异。出门何处行，途有蕃马辔。马嘶知俗殊，风鸣识秋至。堪叹日暮天，变态如斯易！"}