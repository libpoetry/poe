{"id":"1080020","title":"东林圭云门杲将如雪峰因成长韵奉送","dynasty":"宋","author":"吕本中","text":"东风被泽国，君有千里行。送君不能远，宿昔春水生。胡马污中原，旁淮多贼城。即今江南岸，盗贼犹纵横。颇闻闽粤静，农民方及耕。雪峰佳主人，况欲屣履迎。两公与谈道，正欲平其衡。但见演若头，自然心地明。云何未览镜，便欲其流清。君行可语此，勿忧儿女惊。鄙夫牙齿缺，苦遭尘事撄。七年忧奔走，一饱费经营。野鹤出笼飞，尚须完翅翎。今者与君别，故乡他日情。新诗见万一，庶用托同盟。"}