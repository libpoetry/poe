{"id":"569119","title":"题王叔明湖山清晓图","dynasty":"明","author":"王世贞","text":"谁捐吴绫写萧瑟，乍看无乃王摩诘。即非摩诘或思训，敢谓黄鹤樵人笔。黄鹤夜半不肯眠，欲换凡翼求真筌。吸将三斛碧沆瀣，吐作八尺青婵娟。空青蒙碧犹未已，似有天鸡唤山起。零露枝枝璎珞珠，初阳处处葡萄绮。问余展卷胡留连，欲言不言心惘然。市朝少选车马急，方信此中殊有天。"}