{"id":"742980","title":"肃武亲王墓前古松歌","dynasty":"清","author":"法式善","text":"岂有吹箫不用竹，碣语分明我王属。一百三十六营贼，争向将军马头哭。功成身殁何忧劳，毅魄上烛星辰高。独有坟旁老松树，郁勃时藉风悲号。枝干周围六十丈，礌砢未肯扶摇上。俨然广厦万间庇，岂藉飞涛半空响。松山战罢搜松材，此树曾盟带砺来。盘拿直学虬龙走，灵爽将疑幢盖开。中间却有凌云势，兀傲不受鬼神制。百尺以上若楼耸，五步之内已绿闭。偃蹇略比梅花枝，人世炎凉总不知。偶遭风雪皮肉坏，苍髯翠鬣仍支离。我来趋拜墓门侧，一缕天光入松色。斜阳闪闪隐残红，白发萧萧变深黑。韦毕不作谁能图，王维之诗今有无。惟余丞相祠堂柏，万古峥嵘两大夫。"}