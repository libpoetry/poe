{"id":"849181","title":"夜坐待月次日补吟","dynasty":"宋","author":"卫宗武","text":"瑶坛礼碧虚，返次羽人坐。引脰延月华，吞吐隔翠嶞。众吻盼流芳，冉冉忽透过。大规虽微亏，犹喜镜未破。浮翳从何来，掩蔽仍不果。连峦一色净，清辉千里播。爽垲入襟裾，光明生咳唾。诗翁于此时，枯肠正无奈。愧乏云锦章，翻然乃高卧。斯辰怅有怀，无语坐偷堕。今夕冰轮升，不吟则不可。预解素娥嘲，免谓翁负我。"}