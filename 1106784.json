{"id":"1106784","title":"和诸庵花光十梅颂","dynasty":"宋","author":"王柏","text":"一笔划断寒崖，疏蕊数枝低亚。不待雪压霜摧，已自全体放下。孤山树槁神枯，一段底死工夫。脉脉不知机转，忽然嘴眼皆苏。空里翻身透出，风前玉立精神。百草头边未觉，还他独占先春。不问东风来未，冷冰冰中得意。谁于笔外相知，更有无味之味。接得少林枝叶，满腰风雪馨香。一自飘零庾岭，花光也解流芳。江头千树纷纷，纸上不堪狼藉。翻思洞口风流，忽见半梢横出。孤标向背从地，枝头各自精彩。堂堂妙用纵横，谁识笔根所在。大化元无拣择，墨光随手高低。但得岁寒风度，自然处处皆宜。几度落花流水，何待空枝方省。要须投笔虚空，幻习与之俱尽。推出突栾本相，雨肥叶底清黄。熟后何曾酸涩，舌根自不寻常。"}