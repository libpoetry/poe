{"id":"707493","title":"摸鱼儿 潇湘大八景词 其四","dynasty":"明末清初","author":"王夫之","text":"接长江、西上三巴，东下海门万里。高楼思妇天涯梦，昨日金钱送喜。春归矣。倩啼莺、遥催綵鹢乘风起。危阑閒倚。望碧浪参天，斜阳低树，片影浮空水。相认处，青练双飞旗尾。夕风吹送旖旎。银缸对照江楼眼，收拾寄愁蠲纸。君莫盻。君不见、征人已老兰舟委。艨艟浪起。尽大帽白衣，摊钱打鼓，不向湘皋{舟羲}。"}