{"id":"191619","title":"送杨似之提举湖南","dynasty":"宋代","author":"陈傅良","text":"昨日有客去分符，今朝有客来揽辔。蕨芽掇尽笋可{屈刂}，送客焉知老将至。儒雅风流能有几，南宫先生无乃是。十年不复梦蓬山，万里何为隔湘水。叶公岿然地官贰，颜公领袖天下士。星联郎署尤与何，次第诸公迹连茹。一时台省旧名德，十见班行已三四。可令仆马病崔嵬，独抱兰荪吊憔悴。渔樵混迹山穷处，故故肯临人不记。酒半停杯问须发，夜阑秉烛微文字。多时渴见痛折节，万事要看方得意。先生行矣扈甘泉，请自此心扶大议。"}