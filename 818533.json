{"id":"818533","title":"赠袁伯夔","dynasty":"清末近现代初","author":"陈三立","text":"武烈翊中兴，楚材冠当代。文派亦俱昌，沿流等起废。湘乡接桐城，雄跨欲无对。羽翼郭与吴，云龙瞻进退。湘绮别树帜，映古纷杂佩。末运稍衰竭，能者犹数辈。袁子生其乡，沾被笃所爱。壮志遂时杰，纵辔忘历块。惘惘终自返，一几八家在。温故效语言，有颖出荒秽。九霄湛露垂，挹之滋渴肺。此事根效友，冥漠盈万态。贱简竖儒业，孤呓绝狂吠。我老馀诱子，物外馨謦欬。"}