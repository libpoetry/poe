{"id":"751434","title":"糟丘歌寄东生弟","dynasty":"清","author":"俞耀","text":"人间不筑黄金台，天上不修白玉楼。腹中文字半磨灭，化为酒气成糟丘。我欲死埋其侧生与之游，不醉亦醉不愁亦愁。光阴一掷几千载，吾将老死无春秋。不知人间天上，何处可以长居而久留。愿假东来鹤，为我西飞招子由。茫茫江汉表，荡月乘虚舟。江汉滔滔去何驶，汝驾长风好来此。一杯涤尽胸中尘，共卧糟丘万古春。"}