{"id":"408298","title":"效白香山体","dynasty":"近现代","author":"冯振","text":"闻有古圣人，端居在深宫。不窥牖而见，不属垣而聪。借问何能然，秉要而执中。使人目为视，人见我不矇。使我耳为听，人闻我不聋。豪末显泰山，细响应宏钟。谗邪无由进，明极生至公。天下遂太平，八荒乐融融。无为而致治，垂拱何雍容。后王竭耳目，万事必亲躬。精神固有限，事物来无穷。应接既不睱，视听势自慵。十言愿一语，何况偶复重。旁人知其意，有闻匿不通。无视以为明，无听以为聪。厌闻逆耳言，枉受人欺蒙。陈力就列士，无由诉曲衷。委曲唯诺徒，优为仕代农。日日亲万几，见闻尽平庸。其身诚甚劳，于事乃寡功。古今志岂异，效果何不同。皆由取道殊，所向遂西东。寄言图治人，尧舜可为宗。"}