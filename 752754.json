{"id":"752754","title":"佳人","dynasty":"清","author":"蔡希邠","text":"佳人抱绝色，贞静性寡欢。容华耀霜菊，姿态凌风兰。浣纱自织布，羞被绮与纨。世情向浮薄，得贤古所难。绸缪缔君子，自谓摅肺肝。和鸣悦同调，丹凤谐青鸾。岂知中道乖，一旦分羽翰。回文叠缄恨，鱼帛沈江湍。君虽弃妾好，妾弃良亦安。人生靡新故，终始贵不刊。愿君三复思，群口方讥弹。"}