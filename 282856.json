{"id":"282856","title":"五老峰歌四十韵呈国武兄索和","dynasty":"现代","author":"俞律","text":"五老作峰谁之功，云何万古浮云中。浮云去来无始终，任尔南北东西风。岸然端坐摩苍穹，放眼人间非昏瞢。一老揽云倚寒松，一老踞石紫芝丛。一老微笑轻抚胸，一老招日来天东。更有一老须发浓，把卷读书容谦恭。前自盘古立穹隆，后及吾辈文章公，万世阅尽重复重。三皇五帝何匆匆，坟典索丘皆倥侗。造化冶物殊精工，静悟今古原一同。我来四度遥相逢，欲与当面论雌雄。力登高绝天郁葱，回首不见其影踪。人若忧患情忡忡，天若有情老于侬。避不我见应有衷，我诚凡夫如蒿蓬。五老古圣实尊崇，莫非不屑与我通。怅归山下心悾悾，杖屐空谷声跫跫。回首五老仍在空，哂笑向吾无改容。彼为龙也吾为虫，天上地下难折冲，仙凡有隔非中庸。待过期颐大限穷，相期登仙上天宫。侧立班中意融融，好作第六第七翁，五老峰作七老峰。"}