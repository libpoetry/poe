{"id":"721741","title":"蒌","dynasty":"明末清初","author":"屈大均","text":"槟榔虽口实，因尔得甘多。叶出称扶?，藤生似女萝。味教纤手辣，香使玉颜酡。片片劳包裹，椰心奈若何。越辣扶留好，根须味亦长。长含甘液满，不吐细渣香。已杂椰花食，还兼蒟子尝。槟榔无大小，与尔总鸳鸯。天寒犹满架，叶叶未霜侵。已向雕盘取，还从翠袖寻。潮生红颊浅，汗渍玉肌深。莫使吴娘醉，槟榔拣白心。蔓长缘屋角，叶嫩未全申。卷作双蝴蝶，擎来一玉人。香生丹汁满，味得白灰匀。肉子鲜逾好，殷勤共上唇。"}