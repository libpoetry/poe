{"id":"1006220","title":"摸鱼儿 其二 寿觉非居士","dynasty":"宋","author":"葛长庚","text":"雨肥梅、亭台初夏。昙花开向前夜。纯阳鹤会先三日，何处神仙降驾。知得也。□□是、西山彭抗来胎化。平生性野。自倒指今年，七旬有六，使节半天下。焚金兽，毋惜满斟玉斝。儿孙况又潇洒。公今骨相如松在，一掬精神堪画。于今且。□□炼、金丹成了为凭藉。归心莲社。便做得乃翁，年登八百，未是寿长者。"}