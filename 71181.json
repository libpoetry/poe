{"id":"71181","title":"三月十二属予初度时客舍承朱佥枢携僚佐见过","dynasty":"元代","author":"王逢","text":"我生三月之仲丁，长庚辅日当奎星。命居旄头身驿马，薄有抱负多飘零。鹔鷞尝贳金陵酒，蛟龙幸护钱塘篽。鲁连海上隐行歌，吴王台前辞下走。清斋庾杲廿七种，短疏刘蕡四三首。才名从知造物恶，心脏空梦神人剖。兹辰客舍风雨俱，汤饼尚少囊中蚨。正冠试诵《蓼莪》什，冲泥适来樱笋厨。帐士弹筝玉连琐，庐儿执爨貂襜褕。落花簌簌香扫途，阖座气作思驰驱。箕不以簸斗不夬，仰面大笑真吾徒。"}