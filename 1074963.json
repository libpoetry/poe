{"id":"1074963","title":"寒食杂兴三首 其三","dynasty":"宋","author":"周紫芝","text":"北邙何巍巍，高冢如鱼鳞。慨彼墓中士，中朝称贵人。万金树丰碑，千金琢麒麟。自从胡骑入，乱离隔中原。生者各奔窜，死者衔长冤。子孙无奠享，白杨悲馁魂。峨峨缨冠子，往往无丘坟。举酒西北向，野哭望白云。我今上先陇，覆杯松下根。时危不自保，念之殊酸辛。"}