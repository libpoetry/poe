{"id":"1110054","title":"虞美人","dynasty":"宋","author":"吕本中","text":"梅花自是于春懒。不是春来晚。看伊开在众花前。便道与春无分、结因缘。风前月下频相就。笑我如伊瘦。几回冲雨过疏篱。已见一番青子、缀残枝。平生臭味如君少。自是君难老。似侬憔悴更谁知。只道心情、不似少年时。春风也到江南路。小槛花深处。对人不是忆姚黄。实是旧时风味、老难忘。"}