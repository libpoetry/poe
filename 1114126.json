{"id":"1114126","title":"荔枝五首","dynasty":"宋","author":"李纲","text":"海山仙子绛罗襦，雾縠中单白玉肤。知我远来相劳苦，故驰先使迓中途。绛纱囊里水晶丸，偏得杨妃带笑看。休道马嵬当日事，只今何处是长安。玉人纤指擘轻红，犹忆恩颁自汉宫。翠笼藤盘异当日，蛮烟瘴雨正濛濛。荔子蛮方也自丹，不如闽岭为微酸。玉盘磊珂三千颗，犹忆甘芳绕齿寒。百马崩腾耆旧悲，只今戈戟暗江湄。自知疏拙蒙恩重，犹得南来食荔枝。"}