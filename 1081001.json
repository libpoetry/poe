{"id":"1081001","title":"立我轩","dynasty":"宋","author":"陈渊","text":"是身犹逆旅，真吾所寄耳。若人问真吾，本空何可拟。立我物必随，我应为物使。捐物更求我，是以物为已。文章镜面尘，富贵路傍屣。胡为认而有，展转迷不已。此迷自何得，定以有我起。达人齐万变，视彼犹视此。隤然天地间，形稿心如水。独有长存者，万劫不能死。夷齐与盗蹠，趣操定谁美。是非傥难分，物我那相訾。君怀经济心，题榜故云尔。我乏异俗才，诗言亦其理。"}