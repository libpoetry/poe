{"id":"691385","title":"题陈道士处静轩","dynasty":"明","author":"李昌祺","text":"素性便孤寂，无营昼掩关。卧闻清露坠，坐见白云还。鹤梦棋敲醒，蜗墙藓蚀残。仙瓢休挂树，风起厌喧烦。结宇汴城闉，开门见市人。轮蹄连旦暮，烟火杂军民。向闹寻閒处，随缘寄幻身。凡心如未泯，林壑亦埃尘。虚室原生白，寥寥一榻清。石坛云影度，金掌露光凝。叩齿宫神集，斋心道气澄。三尸能斩却，铅汞自然成。轩车从扰扰，窗户自幽幽。药径人踪绝，苔阶鹤迹留。平生双短屐，浮世一虚舟。即此堪栖隐，何须物外游。"}