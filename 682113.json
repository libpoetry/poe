{"id":"682113","title":"悼内六首","dynasty":"明","author":"于谦","text":"垂老光阴两鬓皤，细君弃我竟如何。夫妻一旦世缘尽，儿女百年恩爱多。晓阁空悬台上镜，春衣谁试箧中罗。客边闻讣肠先断，泪落西风鼓缶歌。世缘情爱总成空，二十馀年一梦中。疏广未能辞汉主，孟光先已弃梁鸿。镫昏罗幔通宵雨，花谢雕阑蓦地风。欲觅音容在何处，九原无路辨西东。缥缈音容何处寻，乱山重叠暮云深。四千里外还家梦，二十年前结发心。寂寞青灯形对影，萧疏白发泪沾襟。箧中空有遗书在，把玩不堪成古今。尘寰冥路两茫茫，何处青山认故乡。破镜已分鸾凤影，遗衣空带麝兰香。梦回孤馆肠千结，愁对残灯泪万行。抱痛苦嫌胸次窄，也应无处著凄凉。东风庭院落花飞，偕老齐眉愿竟违。幻梦一番生与死，讣音千里是耶非。凄凉怀抱几时歇，缥缈音容何处归。魂断九泉招不得，客边一日几沾衣。房栊寂寞掩春风，百岁情缘一旦空。世态不离生死内，梦魂都在别离中。可怜孤馆月华白，犹忆香奁烛影红。老眼昏昏数行泪，客边从此恨无穷。"}