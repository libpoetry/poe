{"id":"475612","title":"结客少年场行","dynasty":"明","author":"张时彻","text":"少年纵饮博，落魄废生涯。阴谋师鬼谷，勇气薄荆轲。象齿饰雕弧，黄金装莫邪。较猎平陵下，一发中五筱。横行都市中，杀人如刈麻。官司急追捕，埋名鲁朱家。亲交易名姓，剧孟相经过。投我千金赠，白刃重摩挲。驱胡出上谷，转战入交河。就食大宛城，饮马条支波。钱刀买首级，摴蒲百万多。生当甘鼎镬，死即弃山阿。"}