{"id":"777558","title":"题徐碧岩桃溪自在图","dynasty":"清","author":"林占梅","text":"蕉阳之西，村庄幽沃。云峰崔巍，烟林葱郁。碧桃千树，绕溪之澳。堤夹绿阴，岩悬飞瀑。绣陌交通，古道蟠屈。十里桑麻，声闻碌碡。西邻可沽，村醪乍熟。东沼可脍，游鳞潜跃。或叟或童，为樵为牧。斧斤丁丁，响答岩谷。依山为庐，临水结屋。中有幽人，志在邱壑。案横瑶琴，架拥牙轴。扫地焚香，侍者如玉。清风有情，明月不速。春日迟迟，草堂睡足。啸傲羲皇，超尘绝俗。优哉游哉，何荣何辱。"}