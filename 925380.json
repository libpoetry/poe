{"id":"925380","title":"次韵赵德载大监饯行之什","dynasty":"宋","author":"苏籀","text":"君不见毕毛召芮强周宗，亮天不朽言行功。间平歆向汉人望，道宗孝恭唐治戎。一时入相九才杰，白贺胸中五色茸。圣朝举亲加柬擢，封植教诱从元丰。芜皋卑飞华岳隼，鼓车暂屈翔麟骢。召还喻蜀监王国，三雍入对文清雄。昨者临分勤造请，是时暑退火星中。公瑾之交似醇酎，吉甫之颂如清风。博山麝炷玉镇席，翠璧雪乳金涂龙。小人自分悠悠者，裨谌谋野渊明穷。急觞高咏鼓英气，飒然危冠发上冲。端敏高明必贵达，果信顽鄙根中庸。"}