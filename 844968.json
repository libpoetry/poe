{"id":"844968","title":"苏台杂诗四首","dynasty":"清末民国初","author":"曹家达","text":"山寺钟沉年复年，断桥残石枕寒烟。晚潮径送行舟过，不遣江枫照夜眠。塔寺盘门冻草荒，野乌跕跕出围墙。行人若问前朝事，剩有丰碑倚夕阳。十里山塘野水清，虎邱览胜结遥情。岁寒正恐销魂易，却避真娘墓上行。浣纱畴忆苎萝村，饮泣虞山每断魂。亏得閒花写宫怨，年年飘落望齐门。"}