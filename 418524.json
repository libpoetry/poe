{"id":"418524","title":"小梅花 感怀","dynasty":"近现代","author":"丁宁","text":"春醅绿，秋花馥，年时掌上珍如玉。掩双扉，锁双眉，浮沈若梦，无语恨依依。断魂怕见窗儿黑，别有伤心人莫识。要还家，定还家，一样飘零，终不是天涯。拚寥寞，拚离索，从今万事都抛却。墨痕残，酒痕残，尘襟薄浣，休作泪痕看。伶俜帘外三更月，阅遍沧桑圆又缺。最难凭，似阴晴，未了今生，莫再问来生。"}