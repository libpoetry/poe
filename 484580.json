{"id":"484580","title":"长洲苑（在太湖北岸）","dynasty":"明","author":"高启","text":"中国久无伯，阖闾思骋功。讲蒐开别苑，训武出离宫。宰嚭应参乘，巫臣实御戎。鼗鸣深谷应，罝掩广场空。远曳捎云旆，高弯射月弓。三驱仪已毕，七伐步还同。甲骑从舆后，蛾眉侍幄中。煮胎须紫豹，胹掌得玄熊。乐事方难极，英图忽易穷。城迷歌黍客，地属采荛童。辇道崩秋雨，旗门失晚风。犬亡晙肆狡，人去雉争雄。草树迎萧索，湖山罢郁葱。犹疑见猎火，寒烧夜深红。"}