{"id":"964390","title":"次三月望日出游","dynasty":"宋","author":"洪皓","text":"无马假犊车，岂必朱丹毂。驾言暂出游，写忧慰穷独。寻芳不见花，宿莽埋槲樕。区区十里间，良友始追逐。晤语得正人，颇欣富方谷。书斋大萧条，四面少林麓。欲作纳凉亭，因兹出求木。履桥虽云安，攲柱恐颠覆。临深念垂堂，徒行漫扪腹。道险能摧轮，畏闻声辘辘。形骸久衰惫，摇几屡颦蹙。五方民杂居，濒泽非广谷。鸡犬或相闻，要知是荒服。跋涉频问津，引领主人屋。老稚俱迎门，击鲜馈豚肉。日暮途修阻，还辕不辞速。吻燥藉醇醪，糊口资饘粥。翌日睹新诗，珠玑圆且熟。可追宝剑篇，高诵素灵哭。"}