{"id":"581625","title":"某佥宪左迁别驾六十一生子其婿刘仁仲作图寿之并以为贺予为之赋","dynasty":"明","author":"苏葵","text":"太山不伦阜，良玉不杂珷。英豪志干云，驰骤尽今古。方以观六四，适际乾九五。初为棘中鸾，寻列殿上虎。佐宪忽小折，展骥尚有所。间关雪盈颠，百鍊心独苦。兹晨盻桑蓬，招手洪崖侣。小糟落真珠，深杯泛鹦武。肉芝来青城，驼峰出翠釜。沈檀袅篆烟，金石纵击拊。门庭当此前，喜气已旁午。蚌含照乘珠，梦协脱衣虏。虽无释孔送，亦感川邱与。清绝轻徐儿，宁馨讶王姥。海中仙果迟，谅匪凡物伍。岐嶷超其夷，箕裘接而武。谢兰应自森，窦桂何足数。千年鹤与雏，鸣和彻天宇。"}