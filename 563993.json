{"id":"563993","title":"冬月同诸友游永乐寺饮旺公房分韵得野字","dynasty":"明","author":"孙承恩","text":"萧条冱寒候，浩荡风振野。吾人亦好事，乘兴来兰若。意岂在行乐，欲识栖禅者。上人本空寂，风度亦萧洒。慧朗鉴在悬，论辨长河泻。为陈西来意，超悟愧吾寡。未能三乘通，误谓四大假。冉冉妙香度，翩翩花雨下。匆匆具盘餐，滟滟酒盈斝。绸缪师意勤，感愧我颜赭。抗别复须臾，题诗信聊且。"}