{"id":"778365","title":"念奴娇  端午蓝溪即事","dynasty":"清","author":"李雯","text":"蓝溪新涨，看金塘几曲、画楼临水。不卷湘帘人影动，水戏鱼龙起。朱果雕蒲，粉盘绣虎，长缕飘香细。云鬟著雨，更萦一川烟翠。回想家在东吴，彩衣联臂，今日人千里。有个凭栏凝望处，茧彩香囊谁寄。草号宜男，花开夜合，都是伤心地。双双碧鸦，几回惊起沙际。"}