{"id":"807940","title":"金明池  丙辰秋日书事","dynasty":"清","author":"陈维崧","text":"落落门摊，寥寥间架，报道新添赋额。小市对、蜗庐马磨，绮陌傍、朱扉画戟。总和他、絮铁钱醪，一例载、少府泉刀税籍。有铜山兔脱，金穴蝇营，祇算黔娄陋室。瘦巷空壕风萧瑟。尽堂燕幕乌，遁逃无术。人竞说、天家榷酤，谁解学、仙翁点石。使天边、月府清虚，怕未稳琼楼，难安桂魄。见敬业坊前，奉诚园外，多少题门卖宅。"}