{"id":"1129513","title":"酬当涂何户曹畏斋金陵三篇见寄兼柬饷台上幕许从道","dynasty":"宋","author":"释居简","text":"山木凌秋似鬓苍，静观浮俗饱炎凉。唤回猿鹤弹三叠，话到陈隋笑几场。云度闲情疑路断，草生奇馥染林香。莫乘残照催归骑，白下留门惯漏长。笔耕白首不逢年，间得新题似得仙。磨透铁泓空费力，吟残金薤弗成篇。未忘陋巷希瞠若，不信长虹死浩然。小驻行云聊寄恨，莫为愁雨湿吴天。松根葛藟亟扳缘，势极青冥恨不前。莺閟好音春不响，鹤嫌遗臭夜移眠。回头华表一千载，开眼檀萝十九年。想见息阴羞恶木，断魂岭海吊诸贤。"}