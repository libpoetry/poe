{"id":"1213188","title":"申仲礼自别秦淮台宪诸公如失轩鉴继过太原仆留吴中尝以诗奉寄丁酉冬敬甫薇郎回自并门连奉报章且谂仲礼薰陶涵养非向年比英风迈节形见乎辞又非行辈所可拟伦也因便奉和略表仰思","dynasty":"元","author":"曹伯启","text":"沧溟尘劫谷为陵，世事悠悠卒未平。晚圃云烟归啸傲，春梁燕雀贺生成。江东渭北三年别，利路名场几梦惊。吾道只今谁砥柱，并州回首羡同盟。"}