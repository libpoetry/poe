{"id":"1206635","title":"江城子慢","dynasty":"元","author":"姬翼","text":"莲塘雨初歇。波面倚、琼花照澄彻。命童折。银瓶浸、姑射仙姿凝洁。默时说。大地寥天俱捻聚，无巨细、收来藏贝叶。放开微蕊真光，尘沙界，尽朝彻。一枝冥传亘古，向无声色里，出广长舌。莫分别。纤毫受、入眼还同金屑。拂陈迹。物物般般无尽藏，闲桃李、真容俱漏泄。再拈谁肯承当，付花梢月。"}