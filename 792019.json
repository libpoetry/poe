{"id":"792019","title":"别梁溪徐绍韩茂才","dynasty":"清","author":"周馨桂","text":"君家九龙山，我家香山头。香山三邑间，云拥昭明楼。楼圮佛蒙尘，青山笑杀人。名花久寂寞，岩小空自春。昔贤久不作，往事安足陈。忽看徐孺子，握手山南里。乍见如故人，重逢感知己。乍别难为情，重别心更倾。怅望梁溪水，一叶西南征。挥手问前期，清风江上城。"}