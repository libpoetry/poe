{"id":"883926","title":"蚁饮研槽歌","dynasty":"宋","author":"朱涣","text":"晴窗棐几风日舒，呼童汲水供蟾蜍，涓流入研玄颖濡。一蚁蠢蠢爰来趋，须臾十百与之俱。前后有行不乱踰，宛若徙穴舁腐馀。想应燥吻唇颊枯，清梦思欲吞江湖。摇尾羞作涸辙呼，奋迅恰如东海鱼。物生天地小大殊，饥食渴饮皆同涂。矧尔有灵非至愚，大槐南柯名利区。一梦而觉惊幻虚，尔其听我毋睢盱。尔吭既沃腹既腴，归安其藏勿浪逋。阶前群儿政嬉娱，以指划土縻尔躯。"}