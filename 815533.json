{"id":"815533","title":"春咏山庄征诗二律","dynasty":"清","author":"殷葆诚","text":"占得塘西好风景，绮梅香里矗危楼。每逢佳日开文宴，惯约吟朋赋胜游。窗外青山排闼闯，溪边碧水绕村流。山容幽静人声寂，高卧元龙在上头。柘地三弓结构新，泼云锄月亦经纶。待将药石康时变，权为溪山作主人。近水浑忘三伏暑，看梅闲醉一壶春。此中已与红尘隔，安事桃源复问津。"}