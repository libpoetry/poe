{"id":"698637","title":"除夕和石江韵","dynasty":"明","author":"夏良胜","text":"暂把好怀抱，开颜向客边。岁穷还有日，醉倒不须钱。笳鼓儿童市，寒酸尺五天。不妨论甲子，明日又添年。客愁连岁积，都到夜灯边。家信来三日，官衔直几钱。买痴作白眼，把酒问青天。卧听晓钟发，翻疑说去年。燕歌墙外度，高遏彩云边。袖出降魔剑，囊无卖赋钱。星躔随历次，更漏一壶天。莫怨宫流水，泠泠不系年。守岁翻便睡，思兄来梦边。有官非肉食，无吏索租钱。漉酒问燕市，烹鱼见楚天。相思愿相见，相共祝长年。"}