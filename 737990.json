{"id":"737990","title":"谢刘百朋台长送镇江醋","dynasty":"清","author":"卢见曾","text":"穹庐两事眠与餐，黄粱一饱游邯郸。出入九重要十艾，麾斥八极骖三鸾。谁欤抱瓮轻剥啄，伛偻而进容肃端。犹疑人在华胥界，麻姑送酒来仙坛。开札才知君意厚，为柔葱薤平病肝。我昔拥旄贡形虎，颇与醯人同职官。醯人长贱盐人贵，推寻此故时嗟难。虽然富国无近效，和羹大用谁能刊。雅爱京口传秘制，风味不减桃花酸。旧游枨触一回首，开山万里江漫漫。问君非乞非自造，何以得此于呼韩。名流耽癖空好事，报书一笑君须看。既无美膳实金鼎，又无生菜调春盘。纵云鼻吸三斗为宰相，但觉吾辈骨格殊清寒。"}