{"id":"222774","title":"寄梅坡·乔木耸下翠","dynasty":"宋代","author":"蒲寿宬","text":"乔木耸下翠，好鸟鸣嘤嘤。岂不爱吾庐，感此求友声。独酌歌停云，怀人泪如倾。昔我柴桑翁，五柳贫亦荣。今予富千树，况有野艇横。鲈鱼亦可脍，如此夜月明。谁谐彼苍意，涧谷敦孤惸。青山只依旧，沽酒寻前盟。矫首云帽人，两臂羽欲生。故人来不来，盘俎无人争。"}