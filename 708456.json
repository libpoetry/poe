{"id":"708456","title":"贺新郎  其年将发秋夜集西堂次前韵","dynasty":"明末清初","author":"龚鼎孳","text":"一曲骊歌发。正秋宵、露寒金井，星疏瑶阙。江上青枫应有约，夜半落潮如雪。留不住、古人明月。自是五湖烟水好，笑东华、尘土埋黄发。行路怕，太行末。唾壶如意应敲折。古今来、英雄儿女，都为情物。孤愤信陵游戏事，毕竟千人之杰。看转眼、烟云变灭。万事不如归计稳，听杜鹃、枝上三更血。宁卖菜，更求益。"}