{"id":"757670","title":"百字令 叠韵送淳斋先生之邗上，兼谢联额之赠","dynasty":"清","author":"王倩","text":"杖履春风，得几回亲侍，便歌折柳。只有芙蓉湖上月，随著文星西走。鹤馆听萧，荷塘打浆，合唤神仙偶。元龙气盛，高吟醉酌金斗。漫夸围解青绫，词翻红豆，画虎终疑狗。何意报琼重握管，不怕汗挥襟肘。笔势腾虹，墨光浮茧，福薄难消受。留公不住，花前再拜稽首。"}