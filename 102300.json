{"id":"102300","title":"轼以去岁春夏侍立迩英而秋冬之交子由相继入","dynasty":"宋代","author":"苏轼","text":"瞳瞳日脚晓犹清，细细槐花暖自零。坐阅诸公半廊庙，时看黄色起天庭。上尊初破早朝寒，茗碗仍沾讲舌干。陛楯诸郎空雨立，故应惭悔不儒冠。两鹤催颓病不言，年来相继亦乘轩。误闻九奏聊飞舞，可得徘徊为啄吞。微生偶脱风波地，晚岁犹存铁石心。定是香山老居士，世缘终浅道根深。"}