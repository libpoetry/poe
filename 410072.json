{"id":"410072","title":"上金石珊明府","dynasty":"近现代","author":"赵清源","text":"秋风未起忆莼鲈，准拟扁舟已入吴。纵使马援诬薏苡，更期冯异奋桑榆。荆山空抱连城璧，岭海难还合浦珠。我与嗣宗曾把臂，倡狂能勿悯穷途。摇摇飏去弄轻舟，彭泽言归失自由。自璧指瑕讹鼠璞，黄金易尽剩貂裘。五云劄覆霞初散，三峡源高水倒流。故纸蝇钻期附骥，洪乔可作寄书邮。微仪不腆愧戋戋，裁答回书擘锦笺。倚马高才同露布，游龙妙笔胜风旋。冰心近日寒如水，文思今朝涌似泉。穷后吟诗工必甚，可能投暇惠佳篇。"}