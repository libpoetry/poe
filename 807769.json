{"id":"807769","title":"沁园春  题西溪钓者小像","dynasty":"清","author":"陈维崧","text":"彼君子兮，自序生平，西溪钓徒。有柴门临水，一群鹅鸭，松关负郭，四壁图书。注易逍遥，弹琴廓落，屈指知非十载馀。焚香坐，俯衣晖杰阁，饱瞰晴湖。多时兴在乘桴。且一苇苍茫纵所如。看笔床茶灶，沿流容与，渔庄蟹舍，夹浦萦纡。乍叩閒舷，或延新月，秋水长天碧似芦。掀髯笑，笑人方梦鹿，我正观鱼。"}