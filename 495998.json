{"id":"495998","title":"大江东去 扈跸渡河日，进呈御览","dynasty":"明","author":"夏言","text":"九曲黄河，毕竟是天上，人间何物。西出昆仑东到海，直走更无坚壁。喷薄三门，奔腾积石，浪卷巴山雪。长江万里，乾坤两派雄杰。亲随大驾南巡，龙舟凤舸，白日中流发。夹岸旌旗围铁骑，照水甲光明灭。俯仰中原，遥瞻岱岳，一缕青如发。壮观盛事，己亥嘉靖三月。"}