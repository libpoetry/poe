{"id":"590310","title":"心泉别号","dynasty":"明","author":"张天赋","text":"桂山有笑人，闇然闻清脩。醉伴黄鹤睡，醒招白鹿游。坐对山下泉，觱沸增清幽。水晶拖白龙，云母梳青头。南下风味殊，凛然凌三秋。岩在晓露垂，涧底清香流。罗月天风吹，水面黄金浮。时汲煮新茗，蟹眼凝浮沤。时汲酿春酒，竹叶抽新刍。澄虑消我愁，高歌润我喉。寂寞空谷中，恍若玄龙楼。相忘无形迹，默默神与游。卓彼膝下人，渊源力探求。盈科放四海，拟把神功收。呼吸天地交，霖雨离龙湫。贤哉心泉翁，良云臧贻谋。"}