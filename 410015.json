{"id":"410015","title":"海棠溪古风","dynasty":"近现代","author":"朱子镛","text":"洪荒未辟不知名，洪荒既辟有此形。天生一种清冷景，欲与天地分精灵。三皇以前知谁有，五帝以后知谁守。浑然一溪留至今，无数海棠生溪口。海棠花发溪水红，海棠叶生溪水绿。海棠溪水无颜色，有此海棠颜色足。既不与柳子愚溪同其愚，又不是陆公蒙溪有所蒙。不许蛟龙溪边营窟宅，浩浩莽莽生腥风。最爱吾庐溪边淘其影，更喜巴山三十六峰，峰峰峰倒影潜其中。烟光云影铺溪走，与溪混合无西东。天光四时沉溪底，日月倒悬走溪里。莺爱此溪多绿杨，随风织柳到溪傍。蛙爱此溪青青草，两部鼓吹说好好。燕剪裁波向溪浔，蜻蜓点水来溪心。修竹掩映溪左右，桑柘影斜溪前后。春夏秋冬景物幽，与溪接者溪皆收。一片溪光启会心，一种海棠留溪名。溪与海棠同今古，海棠与溪共枯荣。闲来吟啸清溪上，此间恍有桃源象。别有天地异人间，时与清风明月共往还。"}