{"id":"708283","title":"沁园春 其十二 题蛟门三好图","dynasty":"明末清初","author":"尤侗","text":"咄咄汪生，少年行乐，三好兼全。只饮酒离骚，便称名士，吹箫弄玉，定作神仙。椽烛隃麋，远山丽竖，小宋风流剧可怜。谁消受，疑梦游蓬岛，醉享钧天。画图到处流传。得饱看红妆也有缘。但酒癖书淫，恐妨万事，歌残舞散，难驻千年。仆病停沽，吾衰畏解，文籍先生高枕眠。君休矣，是有虽可喜，无亦欣然。"}