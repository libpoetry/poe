{"id":"1200790","title":"二郎神","dynasty":"元","author":"无名氏","text":"小张歌，也好把、繁华勘破。速认元初真面目，把意马心猿牢锁。百岁光阴能有几，也不可虚过。耳却听嘱咐，仙风道骨，莫向红尘埋堕。省呵。把师父亲言记着。你原是蓬莱洞里仙，为思凡、人间沦落。速整仙胎归上会，莫荏苒、俗情系缚。自思忖，假饶积玉堆金，终久幻化如何。"}