{"id":"401898","title":"悠然六十","dynasty":"民国末当代初","author":"聂绀弩","text":"状貌恂恂张子房，齿牙摇落鬓毛苍。日三斤酒半碗饭，断一回腰千次肠。坐老江湖波涌跌，起看天地色玄黄。寒梅未蕊黄花死，知倩何花佐寿觞。始逢绿鬓春风面，初版白门秋柳时。二十岁人天怕我，新闻记者笔饶谁。多情眷属西厢遇，革命文章子夜披。才气有棱扪不得，岂惟痛饮始吾师。廿年相识少谈攀，谈在金陵雨后山。明时耻为闲公仆，古典应须老稗官。本钦史笔追司马，况爱新民为友鸾。大错邀君朝北阙，半生无冕忽南冠。吾庐独破风雷雨，广厦宏开亿万千。自恨肝肠艰水土，谁憎日月照山川。无弦琴会清商曲，没字碑寻白雪篇。耳眼通天茶醉后，乾坤袖手弈枰边。中书君倘尚中书，不是遂初也遂初。已拥人民原子弹，何忧国际执金吾。残年饱醉容身在，尽日讴歌地有余。子寿三千余礼拜，我诗五十六屠沽。"}