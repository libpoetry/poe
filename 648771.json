{"id":"648771","title":"武昌游道院 其一 幽字","dynasty":"明","author":"杨士奇","text":"仙馆俯崇冈，振衣一来游。逍遥越城肆，窈窕经林丘。谷口岩溜鸣，檐端云气浮。适违阛阓喧，弥觉山水幽。啼鸟迁高枝，悲猿振长楸。物类爰有托，矧伊学道俦。抱生贵知足，全形尚无求。疗饥采紫芝，濯缨临素流。愚生昩所处，静趣乃相侔。援琴弄清弦，遂令佳赏酬。王师事遐征，苦辛殊未休。岂不怀宁处，违世安可谋。我非学仙侣，怅然难久留。"}