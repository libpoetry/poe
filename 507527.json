{"id":"507527","title":"薛将军具庆歌","dynasty":"明","author":"李昌祺","text":"薛将军，骁且雄，鼻端出火耳生风。身名挺特万众中，守边从征西复东。搴旗斩级频立功，曾扫勍敌平诸戎。倾心尽诚事太宗，振威扬武比虎熊。腰悬秋水双芙蓉，勇字题盔明月弓。捣虚敌坚当前锋，勋高报厚爵秩崇。光华富贵夫妇同，十子英俊气吐虹。定省早暮齐婉容，綵衣新染鲜且浓。膝傍笑嬉色和雍，焚香酹酒拜上穹。愿祝庭闱寿如嵩，福祥竞集二亲躬，共享禄养乐无穷。蟠桃结实屡春冬，灿若旸谷晓日红。帝令栽在王母宫，世得食者升太空。瀛洲羽客号赤松，应能悯念将军忠。玉手自摘丹霞封，两枚下赐媪与翁。我闻此果不易逢，味才入口颜还童，具庆天长共始终。"}