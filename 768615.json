{"id":"768615","title":"南浦 题刘绎庵浮园","dynasty":"清","author":"沈皞日","text":"天上坐来时，好开窗、面面吹花飘絮。沧海有灵槎，曾清浅、何似此间堪住。东风荡漾，爱他眼底江南树。金谷任教，台榭曲，那得玲珑如许。携琴携鹤携尊，泛清波、常伴残霞野鹜。石板小桥西，轻帆下、人在柳阴春暮。桃源几度。仙郎莫便寻仙去。记取芙蕖开后，留我闹红深处。"}