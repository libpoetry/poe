{"id":"1130534","title":"答金元鼎喜雨","dynasty":"宋","author":"韩元吉","text":"几日云阴合又开，良田秋近起黄埃。一觞未致灵祠祷，半夜先欣好雨来。政拙自知容我懒，诗清要是得君催。不妨咳唾皆珠玉，渐喜新凉入酒杯。雨后红蕖满意开，风前绿净绝纤埃。独怜病守孤吟赏，犹幸诗翁数往来。农事已知沟浍足，欢声不待管弦催。旋舂玉粒添冰酿，莫负樽前鹦鹉杯。"}