{"id":"1131360","title":"题萧照画山水渔父四轴","dynasty":"宋","author":"蒲寿宬","text":"裂石断崖如赤壁，暗想当年学士苏。巨口细鳞新网得，一樽惟有月相娱。轻蓑短棹下沧浪，不是寻常黄帽郎。料应江上青山色，肯博人间白玉堂。火云收尽天逾阔，野艇归来日未斜。秋思满江禁不得，又吹长笛出芦花。野航偶繫梅花下，人在梅花与雪俱。直钓情知鱼不食，一丝终日挂冰壶。"}