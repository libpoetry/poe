{"id":"721406","title":"次答顾天石二首","dynasty":"明末清初","author":"陈恭尹","text":"第二泉清接慧山，曾烹僧茗慰愁颜。旧游似我他生事，新句逢君五岭间。老去渐防风括括，春来长是雨潺潺。不缘蜡屐能相过，蛛网柴门只自关。辟疆文柄昔谁操，睥睨曾空一世豪。南国旧家名父贵，东林坛坫异时高。且藏白玉需良价，莫厌缁尘上敝袍。积雨三城羁绪恶，赋诗休遣梦魂劳。"}