{"id":"563539","title":"寄友用韵","dynasty":"明","author":"王守仁","text":"怀人坐沈夜，帷灯暧幽光。耿耿积烦绪，忽忽如有忘。玄景逝不处，朱炎化微凉。相彼谷中葛，重阴殒衰黄。感此游客子，经年未还乡。伊人不在目，丝竹徒满堂。天深雁书杳，梦短关塞长。情好矢无数，愿言觊终偿。惠我金石编，徽音激宫商。驰辉不可即，式尔增予伤。馨香袭肝膂，聊用心中藏。"}