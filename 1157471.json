{"id":"1157471","title":"荅元八宗简同游曲江后明日见赠","dynasty":"唐","author":"白居易","text":"长安千万人，出门各有营。唯我与夫子，信马悠悠行。行到曲江头，反照草树明。南山好颜色，病客有心情。水禽翻白羽，风荷袅翠茎。何必沧浪去，即此可濯缨。时景不重来，赏心难再并。坐愁红尘里，夕鼓鼕鼕声。归来经一宿，世虑稍复生。赖闻瑶华唱，再得尘襟清。"}