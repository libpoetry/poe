{"id":"1110537","title":"王相生辰","dynasty":"宋","author":"孙觌","text":"了了三生梦，松根冷锻炉。四山朝鹤驾，五老奉龟图。萱殿披敷策，星躔焕六符。玉笙歌綵凤，革履堕飞凫。命世千龄合，承天一柱扶。堂堂白虎殿，却走汉单于。审象膺商卜，占熊协渭祥。金汤蟠万里，杞梓荫千章。独斡堪舆大，垂鸿带砺长。解弦参虎变，调烛验金穰。鼎重开周历，岩瞻拱舜裳。太平如有象，仪凤舞跄跄。"}