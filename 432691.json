{"id":"432691","title":"独石桥车站二首","dynasty":"近现代","author":"林庚白","text":"古时驿舍今车站，瞬息行人百里遥。辔力何如轮轴疾，汽机突过马蹄骄。器新万国争言利，物极群胡不改嚣。公路能资军旅便，要从破虏壮中朝。呜呜车挟角声惊，长日楼头惯送行。林樾天开千嶂出，田塍路转一桥横。官閒直以诗为业，民敝遥怜世尚兵。遽乱方深倭祸亟，囊多奇智向谁倾。"}