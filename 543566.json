{"id":"543566","title":"将入金华诸山述游五十韵","dynasty":"明","author":"胡应麟","text":"昔我游昆崙，长啸望玄圃。手拍浮丘肩，濩落还下土。帝阍不可扣，频为世人侮。苍茫五龙蹻，旦夕无所伍。飘风从东来，吹我向齐鲁。徘徊岱宗侧，万象划争吐。遥空势崔嵬，大块色消沮。幽燕各罗列，梁宋但仰俯。龟蒙与凫绎，培塿不得数。昏黑留天门，海日正可睹。白云封中出，片片堕梁父。晨窥金银阙，玉佩遍廊庑。警跸怀祖龙，銮舆忆汉武。调笑七十君，空名竟何补。荒碑亦磨灭，遗迹半尘土。回首徂徕松，亭亭尚堪抚。恍惚秦时官，苍然大夫五。何来安期生，相对形貌古。携我登云车，纵横擘麟脯。掀髯但一笑，东瀛复斥卤。却下丈人峰，行行至南楚。鼓棹浔阳流，吹箫洞庭浦。三湘亘七泽，茫茫散楼橹。放歌答鱼龙，怀才吊鹦鹉。初闻黄鹤游，忽睹冯夷舞。九疑何芊绵，离立向平楚。宛转双蛾眉，恸哭摧肺腑。万古苍梧云，不散黄陵浒。缅思向衡岳，改辙望岩户。里足扪嵚岑，决策穷龃龉。绝壁栖鸾凤，层峦撄虬虎。石留娲皇炼，崖豁巨灵斧。嵯峨大禹碣，窈窕祝融府。千峰既腾掷，众壑亦旁午。举头触支机，侧身见河鼓。海月明冠簪，天星拂綦组。朅来归东皋，屏迹偕溺沮。薜荔交岩房，蓬蒿翳环堵。灌园事于陵，饭牛狎五羖。短褐岁载阴，长镵日卓午。感激何时平，形骸亦良苦。咫尺金华山，洞天列吾婺。霞气连赤城，霜华拂天姥。石室函金书，丹台秘鸿谱。瑶草纷可飧，青精剩堪咀。壮哉神秀区，逖矣灵仙坞。翩然羽翼生，白昼还紫府。"}