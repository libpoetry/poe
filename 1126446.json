{"id":"1126446","title":"和颖上人南徐十咏 铁瓮城","dynasty":"宋","author":"梅尧臣","text":"堑江以为池，增山以为壁。铁瓮喻其坚，金城非所敌。前朝经丧乱，曾是轻锋镝。览古一徜徉，空听渔浦笛。山势自北来，高城倚为固。当时偶登临，迩者遂沦误。微云思作雨，古树尝沾露。今非恃险艰，草木藏狐兔。江头潮正平，日照土山口。坐见远来舟，高帆忽前后。将随入浦风，稍度遥圻柳。客无南北虞，信是承平久。山与众山殊，寺非诸寺拟。无面不当江，有林皆照水。南泠隔吴会，北渡通扬子。还看上下帆，日日何常已。尝闻观蹄涔，讵识海水大。浩浩与天同，滔滔众流会。平吞江作练，远泻河如带。终日郡楼间，欲取长鲸鲙。信如季子贤，自昔知能几。依约有荒祠，寂寥无奠篚。坏梁生湿菌，古木凭山鬼。英灵岂顾兹，青史辞亹亹。松竹暗山门，飕飗给青吹。传闻宋高祖，旧宅为兹寺。地以黑龙升，经因白马至。何必问兴亡，山川应可记。季札墓傍碑，古称尼父篆。始沿春秋义，十字固莫浅。磨敲任牧童，侵剥因野藓。嗟尔后之人，万言书不显。谓公天下才，非专一方惠。及此作舆梁，力行无钜细。既异国侨为，将同傅岩济。砻石亘长川，宁须伐山桂。"}