{"id":"1081696","title":"十里岩石壁","dynasty":"宋","author":"沈与求","text":"巨灵手擘青瑶璞，平削无痕看斧凿。六丁取将天路遥，雷电收威半空落。至今崒嵂横道旁，绝壁万仞青茫茫。倚天屹立不可近，下视培塿如群羊。藓花斓斑风雨溃，藤梢夭矫蛟龙戏。中开微窦走鸣泉，白虹吞吐涵秋气。泉流万古潭水深，山寒无风郁沈沈。下田纳纳禾稼茂，发源沾溉初何心。峭直谁令据当路，松柏萧森半烟雾。犹恐夜深魑魅惊，更遣山灵谨呵护。"}