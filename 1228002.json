{"id":"1228002","title":"观弋阳诸公诗题其后简刘国瑞","dynasty":"元","author":"李孝光","text":"客有袖短牍，过我城南陬。云是乡诸老，文字吾所收。当窗取之读，惊喜频掉头。应接不自疲，赤手捕蛟虬。往往与我会，殊源忽同流。雄文虎凤跃，清诗千里驹。才名自如此，咳唾传九州。群公皆高年，老拳非众仇。辞醇殆纯熟，智妙足发谋。张子吾所畏，文成已汗牛。徐君金闺彦，缀久笔不留。碧海连月窟，双袖珊瑚钩。烂熳发奇怪，天公闻之愁。署云白玉署，足使作者羞。顾我方老矣，技薄讵敢酬。揽卷三太息，深坐愧冥搜。岂无正始音，击壶歌不休。长恐文献落，见此岂复忧。沽酒白门下，作赋仲宣楼。放荡且娱乐，焉知敝貂裘。"}