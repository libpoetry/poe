{"id":"691302","title":"花哀十首","dynasty":"明","author":"李江","text":"海棠泣露泪西风，百载春光一梦中。静穆月明看旧德，杳茫路远失真容。九泉长夜香魂断，一日如秋夙望空。借问凄凉憔悴处，海棠泣露泪西风。牡丹悲雨夜西风，独对栏杆恨几重。玉骨不曾离月外，香魂疑是绕花中。千娇万态羞无分，暮落朝开更不同。人世年光真可惜，牡丹悲雨夜西风。菊坠黄华自可伤，花前犹想旧时香。糟糠贫贱宜相守，富贵荣华岂尔忘。五典彝伦夫妇重，三纲恩义地天长。那堪一夕秋霜外，菊坠黄华自可伤。兰凋玉穗景伤春，国色天香恨失真。太学荠盐知自喜，高堂供奉只随贫。月寒雎鸟空啼怨，镜破鸾妆也怆神。风雨一时无可奈，兰凋玉穗景伤春。春暮花残月色昏，逝随流水恨还吞。听鸾不见窗前影，跨凤空飞夜半魂。万里稀音愁客路，五云声动喜天阍。个中悽怆无人问，春暮花残月色昏。秋香月薄夜凄清，风冷花寒甚苦情。夫妇到头谁不愿，乾坤何事误长生。缉麻本分依中馈，寄信平安问两京。太息绿窗人不在，秋香月薄夜凄清。草头秋露婺星寒，泪洒西风鼻亦酸。结发只期同享福，仰夫争奈未为官。布裙蔽体破还补，藜饭餐时贫亦安。独倚楼前如一梦，草头秋露婺星寒。隙外光阴落木悲，秋光花色月离离。菱花影里青鸾失，纨扇风前旧手遗。琴韵已非成好合，砧声只是忆空帷。天公实不如人意，隙外光阴落木悲。仙草离离事可悲，家风还许后人知。一杯合卺今成梦，百岁同缘已了期。麟角岂云无可煮，鸾音只恐与前移。眼中一点庄生泪，仙草离离事可悲。秋影荒凉秋月移，金风吹落菊花枝。在机每为夫君下，守己还教妯娌知。主馈千年犹可念，焚黄九土愿无迟。小窗独坐伤情处，秋影荒凉秋月移。"}