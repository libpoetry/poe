{"id":"75151","title":"六国朝·繁花烟暖","dynasty":"金朝","author":"杨弘道","text":"繁花烟暖，落叶风高。岁月去如流，身渐老。叹三十年虚度，月堕鸡号。痛离散人何在，云沉雁杳。浮萍断梗，任风水、东泛西漂。万事总无成，忧患绕。虚名何益，薄宦徒劳。得预俊游中，观望好。漫能出惊人语，瑞锦秋涛。莫夸有如神句，鸣禽春草。干戈满地，甚处用、儒雅风骚。援笔赋归田，宜去早。"}