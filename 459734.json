{"id":"459734","title":"老翁割禾歌","dynasty":"当代","author":"卢青山","text":"老翁七十佝偻躯，持镰觳觫如持舆；弱媳出月离床初，摇摇步侧须人扶。相将割稻下田隅，门前稚子号相呼。屋中更有待乳雏，虽弃不顾心犹拘。老翁十年不理锄，儿媳三步停呻吁。是男抗水在堤渠，不分青幼空闾衢。剩此残病滥充竽，岂力能及为饥驱。百年不遇此洪粗，今年遍决长江区。浪高于顶房沉湖，邻乡百里游鲢鲈。居山幸不遭毒荼，涛波亦已摧阶除。昨暮雨止水稍沮，田中过膝仍多馀。稻穗久浸沉泥淤，或有十一犹存诸？不须更惜此苍须，百年长短唯天图。捲裤入水且让吾，为媳先试浅深殊。浑流不见稻有无，探手摸禾镰伤肤。太阳火烈如刀屠，水蒸况作帮凶徒。晕然欲跌力已枯，两眼眩裂神迷糊。捶腰敢叹命不如，终胜流民流道涂；更胜短命为龙鱼，君看田侧浮尸匍。"}