{"id":"1144658","title":"梨洲寺","dynasty":"宋末元初","author":"戴表元","text":"不知何处起钟声，云作楼台雾作城。洲上稻肥初起垡，山中梨巨旧传名。林疏野地惟多石，气湿炎天亦少晴。东畔有潭闻险绝，岩前时现老龙精。一区鸡犬白云巅，乱后来看意惘然。劫火尚馀唐殿宇，土风宁是晋山川。沿溪客散三州路，并寺僧耕百亩田。欲访纵由题作句，矮碑祇在近时镌。"}