{"id":"944104","title":"隐静道中","dynasty":"宋","author":"陈造","text":"晴日暝复出，烟云尚飞浮。东风解人意，松间作飕飗。罢马不用鞭，正惬道涂修。凉气濯毛骨，百疾洒然瘳。萦纡草根泉，激激冰玉漱。篱头蔷薇花，娜娜新妇头。空林人语寂，野鸟时啁啾。名山无窘步，春色况未休。盘礴翠微寺，判作三日留。曾非耽禅寂，聊此乐深幽。文移暂见贳，清境与心谋。晞发五峰影，濯足双涧流。"}