{"id":"1109798","title":"新市杂咏","dynasty":"宋","author":"华岳","text":"云鬟烟鬓缕双鸦，一搦宫腰柳带花。试问行云何处觅，画桥东畔是奴家。翠翘佯醉倩人扶，约我文君卖酒垆。解佩向人陪笑问，一杯容妾佐樽无。恰把青荷插髻鸦，嗔人偷眼过窗纱。一盘珠翠俱抛掷，却向枝头摘杏花。迟迟莲漏不相催，亭馆无人午夜开。风欲捲帘花影动，梦魂疑是故人来。小桥相见便相亲，犹带西湖陌上尘。欲买一樽聊款曲，归迟还怕小蛮嗔。不带冠儿不插花，过门佯把扇儿遮。嗔人贪数天边雁，失记回头唤吃茶。青衫揾泪向人啼，妾本秦楼浪子妻。流落南州归不得，青楼今在画桥西。一年不访李红娘，今日过门意已忘。嘶入画桥东畔路，紫骝犹记旧垂杨。花笺得得寄瀛洲，约我今宵特地留。好笑苍头迷去路，绿杨无处认青楼。朱门粉壁谪仙家，柳外鞦韆衬落霞。一涧碧云流不去，木兰舟系木兰花。"}