{"id":"687843","title":"寄司马先生","dynasty":"明","author":"庄昶","text":"溪云曾每拜公来，共我渔蓑滥钓台。万里不知皇极手，谁家今又点蓬莱。书来无语不言还，出处谁能付等閒。公有鸢飞鱼跃意，武夷山亦会稽山。糟粕将无此学看，三年一语听终难。白头肯许相忘地，更与濂溪拜肺肝。别无书寄去无诗，形迹俱忘老病时。昨夜朱弦弹绝意，只惟溪月洞云知。"}