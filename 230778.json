{"id":"230778","title":"白马渡·国步日多事","dynasty":"宋代","author":"洪皓","text":"国步日多事，霜露任沾衣。留落十五年，至今方北归。缭绕一万里，人物太半非。昔时渡盟津，宾从争扶持。北辰渡白马，阴噎日无辉。一酎祈利涉，冯夷莫予违。惊秋感叶脱，况乃思鲈肥。父老行欢息，风雨仍霏微。夜投胙城宿，百里即王畿。遥望一惆怅，何当拜天威。"}