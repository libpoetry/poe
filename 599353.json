{"id":"599353","title":"人日喜晴","dynasty":"明","author":"霍与瑕","text":"此日是人日，爱有皎日光。晨起看东园，高树映微阳。须臾大风起，吹散云纷攘。远山露翠微，林花净含芳。儿童各欢言，今年人乐康。天道固应尔，人事亦相将。一从念载来，闾阎多歉荒。朝出鲜饱食，晚归空暮粮。茹苦无终极，迩来更狼当。四郊盗纵横，焚劫火连乡。捉人横索钱，妇女无完裳。嗟嗟人艰难，言之心转伤。绣衣承帝命，鉴临赫煌煌。清风驱酷焰，雅志整颓纲。百司仰休风，庶僚循宪章。王灵渐以振，六师颇张皇。渠魁歼一二，其馀稍遁藏。官门更肃清，户役不甚忙。田园有新种，室庐理旧疆。已知今岁乐，且喜此日良。天心最仁爱，悯下更无量。只在邦之彦，秉德奉明昌。看看政有经，便应此时旸。感召信不忒，谁云命靡常。欢会更欢会，高歌声琅琅。东风寒尚紧，满酌此瑶觞。"}