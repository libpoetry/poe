{"id":"1250667","title":"赠别高进道赴广西宪府","dynasty":"元末明初","author":"王祎","text":"举酒且勿饮，请君听我歌。我歌亦激烈，君行莫蹉跎。圣主御宸极，治道臻泰和。文章布海隅，玉帛来岩阿。人生遘新会，鲜不自濯磨。痛哭上贾策，笑谈决韩科。经济一以展，功名良亦多。维君瑚琏器，贵重含光华。持以荐清庙，孰云或偏颇。萧条岁年晏，坐使玄发皤。终然棠溪精，百鍊非有他。宪府新辟掾，简书起媕娿。及兹复自傲，恐尔时已过。由来九翮鸟，犹值一目罗。勿谓行路难，且对双眉蛾。桂林敛烟瘴，炎海恬风波。道涂虽云远，行迈须逶迤。为君陈此词，比赠珊瑚柯。"}