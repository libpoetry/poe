{"id":"687776","title":"王湖州父母挽","dynasty":"明","author":"庄昶","text":"万里艰危病不扶，肯将老泪洒穷途。欲行千古平生独，管有人间叛去无。赠死封生他岁月，天经地义此师徒。堂堂样子成今古，岂但曹南一丈夫。坤承此道且无穷，笄珥谁家欲与同。辛苦断机人丌氏，艰危举案女高恭。平生心胆应须竭，死后青天也自公。移孝湖州推第一，恭人岂止玉函中。"}