{"id":"626744","title":"王问溪山庄古梅歌","dynasty":"明","author":"岑徵","text":"高人卜筑青山麓，山后山前多古木。唯有古梅称绝奇，半亩扶疏绕茅屋。老根盘地作山形，远年叠叠苔痕青。正旁竞出纷无数，铁干玲珑凿不成。一树交横势各分，枝枝坼裂成龟文。斜似渴虹思饮涧，直如龙爪欲拿云。我来正值中秋节，黄叶萧条未尽脱。主人留客醉壶觞，婆娑树下延秋月。空山岁月老云烟，梅谱从来亦少传。却月观傍何足数，孤山岭畔亦徒然。王公海外清高士，缘法相招应有此。天意栽培岂偶然，怜君标格能相比。数月盘桓未忍回，前朝又约待花开。冬春之际携尊酒，策蹇相寻冒雪来。"}