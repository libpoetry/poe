{"id":"850750","title":"张公洞","dynasty":"宋","author":"尤袤","text":"吾闻荆溪南，有地仙所宅。十年劳梦想，今日著脚历。扁舟下湖㳇，水涨没砂碛。结缆小桥傍，杖藜从所适。平冈面坡陁，叠嶂堆襞积。行行三两里，夹道乔木植。其末几合抱，其高乃千尺。风生万壑响，日照四山赤。时摇树林抄，忽见屋宇脊。宫门何峥嵘，南路颇脩直。长廊景曀曀，崩殿人寂寂。寥落昔贤题，摩挲壁间墨。扪萝上层岭，俯瞰得深窟。危梯交枝撑，鸟道穿诘屈。投身乍宽纵，局步仍逼窄。攀援愁颠跻，傲睨惊险僻。悬崖朵颏颔，乱石拱剑戟。白云何时横，乳溢或自滴。中空正澒洞，了不见天隙。冥行迷近远，伛偻犹擿埴。巉岩岂人工，隐轸入地脉。穷幽或篝火，俯跪仅容席。仙坛尚故处，丹灶俨遗迹。山虫鸣咿嚘，野鼠声啧唶。传闻老父语，以往深莫测。中有白玉堂，横绝巨石塞。傍连洞庭野，欲去不可极。潜窥目先旋，纵走膝无力。邅回步西径，突兀出峭壁。枞风高枝樛，藤蔓青阴羃。芳草何芊绵，丹花亦狼籍。踌躇古亭上，頫仰幽涧碧。丁当下流水，磊磈欲落石。虽云培塿高，气与嵩华敌。其南有空穴，澹瀩殷幽黑。阴风互吞吐，冷气森喷逼。蛟龙久伏藏，金玉閟简册。灵踪信茫昧，幻怪纷惨戚。将无神物守，欲与世壤隔。平生丘壑念，蚤岁泉石癖。岂不思三山，所恨无六翮。乐哉兹辰游，逸兴潜有激。仙翁在何许，绿发尚如昔。髣髴笙箫声，徘徊鸾鹤翼。俗缘磨不尽，梦境坐形役。何阶筑衡茅，幽讨穷日夕。风云西北起，天地忽改色。仓皇促归旆，造物岂戏剧。良游易乖悟，真赏难再得。寄语山中人，重来傥相识。"}