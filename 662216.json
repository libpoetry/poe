{"id":"662216","title":"竞渡辞","dynasty":"明","author":"石宝","text":"竞渡复竞渡，波光浩渺渺。潮头如马来，舟子疾于鸟。轻舠迅楫斗缤纷，伊谁从之楚灵均。江深海阔安得济，鼍抃鲸吞愁杀人。苍天不照烈士苦，日暮洞庭闻击鼓。九辨谁招梦泽魂，一杯枉酹荆南土。竞渡兮来归，湖上兮依依。棹歌齐发泪沾衣，宝笙瑶瑟清且哀。四望踯躅悲又悲，安能遇君与君携。"}