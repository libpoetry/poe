{"id":"954096","title":"奉酬扬州刘舍人见寄之作","dynasty":"宋","author":"欧阳修","text":"别君今几时，岁月如插羽。悠悠寝与食，忽忽朝复暮。纷纷竟何为，凛凛还自惧。朝廷无献纳，仓廪徒耗蠹。风霜苦见侵，衰病日增故。江湖岂不思，恳悃布已屡。美哉广陵公，风政传道路。优游侍从臣，左右天子顾。君来一何迟，我请亦有素。何当两还分，尚冀一相遇。把手或未能，尺书幸时寓。"}