{"id":"1194574","title":"游烂柯山四首","dynasty":"唐","author":"李深","text":"寻源路不迷，绝顶与云齐。坐引群峰小，平看万木低。双林春色上，正有子规啼。嵌空横洞天，磅礴倚崖巘。宛如虹势出，可赏不可转。真兴得津梁，抽簪永游衍。羽客无姓名，仙棋但闻见。行看负薪客，坐使桑田变。怀古正怡然，前山早莺啭。稽首期发蒙，吾师岂无说。安禅即方丈，演法皆寂灭。鸣磬雨花香，斋堂饭松屑。"}