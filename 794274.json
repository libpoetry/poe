{"id":"794274","title":"摸鱼儿 织竹团扇","dynasty":"清","author":"沈鹊应","text":"弄团圞、组成蕲竹，传看纤手难释。生绡纨素难比似，换却向来成式。霜雪质。更隐映，斜纹不与甘蕉匹。细看成碧。似绿水生波，雁行云外，疑是个人织。谁行倩，妙手丝丝轻擘，此君再世踪迹。从来尤物难长久，止恐秋风先逼。须护惜，为巧夺天工，造物偏乘隙。深藏满月，怕瘦减清辉，雪香飘堕，无处觅消息。"}