{"id":"1082873","title":"食荨","dynasty":"宋","author":"释慧空","text":"朔风吹雪排疏棂，敲冰汲水淘香粳。前村老樵馈法供，深壑病夫精勤诚。聃聃黄耳拥秀色，不约春气钟柴荆。隆隆沙铛沤起灭，点点釜口风雨争。严行禁谒戒俗客，约束从事烦庖丁。老饕寓意前具办，宿衲得路丰颐赪。中林雪月皎户牖，一饱对榻双眸明。五侯之家政自醉，我因欲卧听松声。"}