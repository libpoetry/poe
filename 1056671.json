{"id":"1056671","title":"偶游仙都道先以长句见寄依韵奉答","dynasty":"宋","author":"吕南公","text":"吹灯染小帖，借马忤厩人。岂其事朝参，强欲观云泉。盥栉具袍带，超遥石桥间。同征二十蹄，驽骏乱后先。朝曦遽突兀，送我溢背温。乐郊民何知，桃李自满园。逶迤松下路，不践已八年。道翁喜吾来，煮茗巨石根。导我复勉我，攀跻绕巑岏。依依梦中游，忽得惊觉魂。一听钟鼓响，载惭尘土昏。顾兹清泚流，照洗憔悴颜。曀曀金碧光，嘈嘈杉桧喧。楼台有新增，碑版多旧观。啸客遍厢闼，周爰讯黄冠。白头师灵仙，不免归丘坟。太息五浊士，凭痴待飞翻。譬持数寸胶，拟救九曲浑。往者不肯说，来乎付谁怨。唯当悟至真，可入了世论。崔嵬黄守庵，本是刘伶裈。忆我初借卧，嗒焉过西曛。踏黑叩归户，仓忙遭骂言。宁知复来时，邂逅乃见尊。中从鲍兄至，三岁四五番。题诗不知我，命酌戒醒还。丹霞所未识，西望久目存。畏雨我独止，于今负长叹。鲍去死令长，无人辨龙蚖。我穷羞白襕，引分逃山樊。俛仰十五载，恍如毕晨餐。方为此日游，忽计后戚欢。何以遣孤愤，随鞍有残樽。焚鱼濯瓷瓯，浩荡临前轩。适举共悄嘿，屡觞渐纷纭。步兵俄鼎来，四座惊欲奔。授我大纸卷，捧承疑未安。披张纵眼力，审是陈侯篇。上序天质坏，借余尽情文。下伤素交稀，庆快末契敦。忧我困跋履，且令慎盘飧。平生惯众憎，读罢肠轮囷。引笔欲作报，停杯类含酸。人间有义好，蕲向异辙辕。权势之所在，万夫呈肺肝。风云苟不至，亲戚争弃捐。此谬匪朝夕，期谁反狂澜。馀龄既蹉跎，乃得逸驾攀。感槩舍酒去，冲烟下耕村。黎明候铃斋，再拜以谢闻。"}