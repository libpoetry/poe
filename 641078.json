{"id":"641078","title":"送林汝学之雷州省伯","dynasty":"明","author":"林鸿","text":"四月闽南梅雨凉，荔枝花开满树香。青门酌酒送行客，极浦扬帆辞故乡。君家从父从戎久，海外书回惊白首。离筵正值落花初，客路仍逢归雁后。知君所重在连枝，触热投荒应不辞。少年意气有如此，世上悠悠那得知。雷阳咫尺沧溟近，戍卒相逢问乡信。蛟室风来白浪腥，龙渊日落青天尽。嗟予有侄亦离居，万里炎荒久荷殳。天涯亭上应相见，为报平安尺素书。"}