{"id":"778182","title":"沁园春·催妆","dynasty":"清","author":"杨葆光","text":"玉镜台呈，是温家奴，曰许我哉。记发初覆额，曾同笔砚，光堪照影，一洗尘埃。中表相因，十年远隔，海外欣携琥珀杯。蓬莱近，乍琼仙笑问，小谪才回。无涯。香阁编排。似归燕曾经相识来。但新诗和得，千般旖旎，柔情系定，一样形骸。麝粉频黏，胭脂细染，窗外寒消九九梅。真修到，恰双眉未画，妆待侬催。"}