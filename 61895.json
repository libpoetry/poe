{"id":"61895","title":"白茅夫","dynasty":"明代","author":"陆之裘","text":"海风飘，干雪扬。民何役，白茅塘。荷锸别爷娘，唤妇与阿郎：&ldquo;我行尔莫忧，官府须有钱与粮。&rdquo;出门行雪中，手足皱欲红。塘上千夫长，日夜催作工。不畏见司空，但畏见郎中。郎中不爱钱，小杖大杖愁杀侬。人回寄声语我妻：&ldquo;莫使爷娘知。官府自有粮，我腹常忍饥。&rdquo;妻闻大哥去，寄声语我夫：&ldquo;西家无闲丁，雇人东凿河。日费五十钱，泪下机头梭。少壮有余力，莫怨开河役。若使吴田肥，何妨一人瘠。&rdquo;请看西方征戍儿，天寒月黑胡风吹。"}