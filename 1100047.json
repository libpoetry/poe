{"id":"1100047","title":"罗云谷诗集跋","dynasty":"宋","author":"林希逸","text":"人间好诗不易得，江湖近事诗之厄。梅花知己欠逋翁，明月论交无太白。何人识尽谷中云，将渠去作天南客。凤冈传酒赋凝香，龙岭行歌欣应拍。题书忽与燕同来，入手恍如鳞有获。綵霞封裹策二三，珠露穿排首千百。吟将麈柄击玉壶，听是冰弦调锦瑟。岂惟句字费推敲，好是典刑见风格。问之乃是吾故人，对此悠然记畴昔。杏园初会固匆匆，蓬省旧游思历历。我今娱老但醉眠，君要惊人更精索。诚哉老子共风流，龟堂主人忧火逼。料知得意风月前，独立长歌天地窄。生民清庙要新声，底处当行求巨擘。看君定作出谷云，鹤书已到罗含宅。"}