{"id":"512818","title":"生日小酌","dynasty":"明","author":"沈周","text":"今晨感我生，襁褓迨衰老。岁月倏往来，七十何草草。譬初同此日，天下生不少。善恶与昏智，贵贱及寿夭。各各不可齐，鹏鴳皆自好。但耻老丑人，多为后生藐。我母自爱我，谕事且讫了。儿女自爱我，劝我饭加饱。朋友自爱我，把酒颂且祷。我生已万幸，际兹世有道。拙废固无用，农圃亦可保。杯酌虽寡嗜，些少慰怀抱。偃息间行游，随意弄花鸟。乐哉天地间，偷生亦为巧。"}