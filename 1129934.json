{"id":"1129934","title":"偈颂二十一首","dynasty":"宋","author":"释普宁","text":"檀那梦见大栋梁，高僧罗汉满云堂。慷慨重新铺盖就，比之兜率更尤强。衲子办道耐长久，成佛作祖法中王。下等愚迷无正念，镕铜灌口卧铁床。有处不是有，无处不是无。有无不到处，馨香满道涂。出水未出水，心疑生暗鬼。巩县造茶瓶，一只三个嘴。青州布衫重七斤，由来错认定盘星。那知富士山孤峻，到顶须行三日程。东望大乘器，区区十万里。因这一著错，累及人断臂。彼错犹且可，此错无巴鼻。彼错此错诉之谁，倒拈铁笛逆风吹。夜夜明星现，时时两眼开。如何腊月八，特地叹奇哉。引得随邪逐恶者，至今一味狗来腮。无心游此国，有心复宋国。有心无心中，通天路头活。拄杖头边挑日月。衲僧门下，活路通天。脚头脚底，能方能圆。照顾踏破常住砖。如何是佛殿里底，无端开口便臭气。掩鼻不及，只得五体投地。七佛引其前，维摩接其后。一盲引众盲，至今不唧?。向上一路，千圣不传。等闲踏著，不直半钱。拄杖头边，草鞋跟底。随缘放旷，隐遁过时。岂谓业债难逃，复落他家绻缋，扶病拖泥带水。只得竖四横三，乘时拽取。正续山与云黄山斗额，为复是神通游戏。为复是法尔如然。不见道，浙东山，浙西水，四海五湖皇化里。久向双林，可曾游历。及乎到来，果是殊别。山环水绕，寺广人稀。内空外空，无彼无此。彷佛威音那畔，分明古佛家风。不妨按下云头，钵囊暂且高挂。坐则同坐，行则同行。同苦同甘，同忧同乐。必竟事作么生，但看人情若好，自然吃水也肥。破砂盆，漏灯盏。死偷心，灭正眼。近之则愈远，亲之则愈疏。瞻之在前，忽然在后。全明全暗，双放双收。番复看来，当甚热大。是则也是，只如进前叉手。一阳来复，暖回幽谷。云黄山上，喜气浮空。绣水溪头，疏影含玉。老胡不会转身句，无节目中生节目。累及拄杖子，皮肤脱落尽，通身乌律漆。云门一曲，调高千古。子细推穷，从来无谱。此曲只应天上有，大士得来无本据。今日当阳分付，新年诸路化主。在处富有知音，遇著知音举似。举似则不无，且道是何曲调，腊月二十五。有处不是有，无处不是无。有无不到处，馨香满道途。这个老汉，软顽希罕。煨而不熟，煮而不烂。没兴遭他负累，被陷云黄苦难。怨之不已，恨之不休，且将这个雪冤雠。去年十月十七，被命来尸败席。陈逋弊积如山，中外仓库赤立。勉效佛在世时，持钵沿门求乞。不惮涉险登危，波波为众竭力。逗到四月十五，恰满六个月日。诸方禁足安居，双林岂容禁足。领众展转求贤，然后求己的实。心空及第归来，和这自己抛掷。更有一事告报，古圣言端语的。宁可热铁缠身，不受信心人衣。宁可镕铜灌口，不受信心人食。吃饭忽咬著砂，一生参学事毕。若不量彼来处，水也难消一滴。且誵讹在什么处，直待当来问弥勒。诸方此日，安居禁足。双林难说，禁足安居。厨乏聚蝇之糁，廪无隔宿之储。策杖遍叩檀度，免我一众饥虚。休以蜡人为验，但愿处处逢渠。早知今日事，悔不慎当初。往复落人绻缋间，那知同步不同行。当初乍可无容质，别作心肠过一生。"}