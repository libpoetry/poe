{"id":"377406","title":"声声慢·华阴寂寂","dynasty":"清代","author":"蒋敦复","text":"华阴寂寂，月底珊珊，今宵微恨来迟。感帨芳心，金铃吠犬先知。因风玉珂吹起，莫墙东、翠竹轻筛。听渐近，似霓裳仙队，遥降灵妃。可奈佳期又杳，搅郎当檐马，香梦迷离。一握明珰，醒来犹系罗衣。美人碧云何在，隔天涯、瑶想琼思。谁念我，自无言空谷，愁采江蓠。"}