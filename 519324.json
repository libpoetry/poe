{"id":"519324","title":"感寓 其七十一","dynasty":"明","author":"朱诚泳","text":"吾闻尧舜世，皞皞惟淳风。耕凿罢无为，礼义日以隆。如何三代来，巧伪竞相蒙。常道既以坠，斯文丁厄穷。兄弟动相阋，父子或见攻。臣节每中改，君恩多不终。夫死妇即嫁，安能顾同宫。帅亡兵即变，凭谁瘗元戎。金多辄易交，官高互为雄。耨锄且不假，财帛宁肯通。轻肥骄市里，睨傲欺疲癃。乳腥犹未除，群儿强称翁。纷纷轻薄态，天下将无同。诗成聊一笑，浮云满虚空。"}