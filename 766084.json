{"id":"766084","title":"湘月 题长沙郑淑荃女史云璈阁诗草","dynasty":"清","author":"邓瑜","text":"潇湘江上，有邮筒寄我，玉台新咏。睥睨吟坛雄树帜，肯让须眉辞骋。刻玉为肠，镂冰为骨，团雪为情性。鲤鱼风好，送诗吹过烟艇。除却苏氏兰言，谢家絮语，今日应推郑。密咏恬吟浑不厌，云外尚留馀韵。笑我壶庐，爱君锦绣，样子描无准。瓣香私爇，存心当可遥證。"}