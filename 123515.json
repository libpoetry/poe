{"id":"123515","title":"送闻人伯卿赴铜陵重送伯卿","dynasty":"宋代","author":"范成大","text":"雪花来无时，入春送三作。冰柱冻不解，去地才一握。东风畏奇寒，未敢破梅萼。已僵员峤蚕，那问纥干雀。万径无行踪，扣户惊剥啄。故人竹叶舟，岁晚梦漂泊。自云饥所驱，岂不念丘壑。经谊金华省，文采石渠阁。平生百未试，墨绶吓猿鹤。取舍一熊掌，得丧两蜗角。不嫌干进钝，俯仰无愧怍。低回簿书丛，万卷无处著。惜哉小举袖，负此不龟药。颇闻江皋县，讼简民气乐。政成松竹林，诂训缉家学。酒翁力菑畲，待子收播获。三年此书出，众说眇萤皦。持归许窥观，慰我久离索。今朝云泼墨，霰雨纵横落。檣竿挽不住，帆峭北风恶。难忘昆弟语，易散清夜酌。匆匆别知赋，掩涕倚郛郭。"}