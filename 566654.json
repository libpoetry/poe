{"id":"566654","title":"客强予画十六种花因忆徐陵杂曲中二八年时不忧度之句作一歌因为十六花姨歌舞缠头亦便戏效陵体用陵韵","dynasty":"明","author":"徐渭","text":"东邻西舍丽难俦，新屋栖花迎莫愁。蝴蝶固应憎粉伴，牡丹亦自起红楼。牡丹管领春秾发，一株百蒂无休歇。管中选取八双人，纸上娇开十二月。谁向关西不道妍，谁数关头见小怜。侬为顷刻殷七七，我亦逡巡酒里天。昭阳燕子年年度，谁能镜里无相妒。镜中颜色不长新，画底胭脂翻能故。花姨舞歇石家香，依旧还归纸砑光。莫为弓腰歌一曲，双双来近昼眠床。"}