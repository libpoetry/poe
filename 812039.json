{"id":"812039","title":"可恨辞八首","dynasty":"清","author":"孙原湘","text":"中道风波暂毁妆，纺声凄咽近长廊。小怜著布光迎面，苏蕙回文曲写肠。玉色要防西日晒，雪肤争受北风凉。可知一寸相思意，随著车轮百转忙。垂帘作节雨萧萧，苦隔相思又两朝。弱线定随情绪乱，寒灯应带泪痕抛。坐来自分身难近，别后无如骨暗销。记否去年飞雪夜，鸭炉心字共香烧。捣麝为烟玉作尘，当时形迹悔教亲。姊归空唤春江渡，姑恶方鸣暮雨津。尽道得愆由薄倖，翻称无福近才人。隔窗听得消魂语，越不相逢爱越真。不见含愁见耐惊，一波才息一波生。王郎已占痴顽福，石尉偏多恚怒声。转为情深招分浅，自蒙恩重觉身轻。明眸两剪如秦镜，那用笺书表至诚。宜男小像供难真，供个维摩示疾身。萧女精诚惟绣佛，灵芸指爪是针神。巧凭翻译传情事，频属诗词避熟人。心似水沉香一缕，随风委曲几时伸。刻意防闲敛翠襟，隔帘消息太沉沉。谀辞未必非谗口，诡计何曾是吉音。身在妒丛潜制泪，人来欢处默关心。自从听彻琴声夜，已把相如当稿砧。破除才尽又萦牵，如此相思命在天。趣入形骸能解脱，欲关情性最缠绵。蚕丝自缚重重茧，蜡烛空熬寸寸煎。回忆未成欢爱日，一泓清澈在山泉。欲扣瑶阊问夙因，醉中心胆近天真。千秋恨事花三月，四海知音玉一人。无可奈何身向佛，不曾真个梦为神。抽刀欲断东流水，又被风吹涨绿鳞。"}