{"id":"411578","title":"成都空战行","dynasty":"近现代","author":"唐鼎元","text":"蜀山千点万点尖，点点上与青天黏。猿鸟愁绝不能度，敌鸢乃敢频窥觇。前轰渝市血成海，更炸锦官城郭黔。元元流徒栖无所，千人万人怨毒含。秋风吹过大巴岭，无数铁鸟云中潜。成群飞飞更西趱，复向梁益燔闾阎。岂知吾军大仁勇，早升碧落遮防严。威凤临空神彩王，凡羽遇之气忽熸。西方原当白虎位，朱鸟阵中藏智钤。岷峨雪岭矗天际，万仞白玉寒嵓嵓。银障铁壁立西极，嗟尔之来宁发痁。訇然一击雷霆震，雹惊云骇空战酣。死是中国之雄鬼，生是中国之好男。鹰扬鹏抟九霄上，士气激越天为舑。桓桓云端王壮士，惯经战斗挥戈锬。赫然催阵排风进，食尽妖鸟非贪婪。蜀江澄澄照铩羽，咍尔不足当一歼。渠酋骈殛洵为快，残鳞败甲空纤纤。是尔恶贯良已满，积怒深愤天人兼。乘胜直追过三峡，数点秋隼破碧岚。凯旋喜气动万户，皛皛长空民具瞻。长保是气卫中土，蕞尔丑虏不足戡。狂生笔力如牛弩，为书奇勋刊剑南。"}