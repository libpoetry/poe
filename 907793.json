{"id":"907793","title":"题戚仲骡纲图","dynasty":"宋","author":"李洪","text":"北风吹雪飞千山，雪深山径难往还。长林乔木敛秀色，层崖叠嶂彫苍颜。山腹痴云结寒润，山巅去天不盈寸。溪湍岩瀑争喧豗，兽蹄鸟迹皆逃遁。中有驿使输皇纲，群骡任重人束装。旌旗不展岚气湿，鞍辔稳驭銮声鉠。危桥当道不可过，怒挥鞭箠驱慵惰。栈阁萦纡铁勒寒，荆榛暗刺毡衣破。骡行迢遰风萧颾，倦来谁复鸣鞭梢。忽逢大渡凛毛骨，深沉时若潜虬蛟。作急呼舟渡斯水，寻得舟人来数里。一舟已去一舟行，掉入深潭浪花起。舟移岸曲人争先，牵骡束货行挥鞭。芦深峡束积雪滑，十步九止愁其颠。骡行隤败人枵腹，民家借爨黄粱熟。人餐骡饲幸平恬，其奈门前去程促。山前山后开梅花，卧溪枯树寒槎牙。关情一片青烟下，深闭柴门三四家。行行渐出平川路，回首千山暝云雾。自知驿舍更一程，指点山坳深处住。解鞍摘货驿舍宽，地炉榾柮烟辛酸。群骡入厩人饱睡，明朝一驿可输官。绢落并刀悭数尺，衡从笔墨开胸臆。尽将此景作此图，轻描浓抹无凝积。古来摩诘传天真，此手那知复入神。好将一本献天子，能信邦家本兆民。"}