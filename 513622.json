{"id":"513622","title":"题黄帝广成子问道图","dynasty":"明","author":"程敏政","text":"忆昔广成子，讲道崆峒山。抗颜为帝师，相与炼九还。坐令千岁人，绿发而朱颜。一朝乘龙去，下顾悲尘寰。药垆莽犹存，逸驾不可扳。兹事传已久，无乃空投难。灵均赋远游，魂销汨罗湾。邹欣注参同，寂寞蓬莱班。我读古仙经，一一廋且悭。或恐妙契者，不在文词间。灵洞何幽幽，鼎湖亦潺潺。胜境虽足爱，赋予诚疏顽。"}