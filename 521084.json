{"id":"521084","title":"赋得碧甃寒根寿胡友松","dynasty":"明","author":"顾清","text":"曲廊阴阴清昼閒，砌台乱匝苔花斑。苍龙何年蜕寒骨，化为古松根屈蟠。百折不能去，回戈折戟相撑住。突然奋起石为裂，散作孙枝不知数。坚刚不容蝼蚁穴，正直默有神灵护。主人自是华阳仙，双瞳碧色耳垂肩。平生丘壑有深癖，爱此松根时醉眠。薰风四月日正长，松阴满庭天气凉。我来寿君劝君酒，摩挲铁石龙鳞香。松兮岁久根益深，流膏渗乳日侵浔。更千年后重相寻，为君斸取根下苓。采花酿酒共君斟，飘然轻举紫山岑。"}