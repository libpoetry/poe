{"id":"824027","title":"百字令 题钝剑花前说剑图","dynasty":"清末近现代初","author":"高燮","text":"苍茫狂忆，记年时壮志，几番宏论。杀贼降魔真易事，材略纵横动听。奇致飞霜，芳容妒月，怀抱交相并。风尘倦矣，寒光犹自难近。那信万里归来，悲歌抑塞，豪气垂垂尽。绝好龙泉谁拂拭，匣里鸣声如恨。凭我温柔，销他慧侠，两两心同肯。名花饶舌，一朝快剑锋钝。"}