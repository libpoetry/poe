{"id":"1105054","title":"自述二首","dynasty":"宋","author":"文天祥","text":"当年嚼血洒铜驼，风气悠悠柰若何。汉贼已成千古恨，楚囚不觉二年过。古今咸道天骄子，老去忽如春梦婆。试把睢阳双庙看，只今事业愧蹉跎。江南啼血送残春，漂泊风沙万里身。汉末固应多死士，周馀乃止一遗民。乍看须少疑非我，只要心存尚是人。坐拥牢愁书眼倦，土床伸脚任吾真。"}