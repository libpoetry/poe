{"id":"408322","title":"哭石遗诗三十韵","dynasty":"近现代","author":"冯振","text":"先生尝自言，多类竹垞翁。翁年八十二，吾寿将毋同。又言已八十，尚目明耳聪。齿牙殊坚牢，步履追儿童。饮啖亦不弱，精气神完充。祇应无病死，一去如飘风。窃未此戏言，何足挂深衷。去冬偶侍侧，谈笑方从容。先生遽伸手，要验脉实松。大限恐将至，欲逃其何从。余谓得天厚，凌霜万年松。岂比桃李姿，颜色徒春秾。东风虽似虎，老子尚犹龙。夫子方自豪，胡为忧龙钟。果然每相见，气象尤昌丰。一饮常尽杯，声响如宏钟。口讲与指画，发瞆兼振聋。千里闽海见，来往犹秋鸿。暑假例一归，小别当重逢。何期一电来，泰山颓苍穹。先生昔所言，一一符其踪。同时芦沟桥，虾夷正来攻。杀机一朝发，妖氛弥长空。赤地几千里，烈焰天为虹。可怜无辜民，多少膏刀锋。先生早安归，真寿考善终。细思验来历，定列星辰中。既享世间名，还居神仙宫。理达可勿哭，恩深痛何穷。轶事记我哀，宁论拙与工。"}