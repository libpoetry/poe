{"id":"565845","title":"豹犊行一首","dynasty":"明","author":"黄省曾","text":"君家豹犊出何许，紫片霜毫自成绮。龙种堪乘天子车，兔飞可夺将军垒。几饰雕鞍超万群，一餐绿粟驰千里。乍尔骧缨掣电生，常时举足风云起。临流解惜锦障泥，看霞欲誇仙人履。逸气腾凌碧空外，长鸣蹀躞花林里。春风放龁三山草，秋日遨游五湖水。伏枥藏辉沧海湄，伯乐如逢价无比。"}