{"id":"843593","title":"自题孤松独立图四首","dynasty":"清末民国初","author":"方仁渊","text":"王君妙笔本翩翩，瘦石孤松拟散仙。自笑酸寒无此福，画图聊结小因缘。少日无闻老更聋，自惭入世百无功。平生尽有飞腾想，多半销磨故纸中。一卷经方苦相皮，也随人后学名医。灵芝未起膏肓病，浪说仓公饮上池。须眉未到十分真，问暖煦寒五十春。留与儿孙补窗纸，算从历劫再来身。"}