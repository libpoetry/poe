{"id":"722392","title":"从阳曲呈邑大令","dynasty":"明末清初","author":"屈大均","text":"作邑忠宣第一功，新祠俎豆使君同。从阳草昧重开辟，三凤声华更水东。七县咽喉控马场，华容疆里复新乡。溪山处处开清淑，膏泽都如二水长。田祖争祠击鼓齐，蓝田古庙盛豚蹄。令公晴暖行春去，相夹朱轓有鹿麑。自作图经补昔人，更将风俗与维新。牛刀一中桑林舞，是处弦歌返太淳。百丈泉惊双带飞，瀑花全湿白云衣。使君多暇浮杯好，为政能忘海客机。种蓝烧炭苦汀漳，自昔渠魁起铁场。罢冶只今溪谷静，村村烟火接城长。水翻车子灌田多，高下都收两熟禾。四糯七黏争谷估，片帆长向湴湖过。溪洞羁縻性久驯，上山何似下山人。畲蛮衣食流溪纸，不独薯粱火粒新。烧石青青好粪田，膏腴多在九珠前。三春水暖生禾稼，大瓮潭通小瓮烟。栽馀都络手掺掺，沤竹青青上纸帘。十八峒连山十八，刀耕多是鹧鸪黏。一溪水作百溪流，花带湾环野石榴。溪始流溪终水口，东西二水夹城楼。清溪双绾青罗带，文塔孤擎白玉篸。大小鹧鸪双凤出，飞来苍翠自东南。狮子岩开石学堂，石琴多在石胡床。读书一一石童子，泉逐歌声出涧长。玉女何年驾紫鹓，水盂传是洗头盆。丹馀黑米纷无数，留得仙粮与白猿。春雷一夕蕨芽长，蔬性还多苦笋凉。羊矢菌香冬采好，鼠牙黏白夏收良。棠梨白似白蝴蝶，不戴棠梨戴杜鹃。花好岂如多子母，清明争采翠豅边。瑶石何如石鼓楼，风门胜迹似罗浮。秘书生长仙灵窟，却爱朱明洞里游。纯孝诸贤满水东，水西亦有汨罗忠。弹丸自昔多人物，风教重兴仗令公。大夫遗爱似春暄，襦裤方歌五载恩。内召忽归台省去，壶浆无路更攀辕。知己相将五日留，临歧却为父兄愁。从阳敢望长天幸，再得神明似细侯。"}