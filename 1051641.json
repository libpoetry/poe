{"id":"1051641","title":"送范侍郎归许昌一首","dynasty":"宋","author":"彭汝砺","text":"凤鸟跄跄，其羽仪仪。其集伊何，梧桐之枝。鸿飞冥冥，其翼差差。其止伊何，清泠之池。朝廷于公，夫岂不知。国有大疑，爰度爰咨。公虽家居，如在庙堂。国之大经，论讨靡忘。徐徐公车，在汴之郊。薄言追之，以永今朝。汎汎公舟，在河之阴。薄言维之，以慰我心。公赐我言，我斯藏之。何以报之，羔羊素丝，秉德不遗。公饮我酒，我斯酬之。何以祝之，秀发庞眉，受福无期。"}