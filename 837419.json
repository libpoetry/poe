{"id":"837419","title":"陈芷云家藏明人唐解元龙泉岩图失去八年近始索得自为图记徵诗一再函催书此调之","dynasty":"清末民国初","author":"郑国藩","text":"嘉陵山水三百里，能事独推吴道子。六如画品亦入神，模写龙岩真可喜。侧面一图境尤奇，长松偃盖柏交枝。楼观高笼云雾气，桥梁倒蹙虹霓姿。亭前飞瀑跳珠白，石磴层层矗天墀。星移物换四百载，什袭君家郁光彩。忽惊乔舄化凫飞，一旦归来价十倍。潜园主人老能诗，自记颠末劝我题。披图读记首一頫，二难四美谁能齐。伟哉造化真好弄，擘石挂泉作岩洞。珍重斯图且庋藏，留与他年导飞鞚。忆昔兰亭入昭陵，宝光难閟终龙腾。神物况乃山灵护，浦珠越石诚可凭。止恐有形势非久，壁棱津剑孰为守。由来得丧两循环，平泉木石今何有。晋卿宝绘苦名堂，寓意谁将苏语详。陈义甚高理不易，电光泡影空彷徨。世界大海一沤发，何况区区身外物。色相不忘宁非痴，与君细数恒河沸。"}