{"id":"501180","title":"答豫章邓文若进士见赠并谢苏昌龄徵君","dynasty":"明","author":"张以宁","text":"昨日出城风日暄，今日雨声早闭门。阴晴百岁手翻覆，长歌君诗击我尊。昔年之春上京国，晓趋阊阖观朝元。榑桑出日丽黄道，析木聚星环紫垣。冯侯作歌君属和，我起击节清心魂。五年相望不相见，万事别来难具论。鬓边青丝已霜色，衣上红尘唯酒痕。琼花开时广陵市，岂意共君同笑言。眉山座上烂漫酌，三人欢好如弟昆。纵谈夙昔若梦寐，仰视明月低昆崙。起携数友逐清赏，杂遝鞍马城西村。江流地上白浩浩，山落烟际青浑浑。醉怀磊磈倾欲尽，世虑皎洁醒终存。睹君佳儿宛在侧，杂佩婉娈纫芳荪。老亲稚子隔天末，安得不使心忧烦。感君相宽佩君语，期君去我高飞鶱。饥鸿嗷嗷纷在野，我曹一饮皆君恩。此身倘未溘朝露，誓将毫末酬乾坤。"}