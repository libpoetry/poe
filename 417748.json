{"id":"417748","title":"沁园春 述怀","dynasty":"近现代","author":"朱帆","text":"坎壈平生，误尽韶华，人老五羊。叹才如酒量，半杯沉醉，书难饱读，几卷撑肠。韵事无聊，文章价贱，不弄风骚不卖狂。都何用，笑刘伶荷锸，鲁迅投枪。卌年岭外徜徉。已浑觉他乡是故乡。有东坡笠屐，西昆酬唱，南宫墨沈，北海壶觞。懒拾闲情，轻抛宿恨，留得青山对夕阳。今朝好，趁眼明腰健，检点诗囊。"}