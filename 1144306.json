{"id":"1144306","title":"再韵奉酬","dynasty":"宋末元初","author":"杨公远","text":"穿帘燕子作双飞，恰是春光欲老时。公退祇应无个事，山泉石鼎煮鎗旗。夫耕妇饷念斯农，蚕麦将登庆小丰。不是今年天意好，皆由教雨与仁风。杨花一任雪漫天，清坐钩帘对篆烟。应是日长诗酒罢，困来閒向北窗眠。自愧浮生又六旬，苦无情况度残春。谩吟俚句尘清听，多谢赓酬字字新。"}