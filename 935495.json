{"id":"935495","title":"农家歌","dynasty":"宋","author":"陆游","text":"村东买牛犊，舍北作牛屋。饭牛三更起，夜寐不敢熟。茫茫陂水白，纤纤稻秧绿。二月鸣搏黍，三月号布谷。为农但力作，瘠卤变衍沃。腰镰卷黄云，踏碓舂白玉。八月租税毕，社瓮醲如粥。老稚相扶携，闾里迭追逐。坐令百世后，复睹可封俗。君不见朱门玉食烹万羊，不如农家小甑吴粳香。"}