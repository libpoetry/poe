{"id":"985213","title":"病起赠刘元圭","dynasty":"宋","author":"郭印","text":"学道淹四纪，微痾一点无。今年岁八十，有疾缠吾躯。初因水道涩，药寒变河鱼。食饮便退缩，脾土成中虚。言语气自短，坐起人须扶。四肢时厥冷，甘心委冥途。医者纷纷来，其说庸且疏。万方觅灵丹，千载忆神卢。紫岩老刘君，深通黄帝书。易学自该贯，医术乃绪馀。一诊洞腑脏，再诊知荣枯。谓当十期寿，小恙安足虞。药石未数进，疾證半已除。乃知所造妙，当与古人俱。自足著方论，欲以开迷徒。新书若行世，功倍南阳朱。吾闻活人多，天报定不渝。施此安乐法，胜造千浮屠。阴德在一念，岂止治狱欤。况君有令子，归矣高其闾。"}