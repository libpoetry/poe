{"id":"835965","title":"解连环 暮春","dynasty":"清末民国初","author":"叶璧华","text":"冷风凄雨。酿离怀万种，困人如许。黝梨云、深掩重门，看碧愁红僝，韶光依稀谁主。记一枕、游仙曾驻。叹天风缥渺，碎佩零环，春与归去。恹恹绮窗日暮。爱低垂翠幕，香麝微贮。叹绿阴、子满枝头，甚花事匆匆，绾留不住。悄卷湘帘，盼新月、三分媚妩。恼双栖、杏梁燕子，旧愁如诉。"}