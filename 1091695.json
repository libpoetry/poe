{"id":"1091695","title":"赠沈文伯","dynasty":"宋","author":"王质","text":"沈公顶踵皆诗书，如大国楚吞江湖。平生琼瑰三万斛，化作木铁来侵肤。霜台柏叶夜惊耳，大庾梅香春染裾。世间万法等一观，宁知忧患非欢娱。三贤堂上一杯酒，风流未减承明庐。两星荧煌耀南海，化州老沈儋州苏。知公久闲谈笑口，忍啄三尺不敢吁。孟公故是大度士，岂受谫谫繁文拘。一朝青天返白日，冰山转眼成空虚。秋鹰下鞲马脱辔，逸气凛凛横天衢。蛮烟不折壮士节，诗卷已作牛腰粗。贝宫瑶胎贯月魄，仙掌露华沈玉壶。酒酣妙语一咀嚼，舌根沆瀣如醍醐。归来清梦渺江海，波涛一叶凌菰蒲。十年故纸倦翻覆，见此喜气生眉须。何当杖履奉君子，看公快扫青松腴。"}