{"id":"622868","title":"中秋雨宿古月流新独对有感作秋月篇","dynasty":"明","author":"郭之奇","text":"中秋雨洗月如玉，玉露还将寒兔浴。万载冰轮物外悬，九霄清气谁相束。太虚仙子御风行，剪雾裁云那敢触。流华掩映落人间，轻鲜若霜迷远瞩。高凉征客意有馀，倚棂独坐思断续。未许金樽照月浮，虚劳霓羽动秋曲。婵娟久对色如银，桂子微摇空似绿。月趁秋来秋载月，开颜写素为余告。了然不觉沁心魂，秋月于人俱有欲。秋愿光辉月愿明，人愿秋月光明足。千年永继八衢灯，四海同瞻不夜烛。"}