{"id":"823656","title":"苏武慢 次蔡友古韵，汉苏武玉印","dynasty":"清末近现代初","author":"吴湖帆","text":"卫律言轻，阿云情重，几许消磨肠断。栖幽北海，望极南云，生死寸心不乱。雁足传书，羊头酬节，凄其河梁归晚。叹朔风毳幕，寒沙衰草，牧羝人远。却细看、垂宇名高，悬腰印小，凝想镌华真面。文龟娴雅，土象斑斓，不尽玉怜金怨。翠羽吟珍，赤刀图宝，从今词林赏遍。且开奁、双武齐扬，欢揉倦眼。"}