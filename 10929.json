{"id":"10929","title":"酬韩愈侍郎登岳阳楼见赠","dynasty":"唐代","author":"窦庠","text":"巨浸连空阔，危楼在杳冥。稍分巴子国，欲近老人星。昏旦呈新候，川原按旧经。地图封七泽，天限锁重扃。万象皆归掌，三光岂遁形。月车才碾浪，日御已翻溟。落照金成柱，余霞翠拥屏。夜光疑汉曲，寒韵辨湘灵。山晚云常碧，湖春草遍青。轩黄曾举乐，范蠡几扬舲。有客初留鹢，贪程尚数蓂。自当徐孺榻，不是谢公亭。雅论冰生水，雄材刃发硎。座中琼玉润，名下茝兰馨。假手诚知拙，斋心匪暂宁。每惭公府粟，却忆故山苓。苦调当三叹，知音愿一听。自悲由也瑟，敢坠孔悝铭。野杏初成雪，松醪正满瓶。莫辞今日醉，长恨古人醒。"}