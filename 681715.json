{"id":"681715","title":"泉石脩篁图","dynasty":"明","author":"林瀚","text":"碧云数亩湘江曲，谁种江干万枝玉。枝枝散影落晴波，波光掩映林光绿。有时飒飒来清风，不比金谷飘春红。翠凤辞巢鸣舜日，苍虬捲雾腾遥空。岩岩巨石苔花紫，砥柱中流俨如许。障断红尘半点无，六月坐来不知暑。远峰天际青螺浮，蒋径嶰谷轻烟收。山中定有脱俗者，可似当年王子猷。子猷一去今千载，此君清致依然在。冰霜万壑岁寒时，劲节虚心终不改。"}