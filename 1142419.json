{"id":"1142419","title":"葛溪浴丹泉","dynasty":"宋末元初","author":"方一夔","text":"杉松翳苍翠，古寺依寒溪。小桥度空阔，胜事穷朝隮。仙人渺何许，昔年此孤栖。丹成馀此泉，高步凌云梯。至今浴丹处，精光贯虹霓。老仙不厌世，寄迹随东西。当时不相顾，野鹤群凫鸡。一朝上寥廓，指爪留沙泥。我生旷劫内，临老归途迷。犹疑丹在水，清咽分刀圭。"}