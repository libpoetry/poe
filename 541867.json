{"id":"541867","title":"题山水图送包运司庸之赴芦台","dynasty":"明","author":"谢榛","text":"披心清彻冰雪壶，挥毫妙绝江山图。包生好古求真迹，名齐顾凯游京都。四明画手不易得，秋水晴岚无多墨。极天形胜随意生，半壁低横万里色。蒹葭浦溆苍烟深，上有参差枫树林。虚堂时时动风雨，波底恍若蛟龙吟。一扫冰绡幽兴发，笔夺造物古人列。吾将垂钓君宦游，扁舟独啸五湖月。送君驿路别愁新，北望偏伤客子神。鸣鞭岁晚长芦去，芳草相思春复春。"}