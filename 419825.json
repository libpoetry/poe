{"id":"419825","title":"瑞鹤仙 孙白谷遗砚，为赵剑川观察题","dynasty":"近现代","author":"邓潜","text":"寒圭烟露泫。是补天剩块，丹心如见。边才数公健。奈秦云似墨，催军传箭。潼关血战。怕鸲晕流枯泪眼。吐星虹夜檄笑飞，大好雪声堂伴。流转。偷生田海，卖卜桥亭，倚楼人怨。红丝在案。磨不尽赤眉传。占苍山一角，雁门秋色，魂去尚书未远。配君家故物，东方紫云一片。"}