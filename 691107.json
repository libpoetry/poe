{"id":"691107","title":"送平江伯陈公漕运还淮安二首","dynasty":"明","author":"李东阳","text":"贤劳三世服王家，千里山川道路赊。周甸土中南北贡，汉河天上往来槎。晨挥玉麈风生座，夜拂银灯剑有花。闻说江淮多故老，风流皆作祖侯誇。朝廷漕运仰南东，百里关河属会通。胜国封疆还蓟北，西山泉派出城中。舟车坐惜千金费，畚插虚劳累岁功。犹有腐儒忧国念，欲将经国问元戎。"}