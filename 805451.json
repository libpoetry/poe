{"id":"805451","title":"摸鱼儿 花魂同莲趺兄作","dynasty":"清","author":"杨搢","text":"恁天生、秾姿妍质，那堪命薄如许。黄泉碧落迷茫甚，回首埋香何处。添凄楚。认细草、红心一色胭脂土。零丁最苦。念尘梦匆匆，灵踪冉冉，可识去来路。空延伫，浪说彩幡能护。繁华转眼非故。休言倩女离来惯，争奈朦胧无据。留不住。纵帝遣，巫阳招著还防去。凭谁说与。道缘断三生，他生未卜，已把此生误。"}