{"id":"576783","title":"分题得石门返照送王仲迪回琼南","dynasty":"明","author":"黎贞","text":"北接梅关道，南连穗石城。潮随沧海落，山与白云平。远岫呈秋色，斜阳弄晚晴。仅离三舍影，遥见半轮明。绿树栖霞锦，金波漾翠琼。澹烟笼昧谷，薄暮暗长汀。过鸟纷纷去，寒蝉处处鸣。牛羊来草墅，烟火起柴扃。归客心千里，修途驿几程。群英罗伟饯，尊酒叙离情。风起征帆急，潮平去棹轻。鸥飞樯近白，山过目留青。对景图堪写，搜诗句易成。琼台入烟雾，儋耳限蓬瀛。仰德初推蔺，论交始识荆。丰仪今得睹，肝胆即相倾。邂逅成胶漆，欢娱比弟兄。陈雷难擅美，管鲍已忘形。惜别思投辖，铭心若断缨。为公歌此曲，感激涕纵横。"}