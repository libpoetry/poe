{"id":"1116285","title":"松阳上方山居五首","dynasty":"宋","author":"沈晦","text":"月馀树影穿窗入，雨过山泉绕舍鸣。野寺中宵人不睡，蒲团布衲悟无生。山中寒早野阴薄，惨惨黄昏欲雨时。市远无人与沽酒，地炉松火自烧梨。天畔群峰一草亭，半溪烟雨花冥冥。老翁投老得此景，日与溪山同醉醒。此生真与世相忘，投老生涯寄上方。洗足关门枕书睡，连山松桧雨浪浪。学道空山水月深，丹成初试马蹄金。犹馀一勺丹泉水，洗尽人间名利心。"}