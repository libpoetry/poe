{"id":"203360","title":"送商府判·比年十月君初来","dynasty":"宋代","author":"华岳","text":"比年十月君初来，梅花破雪迎君开。自从佐剑寿民脉，凋山瘵水皆春台。去年七月君开府，燕燕莺莺为君舞。五月尽蛰潭底龙，千里应无市中虎。今年二月君将归，风牵回柳萦君衣。君衣不作回柳转，直上云端朝紫微。紫微有馆名西掖，珠玉罗钿瞰金碧。郎星卿月谩徘徊，个中自是神仙宅。紫微有山名大坡，乌飞豸立冠峨峨。一声霹雳震天地，万里腥血流江河。紫微有旨垂丹册，二者于斯请君择。便须东取元化钧，谈笑从容正疆场。君家事业铭冠裳，鸾凤指日鸣朝阳。伊洛诸公有政事，洙泗诸子无文章。禀违展转情难处，溪上恩波湛今古。东风吹恨入长亭，零落桃花泪如雨。"}