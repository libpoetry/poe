{"id":"835468","title":"八归 辛巳腊月十九日，郭筠仙“寿苏”集饮","dynasty":"清末民国初","author":"王闿运","text":"年年雅会，处处新诗，谁知暗里催老。散仙勘破人间世，付与将来好事，家家东道。湘上平安多福地，把海内、风流占了。更有峨眉归客。戏著雪鸿爪。借问寿苏故事，自覃溪去后，唯有杨家酒好。三年梦里，八仙局外，又见尊前一笑。想文章嬉骂，空洞胸怀可同调。且较量，红烛光中，绿梅花外，甚处得春早。"}