{"id":"622635","title":"代诸弟侄得斝字","dynasty":"明","author":"郭之奇","text":"出门无他事，青春有馀暇。先生命我从，竹马随予驾。童冠沂雩中，少长崇山下。古人会心处，复为今人假。是日惠风和，淑气交参差。山卉不一名，皋兰可亲炙。行行忽已疲，芳草犹堪藉。双岩未易前，游人莫相讶。循循学步趋，终抵烟霞架。此身既临高，下视多惊怕。低语问前山，云梯谁许借。天路谅非遥，有志安能罢。洗杯酌流泉，取味如佳蔗。攀林动飞鸟，每畏松光泻。薄暮共回裾，举手向山谢。人多恋馀春，我云未卜夜。幸从春山游，始识春云化。何必满三杯，自当浮一斝。携得山花归，敛意从书舍。会当时努力，不使春即夏。"}