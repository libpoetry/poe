{"id":"403607","title":"水调歌头 其三 敬老书来，言龙泉初缔交事","dynasty":"近现代末当代初","author":"徐震堮","text":"王老丈人行，和气挹春风。忆昨兵尘马足，萍合剑池东。时复芒鞋竹杖，步屧村村花柳，杯酒话从容。松影竹楼底，风雨一灯红。新来事，凭说与，两年中。闻道荒江老屋，忧患略相同。差喜童颜鹤发，依旧廉颇能饭，高唱气如虹。我愿不知老，相伴喌鸡翁。"}