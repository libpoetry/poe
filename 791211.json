{"id":"791211","title":"闰四月四日，儿子来湘省亲，八月三日返江右，诗以送之","dynasty":"清","author":"金应澍","text":"七年父子苦离别，一朝相见各欢悦。严父翻作慈母心，依依膝下情弥切。望汝功名且由后，骨肉何时长聚首。慨然东望歌式微，囊空欲归归不得。我年六十汝三十，勉旃好把家声立。今尚穷愁各一方，汝在江右吾三湘。湘水迢迢又送汝，挥手相看泪如雨。相看客邸太悤悤，何如前日不相逢。相逢客邸情切切，如何今日又离别。"}