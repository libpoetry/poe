{"id":"796183","title":"金缕曲 小除夕偶翻旧什，见韶台三兄前数年小除之作，填此柬之","dynasty":"清","author":"张秀端","text":"又索新吟矣。记年华、已经十一，诗才四纸。每到小除重展读，太觉光阴弹指。回首忆、寒梅花里。自放湘帘香偶品，累诗人、诗价偿无已。想不厌，痴如此。今年定有佳章纪。庆团圆、天伦乐事，问谁能似。去岁君归刚十日，来岁又应千里。便得句、亦凭双鲤。爆竹声中词代柬，听松庐、酒熟灯如绮。料诗兴，勃然起。"}