{"id":"623992","title":"石洞谒叶化父先生祠","dynasty":"明","author":"欧必元","text":"昔闻岩洞奇，乃在兹山麓。巨石垒作门，涂槩结为屋。天巧既有馀，人事岂不足。天畔闻风涛，行边翳花竹。苔古云自封，林深径乃曲。洗耳有清泉，聆音如漱玉。昔有大隐人，于此卧空谷。九还炼未成，五车应可读。身在朝野间，名岂世途局。欲勒北山文，谁知西州哭。怅然怀千秋，到此豁心目。"}