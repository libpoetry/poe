{"id":"997952","title":"皇祐五年三月乙巳齐大风海水暴上寿光千乘两县民数百家被其灾而死者几半丞相平阳公以同年李君子仪往赈之以诗见寄因而和酬","dynasty":"宋","author":"黄庶","text":"盐民没利家海隅，奔走末业田园芜。天意似遣阳侯驱，卷水沃杀煎海炉。怒涛百尺不及逋，老幼十五其为鱼。耕夫蚕妇来踌躇，百金不易箔与锄。我公偃息哀其愚，埋掩尸骼赒茕孤。吾党子仪驰赤驹，口赍公惠人人嘘。日走百里嫌昳晡，不饮不食颜色癯。去时万树如束枯，回首绿暗红紫疏。寄诗百言举其粗，我愧安饱心如苴。"}