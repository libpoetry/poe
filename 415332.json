{"id":"415332","title":"石语十一月十二日晨窗","dynasty":"近现代","author":"单人耘","text":"我居一勺庵，院有一块石。其貌颇不扬，嵚崎在其质。游罢青城与峨眉，方知此石本来奇。“看似平常却奇崛，”荆公此语庶得之。峥嵘铁骨籀篆文，风捲云缠千皴痕。不缀藓苔有古意，不识娲仙有仙气。灵根不在林泉下，遁入河阳宝虹画。慰我幽独两清腴，诗思惊诧忽盘纡。大峨岭下黯风雨，洗心亭口双虬翥。白湍黝岩斗琤瑽，飞来一拳憩小圃。细蒲矮棕映日光，秋窗臆对语锵锵：“峨眉桥椿到东瀛，流漂万里结善因。洒家亦自峨眉至，报君幼年诗所纪：‘绛石轩中绛石仙，轩中绛石吐云烟’。吾无烟云吐向君，裸吾体兮袒吾心。君性婉美太多情，俗累所欺囿于今。何如缄閟学无生。吾之形状丑且怪，森森棱角大自在。吾之陋丑乃文采，吾之怪默乃真爱。千岁万祀不转移，千岩万岫藏一芥。”一芥在庭伴一勺，峨眉青城不可凿。"}