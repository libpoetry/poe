{"id":"924764","title":"和李邦直学士沂山祈雨有应","dynasty":"宋","author":"苏辙","text":"宿雪虽盈尺，不救春夏旱。吁嗟遍野天不闻，歌舞通宵龙一战。旋开云雾布旌旗，复遣雷霆助舒卷。雨声一夜洗尘埃，流入沟河朝不见。但见青青黍与禾，老农起舞行人歌。污邪满车尚可许，供输到骨期无它。水行天地有常数，岁岁出入均无颇。半年分已厌枯槁，及秋更恐忧滂沱。谁能且共蛟龙语，时布甘泽无庸多。"}