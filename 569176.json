{"id":"569176","title":"张山人平叔五岳歌","dynasty":"明","author":"王世贞","text":"人间再见张平叔，能否长将悟真读。四明狂客偶见许，五岳山人生不辱。三花近扑二室粉，雪山远接峨眉玉。所恨恒阳寓公石，仅捧太华莲花足。归来贫惫游兴孤，卢敖之杖不可呼。少文画壁毋乃迂，胡不乞写真形图。侑以廓落流金符，自称紫阳游玉都。君不见王郎手创团焦不盈丈，跬武以还皆草莽。偓佺安期却来往，何但区区五岳观，千亿须弥托吾掌。"}