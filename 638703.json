{"id":"638703","title":"严州名宦九首 其九 吕祖谦","dynasty":"明","author":"林光","text":"东莱先生生婺州，金华人物谁与俦。早年英发志斯道，经史百子深穷搜。发为文章根至理，纵横宕激磨清秋。朱陆诸贤咸友爱，知公挺拔非凡流。乾道五年州运转，公持木铎兹来游。道传何必论官爵，员外博士非公侯。庠序翻然士丕变，担囊负笈来相求。春秋笔底宏著述，芟夷繁秽开扬裒。南轩相续为州牧，主宾协赞漆胶投。芝兰本不殊臭味，力夫政教民歌讴。人生遇合事非偶，两贤秩祀相匹休。我来未暇寻枝叶，深探欲问公源头。"}