{"id":"745825","title":"六榕寺有怀坡公作次南城师韵","dynasty":"清","author":"江之纪","text":"秋云覆地古刹荒，寺门一榜鸾凤翔。眉山正气何堂堂，千载翰墨留清香。当时谗人正高张，群飞刺天蔽太阳。贝锦潜织巧异常，党人碑首司马光。公也远投蛟蜃乡，慷慨度海鼍为梁。乃心无日忘庙廊，矫如劲柏含秋霜。陶诗柳集壮行装，朝云叔党慰凄凉。餐霞卧月南斗旁，脱屣富贵如毫芒。念公蚤岁厄舒王，南来祸始蔡与章。坎坷百折气弥昌，泉源万斛无尽藏。魑魅逢迎又何妨，罗浮天半同青苍。"}