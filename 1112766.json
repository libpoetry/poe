{"id":"1112766","title":"寓陈杂诗十首","dynasty":"宋","author":"张耒","text":"传舍不可久，束装投新居。新居亦苟完，佳木颇扶疏。洒扫寻丈地，琴书遣朝晡。风云中夜变，大雨如决渠。落点若强箭，穿我老屋涂。中夜起明烛，移床护吾雏。传闻北城隅，老弱堤上庐。官吏操畚锸，纷纷役千夫。蚁漏或一决，城闉变江湖。吾衰也久矣，岂复惮为鱼。昔记古甲子，商灭而周兴。如何雨此日，乃为霪雨徵。阴阳久乖张，此事颇有凭。岂天悔牧野，洗此漂杵腥。旧雨水未乾，洞房苔欲青。新雨虽霢霢，欺我墙善崩。虚堂就夕眠，永夜楸桐声。萧然秋气至，岂觉巾屦轻。怜我老病者，三伏困薰蒸。得凉且饱饭，何暇念秋成。朝雨如棼丝，咫尺不相辨。俄然晨光漏，绀碧出天面。天工易明晦，顷刻俄屡变。今朝事大定，云物卷组练。客有北来说，蝝生被数县。谷穗无一粒，遗秆如立箭。卑田成大泽，投种哀莫见。官人懵不知，犹喜输租办。兴怀及鳏寡，犹愧吾饱饭。唐有元相国，实杀颜平原。平原腹有丹，尸解神已仙。颜公死已矣，人见如生前。致令遗其像，委曲与人言。相国死仓卒，秽袜塞其咽。家门随手破，但怪椒斛千。颜公黄尘外，风节犹凛然。元子堕九幽，遗臭万世传。清夜何晏晏，客眠亦复佳。邻钟唤我觉，咽咽闻城笳。披衣行中庭，星汉已横斜。缺月挂西南，皎皎流清华。莎鸡振其羽，蟋蟀旁悲嗟。悠哉岁已秋，日月如奔车。开门无客来，永日不冠履。客至我老懒，投刺辄复去。端成两相忘，因得百无虑。故人在旁郡，书信不能屡。兴哀东城公，将掩郏山墓。不能往一恸，名义真有负。可能金玉骨，亦遂黄壤腐。但恐已神仙，裂石终飞去。疲马龁故草，闭门苔藓深。閒坊居人少，秋日疏槐阴。境寂心亦閒，萧然散巾襟。静中有深趣，因见至人心。谷神古不死，兹理良可寻。无令儿辈觉，一抚无弦琴。念昔为吏日，朝夕羡人閒。解印出公府，翛然若归山。衡茅三亩居，无客门常关。早眠而起晏，永日或不冠。故人远寄酒，为致一醉欢。我亦领其意，呼儿具杯盘。长閒贫亦好，安用朱其轓。我生本蓬荜，久已傲饥寒。我不知暑退，但觉衣汗乾。颇怪庭中天，湛然青已宽。有物叫草根，啾啾自相喧。问知已新秋，大火流金天。九土变寒暑，正尔事亦繁。静观付一笑，吾事宁相关。但无筋力健，悠然佳意还。喧喧憎邻里，砧杵乱人眠。秦子死南海，旋骨还故墟。辛勤一生事，空得数编书。琅琅巧言语，玉佩联琼琚。知者能几人，憎者颇有馀。书生事业薄，生世苦勤劬。持以待后世，何足润槁枯。兴怀及昔者，使我涕涟如。道路阻且长，悲哉违抚孤。"}