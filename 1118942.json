{"id":"1118942","title":"信国鲁夫人挽诗二首","dynasty":"宋","author":"陈元晋","text":"讵有陈平解久贫，共看眉案久如宾。从夫荣荷西清橐，承祖恪共南涧蘋。玉树庭前双使节，金花天上九恩纶。绣衣綵服今非昔，忍见堂萱雪后春。曾是王圭坐上人，孰知孟母德无邻。长怀就养板舆日，一笑能回花县春。诗感棘风知痛苦，歌翻薤露亦酸辛。送车千两瑶塘路，奔走无从愧负薪。"}