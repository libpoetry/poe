{"id":"1053434","title":"送诚无上人还洞山文禅师席下","dynasty":"宋","author":"释道潜","text":"上人妙齿遗樊笼，嗜好岂与稠人同。岩栖水饮有馀裕，期以至道超鸿蒙。少林人亡仅千载，末路鼓舞谁为雄。江西老褐真望士，蚁趋云合争所从。羡君伏役事且久，诚专志苦迷春冬。心珠磨错稍精瑩，彷佛水月含冲融。去岁扁舟下吴会，溪山胜践情所钟。芒鞋竹杖霜露入，始知节物徂秋风。朝来兴尽挽不住，翻然又逐南征鸿。它年相逢定庐岳，与子终老巢云松。"}