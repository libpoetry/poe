{"id":"178125","title":"琅邪山·连袤复迢嶢","dynasty":"宋代","author":"王禹偁","text":"连袤复迢嶢，峰峦架泬寥。流名自东晋，积翠满南谯。洞碧通仙界，溪明润药苗。古台临海日，绝顶见江潮。杉影拏云暗，泉声出竹遥。庙碑传汉祖，寺额认唐朝。旱岁时沾稼，灵踪合禁樵。诗章因我盛，屏障遣谁描。近住人多秀，频登酒易销。图经标八绝，灊霍合相饶。"}