{"id":"697120","title":"得弇州公书并见寄诸作赋荅四首","dynasty":"明","author":"胡应麟","text":"玉树双裁照锦囊，鸿书谁拟问沧浪。频年紫气高函谷，一日青云遍首阳。门客有诗传大雅，老臣无赋上长杨。烟花绕座秦淮月，愁绝春城梦去长。环佩当年七子流，何人词藻擅登楼。筵开碣石青天尽，社冷华阳白日愁。八座尚看裴相起，三山聊拟谢公游。离心咫尺双龙暮，醉拂芙蓉望斗牛。迢递双缄到海涯，美人何处把瑶华。吴天不断云千里，瀫水长飞雪万家。几夜幽情悬薜荔，十年愁色老蒹葭。追陪远愧龙门客，目送寒空雁影斜。极目中原感慨同，百年湖海叹飞蓬。台空蓟北无名马，筑散长安有断鸿。尔雅故应穷郭璞，子虚宁得误扬雄。相思总傍湛卢色，夜夜寒光吐白虹。"}