{"id":"135387","title":"赋扬州伯父海桧","dynasty":"宋代","author":"楼钥","text":"潜虬拔地径矢矫，腾拿势出青云表。为谁犹向此中蟠，坐阅春秋昏复晓。团团高盖月轮平。矗矗苍丛众星小。枯槎当面结生香，外有霜皮细匀绕。乃知造化有神巧，散作樛枝穷树杪。虽非直干栋梁材，怪怪奇奇乐幽窈。独秀海山临浩漾，骇浪翻空云缥缈。茁芽自有甘露滋，弄影几经霜月皎。峥嵘老气本天然，后生矫揉何时了。我家扬州真好事，买归但觉千金少。夜半有力欲负之，护持和璧终归赵。从来写照无髣髴，画师欲快毫端扫。解衣盘礴意惨澹，卷起生绡色徒愀。我来青边立寒峭，自怜气与秋天杳。倚筇一笑宾亦欢，开尊相与倾清醥。谓当好此如好贤，为君三复缁衣篇。时时来前看不足，终待结屋平湖边。"}