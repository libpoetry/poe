{"id":"842694","title":"实甫四叠前韵因及匡庐感念旧游四叠奉和并为石鼓之约","dynasty":"清末民国初","author":"陈宝琛","text":"平生慕匡庐，使辙得一至。孤亭双瀑间，苍峭作寒气。廿年积梦忆，历历摩崖字。最恋栖贤桥，雷吼石危坠。维时正春暮，天朗风且惠。回身揖五老，樽酒会挈置。蹉跎负山灵，一诺得非伪？而君楼其下，乐志官却弃。缚滕乃见招，冰泮整归辔。吾斋石鼓腹，涧水取养瘵。山中亦产茶，味苦颇可试。岩顶风涛书，南康旧州帅。"}