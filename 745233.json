{"id":"745233","title":"河内 其一","dynasty":"清","author":"沈钦韩","text":"太行走幽都，昂首始欲放。翠色洒晴空，奔云掣奇状。济源王屋来，澎赑谁能障。挽强角大河，激箭出其上。邑居固殷脤，表里实雄壮。晋文启南阳，伯业乃高抗。寇公昔剖符，日光耀甲仗。长鲸十万崩，洛城气沮丧。蔼郁桑枣阴，厜㕒雉堞向。据鞍望黄华，揽古神犹王。复忆屠沽豪，井里一相访。崩褫指故墓，仿佛浊鹿城。献帝辞天位，投间此吞声。何知舜禹事，强饰揖让名。幽囚结气惨，备恪假礼赢。竟保天年殁，复土禅陵成。敚攘心不愧，猜嫌意犹轻。残忍肇寄奴，解绶无活情。展转绝命祝，天家勿复生。菟裘宁非幸，伤哉荣悴并。"}