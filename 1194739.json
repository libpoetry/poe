{"id":"1194739","title":"秋风二首","dynasty":"唐","author":"杜甫","text":"秋风淅淅吹巫山，上牢下牢修水关。吴樯楚柁牵百丈，暖向神都寒未还。要路何日罢长戟，战自青羌连百蛮。中巴不曾消息好，暝传戍鼓长云间。秋风淅淅吹我衣，东流之外西日微。天清小城捣练急，石古细路行人稀。不知明月为谁好，早晚孤帆他夜归。会将白发倚庭树，故园池台今是非。"}