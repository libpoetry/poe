{"id":"835775","title":"齐天乐","dynasty":"清末民国初","author":"吴重憙","text":"牵牛望断银河岸。禁他一波似练。夜夜青天，年年白浪，留得佳期如线。春魂零乱。纵开遍桃花，那寻人面。狼藉东风，残红空自满庭院。云烟至今更幻。恁白衣苍狗，须臾万变。蝶梦未融，鸥盟忽背，几日秋风团扇。彩云易散。翻输与寻常莺莺燕燕。摺起罗衾，把鸳鸯懒看。"}