{"id":"1247075","title":"耕读堂辞","dynasty":"元末明初","author":"唐桂芳","text":"蹇予生此遐陬兮，块资质其窳惰。曰学道其未明兮，念躬耕而不可。以人情而为田兮，滋雨露而润之。薙稂莠以害苗兮，恐荒秽而不治。跂历山以叫虞舜兮，吊伊尹于莘野。苟舍己以芸人兮，宁长歌于牛下。朝驰骛于艺圃兮，夕翱翔于书林。羌岁月其川逝兮，孰有察予之初心。嗟鲁圣与邹贤兮，尚遑遑其求索。矧吾侪之玩愒兮宜分阴而爱惜。谓世代之既远兮，亦有睹其庶几。纷美人之肥遁兮，表耕读以自怡。树嘉谷之穰穰兮，俟丰稔吾将刈。沛仁义之充足兮，敢始勤而终弃。非其力不食兮，偭众理而肯为。指古人以为则兮，视今之人何其。"}