{"id":"949048","title":"仙杏山","dynasty":"宋","author":"周邦彦","text":"仙人药光明夜烛，种杏碧山如种玉。春风裂石凤收花，赤颊离离照山谷。卿云承日作阴润，猛虎守山防采斸。高真筐篚入时贡，拜望通明荐新熟。珠旒颔首一破颜，气压蟠桃羞若木。自从移植近星榆，山水无光灵鬼哭。长松枯倒流液尽，棹赖牵藤多朴樕。我思百年访灵异，羽褐虽存言语俗。本非民土宰官身，欲断人间烟火谷。行寻幽洞觅丹砂，傥见臞仙骑白鹿。便应执帚洗仙坛，不用纤纤扫尘竹。"}