{"id":"692596","title":"和胡学士韵四首","dynasty":"明","author":"杨荣","text":"玉署岧峣禁苑西，石渠天禄势相齐。云霞绚綵当窗近，奎壁回光照席低。天阙喜同联剑佩，仙家何必羡刀圭。莺声恰似箫韶曲，时听绵蛮隔树啼。休将青镜惜流年，身在瀛洲即是仙。视草每教依玉几，簪花常得侍琼筵。宫罗叠雪颁时服，宣管含云拂御笺。解赋清平须阁老，几番新调满城传。两京长许从和鸾，盛世赓歌兴岂阑。在藻赋馀欣锡宴，伐檀诵罢愧徒餐。只惭浅薄叨陪久，总谓明良际会难。葵藿有心终向日，蒹葭岁晚独禁寒。风袅炉烟散水沉，隔帘千树昼阴阴。广寒云气通西苑，长乐钟声出上林。瑞日迥浮双阙近，彩云低覆百花深。承恩未效涓尘报，?共寅恭罄夙心。"}