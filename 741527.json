{"id":"741527","title":"入大风洞不能穷游怅然有作","dynasty":"清","author":"赵文哲","text":"峙苍古洞偶一至，石作天风海涛势。将崩未崩压人顶，扰扰蛟龙塞天地，忽闻春雷殷有声，石屋以外飞泉鸣。訇然玄关昼不扃，扪苔拄竹衔尾行。半空斜掠蝙蝠翎，扑我炬火如繁星。寒飙出洞寒有棱，毛发倒竖心骨惊。颇传中藏仙者庭，白日穿漏光珑玲。左踞白泽右苍精，钟钟鼓鼓觞百灵。别有村墟水盈盈，炊烟袅作溪云青。唤渡惜少渔舟横，芒鞋踯躅湿沮洳。借问仙源定何处，此中荒怪难久留。且上危亭看山去。"}