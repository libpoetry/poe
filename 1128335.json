{"id":"1128335","title":"再和前韵答达善季辩","dynasty":"宋","author":"舒岳祥","text":"屝屦送人征影远，布裘知我涕痕零。初愁冻雪无狐白，忽喜晴霄现卵青。欲向华山成稳睡，不禁楚泽自长醒。桃源自昔无秦历，草木荣枯是瑞蓂。北固漫誇城立铁，钱塘休说浪翻银。江山不改英雄泯，宇宙无穷战伐新。过眼烟花空似锦，到头富贵总成尘。旧时都下逢除夕，果食花饧祭灶神。"}