{"id":"1120167","title":"古诗四首奉寄陈宗之兼简敖臞翁","dynasty":"宋","author":"陈鉴之","text":"雌雄乌一色，烈焰玉石分。子桑十日雨，英概君摩云。麈尾失羁思，襟裾兰茝芬。是岂如蟨驉，书圃同锄芸。君隐万人海，啸咏足胜流。我堕寂寞滨，嵌岩一筇秋。蟠郁向谁吐，天围芦荻洲。劈箭客帆去，何日回吾舟。甘旨娱母颜，雍雍春满室。咿哑索梨枣，诸儿争绕膝。波明再茁桐，露涤清吟笔。人生如此足，富贵刀头蜜。亭亭会山阁，四面秋澄鲜。槃礴一代英，披衣俯飞鸢。迩来几星聚，清樽压云烟。九转得奇诀，分惠毋独仙。"}