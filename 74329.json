{"id":"74329","title":"木兰花慢·忆谯都风物","dynasty":"元代","author":"张弘范","text":"忆谯都风物，飞一梦，过千年。羡百里溪程，两行堤柳，数万人烟。伤心旧家遗迹，谩斜阳、流水接长天。冷落故祠香火，白云泪眼潸然。行藏好向故人传。椽笔舞蛮笺。总纠纠貔貅，秋风江上，高卧南边。功名笑谈尊俎，问锦江、何必上楼船。他日武津关下，春风骄马金鞭。"}