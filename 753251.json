{"id":"753251","title":"哭丁叔雅","dynasty":"清","author":"何震彝","text":"丰顺公子囊无钱，江湖亡命来幽燕。承平雅尚不能改，锦衣玉貌非当年。万人如海且卜居，不好结客仍收书。高馆请回俗士驾，门前长者容停车。壁间悬有唐代琴，自云价值千黄金。朱弦疏越一再鼓，入耳全非时世音。三月来为津上游，投我一牍诗妍修。恐负春明好花事，小憩旋作还京谋。俯仰多故不称意，苦事留连忘归计。厌役精魂与世牵，早轻仕宦甘天弃。昨闻人言捐馆舍，初聆使我殊疑讶。别有聱牙古性情，或者荒伧工诅骂。无隅忽至挥涕谈，曾罗佳侠俱脱骖。诗工能穷且致死，行将归骨天之南。泗州节府园中筵，胡床同踞拥名篇。嘉宾贤主相殂落，我对沧冥一泫然。"}