{"id":"821940","title":"昼锦堂","dynasty":"清末近现代初","author":"汪东","text":"掩敛轻寒，徘徊短巷触目蛛网帘栊。暗想别来心事，泪湿衣重。夭桃红妍人面杳，绣筝尘满玉楼空。无端恨、尺素寄将，双鱼路隔难通。匆匆。凝眺远，分手处，垂杨如雾冥濛。乍可长条拂地，更系游骢。旅情空结千丝冷，瘦腰谁管一春慵。隋堤畔，犹胜那回行役，细雨孤篷。"}