{"id":"675576","title":"白帝城","dynasty":"明","author":"陈洪谟","text":"滟滪堆下白浪走，舟师胆落蛟龙吼。赤甲山高云接天，苍厓翠壁排重关。地形似此真奇绝，按垒犹闻路人说。虎视中原力有馀，恃险欺天计非得。君不见左孟门，右太行，周师跃马如康庄。东函谷，西汉中，楚人一炬三月红。从来地形不足数，西京大业起农亩。区区莫讶子阳蛙，犹胜王郎作威斗。"}