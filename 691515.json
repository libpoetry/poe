{"id":"691515","title":"和陶诗 劝农","dynasty":"明","author":"李贤（原德","text":"夫古后稷，伟哉哲人。树艺五谷，乃得其真。教民稼穑，万世相因。菜羹必祭，粒我生人。舜有五臣，莫贤于稷。躬稼既勤，庶类乃殖。启我后人，服田力穑。万世赖之，惟此艰食。旦旦胥征，载隰载陆。零雨既收，淑气乃穆。布谷催耕，千耦相逐。日既入矣，不遑归宿。惟农之业，可以恒久。贤者避世，亦惟耕耦。嗟尔士女，尽力南亩。租税莫逃，勿为游手。力田乃丰，不勤则匮。舍此为生，衣食何冀。譬之学奕，而思鸿至。俯仰之间，求无斯愧。樊迟愿学，圣门相鄙。士农异业，勿乖所履。各思其位，莫出其轨。农或士习，乃就厥美。"}