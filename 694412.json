{"id":"694412","title":"谢九江惠菊","dynasty":"明","author":"陈献章","text":"谁将此菊种江滨，物色当年漉酒巾。若道渊明今我是，清香还属隔江人。紫菊移来紫水滨，白头对著白纶巾。花前酌酒笑未足，酒后簪花笑杀人。故根迢递九江滨，岁晚相看此道巾。不用诗流强分别，种花人是赏花人。鹤袖披翻野水滨，黄花簪破小乌巾。腰间我有坡翁带，解与西邻卖酒人。"}