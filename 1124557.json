{"id":"1124557","title":"师节受业师慈慧公喜草书得海老琴诀之妙以医隐于会稽比以草书四诗招师节归山师节次其韵报之余亦为赋四首","dynasty":"宋","author":"饶节","text":"弦上平生要妙声，只知求古不求名。遥怜月下无人处，满写千秋万古情。肘后神方济物深，得之于手应之心。好山不惜能分客，岁晚当容支道林。平生春蚓秋蛇手，他日阳春白雪歌。况有古灵归论道，似师此乐世无多。百战将军老不衰，年来白发渐垂垂。稽山自古多嘉遁，不为鲈鱼更好归。"}