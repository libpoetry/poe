{"id":"577034","title":"游少林寺","dynasty":"明","author":"陈琏","text":"晨经崿陵关，道路互盘绕。行寻少林寺，幽谷深窈窕。风生万壑秋，日上众山晓。鸣鞘惊走鹿，驻马闻啼鸟。可人招提境，云气常缥缈。苔色连阶除，钟声出林杪。山僧喜迎客，煮茗汲清沼。共谈达磨事，所恨知者少。因登五乳山，纵观万象表。群峰三十六，一一皆可了。自谐尘外趣，顿觉心神悄。澹然欲忘归，暂此息纷扰。"}