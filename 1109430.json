{"id":"1109430","title":"破山八咏 兴福寺","dynasty":"宋","author":"刘拯","text":"峨峨乌目山，曾临贵侯宅。重房昔珠翠，峻宇焕金碧。泉激晨霞明，松摇暮云白。宜尔山中人，日轮自朝夕。圆旨探双林，卮言发南华。万里归一空，谁云正非邪。门影摇青松，曾回贵侯车。犹遗数层塔，岌岌凌飞霞。三昧游深慈，结宇依苍崖。猛虎伏嵬阁，拔箭非忘骸。穷兽虽覆车，危雀犹投怀。况我见已志，而彼犹其侪。白龙斗巍峰，长涧落千尺。灵泉应奇踪，高连暮云碧。寒影凌苍崖，清流动危石。八月苗正枯，犹能变甘泽。妙理悟三伊，巍巍抗奇节。千尺岩下松，萧然独凌雪。珠影虽青黄，月轮岂圆阙。危石扬寒泉，至今伴清绝。妙义传天台，迷云净如扫。初终虽五时，修短自三草。结隐非此峰，获藏亦珍宝。秋来月正圆，独照松已老。碧潭发幽石，萧洒无纤尘。寒光湛秋月，有物难比伦。离钩况无鱼，千尺徒垂纶。到此心已空，何用濯吾缨。大声扣洪钟，万里来彤庭。鸟闲楼影重，星淡云气清。馀响绕岩壑，林叶如回惊。有客发深省，尘耳非谩倾。"}