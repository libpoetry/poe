{"id":"688061","title":"广琴操十首 将归操","dynasty":"明","author":"朱右","text":"河之深兮，谁将厉之。河之浅兮，谁将揭之。河洋洋兮，不我济之。竭泽以渔兮，蛟龙辟之。覆巢夭胎兮，凤凰去之。夫人有知兮，予实类之。九州博大兮，将予遂之。习习谷风，以阴以雨。岩穴幽阻，谁其晤语。猗兰之芳，煜煜其光。不我佩服，昊天孔明。子如好修，维我之求。子如不好，于我何邮。维龟有山，造初鸿濛。自龟之东，淮夷来从。膏泽既施，草木实多。周公上天，奈龟山何。天之聪兮，瞆瞆其音。天之明兮，窅窅其深。天之仁兮，实临下民。文王在上兮，于穆不已。浩浩其天兮，时旸时雨。越裳来臣兮，万物斯睹。羑之阴兮，罘罘。羑之室兮，幽幽。嗟室之人兮，为死为囚。匪维伊愆兮，实我之邮。日月有明兮，容光勿留。自邰有家，于夏之先。克承勿怠，瓜瓞绵绵。开我邠宇，衍我宗禋。嗟狄之人，敢乘以奸。彼岨矣岐，将遂于迁。既有我土，勿戕我民。驱车驱车，车行无迟。儿在中野，父宁不悲。驱车驱车，车行无违。儿当有母，孰使儿饥。天生众民，罔不同仁。风雨霜露，实活我人。民生有知，以顺天赋。雉于飞，山之陲。孤雄啄，群雌随。雉于飞，音下上。阴阳和，鸣声畅。胡我人，朝出薪。入无家，徂岁年。黄鹄双飞，朝随莫归。山川悠邈，不女乖离。今当乖违，且复徘徊。女啄女饮，毋使女悲。狸维兽，不见其首。我梦之形，吉凶曷究。式协于占，载观其繇。曰修尔躬，自天之佑。"}