{"id":"992123","title":"观韩玉汝胡人贡奉图","dynasty":"宋","author":"梅尧臣","text":"时世重古不重新，破图谁画四胡人。臂鹰捧盘犀利水，铁锁师子同麒麟。翘翘雉尾插头上，深目钜鼻青搭巾。涂朱点绿笔画大，筋骨怒露蛮祠神。茜袍白马韩公子，从何得此来秘珍。定应海客远为赠，中国未睹难拟伦。公子自言吴生笔，吴笔精劲瘦且匀。我恐非是不敢赞，退归书此任从嗔。"}