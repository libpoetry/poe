{"id":"788949","title":"金赤莲姜日千沈慎言朱端士尔登招饮燕山客舍时余将出塞门即席赋别","dynasty":"清","author":"杨宾","text":"男儿生不得其所，七尺堂堂若腐鼠。蓬头赤脚走边关，扑面黄沙无一语。诸君乃不嫌我真，相逢客舍能相亲。激昴慷慨发上指，高歌击筑旁无人。杂坐班荆燕市口，沉季浮瓜不去手。葡萄架上白日斜，欲起不起恐被肘。尊中酒是故园来，不饮亦须三百杯。殷勤一斤家乡语，谁云此是黄金台。秋风飒飒吹南陌，虎脊河边冰几尺。短衣明日独长征，回首今朝双眼赤。"}