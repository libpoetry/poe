{"id":"309304","title":"瑞龙吟·放舟秦淮，自桃叶渡至复成桥，月明风细，雨桁珠帘，盖不胜古情至枨触也","dynasty":"现代","author":"赵尊岳","text":"秦淮水。凝伫一片明漪。荡云忺醉。平芜绿入空濛，倦虹画罨，繁星冷缀。橹声细。犹有隔船箫鼓，渐移兰吹。尊前惯见繁华，笛阑钿阁，临春媚妩。回首江山如梦，向来金粉，消磨姝丽。千缕万丝垂杨，春去难系。凝情一向，约略年时事。知多少长干客话，冶城春禊。总逐流波逝。夕阳巷陌，归来燕子，曾识伤心地。招素魄，多情荪桡同倚。丽谯听彻，宿鸟惊起。"}