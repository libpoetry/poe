{"id":"684612","title":"黄鹤楼再成忻奉卢时偕公祖檄下徵诗率应二首","dynasty":"明","author":"王应斗","text":"未履江城二十年，崔巍曾历几风烟。不须再问云兼鹤，且看重来吏是仙。川岳静浮杯影外，楼台新自凯歌前。遥知胜会思灵枣，又见成瓜一度圆。妙迹重光系远思，喜传飞羽督新诗。由来芳草酣春日，不是青莲阁笔时。对饮谩疑仙去杳，朗吟谁信鹤归迟。频年结搆多神斧，铁笛鸣风未可知。"}