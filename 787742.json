{"id":"787742","title":"薛心农鹾尹盛暑过访偕张西章、钮小琴与叔兄放棹碧浪湖纳凉","dynasty":"清","author":"许传霈","text":"苕溪南绕城一曲，注为碧湖众流蓄。许我重游两度春，爱泛此湖日不足。何幸客自西湖来，品题名胜此邦熟。杖履追随不自由，从游饱恣平生福。兴高放棹湖之心，纳凉时节刚三伏。酒尊开时湖面宽，十里镜平豁双目。层峦滴翠快当窗，远塔临流涌浮玉。南度薰风阵阵和，吹皱波纹净雾縠。酒阑得句兴更豪，卧影空中漾众绿。无何红日射西岩，金盖道场峰奇卓。巢云争出俟归云，崖上无心自相逐。相与眺望岘山头，世界清凉非我独。有亭翼然洼尊洼，呼吸湖光神往复。古来多少贤达才，饮者留名良不俗。妙墨雅推颜鲁公，爱山艳说苏玉局。不愁中热心镇瓜，恍入广寒尘去斛。高歌远答打鱼舟，唱破琉璃图一幅。"}