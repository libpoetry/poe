{"id":"433088","title":"和忏庵叔洞庭秋帆用原韵二首","dynasty":"近现代","author":"徐兆玮","text":"乐府村田续石湖，穷阎民困未全苏。好留蔽芾清阴在，尚有纵横霸迹无。三径未荒陶令菊，一官反恋步兵鲈。寂寥谁是山中侣，待访南杨与北卢。树里澄湖一片明，讼庭草长几尘清。村龙夜卧常无吠，山鸟晨兴偶一鸣。僻径尽容游屐驻，稳风时趁钓船行。官衙吏散联新句，最忆吴侬水调声。"}