{"id":"1026822","title":"送赵员外之官宪州","dynasty":"宋","author":"韩维","text":"仲扶岷峨秀，弱岁儒其冠。读书觑前古，饱见万事端。行已去畦町，为文鄙彫剜。应举二十载，不免瓢与箪。西游秦函国，崆峒上巑岏。却视关塞广，有如掌中丸。攻守势所利，浩然入窥观。是岁羌事作，贼兵犯鄜丹。君怀济时略，忠愤激肺肝。上书伏两观，音辞若琳玕。臣策倘见用，坐令敌气殚。天子壮其语，且使位以官。黄绶系腰下，行行不遑安。炎天风尘多，远道车马单。饯觞不亲酌，曷致朋友欢。今兹塞垣将，所在麾旄攒。孰能谋而毅，孰能正以宽。孰用赏不信，孰为刑不残。谅非专达任，易以奇画干。庶几成大功，展子凌霄翰。顾我顽钝者，托契岁屡寒。赠言非所工，当否聊一看。"}