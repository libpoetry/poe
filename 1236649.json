{"id":"1236649","title":"行帐八珍诗四首 醍醐","dynasty":"元","author":"耶律铸","text":"众珍弹压倒淳熬，甘分教人号老饕。饕大名非痴醉事，待持杯酒更持螯。玉汁温醇体自然，宛然灵液漱甘泉。要知天乳流膏露，天也分甘与酒仙。独擅千金济美名，夤缘遗味更腾声。不应也许教人道，众口难调傅说羹。麟脯谁教冠八珍，不甘腾口说猩唇。终将此意须通问，曾是调和玉鼎人。"}