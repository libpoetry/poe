{"id":"703386","title":"赠吴梅梁","dynasty":"明","author":"释今无","text":"玉液如波满寿觞，春畦流水接池塘。子真高韵从君得，谷口耕云岁月长。绿玉千丛掠碧空，嵩山千树自无功。他年却与松枝比，岁岁为君记一丛。明月流光碧海宽，大千入手只如丸。雄才自得灵山气，不羡仙人有大丹。山前檀越寺中僧，十里香花结未曾。千古交情在霄汉，几回深浅记蓬瀛。"}