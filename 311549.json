{"id":"311549","title":"念奴娇·春暮再游龙山，桃花狼藉，因而有感","dynasty":"现代","author":"刘凤梧","text":"天台当日，记相逢仙侣，曾證鸳谱。共立苍苔忘夜永，露湿云鬟香雾。倩影花扶，芳魂月伴，底事寻归路？仙源重到，刘郎空省前度。那便梦隔蓬山，春深花事，零落今如许！莫谓垂杨容易老，尚有柔条千缕。人面难逢，珠帘不卷，鸲鹆东风语。何年泛棹，武陵重醉烟雨。"}