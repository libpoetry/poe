{"id":"685610","title":"酬陈抑之宪副寄怀之作次元韵二首","dynasty":"明","author":"邓云霄","text":"郊居寥落四无邻，眼底谁堪过问津。白雪调高传锦字，碧云天远忆佳人。浪翻鲸鳄难移棹，壁冷牙弦懒拂尘。肠断泊园好风月，离怀脉脉几经春。清流白石伴幽居，习静投閒与世疏。四面寒塘开水镜，一轮明月抱蟾蜍。何人醒梦还寻鹿？有客持竿不取鱼。长忆论文同刻烛，知君架满邺侯书。"}