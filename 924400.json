{"id":"924400","title":"东方书生行","dynasty":"宋","author":"苏辙","text":"东方书生多愚鲁，闭门诵书口生土。窗中白首抱遗编，自信此书传父祖。辟雍新说从上公，册除仆射酬元功。太常弟子不知数，日夜吟讽如寒虫。四方窥觇不能得，一卷百金犹复惜。康成颖达弃尘灰，老聃瞿昙更出入。旧书句句传先师，中途欲弃还自疑。东邻小儿识机会，半年外舍无不知。乘轻策肥正年少，齿疏唇腐真堪笑。是非得失付它年，眼前且买先腾踔。"}