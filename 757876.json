{"id":"757876","title":"望海潮","dynasty":"清","author":"苏穆","text":"濛濛疏雨，渐敲朱户，西风吹逗帘旌。深阁昼眠，重帏暗锁，莺啼残梦偏惊。春尽絮飞轻。共海棠落去，千片无声。此际魂销，但将离恨寄春行。清池水上桥横。被行人遮住，隔岸初晴。斜日树边，檐前燕子，衔泥虚傍雕楹。人倚越山屏。是为花憔悴，减却芳情。冷落香篝，又随云想度长更。"}