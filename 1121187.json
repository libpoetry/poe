{"id":"1121187","title":"贺后村生日庆八十","dynasty":"宋","author":"林希逸","text":"星履班头跨锦鞯，乞身玉座赋归田。当行两制文章老，来处三壶功行仙。生比莱公过半月，占求尚父恰今年。先皇法从新皇忆，须落前衔拜榻前。宸奎辉映画堂深，瑞旦华筵酒满斟。三凤七雏樽捧玉，双鱼九銙带横金。未须人诧耆英会，更看公求耄老箴。却此赵州行脚后，百三十岁主禅林。"}