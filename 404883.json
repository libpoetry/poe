{"id":"404883","title":"金缕曲·寿益教授讲学海外，假归，行有日矣。因移写其先德东塾先生忆江南馆集外词金缕曲二阕奉贻。即用元韵为别，兼呈从吾子水慰堂静农诸子，乙未六月十四日","dynasty":"近现代末当代初","author":"袁荣法","text":"独立空搔首。问当前、抟蛟射虎，更谁身手。海水群飞天吴舞，目送龙蛇惊走。笑无恙、舌存吾口。偃蹇青山来堂上，共龛书、匣剑长厮守。浑不管，肘生柳。仙乡毕竟亡何有。便湘江、一蓑烟雨，早成轻负。恰喜素心人三五，又听离筵歌奏。况同是、伤时怀旧。他日乘桴归来也，愿重逢、须在收京后。相与劝，白门酒。"}