{"id":"759400","title":"说潮五古十七首 其五","dynasty":"清","author":"丘逢甲","text":"藩镇与羽党，交起而亡唐。嗟哉赞皇公，实为党魁伤。斯人朋非党，将相材兼良。已筑筹边楼，乃治平泉庄。白马竟为厄，投身落南荒。公当燕閒日，曾受丹砂方。富贵而神仙，中道乃偕亡。穷愁下恶水，扁舟岭梅香。胡为未到潮，说潮神不扬？海气今益昏，接天水茫茫。时艰思将相，吊古心慨慷。救世即真仙，服食安可常？冷冷化象潭，金玉飞宝光。"}