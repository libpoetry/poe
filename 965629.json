{"id":"965629","title":"桃源行","dynasty":"宋","author":"胡宏","text":"北归已过沅湘渡，骑马东风武陵路。山花无限不关心，惟爱桃花古来树。闻说桃花更有源，居人共得仙家趣。之子渔舟安在哉，我欲乘之望源去。江头相逢老渔父，烟水苍苍云日暮。投竿拱手向我言，桃源之说非真然。当时渔子渔得钱，买酒醉卧桃花边。桃花风吹入梦里，自有人世相周旋。酒醒惊怪告俦侣，远近接响俱相传。靖节先生绝世人，奈何记伪不考真。先生高步宭末代，雅志不肯为秦民。故作斯文写幽意，要似寰海杂风尘。不然川原远近蒸霞开，宜有一片随水从东来。呜呼神明通八极，岂特秘尔桃源哉。我闻是言发深省，勒马却辞渔父回。及晨遍览三春色，莫便风雨空莓苔。"}