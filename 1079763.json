{"id":"1079763","title":"次韵尧明贡院诗","dynasty":"宋","author":"吕本中","text":"忍穷不能归，强饭亦良计。东风频报春，草木可次第。厌为龙头缩，宁作龟尾曳。从来翰墨场，即有闻见滞。譬如已耕田，更欲深种艺。或蒙卤莽报，未肯即卖弃。不闻太仓粟，亦校毫发细。王卿固倦游，秽浊有蝉蜕。声名动时人，我实托末契。泥涂倒屐齿，尘埃涴衣裌。要为无用用，乃作不事事。下马旧战场，午日在庭戺。向来槁木枝，忽有红绿缀。来非偶然住，去亦无所诣。聚蚊著瓯中，得听此鹤唳。窗前有馀馥，胜韵入松桂。扁舟下淮南，闾里思少憩。熟观昔所历，请与居士戏。江湖要同归，不假木兰枻。"}