{"id":"555083","title":"题魏宪长山水四首 其四 冬景","dynasty":"明","author":"黄仲昭","text":"顽云亘野同一色，朔风驱霰声瑟瑟。须臾散作六花飞，天外群峰头尽白。入夜郊原积渐平，江树幻作玕琪林。山人中酒睡初起，却疑六合秋蟾明。我家炎方地少雪，宦邸惊看豪兴发。偶因公事出郊坰，纵目湖山赏奇绝。城东绮阁诸王孙，娇歌响遏行空云。城西甲第多豪门，流霞泛满黄金尊。宪台使君偏耐冷，自击清冰煮春茗。锦裘珍馔非不能，民有饥寒心未忍。殷勤起访溪边梅，乾坤春信何时回。欲挽阳和遍寰宇，尽令寒士欢颜开。"}