{"id":"1206446","title":"木兰花慢 酬宋炼师赠梅","dynasty":"元","author":"胡祗遹","text":"爱清香疏影，问谁识，岁寒心。称月底溪桥，水边篱落，雪后园林。仙家亦怜幽独，美玉堂、温水静相寻。写影华光醉墨，招魂和靖清吟。陶潜官罢杜门深。门客欲谁临。谢携酒扶花，敲门见过，一洗尘襟。挥毫径酬雅意，拚醉来、忘却雪盈簪。更结松筠高会，从渠桃李繁阴。"}