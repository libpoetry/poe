{"id":"982542","title":"次韵莘老","dynasty":"宋","author":"秦观","text":"妙龄随计日，绀发度关年。较艺先豪俊，飞声动眇绵。秘书窥甲乙，密室诣温宣。已叶半千运，仍亲五尺天。御香春晚炷，宫蜡夜深燃。汉殿螭头笔，岐藩幕下莲。孔鸾人共贵，兰蕙世皆怜。附尾方瞠若，提刀独砉然。皂囊封细札，青简续遗编。璧府深难造，龙媒隽莫先。大农参奏计，宗伯与兴贤。玉铉行真即，金瓯忽浪传。两轮苕上驾，百仗剡中牵。荏苒冯唐老，淹回贾傅还。星霜俄九换，金竹遽三迁。鼓吹吴云外，旌幡楚水壖。经纶殊未倦，忧患复相连。恶草空摇毒，群蜗谩污涎。松筠终不易，雨露竟无偏。憔悴千株橘，荒凉二顷田。几书借船帖，屡广绝交篇。禅誉推庞蕴，亲评主闵骞。懒因闲处极，乐向静中全。岁月黄尘里，莺花白发前。冰台清照底，玉海湛无边。身世尤飞隼，功名眇蜕蝉。蕉心难固待，楮叶谩劳镌。伫续清都梦，还随浊世缘。泉虬淹已久，风翮去应便。预想朝元处，簪裾立万仙。"}