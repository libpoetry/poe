{"id":"721182","title":"宫词（十八首）","dynasty":"明末清初","author":"张凤翔","text":"昔入宫中发未齐，尚衣今许入深闺。十年一得君王顾，重为班头捧紫泥。茂陵仙去已多年，牢闭深宫敢斗妍。昨日有人曾赐死，阿娇恰好近君前。上皇弓剑杳何追，日倚宫阑自拄颐。宝册有儿开大府，生离争似在宫时。青铜偷把扫蛾眉，暂饰休教主后知。记得比年王乳媪，香魂重遣主人疑。自谢南荒十二年，焚香得侍玉皇前。绛罗误露春初笋，能遣君王重爱怜。阿奴元是岭南人，万里那猜近紫宸。不是少年粗识字，殿前争得掌丝纶。御沟烟水自潺潺，片片桃花落正间。自恨不如花片落，能随流水到人间。夜半钟声起景阳，六宫粉黛试新妆。就中最是施娘子，典奏时能近玉皇。蚤谙图史欠吹嘘，长侍宫闱备扫除。一日诏宣充典奏，秩名应赐女尚书。玉搔头绾绿鸦横，雾縠冰绡底样轻。帘闭水晶无点暑，百花亭外度流莺。天子侵晨御正衙，内家箫管隔烟霞。万几日日归中秘，中有夫人为掌麻。锦屏斜立百花春，玉貌三千侍主人。最是慧娘谙曲调，绣茵低舞细腰频。入内深蒙主后恩，赐名小姐宠便蕃。后来更得夫人号，长乐宫中许坐轩。远山凝黛口凝脂，妆就慵来坐矮簃。出候君王临早御，归来便殿与围棋。曾同母后入宫敔，岭海今辞廿六春。启顶新蒙君手赐，六宫争贺内夫人。禁柳春深草色新，杨花飞趁扑虫人。君王殿上宣名字，旋绾颓鸦抹绛唇。井梧写句付宫沟，墨汁啼痕字面稠。虎豹九重严夜禁，争能禁得水东流。日夕焚香拜斗南，愿君多寿且多男。戒言阿母传兄弟，只道官家法度严。"}