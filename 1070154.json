{"id":"1070154","title":"送赵子昼奉议归睢阳用熊倅韵","dynasty":"宋","author":"程俱","text":"纷华眩人剧朱碧，子独好书如好色。王孙被服甚寒生，射策君门先破的。荣州书窟三万卷，锦囊付此庞眉客。南游句吴北大魏，亦复徒劳问刀笔。不唯唇齿腐经史，正自云山锁胸臆。老来息交思简事，为子忘劬废晨昔。春风满帆送归舸，回首清游如昨日。知君名骏定千里，不待朝庭访幽侧。有书时寄雁南飞，顾我渔樵正争席。"}