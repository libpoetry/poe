{"id":"172064","title":"水龙吟·自来百卉千葩","dynasty":"宋代","author":"曹冠","text":"自来百卉千葩，算多有、异芬清绝。此花独赋，天然标致，於中超越。月脸妆匀，碧琼枝瘦，真仙风骨。向严寒雪里，千林冻损，锺和气、先春发。信是芳姿高洁。肯趋陪、游蜂戏蝶。玉堂静处，竹梢斜亚，凝烟媚月。一任严城上，单于奏、角声凄切。待芳心结实，和羹鼎鼐，收功须别。"}