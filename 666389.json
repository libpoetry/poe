{"id":"666389","title":"除日","dynasty":"明","author":"薛蕙","text":"悠悠天北运，冉冉日西靡。兹年俄且周，薄暮亦云已。端居抚辰序，静言感化理。时来变穷节，事往乖壮齿。托疾侔长卿，归田拟平子。处困岂不难，执操良足恃。琐琐旅客志，坦坦幽人履。庄周贵达生，伯阳戒知止。尚公识损益，贾傅辨忧喜。在昔仰玄训，于今寤微旨。即此怯尘虑，因之蹈灵轨。"}