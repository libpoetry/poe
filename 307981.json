{"id":"307981","title":"摸鱼儿·送别牧稀，并柬荩生、钝子，用稼轩韵","dynasty":"现代","author":"宁调元","text":"一天凄楚菖蒲雨，把行人送将去。故乡风味知何似，历历树云堪数。留不住。看一骑红尘，独自长亭路。也应自语。曾记得来时，杨花满径，化作沾泥絮。难为我，事业功名尽误。词人还动天妒。张衡纵草归田赋，漫与人间陈诉。歌且舞。便竹马交情，大半成尘土。思量忒苦。好准备相逢，知他魂梦，今夜在何处。"}