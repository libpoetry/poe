{"id":"193537","title":"贺新郎·烟树瓜洲岸","dynasty":"宋代","author":"吴潜","text":"烟树瓜洲岸。望旌旗、猎猎摇空，故人天远。不似沙鸥飞得渡，直到雕鞍侧畔。但徙倚、危阑目断。自古锺情须我辈，况人间、万事思量遍。涛似雪，风如箭。扬州十里朱帘卷。想桃根桃叶，依稀旧家庭院。谁把青红吹到眼，知有醉翁局段。便回首、舟移帆转。渺渺江波愁未了，正淮山、日暮云撩乱。阁酒盏，倚歌扇。"}