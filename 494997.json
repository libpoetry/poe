{"id":"494997","title":"送少司成鲁振之先生谢病携其子侄归竟陵十六韵","dynasty":"明","author":"湛若水","text":"莲北先生还洞庭，登高饯远秋风生。乞归感激承天宠，正去遭逢是地平。当日论才称子敬，他年司业配源明。暂收六馆春风座，便数三湘日月程。驭处元方随侍乐，行边小阮对谈清。入怀岂但欣三舍，放眼犹堪望八纮。回首北辰天上近，归途南斗马前横。未应泉石高肓重，要见丹砂药裹成。肯许朱陵寻懒瓒，已闻多士引阳城。越吟曾是如庄舄，著术还须似长卿。衡岳夜炉煨玉芋，竟陵秋溜煮云英。月明江上收筒钓，水满湖南采杜蘅。春酒埙篪知迭奏，初筵琴瑟想和鸣。莫谈世上风涛事，且尽灯前笑语声。羁鸟可堪闻远翥，溟鹏遥想快孤征。临岐谩问归期日，我亦沧浪去濯缨。"}