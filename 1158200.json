{"id":"1158200","title":"太湖诗 其七 以毛公泉一瓶献上谏议因寄","dynasty":"唐","author":"皮日休","text":"刘根昔成道，兹坞四百年。毵毵被其体，号为绿毛仙。因思清泠汲，凿彼岝?巅。五色既鍊矣，一勺方铿然。既用文武火，俄穷雌雄篇。赤盐扑红雾，白华飞素烟。服之生羽翼，倏尔冲玄天。真隐尚有迹，厥祀将近千。我来讨灵胜，到此期终焉。滴苦破窦净，藓深馀甃圆。澄如玉髓洁，汎如金精鲜。颜色半带乳，气味全和铅。饮之融痞蹇，濯之伸拘挛。有时玩者触，倏忽风雷颠。素绠丝不短，越罂腹甚便。汲时月液动，担处玉浆旋。敢献大司谏，置之铃阁前。清如介洁性，涤比埽荡权。炙背野人兴，亦思侯伯怜。也知饮冰苦，愿受一瓶泉。"}