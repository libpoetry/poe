{"id":"541935","title":"雨雪曲酬戴锦衣伯常见赠","dynasty":"明","author":"谢榛","text":"穷冬雨雪白浩浩，蓟门万木惊春早。横笛谁吹出塞声，梅花乱落关山道。海云不散寒悠悠，客怀无那空倚楼。有人忽赠阳春曲，坐吟驱我羁旅愁。风流云是楚望子，家在郢中四十里。三十年来锦作衣，天颜咫尺多清辉。金阙门中鸣佩入，玉河堤上摇鞭归。归来对酒兴不尽，月明更奏飞龙引。"}