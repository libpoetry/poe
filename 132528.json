{"id":"132528","title":"涉汉至隆中有感","dynasty":"宋代","author":"项安世","text":"晓渡汉水阳，平川去如掌。春深风日老，雨后桑麻长。麦田渺无际，竹墅清可赏。家家傍林落，往往成族党。溪头浣纱女，十五自来住。我来三月暮，甚作三浙想。爱此重踌躇，凄然复怅惘。边头兵未动，农事日以广。只今烽火地，开辟无旷壤。缅思生人情，本自乐安养。每遭我辈误，遂使汝曹枉。承平未灾变，北地极丰穰。中间一丧乱，杀戮同草莽。赤子亦何如，沦胥受漂荡。缙绅欲辞罪，世道终安放。歌罢叫葛公，英灵歘来享。"}