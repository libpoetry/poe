{"id":"564788","title":"汉宫春晓图歌为克斋司徒题","dynasty":"明","author":"孙承恩","text":"斜日吹落明星稀，汉家宫里春云低。铜龙漏静午门辟，鱼钥声传万户齐。此时六宫人尽起，宝镜荧荧对梳洗。螺黛妆馀积翠烟，残脂涤去流红腻。龙脑入缕罗衣香，珠钿玉佩锵鸣珰。试问宫中谁第一，赵家姊妹誇新妆。东风习习春犹浅，小立徐行娇步软。梦馀杨柳尚含嚬，睡足海棠犹力倦。帘垂翡翠挂珊瑚，渐观花影摇金铺。閒理玉筝调锦瑟，官家上直听传呼。列屋盈盈尽妖冶，负宠争怜不相下。饰貌何如饰性情，当熊辞辇何为者。容光或有覆盆遗，燕笑宁知泣向隅。歌舞昭阳竞春好，凄凉长信恨更迟。春去春来年复年，人生岂得常娇妍。忽忽愁中添绿鬓，匆匆镜里改朱颜。沧海桑田讵胜道，富贵荣华孰长保。试看当时盛丽区，只今无地生芳草。"}