{"id":"788786","title":"秋霁 邺中吊石赵故宫","dynasty":"清","author":"周祖同","text":"城堞阴阴，又隐约野山，四野萧瑟。宝屑吹尘，酒香黏雨，胡儿邺下遗迹。画帘影隔，佩环风动高楼侧。事寂寂，都付、牧童牛背数声笛。行客几辈，立马斜阳，北原高低，无限秋色。说当年、残碑沁血。沙沉还有断金戟，磷火夜深青未灭。倚啸何处，休问旧日铜驼，上东门外，几多荆棘。"}