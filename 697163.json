{"id":"697163","title":"怀大中丞滕公二首","dynasty":"明","author":"胡应麟","text":"雨露经时竭海壖，东南民力两茫然。潢池骤喜惊波息，沃野重看化日悬。气象三垣元拱极，勋名八柱已擎天。丹宸蚤夜思良弼，肯放归耕下泽田。十年尘土快遭逢，碌碌惭为国士容。业在祇应扪薜荔，恩深何处效芙蓉。寒风海甸驱千鳄，晓日天门扈六龙。独有梦魂长恋恋，夜随征雁过吴峰。"}