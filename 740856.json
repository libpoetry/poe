{"id":"740856","title":"送崔尚之归蜀","dynasty":"清","author":"何在田","text":"崔君趺坐厌局促，多在楚乡少在蜀。坦然啸歌真率人，不似吴儿肠九曲。西施嫫母各天然，弄粉调朱乃粗俗。君才本非幕下士，肯教明珠弹飞肉。脱粟布被我有之，何用故人富贵为。执炙焉能知炙味，丈夫立志羞朵颐。白衣步担不足惜，客兴无使秋燕悲。箧中虽贫亦何壮，犹有五万新蒲葵。此去湖湘烟雨隔，千山万水想行迹。树因无主号相思，鸟不多情亦头白。心中万事常棘口，握手匆匆忆不得。但属他时幸相见，不改今朝旧颜色。"}