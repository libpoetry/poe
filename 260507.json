{"id":"260507","title":"题大令冠军帖","dynasty":"金朝","author":"赵秉文","text":"君不见长安城中永宁里，玉轴牙签散城市。流传人间知几姓，墨蠹老蛟蟠不死。怪君何处得此本，上有大令冠军字。呜呼真赝久不辨，咄咄逼人皆卫李。至今淳化二王帖，多是唐人所临硬黄纸。想当盘礴下笔时，睥睨九原呼欲起。以灯取影见面腼，心知不言识形似。长沙无人吴郡亡，后来作者不到此。何必更问当年谁，吾言久矣经平子。"}