{"id":"910593","title":"丙寅四月乙丑夜漏未尽五鼓三嵎程平起问安堂上灯烂然有圆相事异耳根故孝声大噪士争赋诗伻来叩某某亦为作灯光谣","dynasty":"宋","author":"李新","text":"梦过漆园胡蝶入，月落松窗烟雾湿。晓凉却恐老儿寒，惊起薪床穿破褶。土壁萧条室如水，贷粟何人借甘旨。金莲驾象得得来，华灯一滴祥光开。彩晕收还香火寂，门外尘空镜天碧。桂树残花苍影沉，玉娥扫彻云中魄。"}