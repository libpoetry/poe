{"id":"730047","title":"游狮子林作歌","dynasty":"清","author":"俞樾","text":"佛伸手化五狮子，偶然游戏到吴市。五百年来僵不起，至今崭然成石矣。我来摄衣登其巅，奇奇怪怪言难传。五覆五反看不足，九上九下游未全。地既弯环学盘谷，水亦曲折成斜川。可笑吾侪竟如蚁，乃于九曲珠中穿。书生立论怕随俗，偏向美中求不足。虽然山势喜空灵，未免游踪愁偪促。蛇行匍匐伍出关，鱼贯攀援邓入蜀。昌黎有言我能诘屈自世间，何肯低头入山腹。石兄闻而笑，君言何謷謷。米颠所见一拳耳，相对必具笏与袍。何况千岩万壑罗堂坳，非止片石堪论交。请君来此一平视，早巳游遍东岱西华北恒南霍中嵩高。君曾饱看新安大好之山水，又曾驱车远度秦函殽。试向此中寻取旧游处，一丘一壑无能逃。更比壶公缩地好，翻笑愚叟移山劳。纵不敢下垂伯睯务人足，似亦宜稍折元章居士腰。吾闻石言亦点首，凭栏啜茗不嫌久。坐听邻寺斋钟鸣，疑是林间狮子吼。"}