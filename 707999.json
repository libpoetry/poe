{"id":"707999","title":"贺新郎 其四 梦寤","dynasty":"明末清初","author":"梁清标","text":"双鬓和愁织。叹几年、飓风骇浪，飘摇京国。百尺元龙楼上卧，静看荣枯得失。正满目、疏烟澹日。搔首青天频借问，奈浮云、漠漠无消息。俯仰事，皆陈迹。当时浪作金闺客。到此际、壮怀消尽，禅心顿寂。旅雁数声沙畔冷，别浦芙蓉萧瑟。但此意、谁人识得。一枕梦回残月晓，尽谈空、说有何从觅。暮鼓罢，晨钟急。"}