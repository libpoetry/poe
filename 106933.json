{"id":"106933","title":"皇甫巨川父年八十八母年八十四歌","dynasty":"元代","author":"方回","text":"屈二指兮郎罢九秩，虽则九秩兮髯犹如漆。梁之郊兮黍稷栉栉，父曰儿归兮吾督汝銍。加六算兮圣善九旬，虽则九旬分发犹未银。汴之水兮鲂鲤鳞鳞，母曰儿归兮我甘汝珍。夫妇偕老兮古无此比，父母俱存兮今谁其拟。禄养于南兮云胡不善，汴梁言还兮昼锦乐只。二老有子兮又有孙，寿且康兮施及后昆。逮老及彭兮永贞厥根，泽诗薰书兮益大宁斋翁之门。"}