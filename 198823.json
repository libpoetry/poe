{"id":"198823","title":"幽谷晚饮·先生卓难攀","dynasty":"宋代","author":"曾巩","text":"先生卓难攀，材真帝王佐。皎皎众所病，蜿蜿龙方卧。卷彼天下惠，赴此一郡课。幕府既可暇，山水乃屡过。旌旗拂蒙密，车马经坎坷。爱此谷中泉，声响远已播。槎横势逾急，雨点绿新破。旁生竹相围，竦竦碧千个。遥源窅，盘石坦如磋。游鳞戢可数，飞鸟嘤相和。援琴薰风后，结宇寒岩左。觥筵已得月，金纨尚围坐。心如合逍遥，语不缀招些。一时耸传观，千载激柔懦。甘棠诗之怀，岘首泪尝堕。况此盛德下，襦袴人所荷。不假碑刻垂，栋牖敢隳挫。当今甲兵后，天地合轗轲。先生席上珍，岂忍沟中饿。毋徐黑轓召，当驰四方贺。"}