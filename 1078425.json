{"id":"1078425","title":"赵都漕出示鲁直少游所书梅诗次韵","dynasty":"宋","author":"李纲","text":"冰散凭陵群木槁，只有梅花欺不倒。篱边野外忽嫣然，暗香解作幽人恼。化工著意为尤物，故遣孤芳得春早。道人写照三昧手，不假丹青更妍好。诗家也是可怜人，落笔云烟随意扫。遂令淡墨胜铅华，纸上一枝长不老。庭中几树正垂垂，忍看飘零委烟草。会须痛饮对繁华，细把根源问苍昊。"}