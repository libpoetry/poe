{"id":"531615","title":"送雷时若还蜀兼寄刘参之","dynasty":"明","author":"杨慎","text":"离离剑上斗，落落琴中星。丈夫不得意，且持归紫扃。秦川迢递几千里，燕台八月凉风起。闲居巳怀宋玉悲，况是登山复临水。下马津渟落日黄，飞鸦不尽翔云长。旅店夜眠闻叶下，山城早发见新霜。到家正是初寒月，酒熟橙黄肥紫鳜。高堂称寿有馀閒，还肆高情访林樾。问讯江湖刘段之，别来忆我有新诗。明年早遂联镳约，要及春城桃李期。"}