{"id":"696123","title":"新嘉驿署旧有会稽女子留题三绝悽婉动人予以戊寅暮春过宿其处则壁间之句已磨灭不可复识矣感慨之馀仍和韵吊之","dynasty":"明","author":"罗万杰","text":"可是芳心化作尘，那能频忆梦中身。生憎绣幕花间蝶，不逐东风恋暮春。不须绝调与同游，薄命终怜恨已悠。可惜阶前今夜月，无人空自上帘钩。墨迹歌残知为谁，未成短韵先成悲。数声啼鴂怨芳草，不是闺人亦泪垂。"}