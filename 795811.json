{"id":"795811","title":"金缕曲  见《词综续编》","dynasty":"清","author":"张襄","text":"一片云飞堕。乍持来、瑶笺烂漫，郇公五朵。湖海楼头高百尺，也赏绿窗吟课。惭愧杀、论班说左。多少英才门下士，更传灯、分与兰闺火。珠玉似，咳和唾。愁人今向愁城坐。悔髫龄、涂鸦几字，外间流播。冰雪聪明天付与，未免言之太过。况齿及蛾江血涴。父榇未归儿远适，问孤孀、母子依谁可。将伯告，倘予和。"}