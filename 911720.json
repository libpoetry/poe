{"id":"911720","title":"云安玉虚观南轩感事二首 其二","dynasty":"宋","author":"杜柬之","text":"念我蓄一栉，间关走西东。携持三十年，出处靡不同。朝梳带残月，暮理含清风。户枢既日运，何由生蠹虫。今晨无故折，脆响犹春葱。物理有定数，吾生得无穷。即事感百虑，抚躬悲一翁。空囊乏赆铁，闹市多良工。鸾胶堕渺茫，秋扇惭初终。从渠老齿豁，称我醉颅童。"}