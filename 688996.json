{"id":"688996","title":"厓山吊古","dynasty":"明","author":"何孟伦","text":"航海东南计已穷，逢厓今日运将终。枫林魂散千山黑，瘴海龙归百战空。惨结玄黄迷极浦，泪随寒雨陨霜风。悠悠今古兴亡恨，落日啼乌古殿钟。乱云斜日隐荒宫，王气消沈向此中。穷野腥膻俱犬彘，海门风雨泣鱼龙。誓心报国英雄尽，起义勤王事业空。多少冤魂招不得，至今长恨水流东。"}