{"id":"1066565","title":"中秋无月与伸仲饮书斋书呈伸仲","dynasty":"宋","author":"葛胜仲","text":"我生不如意，十事常七八。穷巷属中秋，乃有长者辙。相逢急呼酒，坐待盛满月。那知天所閟，不吐冰轮洁。王孙神肤清，与月真莫逆。牛渚舫中人，武昌楼上客。千古明月句，腹中无一阙。我穷辄相累，昏灯照愁绝。窗蕉响疏雨，杯负琉璃滑。岂无仍圆夜，又恐间何阔。呼童歌呜呜，一笑助耳热。"}