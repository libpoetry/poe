{"id":"1026625","title":"同晏著作饮薛园坐中赋","dynasty":"宋","author":"韩维","text":"鄙生秉愚尚，与世实龃龉。寄身轩裳内，懒惰众不数。朅来西都游，获并丞相府。命驾多从君，载酒即得侣。洛水南北涯，胜事著自古。名园蔼相望，香刹屹时睹。最怜薛家溪，架阁在西浒。浑流激石来，知自嵩少雨。如从柁楼下，夜听潮生浦。采珠樱在盘，剥玉笋登俎。杂花虽云晚，红白尚可取。兴来倒冠巾，万事一尘土。想在京辇日，耳目塞如堵。出憎车马喧，坐厌名利语。幸兹清景对，醉死亦吾所。"}