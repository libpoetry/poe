{"id":"114203","title":"再作答徐天隐","dynasty":"宋代","author":"黄庭坚","text":"建德真乐国，万里渺中州。除荡俗氛尽，心如九天秋。满船载明月，乃可与同游。平生期斯人，共挟风雅輈。定知诗客来，夜虹贯斗牛。执斧修月轮，链石补天陬。破的千古下，乃可泣曹刘。危柱鸣哀筝，知音初见求。成功在漏刻，尧舜去共吺。收此文章戏，往作活国谋。开纳倾万方，皇极运九畴。闭奸有要道，新旧随才收。"}