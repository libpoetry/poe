{"id":"482514","title":"高昌老翁行","dynasty":"明","author":"孙蕡","text":"高昌老翁背隆然，黄须高鼻毛发拳。自言少小家幽燕，生长适值繁华年。出身从戎事西边，十七八九南营田。雕戈如云护中坚，流苏帐暖垂蜿蜒。三珠虎符谁喜悬，偏裨尽戴黄金蝉。军中无事惟游畋，锦袍白马青连钱。胡鹰一掣冲九天，鴐鹅洒血来连连。夜阑爱月醉不眠，众宾呼卢各争先。输筹唱饮开锦筵，美人照座红娟娟。凉州葡萄斗十千，金盘丹荔明珠圆。野驼之酥香不膻，争持宝刀誇割鲜。忽尔不乐心悁悁，琵琶催张凤凰弦。纤歌一曲清声传，华严天魔间采莲。美人起舞斗嫣妍，腰肢宛转飞花旋。玉钗斜横翠袖偏，春风徐来拂筵前。此时意气如熊虎，伯仲联翩享圭组。青云头上高楚楚，却笑旁人不好武。一朝零落来南土，白发萧萧守环堵。北风怒号朔雪舞，羊裘无温敝不补。人间俯仰成今古，老翁无乃独愁苦。霸陵将军旧征虏，青门秦侯亦开府，浮荣飘风何足数。"}