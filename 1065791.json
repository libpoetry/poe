{"id":"1065791","title":"送乡僧世鹏游嵩少","dynasty":"宋","author":"苏过","text":"吾蜀士尚气，凭陵以相高。傥无胜己友，便绝平生交。诗书将吾军，道艺恃所操。宁甘毙百战，讵肯挫一毫。气俗未易改，波澜到方袍。世鹏此其流，何止事风骚。我观浮屠法，成佛须我曹。荣枯寄梦幻，生死真鸿毛。恨子太孤直，崭然出蓬蒿。须防斤斧厄，且为声名逃。空山人迹少，晏坐狐狸嗥。三年再见子，庶其免风涛。"}