{"id":"700332","title":"斋居","dynasty":"明","author":"顾清","text":"日暮浮云尽，瑶空湛虚明。北辰俨中居，列宿环四营。搀抢既不动，彗孛亦潜精。朗月行中街，垂辉彻洞冥。感此念畴昔，忽如初梦醒。泠然遂忘寐，整冠候鸡鸣。层轩荫嘉树，素月流青空。珠光激翠羽，绮丽难为容。起步下中庭，徘徊西复东。童子讶我然，窃语窥窗栊。焦枯望霖雨，隆蕴思泠风。鯈鱼濠梁上，岂识蒙庄翁。"}