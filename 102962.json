{"id":"102962","title":"逢雷太简殿丞","dynasty":"宋代","author":"梅尧臣","text":"长安初见君，君颔微有须。後於河内逢，秀峻美髯胡。又会在桐乡，谈时多孟卢。宁书得天然，钟王不能奴。荏苒三十载，邂逅遇京都。朝接北扉饭，暮应西垣呼。坐中如梦寐，相语故人无。昔由处士召，胸怀开庙谟。今看髭已白，议论耻非夫。拜章陈时事，皆与相意符。其识固不浅，其用当亦殊。人多惜老大，我复叹羁孤。终朝重相笑，为君倾酒壶。"}