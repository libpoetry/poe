{"id":"511769","title":"明妃引","dynasty":"明","author":"童轩","text":"阴风烈烈吹黄沙，稽落山下愁云赊。明妃马上面如玉，万里去适单于家。玉关渐远人烟绝，回首汉宫唯见月。琵琶掩恨去路长，塞雁叫寒天欲雪。天欲雪，狐兔愁，殷柽萧萧古塞秋。愿将一掬思乡泪，寄与黄河东去流。君不见古来战士长城死，白骨累累多似蚁。妾身虽辱亦不辞，忍使健儿为舆尸。"}