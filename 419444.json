{"id":"419444","title":"摸鱼儿 丙子上巳秦淮水榭禊集，释戡来书索赋，走笔报之","dynasty":"近现代","author":"龙榆生","text":"任流莺、唤回残梦，青溪知在何许。六朝金粉飘零尽，悽断凤箫閒谱。君试觑。甚几缕烟丝，能系斜阳住。惜春将去。怪燕子乌衣，暂离飞幕，犹趁乱红舞。兴亡恨，输与岸边鸥鹭。新亭挥泪如雨。昏昏海气连朝夕，湔祓也应无补。休再误。待来岁花朝，可似今年否。危弦独抚。正绿遍天涯，子规声切，心事更谁语。"}