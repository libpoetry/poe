{"id":"1233442","title":"至正丁亥春二月起自休致入直翰林夏四月抵京师六月赴上京述怀五首 其五","dynasty":"元","author":"黄溍","text":"圆象无停运，日驭转西陆。原野多归人，翩翩共驰逐。念昔居閒曹，未老先纳禄。蒙恩列外监，放浪湖一曲。薄田皆旧畬，敝庐非新卜。白首重见招，英游并华毂。寒松虽复凋，幽兰岂再馥。宣尼讥患失，伯阳贵止足。时暮复何言，终期返初服。"}