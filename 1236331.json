{"id":"1236331","title":"潇湘八景 洞庭秋月","dynasty":"元","author":"陈孚","text":"月明水无痕，冷光泫清露。微风一披拂，金影散无数。天地青茫茫，白者独有鹭。鹭去月不摇，一镜湛如故。山深不见寺，藤阴锁修竹。忽闻疏钟声，白云满空谷。老僧汲水归，松露堕衣绿。钟残寺门掩，山鸟自争宿。长空捲玉花，汀洲白浩浩。雁影不复见，千崖暮如晓。渔翁寒欲归，不记巴陵道。坐睡船自流，云深一蓑小。昭潭黑云起，橘洲风捲沙。乱雨洒篷急，惊堕樯上鸦。鼋鼍互出没，暗浪鸣橹牙。渔灯半明灭，湿光穿芦花。十里黄晶荧，菰蒲映原隰。乱鸿忽何来，影坠西风急。嘹唳三数行，欲起又飞立。水寒夜无人，离离爪痕湿。日落牛羊归，渡头动津鼓。烟昏不见人，隐隐数声橹。水波忽惊摇，大鱼乱跳舞。北风一何劲，帆飞过南浦。茅屋八九家，小桥跨流水。市上何所有，寒蒲缚江鲤。犬吠樵翁归，家家釜烟起。共喜宿雨收，霞明乱山紫。雨来湘山昏，雨过湘水满。夕阳一缕红，醉眠草茵暖。渔罾晒石上，腥风吹不断。野凫沉更浮，沙汀荻芽短。"}