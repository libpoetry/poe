{"id":"722152","title":"过林子本茅草堂奉答见赠之作","dynasty":"明末清初","author":"屈大均","text":"城东胜地是长塘，汝作松坡一草堂。兰蕙不教花箭少，荼蘼肯任露华香。依依白首惟春色，隐隐南朝祗夕阳。念我多情同庾信，平生萧瑟在辞章。开径相招喜地偏，因君来枕素琴眠。黄花有节忘甘苦，白酒无心问圣贤。山色每含朝雨冷，海光时夺暮霞妍。贫中自得新诗赠，不觉蠲愁涕泪边。"}