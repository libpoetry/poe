{"id":"1131461","title":"送张伯子尚书帅隆兴","dynasty":"宋","author":"虞俦","text":"舂容听履上星辰，玉笋班中第一人。暂藉威名分阃寄，剩留风采照廷绅。何人重记西山雨，老我空伤南浦春。此去莫贪为郡乐，紫枢黄阁待经纶。十年沉落困推挤，出处于公恨不齐。本谓重来酬契阔，岂期一见又分携。风吹渭水波声小，春压阳关柳色低。老矣销魂难语别，且须倒尽玉东西。"}