{"id":"1127746","title":"丁未端月南倅率诸同幕游景秦还至滴水岩南倅诸君赋两诗为倡随例次韵","dynasty":"宋","author":"曾丰","text":"海边城北最高峰，岭外浮图第一宫。落叶扫空春乍至，浮云捲尽日方中。登高已幸容邹湛，向暖那应笑郝隆。收拾物华壮归色，囊中不是去年穷。拄到烟萝最上头，试询达磨问浮丘。仙人安往佛安在，木叶自沉云自浮。胸次不堪全汩没，公馀无废小嬉游。杯盘各称家丰俭，有即莫悭无莫求。"}