{"id":"114191","title":"再用前韵咏子舟所作竹","dynasty":"宋代","author":"黄庭坚","text":"森萷一山竹，壮士十三辈。自干云天去，草芥肯下逮。虚心听造物，颠沛风云会。荣枯偶同时，终不相弃背。谁云湖州没，笔力今尚在。阿筌虽墨妙，好以桃李配。国工裁主意，冷淡恐不爱。子舟落心画，荣观不在外。耆年道机熟，增胜当倍倍。祖述今百家，小纸弄姿态。虽云出湖州，卷置懒开对。非公笔如椽，孰能为之大。"}