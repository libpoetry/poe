{"id":"161802","title":"绮罗香·欲雨凉生","dynasty":"宋代","author":"张辑","text":"欲雨凉生，初弦月在，画戟香中清啸。旋种芙蕖，深夏木兰芳沼。银汉入、天镜搀秋，福星度、雪阑争照。又谁写、万幅莼波，一江佳思到鱼鸟。吴儿眉语笑里，要见圜扉绿遍，平畴青绕。羽扇纶巾，萧洒玉貌长好。问千年、庆会风云，正此日、静春花草。更弦管、非雾非烟，鹤声帘幕晓。"}