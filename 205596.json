{"id":"205596","title":"星夕前露坐观行云作","dynasty":"宋代","author":"卫宗武","text":"一气有聚散，变化莫能测。氤氲弥太虚，肤寸繇触石。翕如华盖张，纷若纤纩擘。缉缉鲸布鳞，翩翩凤展翼。祥或旗为黄，祲或珥为赤。友风而子雨，俄如番墨汁。白衣与苍狗，怪装殊不一。露坐晚观天，时近双星夕，霭霭从何来，於粲绚金碧。突如怒涛涌，屹若奇峰立。黼黻盛彰施，文绣烂组织。良由天孙巧，匪自屏翳出。我不为柳州，去拙有所乞。我不效汾阳，荣进占所得。但愿焕有章，落笔在五色。毋使若贝锦，胥谗以作慝。作业哉杼轴空，民力敝东国。安得化为缯，散温浩万匹。衣被此一方，群黎遍尔德。仍须语河鼓，牵牛勤负轭。勉耕左角田，雨作蒸民粒。穰穰俱满家，庶以给冗食。"}