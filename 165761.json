{"id":"165761","title":"次韵文潜瞻启圣院旃檀像","dynasty":"宋代","author":"晁补之","text":"至人如幻千亿身，若以色观皆世人。大千初自一沤发，变化谁能知本因。移天宫殿着人世，断取无异陶家轮。当年紫磨已殊胜，后来浮海亦有神。缅怀此地初启圣，真人继出天下春。庄严事秘理莫测，万世镇守无陈新。宝坊千柱众八百，衣食随念何由贫。天寒急景过驹隙，坐稳不去同鸱蹲。归来想象发光影，一洗百虑无余尘。"}