{"id":"1029197","title":"送隐静恭老","dynasty":"宋","author":"虞俦","text":"妙喜老人骨应槁，明月堂空迹如扫。丛林耆旧半消磨，砥柱颓波馀此老。五峰深处开道场，道价重于连城宝。我盖知名二十年，长恨识师之不早。朅来陵阳第二峰，一笑相从即倾倒。午窗对坐语笑清，夜榻归来魂梦好。大颠理势恐是渠，澄观公才何足道。青衫我亦行作吏，未尽俗缘多病恼。相期巢父早掉头，共住山中拾瑶草。"}