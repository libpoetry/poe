{"id":"1121400","title":"端午帖子 皇帝閤六首","dynasty":"宋","author":"欧阳修","text":"天容清永昼，风色秀含薰。五日逢佳节，千龄奉圣君。綵索盘中结，杨梅粽里红。宫闱九重乐，风俗万方同。宝典标灵日，明离正午方。五行当火德，万寿续天长。岁时令节多休宴，风俗灵辰重祓禳。肃穆皇居百神卫，涤邪宁待浴兰汤。香菰黏米著佳名，古俗相传岂足矜。天子明堂遵月令，含桃初荐黍新登。圣主忧勤致治平，仁风惠泽被群生。自然四海归文德，何用灵符号辟兵。"}