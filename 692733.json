{"id":"692733","title":"雨中漫兴柬泓山中溪洱皋","dynasty":"明","author":"杨慎","text":"风袅芭蕉羽扇斜，云峰苔壁对檐牙。满城连日黄梅雨，开遍金钗石斛花。簟纹如水帐如烟，凉气先秋到枕边。蚊脚蝇头迹如扫，右军嬴得静佳眠。青山绕屋水周堂，枕底潺湲梦里凉。阶下濯缨怜孺子，吾庐应即是沧浪。雨声萧寺喜留宾，窗竹檐花更可人。莫道相如徒四壁，壶中犹有锦江春。"}