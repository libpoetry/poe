{"id":"810629","title":"直庐夜宿感怀","dynasty":"清","author":"方浚师","text":"飒飒西风夜正阑，独依禁篽畏清寒。聊将闲散容吾拙，敢诩文章副此官。一枕渐催乡梦近，九秋谁念客衣单。南来鸿雁应相识，期尔成行振羽翰。莫漫愁肠借酒浇，平生意气未全消。官如赵壹惟长揖，人是陶潜肯折腰。身世已轻蝉抱叶，名心早息鹿藏蕉。何当催起羲和辔，十丈朝暾望眼遥。"}