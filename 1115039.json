{"id":"1115039","title":"捉笔次前韵","dynasty":"宋","author":"杜范","text":"小雨添溪滑，新晴散野清。寸襟如水阔，一桨共云轻。坦坦道皆直，萦萦径自横。天衢从此卜，何用问前程。晨炊浮早渡，午夜过钱清。越国移舟便，曹娥上堰轻。人言三界近，共指一山横。古剡明朝到，篮舆数去程。厌见尘泥汩，喜看沙水清。鱼攒偎日暖，鸥去帖波轻。寒渡人来少，闲舟岸与横。不须催去桨，溪曲不论程。"}