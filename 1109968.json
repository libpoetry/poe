{"id":"1109968","title":"秋日即事四首","dynasty":"宋","author":"吕本中","text":"瓦炉香烬欲凝尘，小槛黄花更一新。络纬戒寒鸠唤雨，世间那有自由人。鬓发苍然雪欲垂，问君何苦读书为。旁人不会回头意，犹记田光盛壮时。簿书尘土乱蒙茸，无复江船万里风。卧听秋声满檐溜，不知墙下有梧桐。何处螳螂欲捕蝉，主人初未觉鸣弦。稍知东里能堪事，一任神龙斗洧渊。"}