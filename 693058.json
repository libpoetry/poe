{"id":"693058","title":"重至黄岩署中","dynasty":"明","author":"沈守正","text":"一官何淡漫，去矣又还来。桐桂依然在，妻孥不我陪。荒城堆败叶，冷署等寒灰。更值督邮过，渊明真达哉。如斗二楹屋，那堪隤短垣。蜗牛开壁垒，野鸽长儿孙。对客时扪虱，呼僮且逐豚。独有西山色，氤氲□在门。台荡古奇胜，羽洞郁中蟠。共说仙为吏，难言味不酸。题评皆恶札，谭笑一儒冠。为爱江瑶柱，重来作此官。"}