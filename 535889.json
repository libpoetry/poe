{"id":"535889","title":"菀菀者丛之什四章","dynasty":"明","author":"王世贞","text":"菀菀者丛，孔集维鸒。中一文鸟，其鸣雊雊。岂不尔类，唯尔之夸。视棘则黍，有救在嗉。踯躅毛跣，块不得吐。凡今之良，无蹈厥队。嗟我宰父，惟王来绥。畴不兴止，娥媌令仪。五马既同，六服孔加。密云油油，雨窃其施。淫来无端，亦莫之何。人有恒言，耳属于墙。堑崧践华，岂曰匪常。逝茀洋洋，至菑汤汤。何以自明，曜灵西藏。何用重明，纤阿未扬。机斯伏矣，懵其蹴矣。机之蹴兮，吁骇速矣。机之伏兮，伊胡忸矣。"}