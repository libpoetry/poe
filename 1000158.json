{"id":"1000158","title":"冬日偶书呈县学李君择之","dynasty":"宋","author":"强至","text":"北风吹严雪，草木无媚姿。野田一穗尽，雀鼠犹苦饥。浦阳槩穷山，不与阴冬宜。今我虽旅宦，一身十口随。有酒奉亲寿，呼妻伴儿嬉。幽肠尚多感，悁结对此时。念子客千里，形影外更谁。空斋抱吟膝，敝案覆饮卮。我本依赖少，校子反有馀。何日富贵涂，引子并足驰。朝得位夔契，暮致君轩羲。收身结嘉客，量金买妖姬。人间有闲愁，安能到双眉。"}