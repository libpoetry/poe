{"id":"843422","title":"八声甘州 连句再赋六忆 其三 食","dynasty":"清末民国初","author":"易顺鼎","text":"忆食时脂晕尚留唇，含情递余杯。说春纤切笋，郎应可口，小婢亲偎。故向卿卿索哺，郎性武如孩。笑语加飧未，底用侬陪？总是团圞玉案，问有时对面，何似肩偎。厌灵狸馋煞，嗅到凤头鞋。似生成一双象箸，也朝朝在手不分开。还同把牙儿剔箸，替拔金钗。"}