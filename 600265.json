{"id":"600265","title":"南关道中","dynasty":"明","author":"苏民怀","text":"我行入南中，事事皆殊傀。怪石马蹄生，好峰当面起。竖者如鍪牟，蹲者似犀兕。是时春仲交，草木渐畅美。风雨所摧残，瘴雾所煎靡。石壁馀嶙峋，点缀互苍紫。嘤嘤春鸟鸣，湜湜泉流弥。带刀椎髻奴，出入俱妻子。伐木响山椒，时闻深涧底。窈窕转前旌，鼓角馀声里。边吏远来迎，骑踏旄头驶。古称花面蛮，于今亲见矣。其言虽侏?，其俗尚淳俚。愧彼中华人，衣冠盛包匦。机械互纷拿，文墨相宛委。徒工鞶帨姿，何裨结绳理。子欲居九夷，无乃意为是。"}