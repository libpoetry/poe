{"id":"225996","title":"雨后即事·昨日雨不歇","dynasty":"宋代","author":"舒邦佐","text":"昨日雨不歇，薄晚云未收。更阑望天宇，云净月如钩。晓开读书窗，日光泼双眸。蔬饭羹一盂，起傍吾庐游。一洗尘土昏，水竹清更幽。问花无恙否，低面含娇羞。验笋长几何，突角凌羊牛。前日移新荷，常恐水盖头。池边报平安，小叶三四浮。竹林叫钩辀，柳阴鸣栗留。趁晴欲双飞，更著唤妇鸠。物适吾亦适，投筇思悠悠。却归堂上坐，苍头献茶瓯。儿声清且美，读书如泻油。静里无声乐，閒中不系舟。不知腰金公，曾识此乐不。我生微官缚，有如冠沐猴。长恐舍此去，永愧池上鸥。"}