{"id":"962724","title":"耳耳","dynasty":"宋","author":"柯芝","text":"耳耳非佳语，陆陆难为颜。我生胡不淑，多戚长鲜欢。摇落复已绿，春风满江干。最灵起予兴，欲言骨肉酸。园桑摧为薪，桃李亦半残。翘荛企晴燠，九室十更寒。飞钱如美色，乃入贵者阑。丘闾有谷卖，穷櫩朝无饘。不售信蹙隐，徒手良抱叹。宛转愒馀息，沟壑分寸间。吾辈正不免，遑暇恤彼■。"}