{"id":"601656","title":"邺都引","dynasty":"明","author":"郑学醇","text":"汉季青青千里草，汉家宫阙平如扫。老瞒攘臂逞豪雄，邺都壮丽誇丰镐。辉煌九锡嘉殊勋，嵯峨铜雀高层云。华歆走破宫中柱，墓题犹表汉将军。长驱气焰吞吴越，赋诗横槊酣江月。舳舻一炬尽成灰，盖世雄心翻咋舌。爱子临终付与人，分香卖履何悲辛。西陵日暮漳河水，千秋漠漠空黄尘。"}