{"id":"689285","title":"癸亥杂诗八首","dynasty":"明","author":"何瑭","text":"出谷莺啼杨柳丝，客边风景似年时。西山冻释抽新草，上苑春归入故枝。心念旧游频眺望，梦回残月倍相思。催朝无奈鸡鸣早，又逐群英过凤池。故园门巷枕黄河，散乱牛羊草满坡。两岸夕阳行客棹，一犁春雨老农蓑。拨醅酒熟尊颜醉，击缶声喧稚子歌。一别天涯几芳草，梦回茅屋月明多。黄金台畔太行隈，千里风光一日回。白马渡迷芳草合，紫金坛迥曙烟开。笙歌到处留人醉，车马谁家上冢来。坐想旧游真似梦，野花黄蝶遍蒿莱。盘谷燕川二月寒，马头溪水隔天坛。黄茅踏遍幽人径，白石烧成道士丹。风煖野禽朝对语，月明松鹤夜交欢。采真拟结峰头屋，引领西南尽日看。十里云霞锁洞天，灵踪千古尚依然。老君池水深春雨，黄帝松阴暗晓烟。盘谷断碑芳草外，玉川茅屋野花前。别来胜景应如昨，归去繁霜惧满颠。目穷郊野遍芳菲，清晓登楼转夕晖。风撼上阶花影乱，雨滋穿土草芽肥。采芝商岭人何处，种菊浔阳事已非。同学故人偏自得，海鸥沙际共忘机。闻道商山老紫芝，百年短景不胜悲。红尘满眼空怜我，青史流芳竟属谁。杖化葛陂龙去远，笙闻缑岭鹤来迟。王孙草绿烟汀晚，独倚危栏自咏诗。青春回首思悠悠，王屋山高沁水流。观国念存空倚剑，思乡魂断独登楼。悲呜夜月笼中鹤，泛滥春波海上鸥。寂寂桑榆敛残照，丽谯吹角使人愁。"}