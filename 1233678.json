{"id":"1233678","title":"寄郭参寥","dynasty":"元","author":"赵孟杰","text":"上界真人足官府，璚玦霞裾萃瑶圃。光垂天阙日趋班，云绕丹墀联步武。岭南歘忽瘴雾开，昂昂一鹤从天来。峰头谪仙故居士，要叫青精共徘徊。师雄何事罗浮梦，不解淩风候鸾凤。好风笑语在人间，吹香已满桃花洞。愿言寄赠春一枝，天涯未见心相知。渺尘独立万里思，浩歌起舞舒心期。"}