{"id":"491601","title":"题溪山春晓图寄赠萧翀","dynasty":"明","author":"刘崧","text":"土山戴石石角倾，偃树杂出如幢旌。青天微茫晓色动，雨气合沓千峰晴。野桥西边有村路，之子鸣鞘踏云去。重岩花发似闻香，隔水莺啼不知处。东南连年飞战尘，如此山水何清新。石田到处长荆棘，岂有荷耒春耕人。我昨西游登武姥，手抉云霞望仙府。把酒忽逢东海生，醉卧溪南紫萝雨。紫萝阴阴覆岩扉，十日寻幽行未归。云峰流泉半空落，六月飞雪沾人衣。拂衣归隐知何日，却对画图心若失。不闻流水渡溪还，时见浮云向山出。怀哉桃花修竹林，江海秋高烟雾深。岂无耕钓在田野，谁识悠悠沮溺心。"}