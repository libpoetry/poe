{"id":"431248","title":"寄南社诸子三首","dynasty":"近现代","author":"余天遂","text":"衣冠人影渺前踪，剩有词源溯汉宗。大地鬼奴号赤县，中原文士泣黄农。已残国运新秋笛，未死人心午夜钟。借问感怀谁似我，一灯无语听寒蛩。虫书蠹简发尘封，欲拟离骚句未工。天马歌高怀帝主，河梁诗瘦泣英雄。消磨不尽文章气，歌泣无聊国士风。犹有山河好吟咏，招魂应许上穹隆。一种哀情与爱情，缠绵入梦梦难成。王孙怨慕车尘倦，壮士悲秋匣剑鸣。香草美人怀蕴结，黄花佳酿殉浮生。酬诗欲溯风流事，文雅英雄续论衡。"}