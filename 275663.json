{"id":"275663","title":"贺新郎·借问西飞鹊","dynasty":"现代","author":"汪东","text":"借问西飞鹊。问金陵、凤凰台下，水流如昨。虎踞龙蟠终形胜，微恨湖名燕雀。是几辈、酣嬉色幕。玉树歌残家山破，剩啼鹃、声里花开落。风力紧，纸鸢薄。黄旗紫盖今萧索。绕宫沟、青燐点点，暗萤低掠。细雨骑驴诗人老，万里音书谁托。料怨绝、山中猿鹤。便与虫沙同化劫，也难偿、填海冤禽错。鸿翼举，去寥廓。"}