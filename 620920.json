{"id":"620920","title":"吴趋行","dynasty":"明","author":"黎遂球","text":"歌吴趋，请君住。采莲船隘阖闾门，香风澹月苏台树。玲珑玉椀若雕天，留君夜醉晓窗眠。江头剑冢芙蓉萼，重开攒作朱阑阁。望见子胥骑白马，西施与战回廊下。腥魂索食怨鱼肠，莫叹蛾眉如箭香。笑掷杨梅嬲相戏，欃枪岂照罗襦事。琵琶奏乐锦文身，荒亡义让应同此。斜扶腻鬓称侬心，帘间小镜名如意。"}