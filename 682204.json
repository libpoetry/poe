{"id":"682204","title":"挽李北山先生二首","dynasty":"明","author":"于慎行","text":"海岳灵分振代英，当年神降是长庚。风尘一吏淹华发，词赋千秋起盛名。紫气关前何日隐，玉楼天上几时成。愁听化鹤归来后，嘹唳寒城夜月声。符玺先朝侍未央，陆沉今古事堪伤。骑箕自应星精位，握椠还为地府郎。箧里遗书存禅草，壶中大药失仙方。心期欲解延陵剑，落日悲风起白杨。"}