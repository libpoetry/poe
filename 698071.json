{"id":"698071","title":"四月雨至于六月和韵","dynasty":"明","author":"钟芳","text":"通宵淫雨湿衾床，起篝银缸强自将。寒色上侵书幌润，溜声遥引玉壶长。垂翎独坐莺先困，破垒无归燕亦忙。却爱诗人自豪宕，骚坛坚壁未曾降。倦拥青奴卧竹床，不禁蒸郁病相将。片云黔黯催诗急，积雨空濛入梦长。比屋半颓嫠妇泣，野堤中溃百农忙。鼓钟忽报新晴候，忧思忡忡觉顿降。风雨连霄拟对床，诗成重遣仆夫将。知深却恨论交晚，情淡还输得味长。瑞世凤麟聊自惜，乘风鹏鹗底须忙。笔端秀句如林出，任是曹刘亦乞降。云在高楼风在床，羽觞飞动蔌满将。思君不见渚花冷，吹笛未终山雨长。鬓雪几茎催景短，词峰千丈逼人忙。我诗自叹如曹郐，未接齐师已办降。"}