{"id":"332785","title":"喜迁莺·送叶元礼登第南归","dynasty":"清代","author":"梁清标","text":"晓莺频啭。正吴下才人，子虚初荐。杜曲看花，新丰贳酒，领取暖风轻扇。旧按双鬟牙拍，新听九天弦管。犹堪忆，向中原夺帜，滞留梁苑。缱绻。酬唱处，客路论文，洗尽风尘面。兰畹馀香，玉台丽藻，摇笔书成黄娟。归棹重寻烟月，昼锦争夸袍茜。一门内，将科名文采，君家独擅。"}