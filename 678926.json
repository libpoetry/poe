{"id":"678926","title":"湖山秋霁图图有鸿雁乌鸦竹木为吴太守作","dynasty":"明","author":"郑亮","text":"太湖潋滟浮晴玉，芦荻河洲秋蔌蔌。悬崖崒嵂黛蛾森，群雁盘翔下平陆。瑶天捲云碧于镜，山空水阔横秋影。玉笔峰前铁画书，白榆川上金蛇阵。哀乌冥冥破昏碧，寒声带暝相呼急。兰室银釭融冷光，佳人半掩罗襦泣。小奴有警相依眠，野人缯缴今悄然。梦回边塞三更月，魂逐衡阳万里天。栖栖有恨谁教省，啄者自啄饮自饮。南国原田菰米稀，洞庭渚泽烟波冷。学渊老仙鹤骨清，修筠落木多秋情。夕阳树杪散馀绮，归鸟欲宿哑哑鸣。尔乌已托一枝安，征鸿暂喜平柯宽。明日飞骞九逵上，请看仪羽天朝端。"}