{"id":"1159220","title":"初下东周赠孟郊","dynasty":"唐","author":"刘言史","text":"鹤老身更卬，龟死壳亦灵。正信非外沿，终始全本情。童子不戏尘，积书就岩扃。身著木叶衣，养鹿兼牸耕。偶随下山云，荏苒失故程。渐入机险中，危思难太行。十发九缕丝，悠然东周城。言词野麋态，出口多累形。因依汉元寮，未思羁细轻。冷灶助新热，静砧与寒声。断蓬在门栏，岂当桃李荣。寄食若蠹虫，侵损利微生。固非拙为强，懦劣外疗并。素坚冰蘖心，洁持保坚贞。修文返正风，刊字齐古经。惭将衰末分，高栖喧世名。"}