{"id":"671648","title":"集贺公调署分得十四盐","dynasty":"明","author":"凌义渠","text":"偶集因成醉，来期不待占。清言机互答，默坐意俱恬。好戏非为虐，同心或借砭。月初临隙牖，风早避重帘。烛泪侵宵冷，笳吹彻曙严。暖须催鼓起，寒亟觅衣添。未觉主人倦，何辞良友淹。清歌曳尾细，花帽压檐尖。北客音同鹧，吴侬笑是盐。羁怀殊悄悄，酒趣故厌厌。低恋香光促，谁堪别思兼。倒觥聊自湿，急口未容钳。路入斜阳莫，天方衰草粘。孤心随幻蝶，美翰惜双鹣。率尔难为句，枯肠许再拈。"}