{"id":"812557","title":"望江南","dynasty":"清","author":"严绳孙","text":"春欲尽，昨夜画楼东。暗绿扑帘银杏雨，昏黄扶袖玉兰风。人在小窗中。山枕泪，只是背人红。讳病镜知眉戍削，关心书辨墨纤浓。归梦镇相逢。临欲别，何处见回眸。一丈红墙遮玉砌，十年青鸟断银钩。往事总成愁。憔悴尽，花满忆春游。褰幌月华窥拥被，隔帘风影报梳头。终日并兰舟。愁绝处，偏是记从前。鹦鹉关心留眼地，蔷薇垂泪送人天。肠断竟无言。孤负了，相见又依然。岂有计堪酬锦段，更无人与寄瑶笺。消瘦也谁怜。红成阵，花落麦凉秋。那得鹔鹴供涤器，不关杨柳悔封侯。老我是穷愁。欹枕夜，几度月当楼。赋别江淹惭梦锦，寄愁徐淑阻书邮。多分怨灵脩。清夜忆，两两暗销魂。怀袖泪痕悲灼灼，画图身影唤真真。一种是双文。不信是，真合老风尘。愁似巴山听夜雨，懒从巫峡赋朝云。消息奈何春。听宛转，愁到渡江多。杏子雨馀梅子雨，柳枝歌罢竹枝歌。一抹远山螺。曾几日，轻扇掩纤罗。白发黄金双计拙，绿阴青子一春过。归去意如何。湖上好，谷口旧相招。青锦湍回开画槛，绿杨风过响檀槽。迟日醉春醪。帘影外，宛转小红桥。见按金钗临水裔，又兜罗袜下山椒。催上木兰桡。溪口路，归梦绕明湖。风送落红沾网眼，雨浮新绿上城跗。节物近凫车。雪鬓畔，小小赤灵符。轻袖五丝凭画鹢，暗窗九子裹青菰。人似旧时无。"}