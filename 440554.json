{"id":"440554","title":"读《黄宾虹山水册》感兴","dynasty":"当代","author":"汪茂荣","text":"天意厚中华，处处佳山水。黄翁丹青手，收入画箧里。墨积千万层，力透十匹纸。张弛宗宋元，援笔摄精髓。陶冶转洪钧，步趋俗可鄙。撑肠五车书，行程十万里。天吴欲腾波，山灵喜知己。泰岱与匡庐，精蕴献至美。笔挽新安秋，墨染岳云起。展卷走蛟龙，古拙肯向迩。抚琴未动操，众壑齐响矣。缅想解衣时，盘礡独凭几。目击空骊黄，斫垩尽披靡。踌躇顾八荒，道成遑论技。此道非小道，艰苦良有以。不见画史中，英挺寥无几？董巨元四家，华原营丘李。松江病凄迷，枯刻吴门累。清湘差可人，四王画奴尔。陵迟逮黄翁，振衰起颓委。天马独行空，逸响震凡耳。缣楮遍九州，是卷毫芒比。在昔闻公名，高山徒仰止。今朝若识荆，对此名迹喜。咫尺势万千，卧游从兹始。宁著谢公屐，何事舟楫理？恍然湖山间，悠悠天随子。"}