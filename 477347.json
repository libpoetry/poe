{"id":"477347","title":"盘江行","dynasty":"明","author":"何景明","text":"四山壁立色如赭，盘江横流绝壁下。惊涛赴壑奔万牛，峻坂悬空容一马。危丛古树何阴森，寻常行客谁敢临。徭妇清晨出深洞，虎辟白昼行空林。沉潭之西多巨石，短棹轻舟安可适。日光射壁蛮烟黄，雨气蒸江瘴波赤。土人行泣向我云，此地前年曾败军。守臣秪知需货利，将士欲苟图功勋。英雄谟策自有术，窜妇奸男何足论。营中鼓角连云起，阵前临山后临水。烹龙酾酒日酣乐，传箭遗弓尚惊喜。战马俱为山下尘，征夫尽向江中死。遂令狐豕成其雄，屠边下砦转相攻。千家万家鸡犬尽，十城五城烟火空。夕阳愁向盘江道，黄蒿离离白骨槁。魂入秋空结怨云，血染春原长冤草。只今夷虏来归王，高墩短堑俱已荒。牧童驱羊上茔冢，田父牵牛耕战场。惟有行人行叹息，闻说盘江泪沾臆。"}