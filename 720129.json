{"id":"720129","title":"升天行","dynasty":"明末清初","author":"施闰章","text":"丹凤一双，乘云上翔。俯视八极，中路徬徨。下尘小臣，心思太古。言叩天门，手击天鼓。雷雨昼迷，噤不得语。天阊高高，高不可即。但见群仙，玉女侍侧，货财千亿。小臣昧死顿首言：天阙清虚，安用货财千万亿，愿丐下土小民作衣食。仙人持节，问汝何所求？小臣不愿富贵，愿假赤螭，游戏十洲。山无崩徙，河海安流，天子万年兵革罢，小臣鲁钝，但当贫贱长优游。"}