{"id":"760851","title":"新池石阙篇","dynasty":"清","author":"丘逢甲","text":"女贞之木木有节，种向新池双石阙。千秋石上名不灭，问年三七下弦月。女者朱，妇者胡，夫者谁，癯而儒。榴花红，缝嫁襦；菊花黄，药满盂。灵药返魂魂不起，菊花一夜抱香死。下弦月，照流黄，舌端血化青莲光。都人士女啧啧赞叹，佥曰宜褒扬。小吏陈书、大吏上章，言之天子旌其乡。吁嗟乎！广长舌，开法界，惟妇之舌长是戒。谁知巾帼有常山，三寸舌前万灵拜。天倾地陷石不坏，君不见女贞之木木有枝，峨峨双阙标新池。"}