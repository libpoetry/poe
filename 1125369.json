{"id":"1125369","title":"大涤洞天留题","dynasty":"宋","author":"秘仲威","text":"紫府清都不可梯，何年宫阙下迁移。飞来殿阁风雷架，逼近岩崖日月驰。境静固宜真圣宅，地灵唯许列仙知。想应留钥更相授，以待虚皇驾幸时。我行不识洞霄门，但怪东来见紫氛。玉帝衮衣明日月，仙官剑履会风云。箬根也有灵丹助，芝草畴非协气薰。亦恐弥明寓兹境，傥同尊酒细论文。"}