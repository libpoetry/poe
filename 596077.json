{"id":"596077","title":"泰泉山中观泉","dynasty":"明","author":"李时行","text":"江南佳胜地，帘泉擅幽奇。危岑悬万仞，径石回参差。岩端蔼瑞露，涧底生灵芝。阴崖寒逼袂，回峰翠成围。班荆俯流水，坐石看残碑。鸾歌杂樵语，宾从相谐嬉。十年注幽想，兹辰慰所思。顾瞻还踯躅，游盘下逶迤。禅关昔宏敞，接目空遗基。□□理所干，往事安足疑。惟有遨游侣，千秋长若斯。"}