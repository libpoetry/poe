{"id":"947056","title":"惜馀春慢/选冠子 忆海棠","dynasty":"宋","author":"陈德武","text":"不语佳人，多才名友，天遣伴吾幽独。令姿潘岳，太素何郎，争似一丛红玉。谁为织云锦裳，天孙巧处，暗空机轴。别离间、陡觉春风一度，电光惊目。因念著、旧日欢娱，清平歌曲。板按玉人横竹。金盆月落，银烛纱笼，一刻千金难赎。微醉欲醒未醒，声声唤起，睡何时足。待移根、与赋归来，敢比渊明松菊。"}