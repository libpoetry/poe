{"id":"822693","title":"穆护砂 感殷墟发掘得隋唐以前人弓足事，因忆前在全州掘地得骸三具皆弓足，颇疑先唐人女子束足已成风习，今获此证，为之释然。追为此解，并附旧刻碣铭于后","dynasty":"清末近现代初","author":"周岸登","text":"唤起精灵语。问埋忧、地在何处。愧蒙庄作达，髑髅能诉。佛言有情皆妒。任束足、弓弓夸妙舞。新月样、金莲随步。悄欲逐、羿妻窃药，惨却甚，太真缳素。千载泥涂，一朝天日，可怜无计定爰书。叹骨销香减，当年谁信，金屋贮名姝。怕听鹧鸪声苦。葬黄陵、怨风荒雨。想坠红深恨，蛾眉谣诼，穷泉尚凝酸楚。化碧血、冤沉心自腐。招不返、倩魂如故。嗟酷毒、醲醯灌鼻，哀弱质、朽壤侵肤。堕马鬟欹，舞鸾钗折，那堪只舄觐仙凫。伴湘娥、题竹滋兰，芳馨归净土。"}