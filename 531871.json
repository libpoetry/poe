{"id":"531871","title":"桂之树行为李宫谕寿母赋","dynasty":"明","author":"黄佐","text":"桂之树，千万年。蟠根广寒殿，度影沧浪天。黄金为堂璧玉轩，中有郁仪美婵娟。承日毂，辗星躔。朱萼翠叶不知其所际，直与若英扶木相延连。孟秋蟾兔当三五，光景婆娑满庭户。曲按鸾凰酌鹦鹉，任丘仙人寿其母。母家兄弟金蜩光，蓬水摇山映圭组。四座欢声撤彩霞，玉绳不动金波舞。令汝齐光寿千万，郁仪幽修月中语。抚三旌，享千庾，一任瀛河日东注。君不见，桂之树。"}