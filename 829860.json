{"id":"829860","title":"浪淘沙 题君剑废雅","dynasty":"清末近现代初","author":"高旭","text":"小雅思无邪。敢为君夸。沉吟无奈夕阳斜。大好江山春去也，惆怅年华。天半暮云遮。吹彻胡笳。便相见亦泪如麻。而况此生能几见，长此天涯。君抱楚骚愁。湘水悠悠。高邱无女怨灵修。不怕蛟龙来攫取，吟向沧洲。一剑话从头。匹马燕幽。相期杀贼觅封侯。此手原来堪草檄，与子同仇。"}