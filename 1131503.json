{"id":"1131503","title":"和汉老弟雪中对梅","dynasty":"宋","author":"虞俦","text":"雪样清虚玉样温，桃花粗丑杏花村。可能腊月头开尽，却恐春风眼见昏。雀抱寒柯窗弄影，鸾窥清沼粉匀腮。年来怀抱浑关锁，为尔眉头得好开。青女催装试手温，云移步障到江村。盈盈欲露含羞态，便面还教月敛昏。舞翻绿羽双垂带，酒引红鳞半晕腮。却是月娥憎独步，故教瑞叶一时开。巧为诗翁一笑温，白沙翠竹暮江村。天怜孤秀教松伴，一爱清香洗枣昏。先春破白风回面，半夏传黄雨著腮。俯仰年华共流转，不愁无酒且颜开。"}