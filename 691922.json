{"id":"691922","title":"雨晴二首","dynasty":"明","author":"李辕","text":"松日照人春雨收，杖藜徐步桥东头。桃花夹岸似霞染，云气出山如水流。身高仰羡不下鹤，眼明忽见双飞鸥。纡朱拖紫乃馀事，得及吾侬心迹幽。东畴西畴流水声，南山北山日色明。溪童钓鱼懒复坐，田父教牛初学耕。新绿全经宿露湿，落红乱点春风轻。吟边野兴有如此，安用悠悠身外名。"}