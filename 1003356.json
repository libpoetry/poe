{"id":"1003356","title":"画虎","dynasty":"宋","author":"游次公","text":"平生射虎裴将军，马狞如龙弓百钧。手撚白羽旁无人，注虎使虎不敢奔。须臾丛薄斓斑出，人马不知俱辟易。矢如蓬蒿弓减力，将军得归几败绩。徐行爪牙元不露，眈眈垂头若微顾。尾剪霜风林叶飞，倏忽山头日光暮。包家画出真于菟，我尚不敢编其须。昔人作诗讥画图，吁嗟画图今亦无。"}