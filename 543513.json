{"id":"543513","title":"婺中三子诗 其二 骆侍御宾王","dynasty":"明","author":"胡应麟","text":"仙李方二叶，九庙摧妖狐。刳剥尽生灵，宇内无完肤。岳岳临海公，奋袂起菰芦。义旗举大泽，百万当一呼。虹霓切云汉，雨泽滂泥涂。操我七寸管，问彼六尺孤。片言嚇淫牝，一战枭群奴。惜哉下阿战，倒甲如摧枯。奇功固罔立，大义差足扶。披缁入灵隐，觅句酬跏趺。金锤隐博浪，钜轴流江湖。固知艺文杰，讵曰器识疏。一辞道王辟，无忝令伯徒。至今读遗草，激懦开顽夫。"}