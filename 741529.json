{"id":"741529","title":"宿南堤河即事","dynasty":"清","author":"赵文哲","text":"白沙碧波抱幽渚，天与征人养疴处。绿坡障以老枫树，万马中宵自西去。无烛无月微有星，秋深露浓隔帐零。溪禽不知有客宿，时傍巾屦行伶俜。坐久渐复见诸景，对岸云林致幽迥。苇华无风忽动摇，知是卖盐夜归艇。炎飙瘴雨十里淹，一夕清境清而恬。且支水枕百忧外，万一梦到江之南。"}