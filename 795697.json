{"id":"795697","title":"满庭芳 留别无瑕词史   见汤漱玉《玉台画史》","dynasty":"清","author":"柳是","text":"紫燕翻风，青梅带雨，共寻芳草啼痕。明知此会，不得久殷勤。约略别离时候，绿杨外、多少销魂。重提起、泪盈红袖，未说两三分。纷纷。从去后，瘦憎玉镜，宽损罗裙。念飘零何处，烟水相闻。欲梦故人憔悴，依稀只隔楚山云。无非是、怨花伤柳，一样怕黄昏。"}