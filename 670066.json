{"id":"670066","title":"许殿卿郭子坤见枉林园 其一","dynasty":"明","author":"李攀龙","text":"明时再婴疾，隳官此悠悠。永言命沮溺，二子乃从游。田家何所有，樽酒结绸缪。散发坐园中，辘轳牵寒流。击我青门瓜，聊且充庶羞。雨气荡暄浊，披襟御南楼。开轩纳山色，馀映一以收。云霞罗四隅，烟火蔽林丘。伏阴秀禾黍，饷妇媚田畴。西望华阳宫，若见清河舟。登临信亦美，旷然销人愁。愿君爱景光，多暇还相求。"}