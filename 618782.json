{"id":"618782","title":"寄邓存宇宪使","dynasty":"明","author":"何吾驺","text":"岐海波仍润，仁山月满楼。高名驰百粤，过化忆三州。柏列滇南戟，棠阴岭道稠。潺湲思泰岳，睇望阻遐陬。人弃摧枯木，君怜揽敝裘。金台容御李，珠海幸依刘。山月入帘夜，江云放棹秋。深杯忘我辈，横被剧仙舟。人自龙门远，书来雁帛遒。千言怜国士，双爵重吴钩。草莽存交谊，天涯动客愁。从销金石烬，不变海波流。杳杳嗟驹隙，悠悠问女牛。藐孤哀骨毁，弱羽阻云脩。紫气函关满，青峰太华浮。纡衡金马在，揽胜碧鸡留。霜肃社无鼠，风清夜不桴。勒铭关塞日，倘许借前筹。"}