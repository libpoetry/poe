{"id":"699159","title":"咏老人灯二首","dynasty":"明","author":"桑悦","text":"鹤发垂肩俨寿星，儿童扶立耀门庭。存如掣电何须计，生已垂光不足惊。虚火上冲心即烁，酸风斜拂眼还明。繁华阅尽俱萤爝，自许焚身入化城。假合分明两鬓秋，鲍郎衫袖带膏油。衰颜自分随灰灭，急景何妨秉烛游。得火常时能暖腹，避烟终夜只摇头。却疑南极星辰现，一点光芒落海陬。"}