{"id":"199687","title":"岁晏·岁晏天益寒","dynasty":"宋代","author":"晁公溯","text":"岁晏天益寒，短景殊未长。晓日出愈迟，翳翳迷扶桑。微阳不破雾，仿佛光有芒。开门视屋瓦，北风吹朝霜。起坐拥寒炉，束带指已僵。灰中见宿火，晶荧无余光。天寒不可出，墐户宜深藏。朝衙不敢后，敛板趋公堂。归来日正出，临阶负朝阳。兹晨暂自适，明朝殊未央。"}