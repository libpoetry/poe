{"id":"202107","title":"赵德麟中秋生日","dynasty":"宋代","author":"李廌","text":"中秋月，风露凄清光倍洁。皓气澄霄万象沉，孤光散彩繁星灭。中秋潮，江海鲸波此日高。倒卷东溟荡平陆，逆撼九江翻怒涛。治平初年岁执徐，越王国邸生英儒。虎腰燕颔岩电目，凤准犀颅冰雪肤。九天月华为爽气，识照古今窥圣秘。胸中洞达不容尘，莹似太华无滓濊。浙江潮头为骏声，名满宇县高峥嵘。词源落笔波涛动，冯夷阳侯皆震惊。裕陵求人如不足，搜选群材起岩谷。网罗英雄至四海，晚获天麟在王族。除书令上芸香阁。中秘校雠专笔削。辞荣宁作卿寺僚，外迁肯入诸侯幕。人嗟官冷久淹回，我知解养王佐才。圣朝方欲相宗室，黑头作公坐三台。年年特班谢明主，宝床礼物来傍午。两军戏伎候掖门，马首迎归入公府。我虽无能世或取，尚可与君为诏语。"}