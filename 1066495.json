{"id":"1066495","title":"立秋日六兄将仕先入都赴铨试会饮东郊作诗送之","dynasty":"宋","author":"葛胜仲","text":"缺月耿疏林，凉飙拂轻衽。荒溪趣遵涂，客子敢安枕。自言赴铨府，试判取微廪。清时广招延，选部杂流品。门子萃金张，文人富曹沈。春秋两较试，器业一精审。探珠到渊洄，求金自沙墋。腾装分区区，蓄志常懔懔。家翁昔初仕，恬退声藉甚。求閒绝外慕，行义鄙中荏。以兹久淹蟠，通籍才十稔。飘然宦游倦，遽以归休谂。优恩得世禄，纶告下绨锦。兄材济世美，圣读近天禀。所长皆盖人，无一可镌锓。摛辞昔贤均，说经馀子噤。临书蛇蚓结，搊琴鱼鲔淰。辛勤客虞庠，藜藿就烹饪。谓当妙穿杨，百中羽皆饮。如何遭刖频，归步每踔踸。兹行定焚舟，已事空拾沈。将期冠群英，喜剧不能寝。"}