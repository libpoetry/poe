{"id":"775686","title":"施将军井歌","dynasty":"清","author":"周凯","text":"井渫不食我心测，署东有井光黝黑。但足兵爨不及民，无乃虚此甘泉力。我闻当日施将军，驻师告天天如闻。六月炎熇苦赫烈，井泉迸出如流云。搜寻遗址妈宫左，井宽丈许石阑妥。可以汲供万人炊，但见井花开朵朵。灌婴诚感出飞泉，耿恭下拜焚香烟，将军真不让前贤。又闻避难白鹿洞，金钱豹子闻嘲讽。云台大将图仪容，从龙虎豹皆麟凤。即此一井系人思，千秋万岁澎民资。澎民凿井苦难竟，水碱砂顽石扐劲。口苦唇焦俟井旁，直比郁林井司命。此井不绝来源源，十三湾人同称庆，至今尚姓将军姓。"}