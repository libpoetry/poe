{"id":"279447","title":"桂枝香·雪晴登鸡鸣寺豁蒙楼，用王介甫韵","dynasty":"现代","author":"周岸登","text":"爽心快目。似史说子玄，经论王肃。十里湖光一镜，彩舟群簇。迎春霁雪来窥牖，对披襟、蒋山高矗。练拖江步，云粘树顶，熘悬峰足。有虿发，雏颜共逐。问何代台城，悲笑相续。羞照胭脂，废井沁波留辱。小营校练场如砥，渐裙腰、芳草惊绿。古愁今感，归来慵记，后庭哀曲。"}