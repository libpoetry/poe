{"id":"1253198","title":"叔固游齐云岩诗以寄之","dynasty":"元末明初","author":"唐桂芳","text":"离群索居已多日，穿深度密遍几峰。草长云中知是术，人行涧底恐非龙。夜斟白酒新开瓮，晓读丹书旋启封。我欲藤床试春梦，莫教道士误鸣钟。华于春莫偏饶意，诗到休昜最好峰。半夜生风谁弄笛，满天吹雨客呼龙。时情切莫争蜗角，世事何殊梦蚁封。真武祠前三昧酒，齐云岩畔一声钟。"}