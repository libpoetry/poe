{"id":"769531","title":"梦横塘  野凫潭芦花","dynasty":"清","author":"王鹏运","text":"短埼飞雪，别浦流云，暮天凉意初觉。野色遥连，暗隔断、红香城郭。刻意寻秋，不堪愁鬓，等閒迷著。忆扁舟旧隐，月落潮生，游情倦，风波恶。江亭记得春归，正迷离万绿，雨润阑角。短笛声催，愁更说、蹋青前约。最怜是、惊鸥断雁，聚影澄潭怨漂泊。付与霜枫，冷红独舞，媚西风帘幕。"}