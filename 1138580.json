{"id":"1138580","title":"锦城秋暮海棠","dynasty":"宋末元初","author":"汪元量","text":"锦城海棠妙无比，秋光染出胭脂蕊。日照殷红如血鲜，箭砂妆粒真珠子。玉环著酒睡初觉，脸薄粉香泪如洗。绛纱穿露水晶圆，笑杀荷花守红死。蜀乡海棠根本别，有色有香成二美。春花开残秋复花，簸弄东君权不已。锦袍公子汗血驹，宾客諠哗间朱紫。有酒如池肉如山，银烛千条照罗绮。萧娘十八青丝发，手把金钟歌皓齿。神仙艳骨世所无，歌声直入青云里。江南倦客惨不乐，鸣笛哀筝乱人耳。干戈满地行路难，屏里吴山数千里。遥怜花国化青芜，浪蕊浮花敢欣喜。草堂无诗花无德，窃号花仙宁不耻。春花撩乱亦可怜，秋花烂熳何为尔。花前妙舞曲未终，红雪纷纷落流水。薄命佳人只土尘，抛杯拔剑长歌起。"}