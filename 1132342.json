{"id":"1132342","title":"以使事过成都讫事而归虞万州成都尉高表兄拉访灵泉宰高表兄风雨连明遂谒朱祭酒祠即事赋","dynasty":"宋","author":"魏了翁","text":"薝卜风清醉骑香，满身花影踏斜阳。行花尽处山围郭，又听松风吹客裳。青灯相对同胞弟，白酒交酬异姓兄。风雨似知人有约，终宵都作对床声。无事江流到处平，无言天运四时新。真仙此意何曾间，直到如今瞪视人。天运无穷成变化，水流不息作江淮。须知瞪处非无事，莫着仙人旧草鞋。"}