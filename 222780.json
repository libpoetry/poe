{"id":"222780","title":"送沈保叔国谕试艺右庠","dynasty":"宋代","author":"蒲寿宬","text":"读书读心不读迹，以言易言竟何益。射弓射志不射箭，以力假力何足羡。因蹄得兔蹄安用，以虎视石虎则中。设科取艺良已拘，分毫得失如摴蒲。微官况复多绳墨，千里思驰困羁勒。生女嫁属他人屋，生男不出出许国。堂堂八尺无创瘢，如斗金印栀蜡颜。一条秋水持赠君，腰间愿看生风云。君不见唐家将相娄师德，也曾应诏红抹额。挝钟饮酒皆儿嬉，握拳透爪真男儿。"}