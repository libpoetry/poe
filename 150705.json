{"id":"150705","title":"寄题杨先辈雾隐","dynasty":"宋代","author":"姜特立","text":"猛虎树摩痒，更为虫所蚀。玄熊掷崖木，正坐勇与力。尔豹居其间，而复有二德。既不眩文采，亦知身足惜。衣锦贵尚褧，桐梓恶戕贼。含章大臣体，深居君子识。室以雾隐居，兹士有典则。韬养日以久，何患不辉赫。而况数钜公，铭诗播金石。只恐难久藏，却为人所即。"}