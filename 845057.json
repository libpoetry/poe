{"id":"845057","title":"伤春曲示章雨琴二首","dynasty":"清末民国初","author":"曹家达","text":"东风恻恻阳关道，行尘飞絮催人老。繫往芳时一寸心，日暮游丝藉烟草。烟草凄凄春日长，落红绵绵增惋伤。妾为伤春衣带缓，关山马蹄日以远。吴娘劝酒白纻歌，行人道上唤奈何。江南柳花白如雪，东风乱落金叵罗。鞭丝催送白日谢，欢乐易竭哀情多。劝君停杯莫太息，他日相过暂相忆。"}