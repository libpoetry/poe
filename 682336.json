{"id":"682336","title":"石龙人日山行","dynasty":"明","author":"乌斯道","text":"坡坂屡崇卑，上马复下马。老怀虽云壮，奈此筋力寡。解鞍憩繁阴，纡郁聊自写。所遭无仙凡，所思何取舍。苍藤缀流苏，鸣禽咏风雅。白云自西来，故作忘形者。晨兴趣归马，中涂山雨倾。薄言避村舍，道远复纡萦。林密不能盖，衣湿强前征。云气益昏翳，潦水益纵横。得非山灵意，留予卧山庭。似此庶不恶，悠哉有馀情。"}