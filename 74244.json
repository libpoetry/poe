{"id":"74244","title":"木兰花慢·孟春才过了","dynasty":"元代","author":"王旭","text":"孟春才过了，看两叶，坼尧蓂。正杏蕾包红，梅花谢白，杨柳回青。东风此时须记，是当年、河岳降英灵。刀笔名香禁署，丝纶宠佩天庭。夜来南极老人星。光彩照前厅。见厅上高人，鸣琴清坐，阖境安宁。因来捧杯添寿，指庄椿、直到八千龄。更有无垠福禄，汪洋别比沧溟。"}