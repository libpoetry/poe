{"id":"1235794","title":"山中访唐隐居三首","dynasty":"元","author":"吴景奎","text":"雨后春山宜散策，藤梢石角路低回。云为苍狗随风去，水作青龙绕涧来。短屐有时成独往，幽花无数为谁开。老翁烧竹烹新茗，不饮何烦荐酒杯。我爱春山多胜事，与君竟日不能回。云生叠嶂层层见，风送飞花冉冉来。灌木时闻幽鸟转，柴门多为故人开。蕨拳笋角供清酌，石上洼尊不用杯。竹屿先生吟啸处，长松绕屋水萦回。山人采药烟中语，仙客吹箫月下来。琪树碧桃窗户静，琼枝翠壁画图开。分明似入天台路，安得胡麻饭一杯。"}