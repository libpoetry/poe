{"id":"1207851","title":"赠宣掾蒲锳还静虚山房","dynasty":"元","author":"范梈","text":"扫地谢尘鞅，坐诵圣贤书。妙年陟府署，服食犹休居。闻子进修地，花药罗斋庐。惟静故能定，有容当在虚。而虚乃非空，养之贵安舒。苟能充至理，德业将有余。子本西蜀珍，西南散簪裾。问知其方俗，有若邻华胥。教化本自然，匪学故有初。况彼声教敷，封疆常晏如。清秋武昌郊，氛雾夕开除。谁能不重别？执手以踟蹰。"}