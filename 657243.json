{"id":"657243","title":"兴济县刁芬之限穷字","dynasty":"明","author":"沈嘉客","text":"兴济聊停棹，下船顾龙宫。饥鼯窜古瓦，颓垣卧秃松。金张许史地，所事都成空。纵步衢冲间，城闉看阘茸。幸余槐榆影，俛仰黉序中。此外遂无他，可以问窊隆。土人为予说，罹变此处同。掩口城破后，云何辱乃公。所赖此荒薄，得以全我躬。予曰见何晚，此说故无庸。先朝戚里旧，一日等飘风。往复乘除尔，事理讵有穷。天地齐一视，彼我不为功。吐辞未既意，荒城日下舂。"}