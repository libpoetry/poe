{"id":"521810","title":"送汪器之太史赴南京司业","dynasty":"明","author":"顾清","text":"汪家兄弟皆奇才，联飞齐上黄金台。驰声东观二十载，一官不调众所猜。朝来忽报除书下，却指南雍问官舍。雁行分飞心万结，聊复对床相慰藉。白楼兄行复情亲，聚首一堂春日温。岂徒文字破落莫，直使风俗还真淳。官河水寒冰欲结，车轮已驾不可脱。试问功名际会难，何似别离情更切。江东山水梦游中，故人更思罗与丰。因君寄语翻作恶，目极江云千万重。"}