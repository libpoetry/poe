{"id":"645784","title":"题米南宫云山图","dynasty":"明","author":"来复","text":"南宫米黻生殊方，驰名画史妙莫当。墨云翻空太阴黑，功夺造化开微茫。酒酣放笔情烂熳，爱写长林带溪岸。昆仑移得毫芒间，数点浮云落天半。鸭嘴滩头沙浦通，鲤鱼浪飒苔花风。山腰路险不可屐，飞瀑倒挂青天虹。我忆南游溯湘沔，七十二峰长对面。赤壁山高看洞庭，一道澄波泻秋练。人生谁无丘壑怀，可奈尘土羁长才。子陵不遇刘文叔，钓台未必高云台。展图颇识旧行处，仿佛微钟隔烟树。荒尽菱租老未归，寄书欲问沙头鹭。"}