{"id":"221898","title":"斩鸡栖木·舍南开小圃","dynasty":"宋代","author":"冯时行","text":"舍南开小圃，土平如沃肥。去年种桃李，今年花离离。畦丁不解除事，其傍树鸡栖。雨润枝柯繁，风吹花叶披。颇乘风雨力，似欲桃李欺。桃李不自持，向人颜色低。客从何方来，指呼厉色辞。谓我同薰莸，蒙昏其在兹。草木区以别，其犹异妍媸。再拜谢客意，黾勉事剪夷。桃李佳气浮，欣欣如有知。老夫意犹恶，有悔不可追。大哉天地宽，含覆万汇滋。美恶讵可齐，俱受一元施。援毫书其事，用贬小己私。"}