{"id":"708059","title":"金菊对芙蓉 赠杨亭玉学博，士龙谓陆子恂若，龙眠谓方侍御邵村也。","dynasty":"明末清初","author":"梁清标","text":"新雁穿云，苍葭缀露，伤离最是清秋。正客星渐远，数赋登楼。比邻一载频携手，听旧雨、茗碗灯篝。士龙已去，巨源又别，萍散皇州。袱被兰若迟留。更客到龙眠，共醉垆头。叹广文独冷，旅鬓霜稠。才人憔悴哀庾信，青衫拥、长揖公侯。莫嫌禄薄，盘中苜蓿，儒吏风流。"}