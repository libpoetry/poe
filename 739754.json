{"id":"739754","title":"上巳东湖泛舟","dynasty":"清","author":"舒瞻","text":"三月三日天气晴，春风处处啼流莺。夭桃稚柳斗生意，踏歌陌上余冶情。我来暂借东湖住，萍絮因缘惜前度。湖头物色未全非，九峰遥对烟鬟暮。当时一欢火迫余，南帆北马岁月虚。花时且酌尊中酒，乐意还同濠上鱼。古今事业一弹指，成佛生天亦妄耳。何如闲唤木兰舟，吟遍六桥好烟水。"}