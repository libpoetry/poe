{"id":"1118571","title":"秋晚杂兴十二首","dynasty":"宋","author":"陆游","text":"汀树犹青未著霜，垄间稗穗已先黄。放翁皓首归民籍，烂醉狂歌坐箦床。昔遇高皇起众材，姓名曾得厕邹枚。年逾八十犹赊死，却伴邻翁斸芋魁。老病侵凌不可当，时时揽镜自悲伤。西风吹散朝来酒，依旧衰颜似叶黄。冷落秋风把酒杯，半酣直欲挽春回。今年菰菜尝新晚，正与鲈鱼一并来。置酒何由办咄嗟，清言深愧淡生涯。聊将横浦红丝硙，自作蒙山紫笋茶。洗耳高人耻见尧，看渠应不受弓招。精神徇物那能久，刀砺君看日日销。石帆山下醉清秋，常伴渔翁弄小舟。箬笠照溪吾自喜，貂蝉谁管出兜鍪。烟波万顷镜湖秋，清啸虽闻不可求。自是世间知者少，山林何代乏巢由。禹巡吾国三千岁，陈迹销沉渺莽中。岂独江山无定主，苔矶知换几渔翁。江东谁复识重瞳，遗庙攲斜草棘中。若比咿嘤念如意，乌江战死尚英雄。漠漠渔村烟雨中，参差苍桧映丹枫。古来画手知多少，除却范宽无此工。渺渺风烟接小江，牛头山色满蓬窗。门前西走钱塘路，也有闲人似老庞。"}