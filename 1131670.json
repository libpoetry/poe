{"id":"1131670","title":"挽朱监庙明二首","dynasty":"宋","author":"廖行之","text":"人间世事最堪悲，有子骑鲸去不归。客厩谩遗陶母荐，萱堂空对老莱衣。黄金榜上嗟陈迹，白玉阶前泣断机。赖有青毡存眼底，满庭兰玉侍亲闱。平生知己几何人，高谊如君最好亲。鹤盖不随青眼顾，鸡窗唯有白头新。今谁肯借周瑜宅，待我深知管仲贫。肠断眼穿明月岭，九河倾泪一沾巾。"}