{"id":"790276","title":"题秦淮女子赵小燕怜影图八解","dynasty":"清","author":"张廷寿","text":"燕燕复燕燕，飞飞入谁家。昔依庭中树，今逐陌上花。一入平康里，新愁上蛾眉。多恐章台柳，攀析轻薄儿。不是郑交甫，谁遗神女珠。欲谐百年会，自解绣罗襦。锦纹双鸳鸯，拍拍戏横塘。翻惜野鸳鸯，不如家凤凰。凤毛有五色，文采映清晖。一朝不相顾，雄雌各自飞。欢去皖公山，妄住小姑溪。溪山镇相望，只听鹧鸪啼。八月湖水碧，悠悠送远愁。不见旧时剑，使妾双泪流。故人已如故，新人犹自新。山路夕阳下，可怜杨柳春。"}