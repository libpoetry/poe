{"id":"287155","title":"东坡生日在礼庭斋中读画见东坡披裘像丁恬生为吴竹庄作有何悔馀题句次其韵","dynasty":"现代","author":"夏孙桐","text":"贤者论节概，当在岁寒后。东坡本谪仙，平生憎多口。岂不知容默，括囊可无咎。黄州复惠儋，义不所学负。海南笠屐像，风采惊童叟。当时章蔡辈，奚足数谁某。斯图本意造，亦堪垂不朽。朱颜冰霜中，盎盎得天厚。披裘闯然来，杖履春风受。鹤飞奏曲时，景物乃应有。缓带羊傅同，垂钓严陵偶。非达亦非隐，高致自相友。陈子耿介士，嗜古厌俗丑。正与东坡同，时宜违八九。雪窗共读画，快如脱械杻。吾乡悔馀翁，才气论石斗。作诗如海潮，大敌敢轻狃。强颜效施矉，馀隙补帧右。恰逢公生日，故事陈肴酒。我诗笑清孱，何以为公寿。"}