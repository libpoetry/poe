{"id":"825047","title":"感愤诗四首 其一","dynasty":"清末近现代初","author":"郑孝胥","text":"群昏自称豪，一奋碎神器。罪魁有三士，不在徐刚辈。荣光首拒战，咋舌敌已怪。聂马久枝梧，彼族嗛强对。朝中轻诸子，谓虏不足畏。何虞果掩至，很复得狼狈。脱令津沽间，海城早为帅。微闻金鼓震，万众已崩溃。牵羊必肉袒，所全讵百倍。京师安如山，完取十万械。吾言匪诡诞，嚼血聊自快。"}