{"id":"432927","title":"演谣二首","dynasty":"近现代","author":"施蛰存","text":"女爱不敝席，男欢不尽轮。款款怀抱恩，一弃如遗尘。其雨见杲日，色喜心已嗔。莫以信宿宠，谬托平生亲。海水不可测，龙性安能驯。慎弗求骊珠，万一婴逆鳞。神龙不隐鳞，彩凤不藏羽。罗网四天悬，飞腾亦何补。水竭九重渊，巢倾碧梧树。宛转洿池中，遂与虾蛭伍。食粒庭除下，鸡骛来相侮。地不爱其宝，灵德若为主。"}