{"id":"63026","title":"春鸟图歌","dynasty":"明代","author":"刘昌","text":"王生手持春鸟图，劝我试作春鸟歌。凤凰不来碧梧老，喧啾奈此春鸟何。黄鹂巧言紫燕舞，名花掩冉薰天和。一双飞起白练带，纷纷引类无空柯。画眉黄口弄奸丽，白头何事犹奔波。瑶池蟠桃实如斗，春光似比人间多。青鸾无信灵鹊远，惊波杳渺生银河。天孙欲渡未可得，岁月鼎鼎成蹉跎。何为一朝亦下集，争雄鼓态翻巢窠。不知帝履仁祝网，反说臣尉门张罗。鸣呼我歌止于此，仙人黄鹤当来过。"}