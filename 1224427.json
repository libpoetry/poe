{"id":"1224427","title":"苕溪风雨中章德茂同泛","dynasty":"元","author":"黄溍","text":"黑风翻江白雨倾，樯攲柁侧断人行。此时惟我与章子，孤舟荡漾烟波里。蒹葭苍苍杨柳黄，浩歌击舷兴弥长。翩然一叶恣掀舞，青山白塔频低昂。朝过城南暮城北，舟人问我将谁适。章子掉头作吴语，秋水夜来深几许。忽看大字标竹林，寺门对水仍阴阴。敲门见竹不见人，竹间翠石何萧森。回舟少林雨如注，四顾冥茫但烟雾。鱼惊龙跃吾不知，披蓑却入菰蒲去。岸傍群儿拍手呼，笑言狂客世所无。呜呼古人今则无，后来视我知何如！为君留此有声画，题作扁舟烟雨图。"}