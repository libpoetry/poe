{"id":"813823","title":"金陵漫兴四首","dynasty":"清","author":"沈磐","text":"崎岖一马驻江干，叔宝聊开南极天。骤见蛟龙失云雨，已知燕蓟下楼船。旌旗昼闪三山外，壁垒星沈五校前。藩镇望风争款附，故将鸣镝射中坚。元老宜参帷幄筹，谁令分阃镇扬州？庙堂决胜全无策，宰相临戎岂自由。百战馀生终殉国，九原遗恨在同舟。至今呜咽邗沟水，遍绕芜城哭未休。江表初开南国疆，衣冠不数旧貂珰。那堪矰缴随鸿鹄，岂有梧桐集凤皇！党锢十年虚反覆，兴亡千载重凄凉。繁花泯灭乌衣巷，怨恨分明石子冈。万马临江拥健儿，上游诸将半横尸。凤城夜启宫车出，鹊观尘飞汉祚移。张象望旗惊鼓噪，褚渊受爵愧期颐。诸公好去乘时会，莫入商山赋《紫芝》。"}