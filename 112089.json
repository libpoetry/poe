{"id":"112089","title":"耆英会诗","dynasty":"宋代","author":"王拱辰","text":"西都山水天下奇，神嵩景室环清伊。甫申间气秀不绝，生贤会坚昌明时。衣冠占数盛文雅，台符卿月光离离。魏京雄奥压幽朔，游宫御府严天威。膏田千里翳桑柘，犀甲万旅驯熊罴。公当缓带名三镇，悬赤继轸承保釐。追推契遇最深旧，加复雍孟交旌麾。仁皇一庄龙虎榜，桂堂先后攀高枝。宦游出处五十载，鸾台骥路俱腾夷。三公极位固辽隔，五年以长犹肩随。公今复主凤门钥，仆亦再抚铜台圻。二京相望阻河广，三径不克陪游嬉。忽闻幹步踵门至，投我十二耆英诗。整冠肃貌讽章句，若坐宝肆罗珠玑。为言白傅有高躅，九君结社真可师。欲令千载著风迹，亟就僧馆图神姿。词宗端殿序篇目，滂洒大笔何淋漓。眷言履道靡充诎，菟裘近邑将营归。敢云绘素得精笔，愿列霜壁如唐规。退居旧相国元老，十年还政瀍之涯。康宁富贵备五福，灵宝盛气如虹霓。昔年大对继晁董，登科赐第同一期。紫垣步武既通接，金沙里闬还邻比。探禅论道剧训对，摩轧太古穷天机。二贤勋业冠朝省，爵齿官学谁依稀。今将图画表来世，讵可下客联缨緌。既蒙月品定人物，不敢循避违风期。况承开阁厚宾客，富有景物佳园池。铜驼坊西福善宅，修竹万个笼清漪。天光台高未百尺，下眺林岭如屏帷。花王千品尽殊胜，风光绣画三春晖。六相街中潞公第，碧瓦万木烟参差。左隅庙室本经礼，右阁宸翰尊星奎。婆娑青凤舞松柏，焕烂素锦薰酴醾。石渠飞溜漱寒玉，昼夜竽瑟鸣堦墀。伊予陋宇治穷僻，姑喜地广为环溪。楼名多景可旷望，台号风月延清晖。四时花蘤不外假，孥舟傲帻联嬉怡。怀归抚事若饥渴，恨无羽翼西南飞。人生交旧贵伦辈，情亲意接心相知。岂无晚秀负才蕴，高谈大笑拘礼仪。洛中故事名义燕，二毛第一年相推。洒冠登仕荷天宠，尊君报国当百为。既嗟大{上老下至}盍知止，纳禄谢事皆所宜。顾方北道倚烦剧，未许解绂披荷衣。长篇不令负花约，为指风什歌式微。如羹甘露爽心骨，似柄玉尘亲颜眉。兰丛虽未长罗宅，菊英似亦思陶篱。子山已著小园赋，彦伦犹媿锺山移。聊摅短引谢招隐，肯使猿鹤常惊啼。"}