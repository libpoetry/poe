{"id":"468274","title":"谕虎行","dynasty":"明","author":"谢肃","text":"海风捲雨闽天晴，揽辔晚出莆田城。人言前山有猛虎，山雨乍歇溪水鸣。邮亭传舍去路永，古榕茂荔连林青。极目人烟渺萧瑟，猛虎夜吼如雷轰。当前立马一叱虎，卒隶意气方峥嵘。铁篮焚火明夺昼，照曜厓谷无潜形。颓然虎伏作卧石，利牙铦爪徒狰狞。纵逢乳犬那敢搏，孰谓百兽犹震惊。我职分符省风俗，狐兔必扫豺狼逐。於菟跑跃最豪䧺，啖人肥已当先戮。林飙泠泠山月落，伏虎欲行还踯躅。应愧寻常肆凶虐，深掩双睛光煜煜。于菟于菟，毋为狂且。圣人宁百姓，汝辈必在驱。烈士不杀汝，民害终未除。弯我乌号重二石，拔我龙泉长三尺。截汝头骨贯汝胸，汝皮我寝肉我食，汝虽后悔奚所益。不如蓄威武，为帝守九关。见者皆畏爱，文采何斑斑。"}