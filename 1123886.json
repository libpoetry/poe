{"id":"1123886","title":"进之雪中见过明日归湘潭再用前韵二首","dynasty":"宋","author":"赵蕃","text":"诗材满眼不能收，忽报君来为举头。寸铁不持难白战，污渠何敢映清沟。飞飞望绝千山鸟，浩浩心驰万里鸥。市远家贫乏供给，愧烦终日肯淹留。但见纷纷势莫收，要穷衮衮若为头。路迷界眼疑无地，水失汀洲仅比沟。我欲出郊思借蹇，君归乘艇喜冲鸥。畏寒自缩真衰矣，绝境明朝不更留。"}