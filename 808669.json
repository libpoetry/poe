{"id":"808669","title":"祝京兆允明","dynasty":"清","author":"严遂成","text":"五岁能作径尺字，九岁能作急就诗。内外二祖当代儒，耳濡目染贯综之。据案屏息有所思，起立奋笔龙蛇驰。若使右手指不枝，掀雷抉电靡不为。世间可意唯李白，常常一饮杯三百。人生及时特乐耳，礼法岂为我辈设。六博蹋鞠吴趋坊，新翻一曲环红妆。场屋那能容贺老，少年谁不爱周郎。间施朱粉登场戏，部部梨园席退避。世界茫茫梦幻中，都是偃师胶革具。俸钱所入缘手尽，今日肯为明日计。王戎障簏固痴儿，赵公看囊亦小器。出门与客遇诸涂，牵衣诟谇争索逋。"}