{"id":"698451","title":"偕胡伴读访继上人","dynasty":"明","author":"唐文凤","text":"偶逢嘉节试同游，古刹黄花九月秋。莲社陶潜应有约，萸囊桓景不须求。乾坤容我襟怀壮，光景催人岁月流。为问麟经家学在，相期二老绍前修。为访高僧浣俗缘，黄花香寂晚秋天。杜公诗句称支遁，韩子书辞慕大颠。嗜酒许开彭泽戒，吃茶应悟赵州禅。法华读罢心如水，方丈香浮一篆烟。"}