{"id":"702679","title":"节物惊心怕倚阑家山千里暮云寒桑田俛仰人间世菽水团栾梦里欢衡石事严宵漏尽博山香暖瑞烟团故人今日皆天上还有双鱼寄脍残","dynasty":"明","author":"童冀","text":"绿窗睡起怯凭阑，小立东风敌晚寒。一笑尊前殊邂逅，百年身外几悲欢。淡云螺岫横天末，落日鸥波点雪团。何事休文尚诗瘦，镜中华发易彫残。北望神州倦倚阑，帝城三五尚馀寒。玉堂夜直追残梦，金谷春游忆旧欢。綵仗鸣驺骄马过，绛纱笼烛舞蛾团。山城此夕浑愁绝，独对青灯待漏残。小楼醉起怕危阑，豪杰当年骨已寒。汉武虚闻召徐乐，宇文肯复识高欢。草荒陋巷车无迹，花满征袍锦作团。昨夜壮游还入梦，苍龙观阙月初残。"}