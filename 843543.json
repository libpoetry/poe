{"id":"843543","title":"霜花腴 题彭刚直公墨菊","dynasty":"清末民国初","author":"奭良","text":"俊人逸兴，扫笔锋、琅然老圃清霜。描取秋容，隐撑天骨，悬知百卉无当。露棱作芒。染墨痕、神似丹黄。只闲闲、几朵寒花，浅于疏柳胜柔桑。当日石钟盘礴，正枝翘铁干，叶镂冰肠。负手行吟，挥毫草檄，移情宛在孤芳。坐观大荒。共岭梅、一样苍凉。是云台、缓带风怀，日长闻妙香。菊残叶谢，对雅吟、如逢老圃擎霜。花比人稀，影同云薄，高秋经露难当。坠英敛芒。忆昨时、曾染娇黄。趁斜曛、散步巡行，两三余梗似柔桑。休恨此花开晚，只看花兴懒，易沁愁肠。寥落宜休，丰神都减，难同白恰寻芳。故园久荒。付暗蛩、竹瘦松凉。到篱边、重与盘桓，尚余清酒香。"}