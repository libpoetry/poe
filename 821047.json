{"id":"821047","title":"解连环 和清真韵","dynasty":"清末近现代初","author":"汪东","text":"素书谁托。从都门送别，旧情云邈。算丽□、还比年时，最孤负小楼，护春帘薄。自拥寒衾，闷禁受、一场离索。想常娥处独，四序暗催，也悔灵药。朱丝更弹贺若。怕宫商变越，移调清角。纵寄得、论斛真珠，忍和泪开缄，又早封却。粉靥脂唇，漫细拟、梅梢桃萼。想风流，吹坠红数点，断肠院落。"}