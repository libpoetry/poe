{"id":"1107904","title":"九曲棹歌 武夷","dynasty":"宋","author":"白玉蟾","text":"三十六峰真绝奇，一溪九曲碧涟漪。白云遮眼不知处，谁道神仙在武夷。幔亭峰下泛仙船，洞口琼花锁翠烟。一自魏王归绛阙，至今哀怨岭头猿。山下于今几代孙，当时箫鼓寂无闻。丹炉复尔生春草，玉女峰前空白云。仙舟停棹架岩头，黄鹤归天今几秋。满洞桃花人不见，一溪绿水为谁流。万顷秋光无著处，满潭清水瑩青铜。金鸡叫落山头月，淡淡寒烟飒飒风。闻道谁知铁笛声，石崖轰裂老龙惊。当年人已服丹去，千古荒亭秋草生。仙掌峰前仙子家，客来活火煮新茶。主人摇指青烟里，瀑布悬崖剪雪花。寂寂秋烟锁碧湾，往年此地有禅关。水神移入龙宫去，一夜风雷吼万山。几点沙鸥泛碧流，芦花两岸暮云愁。鼓楼岩下一声笛，惊落梧桐飞起秋。山市晴岚天打围，一村鸡犬正残晖。稻田高下如棋局，几点鸦飞与鹭飞。"}