{"id":"543655","title":"于生歌赠凤鸣","dynasty":"明","author":"胡应麟","text":"齐东于生太奇绝，草就征西才十八。万言落笔风雨惊，白眼青天对明灭。忆生年少歌远游，兴到扁舟夜中发。娇妻稚女了不顾，一苇苍茫汎吴越。会稽秦望攀嶕峣，回首山阴正飞雪。四百八十金银宫，湖上烟波若涂抹。移舟却向姑苏台，扬子涛声暮填咽。石城城南访莫愁，画栋雕甍管弦列。平康巷陌人如花，散尽黄金等尘屑。万金散尽归故乡，斑烂菽水娱高堂。三冬文史业颇富，骅骝騄駬争腾骧。一经耻逐蠹鱼老，摩挲石鼓临钟王。解衣盘礴得画理，朱栏澒洞浮潇湘。禽鱼小景各生动，飞鸣宿食交林塘。明窗净几拂缣素，虎丘细酌焚清香。名流满座挥大白，百觚一饮雄高阳。酣来如意舞精铁，双龙错落回精光。一朝遇我庄岳底，飘然挟刺来茅堂。念年魂梦走瀫水，龙门渺邈如天阊。先生牙颊肯终惠，蟭蛲努力追飞黄。嗟余濩落拙且蹇，江淮一旅徒披猖。中原屈指故老尽，即今二仲谁求羊。邂逅逢生竹林下，有如阮籍偕嵇康。淋漓曲糵岂无意，仰天大笑神飞扬。男儿事业在十指，述功纪德皆文章。高冠大盖等澌沫，电光石火徒张皇。生今二十甫逾八，声华烨烨悬乡邦。歌处呻吟总金石，赋成咳唾俱琳琅。山东英妙孰卿比，长缨直欲蒐穷荒。他时掉臂走双阙，天人三策摅岩廊。名成弹指竟大业，肯将肉食移青缃。春风乍夜变杨柳，娟娟别思盈河梁。念子殷勤若胶漆，纷披大雪携壶浆。男儿抗手讵足论，新秋计日来馀皇。芒鞋布袜吾共尔，翩翩结束穷齐方。云霞万仞蹑梁父，七十二帝骖翱翔。磨崖绝顶勒名姓，卧看海日生扶桑。"}