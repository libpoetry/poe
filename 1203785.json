{"id":"1203785","title":"水龙吟 春兴","dynasty":"元","author":"丘处机","text":"昊天空阔初晴，气回万物欣欣茂。亭台俯仰，山川高下，妆成锦绣。碧洞清泉，响闻迢递，一声长溜。更时时注目，悠悠远看，青峰上，白云凑。无限灵禽异兽。慰闲心、不辞柴瘦。含风翠柏，双崖争长，千株竞秀。耀日丹台，四时为伴，百年随寿。任寒来暑往，星移物换，得高眠昼。"}