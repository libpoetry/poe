{"id":"1125062","title":"饮校理盛居中家次韵二首","dynasty":"宋","author":"晁补之","text":"骑鸾玉府尽仙真，短羽愁攀天汉滨。诗懒便应推老手，饮豪独未后诸宾。宫壶银箭刚知夜，笼烛金华已报春。倒载微吟笑儿稚，时清宁是习池人。一倒南斋玉宇醇，绝胜不醉楚江滨。骊驹且莫催归御，鸲鹆何妨属坐宾。我尚少年新白发，君须痛饮敌青春。未愁驱使无诗句，怕遣壶空花笑人。"}