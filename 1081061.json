{"id":"1081061","title":"十五日过许夜雨暴作明日行四十里宿于颖桥又明日晴书时","dynasty":"宋","author":"陈渊","text":"狂风撼平野，沙砾眯两目。笋舆我与君，道远疲徵逐。惊雷一夜发，暴雨溢川谷。平明泥没趾，寸步不容续。我生赋穷蹇，触处背天福。风雨岂不好，行路非所欲。中途聊息肩，村驿便可宿。我劳固其分，端恐僵僮仆。燎炉燃湿薪，傍舍酒初熟。安能浣愁肠，但取充饥腹。中宵耿不眠，明月忽挂屋。揽衣起视夜，秣马亦膏毂。人情易喜愠，天道有翻覆。阴霁那可知，去去无欲速。"}