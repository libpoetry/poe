{"id":"798115","title":"怨朱弦  寄淄川毕载积使君","dynasty":"清","author":"陈维崧","text":"忆水嬉、天气鲜新。兰叶离离，燕子纷纷。卖饧时候，韶光妖冶撩人。乐游原上，平康曲里，舞衫歌扇如云。更广陵水色，半是堆蓝，半是拖银。楼上珠轩九曲，船上湘帘四面，一样无尘。还争羡、绿杨低处，刺史留宾。正吴娘、细鲙红鳞。玉箫作使，绣簟横陈。小史菱花，妖童荷叶，宜笑宜嗔。娇歌一曲，美酒千巡。忽见夕阳零乱，且随著、袅袅金鞭，隐隐香轮。早办两行灯火，留待参差归骑，同入城闉。奈此日、依稀记省，事已前春。"}