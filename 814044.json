{"id":"814044","title":"寄冯鱼山编修","dynasty":"清","author":"陈昌齐","text":"闻汝言愁亦欲愁，茫茫身世费前筹。负人自具将军腹，责我难逃子羽头。未信华阴真有市，何曾棘刺解成猴。商量一榻安心法，那得人间聚窟洲。何处鸡声晓梦余，思量世事转愁余。彰身有具麒麟楦，抵掌能谈鹦鹉车。久结尘缘难了却，强看胜境更纷如。三千白发频临镜，一字行藏问碧虚。"}