{"id":"1240092","title":"长歌续短歌","dynasty":"元末明初","author":"刘基","text":"短歌调促情苦悲，长歌引愁无绝期。短声欲尽长声续，似是荆山人泣玉。悲哉荆山泣玉人，但知贵玉不贵身。纵令哭尽歌堪听，何异春花委路尘。古称悲歌可当哭，伤心如中金石镞。更不必听蔡琰笳，又不必听渐离筑。长歌飘扬彻九天，短歌呜咽入九泉。徒言歌哭两情异，谁知歌声尤可怜。"}