{"id":"893204","title":"拟王右丞瓜园","dynasty":"宋","author":"宋祁","text":"荷锄往瓜田，烟蔓纷广畴。植杖未及憩，有客眷林丘。驺哄罗户前，冠盖荫道周。进客北堂上，藉以氍毹柔。持杯再三跪，酌我清白酬。时时高兴酣，矫首望神州。长衢贯广陌，反宇注飞楼。惠风林间翔，早晖花上浮。新叶向蒙密，鷇雏已啁啾。时哉物可玩，况复忘吾忧。故人心傥尔，驾言时见求。"}