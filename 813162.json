{"id":"813162","title":"明季咏史十三首","dynasty":"清","author":"张笃庆","text":"倦勤当日说神宗，高卧深严秘九重。玉辇经时登汉阙，鸾章隔岁下尧封。千官补缺虚龙衮，四海军储废大农。纵使养痈终必溃，乾坤无恙且从容。盈庭谠议积封章，宗嗣常深未雨防。鹤禁无人瞻少海，龙漦有衅在昭阳。汉高终不私如意，窦后由来爱孝王。辛苦江南王相国，重来北阙定储皇。蜀洛当年党议多，分曹日日竞风波。顾厨品藻矜名字，牛李升沉密网罗。私忿漫劳登白简，浊流真欲弃黄河。堪嗟此辈争门户，国是调停奈若何！敕使当年出未央，纷纷矿税采诸方。山川绝少金银气，诛敛何殊花石纲。一任竖貂盘社鼠，谁将盐铁议弘羊？可怜国脉从兹丧，浪说朱提入太仓。遗诏何曾立九嫔，汉家倾国李夫人。龙髯此日方长痛，鹤御经时未即真。长信宫中犹却辇，朝元殿上已批鳞。深心终是资元老，免使垂帘溷紫宸。雕镂嘻戏擅嘉皇，妇寺相连说赵张。北寺狱成倾俊乂，西园例在鬻冠裳。清流白马空朝右，墨绶青衫去庙廊。郭泰当时忧殄瘁，汉家十叶已沦亡。同文黑狱少完肤，妖焰熏天万事诬。酷吏凭添沉命法，奇刑尽隶执金吾。勾陈天远浮云蔽，贯索星明正气孤。翻借封疆成铁案，谁怜道济血模糊！思陵苛察误宸聪，国计周章践祚中。高栋已看倾大厦，神奸转复认孤忠。论兵轇轕终无定，驭将宽严失至公。独有俭勤关睿虑，年年水旱瘁深宫。赤眉分道乱中原，海内征输怨正繁。天子常虚大盈库，军储折入小黄门。伤心陵墓樵苏尽，回首乾坤战气昏。赖有范倪诸节烈，犹能一死答君恩。潼关不守竟仓皇，遗恨中涓促丧亡。骁贼直闻趋洛下，行营又见溃河阳。将军力战捐躯脰，竖子迎降类犬羊。从此三关似刳竹，谁人决策守金汤？铜蹄谁见下襄阳，坐致鲸鲵入未央。秘殿遗音怜赤子，大荒披发诉高皇。九原龙剑沉王气，三月乌号哭国殇。死难纷纭酬养士，由来义烈重纲常。坐使神州竟陆沉，秋江百丈莫言深。南迁不少黄潜善，留守空为宗汝霖。下濑将军窥故国，太行忠义感雄心。望仙阁里千回醉，只是难忘《玉树》音。羽书百道起黄尘，一马临江入紫宸。国耻不言教战士，时危亟欲选才人。空馀跋扈桓宣武，岂有勤王温太真。燕雀巢堂朝夕计，延秋门外走踆踆。"}