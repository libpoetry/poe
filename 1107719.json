{"id":"1107719","title":"看花四绝句","dynasty":"宋","author":"司马光","text":"洛阳相望尽名园，墙外花胜墙里看。手摘青梅共挼酒，何须一一具杯盘。洛阳相识尽名流，骑马游胜下马游。乘兴东西无不到，但逢青眼即淹留。洛阳春日最繁华，红绿阴中十万家。谁道群花如锦绣，人将锦绣学群花。南园桃李近方栽，浇水未乾花已开。山果野蔬随分有，交游不厌但频来。"}