{"id":"693337","title":"挽同年黄子敬编修二首","dynasty":"明","author":"苏葵","text":"气淩山岳有馀辉，欲竭经纶补舜衣。云锦发残天地隐，阳秋评尽古今非。英贤有道曾何究，造化无情不慭遗。静对襜褕怀旧德，月寒风冷几歔欷。东风联辔杏花旁，几载金兰道谊长。共拟人龙终作瑞，宁知玉树不禁霜。生刍万里怀封鬣，落月三更满屋梁。惆怅九京无可作，石渠今日少文章。"}