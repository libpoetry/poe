{"id":"621781","title":"秋日赠诸葛基画民部使出","dynasty":"明","author":"郭之奇","text":"敢誇三百尽豪英，四海相逢宛弟兄。自古交情因宦短，于今肝胆赖君明。君已俨然使星出，我犹依旧一书生。此日风尘为余熟，此去湖山与君迎。不堪重唱阳关曲，凄凄数语怅归人。归人时逐乡关梦，旅客漫将诗句鸣。西风乍夜绕廊急，霜林应醉黄叶横。闻说西湖秋更好，聊以兹意送君行。"}