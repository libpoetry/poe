{"id":"287320","title":"寄严又陵·儒既分为八","dynasty":"现代","author":"夏曾佑","text":"儒既分为八，孙氏源子弓。帝王自有术，六籍遗祖龙。亭长起詈泰，口詈心则从。白水袭新都，家法将毋同。儒法既持世，杨墨道乃终。云台画奴隶，东观罗鱼虫。英英严夫子，先觉开愚蒙。归来钓大泽，遁世全其躬。滔滔浙江水，湛湛上有枫。四山乱云合，孤艇深烟中。维舟为再拜，万感罗心胸。朅来二千年，日下靡有穷。顽廉与懦立，斯言得毋空。斯台富篇翰，谁则能知工。"}