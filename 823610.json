{"id":"823610","title":"倾杯乐 次柳屯田韵八首，仙吕调，都城国庆 其一","dynasty":"清末近现代初","author":"吴湖帆","text":"候建阳春，旦逢国典，未寒乍暖。似流水、金鳌毂练，玉蝀人海，参差花满。相思日永琼楼观。向重城媚，芳树万家葱茜。去来争道，尽醉蓬壶上苑。遥望极、红墙银汉。正彷佛、群仙回舞扇。恁簇拥、陡屐轻裙，齐声共奏韶管。待几曲、游龙步散。携伴踊、康衢欢忭。听处处，呼啸里，华灯翠辇。"}