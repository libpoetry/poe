{"id":"886335","title":"送云山文先生吏部赴召","dynasty":"宋","author":"阳枋","text":"云山至宝非和璧，光耀烛天难毖密。一朝天子阐坤珍，此宝肯为蜀人出。宝生蜀东六十年，蜀势关吴妙陈述。蜀为头目吴腹心，头目清明腹心佚。蜀为藩篱吴奥堂，藩篱坚固奥堂实。蜀若颠危忧在吴，夔峡岂能遏迸溢。自从蜀口弃三关，托里金城更崷崒。戎马冲奔二十年，此城处处皆屹立。虔刘俘掠技已穷，群聚宝峰频出入。抵碍坚城不得战，转攻云诏谋虚袭。欲践辰沅闯广南，后顾有蜀还恧尼。留屯汉中缀秘师，计俟万全无一失。我向嘉渝增重屯，大理垂军须缩绖。夷陵近闻列守戍，似谓蜀险为难必。或言东晋不用蜀，是时南北只守一。如今敌人斡腹来，不思保蜀更何术。莫虞海道要先防，云涛涌沸蛟鼋慄。臣宝一战振天威，至今敌胆犹惕怵。莫忧淮堧近建康，万柁舟师人素习。踏车横江臣世忠，北人言之魂凛凓。荆南虽云瞰大江，曹瞒百万几禽执。赵公堰匮孟公湖，有如弱水蓬莱岌。当今重势在蜀川，蜀事艰难今转急。井络丘墟烟火空，荆棘漫弥虎窟室。频年旱暵民流亡，褚无完裳瓶无粒。兵将愿战民效死，彼此交病财不给。就中活着犹可为，民心戴宋元一日。益兵降财劳蜀民，旒冕周咨宜委悉。射干狼毒漫战吻，芝朮参苓难愈疾。恳切深惟保蜀方，蜀苟措安国宁谧。"}