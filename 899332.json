{"id":"899332","title":"送韩使君赴任越州十一韵","dynasty":"宋","author":"张咏","text":"圣皇忧越人，与之求良牧。韩侯简帝心，受诏荒东服。再拜陈苦词：臣生非碌碌。未得灭匈奴，虽荣亦为辱。戎丑方款盟，宸恩倦兵黩。难展穷北威，遂作东南福。况有重慎资，足致奸巢覆。况有明恕怀，可使夷人伏。行歌烟霭空，坐啸江山绿。无忧报政迟，只怕徵还速。他日遗远书，幸勿忘兰菊。"}