{"id":"699699","title":"季冬立春五绝 故园","dynasty":"明","author":"郭之奇","text":"敢作故园主，幸当花木春。东风曾识旧，为我岁华新。岭外春光早，阶前气色多。庭花知我意，呼类引阳和。近识庭梅意，功成让百花。芳为一岁敛，色与二阳赊。临风分巧笑，倚日共新妆。烟景无留色，青春合断肠。全身呈素质，满面去红妆。有意从人淡，何心令蝶忙。"}