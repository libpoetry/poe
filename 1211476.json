{"id":"1211476","title":"题江乡秋晚图","dynasty":"元","author":"萨都剌","text":"沙头潮下秋水枯，云山落日云模糊。草堂远近路长驱，萧萧行李行人孤。蹇驴渡桥归思急，村南村北天秋色。何者相呼鸡犬声，山前山后烟树立。江风水面吹残莎，打鱼小艇如飞梭。何人荡桨立船尾，钓者船头腰半驼。小李将军不可作，粉壁流传愁剥落。石门守者犹可奇，柱杖敲门索新跋。京口绿发参军郎，见君此画心即降。携家便欲上船去，买鱼煮酒扬子江。"}