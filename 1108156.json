{"id":"1108156","title":"傅子骏右司见和雪句且有两宫北狩之感复用韵二首","dynasty":"宋","author":"刘一止","text":"万里胡沙惊毳幕，北望旄头天际落。向来官军如路人，受甲逡巡惟指鹤。宁知竟屈銮辂尊，问天火令何当燉。落雪如絮不我温，九关梦想血面论。先生著书风撼幕，诗成弄笔云烟落。舍傍种竹欲招凤，郭内有田才给鹤。眼看雪片黏空尊，寒斋芋火犹能燉。怪我官冷何时温，我亦聊尔公弗论。"}