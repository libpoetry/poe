{"id":"219409","title":"蚕妇叹·蚕妇指蚕叶如缕","dynasty":"宋代","author":"钱时","text":"蚕妇指蚕叶如缕，爱之何啻珠玉比。呼奴勤向帐前看，夜卧摩宁三四起。未必便能丝挂体，睠焉于怀有真喜。人人办得此时心，推而广之岂不美。以此事君定忠臣，以此事父定孝子。以此事夫定贤妇，一念真成转枢耳。嗟哉世人胡不然，三纲茫茫不如蚕一纸。"}