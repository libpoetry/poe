{"id":"1251324","title":"秋蝉抱叶而吟叶脱而堕困于群蚁亟遣仆置高树且怜而作诗吊之","dynasty":"元末明初","author":"王翰","text":"一气无停机，四时仍代用。万物生两间，潜植与蠢动。时至靡不荣，运往讵所恸。蝉生粪壤间，潜化自能羾。登木喜得时，鸣响甚恣纵。既免螳螂搏，幸脱痀瘘中。或学秦筝鸣，或作雅琴弄。或缓美人歌，或繁小子诵。或静而独鸣，或聚而相哄。不料瓮内鸡，遽儗竹上凤。凉飔一朝发，繁霜藉草重。强鸣声噎塞，处危心愡恫。所付既靡盬，脱落难持控。高蜚翅剪铩，不饮腹空洞。局促尘埃中，蚁困况集众。我行庭树间，见之心为痛。呼儿置深稳，聊尽尔馀哢。作诗予时哉，含悽不成讽。"}