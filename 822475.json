{"id":"822475","title":"绿盖舞风轻 观荷山贝子园，用弁阳老人韵","dynasty":"清末近现代初","author":"周岸登","text":"一曲镜弯环，顿换清凉，生香散霞绮。澄碧涵秋，襟尘销绣陌，水佩孤倚。荏弱菱枝，罥春藕、千丝慵系。怕惊他、娖队鸳鸯，幽梦吹蕊。花底翠滴盘欹，怨粉泣珠房，冷露轻洗。咫尺璇源，惜红衣、暗殿故宫铅泪。画稿沧洲，半残了、龙绡谁寄。折芳馨，催送酒波兰气。"}