{"id":"604192","title":"寄赠邢子愿太仆 其一","dynasty":"明","author":"张萱","text":"严飙厉商气，纤枯肃寒坻。衔羽鸣周周，玄云郁嵯峨。俯彼洪河流，四运忽若兹。朝辞京辇尘，夕宿沧洲湄。崩波发轻棹，遥遥将何之。结交满四海，谁为久要期。踯躅寡所欢，长讴伐木诗。仰视高冥鸿，哀鸣求其侪。亹亹走圹兽，噭噭失群悲。所宗慎厥因，古人有明规。褰裳遵枉渚，采采江上蓠。感物惜芬芳，将以贻所思。投分托金石，副此长渴饥。"}