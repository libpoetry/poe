{"id":"843582","title":"癸丑上巳前同潘幼南、邵息庵、庞聱、俞君实四老破山寺看玉兰，率成两律呈诸同游郢正并祈和章","dynasty":"清末民国初","author":"方仁渊","text":"辛夷初放尚轻寒，萧条寻春兴未阑。花发莲台光照玉，香浮竹径气吹兰。托根净土疑仙种，结伴名山仗佛看。风煖日晴宜我辈，今朝五老醉颜丹。未知今是昔云非，五老年皆到古稀。廉饮堂前玉兰放，大雄宝殿梅花飞。春光劝客须尽醉，鸟声呼人且息机。明朝花落更可惜，白头一瘦那得肥。"}