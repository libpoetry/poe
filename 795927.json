{"id":"795927","title":"凤凰台上忆吹箫 冒四姑将迁别墅，赋此留别","dynasty":"清","author":"范贞仪","text":"寂寂空闺，茕茕孤息，非君孰解吾忧。况渊深冰薄，时杖卿谋。指日鹿门隐矣，持君履、暂尔相留。从今后，鸟啼花落，雨黯云愁。悠悠。茫茫别绪，纵丝藕牵萦，不系离舟。怕芦花苇叶，已做成秋。为问妆台何处，江天阔、尽日凝眸。须相念，西风残照，默倚高楼。"}