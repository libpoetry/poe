{"id":"1239559","title":"和王镐仲京自闽见寄兼简欧阳文周","dynasty":"元末明初","author":"郭钰","text":"我惜晚闻道，灵台杂主客。冥行不知津，临危始求楫。年迈悟前非，端居寡娱悦。圣贤迪遐轨，中道岂容歇。驽蹇不受鞭，出门有难色。平生欧阳子，肝胆无楚越。夙昔谐素心，穷达勖贞节。结交得斯人，焉用复多阅。王郎晚相逢，更觉才情别。泳游文海中，深浅力窥测。欲振蓬莱音，不同筝笛咽。老气苍旻高，雅怀秋水洁。蒹葭摧折馀，幸托瑶林侧。柰何风尘起，干戈积岁月。牛衣卧空谷，长夜独愁绝。自君入南中，扳附不可得。昨蒙求友篇，情谊何沦浃。恨无凌风翼，就君共劘切。郁郁长相思，秋月几圆缺。持报愧琅玕，永言铭厚德。"}