{"id":"1109513","title":"送梁伯赐归括苍三首","dynasty":"宋","author":"刘宰","text":"怒风驾海潮，钱塘天下壮。岷山浚源委，东下极奔放。中横吴淞江，烟波渺四望。归欤太史笔，偃蹇九霄上。城关美少年，三五事游冶。明珰烛绮疏，宝香笼舞榭。一朝黄金尽，帷盖羞狗马。短檠有真乐，行矣遴取舍。西北天马驹，堕地志千里。暴生执鞭辔，邂逅渥洼水。东来荐郊庙，声名蔼千祀。咄尔驽骀辈，局缩当愧死。"}