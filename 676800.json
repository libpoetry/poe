{"id":"676800","title":"秋晚赴井汲水采野蔬供饭","dynasty":"明","author":"卢楠","text":"卫霍富华屋，原宪隐蓬蒿。物理各有适，而我甘鸿毛。霭霭秋欲夕，疏叶鸣林皋。开门忘所事，瓶罂行自挑。素绠汲深寒，何用扔桔槔。榄衣采藜藿，洒濯西城濠。岂曰荐玉盘，慰此饥者劳。并日偶复尔，欣会忘纡陶。归还读我书，杳然青天高。俯察寒螀吟，仰视云雁嗷。万化纷倚薄，吾生安足骚。如何绮纨子，失路增悲号。"}