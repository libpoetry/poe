{"id":"862489","title":"题定武兰亭副本","dynasty":"宋","author":"王柏","text":"玉华末命昭陵土，兰亭神迹埋千古。率更拓本入坚珉，盐帝归装投定武。薛家翻刻愚贵游，旧石宣和龛御府。胡尘横空飞渡河，中原荆棘穴豺虎。维扬苍茫驾南辕，百年文物不堪补。纷纷好事竞新模，倾攲丑俗亡遗矩。如今薛本亦罕见，彷佛典刑犹媚妩。清欢盛会何足传，右军它帖以千数。托言此笔不可再，慨然陈迹兴怀语。今昔相视无已时，手掩尘编对秋雨。"}