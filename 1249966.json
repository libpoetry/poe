{"id":"1249966","title":"送张从善","dynasty":"元末明初","author":"高明","text":"四海张公子，才华重缙绅。早从枢府辟，已践属车尘。通籍联清禁，严更列近臣。周庐金帐晓，岩室玉墀春。马湩挏官酒，熊胹少府珍。青冥多雨露，黄道焕星辰。往事疑皆梦，浮名笑此身。冯唐虽磊落，颜驷竟逡巡。岁月黄尘老，关河白发新。还家见江总，举事识陈遵。春水桃花鳜，西风笠泽莼。扁舟五湖客，阳羡一归人。我惜交游晚，相期意气真。冥鸿何杳杳，斥鴳自踆踆。斜日横江路，寒云隔水滨。何时谋一壑，卜筑愿相亲。"}