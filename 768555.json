{"id":"768555","title":"疏影 题何侍御古藤书屋","dynasty":"清","author":"沈岸登","text":"玉河一曲。记堤沙旧日，三径曾筑。留与骚人，简点图书，更添多少牙轴。赤阑宛转连苔砌，总不羡、江梅湘竹。爱捎檐、藤蔓花飞，帘底午阴晴绿。谁似先生潇洒，退朝归系马，文酒相逐。便许荆高，击筑歌呼，夜深烧短红烛。墨池尽有挥毫兴，又早是、鹅儿初熟。倚南床、纨扇题残，试染羊欣裙幅。"}