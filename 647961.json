{"id":"647961","title":"将归庐陵送朱智南上","dynasty":"明","author":"杨士奇","text":"朔风日云厉，凛凛天雨霜。征夫念行役，游子思故乡。宿昔累欢宴，一旦异飞翔。晨兴戒徒旅，各已俨成装。齐驱上河桥，祖送盈路傍。驾言从此辞，俯仰情内伤。流波逝东渚，浮云越西冈。去去踰万里，各在天一方。嘉遇讵可期，乖阙谅难忘。惟当保贞素，随时以自臧。"}