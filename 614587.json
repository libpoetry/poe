{"id":"614587","title":"何澹公草堂留题","dynasty":"明","author":"李之世","text":"红尘市上纷相逐，挥汗霪霪如新沐。陡觉门开景色幽，中有天然图一幅。乍疑摩诘辋川居，致态不殊景差缩。拈墨和烟粗点缀，脱尽蹊畦与甜俗。閒斋窄窄澹生姿，虚牖茏茏映脩竹。石片萦阶龟壳文，瓦块叠屋鱼鳞簇。墙如端木不遮肩，巷似柴桑讵容毂。仄径才穿枝碍眉，荒畦移步莎霾足。阶前贮月兼酿流，凿渠磬折盘三曲。潮筋海眼何曾透，潴得天泉清可掬。石床不斲亦不磨，移来尚带苔纹绿。断处凭将一线通，波心石罅如蠹木。墨沈时翻絮絮烟，镜光净抹澄澄谷。平头童子置芳饵，跃出锦鳞鬐鬣秃。擎来掌上不惊人，宛如荷叶龟儿宿。须臾掷放撇波去，又似排风纵巨渎。山间移药不知名，花底来禽不辨族。绮石养蒲滴滴滋，陶鎗剪蕙旎旎郁。疏姿疏韵大宜人，柔绿柔香饱心目。尝恨山家篱落幽，好景不入村人腹。城中半是富人居，拚金买埒犹嫌促。石室藏身患不牢，铁关拄户囚如梏。谁知澹远饶古趣，坳土芥舟随意覆。睫里焦明隐置巢，头上蜗牛行戴屋。閒诵南华齐物篇，更披叔夜养生牍。笑我劳劳尘鞅人，问君有邻卜一卜。"}