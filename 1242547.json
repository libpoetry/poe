{"id":"1242547","title":"白翎雀歌","dynasty":"元末明初","author":"张昱","text":"乌桓城下白翎雀，雄鸣雌随求饮啄。有时决起天上飞，告诉生来羽毛弱。西河伶人火倪赤，能以丝声代禽臆。象牙指拨十三弦，宛转繁音哀且急。女真处子舞进觞，团衫鞶带分两傍。玉纤罗袖柘枝体，要与雀声相颉颃。朝弹暮弹白翎雀，贵人听之以为乐。变化春光指顾间，万蕊千花动弦索。只今萧条河水边，宫庭毁尽沙依然。伤哉不闻白翎雀，但见落日生寒烟。"}