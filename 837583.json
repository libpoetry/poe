{"id":"837583","title":"声声慢·用草窗体有赠","dynasty":"清末民国初","author":"李岳瑞","text":"花柔英气，酒祓深愁，高楼明月清宵。燕昵莺痴，剧怜豆蔻香梢。十年絮泥心事，又东风、催起春潮。争忍俊，是犀心一点，凤咮双翘。次第番风过也，怕绿阴结子，春去难招。好托微波，殷勤为护双桡。天涯自惊老大，且尊前、偎倚纤腰。银烛灺，渐曲终人渺，惆怅红桥。"}