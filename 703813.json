{"id":"703813","title":"追和本寺第五代南海珠和尚和永明禅师山居诗二首","dynasty":"明","author":"释道超","text":"此界西方法一同，西来东土总皆通。少林密旨传无尽，大藏经文演不空。刬草锄云为祖业，敲床拂竖振宗风。山中城里皆名刹，却是从前造化工。山峦青翠瑞云浓，云散天清处处通。此际安居千日会，昔时曾坐九年功。庭前月朗通宵白，窗外花开满树红。众鸟衔花无觅处，牛头一祖是真融。"}