{"id":"1049804","title":"祀南岳喜雨呈李倅","dynasty":"宋","author":"郭祥正","text":"六月赤日方炎炎，云不行天龙遁潜。阴阳失职帝怒赫，地下万物遭炮燖。农夫争陂数斗死，驱沙掷土唯飞廉。湖南本钱二十有四万，岁望何以安黎黔。府官惶惶使台恐，祀坛祷岳惟精严。君驰副车职其事，秘文在板香盈奁。镮刀割牲荐肴酒，夜半奠玉抽灵签。星河收光倏阴晦，雷声群群来山南。斯须密点欲裂瓦，烛光出屋排龙髯。鼪鼯哀啼晓色淡，碧涧久涸银涛添。田田水足稻秀拔，旱暵一洗凉飔兼。芬馨罗列报神贶，文实之论前贤佥。兴云作雨乃谁柄，坐视焦灼悭濡沾。待兹诚祷始感发，威福自任宁无嫌。至理从来莫能诘，异景聊足开吾瞻。孤峰翠滑犀露角，溢溜飞洒琼为帘。烟藏拱木半吞吐，湘水倒影分毫纤。庙门欲出尚回首，正似老笔图霜缣。高吟成章又奇绝，睥睨韩杜君何谦。嗟余适为簿书缚，不尔从往精神欦。蚊蝇休飞夏将尽，清露收拾摧圆蟾。何当结轨更一往，历览舜迹穷高尖。群仙虽有路歧远，志士岂无岩谷淹。收奇拔俊召和气，一国遂除灾眚占。暂时响应未足数，此语非是君仍砭。"}