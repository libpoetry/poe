{"id":"711987","title":"送罗五湖","dynasty":"明末清初","author":"陈恭尹","text":"与君初一揖，未语神先跃。磁石受金针，大小都不却。船头一尊酒，颇尽新知乐。秋风吹长棘，半载成乖各。匪伊动忍谋，苍天亦云虐。惓惓君子心，直可高云薄。君家在何所，巴水明西郭。才为此身累，不得耽丘壑。游踪遍西土，美政流南国。五马今何之，甘棠尚如昨。无因一出送，益我怀中恶。男儿事蓬矢，岂可辞芒屩。同行得良友，未足为寂寞。中州英贤地，大雅应有作。何时遗之音，愿附罗浮鹤。"}