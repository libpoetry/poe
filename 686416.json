{"id":"686416","title":"赠别韦纯显赴泰和","dynasty":"明","author":"叶春及","text":"书剑同游二十年，柳丝长绾万条烟。天涯落魄愁分手，君向西江我在燕。潞渚帆开独滞留，燕山尘满黑貂裘。愁来已就祢生赋，为我先投鹦鹉洲。南游同唱郢人歌，楚水闽山路几何。欲向天涯寄杨柳，祇怜攀折已无多。三忠祠在上东门，古道飞沙白日昏。唯有前朝松柏树，霜枝聊可赠王孙。"}