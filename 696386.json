{"id":"696386","title":"后周书六首 苏绰","dynasty":"明","author":"郑学醇","text":"观鱼曾出汉昆明，延访徐徐并马行。莫道霸图无际会，六条真不愧才名。萧梁帝业又荆州，世胄名家宠最优。何事燕歌诉寒苦，自来关塞不胜愁。北朝羁宦意何堪，况复霜华满鬓簪。开府位高归不得，断肠空赋望江南。丁庸收直马成群，清节谁如独立君。奕世高风谁得似，赐田堪自老耕耘。檀台山上猎围屯，金镡基中锡仗存。岂是好生真帝德，故于围处见桑门。襄阳丘陇柏青青，徵辟无心就北庭。移孝为忠曾不愧，始知江汉实钟灵。"}