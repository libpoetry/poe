{"id":"813105","title":"赠心斋二首","dynasty":"清","author":"张洵佳","text":"龙砂两度咏嘉宾，笑语能生四座春。穿遍溪桥寻地主，揭开城府见天真。家风疏水馀真乐，文品钟陵有替身。同是河汾门下士，输君松鹤比精神。尘劳白日去如驰，我似江湖杜牧之。春梦长安棋一局，秋娘旧院鬓千丝。莼鲈乡味偿初志，诗酒生涯感故知。何日蓉江移画舫，一樽重话少年时。"}