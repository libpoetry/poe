{"id":"742195","title":"南诏碑歌","dynasty":"清","author":"刘大绅","text":"开元宰相魏公逝，金鉴千秋瓦砾视。天宝宰相杨国忠，不恤唐家帝业坠。御史太守皆重官，何况堂堂节度使。辨明贿入权门中，未夕龙光已立致。南边云下为荒陬，此辈安能万里寄。诛求法令交相加，如以饥狐饿虎喂。狼子在野心难驯，不德何鹿不走避。知古既绝姚隽朝，王煜亦贪蒙舍利。国小众分听指挥，以一并五制不易。可怜宗女归南蛮，龟兹乐部远颁赐。敬义未还虔陀张，上位贪淫太纵恣。饮鸩难酬君王恩，辱国空贻将帅愧。当年若省杨罗颠，何至中官逞魑魅。鲜于仲通何人哉，甫薄白崖敌已备。军将俭魏虓虎如，天运空作点苍次。西洱河边金鼓衰，八万唐兵剩有二。胡颜遁去生见人，请看吐蕃正得意。南国大诏兄弟邦，金印煌煌号东帝。冠带珂贝驼马牛，倚祥乐进捧册至。凤子大将有告身，赞普钟且改元志。遂令李宓何履光，再将十道重兵弃。军忌深入犹不知，一遁一沈并可詈。竟筑京观龙尾关，二十余万国殇胔。是时君王方色荒，沈香亭畔艳妻醉。宰相掩败仍叙功，在朝文武半谐媚。南蛮拍手笑不休，德化丰碑蹲赑屃。其心自望唐使来，其言深荷吐蕃庇。官寮宠幸都寻常，尽载碑阴发长喟。降人郑回甘撰文，流寓御史乃作字。是为天宝十有三，明载天子幸蜀地。我闻稗史言战时，阁逻凤妃术怪异。阁陂和尚凤其昆，一朝千里忘险陂。煌煌天朝十万兵，维彼妖人歼其类。固知此语荒唐多，干羽两阶有往事。白衣山人亦吾师，招抚吐蕃断右臂。蜀中镇抚兼得人，铎槊郁刃纳天吏。头盘跳脱金银光，乐部歌姬老犹侍。足明向背当日心，忧国有人定殒泪。惜哉一叛四十年，封岳祀渎已僣儗。太和门外望残碑，欲揽天威径前辔。天子须圣宰相贤，其次以谋或以智。前有李泌后韦皋，高骈继之快人意。不见贞观细奴逻，刺史锦袍早在笥。"}