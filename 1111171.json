{"id":"1111171","title":"百七丈和篇有尽道温柔别有乡谁知绛阙水茫茫之句意有属也再用韵奉酬","dynasty":"宋","author":"许及之","text":"仙凡从昔各为乡，弱水蓬莱隔混茫。不见麻姑呈狡狯，空教贺老号清狂。两奁心事无人共，万点花飞有底忙。说与东风须作主，莫教痴白妒娇黄。休厌黄鹂百啭声，诗翁亦是不平鸣。中年怀抱愁离别，暇日亲朋好会并。踏损落红无锦袜，吟成白雪有朱英。栏杆徙倚空三叹，雨后斜阳写不成。"}