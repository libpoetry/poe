{"id":"1128529","title":"和元方用韵见寄次韵奉谢兼呈元东诗二首","dynasty":"宋","author":"葛胜仲","text":"人与严徐是一流，英英儒雅冠吾州。白虹吐烛呈文夜，红杏飘筵得意秋。禄薄未应腰为折，语多共叹舌无留。令君举善搜寒俊，不进清华谅不休。文律高峰与激流，五言佳处似苏州。宁甘鬲县中漓酒，不羡宣城赏弈秋。白首同归相器重，青云一蹙岂淹留。外家门阀期君大，作德虽休更勿休。"}