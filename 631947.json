{"id":"631947","title":"秋思","dynasty":"明","author":"释函可","text":"鸿雁逐飞云，青天亦有行。兄弟本四人，仲季歘云亡。伯窜东海隅，叔留南海旁。相隔万馀里，东南永相望。忆昔在长安，膝下共两双。朝去候门扉，朝回牵衣裳。忆昔在南国，齐揖事先王。教训日以严，道义日以康。忆昔在家园，气力各自强。读书穷壶兴，落笔竞沅湘。神异古人遇，举世无文章。当春二三月，风吹百草长。登堂献寿酒，散步陟崇冈。夏日听黄鹂，阴阴亭馆凉。折荷绿玉池，剥荔黄金床。桐叶下金井，四围橘柚黄。薄暮向空阶，联袂延月光。忽见梅花发，大开楼上窗。色映枝枝玉，诗成字字香。好景必同赏，佳酿必同尝。夜寒必同被，得句必同商。先子忽见背，血泪尽汪洋。三载草土中，不离阿母傍。伯也忽瞿然，团圞非久长。拜母别诸弟，薙发栖大匡。仲弟登贤书，云路步前芳。叔弟薄青衿，欣然慕老庞。阿季独俶傥，走马少年场。抱志虽各殊，骨肉不相忘。一朝日月坠，大地共仓皇。紫荆长枝折，飘零天一方。寄书阻兵革，得罪饱冰霜。远碛听笳吹，回头盼故乡。前月片纸来，摧胸裂肝肠。闾井十无一，举家惨罹殃。叔弟尚伏枕，一命在微茫。母死恐未葬，弟死谁盖藏。登山苦无梯，涉河苦无梁。山木何翛翛，河水何汤汤。安得高飞翼，驾我以翱翔。狂雨日下来，白昼黑淋浪。"}