{"id":"697026","title":"雪夜邦相过斋中小集四首","dynasty":"明","author":"胡应麟","text":"寂寞幽人卧，追寻茂宰贤。飞觞临夜雪，把袂坐高天。剡曲三更棹，梁台万古筵。异时吾党事，兰水定谁传。不谓山斋雪，能来侍从臣。谈诗双郢客，和曲几巴人。玉笛生春早，金尊促夜频。晓来飞舄处，瑞气满枫宸。彩笔寒相对，朱弦晚故留。飞仙谁鹤氅，野客自鹴裘。拥坐城云立，窥筵海月流。预愁新赋出，人拟兔园游。此夜平原醉，人间更有无。乾坤悬玉阙，日月坐冰壶。磊落新词社，萧条旧酒垆。灞桥回首处，凄绝断云孤。"}