{"id":"822405","title":"玉烛新 赋蓬溪何园柚","dynasty":"清末近现代初","author":"周岸登","text":"高林霜意透。见翠翳黄匀，水犀纹绉。蟹螯共侑。东篱下，伴得寒香盈袖。休呼橘友。沁鼻观、枸橼同嗅。融蜡蒂、壶扬轻圆，珠窠絮云笼就。擎来绮席晶盘，更小试并刀，剥烦纤手。月梳细剖。罗囊解玉，裹琼蕤光溜。吴盐初逗。怕齿软、瑶姬禁受。争比并、容管沙田，恭城雒垢。"}