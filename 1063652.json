{"id":"1063652","title":"读庆长诗轴","dynasty":"宋","author":"释德洪","text":"韵如春水初含风，秀如兰芽新出丛。人间何从有此客，坐令衰老忘龙钟。新词锵金纷满眼，妙语屑玉霏无穷。读之置卷欲仙去，风度绝似欧阳公。儒生寒酸不上眼，江南风流翻手空。那知此郎蹶然起，笔端五色回春工。只今陛下固天纵，文章星斗悬高穹。天生尧舜稷契主，君宜置在明光宫。雪中呵手研破砚，诗成一笑天开容。"}