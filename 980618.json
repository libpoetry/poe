{"id":"980618","title":"旅次大风","dynasty":"宋","author":"晁说之","text":"腊尾春头难作客，借书数帙共徘徊。洛阳东风远寻我，水波参折冯陵来。可怜难问洛阳事，念我邑墓有馀哀。汉儿辫发益胡军，望望都门何日开。勤王之师未肯发，怒飙激起无摧颓。黄河高浪大岯山，金贼欲遁不得回。吴樯楚柁日千里，大府有粟宁待催。朝廷号令必偃物，我得归到孝王台。"}