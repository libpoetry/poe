{"id":"610996","title":"镜园篇为刘百世赋园傍湖水故名","dynasty":"明","author":"邓云霄","text":"谁家池馆好乘凉，正忆临流一漱芳。骑马红尘元市郭，入门绿野变江乡。江乡乱水侵花径，淡扫明湖开晓镜。河伯轩窗忽倒翻，鲛人帘户相辉映。空阔望霏微，盘龙昨夜归。彩鸾云外舞，金鹊影中飞。地为玉匣天为盖，雾幌霞绡无粉绘。宝靥平分杨柳眉，菱花半罥芙蓉带。一片寒光散夕阴，四规气色自萧森。夷则会闻沉井底，玄冥今见出江心。井底与江心，依希通贝阙。玳瑁高台能□风，珊瑚小架偏横月。澄明天水两相和，黛敛亭亭洛浦波。雨过似经神女照，烟消恍被仙人磨。御沟流出帝城东，知有清辉接魏宫。已占湖光燕市外，何须敕赐剡川中。季真风调如之子，水镜先生差可拟。炯炯虚襟照胆肝，泠泠雅韵无尘滓。留宾杯酒泛涟漪，风急台高冷浸肌。座上恐逢苍水使，檐前休挂白龙皮。"}