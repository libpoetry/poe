{"id":"704389","title":"送李伯承还山","dynasty":"明","author":"黎民表","text":"黄尘拂衣归去来，酣歌击筑相徘徊。青山似惜敬亭别，明月况有金陵杯。烟中柳条折欲尽，池上浮萍吹复开。楚江渺然挂席去，知尔万里游蓬莱。秋风袅袅吹素襟，别酒离情谁浅深。黄金岂办久客计，白日不照孤臣心。吴姬送君柳花店，越人自歌山木吟。烟波回首一相失，几时瑶华能惠音。"}