{"id":"1174929","title":"登石伞峰","dynasty":"唐","author":"杨于陵","text":"夙志慕遐峤，偶时叨抚封。幸兹秋成候，得与心期从。宛在洲渚外，稍跻林岭重。紫垣感嘉惠，丹壑畅幽踪。之子绰有裕，结庐枕前峰。亭台互亏蔽，物象分轻浓。玉伞践危石，苔枝栖古松。登攀逐群彦，息偃惭衰容。阊阖如可接，灵仙疑暂逢。海帆去的的，霜雁来噰噰。赫奕护军重，导迎裨将恭。回舟迟新月，鼙鼓迎疏钟。"}