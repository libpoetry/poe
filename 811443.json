{"id":"811443","title":"伯惠以其先人禹勤刺史柳阴洗马图索题，为赋四绝","dynasty":"清","author":"丘逢甲","text":"东南立马阵云寒，杨柳春风解玉鞍。半壁山河行奠定，不妨闲向晚凉看。刷马江洲意气豪，中原战罢脱征袍。柳花黄扑桃花紫，看蹴春流起怒涛。闲写丹青定自怜，一州斗大当凌烟。千金市骏空相惜，如此英雄负少年。攀条还共感遗芬，难挽天河洗战云。汗马无功桑海变，题诗人是故将军。"}