{"id":"1112382","title":"冬夜有怀柯田山人四首","dynasty":"宋","author":"张元干","text":"闻说新居好，山樊卜筑深。药囊能济物，龟策少知音。四海忧黔首，中原尽绿林。直须期雪屋，夜棹去相寻。坐阅干戈扰，输公已定居。生涯今易足，世态莫嗔渠。晷短全疏客，窗晴好对书。故山常入梦，何日到吾庐。客里了无况，乱来何止贫。淹留频换岁，老大更思亲。泥饮思田父，供粮乏故人。自怜归未得，不是白头新。雅欲赋招隐，何堪吊战场。独看星错落，久立夜苍茫。羽檄来东越，风烟隔下塘。安闲随处有，冠盖莫相望。"}