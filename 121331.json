{"id":"121331","title":"表兄丁行之俾予作山水","dynasty":"宋代","author":"王当","text":"秃发管城书不中。麝煤满砚随轻浓。烟云变怪本无定，丹青故匪能形容。解衣盘礴无人久，妙迹於今复何有。挥毫要使真宰泣，叹息初非痴绝手。辽东有人丁令威，去家得仙今暂归。上界繁华异丘壑，安得长林大麓长追随。联翩大轴要予写，敲冰不在鹅溪下。吾既不能为乔松直干摩苍天，又不能为小童一线飞纸茑。万里江山败平远，唤取画师阎立本。"}