{"id":"1108522","title":"题萧令山则文编二首","dynasty":"宋","author":"刘克庄","text":"茧纸银钩写一通，殷勤投赠愧空空。辙环晚乃交吾子，稛载天将富此翁。著论未容符独步，操琴欲与愈争雄。儿童错认眉间喜，疑有珠犀满箧中。咄咄人皆怪老夫，奈何此客去难呼。招温处士为罗否，待穆先生设醴无。我有青刍堪秣马，君言白发久占乌。人生蝉冕腰金印，未抵斑衣膝下娱。"}