{"id":"1131178","title":"尚书尤公挽词","dynasty":"宋","author":"楼钥","text":"敏甚五行下，豪釐耻不知。千人挥笔阵，万卷纳须弥。有夏传追蠡，先秦拾断碑。邺侯书插架，分付称家儿。忧国言多切，回天力有馀。众推真学士，上念老尚书。直道终难进，高怀只遂初。梁溪钓游处，此意竟何如。旧学方登用，公来领从臣。末光依日月，听履上星辰。共政将图旧，腾章屡乞身。甘盘终罔显，雨露未沾新。北面愿师承，东台拜老成。忘年容末至，叙契若平生。风月吟千首，雷霆寄一名。送车无路到，寒涕为君倾。"}