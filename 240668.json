{"id":"240668","title":"刘侍郎见和再用韵","dynasty":"宋代","author":"王之望","text":"大方广佛三身具，境号华严普贤住，三千净土毛孔吞，百亿化身尘刹赴。底事眉山迹偏显，端由象法时将暮。三乘不起正信心，一线顿开方便路。将欲神变惊风目，故敛光芒归窘步。示现虽同人异见，开遮未判谁无惧。臂力遥擎妙喜来，顶光近摄清凉互。我来亲睹未曾有，方审传闻元不误。阳春正值风日好，阴雨不逢雷雹怒。入梦惟忧神鬼知，乘危暗有龙王护。招提问路方上征，世界当空已先布。千林寂历鸟声少，万岭奔腾云气聚。高峰初到莆休歇，圆相俄惊成指顾。一壶恍入物外天，五里知非世间雾。感通咫尺捷影响，变灭须臾嗟电露。公居福地宝岩对，身享耆年仙籍附。两禁高辞法从班，一灯久续禅宗炷。正始余风独后凋，建字逸驾争先鹜。忽聆酬唱便随喜，要与见闻俱得度。愿公且见宰官身，一宅常与轩冕寓。"}