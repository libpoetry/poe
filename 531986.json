{"id":"531986","title":"嘉靖丙戌元宵燕集分得银字赋二十韵","dynasty":"明","author":"黄佐","text":"帝城三五夕，明月丽芳春。玉宇澄晖早，金枢泛滟新。香车腾桂苑，缇骑出枫宸。陆海鱼龙混，天关虎豹驯。烟花连凤野，箫鼓动鸿钧。乐事还同众，清光故可人。弄芳珠作佩，步玉锦为茵。宝炬交蟾影，琼奁并兔轮。风回歌舞地，香拂绮罗尘。鳌彩浮燕树，星球射汉津。惰随虬箭晓，兴与鹤觞亲。对此开文会，因之仰德邻。摽缨三益至，挥翰四筵陈。淑气回彤琯，清歌尽白蘋。音徽嗟尔阔，契合道吾真。凫藻人争羡，骊珠世共珍。花边青玉案，柳外紫纶巾。云户低圆壁，虹桥掩寸银。赤霄繁健翮，沧海足潜鳞。共沐恩波洽，追欢莫厌频。"}