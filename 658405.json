{"id":"658405","title":"桧轩","dynasty":"明","author":"王鏊","text":"虎山鸠峰两岞崿，西金亭亭宛如凿。问谁居者两吴君，结发清修老弥恪。当年何人送桧栽，栽向庭前小芸阁。时时兄弟坐两偏，偏袒吟哦双露脚。我行十载还过之，翠壁苍崖人去邈。庭中老桧参天长，昔拱今来十围弱。古苔驳落文章隐，苍玉拳奇根节错。半空时战风雨声，平地恐作蛟龙跃。万牛回首亦不动，遮莫千秋卧云壑。木强取柱柔取束，社栎自全终自怍。樊侯种漆已阔疏，魏王贻瓠还濩落。何如种树还种德，德树同荣扫寥廓。为君封殖表双高，他日山人过必作。"}