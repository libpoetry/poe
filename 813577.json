{"id":"813577","title":"蒲类海三首","dynasty":"清","author":"李銮宣","text":"雪岭三峰矗，天光一镜涵。日高澄海市，波净豁云岚。鹳鹤盘空起，鱼龙得气酣。尾闾何处泄，不必注东南。弓挂天山上，封侯重海西。当年驱战马，此地动征鼙。窦耿名犹壮，征和迹可稽。沧桑俄顷事，回首白云齐。望望沙陀迥，朱邪起后唐。废兴同逐鹿，人代几亡羊。海澨任空阔，山容自老苍。摇鞭过水曲，消受午风凉。"}