{"id":"786648","title":"游灵隐山寺，观飞来峰、探峰洞，步各亭涧；入寺后，登北高峰；次韬光庵，观江海及及湖二十韵","dynasty":"清","author":"洪繻","text":"环湖皆好山，最是灵隐秀。后矗北高峰，前结飞来窦。绕寺山水幽，巀嵲山门右。山泉落琤琮，树根蟠透漏。闻道云雨兴，常有雷霆斗。涧声摇天风，瀑流出石溜。洞中一线天，天半百层岫。咫尺分乾坤，曲折现昏昼。行到冷泉亭，遍看云峰皱。入寺挹慧光，金身十丈彀。五百护尊者，重重如列宿。禅房云气多，经楼山岚凑。爰登寺后山，高峰凌霄宙。古树若飞龙，众石皆卧兽。徘徊四山低，南峰可俯就。复到观海亭，江海入袍袖。此行遍江南，湖山尽停留。此境良未逢，高奇兼秀透。山连上天竺，岭真古灵鹫。澹荡寺门前，湖光浮绮绣。"}