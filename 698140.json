{"id":"698140","title":"奉送别驾效愚沈公署邑篆得代还郡二律","dynasty":"明","author":"饶与龄","text":"海陬岩邑叹疲癃，万里天门隐未通。枉沐朱幡来上佐，高悬华烛照青穹。陈蕃慰满题舆望，余靖终膺御笔崇。杯酒印冈延别处，桃花夹岸映溪红。霏微春雨暗河桥，草色青青涨早潮。方咏飞鸿安泽国，忽瞻彩鹢拨归桡。三年半刺称良翰，期月慈君薄试萧。欲采民风知骏绩，茶阳载道裤襦谣。"}