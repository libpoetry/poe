{"id":"1137149","title":"高阳台 和巽吾韵","dynasty":"宋末元初","author":"刘辰翁","text":"雨枕莺啼，露班烛散，御街人卖花窠。过眼无情，而今魂梦年多。百钱曳杖桥边去，问几时、重到明河。便人问，无了东风，此恨难磨。落红点点入颓波。任归春到海，海又成涡。江上儿童，抱茅笑我重过。蓬莱不涨枯鱼泪，但荒村、败壁悬梭。对残阳，往往无成，似我蹉跎。"}