{"id":"1110936","title":"云谷二十六咏 云谷","dynasty":"宋","author":"朱熹","text":"寒云无四时，散漫此山谷。幸乏霖雨姿，何妨媚幽独。危石下峥嵘，高林上苍翠。中有横飞泉，崩奔杂奇丽。峰回危径转，垂练忽千寻。不为登山倦，踌躇秋涧阴。白云去复还，黄尘到难入。只有涧水声，出关流更急。亭亭玉芙蓉，迥立映澄碧。只愁山月明，照作寒露滴。南起云关口，萦纡上草堂。天风发清籁，山月度寒光。小丘横翠几，层嶂复嵯峨。释耒闲来看，岩姿此处多。入关但平田，复此得清响。何必问真源，神襟一萧爽。两岸苍峭石，护此碧泓寒。秋月来窥影，骊珠吐玉盘。山楹一怅望，恨此云迷谷。仙人不可期，缥缈双髻绿。长镵斸灵根，莳此泉下圃。珍剂未须论，丹荑已堪煮。山高泽气通，石窦飞灵液。默料谷中云，多应从此出。畬田种胡麻，结草寄林樾。珍重无心人，寒栖弄明月。忆昔屏山翁，示我一言教。自信久未能，岩栖冀微效。青山绕蓬庐，白云障幽户。卒岁聊自娱，时人莫留顾。西望多奇峰，北瞰独仙府。欲致武夷君，石坛罗桂醑。山台一挥手，从此断将迎。不见尘中事，惟闻打麦声。自作山中人，即与云为友。一啸雨纷纷，无劳三奠酒。涧里春泉响，种桃泉上头。烂红纷委地，未肯出山流。悄茜桃蹊北，萧椮竹坞深。不堪秋夜永，风雨助悲吟。旧闻南华仙，作吏漆园里。应悟见割忧，嗒然空隐几。携籯北岭西，采撷供茗饮。一啜夜窗寒，跏趺谢衾枕。当年赫曦台，移治在兹岭。寥廓无四邻，三光疑倒影。土断川亦分，北下成阴涧。秀石得佳名，服膺吾敢慢。南下东岭阿，云是中溪道。岩树爱樛枝，石田悲蔓草。别岭有精庐，林峦亦幽绝。无事一往来，茶瓜不须设。"}