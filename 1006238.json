{"id":"1006238","title":"酹江月 其十一 西湖","dynasty":"宋","author":"葛长庚","text":"绿荷十里吐秋香，湖水掌平如镜。日落云收天似洗，况又月明风静。露逼葭蒲，烟迷菱芡，缩尽寒鸦颈。两枝画桨，柳阴浓处乘兴。遥想和靖东坡，当年曾胜赏，一觞一咏。是则湖山常不老，前辈风流去尽。我兴还诗，我欢则酒，醉则还草圣。明朝却去，冷泉天竺双径。"}