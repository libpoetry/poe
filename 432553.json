{"id":"432553","title":"哭李少青四首","dynasty":"近现代","author":"连横","text":"鲲岛诗坛孰启先，浪吟佳会集群贤。南丰已逝东坡死，又向秋风哭谪仙！曾参军府慕西平，邺架纵横拥百城。戎马书生空远志，记功无福待来生。岂真薄命是文人，别鹤离莺独怆神。今日情根应划尽，拈花微笑悟前因。一代知交苏玉局，屏山崇抖当眉山。他年化鹤归来后，落叶西风失故关。"}