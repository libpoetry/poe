{"id":"801088","title":"浴象行","dynasty":"清","author":"沈树本","text":"瑶光之精照九真，奇兽天生好躯干。贡入虞廷受封号，朝仪熟习无拘愞。神威磥硊过熊罴，异状嵚崟陋貙犴。随时浣濯顺阳气，勾引倾城哄奇玩。故人僦屋宣武门，邀我来观玉河畔。一笑登楼快倚栏，楼下千人万人看。传呼都尉出西城，指点蛮奴踞南岸。羯鼓暄阗群象来，锦鞍结队红云烂。鼓声初歇人语寂，并立沙汀卸羁绊。一人裸体骑一象，徐徐踏浪排鱼贯。细刷四蹄及两牙，洗净尘污一身遍。水面浮来自在行，瀺灂盘涡才没骭。翻身一跃入波底，疑堕蛟宫杳难唤。隔浦俄惊浪拍天，波心突出银涛乱。蛮奴依旧跨肩头，观者魂摇共嗟叹。也似吴儿石作肠，潮头出入全无惮。往来盘舞复几回，扬沫飞涎绕云汉。连蜷修鼻吼长风，老鱼瘦蛟皆远窜。浴罢依然上锦塘，赤罽重装日将旰。成群归锁御房深，明日宫门须待旦。油壁花骢影渐稀，风吹十里香尘散。濛濛楼角翠浪流，西山扫黛横天半。"}