{"id":"1116117","title":"次韵丁簿杂兴","dynasty":"宋","author":"汪晫","text":"诗坛一何峻，寻盟休论且。弟子性嗜酒，白莲许入社。寒水巫阳峡，暮日苍梧野。大雅久不闻，今侯真作者。宴坐读侯诗，凛凛竖发毛。平实未是卑，秀爽非为高。清如幽谷花，羞杀李与桃。无怨而有哀，请歌楚离骚。高士亦主簿，漫士可一笑。轻云出岩阿，皎月生海峤。官曹无公事，老木有鹤叫。侯已诗道尊，时亦参众妙。侯家好兄弟，森森如立竹。侯今白首去，乃复坐矮屋。要当振龙鬣，宁更淹骥足。吉人天相之，富贵在晚福。祥凤鸣高梧，■鴳伏短篱。人行谨所趋，畏途或平逵。如饮钵中水，冷暖能自知。我愿歌考槃，侯遇亦未迟。"}