{"id":"463993","title":"两甥","dynasty":"当代","author":"杨雪窗","text":"荆璞自足珍，连璧信奇绝。聒耳闻啁啾，雏凤出丹穴。小者过初度，十五月圆缺。怯生脱舅抱，置地兴难遏。张臂驰欲翱，蹒跚失一蹶。憨然坐向隅，至乐不可夺。大者近四龄，座客识瓜葛。绕屋驾小车，骋若山川阔。阿爷在南粤，神游万里达。安知肉食鄙，盘飧任饕餮。吾归相与俦，旅抱暂堪悦。转眄去飘忽，征路入磨涅。"}