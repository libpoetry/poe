{"id":"766901","title":"金菊对芙蓉 客中怀张景龙","dynasty":"清","author":"俞士彪","text":"渺渺征途，劳劳倦客，此生长在他乡。怅良朋别后，岁月偏长。浮云流水天涯外，料南鸿、应到钱塘。知君独对，小轩修竹，尽日徜徉。望里露白葭苍。恨名牵利缚，未办归航。纵新词细读，难慰思量。风雨驿亭鸡欲唱，忆同游、晓梦迷茫。何时归去，分题刻烛，重醉西窗。"}