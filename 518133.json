{"id":"518133","title":"木假山为吴维新赋","dynasty":"明","author":"唐文凤","text":"歙州跨江左，山水天下奇。花屏列东壁，黄罗倚西陲。天都向北峙，城阳肆南驰。云边簇蚕头，屋外匀蛾眉。所以林泉士，嗜山如嗜饴。岚光滴阑楯，翠暧沾檐楣。如何犹未足，爱此朽蚀遗。一拳势瑟缩，咫尺形嵚?。被以青菖蒲，浊以寒涟漪。想无六鳌载，应有群蚁窥。栋梁不见取，匠斧那能施。秖被风雨厄，流弃荒江湄。兹焉遇赏识，可喜亦可悲。真山自足玩，假山亦奚为。羡子久成癖，而我昧未知。意欲架穹窿，入窗影参差。酒狂喝群山，端拱于庭墀。"}