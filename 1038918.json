{"id":"1038918","title":"送杜密学赴并州","dynasty":"宋","author":"苏舜钦","text":"维帝私明哲，遥遥世可论。风流擅南国，文采续高门。才美趋贤路，名雄出帝阍。雍容初入幕，烜赫已开藩。黠吏腹心溃，疲民襦裤温。谳刑曾揽辔，按俗亦飞轩。倚注宸襟切，淹回物论喧。朔区官益峻，宪府望弥尊。除弊朝之急，于时孰肯言。议高心不挠，补外众为冤。西雍新恩重，中台故事存。政行殊有体，化洽密无痕。尺诏来丹扆，双符换太原。具装明晚野，大旆卷朝暾。惠爱留关辅，风威入塞垣。安车行急召，想望慰元元。"}