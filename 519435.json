{"id":"519435","title":"假山","dynasty":"明","author":"朱诚泳","text":"金天昨夜风雷起，知是巨灵移碨礧。擘破莲花第一峰，为吾安置庭除里。云根耸立本天成，苍苔无数雨中生。仇池不羡石为宝，等閒相对怡心情。有时吟咏消尘虑，信步推敲忘去住。竟日从容到上头，四顾悠然适佳趣。绿窗朱户厌深宫，雕阑倦赏延州红。何如身在小蓬岛，飘飘两袖乘天风。剩欲开尊?一醉，不须远召东山妓。掀髯唤起谪仙人，酒边敲碎玉如意。"}