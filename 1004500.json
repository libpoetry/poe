{"id":"1004500","title":"洞庭春色/沁园春","dynasty":"宋","author":"程垓","text":"锦字亲裁，泪巾偷裛，细说旧时。记笑桃门巷，妆窥宝靥，弄花庭前，香湿罗衣。几度相随游冶去，任月细风尖犹未归。多少事，有垂杨眼见，红烛心知。如今事都过也，但赢得、双鬓成丝。叹半妆红豆，相思有分，两分青镜，重合难期。惆怅一春飞絮，梦悠飏教人分付谁。销魂处，又梨花雨暗，半掩重扉。"}