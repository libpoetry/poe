{"id":"1105064","title":"又送前人琴棋书画四首 琴","dynasty":"宋","author":"文天祥","text":"不知甲子定何年，题满柴桑日醉眠。意不在言君解否，壁间琴本是无弦。我爱商山茹紫芝，逍遥胜似橘中时。纷纷玄白方龙战，世事从他一局棋。蔡邕去后右军死，谁是风流入品题。只少蛟龙大师字，至今风骨在浯溪。欲觅龙眠旧时事，相传此本世间无。黄金不买昭君本，只买严陵归钓图。"}