{"id":"193217","title":"水部何郎中知鄂州","dynasty":"宋代","author":"杨亿","text":"褒博衣冠汉大儒，三千奏牍到宸居。郎官起草归华省，女史焚香伴直庐。出守新恩龟顾印，趋朝旧路雉随车。便分符竹從鸾掖，应有壶浆待隼旟。赐对移时亲斧扆，随行兼两载图书。淮南落木摇鞭裹，湓浦分风挂席初。郡阁平窥汉阳树，盘餐频薦武昌鱼。聚徒南郡傳经盛，携妓东山退食馀。天阙九重悬梦想，江关百战见邱墟。清曹祖德诗人后，时寄新吟一起予。"}