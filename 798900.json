{"id":"798900","title":"沁园春 题唐天如所藏听帆楼扁额，黄宾虹图","dynasty":"清","author":"杨玉衔","text":"凭吊昌华，红荔湾头，蜃阁屹然。念乩仙题馆，云来白鹤，留宾辖井，庭集青鸾。东壁图书，西园杯杓，气象峥嵘势万千。麻姑笑，洗荣华试看，沧海桑田。云烟。蠹简蟫篇。只铁画、银钩三字传。伴仲宣万感，元龙百尺，豪情拔地，健笔撑椽。坐拥书城，门盈驷马，犹傍淮南大小山。藏丹地，祝壑神呵护，毋憾宵迁。"}