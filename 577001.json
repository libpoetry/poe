{"id":"577001","title":"永乐四年秋丁适庙学修理完美喜而有赋","dynasty":"明","author":"陈琏","text":"皇明重儒术，声教轶黄唐。滁实畿甸郡，庙学启堂堂。属兹修饰后，藻绘倍焜煌。维时仲秋初，丁祀礼有常。钟鼓宿在悬，佾舞俨成行。牲醴既嘉旨，黍稷复馨香。僚采严祀事，冠佩来跄跄。匪侈仪物丰，所贵诚意将。予时躬裸奠，虔虔靡或忘。神灵谅昭假，锡福何穰穰。仰惟天子圣，建极宣重光。盛典重兴举，声烈冠百王。愿祈亿万年，儒风振无疆。"}