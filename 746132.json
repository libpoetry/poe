{"id":"746132","title":"渡辰江望丹山","dynasty":"清","author":"吴振棫","text":"一江纳双流，波势卷寥廓。群峰压扁舟，颇虑篙橹弱。稍稍滩脚回，迟迟沙尾著。南望隔岸山，千尺俯城郭。石动风雨悬，谷暗夔魖乐。云有仙真人，栖此鍊大药。至今法丹处，紫气抱飞阁。籀书九千外，奇字谁所作。舟师指示我，灵迹具灼灿。吁嗟尘浊中，焉能招黄鹤。羽化多渺茫，耳食误假托。秘籥启灵台，万象掷糟粕。"}