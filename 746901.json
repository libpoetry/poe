{"id":"746901","title":"次猿叟留菊元韵 其一","dynasty":"清","author":"胡兴仁","text":"严霜白于水，节候已逾秋。惟有庭下菊，叶老枝仍遒。或言骨太傲，姿熊少温柔。岂知鼓泽令，澹荡与同流。五斗腰不折，古书自校仇。南山对纸笔，素心谁共抽。或访五柳宅，巾车本无辀。清风不觉寒，特为晚节留。飒飒万木落，菀枯难自由。君真安淡泊，气味孰能俦。"}