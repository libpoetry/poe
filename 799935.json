{"id":"799935","title":"舟行雩都道中","dynasty":"清","author":"朱徽","text":"春日既已暮，山溪水亦长。缘越殊未极，兹焉复理榜。川原霭回郁，触目纷万象。鸟啼山木暗，人语滩石响。雨外峰明灭，风前花偃仰。岫转失来踪，沙明得前朗。鱼跳碧潭中，猿引苍藤上。壁隙鬼神劖，石皴仙人掌。时或遇平旷，茅屋兀三两。予本倦游人，取次惬心赏。逢山拟便登，遇水欣长往。只此区中迹，已深霞外想。何时纵所如，悠然息尘鞅。"}