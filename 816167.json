{"id":"816167","title":"六十自述四首","dynasty":"清","author":"章钟亮","text":"春鹒秋蟀太悤忙，潦倒人间六十霜。蔬圃近来留薤白，芒鞋老去踏槐黄。渐知佳境甘于蔗，漫道文章辣似姜。屈指光阴虚度过，蹉跎非复少年场。雪鬓霜髯暮齿隤，阅人成世岁华催。漫乘黄鹤冯虚去，曾历红羊浩劫来。十载秋风羁皖水，一场春梦到燕台。遨游四渎添诗料，也算平生眼界开。江湖浪迹老风尘，权借行窝寄此身。愤世但谋千日醉，卖文不救一家贫。叩门问字停车客，让坐清谈入幕宾。只有二三知己共，好携蜡屐访诗人。门户支持汔小安，弟兄羁旅迫饥寒。不求官俸还山易，欲报亲恩表墓难。积善儿孙留好样，长斋妻女劝加餐。重将花甲挨年数，八百彭篯指一弹。"}