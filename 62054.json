{"id":"62054","title":"长干宝塔放光偈","dynasty":"明代","author":"等慈润公","text":"戊午孟冬丙辰朔，长干塔下闻天乐。洪公大建华严期，贤圣粉纭齐赴约。百千善信云从龙，遐迩资粮川就壑。众香缥缈烟岚浮，万烛炜煌星斗错。欲表南询五十三，法筵清众仍相若。绕塔幢幡四色分，开经钟鼓三通作。梵呗同宣出妙音，见闻随喜生欢乐。始知无碍法门中，处处圆融非住著。只消半偈悟无生，能使群迷趋正觉。一体均沾法乳恩，情与无情学无学。野禽并作迦陵鸣，霜风亦共天花落。塔顶金光觉倍明，塔心宝相如新琢。铃索时时杂《濩》、《韶》，檐廊夜夜栖鸾鹤。八面玲珑透碧霄，九层宛转流丹雘。卷石三山钟阜低，弹丸千里舆图缩。门门皆得见如来，俨然弥勒开楼阁。金刚密迹驱雷霆，宝杵灵威失干莫。慧灯无尽破重昏，甘露洪施济枯浊。亦如多宝现全身，为听莲华从地跃。由来此塔非寻常，七宝龛中舍利藏。往昔神光犹间发，况今大法重敷扬。啐啄因缘相辏泊，七十二门同放光。光中出生无量塔，一一悬灯散妙香。香光庄严亦何限，遍涌金莲坐宝王。十方菩萨如鳞次，八部天龙若雁行。化佛光明复如是，法尔神通示寂常。重重涉入极微妙，梵网珠交心自耀。此光本是世间稀，见者何人不欣乐。或齐合掌向虚空，或举高声称佛号。或投五体拜泥涂，或散千花熏塔庙。或去忙呼眷属来，或频指点傍人道。或上危梯或倚楼，或转悲伤或喜笑。或感禅僧出定看，或留归客停车眺。或有晏坐空林中，一任稠人自喧闹。顿除热恼得清凉，病在还苏老还少。默夺潜消魔外心，无遮重罪咸轻报。其谁不愿发菩提，种种皆由塔光照。此时见者诚有缘，莫因不见空哀怜。即心自性君知不，见与不见皆天渊。世尊八万四千塔，与我无缝相勾连。穷劫至今曾不昧，海枯山击光依然。诸人于此信得及，同泛华严大法船。敬说此偈再礼塔，八万四千光现前。"}