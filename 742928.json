{"id":"742928","title":"楚王庙碑","dynasty":"清","author":"赵希璜","text":"气盖世，力拔山，叱咤风云变色间。狠如羊，猛如虎，逐鹿中原三户楚。淋淋手提上将头，宋义不死忘秦仇。重瞳九战绝甬道，百万空壁观诸侯。萋萋宫殿咸阳火，置俎杯羹幸分我。鸿沟已画归彭城，跳梁毕竟成幺么。时不利，骓不逝，乌江自刎虞兮泪。汉歌四面楚人多，汉室惟知尊义帝。颓垣败壁摇秋风，何曾陌上遗民逢。奏毁淫祠我辈事，丰碑贻诮檄梁公。"}