{"id":"230948","title":"明日北风尤甚不可行再谗","dynasty":"宋代","author":"陈舜俞","text":"我行楚滨，洪波是涵。飘风不惠，停舳相衔。我实有辞，将伯是谗。越明日作，若怒弗咸。大吹振荡，厥声唬喊。龙凭虎借，播谷摇岩。止莫能维，行不可帆。谁令其然，维伯所监。我名有谗，实意以祷。终使不往，宁弗之报。泛泛行者，有游有漕。罔不衣食，或俱幼老。出其孔艰，仁者攸好。吹而顺之，毋忽予告。"}