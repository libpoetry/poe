{"id":"733543","title":"后炮夫行","dynasty":"清","author":"查诗继","text":"岁莫喧喧夜捉人，当门县尉点行频。押送江干下江舶，王牌忽下哀劳民。蒙恩欢噪声动地，得钱脱役夸亲邻。谁知羽书传旦暮，王师仓猝西兴渡。桃符竹爆空酸辛，菜饵饤盘将不去。雨雪江山烟火稀，白骨支撑满前路。行到金华呈太守，幕府无文停待久。白昼呼群掠远村，醉围解尉攒拳殴。解尉獐徨无羽翰，科钱营脱离险艰。黠徒乘机从此逝，追至兰溪半不还。县差承帖追逋目，鞭笞狼籍空劳鹿，归时老幼尽欢欣，重去难将消息闻。男儿轻死贵死敌，何不弓剑学从军。"}