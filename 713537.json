{"id":"713537","title":"送王子从军","dynasty":"明末清初","author":"屈大均","text":"太白天将军，夜来穿月出。光芒一何长，直使阴精失。吁嗟兵象见，变乱将无日。怜君虎豹姿，自此难安佚。子房青云士，高尚素无匹。一朝去从军，鞍马如风疾。经营罗甸兵，左右哀牢帅。天心早能知，王命多论述。英雄方缤纷，囊括须高密。王侯宁有种，厮养亦胶漆。仲夏珠江湄，送君情洋溢。离支堆玉盘，花露甘如蜜。半醉即扬鞭，乳羊啖未毕。慷慨辞故人，故人多卓逸。羊裘钓泽中，亦有男子一。"}