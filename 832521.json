{"id":"832521","title":"烛影摇红 上巳同半塘、南禅登江亭","dynasty":"清末民国初","author":"朱祖谋","text":"残墨山容，为谁青到钩帘处。荻芽平岸乳禽喧，依旧湔兰路。消送流光过羽。冷禅天、丛铃碎杵。芳游何在，清角无端，吹愁如许。春尽天涯，茂园心醉思归赋。好天良夜旧东风，谁信啼鹃苦。欲采蘋花寄与。绿窗深、心期又误。危阑休倚，乱掩斜阳，浮云无数。"}