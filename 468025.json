{"id":"468025","title":"次韵奉和菊仙辘轳体“月临秋水雁空惊”","dynasty":"当代","author":"熊盛元","text":"月临秋水雁空惊，小憩高飞两未成。葭露凝霜难寄梦，海风折翼最伤情。但期旧约能长守，争奈清歌只暂萦？天外一星犹隐约，黯然心境透微明。匣里霜锋夜夜鸣，月临秋水雁空惊。只栖荻外苍茫渚，不恋筵前错落觥。白露凄凄堪托迹，红尘扰扰岂关情？穷通进退何须问，留与盲翁负鼓评。晨霜凛凛夜风清，落木千山豁眼明。瓶插春花香渐灭，月临秋水雁空惊。频搔白发年年减，却喜红笺字字精。世事沧桑知劫换，笑他蓬雀说云程。记得前生住碧城，御风挟电九霄征。重斟今夜花间酒，一诉当年别后情。语接春风筵忽散，月临秋水雁空惊。恍闻云外筝声急，隔叶难寻百啭莺。梦云常向广寒萦，万古长悬一鉴明。蟾影斜时星历历，桂香拂处绪盈盈。劫边呼渡知无望，病里参禅讳有情。回首前尘愁似海，月临秋水雁空惊！"}