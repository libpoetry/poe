{"id":"1076594","title":"寄邦求拟南食作","dynasty":"宋","author":"李正民","text":"不到浙乡辜负口，昔人有语真可取。我住柯山三四年，厌饫蕨薇几噎呕。扁舟乘流来槜李，极目江湖几千里。白鱼市上烂如银，紫蟹簖头多似蚁。舒凫帖帖堕水面，亦有麇獐来近县。黄閒射雉出林中，田鼠化鹑毛彩绚。况复海物错难名，蝤蛑轮囷似斗升。纷纷虾蛤不足数，淡菜蚶蛎资多腥。僻居海岸久寂寞，寒拥红炉聊独酌。芼之橙桂荐玉盘，不比屠门空大嚼。我念孙卿久滞留，欲致数品无传邮。烹羊炰羔自不恶，更有负郭新良畴。"}