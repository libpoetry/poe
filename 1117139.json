{"id":"1117139","title":"次韵毛君山房即事十首","dynasty":"宋","author":"苏辙","text":"案牍稀疏意自开，夜阑幽梦晓方回。青苔红叶骚人事，时见诗筒去又来。东晋仙人借旧山，定应天意许公閒。郡人欲问史君处，笑指峰峦紫翠间。蛩知秋候时鸣壁，香碍蒲帘不出门。隐几无言心有得，南窗晴日暖侵轩。溪山付与醉中仙，美酒何曾斗十千。就得江边贱鱼稻，闲官未用苦相怜。忘身先要解忘名，分别须臾起不平。请看早朝霜入屦，何如卧听打衙声。禽哢秋来不复圆，桐阴霜后亦成穿。黄花强欲招酣饮，白发偏工报老年。邂逅清欢屡不期，病来无奈羽觞飞。醉乘篮舆江边去，长伴渔舟月下归。醉里题诗偏韵恶，秋来劝酒益杯深。不才多病俱非敌，绿绮缘何得报金。庵中独宿雨垂垂，永夜无人款竹扉。灰冷铜炉香欲灭，床头一点葛灯微。触事随缘不用多，华堂玉食奈忧何。美人未厌山阿陋，薜荔为裳带女萝。"}