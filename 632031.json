{"id":"632031","title":"采药","dynasty":"明","author":"释函可","text":"灵根产兹土，辽邈绝人际。一本三四桠，围叶如张盖。结实挺中央，颗颗坠红米。高出众草上，百步望光采。群生必有长，约略具形体。无茎曰睡参，坚白味数倍。天子怜病人，岁中必命采。枵腹入深林，阴翳日月晦。旧人去易归，新人迷道里。抱参不敢嚼，往往饱虎兕。神农开祸先，遗累终不已。"}