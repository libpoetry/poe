{"id":"103042","title":"依韵和韩子华陪王舅道损宴集","dynasty":"宋代","author":"梅尧臣","text":"云低未成雪，寒气已侵席。冻醪倾白浊，乾果列紫赤。风微时破面，亭敞宜张帟。来望野与通，古城何额额。邀射弓钧开，破的翦羽白。助中声喧呼，不觉屡倾帻。醉惊一发功，谁许百金易。非等将帅能，聊将宾友适。中酒作暴谑，心亲语多剧。吾侪固不羁，安可限常格。去忌无俗流，起酌惊臧获。八龙观诸韩，头角相戢迫。参差玉峰前，爱慕不知夕。谁嗟短景移，能使吝情释。为贺主人翁，贤甥无久隔。此会举世稀，频频奚所惜。"}