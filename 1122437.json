{"id":"1122437","title":"赋张舍人抱啸堂五首","dynasty":"宋","author":"姜特立","text":"长身踽踽万夫雄，抵掌燕然立骏功。韬略故家传圯上，行藏高志似隆中。自古英雄困里闾，风云相遇藉吹嘘。何人得似徐元直，说与君王蚤顾庐。不拥吴姝与赵姬，不笺尔雅作书痴。只今抱膝缘何事，北望中原有所思。馀子纷纷见每卑，鸾凰鸡鹜谩相随。当时一笑无人解，此意宁容俗士知。毛生脱颖请行日，祖逖闻鸡起舞时。何似草庐长啸罢，从容起立汉家基。"}