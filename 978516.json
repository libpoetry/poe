{"id":"978516","title":"寄题龚立道农隐堂","dynasty":"宋","author":"敖陶孙","text":"往闻大龚公，鱼艾照灵寿。当时从肩舆，门生儿子后。诗书开似续，文采补耆旧。数椽上茅茨，基结称广陋。壁间落宝唾，半是经济手。坐令农隐堂，赑屃黄姑薮。我来虽未识，名下已奔凑。功名何足云，短锸支宇宙。所忧饭吾牛，刍恶毛角瘦。木奴擅中州，竹君食千亩。连车载长腰，横网遮巨口。人生亦何须，不若巴清妇。时来食方丈，时去鲑三九。常恐少微芒，深夜切奎斗。起家公不难，周汉须佐佑。敢请益治田，种秫多酿酒。岁晚沧洲期，许结羊仲友。"}