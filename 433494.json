{"id":"433494","title":"九日登高分得菊字","dynasty":"近现代","author":"黄浚","text":"渊明昔东归，开径爱秋菊。即事固多欣，生理亦自足。区区刘寄奴，何术使屈辱。我生值板荡，言返江介毂。佣书诚靡暇，乞食不信宿。晨持一尊酒，仰见天宇肃。江亭犹新亭，列坐待沈陆。良辰我何预，但遣悲举目。亦将寘愠喜，委运任相逐。既无下噀田，夜夜乌啄屋。作诗酬先生，世短意满腹。雁门连军都，陡下拊黍谷。阿瞒出白檀，直北山簇簇。封龙更南走，馀信角获鹿。由来征战地，亘此太行麓。西山承旁干，一玦凤城曲。开轩必相见，爽气胜霜菊。都人习丧乱，糕酒苟自祝。吾侪真书痴，秋至尚伏读。书中有何好，但告兴蹶速。幽州刘守光，俄为德威仆。中原付巢温，骸莽万鬼哭。山灵那管此，千古耸秋绿。置书勿复道，慷慨抚筝筑。"}