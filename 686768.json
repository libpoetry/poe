{"id":"686768","title":"赠何邦彦二首","dynasty":"明","author":"边贡","text":"花林霁宵雨，柔碧光离离。美人驾行车，迤逦双轮迟。轮迟无终极，亲爱从此辞。何以结绸缪，玉瓶金屈卮。浮云暗长路，奄忽天一涯。穷谷多狼豺，水蛰虺与螭。客子戒远道，行行欲安之。行行欲安之，肃肃持邦刑。藉藉于公誉，峨峨高汉廷。君心如列宿，照野何晶荧。又如日在空，皎皎悬丹扃。岂令囹圄子，恻恻归沈冥。"}