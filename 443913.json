{"id":"443913","title":"台城览古","dynasty":"当代","author":"熊盛元","text":"高城游目逸怀骋，湖山都幻六朝影。似见龙蟠紫金山，翠霭苍茫虬枝挺。英气销融软香中，玄武湖通胭脂井。后宫佳丽魂谁招，空对亭亭荷千柄。何处更觅韦粲灵，水咽青塘血花冷。白马寿阳谶成真，丑徒行师纷代景。漫诩升平值明时，孰知天公犹酩酊？我倚荒堞发浩歌，声绕梁陈旧台省。衰柳寒蝉助凄凉，飒飒西风生衣领。古恨今愁自悠悠，幽光狂慧殊耿耿。绀宇凌霄噪昏鸦，几杵残钟惊梦醒。"}