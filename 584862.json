{"id":"584862","title":"题同年戴宪长苍山赋别卷","dynasty":"明","author":"唐胄","text":"滇东一望无烟烽，鲁溪镇节歌儿童。一帘如水澈底冽，百鍊似铁空炉红。闻道点苍西特起，灵飘秀技耸海宇。策马不惮骋十里。云蒸石骨千窍奇，雪积朱炎万野洗，坚不磷兮白不滓。地为河岳人之理，天涯相伴真尔汝。朝摘山巅天上星，暮濯山麓海之洱。景高足称两止止，凌虚气岸实相倚。忽来山势高巃嵷，凭高亦任云荡胸。八荒四海来双瞳，烟消云散清太空。作文赠者谁宗工，文气清劲山争雄。石纹耿耿雪荧荧，读之海内惊高风。天书忽报来九重，滇氓忧驾离匆匆。食祝不用图翁容，日日见山如见翁。"}