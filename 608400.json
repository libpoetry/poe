{"id":"608400","title":"铜台引","dynasty":"明","author":"区大相","text":"君不见魏帝当年号神武，气吞吴蜀势如虎。已开广殿会文英，更筑高台贮歌舞。翠钿杂沓罗甲帐，词赋缤纷列簪组。一朝运去霸业空，千载流传妇儿语。没后惟馀粉黛恩，生前误作山河主。台上君王去不回，帐下美人歌自苦。昔时富贵等浮烟，今日蒿莱满环堵。铜台西望不堪思，漳水东流无尽时。春鸟如歌又如恨，至今犹是望陵悲。"}