{"id":"679103","title":"访杨维立进士留赠","dynasty":"明","author":"宋恢","text":"虚斋坐岑寂，幽怀旷难任。美人久不谐，纡郁伤我心。出门爱春熙，灌木鸣珍禽。轻舟溯长川，弭棹枫江浔。高扉俯流水，山树荫成阴。山堂惬良晤，载聆金玉音。韦布分樗散，幸兹挹华簪。芳筵晃银烛，畅饮乐且耽。悠然写馀兴，啸咏鉴璆琳。启户夜何其，天汉回箕参。职思慎毋荒，先哲有遗箴。枕籍甫云觉，晨鸡彻云林。"}