{"id":"687290","title":"王炳藜简讨以诗刻见寄赋答","dynasty":"明","author":"孙传庭","text":"漫怜踪迹滞林邱，忽诵题函破我愁。凤阁早传新姓字，雁门遥忆旧交游。曲中高调惊山鸟，局外閒情笑海鸥。早晚升平君可致，泽癯坐享复何求。一壑俄惊十载过，故人且莫问蹉跎。云霄北望星辰远，道路东来雨雪多。较猎扬雄元有赋，饭牛宁戚岂无歌。报书欲遂弹冠意，懒嫚其如近状何。"}