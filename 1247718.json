{"id":"1247718","title":"题璋上人所藏温日观墨蒲萄","dynasty":"元末明初","author":"蓝智","text":"鲛人织绡翡翠宫，骊珠滴露垂玲珑。老禅定起写秋影，空山月转双梧桐。忆昔初移大宛种，苜蓿榴花俱入贡。蓬莱别馆绿云深，太液晴波水晶重。贝南之国昙所居，生纸颠倒长藤枯。墨池秃尽白兔颖，天风吹堕青龙须。祇园马乳秋初熟，点缀鹅湖云一幅。醉草犹疑怀素狂，寒梅顿觉华光俗。野棠千尺手所栽，兵戈芜没同蒿莱。日斜对画独回首，诗成谁置西凉酒。"}