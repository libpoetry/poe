{"id":"1121227","title":"莆守汪宗博挽诗","dynasty":"宋","author":"林希逸","text":"凝香据案几何时，事事传来昔见稀。生果神如包孝肃，死尤贫似尹翁归。谁知食少为身害，可恨才多与命违。见说满城人恸哭，交游那得不沾衣。襟义如公世所难，南来一念十年间。喜时文石为乌石，未到壶山住道山。宿草故人酬愿毕，生刍有客吊丧还。清名虽在身何在，抆泪空嗟造物悭。天夺如公亦酷哉，遗民悲慕似婴孩。輤还夹道号啼送，寝祭诸村接续来。野录何年能入史，祠成他日转生哀。溪干旧友多弹泪，半月前书手自回。"}