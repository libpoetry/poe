{"id":"213160","title":"齐天乐·竹深不放斜阳度","dynasty":"宋代","author":"吴文英","text":"竹深不放斜阳度，横披澹墨林沼。断莽平烟，残莎剩水，宜得秋深才好。荒亭旋扫。正著酒寒轻，弄花春小。障锦西风，半围歌袖半吟草。独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗敧客帽。背月移舟，乱鸦溪树晓。"}