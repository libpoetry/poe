{"id":"236243","title":"郑漕生辰·象纬祥光动","dynasty":"宋代","author":"仲并","text":"象纬祥光动，门弧瑞气盈。小阳春在序，几望月偏明。他日三千牍，清时九万程。名因使粤重，功自备吴成。伟量溟波阔，奇词锦段呈。褒扬看唾玉，轻重倚提衡。松柏真难老，芝兰足后生。笋班行趣召，金带已先横。内史言何美，尚书心自清。祗应南北相，重振旧家声。"}