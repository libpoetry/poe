{"id":"608403","title":"丛台行","dynasty":"明","author":"区大相","text":"武灵王，何雄哉，胡服骑射屈群材。略地云中西入秦，秦人惊起函关开。雄心日暮犹未已，百尺高台更丛起。才人尽解邯郸步，鼎士俄成袨服市。鸳鸯宫瓦碧琉璃，玳瑁朝簪灿陆离。十里管弦声不断，春风吹入照眉池。自从内变起床第，千秋霸业随流水。玉辇金舆不复行，层台渐圮曲池平。坑卒仍闻四十万，偿璧虚当十五城。君不见邯郸夜拔丛台宴，酒酣昼卧温明殿。莫将天下属他人，英雄为谋自有见。歌舞能令壮志消，古来祸败由荒宴。君不见邯郸道上逢吕翁，千古豪华如梦中。"}