{"id":"998163","title":"喜迁莺 表海亭冬日闲宴","dynasty":"宋","author":"黄裳","text":"雕栏闲倚，瑞雪霁、浣出人间金碧。下想名园，芳心多少，欲占九州颜色。洞开路入丹汉，自是神仙真宅。寒吟外，看歌云舞雪，光阴难得。谁共怀古意，东海一老，居易头垂白。自此英雄，功名相继，空有寂寥遗迹。圣贤电拂休笑，离合许多宾客。使君乐与人同，且对云门斜日。"}