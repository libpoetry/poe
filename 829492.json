{"id":"829492","title":"河传 效金荃集","dynasty":"清末近现代初","author":"周岸登","text":"洹上。愁望。五云东。妖鸟呼风故宫。逝魂毅兮为鬼雄。残虹。黯然收晚空。泣尽琼瑰春梦短。归路远。班马嘶声乱。苏门山。漳水环。百泉。鹤飞新冢边。天上。惆怅。况人閒。神女金丹鍊颜。桂宫夜长生薄寒。膏兰。泪釭霏紫烟。十二屏山轻梦转。春已晚。楼隙故钉换。许飞琼。梁玉清。碧城。散仙成武丁。"}