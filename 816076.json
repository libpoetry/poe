{"id":"816076","title":"秋日塞上杂咏","dynasty":"清","author":"曹锡宝","text":"雄关高并太清连，终古风云壮北燕。山自朔庭环九域，城联辽海控三边。牧羝沙暖空榛莽，饮马泉清绝瘴烟。盛代即今虚斥堠，秋光满目覆平田。乌桓城下阵云黄，白马关前月似霜。百战雄图余玉垒，累朝形势固金汤。天晴铁骑排空见，日落龙沙四望长。惟有泺江呜咽水，年年常自绕边墙。"}