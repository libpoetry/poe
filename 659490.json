{"id":"659490","title":"孔林次吴文定公韵","dynasty":"明","author":"林俊","text":"鲁阜宿阴翳，孔陵多景光。乃知泰岳下，中有元气藏。不容道何病，世代馀褒章。沧桑互变灭，若斧居一方。玉书护林木，樵采谁敢伤。儿孙丽千亿，宿垒联近丧。譬如天之枢，众星拱其傍。精神感会聚，嗣述俱质良。磬折礼让素，金丝谁家堂。我生百代后，瞻奉兹始偿。悲谷日己夕，执役心逾长。麟泣动宿感，大雅伤诗亡。"}