{"id":"1114459","title":"送许季韶倅桂林","dynasty":"宋","author":"李洪","text":"二年鞭弭侍君轩，立仗从来愧不言。乞得閒官九仙隐，身谋优稳荷明恩。高枕秋风病骨轻，随銮无复起侵星。铜瓶漱井锁尘虑，舌本犹堪读道经。除墨犹新湿诏黄，题舆不称愧龙光。且观百粤蛟鳄徙，勿羡九霄鸾鹄翔。文登犹记旧青毡，敢恨瓜期尚六年。办取扁舟五湖上，吴松鱼蟹不论钱。"}