{"id":"811410","title":"南园感事诗五首","dynasty":"清","author":"丘逢甲","text":"一代风骚起海湄，千秋忠愤剩荒祠。兴亡并作斜阳色，如此江山合赋诗。五百年间几劫灰，南园非复旧池台。溶溶玉带河边水，曾见张乔照影来。岂独伤心为古人，五年前事迹俱陈。青青几树河桥柳，不待飞花已送春。女墙残月度钟声，捉鼻微吟笑洛生。不信风流今歇绝，夜乌啼雨过春城。春潮欲上水松阴，春梦迷离不可寻。人去堂空帘不卷，碧阑干外昼沉沉。"}