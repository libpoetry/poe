{"id":"195202","title":"余博士家猫相乳歌","dynasty":"宋代","author":"戴表元","text":"上饶余宗钟鼎家，孙枝十世犹清华。南昌博士最贤者，膝下烨烨开绯牙。我行其庭值供顿，食指半千声不哗。女帨男鞶况修谨，冠立童趋知等差。江南族聚盛亦有，如此礼法嘻可嘉。长公公退忽语我，瑞猫之篇题满车。二雌同时各生子，一雌病僵如卧瓜。一雌端来代其乳。顾睨恳恻呼嘤哑。子众身疲乳亦竭，病母起将新乳加。天寒绣褥更枕藉，日暖花砖群戏拿。我邻二猫有至性，欲脱毛尾升笄珈。北平将门梁肉窟，此事尚得昌黎夸。公家儒化郁积久，义感宜可驯豚假。愿公心力持阃范，弥补始终无阙瑕。"}