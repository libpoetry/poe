{"id":"1103022","title":"梦仙","dynasty":"宋","author":"周密","text":"有美人兮山之阳，步秋翠兮搴孤芳。姿绰约兮瑩冰霜，佩珊珊兮摇明珰。婉相顾兮袂载扬，闻语笑兮春风香。口授余兮长生方，将俾尔兮寿而康。黄鹄舞兮白云翔，殷空半兮鸣琳琅。隔一水兮遥相望，欲往从之兮无津梁。天风吹发兮毛骨凉，万籁发兮响笙篁。恍身世兮俱相忘，惊梦幻兮意自伤。觉山川兮阻且长，感游子兮思故乡。白露滴兮月在床，五湖秋晚兮木叶黄。兰可佩兮荷可裳，仰天一笑兮歌沧浪。"}