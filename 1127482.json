{"id":"1127482","title":"和君玉捕蝗杂咏","dynasty":"宋","author":"彭汝砺","text":"草木经春老，牛羊薄晚归。水痕长淡薄，花片巧菲微。感物愁盈斛，劳形带缓围。利名劳有此，今日已知非。泽畔行萧洒，山边宿寂寥。烟尘牵永日，风月自澄霄。水旱忧千里，农桑念七条。君材知有待，归梦莫迢迢。燕拂低枝出，莺寻接叶藏。地平山影薄，溪急水声长。零露湿人鬓，飘风吹我裳。道边花更好，还亦似河阳。南北驱之既，东西长又多。已知蠹人力，毋亦沴天和。号令趋风雨，鞭笞畏网罗。相看愁欲死，恐未及驩歌。马病风尘里，人疲簿领间。旱枯忧泽竭，汗浃怨风悭。时雨恩终厚，骄阳势苦顽。降真香一炷，百拜望南山。"}