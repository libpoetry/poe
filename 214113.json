{"id":"214113","title":"开元行·君不闻开元盛天子","dynasty":"宋代","author":"王安石","text":"君不闻开元盛天子，纠合儁杰披奸猖。几年辛苦补四海，始得完好无疽疮。一朝寄托谁家子，威福颠倒那复理。那知赤子偏愁毒，只见狂胡仓卒起。茫茫孤行西万里，偪仄归来竟忧死。子孙险不失故物，社稷陵夷从此始。由来犬羊著冠坐庙堂，安得四鄙无豺狼。"}