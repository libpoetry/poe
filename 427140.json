{"id":"427140","title":"高阳台·十二月廿九日作","dynasty":"近现代","author":"黄侃","text":"飘雪犀帷，停寒鸳枕，几家庭院黄昏。盼断回鸾，传笺不到朱门。高楼依约琉灯外，似远山含黛难分。最忧他，绣被香篝，谁与温存。桂旗独荫惊鸿影，算众灵杂遝，未解销魂。托罢微波，梦来真欲为云。牵牛私谶推寻遍，问何时咏到欢闻。祇丁宁，堂下蘼芜，长伴兰芬。"}