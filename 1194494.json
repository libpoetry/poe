{"id":"1194494","title":"杂曲歌辞 桃花行","dynasty":"唐","author":"李峤","text":"岁去无言忽憔悴，时来含笑吐氛氲。不能拥路迷仙客，故欲开蹊侍圣君。绮萼成蹊遍籞芳，红英扑地满筵香。莫将秋宴传王母，来比春华寿圣皇。源水丛花无数开，丹跗红萼间青梅。从今结子三千岁，预喜仙游复摘来。桃花灼灼有光辉，无数成蹊点更飞。为见芳林含笑待，遂同温树不言归。红萼竞妍春苑曙，粉茸新向御筵开。长年愿奉西王宴，近侍惭无东朔才。"}