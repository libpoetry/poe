{"id":"1061771","title":"标指六偈 入道","dynasty":"宋","author":"释清远","text":"道本无瑕，拟心已差。才生眹兆，遍界空花。若欲全举，除非直与。不用增添，现成规矩。洞彻根源，法法周圆。灵明法尔，妙绝言诠。言诠不得，得亦差忒。迥出根尘，古今取则。存不可见，亡兮对面。匪存匪亡，森罗自现。心外无法，法外无心。心法齐照，境智甚深。心忘照灭，境智同歇。一道通同，十方俱摄。生死涅槃，元无两般。四生六道，息苦停酸。平等大道，无有邪正。胡汉不来，欲何为镜。像虚镜皎，镜像斯照。像去镜亡，千圣非妙。此门难入，唯君自息。若入此门，半钱不直。不直半钱，万国争观。所以说云，大道体宽。"}