{"id":"1112300","title":"府斋岁晏节物感人辄成拙诗二篇上寄昭文相公枢密太尉虽俚调无取亦盍各斐然之义也","dynasty":"宋","author":"宋庠","text":"晓拂青铜感岁阑，萧萧华发强扶冠。病憎蛇影能为怪，老爱松心不受寒。世务焦头机已息，主恩沦髓报应难。镆铘自跃非吾意，且作洪炉旧物看。处世何尝尽值才，虚名高位自惊猜。千重浪里随流出，百尺竿头试险回。衰鬓不徒欺晓雪，孤心兼欲伴寒灰。嵩阳颍曲风烟接，已仗归云作隐媒。"}