{"id":"721054","title":"沁园春 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之","dynasty":"明末清初","author":"王夫之","text":"白日难欺，青天不爽，只此骷髅。到排场戏毕，尽停边鼓，熏炉烟散，却剩香篝。无想有天，也须扣算，放自当年到此收。终不道，泛秋波一叶，随处芳洲。思量惭愧难酬。曾顶戴、春霖起白沤。忆香蒸云子，从伊饱满，轻裁霞绮，护汝温柔。莫倚无知，瞒他有眼，总付梧桐一片秋。应认取，者下回分解，别有风流。当汝无时，原无消息，逗此风光。到云生月吐，旋相圆满，山支水派，不爽针铓。桂斧谁修，玉砂难碾，琢就玲珑七宝装。曾倩汝，为日轮炫紫，寒夜凝霜。成功底事难量。仍掷与、乾坤自主张。尽雪里梅开，凭谁蕴藉，风中柳摆，非汝轻狂。百折如新，一丝不乱，烟草迷离总不妨。珍重好，教大钧裁剪，鹤短凫长。毕竟还他，晓风残月，正好惺惺。看太白占星，显开玉色，黄钟应律，敲作金声。揖让筵终，征诛局罢，渠不增加汝不轻。堪爱处，为元龟受灼，枯槁皆灵。西园片片落英。也妆点、东风媚晚晴。任血洒虞兮，原非战罪，肠回康了，不碍文名。万石洪钟，一丝残纽，止此冰霜骨几茎。夫谁暇，怨华亭鹤唳，蜀道淋铃。为问蒙庄，卮言枉吊，笑尔何知。既使我其然，焉能免此，如君之说，抑又奚为。幸未凋零，先为飘荡，究竟鱼还死水湄。早辜负，却桃花春水，杨柳秋堤。欲抛抛付伊谁。真避影、银镫只浪吹。便一枕蝶轻，还黏粉趐，三眠蚕稳，仍惹缫丝。去则难留，留原难却，一线纹生玩月犀。唯片晌，耐板桥霜迹，茅店荒鸡。"}