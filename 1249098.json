{"id":"1249098","title":"养竹轩歌为周庄吴逵子道赋","dynasty":"元末明初","author":"华幼武","text":"高轩公子良不俗，不种奇花种修竹。奇花照眼一时红，修竹虚心万年绿。春雷击地新笋生，龙角森森那忍触。自锄暖土厚栽培，手挈银瓶细浇沃。深根扫除蝼蚁窟，香叶终期凤凰宿。日使沾濡雨露恩，岁寒岂惮冰霜酷。猗猗绕户矗琅玕，含雾连烟比淇澳。招摇皓月金琐碎，勾引清风声戛玉。炎天展簟卧苍雪，春日听莺泛醽醁。可能一日暂相忘，坐对此君看不足。君不见白乐天，重言养竹比养贤。又不见东坡诗，无竹士俗不可医。君今有竹善培养，会看直拂青云上。"}