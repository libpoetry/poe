{"id":"1223185","title":"求赵伯显画家山图用唐李中韵","dynasty":"元","author":"马祖常","text":"春雁南来后，家书一纸无。山花应向日，陂水计通湖。羸牸衣资絮，生蚕薄藉芦。久宜拂白石，强此伏青蒲。琴客分抄谱，仙翁许借壶。园红榴火鍊，沼绿芡盘铺。岚气飘檐隙，烟光郁座隅。呼云横螮蝀，问月看蟾蜍。倚杖心何逸，观鱼兴不辜。新开竹林径，并乞写成图。"}