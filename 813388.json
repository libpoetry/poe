{"id":"813388","title":"虔州秋日杂感","dynasty":"清","author":"李岳生","text":"章贡东南日夜流，三千余里荡乡愁。渐知易性同淮橘，强说忘机学海鸥。梦里倚闾虚慰藉，闺中织锦易沈浮。连宵又见刀环月，惆怅高寒白玉楼。金飔瑟瑟卷书帷，一种秋怀付与谁。醨啜便教嗤正则，尘飞无处障元规。关心歧路游非壮，托业名山志已卑。何日间居酬夙好，呼童种秫妇烹葵。"}