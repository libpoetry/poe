{"id":"261625","title":"沁园春·题丁子硁还读我书之村","dynasty":"清代","author":"丁之翘","text":"万事都慵，懒慢无堪，悲歌自怡。去城西十里，诛茅为屋；柳边一带，种菊编篱。贮尽好书，买来破砚，泽畔行吟有所思。烟深处，更平田莳药，曲水通池。从他城市纷靡。只泌水衡门可乐饥。听夕阳牛背，数声笛弄；晚秋蟹舍，几点渔炊。插架标题，充籯书画，一幅渊明归去辞。人间世，自读书以外，无事堪为。"}