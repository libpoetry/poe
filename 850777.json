{"id":"850777","title":"齐天乐 赠卢天隐","dynasty":"宋","author":"尹公远","text":"江湖千里秋风客，翩然白云黄鹄。石鼎烟霏，篆书红湿，随处菊香泉绿。幅巾野服。尽扫叶开门，抱琴听瀑。何事蓬壶，归来独待海涛陆。卢鸿旧时隐处，想斜阳草树，水榭云屋。麈尾玄玄，笔花语语，剪尽雨窗残烛。黄庭误读。且东老留诗，采和歌曲。后日重寻，洞天三十六。"}