{"id":"645969","title":"雪晴遣怀","dynasty":"明","author":"张宇初","text":"辞乡苦淫雨，旬日喜初霁。达曙星汉明，严霜凛寒气。仆夫戒晨发，解缆火先炽。狂风初向止，朝旭悦南至。宿霭散平川，遥烟澹孤屿。峰回积雪白，滩险寒流细。野艇溯渔纶，商帆洽凫戏。洲渚薄欹倾，人烟阒迢递。征途值岁晏，行迈眷遐睇。尘网日疏违，危机慨浮世。束书谢旅贞，百感胡内翳。君恩戴弥厚，蹇拙愧庸器。宠渥逾素期，微裨莫涓致。民彝困蟊贼，管晏渴群睨。顾念衰朽侵，何由觌经济。汀梅烂始英，崖竹滴空翠。少慰幽晦情，奚能惬真契。愿言返驾早，永托丘园憩。"}