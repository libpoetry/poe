{"id":"779033","title":"念奴娇 家敬旃将军招同彭羡门、孙云客、宋既庭、家庭表，邀冯校书静容夜宴","dynasty":"清","author":"黄永","text":"华堂春暖，正绮席初开，将军私第。名士倾城相际会，莲漏厌厌凡几。觞倒鸬鹚，杯传鹦鹉，夜静鱼龙戏。笙歌乍歇，清讴檀板方起。忽听玉勒骄嘶，雄心横发，长剑崆峒倚。锦地灯天人既醉，指掌山川聚米。火树擎红，帐丝围紫，暗目佳人语。主人解事，留髡送客归未。"}