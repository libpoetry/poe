{"id":"239060","title":"刘生病归·泰山山前有琼圃","dynasty":"宋代","author":"石介","text":"泰山山前有琼圃，其中不树蕨与薇。千头绿竹瑶实甘，百亩玉芝丹粒肥。麒麟于于凤凰饱，鼓烈奋臆扬清辉。徂徕山下少耕锄，蒿藜满圃无芳菲。驺虞不住鸾鸟去，日暮啁啾燕雀飞。嗟哉刘生失所投，不住泰山徂徕依。经年彩掇不得饱，正是新春癯瘠归。"}