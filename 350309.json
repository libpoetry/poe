{"id":"350309","title":"霜叶飞·刘达泉病过汉上，还湘竟殂阁雪。岁阑谱此寄诔","dynasty":"清代","author":"程颂万","text":"病深无分，言畴昔、相看啼笑今雨。卅年飙梦卷吴根，归阻琴台暑。那更拂、昆明倦羽。羁尘遮黯烽烟古。数壮悔无缘，共买醉、灯篷飐夕，剪淞驰寤。遗帙劫后巾箱，伤心付我，唤作词客天许。淡黄新柳退红花，空费销魂句。盼不到、怀沙旧宇。泷冈迷赭湘山树。企两孙，赓胎厥，抱蜀临邱，认翁眠处。"}