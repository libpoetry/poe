{"id":"830796","title":"同橘叟江亭看雪兼柬陶庵默园","dynasty":"清末民国初","author":"沈瑜庆","text":"西山寒色侵窗棂，觑眼浩浩重关扃。并载耸肩冲冻出，尖叉冷峭谁当听。旧题年月暗尘壁，劫后好事如晨星。昨者旌旆照原隰，珠襦玉匣藏神灵。彤帷雨泪洒阳燠，光景似塞衔悲人。痛定伛偻拨灰话，过市对酌倾空瓶。二客后至赴盛集，遥想宣劝杯无停。禁体号令严白战，主人拥被君当醒。当时入地报分寸，关心丰歉烦明廷。梦寐恍惚那忍说，瑞应屏绝还讲经。高寒天上试回望，玉戏切莫忘江亭。侔色揣称隔梅讯，故乡花事谈伶俜。"}