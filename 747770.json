{"id":"747770","title":"和汤敦甫师相游龙杖歌","dynasty":"清","author":"朱琦","text":"萧山夫子七十余，前年致政留京都。苍颜白发谢簪裾，腰脚轻健不用扶。旧宅十笏城东隅，荒园草草瓜与壶。中有游龙杂苇蒲，紫花烂漫秋不枯。鳞鬣渐老根生须，笑谓畦丁无鬋除。制以为杖形状殊，坚比赤藤轻若无。直逾邛竹中则虚，镌铭示我屡叹吁。自言老退思江湖，家无桑田八百株。又乏橘官千头奴，便作寓公聊自娱。人生随地皆安居，饱食缓步可当车。且学老圃往荷锄，草木位置不粗疏。长公近亦归衡庐，童稚绕膝读我书。亲宾过从语踟蹰，年年根节劳爬梳。良材如此当预储，梱载分致诸老儒。愧我樗散非世须，问道傥许谈其粗。夫子神完老愈癯，谁陪履凫健走趋。延年作颂敢近诬，岂但功与灵寿俱，难进易退古不如。"}