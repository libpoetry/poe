{"id":"959834","title":"九日过长芦泊小港留题龙山古寺","dynasty":"宋","author":"金君卿","text":"轻舟晚过长芦渡，西风吹帆落沙溆。空桑古市渔家烟，信步闲寻石城去。石城苦远日苦晚，崎岖半入龙山路。山回路转翘林处，披开白云见幽寺。家菊海榴矜晚芳，落华鸣泉足秋思。野叟耕冢出坏石，虚城埋狐井射鲋。老僧推门揖我入，古碣荒唐草中觑。仰天一笑六朝事，过雁书天作文字。"}