{"id":"569021","title":"俞山人公临卜筑阳羡赋寄一首","dynasty":"明","author":"王世贞","text":"京洛饶贤贵，吴会富华腴。虽复堪身筴，要非中所愉。仰希上皇风，俯卜静者庐。荆渚无浊流，阳羡有幽区。山自离墨来，溪由罨画舒。以兹耕蚕业，不复废诗书。春问茶女茶，秋逐渔父渔。朝饥拾野穗，晚供剪畦蔬。蓬累故何滞，鴳适当更余。窃从柴桑叟，相为咏移居。毋使车马知，令汝苍苔疏。"}