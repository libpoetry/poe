{"id":"684048","title":"甘草子 四时","dynasty":"明","author":"王世贞","text":"春暮。密打窗纱，阵阵梨花雨。韐匣迸胭脂，绮袖调鹦鹉。轻暖软寒相劖剁。做不痒、不疼心绪。倩得张郎画眉妩。任子规凄楚。长夏。懒约钗钿，腕素偏幽雅。越苧水精凉，楚簟玻璃砑。如醉如醒朦胧者。忽小弹、花阴墙下。怕是萧郎故相惹。去问他真假。秋半。密约刚逢，天上菱花满。掩面扇纨轻，可体衫罗缓。丢抹腰红勾双腕。笑指那、嫦娥无伴。窃药欺郎行偏短。守广寒空馆。"}