{"id":"812662","title":"舆诵篇","dynasty":"清","author":"吴子光","text":"廿年簪笔冠蓬莱，皇路驰驱负异才。包老何曾关节到，使星遥识益州来。功名钟鼎千秋定，衡岳云山此日开。留取襜帷真面在，有人风骨傲寒梅。斗魁紫气应文昌，玉尺裁来教泽长。三史三通新笔墨，一官一集古辞章。轺车雨润春如海，台阁风生夜有霜。至竟岘山功德在，丰碑和泪读襄阳。日出榑桑第一州，吟鞭到处许勾留。虚堂镜影陈良翰，似水臣心郑子游。夹道青旗杨柳驿，半轮卿月海天秋。汉家遗迹燕山在，珍重铭勋笔力遒。节钺遥临巨镇新，袖中有石證前身。擎天事出奇男子，捧日心存古道臣。宦海浮沉三品鸟，江山跌荡一壶春。何当握取湘东管，次第书扶大雅轮。"}