{"id":"693358","title":"首尾吟二首","dynasty":"明","author":"苏葵","text":"老夫非是爱谈虚，世事纷纷与梦俱。莫道忘羊专博塞，须知得鹿亦蘧庐。曾闻聃叟论刀密，欲起坡翁笑磨驴。信有眼前一杯酒，老夫非是爱谈虚。老夫非是爱闲言，膏火怜渠谩自煎。汉史偶观方技传，南华深契达生篇。贤愚贵贱真同尽，才辨聪明不要全。几个孟郊鸣未了，老夫非是爱闲言。"}