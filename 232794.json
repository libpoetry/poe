{"id":"232794","title":"十月过凤山舟回入项王祠用前韵","dynasty":"宋代","author":"周文璞","text":"坠叶浓于染，孤花净似霜。溪山如有待，朱粉玄施妆。胜境如天上，雄鸣自帝旁。工陈白玉琯，人坐紫金床。古兕称春酒，灵虬换夕香。风筝犹有韵，星弁忽分行。念此锄榛垄，频来渡苇航。欲挥终极泪，只废苦吟章。慨慵辞欢伯，英雄忆愤王。逝骓嗟弗及，撞斗恨难量。起舞何劳短，行歌未要狂。断云将落日，千古助哀凉。"}