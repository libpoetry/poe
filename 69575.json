{"id":"69575","title":"张公洞·正月八日记游仙","dynasty":"元代","author":"杨维桢","text":"正月八日记游仙，三十六天洞灵洞。洞中窗户夜不扃，地底风雷日相哄。巉巉灵骨谁手凿，纳纳虚谺曷时澒。龙巅虎卧络薜萝，委盖垂旃挂鸾凤。茎高玉稍陈玉拌，洼陷琼浆流码瓮。元田鸦色白于鸥，丹室蛇光红似蝀。石涵绿字紫泥封，玄哺琼华青子种。白骡有迹蹋石田，金虎干声饮银汞。樵柯已烂商四朋，蕊辇初过茅二仲。牛车望气待著书，螺女行厨时进供。胡麻流饭阮郎来，林屋刺船毛父通。王生石髓随手坚，吴客求珠空耳缝。九灵太妙苞气母，五岳真图特儿弄。书传丹篆亦何须，石化黄金本无用。玉盆濯发天鸡鸣，铁笛穿空神马鞚。符行律令鬼承呵，声出脑宫龙听颂。未应片石隔仙凡，溪上桃花自迎送。"}