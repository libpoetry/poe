{"id":"223342","title":"新雁过妆楼·带雨春潮","dynasty":"宋代","author":"张炎","text":"带雨春潮。人不渡、沙外晓色迨遥。自横深静，谁见隔柳停桡。知我知鱼未是乐，转篷闲趁白鸥招。任风飘。夜来酒醒，何处江皋。泛宅浮家更好，度菰蒲影里，濯足吹箫。坐阅千帆，空竞万里波涛。他年五湖访隐，第一是吴淞第四桥。玄真子、共游烟水，人月俱高。"}