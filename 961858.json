{"id":"961858","title":"古风送行陈省元","dynasty":"宋","author":"姜特立","text":"梅山老人头雪白，摸索曹刘还认得。平生鹿鹿视馀子，谁是诗中真巨擘。踵门忽得天下士，慕我虚声远相觅。袖中磊磈出奇语，和璧随珠暗相射。对之坐久神气定，言下分明箭锋直。傍观如堵相骇愕，颇复见我有此客。雄篇累日费酬答，但怪笔端飞霹雳。君才自是千里驹，鞭影不摇何待策。古人妙处应自知，悟解多端难指画。请君更去勘诸方，莫道梅山得消息。"}