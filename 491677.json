{"id":"491677","title":"赋金精山寄赠王使君","dynasty":"明","author":"刘崧","text":"金精之山高入云，丹崖黑石相纠纷。灵泉千尺天上落，仙乐缥缈空中闻。我昔南游出其下，池上莲花已堪把。使君访古此寻幽，洞口云萝系骢马。激清流，坐高林，排白石，鸣清琴。石以拟君之壮节，泉以比君之素心。爱而不见心恻恻，云岑历乱烟波深。题诗远向山中去，木鹤西飞凭寄音。"}