{"id":"99415","title":"捕蝗至浮云岭山行疲苦有怀子由弟","dynasty":"宋代","author":"苏轼","text":"西来烟障塞空虚，洒遍秋田雨不如。新法清平那有此，老身穷苦自招渠。无人可诉乌衔肉，忆弟难凭犬寄书。自笑迂疏皆此类，区区犹欲理蝗馀。霜风渐欲作重阳，熠熠溪边野菊黄。久废山行疲荦确，尚能村醉舞淋浪。独眠林下梦魂好，回首人间忧患长。杀马毁车従此逝，子来何处问行藏。"}