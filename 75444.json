{"id":"75444","title":"解红·混元朴裂","dynasty":"元代","author":"张守清","text":"混元朴裂。转四生六道何时彻。翻躯改壳，杳冥中万度生灭。皆因父母，匹配阴阳合精血。胞衣内，感成胎孕，形自结。不知谁腥臭穴。认作自家好宅舍。钻头扑人轮回劫。任形骸贩骨，高似山叠。学道修真莫着邪，休言龙虎，罢讲龟蛇。莫寻婴姹。收拾起四象三车。刀圭铅汞，水火黄芽并白雪。百般呼吸，神和气化弄舌。性中母令一物添，心上常教万缘绝。孤然独显沉沉月。放灵明晃朗，无障无遮。"}