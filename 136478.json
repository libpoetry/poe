{"id":"136478","title":"丫头岩·君不见武夷九曲溪之东","dynasty":"宋代","author":"白玉蟾","text":"君不见武夷九曲溪之东，三峰号为玉女峰。当时嫁与大王峰，至今栉雨而梳风。又不见庐山三叠江之湄，大姑小姑凡两矶。小姑聘与彭郎矶，至今波眼而浪眉。湘夫人寂寞湘水滨，巫山女窈窕巫峡浦。亦有有情者，亦有无情者。鬼物托物以为灵，俗子谓之山石精。吾来丫头岩下坐，已觉此身本非我。胡云暮雨或有之，年来心下已无火。两峰相并各鬽崒，对人长是娇媚色。过者见此如双鬟，云鬙雾鬓苍苔发。我来适值天方秋，孤怀暗抱不能愁。岩下行人几回老，此岩依旧唤丫头。"}