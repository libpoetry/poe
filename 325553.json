{"id":"325553","title":"绮罗香·玉壶山人为余作美人拜月图数年矣携之行箧再付装池漫题此阕","dynasty":"清代","author":"张祥河","text":"桂影轮圆，湘纹几净，残夜更筹初转。好事天边，蓦地凄凉难遣。怪云意、薄似郎痴，道明月、还如侬面。恁拣取、心字香烧，临风未许綵丝剪。蛾眉旧恨常敛，犹记拾花阶下，抛残金钿。著个朱阑，扶住轻盈娇懒。便偻指、几度团栾，祇瞥眼、辰移星换。又谁知、裙钗芙蓉，绣痕沾碧藓。"}