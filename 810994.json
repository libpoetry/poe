{"id":"810994","title":"访相国山居四首","dynasty":"清","author":"王季珠","text":"封章递进九重门，谪遣还山总主恩。一座琴床数笏石，裴公绿野谢公墩。三世儒臣称国老，两朝天子属门生。食熊有味何如蛤，好赋梅花续广平。履厚戴高主眷深，纷纷锦轴积如林。寸长尺短非同例，谁为逋臣白此心。庞眉邻叟草衣冠，报道秋成相国欢。庚子劫尘飞不到，空山猿鹤梦魂安。"}