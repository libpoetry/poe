{"id":"566501","title":"藻轩为吴锦衣","dynasty":"明","author":"谢一夔","text":"君不见当年金谷穷奢靡，转眼荒凉如敝屣。又不见铜山昔日高崔嵬，祗今倾圮安在哉。乃知万事皆培塿，惟有清名可长久。吴君知书更知兵，蚤参戎攻蜚英声。节操凛如雪霜厉，襟怀湛若冰鉴清。诛茅结屋事幽讨，方沼清清密奇藻。君时一见心相投，揭以名轩昭酷好。小轩缔构材孔良，萧然四壁何所藏。牙签缃帙书千卷，玉轸金徽琴一张。轩前曲槛通芳径，碧梧翠竹纷相映。客来命酒尽交欢，兴发豪吟□情性。姓名久矣契宸衷，锦衣折狱殊公忠。几多冤抑赖伸雪，阴功获福无终穷。乔迁不次隆遭遇，律已翛然若寒素。顾予夙昔辱相知，缅怀高谊增长喟。愿君终始殚厥心，勿令罅隙尘埃侵。会看功业铭彝鼎，嬴得芳名播古今。"}