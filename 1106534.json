{"id":"1106534","title":"杜工部有同谷七歌其辞高古难及而音节悲壮可拟也用其体作七歌观者不取其辞取其意可也","dynasty":"宋","author":"王炎","text":"有客有客字晦叔，东皋岁收可饘粥。何为得饱尚多忧，岂是老穷无止足。十日之中九日病，以杖扶行惧颠覆。呜呼一歌兮歌意长，风林助我鸣悲商。有母有母年七十，一室枵然徒壁立。茹蔬啜粥不怨尤，卧病在床无药物。我为举子得一官，南陔之养嗟何及。呜呼二歌兮歌转悲，羞见慈乌随母飞。有弟有弟手足亲，与我鼎立成三人。叔氏鳏居苦多病，季子宦游依旧贫。吾兄既终弟亦逝，岁晚茕茕惟一身。呜呼三歌兮歌意放，歌罢无言坐惆怅。有妹有妹家苦贫，补纫组织多辛勤。二男三女未婚嫁，已见宿草生孤坟。问疾吊丧俱不及，念此不置长酸辛。呜呼四歌兮歌更苦，往事关心谁可语。有子有子共七人，六子短命一子存。后固无穷前万古，浮生脩短何足论。天属情钟在我辈，岁月虽久哀如新。呜呼五歌兮三叹息，理不胜情难自释。有孙有孙未冠巾，颀颀状貌如成人。谓其长大习诗礼，他年可望高吾门。岂期一旦舍我去，白首老翁徒痛心。呜呼六歌兮音调急，独坐吞声襟袖湿。有妇有妇嫔吾孙，仅能期月问晨昏。吉凶自古不可定，所以贺吊更在门。人言贫家女难嫁，岂料既嫁俄不存。呜呼七歌兮意不尽，频年多难天难问。"}