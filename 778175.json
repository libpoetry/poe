{"id":"778175","title":"百字令·立秋后二日观雨","dynasty":"清","author":"杨葆光","text":"新凉招得，正残暑未退，恼人情意。顷刻沧云分日色，隐隐娇雷声细。横卷银涛，珠跳玉泻，急点随风驶。檐头奔溜，白龙随处飞起。还看碧罨长林，蓝拖新涨，浑是秋滋味。欲到山头高处望，回首同侪能几。袖翠添凉，扇罗罢飏，晴亦为佳耳。思量今夜，一弯眉月天际。"}