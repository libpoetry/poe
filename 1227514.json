{"id":"1227514","title":"经采石","dynasty":"元","author":"傅若金","text":"未明发芜湖，终饭次采石。大江天同泻，巨浪山与敌。松寒苍虬姿，崖古老铁色。其旁有仙冢，云是李太白。生为长庚精，没与大块息。因思开元中，出入蒙帝泽。御羹白瑶杯，宫砚青玉滴。恩荣日深重，意气何赫奕。酣歌泰华小，豪饮渤海窄。颇闻宫中怒，遂有天上谪。殷乱微子行，楚昏屈平斥。嗟我唐家帝，同姓逝安适。何年为兹游，千载但故迹。骑鲸信缥缈，捉月讵昏惑。得非厌尘羁，无乃达寄客。翻然委之去，富贵何足惜。杜陵平生友，梦寐频见忆。白骨焉所求，青山亦岑寂。相去嗟已远，令人心悲塞。举酒欲酹之，帆去招不得。"}