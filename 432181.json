{"id":"432181","title":"柳州四首","dynasty":"近现代","author":"李冰若","text":"柳城平若砥，三面水潆回。百雉威南服，千秋谪上才。刺天霜锷簇，拔地玉屏开。踽踽愚溪叟，当年浪自哀。祠庙访罗池，公园易旧楣。怜才悲异代，念乱怵今时。古木英灵托，残碑风雨遗。昌黎文读罢，斜日丽罘罳。炎方春讯早，二月草蒙茸。日暖罗衣薄，风薰燕语慵。桃花开复谢，岚翠淡兼浓。容与浮孤艇，消遥写旅悰。阿连身殉国，遗蜕寄天涯。入梦威仪盛，迎棺道路赊。孤儿犹识我，少妇苦思家。彳亍鱼峰畔，凄凄听暮笳。"}