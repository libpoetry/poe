{"id":"710634","title":"秋月","dynasty":"明末清初","author":"邝露","text":"秋露盈盈似玉时，秋月明明照玉肌。罗袂已惊入秋夜，薄帷长自鉴天涯。翡翠楼空铅粉歇，鸳鸯带缓音尘绝。此际牵帷似梦中，此时举头见明月。可怜明月映心来，先照儿家玉镜台。忽入罗帏披绣户，旋随花影没苍苔。花枝弄月能轻薄，窥向雕栊侮离索。日送韶英入摇落，夜掩金闺沈寂寞。玉容如月本难愁，愁心如月讵能收。请君试看西山月，夜夜乘秋下妾楼。"}