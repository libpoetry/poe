{"id":"581678","title":"水月桥留题柏梁体","dynasty":"明","author":"苏葵","text":"我曾驾鹤游方蓬，银蟾出海天无风。垂虹万丈波汹汹，上与河汉相樛通。广寒洞开十二重，姮娥下就冯夷宫。冯夷喜舞腾歌钟，水晶殿宇罗蛟童。招集水仙珠翠丛，绡衣杂佩声瑽瑢。湘灵洛妃冰玉容，忻然幸与姮娥逢。留连缱绻夜未终，金鸡敢促扶桑红。此时水面浮穹窿，冰轮正挂穹窿东。玻璃万顷磨青铜，人间七宝难为工。我当鹤背窥骊龙，骊珠兢月光交冲。道眼不受埃尘蒙，睥睨八极谁能从。迩来卸鹤遨游墉，几看草树更春冬。低头见月蹄涔中，仰天长啸心憧憧。驰轺振铎巡提封，名山之阳停使骢。林鸟欲栖方下舂，林峦欲白星斗朦。婵娟渐渐离山峰，行及中天如彀弓。流辉飏彩六幕充，何人凿池方且瀜。半亩却拟南溟洪，八月潦尽清溶溶。玉兔倒影光玲珑，小桥阑槛横复纵。行台雅致真增崇，台端有客惭钜公。敢揭宇宙争豪雄，夜凉散步衿宇融。直挹水月归心胸，恍然若与蓬壶同。醉后彩笔张词锋，清光浩荡言难穷。呜呼，安得此桥变化如长虹，跨之踊跃升苍空。桂花侧畔扬朣胧，遍照逃亡茅屋翁。更持北斗斡海潨，散作雨泽苏疲癃。人人知有水月功，岂独区区玩赏供幽悰。"}