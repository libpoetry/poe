{"id":"701114","title":"奉和钟石太史见示重五佳作","dynasty":"明","author":"符锡","text":"扫迹江门思转深，登临那复暂开襟。石头烟柳弄晴色，章浦行云生野阴。佳节偶同人士饮，艾符聊并葛巾簪。诗家莫厌频相过，牢落还知非寸心。频水蒙峰也未深，一风刚足浣尘襟。贪书稚子篝松火，抱杖羸翁履桂阴。岂有离奇邀物色，何须䯈脏薄朝簪。浮踪且置年时话，肯信浑忘竞猎心。"}