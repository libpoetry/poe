{"id":"832512","title":"燕山亭 寄题郑叔问蓟门秋柳图","dynasty":"清末民国初","author":"朱祖谋","text":"消尽毵毵，斜照淡黄，一夜惊鸦无数。移恨汉南，旧日阑干，只有乱尘随步。眠起无端，便忘了、龙池烟雨。何苦。又按彻伊凉，换他金缕。身世愁寄孤根，是禁惯清霜，伴人羁旅。西风笛里，满眼关山，丝丝系春不住。自怯宫腰，几曾为、倚帘人妒。归去。还梦绕、一天风絮。"}