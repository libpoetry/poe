{"id":"907766","title":"前行路难冯公岭作","dynasty":"宋","author":"李洪","text":"君不见冯公之岭摩苍天，危梁峻坂相属联。樵夫跬步不得上，仰视悬石势欲颠。下有飞泉泻鸣瀑，舂撞嵓窦汇山麓。飞流溅沫冰雪寒，萝茑荒林猿狖伏。傍穿鸟道人踪绝，怪石虎踞苍崖裂。扪参历井路屈盘，九折羊肠车轴折。如何年少远游子，担簦蹑屩来过此。或欲挟策干君王，亦有辞家远从仕。马痡仆倦栖茅屋，夜汲岩泉燃楚竹。赐璧封侯事渺茫，涂穷未免阮生哭。遐想太古开辟初，地隔东瓯擅一隅。山腰凿石自何代，要令海宇同车书。不知冯公亦何者，姓名宛与兹山俱。我行适当三伏间，霪霖积潦行路难。家住太湖三万顷，烟波回想洞庭山。"}