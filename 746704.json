{"id":"746704","title":"和魏春松师孤山探梅寄怀元韵","dynasty":"清","author":"许乃谷","text":"西湖作香海，倒浸翠微嶂。花开人未归，清夜梦来访。一笑花底眼，鹤子悄相向。梦醒边徼羁，那得任旷放。天山五月雪，寒气逼朝望。见雪不见花，雪在青云上。龙门天际遥，矫首万山障。奚止故乡情，惆怅难具状。何时从杖履，一舸中流漾。晨兴摘花餐，夕归答渔唱。未了文字缘，亦颇林泉尚。风尘岂初愿，樗材劳哲匠。岁月嗟蹉跎，消得屐几两。余杭酒百壶，神王兴酣畅。酎写寻春图，渴笔见力量。"}