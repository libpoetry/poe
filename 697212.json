{"id":"697212","title":"送戚都督之岭南二首","dynasty":"明","author":"胡应麟","text":"大府新移镇粤台，辞天白马下蓬莱。三边帐幕霜华净，五岭櫜鞬雪色来。说剑荆高多侠士，抽毫袁伏是奇材。征南汉将曾飞檄，宁似元戎出手裁。绝徼重飞上将星，扬旌伐鼓度沧溟。长驱吏士过南粤，远播声威到北庭。杕杜含杯千堠肃，梅花吹笛乱山青。罗浮铜柱燕然石，万古何人并勒铭。"}