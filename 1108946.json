{"id":"1108946","title":"次韵赵克勤吏部六首","dynasty":"宋","author":"刘克庄","text":"甫里薄田汾曲庐，儿曹堪垦亦堪居。惟应水竹并风月，尚属先生未属渠。苔径荒芜薇架斜，树头吹尽不留些。奴欺主病慵锄草，魔笑翁衰免散花。有小林泉傍隐庐，无閒宾客访村居。辛勤辟地添支径，曲折通溪入浅渠。篱边雪畔影横斜，应讶何郎太瘦些。未可被渠瞒老眼，玉堂茅舍一般花。忆昔承明共直庐，而今寂寞赋閒居。戴花社里聊容我，起草台边可欠渠。两鬓星星暮景斜，清狂减似向来些。短供未至瓶无粟，妖梦皆因笔有花。"}