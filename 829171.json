{"id":"829171","title":"临江仙 次史梅溪韵三首","dynasty":"清末近现代初","author":"吴湖帆","text":"镫灺偷尝樱颗，屏深暗握荑苗。梦魂真个未曾消。何当新月约，遥指小红桥。曲径斜通未远，驯狵默许能饶。宴阑人散冷迢迢。愁浓春醉里，莫负有情宵。蝶枕难回梦了，鸳帱可奈情何。卿怜我惜也曾过。昏黄杨柳月，懊恼竹枝歌。翠点春山浅黛，香生尘袜轻罗。阿谁无赖动人多。眉颦飞语后，回首小婆娑。风卷珠帘摇绮影，晚奁凉意如秋。凤箫一曲按梁州。谁家邀夜月，小院倚重楼。怨绿苔痕曾细扫，题红宫叶同流。莺梭柳带恼春柔。娇吁惊梦幻，底事背人羞。"}