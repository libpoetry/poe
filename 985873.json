{"id":"985873","title":"篙师叹","dynasty":"宋","author":"钱时","text":"山乡山多田种稀，年丰健妇犹啼饥。今年禾黍秋旱死，不有下涧民枯鱼。颇闻水乡诸郡熟，一饱可令馀郡足。江船下米无头由，商人嗷嗷坐穷蹙。长年抱膝指屡弹，时节自好官司难。古来邻国忍为壑，何乃境内成触蛮。我闻斯言真的当，无人为彻九天上。禁江徒尔厄吾民，海舶有时关节放。"}