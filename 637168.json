{"id":"637168","title":"送陈继先南还一百二韵","dynasty":"明","author":"祁顺","text":"我本南海人，家住南海隅。早年事脩饬，好读人间书。学成思用世，不善藏名誉。战文预乡选，挟策游皇都。彤墀奉大对，玉陛听传胪。地曹试初政，夏署膺新除。金炉袖烟满，玉佩朝班趍。一朝荷宠命，山海来星车。雄关张节旆，公馆分兵符。路当往来地，人秉中外枢。安边慕韩范，制略谈孙吴。圣朝治隆盛，疆境绝忧虞。微才祇自效，禆补知有无。客思易岑寂，远怀多郁纡。举头望家乡，迢递万里馀。老母在北堂，五旬将白颅。长年旷定省，何由助欢娱。一弟入庠序，亦作章句儒。因循成壮大，白屋尚穷居。宗族纷长幼，平安近何如。亲朋久契阔，尊酒共谁俱。中肠徒眷恋，音问总荒疏。异乡知遇少，仕路人情殊。谁能一相顾，使我怀抱舒。惟君敦道义，义重胆气粗。戒装自南行，不惮来程迂。匹马经庾岭，扁舟渡鄱湖。徘徊淮泗路，历涉齐鲁墟。金台暂信宿，东蓟还驰驱。朅来到关城，正值西风初。逢迎相慰问，貌喜心怡愉。淹留岁过半，谈论日无虚。宵吟或至旦，午会恒达晡。对床听夜雨，添炭拥寒炉。疏食炊廪米，淡羹撷园蔬。汲泉自烹茗，觅酒时投壶。提携类手足，爱戴比蛩驉。吾志慕清白，囊中无贮储。君谓吾当然，勿为尘利污。吾心喜公勤，未尝怠斯须。君言勤王事，斯乃贤大夫。气味夙有合，恩情久愈孚。金兰差可拟，胶漆岂能踰。观海惊浩渺，游山蹑崎岖。缄书遥托雁，弹铗不因鱼。吾方固留君，君亦忍别吾。柰兹念高堂，惆怅寻归途。春光斗明媚，生意才纷敷。绿抽原上草，青结水面蒲。和风动祖帐，好日明衣裾。归欤偏自适，去意那能拘。乡关过五岭，山色连番禺。有湾号黄木，有渡名扶胥。君家瞰江浒，夏屋应渠渠。平田渺烟水，乔木荫枌榆。眷言到何日，其在早秋乎。入门拜二亲，戏舞莱子乌。下堂叙亲识，嬉笑谈樵渔。螯持毕卓蟹，鲙切张翰鲈。果园新可赏，醪瓮正堪酺。吾家相密迩，过访只须臾。便思谒吾母，鄙意劳吹嘘。不寄田子金，未导崔玢舆。三春育寸草，曷以酬恩劬。愿膺绵延福，永保康宁躯。离别世常有，功名乃良图。承颜谅有日，莫费频倚闾。更烦语吾弟，先业须力扶。奉母供子职，爱兄存友于。读书未成业，能不惜居诸。譬如旧耕野，慎勿令荒芜。又如骅骝足，焉可混蟾蜍。青云望踪迹，未许淹泥涂。吾宗本诗礼，光禄旧规模。传家积书籍，负郭遗膏腴。书堪资讲读，田足供耕锄。治生贵勤俭，赋税宜早输。为言各自重，无习骄与谀。亲友乐嘉遁，不肯干时需。邓林富桐梓，荆璞藏瑾瑜。昔时共乡邑，此别如秦胡。寸心耿千里，一日三秋徂。烦君相见顷，咸为道区区。吾生本迂钝，材质犹散樗。遭逢唐虞世，滥预南郭竽。明堂蓄梁栋，搜取及欂栌。廊庙用圭璋，亦不遗珣玗。兹焉宣使事，坐守东城株。来春觐丹阙，雨露当沾濡。敢忘千载遇，思罄一得愚。平生慕刚直，羞彼言嗫嚅。由来守贞介，肯忍行趑趄。方寸素自定，始终期不渝。丁宁为君语，知君能亮予。古道折杨柳，仆夫驾骊驹。分襟异南北，握手成欷歔。迁莺恋上苑，栖凤依高梧。心驰越天远，目极飞云孤。新吟束秋卷，旧剑汶湛卢。送行愧无赆，村酒聊为沽。更歌白雪词，比赠明月珠。后会坚晚节，临风勿踟蹰。"}