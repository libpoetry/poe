{"id":"263924","title":"摸鱼儿·春怨","dynasty":"清代","author":"尤侗","text":"问东君、赚春何意，春来还见春去。满园花事刚三五，都付断肠风雨。花尚尔。又况是红颜、薄命愁眉妩。美人日暮。便红豆歌成，翠盘舞罢，难买君王顾。看千古，总是风流易误。秭归空筑青墓。梅妃休怨楼东赋，吊取马嵬黄土。君莫诉。君不见英雄、失路还悲古。楚歌楚舞。试去听琵琶，青衫红袖，双泪几行数。"}