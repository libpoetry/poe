{"id":"1113080","title":"和景夔梅四首","dynasty":"宋","author":"张明中","text":"雪映横塘月浸阶，半扃庭户未全开。猛香特地清人骨，多谢溪风为送来。暖入南枝春便回，北枝何似让渠开。化工也解齐开却，留引诗人日日来。淡月黄昏静处芬，风来花气夺清樽。玉妃舞罢霓裳寂，安得真香为返魂。雪月精神冰玉肌，未饶六六诧宫妃。玉龙春笋调三弄，更向妆台檐外飞。"}