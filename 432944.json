{"id":"432944","title":"无题（八首录四）","dynasty":"近现代","author":"洪存恕","text":"晴余游兴新，冒冷出村频。落木无高鸟，澄潭有静鳞。四山浮积雪，一径入修筠。惬此清超境，何心向热尘。骄阳不挂檐，三面绿阴连。坐对松山静，游经草径偏。避人如畏蝎，尽日但闻蝉。怎比陶元亮，羲皇在枕边。危磴一攀登，凉飔满袖襟。打头黄叶下，黏屐白云深。瘦石非凡骨，秋花是素心。便堪友花石，世士已无林。逃暑晚离村，近山月转昏。陂鱼欣浪起，崖鹳逐云翻。松小肖人立，峰高俨帝尊。孤行多可怖，不觉露沾裈。"}