{"id":"516313","title":"东郊行","dynasty":"明","author":"史谨","text":"君不见昆明池东一片土，半是桑麻半陵墓。华屋山邱今古人，长夜漫漫终不寤。残魂零落无所依，白草黄沙共朝暮。乡关近者凭谁诉，远者多年未闻讣。可怜白骨陷重泉，亲老儿单岂能顾。阴风惨惨集乌鸢，落日萧萧走狐兔。断碑无文牛砺角，野烧穿林烟结雾。应笑人生不识察，黄金愈多心愈慕。百年到底将如何，贵贱皆为草头露。"}