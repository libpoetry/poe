{"id":"779440","title":"金缕曲 上定郡王筠邻主人","dynasty":"清","author":"顾太清","text":"人世诚难料。叹英雄、未完夙志，天何草草。母子孤孀无人问，谁许王孙哀告。空搔首、难舒怀抱。可也九泉能念我，掩啼痕、独向风前悼。写不尽，招魂稿。沈忧损性成颠倒。感清天、一声霹雳，阴霾都扫。拯救生民稍援手，泛出慈航仙棹。更无尽、神光普照。虽有覆盆终解释，此生恩、拟向来生报。聊献上，陈情表。"}