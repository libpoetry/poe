{"id":"1252940","title":"次韵和石末公秋日感怀见寄二首","dynasty":"元末明初","author":"刘基","text":"郊原如赭巳无秋，况复干戈未肯休。肉食不知田野事，布衣深为庙廊忧。典章沦落悲刍狗，馈饷倭迟想木牛。礼乐将军今郤縠，豺狼满地待虔刘。秋阴竟日似黄昏，夏旱良苗不半存。敢望鱼鸡充醓醢，尚期菘韭作饔飧。烟尘惨澹黄公石，云气苍茫紫极垣。作楫济川须传说，九关虎豹向谁论。"}