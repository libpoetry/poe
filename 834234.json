{"id":"834234","title":"八声甘州 社雨初散，江春已深，小园暝游，如有所忆","dynasty":"清末民国初","author":"易顺鼎","text":"才一番雨过便闻蛙，池塘已春深。记年时携酒，笑桃门巷，吹絮园林。几条花边熟路，支蝶也慵寻。人意如新绿，直恁阴阴。蓦地余寒何处，觉连宵轻暖，准换罗衾。待搓黄蛮柳，斜照万丝金。想江南采茶天气，闹碧云十里踏歌音。拚幽坐水苔帘阁，润到青琴。"}