{"id":"543476","title":"古意赠云间唐子四章 其二","dynasty":"明","author":"胡应麟","text":"哲人代沦谢，大雅谅难作。世路日凌夷，词场巧枘凿。睊睊郢都匠，戾目陵阳璞。何彼金闺彦，高谊振顽薄。尺书寄远道，论交慰离索。风霜粲华缄，飒爽动林薄。神剑贻雷张，仙舟伫李郭。寥寥九成奏，孰振钧天乐。千人失酬和，片语谢雕琢。泠泠金石声，三叹起韶濩。"}