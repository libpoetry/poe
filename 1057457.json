{"id":"1057457","title":"送曾灵永赴举","dynasty":"宋","author":"刘弇","text":"孟荀久不作，吾道竟茫茫。滔滔天下人，生死名利缰。誇儿骋新学，剽窜摸青黄。爬罗尽砂砾，气焰苦不扬。初如拆袜线，那复一条长。又如抄选客，十九为琳琅。埋没太古音，啾耳纷蜩螗。曾郎春不如，阔印眉间堂。十年读书史，一日胸胆张。兴来洒酣笔，落纸松丸香。摧颓鹙鸧间，识此雏凤凰。梅天暑气湿，江东潦声狂。辞我归袂拥，霜蒲挂高樯。飘翩不可留，横槊赴文场。期子勿苟作，琼瑶撷新芳。莫学下俚曲，黄花间折杨。由来玉山粒，梗涩在秕糠。河虽一掬波，曾是九秋潢。行行事斯语，看子摩天翔。"}