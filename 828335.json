{"id":"828335","title":"景文诚公入直行园常以茶囊自随公逝后三年予于公所治事之案得所临晋人行楷一束遂与愔仲分存之又遗乌龙茶二瓶试啜之馀感叹不已与韬庵年丈愔仲作诗纪其事并为之图","dynasty":"清末近现代初","author":"陈曾寿","text":"春明残梦官焙香，廿年江海真淡忘。泪销凤烛滴不尽，复此莲勺沾恩光。从龙帷幄几人在，零落走散殊可伤。与君对直岁月久，惟有景老同回翔。眉庞须磔语言直，入直常自携茶囊。当年草牍连案几，即今不忍窥遗藏。我来拂尘辨手迹，争宝片纸如琳琅。箧留双瓶贮佳茗，海南风味乌龙强。试煎小啜遣长昼，洗涤烦浊生微凉。清严如见故人面，致身晚节真堂堂。逍遥坐食愧何补，剩癖文字沉膏肓。苦吟漫追双井黄，正坐车声绕羊肠。"}