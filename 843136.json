{"id":"843136","title":"寄题米元晖潇湘图","dynasty":"清末民国初","author":"陈宝琛","text":"画禅榜室咸福宫，名迹精鉴罗思翁。潇湘图出虎儿笔，阴霁昏晓交溟濛。裕陵题识至四五，谓与老米家法同。云山卷在喜璧合，辉映羲献宝笈中。通灵转劫七十载，滇徼万里谁能踪？宁知吴船已收载，夜窗贯月光腾虹。主人名斋准宝晋，摊卷云海空复空。三湘九疑落几席，胸次岂直吞云梦？此图南渡推第一，紫阳两跋魁群公。石田垂老渴一睹，况我旅寄尤衰癃。石渠校秘总泡影，昔恨相失今容逢。寒具不设傥弗吝，挂帆早晚江南东。"}