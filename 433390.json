{"id":"433390","title":"壬戌岁除蛰云约游翠微循故例也归后挑灯作此柬之用己未除日始游原韵","dynasty":"近现代","author":"黄浚","text":"鲇竿功状合长閒，九虎天阍亦懒攀。岁事但收蛮榼里，春痕先返蜡灯间。经营社集留馀勇，要约山行起旧孱。酒脯精神俱有羡，短章今日破君颜。乱峰如马绝尘奔，合沓林昏歘拥门。十日报春山尚睡，五年饯腊梦重温。岩花蔓动垂垂发，湖水冰澌决决喧。可惜今年欠三白，香篝归乞玉梅魂。"}