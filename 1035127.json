{"id":"1035127","title":"虞知府生日","dynasty":"宋","author":"魏了翁","text":"皇天覆后土，藐然吾一身。职职万同宇，何所非吾仁。人惟不自信，私意横纷纶。君侯览厥初，浑浑川无津。百家之精粹，六艺之芳醇。挹之未厌斁，欲以警此民。天机行日月，大戒明君臣。一源显微贯，万象晓晦新。焉知我为我，聊以人治人。胡然閟厥施，膏泽犹其屯。意将楙所养，切磋及兹辰。余也峨眉阴，君兮沧江滨。生生共兹意，不隔江山春。怀哉宁无车，有系未可巾。"}