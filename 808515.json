{"id":"808515","title":"张士诚","dynasty":"清","author":"严遂成","text":"掺舟运盐张九四，白驹亭场树贼帜。万户告身拒不受，栋射三矢承天寺。吴趋踞坐拓土宽，遂与元绝称天完。诸将偃蹇载乐器，樗蒲蹴鞠军中欢。一炮飞空碎城堞，耳聩风谣黄蔡叶。锦衣银铠十条龙，万里桥边丧舟楫。呜呼以身死国真英雄，江东不降宋钱俶，河西不归汉窦融。妻刘亦挟丈夫气，齐云楼火通天红。"}