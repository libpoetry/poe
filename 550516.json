{"id":"550516","title":"陈伯孺兄弟水明楼春宵听雨歌","dynasty":"明","author":"徐熥","text":"我家有斋名绿玉，斋前种得千竿竹。君家亦有水明楼，半亩方塘山影流。君频访我鳌山麓，我每寻君溪水曲。与君来往十年馀，到此楼中几回宿。今春买棹来相寻，峡江风起波涛深。楼中宾主黯相对，四山阴翳生淫霖。檐前坐听声声雨，聊把琴书供笑语。烛尽犹然兴未阑，诗成自觉心相许。潇潇风雨莫深愁，百尺楼中且暂留。凭君貌出巴山夜，一幅丹青当卧游。"}