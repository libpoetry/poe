{"id":"514956","title":"宿溪西竹屋","dynasty":"明","author":"程敏政","text":"束装已戒道，看竹来城隅。野性自成癖，路人从笑迂。力登山上亭，缓策沿晴湖。回首日西下，清宴仍相娱。引火试香鼎，挑灯开玉壶。但知客兴浓，不觉春宵徂。出门见星月，天籁闻笙竽。击节呼此君，为尔羁今吾。聊须借吟榻，卧我山泽臞。扰扰百年中，去就不可虞。留题岁寒社，莫遣丹青渝。"}