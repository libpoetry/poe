{"id":"812979","title":"己卯冬雪夜怀人诗十二首 符象芝","dynasty":"清","author":"张玉纶","text":"辽海飘零日几曛，窘于一饭富三坟。又添酒债因留我，数尽诗家祗让君。风味六朝争上下，笔花五彩落缤纷。一宵话胜十年读，此意凭谁寄暮云。天马从来惯脱缰，奇才自昔说王郎。一钱但有姑谋乐，四壁都无不改狂。已许两心严匪石，由他众口鼓如簧。不忘萧寺联吟夜，觅句閒行绕画廊。几回连辔据征鞍，敢拟同心比蕙兰。见面常愁今日短，怜才得似此人难。妻孥共喜佳宾至，乡里争邀上客餐。我困红尘君绛帐，相思空寄泪阑干。南州早见擅文名，杯酒联欢两意倾。几见国风删好色，本来才子最多情。关心故雨从头论，眼上新诗垂手成。往誓至今犹感愧，宅分同住地同耕。常将风骨拟飞仙，下笔文章万选钱。多病定应添药债，奇贫或至断炊烟。曾期著述同千古，怆别音容又一年。苦忆夜深谈历象，空庭双立共瞻天。滚滚红云一马来，弓弦响处断猿哀。读书何止称名士，投笔犹堪作将才。绰有逸风常脱帽，略无暇日爱衔杯。程材自昔严刀尺，为汝凭教阔幅裁。记从见面两心倾，此谊真堪托死生。不作寻常酬酢语，全敷心腹肾肠情。百年事业风盘鹘，一代才华浪跋鲸。怀抱不殊忘誓约，笑他车笠强要盟。几年鹿洞共班荆，到处推袁愧此情。力弱那能扶大雅，才疏常怕盗虚声。忘怀共托云霞契，放眼谁堪月旦评。驿使不逢空怅望，梅花何自寄重城。订交重认石三生，风雨连床岁几更。羌我孤吟怀梦得，有谁共饮胜公荣。挑灯奇鬼谈何壮，奋臂狂奴胆尚惊。惆怅别来经百日，何时重续旧鸥盟。翩翩公子足丰神，奕奕才名迈等伦。见我每修床下拜，对君偏觉座生春。五车绩学文思古，千载论交气味真。南海人归何日是，几回望断马头尘。读罢诗书读汉书，藏修未肯负居诸。得师快比分炎鼎，交我欢逾御李车。定拟文思当日上，即论风度有谁如。差堪报慰无他事，强学还同识面初。良宵十月初三夜，梦里同看论蜀文。可否是君来入梦，抑还是梦去寻君。一天风雪迷清夜，百里关河隔暮云。羌我毕生期许在，龙头骥尾望超群。"}