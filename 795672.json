{"id":"795672","title":"二郎神 次答嫂氏寄怀原韵","dynasty":"清","author":"高縏","text":"一声杜宇，早叫破、绿窗人静。度永日如年，残春如梦。归尽江村雁影，独有离怀难消遣，便说煞、有谁能省。将兔颖蘸酣，云笺书破，怎传幽恨。■凝。何期忽到，天涯芳信。把往事闲吟，离情细数，知我年来瘦损。玉露啼花，海棠困雨，多少泪珠红沁。最苦是、两地思量，间阻不教愁醒。"}