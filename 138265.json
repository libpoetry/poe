{"id":"138265","title":"病中秋香开因成拙句呈诸亲友","dynasty":"宋代","author":"吴芾","text":"仙姿元自广寒来，分得天香长馥郁。千古风流独占秋，一枝曾比崑山玉。伊余老去百今灰，已是形骸如土木。年年尚为此花狂，有似渊明偏爱菊。坐中不可一日无，又似子猷直爱竹。一从秋到天宇清，颇费梦思眠不熟。凌晨便起探花枝，走遍荒园常仆仆。可怪司秋失故常，时节已深花尚伏。迨余抱病卧匡床，始报枝头缀金粟。折来三嗅忽凄然，不觉泪珠悬两目。天胡只赋惜花心，不容享此看花福。今年疾疢已如斯，来岁衰颓还可卜。纵令牵强到花间，空使此心生不足。不如等是趁西风，把花一扫还容谷。"}