{"id":"460025","title":"贺新郎　梦江边山石崩裂，予立苍茫，长哭而返。醒作此悼之","dynasty":"当代","author":"卢青山","text":"石尔何惊裂？向人间、横霜万古，老苔千叠。凛凛孤盘成兀险，怪杪苍寒如铁。浑未顾、昌风狡雪。谁使巨雷淩空坠，断三生耿梦成灰屑？料至此，必呜咽。年前旧约都丢绝？放青山、江湖独影，惨流单楫？置酒谁成狂共倚，为我邀雷舞月？但悲数、怆蒲萎荻。唤取秋猿和秋鬼，作招魂旧曲送君别。风扫泪，纵如叶。"}