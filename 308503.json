{"id":"308503","title":"霓裳中序第一·堂开望去客","dynasty":"清代","author":"陈洵","text":"堂开望去客。旧笛凄凉抛未得。清昼不堪梦役。渐迟暮番风，山城寒食。鹃红故国。看泪痕、花上犹滴。逡巡处、一双绣蝶，俯仰又陈迹。颜色。画图曾识。过几个、黄昏怕觅。清谈聊对破寂。往事开元，满座头白。断云沉雁北。但暗里、泉华自恻。村垆近、消他一醉，也胜醒时忆。"}