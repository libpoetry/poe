{"id":"788816","title":"莺啼序 金陵","dynasty":"清","author":"周祖同","text":"王家谢家燕子，话闲愁万绪。指形胜，白下雄城，蒋山依旧终古。听云外、东流滚滚，分明诉出伤心语。只秦淮仍荡春波，绝无残树。太息神州。望里浩渺，认西边幕府。想当日流涕新亭，过江名士何处？叹繁华、从来似梦，金粉坠、销沉歌舞。翠华空、凭吊兴亡，故宫禾黍。东南半壁，慷慨悲歌，又十年战鼓。有列阵大旗飘出，画角呜咽，骨化青磷，血飞红缕。金戈铁马，长江天堑。垂虹惨惨无颜色，莽烽烟、遍起秋陵路。铙歌唱罢，横吹四野腥风，午余鬼啸阴雨。孤篷倦旅，对此茫茫，说艳游顿阻。黯剩迹、鸦啼壕断，凤去台空，一炬华林，乱芜桃渡。凄凉欲问，人间何世，萧萧芦荻寒故垒，尽挑灯、重续兰成赋。筝船纵拍红牙，怨曲难终，暮潮更苦。"}