{"id":"997001","title":"按田","dynasty":"宋","author":"黄庭坚","text":"河水积峥嵘，山雪晴索寞。幽斋怯寒威，况复出城郭。马为猬毛缩，人叹狐裘薄。淤泥虎迹交，丛社乌声乐。桥经野烧断，崖值天风落。泄云迷鸿濛，戴石瘦荦峃。攀缘若登天，扶服如入橐。穷幽至河麋，落日更槃礴。新民数十家，飘寓初栖托。壮产无惰农，荒榛尽开凿。临流遣官丁，悉使呼老弱。恩言谕官意，鄣水陂可作。春秧百顷毬，秋报千仓穫。掉头笑应侬，吾麦自不恶。麦苗不为稻，诚恐非民瘼。不知肉食者，何必苦改作。我行疲鞍马，且用休羁络。艰难相顾叹，共道折腰错。势穷不得已，来自取束缚。月明夜萧萧，解衣宽带索。卧看云行天，北斗挂屋角。析薪爨酒鼎，兴至且相酌。"}