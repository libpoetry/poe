{"id":"703225","title":"山居杂诗","dynasty":"明","author":"道衡","text":"却怪年来懒更长，见人无力下绳床。自知无德将谁傲，一任诸方唤我狂。活竹编篱生晚翠，新茅缚枕带秋香。鸟声啼入碧烟去，古寺遥钟散夕阳。闲向颓檐昼负暄，前峰忽听落啼猿。未离文字非心眼，欲证圆通有耳根。翠羽每衔花入梦，好风特为我关门。胸中一事凭谁论，将此身心报佛恩。苍苔欲死翠光存，秋去空林冷梦魂。竹暗小窗僧打坐，月明深壑虎敲门。谩愁粒绝鼠无耗，应喜衣穿虱易扪。天黯恐因霜雪至，呼童好护菊花根。"}