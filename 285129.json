{"id":"285129","title":"大酺·又一番风","dynasty":"现代","author":"胡士莹","text":"又一番风，一番雨，匆匆春已归去。伤春除是醉，认残红枝上、那堪重数。野树无莺，闲门有燕，人在天涯何处？无多丁宁意，况旧时颜色，旧时言语。念短驿书回，小窗花谢，此情应苦。劳心千万绪。画栏畔、谁见两眉聚。怎奈对、青山憔悴，白首低徊，庾郎愁病经年赋。相思了无据。还梦绕、一天飞絮。看芳草，成南浦。岁华空老，别有伤情朝暮。更堪冷吟醉舞。"}