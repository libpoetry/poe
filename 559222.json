{"id":"559222","title":"将乐杨贞母古风一首","dynasty":"明","author":"林熙春","text":"瞻彼蕙兰芬，灼灼竞桃李。当春谁不艳繁华，有时倏忽随霜靡。只有南山顶上松，历尽寒冬节不毁。自古风人咏柏舟，于今贞妇差足拟。贞妇当年初嫁时，夫心愿托梁鸿轨。讵云变起不须臾，白日黄泉路便徙。剖破菱花无合期，掩玉埋香嗟已矣。青天寥廓不可呼，几番欲赴青丘里。转思夫死宜从夫，从夫慷慨徒死尔。藐诸咄咄不堪闻，母死儿孤更何以。况复高堂白发双，朝夕何人相终始。宁为万死一生身，忍饥和丸供菽水。艰苦备尝五十秋，窗前明月为知己。凤毛五色幸翩翩，鸣翮摩天咫尺尔。三山中夜怜啼乌，停翼犹俟风云起。向予偃室接澹台，今日相期何底止。勉旃报母春晖心，圣世忠臣求孝子。"}