{"id":"698411","title":"涂阳八咏 金山积雪","dynasty":"明","author":"唐之淳","text":"积雪不知年，炎天生昼寒。南人初出塞，浑作玉屏看。溶溶谷中云，西来复东去。云归人未归，朝朝望云树。朝听萧寺钟，暮听萧寺钟。当年铸钟者，陵云起秋风。川上王孙草，秋风几度黄。太平休战伐，边树射黄羊。玉女来浴时，丹光落秋水。到今尚温温，煖浪因风起。滉漾复潆渟，分明见底清。涂山一夜雨，流水惠州城。西峰含积阴，落日载暝色。照见猎归人，扬声下沙碛。云破始见日，雪消微露岚。马头春梦里，惊道是江南。"}