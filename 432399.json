{"id":"432399","title":"杂诗九首录四","dynasty":"近现代","author":"汪石青","text":"凉风一叶秋，飘尽江城木。水落鱼龙冷，天寒岁月促。四顾何茫茫，秃枝狸相逐。谁家调玉轸，离弦操别鹄。节调一何哀，临风声断续。尘世渺知音，徒劳歌此曲。日暮欲何之，江头风簌簌。吾闻鲁仲连，挥洒特高妙。片言释兵戎，机谋付谈笑。为士贵解纷，千载谁同调。鹬蚌苦争持，相仇不相好。求鱼竞缘木，白日失光耀。嗷咧鸿雁哀，啾啾猿狖叫。俯仰古贤豪，怆怀一长啸。东晋尚清谈，虚无昧真理。五胡窃权威，纷纷乱不已。新亭亦有泪，有泪复何裨。坐令大陆沉，谁为中流砥。诗酒自风流，奈何时非治。时清事文章，时乱重谋技。不能协机宜，拘迂亦可鄙。涉江采芙蕖，芙蕖已零落。不及江头枫，经霜红灼灼。椒兰不可恃，荃蕙亦飘泊。为无松柏坚，岂因秋风恶。故园菊花开，吾将返岩壑。去去蓬门中，风尘焉可托。"}