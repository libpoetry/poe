{"id":"1230920","title":"赠刘禹玉","dynasty":"元","author":"刘汶","text":"刘郎方朔徒，游戏紫泥海。千年华表非，唯有寸心在。向来浙河西，雄辩吞虹霓。手携九节杖，东入蓬莱栖。我时探禹穴，同看山阴雪。千人万人中，怪子独超越。朝骑白鼻騧，暮逐油壁车。得钱即付酒，携妓颜如花。踏翻豪侠窟，醉狎山人家。或嘲狂处士，或诮报恩子。从渠立名多，讵识子奇伟。一朝去乡国，北上争吹嘘。家无十金产，袖有万言书。所陈果何事，为国非自计。宁遭丞相嗔，肯负丈夫志。蹉跎十数秋，甘与黄冠俦。善藏倚天剑，未暇磨斗牛。幡然走山东，隐迹随壶公。还寻岱宗去，绝壑凌天风。鸡鸣上日观，眼乱扶桑红。窥临事未已，逸气横万里。行歌齐鲁间，兴为庐山起。庐山秀可餐，怡此冰雪颜。挥毫洒瀑布，五老开云关。远公拍手笑，喜见遗民还。乃知士不偶，正可游名山。去年卧衡岳，聊憩四海脚。厌垂君平帘，懒卖伯休药。却呼魏夫人，共把流霞酌。今年与山辞，下走湘水湄。临风吊贾傅，酹月招湘累。文章本疏荡，强忍终技痒。光怪不可收，倏忽又千丈。有时遇知音，朗咏山中吟。复恐儿辈觉，不得容山林。兹辰忽聚首，慰我别来久。辛勤四十霜，所获竟何有。却怀居东时，勇以功名期。焉知尚漂泊，筋力供路歧。举杯置往念，此去安所之。南窥古云阳，更了山川奇。山川固娱目，慎勿过幽独。奈何白云歌，再送刘十六。乾坤渺苍茫，回首眷空谷。我将秣其驹，乃不受羁束。愿子无遐心，归哉返初服。"}