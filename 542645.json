{"id":"542645","title":"上洛中大司马王公寿篇","dynasty":"明","author":"谢榛","text":"瀍涧抱王城，嵩高壮汉京。河山元地胜，灵秀自天生。才逸青云早，功多白发盈。蓟门曾选将，秦塞久知兵。月晓尚书省，霜严骠骑营。艰虞扶国步，宵旰见皇情。身岂风尘倦，心犹冰蘖清。庙廊千载计，柱石两朝声。不负烟霞侣，弥坚松桂盟。周田安旧业，洛社聚耆英。乘醉新诗健，能书老眼明。栖迟耽绿野，恬澹爱黄精。已脱升沉世，应藏著述名。三秋携杖出，二室拟丹成。忽下浮邱鹤，还闻子晋笙。当樽话宝诀，夜色正参横。"}