{"id":"844252","title":"再示仲衡二首","dynasty":"清末民国初","author":"林朝崧","text":"只道长无再会因，相逢惊喜各沾巾。客中昔是何年别，灯下今疑隔世人。黄犬不归悲内史，黑貂已敝感苏秦。横流那有安身地，斟酌家山共隐沦。自别南朝到北朝，小园赋就总无寥。频年泪为亡琴洒，此日愁看玉树消。塞外韦韝惭阀阅，辽东皂帽溷渔樵。曲肱饮水应吾道，肯厌清贫陋巷瓢。"}