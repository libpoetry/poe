{"id":"825475","title":"春阴李审言","dynasty":"清末近现代初","author":"郑孝胥","text":"审言与我年相若，我观其书颇惊愕。清言移人味甚正，读书得间趣尤博。乾嘉学者各有就，一语举要遗糟粕。前辈著书政如此，后生或识伏案乐。近来文士绝嚣张，雅俗未分妄自襮。范围名义溃欲尽，乱耳使人意绪恶。速持羯鼓为解秽，弦外馀音不寂寞。论诗君勿谬见推，此事散原真杰作。我今心折在四灵，才力自知甘守弱。篱间垂柳黄可念，澹荡樱桃华已著。春阴竞日能见过，无益有涯待商略。"}