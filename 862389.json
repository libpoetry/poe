{"id":"862389","title":"和叶圣予山中韵","dynasty":"宋","author":"王柏","text":"赤脚忙晨炊，掉臂会清招。相如僮御盛，浩然缰辔调。遥指白云边，乘兴寻夷巢。古殿金碧悄，玄冠綵翠销。怪石壮熊卧，老树蟠龙腰。清阴团野色，习习生凉飙。悬崖斜断处，槎木成飞桥。刺肤起霞晕，小小飞蚊骄。日长诗思渴，香冽供山瓢。清狂惊四座，浩气摩丹霄。书岩苔碍笔，题叶攀柔条。语默任人意，无庸发轻嘲。"}