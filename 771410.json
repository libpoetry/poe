{"id":"771410","title":"摸鱼儿•题程仰坡西湖十景图咏，用张成子重过西湖韵","dynasty":"清","author":"陈匪石","text":"映虚澜、淡妆浓抹，尘香随处堪浣。西城倒影空明境，心与白云俱远。莺解唤。唤不转、寒潮寂寞钱塘岸。繁华梦短。怅聚景梅荒，芸居燕去，天水暗中换。经行遍。曾记青春作伴。萍蓬踪迹何限。他乡无此湖山好，归思辘轳千转。情未懒。任竟日、吟风弄月晴窗畔。单衣泪满。怕夕照依然，雷锋不见，重过旧亭馆。"}