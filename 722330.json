{"id":"722330","title":"梅旅度曲以秋宵闻歌为韵","dynasty":"明末清初","author":"屈大均","text":"一声风雨客初愁，不唱啼乌泪已流。今夕樽前须尽醉，黄花犹为故人秋。明月高高廿四桥，南弦北管坐相邀。谁能即策花骢去，不向扬州度此宵。万里天河淡欲分，玉杯飞处湿行云。多情最是齐梁曲，恨尔江南夜夜闻。神仙富贵未蹉跎，自古英雄白首多。请语梅花楼外月，清光长照玉人歌。"}