{"id":"1089398","title":"次韵诚斋醉卧海棠图之什","dynasty":"宋","author":"许及之","text":"海棠宁莫种，种须千万株。濯锦江头锦漫谷，斧斤不赦如薪枯。乍逢樵人莫逢杨氏女，遗恨年年泣朝露。杨氏自媚昭阳宫，海棠自映扶桑树。山城幽独逢坡翁，一洗千载尘埃蒙。张园锦障人所惜，醉里看花尽英特。酒满衣襟花满裳，只许茶铛近笔床。顾影鬅鬙醒还卧，乌巾正堪漉白堕。只恐明朝雨霏霏，花雨征帆各自飞。休论长篇与短韵，且与春风写音问。此人此句皆可图，底须紫凤并天吴。"}