{"id":"816584","title":"梧州柳枝词","dynasty":"清","author":"曾广钧","text":"挂席珠江指郁林，真珠百琲七条琴。山川清淑为佳丽，风月相逢得赏音。豆蔻巧偷鹦鹉舌，琵琶弹出凤皇心。南风吹我苍梧梦，一堕烟波不可寻。岭海南来见未曾，玉环飞燕有传灯。一船色欲分三界，小劫人天隔几层。但学菩提随大士，莫为法喜嫁凡僧。弥天花雨飘歌扇，此是维摩最上乘。百子飘香八十一，梅花旧径小三三。情波识浪生应定，梦峡啼湘弱未谙。龙佩赠人当息壤，莲灯转尽上层岚。红巾自拭伤离泪，青鸟何因更一衔。"}