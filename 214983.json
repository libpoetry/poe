{"id":"214983","title":"呈知府司封二十韵","dynasty":"宋代","author":"陈瓘","text":"锦帐含香士，高名压缙绅。南昌移皂盖，东颍憩朱轮。孝悌资延寿，耕桑赖信臣。优游千里治，谈笑六朝均。竟日庭无讼，期年俗已淳。休夸两岐秀，未若四时春。近远皆沾泽，施为固有神。欢讴连别壤，美织播严宸。夙慕冰壶洁，终期骥足伸。燕閒成吏隐，萧洒得湖滨。烟柳笼亭槛，云波盪钓纶。微风牵藻荇，小棹送鲈蓴。缪作堂中客，惭陪席上珍。开樽宁草草，延语每谆谆。龌龌才非异，吹嘘意独亲。摘鞍方邂逅，揽辔又逡巡。丽巧裁新咏，缄题及鄙人。曹刘风自古，李杜格殊伦。拜赐欣愉甚，临分感叹频。悠悠京国路，重染满衣尘。"}