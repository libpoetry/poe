{"id":"204148","title":"读史·我爱包胥哭","dynasty":"宋代","author":"释智圆","text":"我爱包胥哭，一哭救楚国。事君尽其忠，垂名千世则。我爱鲁连笑，一笑却秦军。折冲罇俎间，流芳至今闻。我爱伯夷仁，揖让持其身。饿死首阳下，恥事干戈君。后世闚窃辈，故非姬发伦。内藏篡弑谋，外蹑武王尘。伯夷若不去，名教胡以伸。后人非三贤，细碎何足云。哭欢禄位卑，笑喜膏粱珍。山林亦寒饿，行怪非求仁。留心寡兼济，所谋惟一身。抚书想三贤，清风千古振。"}