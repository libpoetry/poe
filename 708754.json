{"id":"708754","title":"东都行","dynasty":"明末清初","author":"卢若腾","text":"海东有巨岛，华人旧不争。南对惠潮境，北尽温麻程。红夷浮大舶，来筑数雉城。稍有中国人，互市集经营。虏乱十馀载，中原事变更。豪杰规速效，拥众涉沧瀛。于此辟天荒，标立东都名。或自东都来，备说东都情。官司严督趣，令人垦且耕。土壤非不腴，区画非不平。灌木蔽人视，蔓草?人行。木杪悬蛇虺，草根穴狸鼪。毒虫同寝处，瘴泉供饪烹。病者十四五，聒耳呻吟声。况皆苦枵腹，锹锸孰能擎。自夏而徂秋，尺土垦未成。红夷怯战斗，独恃火器精。城中一炮发，城下百尸横。林箐深密处，土夷更狰狞。射人每命中，竹箭铁镖并。相期适乐土，受廛各为氓。而今战血溅，空山燐火盈。浯岛老杞人，听此忧茕茕。到处逢杀运，何时见息兵。天意虽难测，人谋自匪轻。苟能图匡复，岂必务远征。"}