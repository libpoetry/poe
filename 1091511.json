{"id":"1091511","title":"夜坐怀日新","dynasty":"宋","author":"周孚","text":"小室颇修洁，短窗亦虚明。雠书岂不佳，念汝翻怆情。忆昨乾元初，春风被檐楹。炙背俯晴轩，铿然读书声。忽起四方志，遽作千里行。别来四寒暑，归计犹未成。买桂炊白玉，崎岖客都城。两鬓不受愁，应已白发生。斗粟能几何，终年费经营。短鞭望马腹，我亦饥寒并。老怀少机械，世路多沟坑。安得沮溺田，与子穷岁耕。"}