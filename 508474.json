{"id":"508474","title":"集陶挽王守正主事","dynasty":"明","author":"倪谦","text":"东方有一士，委情在琴书。清飙矫云翮，婉娈憩通衢。羁鸟恋旧林，息驾归閒居。步步寻往迹，浪莽林野娱。有子不留金，嘅然念黄虞。校书亦已勤，出则陪文舆。荏苒岁月颓，指景限西隅。一朝长逝后，壑舟无须臾。谁云其人亡，至德冠乡闾。生有高世名，过此奚所须。幽室亦已闭，精爽今何如。千载拊尔诀，言尽意不舒。"}