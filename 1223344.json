{"id":"1223344","title":"北歌行","dynasty":"元","author":"马祖常","text":"君不见李陵台、白龙堆，自古战士不敢来。黄云千里雁影暗，北风裂旗马首回。汉家卫霍今何用，见说军还如裹痛。不思百口仰食恩，岂念一身推毂送。如今天子皇威远，大积金山烽燧鲜。却将此地建陪京，滦水回环抱山转。万井喧阗车戛轮，翠华岁岁修时巡。亲王觐圭荆玉尽，侍臣朝绂蠙珠新。高昌句丽子入学，交趾蛮官贡麟角。斗米三钱金如土，国人讴歌将军乐。将军乐，四海清，吾皇省方岂田猎，观风察俗知太平。"}