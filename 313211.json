{"id":"313211","title":"沁园春·雨夜续述","dynasty":"现代","author":"潘飞声","text":"寒雨宵深，独坐绳床，悽然自思。忆荆钗典尽，非关沽酒，银镫话冷，为助翻诗。病少姑怜，贫还儿累，弱骨愁肠强自支。黔娄妇，叹华年更短，未展双眉。白头紫诰相违。又岂料、瑶簪堕一枝。想夜台风冻，罗衾渐惯，香魂步怯，纸帐来迟。世外孤零，人间憔悴，两地情怀两地知。无眠夜，对茶瓯镜匣，依旧年时。"}