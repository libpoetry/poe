{"id":"697806","title":"答铁柱观道友","dynasty":"明","author":"胡奎","text":"五色云霞剪作衣，长年养得鹤雏肥。伐毛洗髓三千岁，相逐蓬莱顶上飞。南风泠泠吹我衣，写经换得白鹅肥。山阴道士休相笑，来看蛟龙作雨飞。中散养生尘满衣，爬搔正想醴泉肥。不见麻姑玉指爪，漫劳青鸟入云飞。墨池新水长苔衣，雨后来禽颗颗肥。午榻茶烟应有约，鬓丝风飏落花飞。"}