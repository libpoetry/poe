{"id":"690609","title":"自濉阳至桃山道中四咏用霖寰李公大司马韵 徐王墓","dynasty":"明","author":"张萱","text":"谁从银海泻寒涛，万木飕飕积雪高。云护戟门森落日，渭阳情重圣明朝。苍烟如织日初西，寂寞荒祠野草萋。可是芦衣长履雪，数椽閒傍冷云栖。马前春色正无涯，柳覆长堤绕浅沙。何事寻芳游女伴，踏歌犹按后庭花。萧萧残戍阵云平，对垒帷须棋一声。老鹳树头作人语，似言此是北秦城。"}