{"id":"429687","title":"读史四首 其四","dynasty":"近现代","author":"黄浚","text":"大梁王铁枪，事主能全节。斯人忽并世，万口叹勇决。吾意殊未餍，欲拟邈佶烈。代州有爱将，慷慨万人杰。晋王试泉府，束帛取甚洁。殿前李横冲，四方惮檛铁。忽遭青山败，中矢股流血。临敌能忘身，其语凛不灭。后来入幽州，积耻或一雪。丧乱哀未终，功名多瓦裂。汤汤望江汉，歌哭肠内热。"}