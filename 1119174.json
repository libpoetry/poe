{"id":"1119174","title":"和方宗教鼓山韵","dynasty":"宋","author":"陈宓","text":"胸次崔嵬绝点埃，山光玉色两佳哉。官闲却得身栖宿，岩迥惟闻鹤去来。定处华鲸催石磬，眼前茗碗伴炉灰。高情一出樊笼外，逸驾飘飘未拟回。盖世功名不染埃，清时尝见赋康哉。灵源已作千年观，圣相仍曾一日来。补练元功天上石，燮调和气琯中灰。崖间尝有数行墨，留与游人抵暮回。"}