{"id":"432065","title":"寄某","dynasty":"近现代","author":"张秉衡","text":"同是年年客异乡，伤心聚散竟无常。好邻在昔经三载，托迹于今各一方。回想前尘因渺渺，相期后会总茫茫。此情欲达凭何处，尺楮题诗付雁行。夫子何时始惠然，幽斋尘积榻空悬。愿逢知己三生慰，交到忘形一别难。纵未计程千万里，已经明月两回圆。谈心有日重约会，正是端阳在眼前。年来频作砚田谋，两败秋闱志不休。敢怨画工图未肖，且惭嫫母陋堪羞。凡才见弃终何恨，精业难勤莫戏游。最是羽毛丰满后，青云得路请同酬。地僻无人抑四围，迂怀每与世情违。绿窗高卧床谁共，白板常关客自稀。度日风光穷贼迹，他乡雪印怅鸿飞。更深不寐无多趣，孤雁声声月半辉。"}