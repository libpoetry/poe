{"id":"1160140","title":"浙西李大夫述梦四十韵并浙东元相公酬和斐然继声","dynasty":"唐","author":"刘禹锡","text":"位是才能取，时因际会遭。羽仪呈鸑鷟，铓刃试豪曹。洛下推年少，山东许地高。门承金铉鼎，家有玉璜韬。海浪扶鹏翅，天风引骥髦。便知蓬阁閟，不识鲁衣褒。兴发春塘草，魂交益部刀。形开犹抱膝，烛尽遽挥毫。昔仕当初筮，逢时咏载橐。怀铅辨虫蠹，染素学鹅毛。车骑方休汝，归来欲效陶。南台资謇谔，内署选风骚。羽化如乘鲤，楼居旧冠鳌。美香焚湿麝，名果赐乾萄。议赦蝇栖笔，邀歌蚁泛醪。代言无所戏，谢表自称叨。兰焰凝芳泽，芝泥瑩玉膏。对频声价出，直久梦魂劳。草诏令归马，批章答献獒。银花悬院榜，翠羽映帘条。讽谏欣然纳，奇觚率尔操。禁中时谔谔，天下免忉忉。左顾龟成印，双飞鹄织袍。谢宾缘地密，洁己是心豪。五日思归沐，三春羡众邀。茶炉依绿笋，棋局就红桃。溟海桑潜变，阴阳炭暗熬。仙成脱屣去，臣恋捧弓号。建节辞乌柏，宣风看鹭涛。土山京口峻，铁瓮郡城牢。曲岛花千树，官池水一篙。莺来和丝管，雁起拂麾旄。宛转倾罗扇，回旋堕玉搔。罚筹长竖纛，觥盏样如舠。山是千重障，江为四面濠。卧龙曾得雨，孤鹤尚鸣皋。剑用熊开匣，弓闲蛰受韬。凤姿尝在竹，鴳羽不离蒿。吴月分双镇，东西接万艘。今朝比潘陆，江海更滔滔。"}