{"id":"682929","title":"太常后廨牡丹盛开少卿王子难招饮有作次答二首","dynasty":"明","author":"尹台","text":"谁种名花满曲台，天香应自洛中来。却怜宴笑人非故，漫对秾芳首重回。十日繁开霞作障，一栏红艳锦成堆。清平词调传今古，妙思多君绮句裁。二百年间有此台，仙僚几共看花来。若为独对吟堪惜，更着多情梦与回。香佩应遗华月浦，玉姿定化彩云堆。娇葩秀咏怜相竞，知是天孙丽锦裁。"}