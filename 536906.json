{"id":"536906","title":"太原侯歌","dynasty":"明","author":"王世贞","text":"海云压山昼驱?，时危甲兵满天地。儿女走啼城不开，太原将军怒裂眦。旌旗无光鼓声死，空拳欲呼奋难起。如林白刃凌秋霜，茫茫四海一父子。闺中婉丽人共惜，肯以蛾眉事雠敌。夜光迸裂胭脂红，闽山草树增颜色。岂无冠盖诸商胡，炊金切玉烹酡酥。开门夜半走大漠，得不枉杀称丈夫。呜呼，得不枉杀称丈夫。"}