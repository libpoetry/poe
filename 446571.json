{"id":"446571","title":"扬州慢    戈壁车行感怀","dynasty":"当代","author":"蔡淑萍","text":"炎日彤云，疾风飘雪，素毡白草黄沙。看长烟落日，听怨管悲笳。怎堪忆、秦关汉月，蹒跚步履，枯骨饥鸦。叹驼铃、如诉声声，魂断天涯。倩谁泼翠？幸东风、新换年华。润长夜相思，征途梦幻，边塞蒹葭。海市蜃楼应在，云霞里、汽笛喧哗。到荒原深处，催开千树桃花。"}