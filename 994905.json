{"id":"994905","title":"偕方次云饯孙守月下同归戏成","dynasty":"宋","author":"黄公度","text":"北陌争迎丞相车，南郡新分刺史符。弩矢纷纷夹道趋，旌旗猎猎照通衢。一时冠盖事奔走，车马不许停斯须。贤愚贵贱俱物役，始觉名利真区区。我亦年来忝簪绂，苛礼羁人日湮汩。往来叨沐主人恩，陶母不恪千金发。平明联辔逐西风，归路三更踏明月。解貂野店贳浊酒，醉罢高谭偃溟渤。风尘薄宦君勿悲，犹胜低回场屋时。乌帽白袍青竹榻，短檠终夜照红蜡。"}