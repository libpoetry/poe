{"id":"670099","title":"送谢茂秦","dynasty":"明","author":"李攀龙","text":"孝宗以来多大雅，布衣往往称作者。谢家玉树操郢音，其音弥高和弥寡。寓梁曾曳王门裾，游燕欲荐中涓马。岂无冠盖映当时，满眼悠悠世上儿。文章千载一知己，交结何须钟子期。此物有神兼有分，富贵浮云不与之。卢楠坐衔越石恩，醉后感激肝胆言。苍鹰睚眦鹦鹉赋，身挂罗网何由翻。殷忧楚奏秦庭哭，遂雪黎阳国士冤。归去东将钓沧海，安能贫贱常丘樊。早借江鸿报消息，或卧春云且故园。"}