{"id":"536824","title":"醉赠故张职方重","dynasty":"明","author":"王世贞","text":"匈奴十万骑，席捲燕山红。羽檄天下兵，谁能辨英雄。张侯尚书郎，倜傥国士风。还他惠文冠，佩我乌号弓。匣中吴钩色，煜煜青芙蓉。三晋侠少年，结束花䯀骢。一呼万众合，片语千金空。还迁缙云氏，上计葡萄宫。颐指金吾帅，长揖司马公。画地作黄河，波涛起其中。挂冠神武外，买田平陵东。匕首铸腰镰，吹愤气成虹。我本落魄人，衣带绁其躬。相携一斗酒，醉眼天朦胧。掷君牛角书，莫令我辈逢。请看长安道，功名谁得终。"}