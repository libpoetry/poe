{"id":"1218172","title":"癸未春留钱唐巨可大家六月可大殁明年移家临平余将东归因赋此写怀","dynasty":"元","author":"吴景奎","text":"去年六月十五夜，月明渔浦看潮生。今年此夜对明月，凄凉池馆难为情。故人梦断知何处，生存华屋含风露。明朝家具载扁舟，又向临平山下住。忆昔故人邀我来，笑谈白日驱风雷。百年未半忽转烛，时移事改令人哀。我家金华北山北，堂上慈亲年八十。要知生死见交情，两载淹留归未得。孤儿有托女有归，余亦兴怀歌式微。悲来纵笔写情曲，九原杳杳心相知。"}