{"id":"254567","title":"念奴娇·用东坡居士韵","dynasty":"现代","author":"徐震堮","text":"劫灰红处，莽天涯、谁是人间英物。整顿乾坤须此手，莫学灵均呵壁。倚剑空同，洗兵辽海，气作胥涛雪。泰山难撼，背嵬多少豪杰。君看鼙鼓声中，雄狮睡起，一怒春雷发。指点蓬莱清浅水，会见胡氛当灭。麟阁功名，龙门史笔，不负将军发。一杯笑属，汉家无恙明月。"}