{"id":"1095908","title":"石林诸孙叶子云左手法二王逸迹不下右手","dynasty":"宋","author":"释居简","text":"桐轩法钟王，人鲜出其右。出奇左运腕，亦复龙蛇走。悠然伸劲画，壮甚紫铁钮。番然变道古，古藤瘦牵纠。轻墨蔓如缕，大者大如斗。故家翰墨场，有此擅场手。星星满青镜，入眼未始有。四支同一初，视听有常守。执捉与践履，造次各先后。云何互其用，落落便相偶。犹来幽人心，囧囧净不垢。衡从一机透，众妙俱辐辏。逢原盖自得，左右均去取。枝叶随根本，股肱副元首。一身小天地，默窥元化母。"}