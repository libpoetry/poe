{"id":"950967","title":"戏作呈赵通判胡教授张总干","dynasty":"宋","author":"岳珂","text":"人言春游无不好，一日宴客三日饱。翁言此语特未定，一日宴客三日病。人生所愿筋力强，问花访柳同壶觞。老夫岂无少年狂，胡为兀兀坐一床。忆昔少时事宾友，常有清尊湛东牖。稍长便不论升斗，才对白衣辄搔首。东来三辅西陪京，二十四桥誇广陵。万椽红蜡槌画鼓，醒处传杯醉中舞。何尝一日不春风，酒光花艳诗兴浓。兔肩鹿䏶坐据熊，急雪打面看雕弓。笑谈千古一吷中，眼底顿觉四海空。可怜芳草长边路，年少堂堂背人去。欢筵徙废管与弦，粥鼎相随朝复暮。塞砧街鼓总愁听，凉月花宵等虚度。前旬作意趁万红，沈霪积雨仍多风。中间一日稍晴意，药裹关心复思睡。无毡坐上老相如，昔时依幕今题舆。三君笑谈忽与俱，使我舍策忘其躯。须臾把酒舌底滑，席地幕天醉乡阔。明朝奇祟那可言，闭院重寻旧生活。回思北海酒不空，料应多病过于侬。坐客常满更可疑，华佗已死将谁医。"}