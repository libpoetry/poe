{"id":"829363","title":"乙老六十九岁生日祝词","dynasty":"清末近现代初","author":"陈曾寿","text":"无住东轩老，生心一是閒。江河回独念，天帝照孱颜。问道经三匝，明宗示八还。埃风阊阖迥，昔昔梦同攀。海日常明夜，高楼坐久如。逍遥盈几字，忧患叠床书。客至言无隐，居深泽有馀。晴窗揲周易，破涕一轩渠。敝帽欹徐整，深衣绝屡缝。外形从躐蹋，自哂托龙钟。雾豹深冥见，云龙合漠从。卿容晬书气，天语肖高宗。晚遇过陶翟，贞荣度岁寒。志同真法喜，观谛得心安。渥泽三危露，回颜七返丹。待舒忧国痗，九畹艺萱兰。"}