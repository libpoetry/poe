{"id":"579603","title":"岭南百咏送卞式之归毗陵","dynasty":"明","author":"江源","text":"岭南风景天下稀，山水眼前真崛奇。向来有客恣游赏，可是毗陵卞式之。振衣爱上番山秀，寻仙再挹浮丘袖。波罗庙前春浪多，粤王台上风烟旧。柳波涌头听竹枝，杏花村里招酒旗。寒翠亭留大苏墨，远华楼扁方孚诗。朝汉台荒走群鹿，望海楼高送双目。厓门吊古夕阳斜，海珠舣棹春潮绿。五仙楼阁齐斗箕，九曜碣石浮连漪。濂溪院前拜周子，白云山上访安期。西樵峰峦齐泰岱，南华衣钵知何代。六榕僧暇类懒残，三洲岩深足奇怪。锦溪石无三品封，白莲池有双头红。荔枝湾头酌明月，花林院里闻晨钟。金牛山长瞰江测，松风阁与红尘隔。合江绝胜多景楼，梅溪好似孤山宅。苏仙井古谁浚源，达磨泉深汲不浑。菖蒲生涧仙已去，沉香弃水亭犹存。罗浮奇绝不可述，西岩巇崄谁曾入。飞云楼上待云生，浴日亭前观日出。小金山似大金山，胜地人誇黄木湾。石屏台古土花紫，翠竹庵深春昼闲。刘王花坞花非故，挹翠亭空谁复步。堂缘后学思退之，楼为君王问丰度。滴水岩垂百尺帘，平湖阁题千万篇。红梅岭头簇车马，白猿洞口迷云烟。歌仙岩上招群鹤，小西湖边洗双脚。月溪春风花正浓，石门斜日潮初落。寺号飞来知有无，亭名通越失崎岖。忠襄遗庙草长碧，文献荒祠柏半枯。大通昨夜龙听法，宝陀谁梦僧饭客。杯渡庵空春草生，鉴空阁前秋月白。君归毗陵兴不孤，我写新诗作画图。约君重来续清赏，岭南嘉景无时无。"}