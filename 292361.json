{"id":"292361","title":"瑞鹤仙·闰花朝作","dynasty":"现代","author":"张仲炘","text":"黯千林雾织。依旧是、不雨不晴天色。残红寸茵积。荡层阴、争奈东风无力。春城绣陌。任五陵、年少浪迹。自西园散后，钗影钏声，望断油壁。还又催人节序，万户沈沈，禁烟寒食。榆钱乱掷。浑难计，买春值。遍重门尽是，萋迷芳草，天涯何处旧识。但荒鸦，啼暝悽损，柳丝嫩碧。"}