{"id":"996727","title":"次韵谢黄斌老送墨竹十二韵","dynasty":"宋","author":"黄庭坚","text":"古今作生竹，能者未十辈。吴生勒枝叶，筌寀远不逮。江南铁钩锁，最许诚悬会。燕公洒墨成，落落与时背。譬如刳心松，中有岁寒在。湖州三百年，笔与前哲配。规模转银钩，幽赏非俗爱。披图风雨入，咫尺莽苍外。吾宗学湖州，师逸功已倍。有来竹四幅，冬夏生变态。预知更入神，后出遂无对。吾诗被压倒，物固不两大。"}