{"id":"769236","title":"怀亥白兄寿门弟二首 其二","dynasty":"清","author":"张问陶","text":"昔归岁在马，奔泉如渴骥。到门田舍空，触藩苦不利。今年同登科，且作沐猴戏。光阴一弹指，岁月偶然寄。造物喜弄人，穷通两难避。名言忆大苏，朱颜宁可恃。便封万里侯，何与骨肉事。感此谢交游，终日忽忽睡。梦回入蓬荜，腾笑伯与季。痛饮乃尽欢，狂谈总无忌。醉中舞莱綵，为我二人媚。至宝惟团乐，情真境岂伪。"}