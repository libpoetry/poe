{"id":"176726","title":"越城步月不知子城已闭因托宿赵义斋宅","dynasty":"宋代","author":"董嗣杲","text":"晚步初月高，忘却子城闭。客楼枕新荷，几夜香袭袂。羸骸奔走倦，不拟尚凝滞。白面佳少年，塞途莫胜计。低颜谢许可，不甘暗拭涕。穷迫傍人篱，傍篱车奴隶。心孔转昏翳。见舟思江湖，怀隐睨松桂。故人立霄汉，敢诧平生契。兹时进退难，假宿义斋第。官桥醉尉多，大惧获重戾。徘徊益羁愁，愈痛乏边际。谗毁那能免，失拥文侯篲。身如被酒酣，心类垂旒缀。嗟嗟文不续，有学谩经济。逆行且倒施，犹幸舌未敝。月西黯蓬莱，城乌声更厉。借榻逢可人，度夜等匏击。履险复自笑，汩没信此世。愿逢阳明仙，餐霞度千岁。"}