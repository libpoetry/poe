{"id":"504152","title":"射虎行","dynasty":"明","author":"管讷","text":"黄草玄冬多虎踞，青山白日少人行。君王勃起英姿奋，卫士前驱猛气横。弓挽蛇皮如月满，箭飞雕羽若风生。弦开应手神应助，镞贯当心鬼亦惊。腥血溅时班尾折，伥魂落处锦毛倾。游兵警众铜龙吼，归队催程铁马鸣。一路尘埃天已冥，千营灯火夜初明。从今境内无惊扰，犬豕村村乐太平。"}