{"id":"443739","title":"齐天乐 感怀次蛰堪韵兼呈小薇师","dynasty":"当代","author":"熊盛元","text":"一帘风絮斜阳外，窗涵半江春水。劫后词心，床前药裹，忧愤填胸难寄。危楼倦倚，看晴翠粘天，乱红飘地。梦断幽篁，伴谁宜笑更含睇？韶光骤然逝矣，败垣寻旧蕊，蛛网空系。莫叩苍穹，还弹锦瑟，重续当年残醉。荼蘼殿尾，向青草池塘，静听蛙吹。涤罢诗肠，夜眠灯照绮。"}