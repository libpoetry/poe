{"id":"472019","title":"观灯篇","dynasty":"明","author":"冯琦","text":"帝握千秋历，天开万国欢。莺花周正月，灯火汉长安。长安正月旋玑正，万户阳春布天令。新岁风光属上元，中原物力方全盛。五都万宝集燕台，航海梯山人贡回。白环银瓮殊方至，翡翠明珠万里来。薄暮千门凝瑞霭，当天片月流光彩。十二楼台天不夜，三千世界春如海。万岁山前望翠华，九光灯里簇明霞。六宫尽罢鱼龙戏，千炬争开菡萏花。六宫千炬纷相似，星桥直接银河起。赤帝真乘火德符，玉皇端拱红云里。灯烟散入五侯家，炊金馔玉斗骄奢。桂烬兰膏九微火，珠帘绣幌七香车。长安少年喜宾客，驰骛东城复南陌。百万纵博输不辞，十千沽酒贫何惜。夜深纵酒复征歌，归路曾无醉尉诃。六街明月吹笙管，十里香风散绮罗。绮罗笙管春如绣，穷檐蔀屋寒如旧。谁家朝突静无烟，谁家夜色明于昼。夜夜都城望月新，年年郡国告灾频。愿将圣主光明烛，普照冰天桂海人。"}