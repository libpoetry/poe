{"id":"1118374","title":"赠道友五首","dynasty":"宋","author":"陆游","text":"凡骨已蜕身自轻，勃落叶上行无声。华阴市楼醉舞罢，却上蓬峰看月明。忆在长安烂漫游，大明宫阙与云浮。今朝偶上慈恩塔，北望茫茫禾黍秋。当时辛苦学长生，准拟中原看太平。今日醉游心已足，一瓢归去隐青城。二杯兀兀复腾腾，服气烧丹总不能。借问生涯在何许，孤舟风雨伴渔灯。零落残碑草棘中，北邙萧瑟又秋风。旧时忆在鹓行里，几见宣麻拜相公。"}