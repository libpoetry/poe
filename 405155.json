{"id":"405155","title":"荒村漫步","dynasty":"近现代末当代初","author":"田翠竹","text":"薇蕨山腰雨后肥，提笼儿女笑成围。草深牛巷喧铃语，柳老春心酿雪飞。卖酒船移花坞去，趁场人踏夕阳归。茅屋想是诗翁卧，竹影鸡声半掩扉。渔樵多傍荻芦居，明媚风光画不如。露顶涧松红独鹤，串腮溪柳白双鱼。孤汀晚笛听时断，远水归船望渐无。行遍村前村后路，碧天纤月展眉初。"}