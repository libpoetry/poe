{"id":"380029","title":"金缕曲·药阶桂舟叔客醴陵书后附寄","dynasty":"清代","author":"赵庆熹","text":"又近中秋矣。向青天，可怜负却，团团月子。丛桂小山花已发，眼底人俱千里。引无数、别离滋味。燕子飞来飞又去，认条条、古巷红灯谜。去年事，我犹记。故园无恙西风里。总负他、六桥烟柳，花天酒地。愁煞阿咸空四壁，难把家常话起。只报道、平安而已。弹铗不堪重乞食，走天涯、又乏江湖技。诗酒耳，问何济。"}