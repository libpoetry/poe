{"id":"296534","title":"水龙吟·春风滉样何来","dynasty":"现代","author":"许宝蘅","text":"春风滉样何来，横云隔断来时路。半江渌水，当天白日，怎生情绪。柳亸无姿，草低无梦，蝶痴无语。任青骢油壁，寻香逐影，驱不了，春愁去。记得后游旧侣。却迷离，旧时游处。红楼几级，文窗几扇，垂杨几树。人远天涯，明年今日，更无凭据。看韶华万里，分明幽艳，欺人迟暮。"}