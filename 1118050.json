{"id":"1118050","title":"初春书怀七首","dynasty":"宋","author":"陆游","text":"六十馀年慕古人，即今方近葛天民。见人各是元非恕，遇事皆安岂怨贫。小圃锄耰聊过日，扁舟烟雨尚关身。出门未觉龙钟在，禹庙兰亭又见春。耄及光阴古更稀，自今惟有数期颐。食观本草虽多事，醉读离骚自一奇。物外有人闲始见，山中可乐老方知。武陵好在桃千树，短棹相寻亦未迟。数掩芦藩并水居，一家全似业樵渔。春寒例谢常来客，老病犹贪未见书。驯雀正缘抛食惯，芳兰肯为碍门锄。药苗满钵无人共，赖有溪僧为破除。甫及初春日已长，偶同邻曲集山房。囊盛古墨靴纹皱，箬护新茶带胯方。老境不嫌来冉冉，流年直恐去堂堂。清泉冷浸疏梅蕊，共领人间第一香。底处人间无骇机，超遥且喜谢招麾。千年涧底孤松秀，万里天边独雁归。服气昔常憎火食，游山近已制荷衣。青城况有幽人约，会守丹炉隐翠微。纳禄贫如筮仕初，归来依旧卧蜗庐。半池墨沈临章草，一碗松肪读隐书。长镵仅供饥子美，清江不疗渴相如。耄期自许诗情在，雪里犹能跨蹇驴。愚公不解计安危，行尽人间恶路岐。难似车登蛇退岭，险如舟过马当祠。平生忧患常难测，送老安闲敢自期。一事不成应有命，惟将知止报明时。"}