{"id":"693501","title":"次顾少参山行韵二首","dynasty":"明","author":"邵宝","text":"明月青天两度秋，太虚如水屋如舟。一年节物还黄雀，十里溪光共白鸥。自信菊华堪托醉，谁知萱草未忘忧。山林况有平生癖，莫怪封章恳乞休。步尽僧廊转曲阿，肩舆长记驻松坡。愁看白发千茎长，病谢青山数月过。地僻自应尘事少，夜长偏怪雨声多。床头易在吾衰久，敢向苏门拟旧窝。"}