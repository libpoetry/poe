{"id":"109779","title":"击梧桐·别西湖社友","dynasty":"宋代","author":"李珏","text":"枫叶浓于染。秋正老，江上征衫寒浅。又是秦鸿过，霁烟外，写出离愁几点。年来岁去，朝生暮落，人似点潮展转。怕听阳关曲，奈短笛唤起，天涯情远。双屐行春，扁舟啸晚。忆昔鸥湖莺苑。鹤帐梅花屋，霜月后、记把山扉牢掩。惆怅明朝何处，故人相望，但碧云半敛。定苏堤、重来时候，芳草如翦。"}