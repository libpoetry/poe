{"id":"878169","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 闻鸡起舞","dynasty":"宋","author":"刘克庄","text":"百动俱休息，遥闻野外鸡。起提孤剑舞，肯恋一枝栖。乍枕雕戈寝，俄惊绛帻啼。自嗟褐宽博，不觉袖昂低。茅店寒声绝，函关晓色迷。细腰方按曲，风雨漫凄凄。"}