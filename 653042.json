{"id":"653042","title":"赋得乌衣夕照送人","dynasty":"明","author":"谢晋","text":"朱雀桥头闲眺望，垂柳阴阴覆深巷。春风摇荡酒旗边，夕阳多在红楼上。经昔惟誇王谢家，于今此地盛繁华。骄骢络绎穿芳树，飞燕高低拂落花。长安大道连阡陌，沽酒时来送行客。明霞灿烂映酡颜，倒景留连照离席。金乌疾飞如电过，黄昏促迫愁奈何。何当重向巷南醉，为君挥却鲁阳戈。"}