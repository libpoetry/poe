{"id":"431018","title":"湘月 题李洞庭先生所藏康南海遗札墨迹","dynasty":"近现代","author":"刘鹏年","text":"岭南崛起，建苍头旗鼓，纵横潭坫。破浪西行三万里，奕奕豪情如见。腕底龙蛇，胸中海岳，到处题痕遍。一朝兴废，沧桑转眼三变。载将一舸图书，六桥风月，飞羽应知倦。留得高文光焰在，宝剑丰城难掩。卷写黄庭，纱笼翠墨，白也吟毫健。天游无际，岛云犹动遐恋。"}