{"id":"1123795","title":"赠别欧阳全真三首","dynasty":"宋","author":"赵蕃","text":"我尚长沙客，君归自五溪。放舟知有日，枉驾忽冲泥。少慰三年阔，重嗟千里睽。交情故如酎，薄饭不嫌齑。几日暄寒候，浑如到岭南。岑岑无药疗，愦愦祇书耽。雨止隅仍漏，鸢飞潦政涵。君来得披豁，万里散晴岚。往者赣州牧，与君乡里儒。身俱上黄阁，官或伏青蒲。荐口宁虚启，才名不可诬。下僚如处士，鲠论亦时须。"}