{"id":"894846","title":"中秋对月用昌黎赠张功曹韵呈同官","dynasty":"宋","author":"王十朋","text":"水精为鉴金为波，挂空影写山与河。清光此夜十分好，有酒有客宜高歌。去年今日行役苦，浪叟溪边宿逢雨。传闻蜀道如天高，崖悬壁绝哀猿号。波横剑戟不易上，陆有虎豹何由逃。江山旧恃白帝险，风俗犹带乌蛮臊。驱驰两月到西塞，梦寐万里还东皋。嗅梅踏雪巴子里，路入鬼门欣不死。飞飞倦鸟惟思还，玉笋岂是粗官班。馀生但愿闲及酒，虚名宁顾触与蛮。良宵佳客十有五，云放月入尊罍间。颓然老子兴不浅，韩诗坡句聊追攀。君不见天宝云霓羽衣歌，人间乐舞难同科，遗音犹在悲凉多。有酒且饮遑恤他，不饮如此良夜何。"}