{"id":"651103","title":"昆阳行","dynasty":"明","author":"薛瑄","text":"策马从北来，南涉沙河渡。登岸得平原，极目风景暮。暮天落叶何纵横，翻翻乱触马足鸣。苍山无数昔人远，前瞻忽及昆阳城。城南滍水流城郭，英雄事业犹如昨。白水真人在侧微，谨厚伊岂常情度。是时炎运寒如灰，五威使者车奔雷。惨惨三精云雾塞，萧萧九县飙风回。真人一怒奋神武，手握赤符兴义旅。昆阳大战开天功，乌合如林散何许。吾想当日严杀多，洗兵雷雨何滂沱。滍川倒流虎豹伏，乱麻尸积山嵯峨。自尔威声震天地，凶魁恶党䰟飘逝。夏后周宣果再兴，成功磊落光前世。悠悠此事千馀年，至今父老犹相传。我来正值太平日，战地尽作桑麻田。生平游览好奇特，徘徊吊古中肠热。举鞭一笑寒天高，万里关河坐超越。"}