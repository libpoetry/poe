{"id":"763308","title":"念奴娇 其一 送孙无言归黄山次曹顾庵","dynasty":"清","author":"吴绮","text":"苏门鸾啸，尽东华尘坌，离魂凄绝。把手琼箫明月下，一笛又吹横铁。练水鱼肥，黄山鹤瘦，溪树绕莺舌。北窗高卧，长卿已倦游辙。试看眼底纷纭，几年人事，花样都全别。何似钓台烟水上，不问蜗蝇喧热。陇首长镵，床头浊酒，谁巧谁为拙。送君归矣，柳花正似飞雪。"}