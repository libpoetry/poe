{"id":"458151","title":"赠裴涛兄为压惊，兄尝觉有鬼摸其胫","dynasty":"当代","author":"卢青山","text":"宇宙何荒荒，神秘复幽诡。吾人处其间，沧海一稊米。论智如聋盲，略不辨几轨。论力如婴孩，脆弱等芦苇。安得不惶惑，时时来畏葸。即持无神论，理智而已已。终有隐惧在，蟠居深心底。时会苟凑洽，如狐醉露尾。或现无端恐，或现狰狞鬼。盖自中心生，投射出躯体。万法为蒙涂，纷纷生变异。似若果有物，自外捉我腿。斯事虽可憎，亦复可安慰。以此知微渺，为我存敬畏。善养宁和心，百物不侵毁。毋接森阴所，而为斋心累。聊书此数言，乞兄日诵背。我诗有奇力，万怪当之萎。"}