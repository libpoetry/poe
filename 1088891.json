{"id":"1088891","title":"赠江清卿","dynasty":"宋","author":"张孝祥","text":"吾友林少颖，读书不计屋。抄书手生茧，照书眼如烛。往时群玉府，上直对床宿。夜半闻吾伊，我睡已再熟。此君抱高节，雪柏映霜竹。造物乃儿戏，卧病在空谷。尚能作手书，寄我成一束。我懒更愧渠，终岁不报复。今来见江子，少颖俨在目。不必不如师，惟子肖甚速。持身严法律，自爱比冰玉。学官冷彻骨，三月食无肉。危坐谈仁义，口吻若布谷。时能从我游，骑马踏溪渌。定自我辈人，胸次不碌碌。惟皇开洪业，大厦非一木。岂有梁栋姿，而令久淹辱。愿子益宠珍，即日马首北。我怀山林去，扫迹混樵牧。躬耕得薄少，持用供水菽。稍远声利场，真胜万钟禄。但恨与子别，醉语成谆复。因书寄少颖，以写我心曲。"}