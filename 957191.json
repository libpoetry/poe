{"id":"957191","title":"读史","dynasty":"宋","author":"范成大","text":"登坛策刘项，卧庐料曹孙。探怀取事业，一一如印圈。英豪盖天资，八极入控抟。由来事成毁，只系手覆翻。玉虹朝贯日，剑气夜烛天。虽欲避功名，何处蛰龙鸾。我生后千载，愚暗难具言。长大但食粟，闵凶不能文。麦豆已难辨，楣棁固不分。抱瓮灌圃畦，截竿避城门。智略类如此，何以超篱籓。龟刳始神筴，木断方犠尊。朝市有机阱，冠裳或钳髡。兹事定不暗，吾其老泥蟠。敢云善用短，聊复强自宽。"}