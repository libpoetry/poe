{"id":"682536","title":"田家吟","dynasty":"明","author":"区大相","text":"农务虽閒未敢安，近来生事日艰难。旧租未了新租急，又责金钱供内官。东邻贳酒劳西邻，百日方闲一日身。莫笑田家欢乐少，汉家天子尚忧贫。春雨新晴田事初，邻家相劝把犁锄。昨闻城市迎中使，应赐南中父老书。海内传闻有赐酺，醵钱相就醉枌榆。诏书又报天南下，不是宽租是索租。"}