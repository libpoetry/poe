{"id":"453373","title":"满庭芳 寻邬春暮感怀用叶圣陶先生韵","dynasty":"当代","author":"熊盛元","text":"啼鴂声中，垂杨烟外，梦觉难辨昏晨。一帘香淡，杯酒酹山神。谁谓蛮荒地僻，弦歌起、长葆天真。荷盘翠、漙漙露滴，珠玉最堪珍。遥闻。仙侣笛，桃源在迩，莲曲翻新。任骚客舒怀，醉品清醇。笑我黉宫抗语，谈屑共、花瓣纷纭。心相契，壶觞自引，休问此何人。"}