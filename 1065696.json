{"id":"1065696","title":"陪郡守游西湖泛舟曲水分韵得会字","dynasty":"宋","author":"苏过","text":"谢公志东山，杖屦未冠盖。兴成江湖游，意落轩冕外。阴阴耸百木，浏浏鸣溪濑。拿舟破菰荷，寻径穿萧艾。新亭水心见，倒影飞虹背。青山忽入坐，境与今意会。公诗如干将，游刃天宇大。西湖真小鲜，殊未供刀鲙。云烟日相劘，媚妩分晴霭。妙语泻琼瑰，化工应有待。"}