{"id":"813616","title":"七益诗 那舍人慎脩","dynasty":"清","author":"李锴","text":"北陆极穷阴，微云晚凝冱。昭然剥复际，青灯结良晤。曰善匪外来，闻义由积著。韫玉折方流，疏麻建直度。孤节谅不移，雪霰亦已屡。流议骇所遭，维皇眷深顾。生植忧患丛，暄回闭藏固。明两属休时，终焉令名树。黄鹄翩然飞，六翮自脩整。秋风振广漠，江湖乐清迥。龙仪格精妙，象纬穷彪炳。自结耨野知，端殊扫门请。金闺籍晚通，兰台笔新秉。云蒸示鸿业，川竭昭深警。下风邈焉承，裴回独引领。靡靡平乐习，华侈相崇高。幽兰芳意别，神剑精芒韬。风烟扫遗迹，筑馆邻近郊。微吟弄篇翰，绠汲古兴遥。方沼延素月，虚亭会凉飙。佳期肯云旷，胜引时招邀。授餐联日夕，絷驹竭场苗。顾予悲触藩，趑趄良告劳。废瑟奏深堂，节应宫角调。将无叶公好，坐使尘清标。济济海城彦，夙著珣珉称。渥洼贱孤骋，鸑鷟矜双鸣。豁此尘外襟，蕴结初古情。荒涂析蒙密，绝响寻铿鍧。挥颖传三仓，抚几拥百城。铦力无留割，乱丝何牵萦。育兹千里材，继踵舆歌清。五石不可鍊，三芝复谁采。每生惑未祛，徒劳望瀛海。夫君秉道器，一致通恢恑。斗室杂冲衢，泠然脱尘滓。灵药匪外求，珠宫敷玉蕊。松菌坚脆殊，颓颜侵壮齿。天和能饮人，倾阳驻残晷。奚必御飞龙，遥从羡门子。素质萃精纯，恳恳复款款。楚璞谢追琢，湘筠办高简。时髦而古趋，斯人希在眼。岐路虽多岐，复之则不远。一击傥不中，苍鹰瞥然返。折节专事尚，三冬户云键。咏歌先王风，弹琴助游衍。宣尼如可作，深思寄狂狷。明星何烂如，满月湛虚白。根形木讷中，妙相不可测。藕丝擢污泥，况在水精域。溪云了变灭，松风叩空寂。时闻迦陵音，鷇鸣一諠然。二鄣方拄中，对之辄冰释。"}