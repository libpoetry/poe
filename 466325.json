{"id":"466325","title":"和陶渊明《饮酒》","dynasty":"当代","author":"卢青山","text":"酒固无佳恶，得兴而悦之。繁衢无可语，况复阒阑时。忽忽一转首，曲生其在兹。朝露苦曦短，人世岂及疑？斯疑不能决，兀兀相扶持。薄书轻蝉翼，史迁重于山。我一局促子，安足勘其言。转转如辘轳，春夏欺流年。渺夜冬霖落，独乐将谁传。夫人异于兽，其赖意与情。情意及乎酒，恍恍莫能名。达者观其逝，昧者强其生。临棺有悔怛，始知朝菌惊。大厦若可耀，废墟先已成。日旭理行囊，日暮观尘飞。游子欲能止，所止一何悲。鸟翮隐松槭，穷巢相因依；鳞鳞梁栋比，四顾将安归？中宵视秋镜，二鬓种种衰。前路固无定，素心讵可违。吾年隙中驹，丹荑卒谁是。柔者如长流，刚者易摧毁；齿落舌犹存，君看何似尔。终南诚可居，入汉疑黄绮。月色荡而柔，漫空飏梅英。床头寻白堕，慰此幽居情。开窗迓清光，清光如酒倾。兴至昧知者，微歌答禽鸣。春风明日作，芽蘖当衍生。泛泛不系舟，湮湮去者姿；五湖何淼淼，岂以笑一枝。乃璞如丑石，敛敛含瑰奇。举世无良工，趋之将安为。腾踔以高迁，千里岂槽羁。岚帷向暮作，日旭青山开。孤杖而独往，往往穷幽怀。灵水趋世出，兀石何悖乖。跻蹬为坦途，枕堠为安栖。不见耿介石，风化为流泥；不见蜿蜒水，曲折与岸谐？将问水与石，两者其谁迷？饮酒不知夕，月出与依回。昔游二三子，各在水山隅。一年报一信，往往逸中涂。日夕相怅望，其情安可驱。遥知守素怀，言语亦多馀。秉烛坐清宵，月色临吾居。松柏敛高姿，觳觫为余道：“傲霜不计年，索索终有老。危命强支持，一旦露枯槁。比之岁枯荣，孰计谁为好”？“应世千万法，称心为吾宝。辽鹤不死者，岁岁悲华表”。讵知和陶者，爰当弱冠时。苟非杯中物，焉直费其辞。我生无根蒂，陶公始在兹。灵肉两攻战，贫富难然疑；时空倏幻变，道物相淩欺。此心究何托，欲起公问之。怀芳趋人寰，恍若蜃中景。一朝变而灭，世客犹不醒。余非偶去来，风景安能领。一壶行山凹，见者讥不颖。笑而不之答，道契吾自秉。少得奇书趣，高尚以为至。坡公慕揽辔，终为蕉叶醉。吾今疑初心，徒行何所次？既无毕竟归，所历安足贵。茫茫不能辨，酒中有深味。筼筜障朝暾，其中有幽宅。昨暮醉而行，夜雨迷印迹。千岁有馀忧，人生不满百；皆若雪中爪，再雪荒荒白。援壶酌孤酒，倏变安足惜。绕屋丛蒿蓬，旦暮所行经。旧者朽已落，新者且将成。掘泥见黄嫩，明日春风更。众皆侍花木，翳翳满前庭。时以彼繁艳，间间而自鸣。讵知非自然，终不洽吾情。攘攘战争事，苟利之所得。区分正义否，此言诚大惑。海湾弹丸地，戟戈相挤塞。西方油为本，利同联合国。百姓惶无归，吾常为默默。平畴饶燕草怡怡铺春风。农事或未动，锄耙在理中。一旦滋时雨，万景豁然通。善饲圈中牛，遍野犁如弓。"}