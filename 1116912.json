{"id":"1116912","title":"走笔次韵察推见别二篇","dynasty":"宋","author":"苏颂","text":"行藏无意但随时，不为人知我者稀。负壳蜗牛初就舍，驯鸥海客已忘机。缄收卷轴尘生蠹，合和丹丸醭有衣。久冒宠荣无所补，敢烦从事叹巍巍。老爱诗书志益坚，不成鱼网谩临渊。幽居喜见新松菊，病目愁看旧简编。事任閒忙常自适，心忘毁誉敢求全。知君有意论骚雅，何日从容话极玄。"}