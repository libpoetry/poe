{"id":"1126716","title":"答刘正之见招四绝","dynasty":"宋","author":"黄干","text":"求田问舍两参差，木坏山颓万古悲。多谢刘郎能馆我，短檠疏雨听清规。昔年曾学屏山下，炯炯胡刘风味长。满目青山非故国，人生熟处尚难忘。君因戆直招时论，我以疏愚厌俗纷。万事不须开著眼，苍山白醑对西曛。石马台边森古木，昼寒亭下锁晴烟。紫阳不作远庵死，一醉同君话昔年。"}