{"id":"123863","title":"画锦行送陈福公判信州","dynasty":"宋代","author":"范成大","text":"汉家麟阁多王侯，冠佩相望经几秋。昼锦声名两荣耀，惟有信州如相州。国南门头折杨柳，借问江津垂白叟。住在行都四十年，曾见归舟似公否？人言公与赤松期，飚车羽轮来何时？云出云归俱是道，苦学赤松还未妙。君不见补陀大士海复山，随喜却来观世间。"}