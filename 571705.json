{"id":"571705","title":"蔡画史蓉溪写真","dynasty":"明","author":"符锡","text":"海内几人善写真，蔡君写真独写神。有如天马遇伯乐，牝牡骊黄焉足陈。我昔南游见刘子，知君久擅丹青美。曲江邂逅君谓何，杖剑从征赴淄水。瞥然不见逾十年，岂料重逢韶石边。掀髯慰藉顾未已，写我丑貌当囱前。朱袍象笏礼数异，阿睹雍容神气全。家人一见皆绝倒，始信时名非浪传。王公秉节震江右，器业寻常难出手。军行左右必君俱，太似良方不离肘。迩来又见半洲公，忘势无誇五人友。长笺满幅写赠言，珠璧辉联亚琼玖。多君无钱不谋利，多君无官不慕荣。酒酣适意在山水，龌龊翻为君所轻。兴来拿舟恣远征，西楚东吴不计程。诗情画意每相发，笔底时看逸气横。韶阳逋客鬓垂□，懒拙更堪多忤时。浃旬不饮三杯酒，终岁不吟三首诗。感君旧爱故不浅，乞我新诗安得辞。鱼虾蚓蛭漫拾取，寄君聊慰别来思。"}