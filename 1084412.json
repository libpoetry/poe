{"id":"1084412","title":"送章生端武","dynasty":"宋","author":"王十朋","text":"麟经绝笔今几年，学者异说何纷然。操矛入室务相伐，谁能浚井得美泉。梅溪野人独好古，遗经独抱期心传。从予讲论有赵陆，得趣往往忘蹄筌。章生妙龄固可畏，圣经贤传思穷研。赢粮远来若有意，席未及暖俄言还。岂厌先生纸上语，奥境不见徒留连。春秋明日遂东矣，情钟我辈徒拳拳。"}