{"id":"670122","title":"送莱芜萧簿","dynasty":"明","author":"李攀龙","text":"萧生业本儒术起，稍因读法得其指。栖息十年白鹿洞，担囊一卷青乌子。岱宗雄蟠大海滨，衣冠气王中有人。我家松槚三千树，鞍山东望华不注。为说干时常轗轲，独怜明主能知遇。莱芜作簿更谁群，但恨无过范史云。釜里蠹鱼堪自见，鞭下虫蛆讵忍闻。看君才岂催科拙，请谒公门非所屑。藩臣答诏误承恩，翻然遂就迁官列。匹马悠悠复路岐，即今失意欲何之。同乡冢宰谙名姓，府掾郎曹伫可期。"}