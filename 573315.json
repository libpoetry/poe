{"id":"573315","title":"金人捧剑篇","dynasty":"明","author":"袁宗道","text":"长安佳丽逢上巳，秦王开筵面曲水。风送莺声杂管弦，柳拂晴烟澹罗绮。此时歌舞临高台，千钟万骑纷徘徊。瞥睹金人腾曲水，手提三尺何雄哉！神物由来经百炼，龟文龙藻相凌乱。寒光烨奕动流星，紫气纵横烁飞电。乍看出匣气干云，莫邪失色风胡惊。歘忽青天风雨黯，惨淡白日虬龙唫。芙蓉为锷珊瑚把，神彩陆离照四野。令君此际威中原，令君此际制西夏。于时秦王气转骄，戈鋋临风风怒号。太原以东无王气，函关万里绝呜鞘。英雄转眄已沈沦，阿房只今草青青。此剑毋乃归延津，灵秘何年出水心，噫嘻吾将携此清边尘！"}