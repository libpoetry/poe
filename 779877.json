{"id":"779877","title":"声声慢 文衡山待诏“仙桂新枝图”，白云外史旧有摹本，并和题句，云岩复写是图，同人皆步原韵，予亦倚声和之","dynasty":"清","author":"戴延介","text":"蟾窟分霜，蜂窠借蜡，沉烟重捣瑶房。好写鲛绡，休教零落天香。盈盈钿肌微润，似汉娇、乍试新妆。料此后，便人间天上，同舞霓裳。词客南田何处，只一枝仙影，苦费诗肠。金粟前身，恒娥犹识清狂。花阴如梦花魂冷，算如今、合伴檀郎。还溯远，想当年秋满玉堂。"}