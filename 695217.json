{"id":"695217","title":"次韵张太守述怀见寄三首","dynasty":"明","author":"林光","text":"史馆依僧寺，三春谢市嚣。翻然来好句，端足慰无聊。济世君心赤，贪山我兴饶。崇卑各有分，期不负当朝。万虑日忉忉，偏能变二毛。闲官聊自适，大冶任甄陶。千里寄非小，诸侯位本高。云龙终有会，应不续离骚。小荷擎雨盖，正是夏初时。日日看云脚，行行傍野池。花前聊引酌，兴在辄题诗。无限悠然意，升沈问不知。"}