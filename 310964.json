{"id":"310964","title":"壶中天·谢赵香宋题约园","dynasty":"现代","author":"邓潜","text":"止一分屋，得几分水竹，便如舟泊。自分浣花溪畔老，薄命长镵堪托。种石生云，拓池邀月，暂就行窝乐。空梁回首，燕泥衣上轻落。赢得劫火余生，木樨香里，对酒成孤酌。君有万松心上画，尽把绿天为幕。梦断栖霞，吟联旧雨，方寸除溪壑。倚楼人远，笛声飞渡篱角。"}