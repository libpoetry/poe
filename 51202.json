{"id":"51202","title":"沈石田追仿黄大痴长卷为林御史舜举题","dynasty":"明代","author":"吴宽","text":"大痴道人顾长康，平生痴绝仍画绝。长卷当年我亦观，大略犹能为人说。山川历历百里开，仿佛扁舟适吴越。平林曲岸客共游，复嶂重湖天所设。渔工樵子互出没，定有高人在岩穴。墨沈淋漓拾未能，信得画家山水诀。为人说此亦徒然，把笔安能指下传。对本临模未为苦，运思想象谁能专。晴窗设色手自改，输与吾乡沈石田。"}