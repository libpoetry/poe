{"id":"684566","title":"唐马图","dynasty":"明","author":"王佐（汝学","text":"圉官牵控出长秋，照夜寒光净欲流。一自龙池飞霹雳，陇山风雨未曾收。曾是天闲小乘黄，口衔金勒待文皇。如今老去空毛骨，愁对西风苜蓿香。翠华当日幸新丰，磊落腾骧万疋同。意匠年来看惨淡，开元犹似梦魂中。秦王八骏总龙媒，亲见擒充戮窦来。今日凄凉何处所，昭陵风雨暗蒿莱。"}