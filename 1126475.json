{"id":"1126475","title":"和范景仁王景彝殿中杂题三十八首并次韵 其三 龙柏","dynasty":"宋","author":"梅尧臣","text":"花非龙香叶非柏，独窃二美誇芳蕤。苦练不分颜色近，紫荆未甘开谢迟。群公莫以得地贵，竟费佳句何足思。月从东殿生，丛竹照脩竦。叶间清露滴，枝上寒禽动。閒觉万虑空，静闻严鼓重。官烛剪更明，相看应似梦。君王爱石丑，百孔皆相通。怪状一如此，补天有何功。匪言不可转，安得来宫中。女岂比柱础，瑩然受磨砻。天子赐烛昏夜时，嫦娥闭月栽桂枝。称量高下唯妍辞，相与尽心无附离。求安去病如上池，照耀不容毫发私。品藻一定何可移，光焰夺昼资尔为。宣王徒美庭燎诗，魏帝自彻月殿披。我朝好士万古垂，搜索贤俊登蒿藜。孰不力吐肝胆脾，枉用宴饮生胫脂。云龙将见升骙骙，燃此必欲无所遗。收残喜气如蒸炊，蜜蜂惭愧空多知。"}