{"id":"1195195","title":"病中春日即事寄主人尚书二首","dynasty":"唐","author":"徐夤","text":"身比秋荷觉渐枯，致君经国堕前图。层冰照日犹能暖，病骨逢春却未苏。镜里白须挦又长，枝头黄鸟静还呼。庾楼恩化通神圣，何计能教掷得卢。风拍衰肌久未蠲，破窗频见月团圆。更无旧日同人问，只有多情太守怜。腊内送将三折股，岁阴分与五铢钱。玄穹若假年龄在，愿捧铜盘为国贤。"}