{"id":"1230421","title":"王维辋川图","dynasty":"元","author":"柯九思","text":"猪龙儿嬉锦绷好，三郎岁晚欢娱老。阿环姊妹拥华清，朝士宫前谁敢到。右丞脱却尚书履，布袜青鞋弄烟水。蓝田别业堪画图，矮本丹青自游戏。华子冈头辋口庄，湖亭竹馆遥相望。小桥摺转青红窗，树巢历历烟茫茫。栾家濑前两舟上，柳浪一尺清风狂。诗成相与和者谁，我家裴迪无能双。丘壑风流固如此，安知画外清凉意。凝碧池头天乐声，白石累累净如洗。乱后归来旧第中，玄墙绿户老秋风。人生过眼皆梦境，乞与山僧开梵宫。半幅吴绡如传舍，俟谁得此千金价。客来寒具莫匆匆，三百年前御厨画。"}