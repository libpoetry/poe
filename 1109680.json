{"id":"1109680","title":"苦雨二首","dynasty":"宋","author":"刘敞","text":"洪河滔冀州，大陆日夜摧。天时普阴沴，飞雨皆北来。崩腾乱云雾，顷刻不暂开。通衢为深渊，高堂生苍苔。稼穑日以没，民生一何哀。微禹既已矣，我其为鱼哉。独坐空堂上，漏湿无与娱。晨炊烟不然，败灶将生鱼。被服蛙蠙衣，出入螺蚌居。里闾杳相绝，滔滔水渐车。安得双羽翰，超然谢泥涂。"}