{"id":"889527","title":"和陈天予卜居二首 其一","dynasty":"宋","author":"吴芾","text":"夫子有直气，声名重如山。上书遭放逐，去国知几年。伤弓念投林，失水思潜渊。但期归里社，问舍仍求田。迨兹是卜筑，占胜郊野间。梅竹映左右，溪山绕后前。且欣轮奂美，碧瓦生青烟。莫叹经营苦，绿鬓成华颠。君虽欲退处，天岂容久闲。会起佐明主，四海俱晏然。"}