{"id":"403866","title":"潇湘夜雨 题红楼梦新证","dynasty":"近现代末当代初","author":"张伯驹","text":"丝藕萦心，砚冰滴泪，脂红写尽酸辛。可怜儿女此天真。生死误、多情种子，身世似亡国词人。江南梦，楝花落处，已是残春。千年哀史，曲终不见，弦断犹闻。有庾郎才笔，犹为传神。辞绝妙、还猜幼妇，文捭阖、更起新军。看坛坫、声华藉甚，鹰隼出风尘。"}