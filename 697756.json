{"id":"697756","title":"过吴江","dynasty":"明","author":"胡奎","text":"江上凉生白苧袍，荻花枫叶晚萧骚。长虹饮涧天在水，怒雷劈山风送涛。地势混茫通九泽，风流今古属二豪。收帆暂向枫湾泊，唤索吴姬压小槽。第四桥头夕照红，收帆买纸谢龙公。酒从今夜赊明月，船待来朝借顺风。树色苍茫晴雨外，江光明灭有无中。今来古往东流水，无限閒情逐去鸿。"}