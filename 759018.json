{"id":"759018","title":"百字令 和花海叔韵兼寄仙品","dynasty":"清","author":"孙云凤","text":"喧蜂闹蝶，倚熏笼绣倦，绿窗残缕。栏外风传花信息，廿四番今过五。杏雨霏红，柳波漾碧，芳草无情绪。重门深掩，任他春色如许。犹记社日停针，雕梁燕子，还觅年时侣。旧恨新愁抛未得，种种都来眉妩。芳讯鱼沉，新词韵险，没个商量处。黄昏月冷，画屏斜立无语。"}