{"id":"607303","title":"寿同年陈廷评七十","dynasty":"明","author":"卢龙云","text":"星聚由来美颍川，太丘德邵更称贤。一经射策科名起，两地分符宦绩传。棘寺恩新宜活狱，硕人诗就辄思玄。辞荣但喜开三径，谢俗惟闻手一编。歌咏正逢全盛日，优游已逮古稀年。里中表正凭谁长，物外逍遥善自全。湖海气豪元未息，松筠节植久逾坚。曲江跃马曾方驾，末路冥鸿早独翩。海内弟兄迹每隔，天涯去住意相牵。寿筵春酒逢今日，共进南山第几篇。"}