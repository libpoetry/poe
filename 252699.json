{"id":"252699","title":"喜迁莺·初雪","dynasty":"现代","author":"林修竹","text":"晚来欲雪。喜窗掩室静，神怡心悦。瓶菊犹艳，兽炉刚火，独坐深思清绝。归隐世情益淡，开卷前贤如接。会心处、是孤山梅放，坝桥风冽。时节。冬令至、密布彤云，河上冰初结。万山凋黄，六出飘白，撒满山峦层叠。谢女因风咏絮，逸少时晴书帖。对琼玉，且追怀风雅，前朝人物。"}