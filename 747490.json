{"id":"747490","title":"正气阁春祭纪事","dynasty":"清","author":"陈庆镛","text":"于越之山倚天卓，势起嵯峨矗岳岳。于越之水轩波扬，回海生风荡瀺灂。扶舆盘结钟轮囷，笃生大雅甫与申。六千君子萃会计，东南竹箭多贞笢。伟哉英贤代继起，清侔夷鱼性龙比。甲申龙战云雷屯，攀髯从天罔悉纪。蕺山北斗学之宗，文贞倪公大司农。忠介忠惠授命死，周张何严相追踪。武贞桑榆著晚节，尝胆千报枕冰雪。新建父子垂世勋，继饱吴钩祸更烈。一时相率仗义行，立德立功铭太常。煌煌天语下明诏，谥以壹惠扬芬芬。迩者舟山海氛煽，蛋船贾舶突江面。葛君元戎苍兕呼，乃掏乃䵾力死战。杨尉一介防吴淞，楼船直下声?冬。指日灭贼贼反噬，捐生赴义词从容。旷世德型共一辙，义如河岳心如铁。浩然刚大凌乾坤，明德磬香永不灭。寝庙有侐灵桑梓，燕台今建楼明祀。拜者趋者严抠衣，仰瞻道貌长敬止。"}