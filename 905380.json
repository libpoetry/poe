{"id":"905380","title":"水龙吟 郎官湖","dynasty":"宋","author":"李祁","text":"碧山横绕清湖，茂林秀麓波光里。南宫老大，西洲漂荡，危亭重倚。雨步云行，饵风饮雾，平生游戏。笑此中空洞，都无一物，有神妙、浩然气。扫尽云南梦北，看三江五湖秋水。狂歌两解，清尊一举，超然千里。江汉苍茫，故人何处，山川良是。待白蘋露下，青天月上，约骑鲸起。"}