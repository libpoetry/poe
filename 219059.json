{"id":"219059","title":"用前韵赠高持一","dynasty":"宋代","author":"章甫","text":"全身当作冥飞鸿，无心要似云行空。逢人未用青白眼，与世不妨牛马风。暇日出门聊散步，雪晴爱此山无数。骨寒那得使鬼钱，肠枯漫索惊人句。迩来笔研欲生埃，旧雨来人今不来。百岁光阴能几许，一春怀抱未曾开。古人元不贵多技，大道由来常简易。随呵之义复何忧，知我者希方足贵。华阳道士亦能诗，不觉餐霞坐忍饥。高山流水琴三弄，明月清风酒一卮。相思不见频搔首，几欲招呼无斗酒。从今与子遂忘年，有怀欲语子来前。"}