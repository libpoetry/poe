{"id":"835264","title":"金缕曲 其二 寄半塘","dynasty":"清末民国初","author":"沈曾植","text":"白打千年调。尽芳春、榆钱买断，燕昏莺晓。东海扬尘曾几度，不换娲皇残稿。干底事、飞来双鸟。天遣笼中收羽翼，甚阴阴、林静蝉逾噪。宫羽换，费弦爪。而今剩写伤春草。似钧天、归来帝所，余音还袅。莫便酒边夸醒眼，从古幻师颠倒。怕百变、鱼龙未了。白项鸦啼经惯否，念月明、惊鹊南枝绕。凭问讯，楚江棹。"}