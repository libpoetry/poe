{"id":"749252","title":"冯大汇诗卷属为点定因系以诗","dynasty":"清","author":"朱次琦","text":"懒人减睡夜看月，睡醒昽昽白生室。天公为我洗羞颜，一雾涨霾三丈日。是谁剥啄警尸寝，发简吟哦纷玉屑。豪猛或余螭蚓杂，芳菲未许兰荪歇。记识君才何日始，泥饮吾庐得酒别。醉客风交乱竹影，诗人毂转生莲舌。蛟龙出纸雷声碎，璜琥霏光玉花彻。大巫压己魂怦怦，小别催人波冽冽。锦章竟缺七襄报，斗柄虚仍三载揭。太息前尘春一梦，岂谓国工肱九折。我今卧病山海深，倦眼昏花书卷撤。白日终然怯牛斗，碧海何因叹鲸掣。将无错认马识涂，为遣澄清鱼有孽。目不见目固其理，心以印心更何说。晏岁匆匆寒晷急，霜风懔懔冬山?。次君诗卷忆方山，我亦门庭满枯叶。"}