{"id":"1115800","title":"五月十六夜病中无聊起来步月五首","dynasty":"宋","author":"杨万里","text":"抛官放浪十三年，底事今年病懒残。旧健肯饶梅摘索，新羸翻羡竹平安。无求不必位三公，一饱何须禄万钟。只有人生安乐好，享它明月与清风。人睡方酣鸡未知，起来叫转月华西。南风吹落北斗柄，细数月中丹桂枝。夏日虽炎夜却清，四更还更胜三更。露从玉兔须根落，风在银河浪底生。道是月明星便稀，阿瞒此句未为奇。今宵斗柄也不见，一镜孤光天四垂。"}