{"id":"889612","title":"酒为偷儿所窃","dynasty":"宋","author":"吴芾","text":"我性苦拙疏，与世不相偶。平生不如意，往往十八九。何以遣此怀，赖有樽中酒。去冬酿碧香，颇不计升斗。准拟与亲朋，兴来一聚首。庶几牢落中，时时开笑口。偷儿何好事，一夕负之走。可惜数十壶，化为一乌有。昔闻韦秀才，有酒盗不取。今我乃致寇，退省良可丑。无乃造物者，知我疏慵久。恐我醉时狂，未免自遗咎。用此警昏迷，意在鞭其后。顾我虽无知，自爱岂不厚。从今誓改图，停此传杯手。炷香捧茶瓯，闭门清自守。坐对古圣贤，永作忘年友。"}