{"id":"1082683","title":"与南雄明上人","dynasty":"宋","author":"释慧空","text":"马祖接得大雄峰，一喝当机三日聋。近来丛林无此作，多是活埋文字中。君不见鬻薪客，特石坠腰供七百。一字不能人为书，继续衣盂是伊得。又不见周金刚，满车载疏游南方。纸灯忽灭眼睛出，白棒一挥吾道昌。玄中人，甚眼目，指金成鍮石作玉。圣凡命在渠手中，凛凛威风谁敢触。直得如斯未称渠，尔曹何苦犹贪书。是间纵得不为贵，天外出头方丈夫。"}