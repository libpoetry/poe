{"id":"799088","title":"三部乐 和霞盦风后木叶枯脱之作","dynasty":"清","author":"杨玉衔","text":"林秃山髡，扫木叶一空，似头新沐。蛎墙薜荔，凌乱诗人吟屋。未岁寒、松柏先凋，岂梅花五月，笛声飞玉。横汾帆乱，又唱大风一曲。更伤拣枝旅雁，当月昏水阔，冷餐寒宿。许教垒完檐幕，焰支窗烛。问尘襟、涤除几斛。身世泪、真盈一掬。梁月照色，荒三径、多少余绿。"}