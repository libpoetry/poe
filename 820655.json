{"id":"820655","title":"小诺皋 题芝兰怨","dynasty":"清末近现代初","author":"王易","text":"皓月团圞，绛河清浅，秋色泥人如许。傍墙阴、唧唧蛩声，动人愁绪。多少离怀别恨，无限柔思绮语。欲写来、供作茶馀谈助。别剔银釭，细裁琼楮。叹古今、情天孽海，总是凄风苦雨。濡笔候，倍悽楚。兜率天高，蓬山路远，惆怅玉楼珠户。更那堪、钗燕分飞，镜鸾空舞。觅遍天涯海澨，莫问伊人何处。正飘零、断梦残魂无主。磨蠍当宫，孤鸳注谱。待他年、合浦还珠，无奈彩云黄土。嗟此恨，空千古。"}