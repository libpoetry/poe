{"id":"1070140","title":"十月五日集季野家归作","dynasty":"宋","author":"程俱","text":"贤愚孰无营，急景信可惜。如何阖庐城，乃有此闲客。怀安岂初志，运甓有馀力。相从无何乡，邂逅一日适。虚窗得朝阳，寒凛作春色。琴书罗棐几，一一净如拭。画沙见奇踪，落屑非近识。似追永和还，未觉正始隔。峥嵘衡霍囿，莽苍云梦泽。时华玄低卬，幽鸟共深寂。谁驱此变幻，戏纳方丈域。惭公倾春酿，浇我忧思积。岂无车公语，顾匪伯仁匹。长檠蜡华摧，起视霜月白。酣歌美清夜，拥髻侍通德。参差吐幽妍，凿落滟芳碧。觥筹不留行，为问此何夕。言归谢主人，五斗安可极。"}