{"id":"1252487","title":"河传 戏效花间体","dynasty":"元末明初","author":"邵亨贞","text":"春浅。重门深掩。寂寞东风。睡浓。起来绣窗花影重。娇慵。宿妆凝淡红。待把眉山临镜画。还又罢。却放翠帘下。画楼闲。楼外山。倚阑。只愁相见难。倦绣。轻揎罗袖。背倚秋千。杜鹃。年年恼人三月天。锦笺。空将心事传。小玉偷移筝上雁。弦索断。惊起睡鸳散。粉墙西。杨柳堤。马嘶。谁家游子归。人静。雨摇灯影。梦绕天涯。路赊。水边小梅开几花。人家。酒旗何处斜。客路冰霜惊岁晚。情绪懒。长是念疏散。小溪滨。犹有春。故人。几时相见频。"}