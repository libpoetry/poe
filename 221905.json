{"id":"221905","title":"同郭师圣司空仲容探韵得江字","dynasty":"宋代","author":"冯时行","text":"孤月流高天，分影遍千江。我来无人境，亦复窥幽窗。好客如佳月，开门辄摐摐。月到客亦到，不隔山{左山上凶下儿}谾。把手入茅庐，笑语钟新撞。一鸣惊人友，更挟飞凫双。连璧光照眼，老我心所降。呼童洗瓦盏，竹叶倾册山缸。清溪漱鸣玉，老树森高幢。更招二三子，放怀山水邦。分题得佳句，一字鼎可扛。男儿树勋德，出手便可椿。愿移诗句力，挽俗还纯厖。惟予心已灰，庶几鹿门庞。"}