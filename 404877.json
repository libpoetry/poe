{"id":"404877","title":"倦寻芳·入春多雨，岑寂杜门，念远伤离，遂成凄唱","dynasty":"近现代末当代初","author":"袁荣法","text":"冻云碍晓，酥雨妨春，清闭庭馆。一抹遥峰，羞对两眉凄展。画舸黏鸡年事了，华灯打马心情懒。镇销凝，总家山路隔，海天俱远。叹踯躅、孤芳无侣，扶起鹃魂，偷整新艳。客燕迎人，似惜长卿游倦。举目宁辞风景异，回头真觉光阴贱。倚愁边，怕商量、酒杯深浅。"}