{"id":"871556","title":"安分歌","dynasty":"宋","author":"白玉蟾","text":"神仙底事君知否，君若知兮求不苟。先且回头自揣量，须量瞒心方开口。神仙有术非不传，也要侬家有夙缘。若也人人皆会得，天机容易向人言。学道学仙须笃志，坚然一念无疑意。如是操心无始终，又道辨金将火试。你们心地荆棘多，善根才发便成魔。若能先合神仙意，己分无时也奈何。心地不明言行恶，做出事来须是错。自家无取他无求，思量何似当初莫。恁地思量本故然，且教自己故心坚。君看古今得事者，一片灵台必不然。未见志人须愿见，逢著人时心百变。何缘传授有易难，自是玄门未历鍊。问你如何不料量，自家穷达任穹苍。但且奈心依本分，人言有麝自然香。玉蟾本是山林客，寻个好心人难得。于今且趁草鞋壮，脸似桃红眼正黑。玉蟾你也好呆头，何似拂袖归去休。有可度人施设处，便还钟吕逞风流。无人知，独自去，白云千里不回顾。依前守取三脚铛，且把清风明月煮。"}