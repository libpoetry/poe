{"id":"703163","title":"秋日即事五首","dynasty":"明","author":"谢榛","text":"八月边烽起，燕关入引弓。檄飞三辅道，气激五都雄。戍角寒云外，城乌夜色中。不知枕戈者，愁绝竟谁功。燕赵多愁日，兵戈未定时。交游疏旧社，僮仆问归期。驿路当秋断，胡笳带月悲。晓来惊旅鬓，更益镜中丝。何时偃甲兵，多难滞燕城。寒馆下桐叶，秋风吹雨声。贾生今日泪，宋玉昔年情。共有龙庭策，谁高麟阁名。旅怀方索寞，秋气重萧森。兵甲南归梦，妻孥北望心。闭城山日在，倚剑野云深。独有长安客，时时问捷音。叠嶂云仍惨，孤村鸟亦稀。共嗟经铁马，谁复守柴扉。战地生寒色，征旗乱夕晖。还思汉飞将，逐北过金微。"}