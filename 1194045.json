{"id":"1194045","title":"海阳十咏 其四 玄览亭","dynasty":"唐","author":"刘禹锡","text":"潇洒青林际，夤缘碧潭隈。淙流冒石下，轻波触砌回。香风逼人度，幽花覆水开。故令无四壁，晴夜月光来。飞流透嵌隙，喷洒如丝棼。含晕迎初旭，翻光破夕曛。馀波绕石去，碎响隔溪闻。却望琼沙际，逶迤见脉分。流水绕双岛，碧溪相并深。浮花拥曲处，远影落中心。闲鹭久独立，曝龟惊复沈。蘋风有时起，满谷箫韶音。"}