{"id":"906308","title":"自毗陵与兄弟避地南来约为连江之归中涂各以事留遂成独往念兹离乱易于隔绝作诗以寄之","dynasty":"宋","author":"李弥逊","text":"胡尘暗中原，大驾巡江都。春风遂南渡，百辟咸奔趋。衣冠困陵暴，川陆纷舟舆。微生本萍寄，宁复安吾庐。褰裳犯深险，颠仆妻与孥。怀恩痛未报，无路先貔貙。岩穴多遗贤，天网固亦疏。骅骝惧捐弃，未数十驾驽。衔悲望君门，忍作永诀图。扁舟兄及弟，去指东海隅。夜榜亚修舳，晓帆趁横蒲。如何忽参商，行止分半途。怡怡风月夕，来若同队鱼。惨惨霜露秋，去如独翔凫。岁晏道路长，只影谁与俱。但忧赤眉间，能致黄耳无。青灯搅寒梦，起坐中肠枯。载歌鹡鸰诗，引泪零襟裾。闽山我旧国，下隐同姓居。潮田岁再穫，海错日两渔。荔子擘绛縠，江瑶截冰肤。家家泼春酿，取醉不待沽。木落终粪本，兹言绅可书。悲心久更微，正坐簪绂拘。归休傥永诀，愿言当前驱。茅茨卜幽胜，荷锸手自锄。松竹植门巷，兰菊罗庭除。杖屦杂老稚，杯盘接乡闾。共追一笑欢，可解千日臞。着鞭须及辰，暮景速过驹。"}