{"id":"59955","title":"江天暮雪","dynasty":"明代","author":"朱瞻基","text":"大江东去天连水，薄暮萧萧朔风起。须臾吹却冻云同，六花乱撒沧波里。桥南桥北树槎牙，隔浦纷纷集晚鸦。马嘶百折蟠云路，犬吠孤村卖酒家。俯仰山川同一色，眼前不辨浪花白。茫茫七泽与三湘，分明皓彩遥相射。渔翁独酌寒江滨，顷刻琼瑶飞满身。得鱼醉唱湖南曲，款乃一声天地春。有时倚棹弄长笛，洞庭景物清无敌。中流迢递望君山，但见遥空耸银壁。"}