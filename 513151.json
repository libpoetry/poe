{"id":"513151","title":"题画三首 其三 题张翚画","dynasty":"明","author":"沈周","text":"张翁年纪如伏生，读书不及绘事精。为图亦自有古意，长幅短幅求人争。老翁之笔随年老，墨泼绡上如帚扫。横皴六丁凿龙门，竖皴溜雨泥墙倒。一峰塞天云不流，特立万仞芙蓉秋。石边白猿乱跳涧，木末红泥高见楼。楼头杨花吹碧瓦，宛转春江带楼下。烟波渺渺古渡长，落日行人独骑马。似圭似远是非间，人道浓枯复似关。自成高致那能到，我莫临摹觉手顽。"}