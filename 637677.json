{"id":"637677","title":"秋夜重会联句","dynasty":"明","author":"祁顺","text":"良会不可数，其如缱绻情。昨方愁近别，今再叙平生。道义大纲重，文章小技轻。气横天地塞，心与圣贤并。伟矣三才秀，隐然千里城。交游怜志合，身世际时亨。遣兴诗难就，开怀酒迭倾。玉壶宜太白，石鼎伏弥明。入夜景方寂，送凉风最清。一庭孤烛影，满院秋蛩声。林籁起萧瑟，泉琴滴淙琤。村村鸡犬静，处处仓箱盈。赤子方含哺，蠢苗乃弄兵。天王赫斯怒，大将亲于征。霜月悲笳鼓，蛮烟捲旆旌。君仁自无敌，师直则有名。虞舜当盛世，周宣复中兴。雍雍干羽舞，赫赫江汉平。义断似秋杀，仁涵如春行。飞书献耒捷，勒石观厥成。慨此雕椎陋，尽将冠冕更。铙歌正杂遝，大雅尤铿鍧。宁使愚蒙诧，要令奸宄惊。文脩武事偃，主圣臣僚贞。岂知邂逅会，传作升平鸣。宪府居要地，先生早蜚英。三边入谈笑，庶事归经营。倚玉兼葭质，倾阳葵藿诚。牧民愧黄霸，抗疏怀匡衡。白日指心誓，青天梦手擎。更期尽忠荩，岂谓贪宠荣。草草赓佳句，匆匆计去程。惟胶可投漆，匪石堪报琼。明日即分袂，几时重订盟。怜予才袜线，羡子器梁楹。肯药膏肓疾，幸书佩服铭。篇章叠长短，学术兼博精。培塿尊华岳，潢污让蓬瀛。功名草头露，富贵耳底莺。坠绪纷远绍，狂澜矻孤撑。薄俗迷蕴玉，古人易结缨。酒酣兴已尽，一笑寒江横。"}