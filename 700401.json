{"id":"700401","title":"崔司成后渠精舍八首","dynasty":"明","author":"顾璘","text":"汩汩寒渠水，迢迢落太行。震雷崩断石，悬溜别清漳。灌注分林麓，栖迟得草堂。颇传崔子玉，新有浣花庄。清渠横舍后，碧色动城隅。寒掠垂檐幕，光摇插架书。斜风飘白鸟，落日倚红蕖。渺渺江湖兴，投竿岂羡鱼。司城捐佩日，归去濯清流。云水传青眼，鸡豚共白头。雨添双棹兴，花动四邻游。欲看西山色，林间更起楼。幽栖临水濑，野兴洽春郊。帖石成鱼笱，分泥上燕巢。琴尊宜暇日，农圃得新交。已识玄仍白，无劳客献嘲。闻道铜台下，鸬鹚旧有陂。新渠自谁凿，春水亦涟漪。枕席心愈静，园林物自私。相望淇澳近，移种竹千枝。开园非洛下，抱膝且隆中。出处关吾道，文章有至公。祗今瞻岳立，谁与叹途穷。一息图南翮，仍抟九万风。学士还书屋，银鱼向壁悬。王通才不小，刘向论何偏。抱瓮开蔬圃，披裘弄钓船。那知升斗水，中隐蛰龙眠。小筑家林接，幽寻野兴通。雨麻翻径绿，风枣堕阶红。地僻衣冠懒，心閒著述工。渠头秋水至，东望意无穷。"}