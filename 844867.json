{"id":"844867","title":"送春二首","dynasty":"清末民国初","author":"曹家达","text":"渍水墙阴暗绿苔，麦苗风后楝花开。渭城朝雨歌三叠，江路斜阳酒一杯。枉遣鹧鸪啼蜀国，况堪麋鹿上苏台。天涯芳草无消息，徒见将离遍地栽。漠漠江春警客心，江楼无恙独登临。塞门榆荚思千里，潭水桃花深百寻。山外杜鹃声更续，草头蝴蝶梦都沉。东皇回驾匆匆甚，层阜长烟又夕阴。"}