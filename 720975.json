{"id":"720975","title":"野史刘生惜十年之别来访山中为写衰容赋赠二首","dynasty":"明末清初","author":"王夫之","text":"重逢无暇问前游，老去并刀割旧愁。风定鳞鳞萍在水，云横脉脉雁当楼。频年苦觅蔘苓倦，俭岁无多芋栗收。良夜对君霜月迥，还教飞梦泛沧洲。弥天无处着衰颜，映水愁窥彻骨寒。雁影自宜霜月暗，镜光知向暮春残。江门蓑冷添藤笠，易水歌阑尚白冠。惭愧云林幽兴绝，还留画里一人看。"}