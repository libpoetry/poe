{"id":"508715","title":"景泰壬申九月初六日，经筵讲退，蒙召至文华殿。皇上负扆而立，面垂顾问，赐楮币一千贯。复遣中官赐雪花梨及鲜果一笼，荷恩感激赋此以识","dynasty":"明","author":"倪谦","text":"中官宣召入文华，虎拜丹墀沭宠嘉。双玉不移留独久，重瞳屡顾语尤赊。内庭翠楮裁云叶，上苑仙梨酿雪花。仰荷恩颁深感激，天光辉赫照贫家。"}