{"id":"786518","title":"望张汝南故居感赋","dynasty":"清","author":"洪繻","text":"云山万叠君所居，中有当时旧精庐。四面桄榔杂花竹，一窗琴对一床书。当日与君坐谈处，花发鸟啼不知曙。问字车常载酒来，寻诗客共扶筇去。君家风雅弟与兄，讲理人称鲁二生。气谊于时不易觏，功名与我竟无成！今之身世凡几变，我思君兮不复见。遭乱已沦焦尾桐，怀人空抚米家砚！台湾山水海东稀，江山犹是、民物非。叹息乾坤随水逝，何时风雨招魂归！回头恍见罗山树，经帷冷落遗孥住。月缺星阑北斗斜，屋梁颜色梦中遇。"}