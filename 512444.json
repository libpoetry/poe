{"id":"512444","title":"松庭对雪","dynasty":"明","author":"沈周","text":"三白触眼喜欲颠，天王继统新改年。岂天厌恶下土浊，以此雪之同皎然。光照明堂纳祥瑞，一平天下知其权。疾而蒙藏能过厚，卑而令高如进贤。先时上帑宝珠玉，今恣四野开琼田。何须聚敛自委积，过而不拾贪夫悛。先时豺虎横食人，空山忍饥今可怜。威能挟天已阘茸，势可炙手还?蜷。老夫忍冻亦惯事，草庐安抱牛衣眠。庭前孤松有喜色，要与老夫相作缘。"}