{"id":"1062783","title":"子庄出猎仆不与闻志康有诗次其韵","dynasty":"宋","author":"赵鼎臣","text":"岁穷于冬春未涉，雪入田中馀润接。鹰鹯欲击胆方张，狐兔正肥心已怯。忽呼小队试周旋，直并西山穷射猎。将军约束金鼓震，令尹指麾豺虎慑。平原浅草阵横斜，后劲中权旗晔晔。林空肯使逸禽飞，泽竭不烦追骑蹑。正堪大嚼出馋涎，安用千金酬笑靥。风毛漠漠任教吹，雨血纷纷谁所喋。不容杜曲随李广，顾肯桑间问灵辄。庙谟不战方两阶，边尘已静休三捷。酩酊如余乃醉仙，雄豪似子真儒侠。明朝得隽傥相过，买酒尚堪吾倒箧。"}