{"id":"1108575","title":"送胡叔献被召二首","dynasty":"宋","author":"刘克庄","text":"君去闽山亦动容，即今岁俭更民穷。有豺当道凭谁问，无凤鸣阳恐国空。莫放钦夫归岳下，岂容子骏久京东。传闻玉座筹边急，颇牧何妨在禁中。解瑟于今又再秋，弓旌所致总名流。积轻曾覆祁公鼎，偏重能翻涑水舟。袖里弹文差快意，局傍观弈尚私忧。信庵丞相如通讯，为说狂生霜满头。"}