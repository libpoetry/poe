{"id":"713579","title":"蔡玑先观行堂成有赋","dynasty":"明末清初","author":"屈大均","text":"自我来建康，交游得蔡子。昆弟有四贤，鸾龙人所喜。叔也新堂成，观行名殊美。洋洋祖父风，修身自诗始。敦尔一家言，弦歌日盈耳。二南与家人，其道相表里。化物以正风，风从花萼起。汝曾守塘公，布衣格桑梓。解橐息斗争，脊令因友悌。长跪讼者前，依依若同体。各得金与田，不知其所使。有子二白贤，益务惇伦纪。作令先声教，文武为张弛。潜乎白莲难，不战戢奸宄。赞画蓟辽军，精明知彼己。诸将服先几，督师听谗毁。功可同丘山，言难合乳水。一麾守云朔，边疆当重委。至郡即巡行，鸣镝群披靡。朝猎阏氏营，暮逼胡卢垒。苍鹰奋郅都，毛血洒千里。强号亦已诛，正直清西鄙。噤口有大珰，汗颜复御史。天私一直臣，未从杨左死。慷慨南渡初，安危实可倚。区区职方郎，宁能扫国耻。画江作鸿沟，君臣忽泥滓。冠挂司马门，贼臣尝发指。哀痛抱玉环，艰贞保金矢。令子济物心，委蛇聊一仕。才为异代用，俯仰亦知止。当其宰甘泉，流亡尽耘耔。正赋辄代输，割肌救疮痏。秦人麋烂馀，一旦复肥美。以最得股肱，两郡无鞭箠。宪府开几时，林中藏玉趾。白华孝养多，亲串分滫瀡。利害在乡闾，一身任首尾。大义虽秋毫，郁若泰山峙。清浊日沉冥，酒狂亦自拟。为诗以韬精，悲歌或变徵。教汝弟与兄，多才无不似。五经在大春，四海来凿齿。叔也开谈林，天人探奥旨。有客齐鲁儒，金声甚条理。言易先图书，称诗去淫绮。雅歌何翩翩，和平以受祉。呜鸟悦同声，菉竹期有斐。三闾隐士宗，相贻有兰芷。从兹至岁寒，芳馨长尔尔。"}