{"id":"842981","title":"赠陈漳州嘉言","dynasty":"清末民国初","author":"陈宝琛","text":"子舆论和圣展季，特笔表微许其介。坐怀诳鼎义凛然，此胸三公安足芥？君官谏议类阳子，出守乃得州民爱。至今霞漳燹烬馀，犹禁剪伐重所憩。而君瓠落南复北，老尚卖文抵酒债。充然元气足自养，了无机心何论械。螟蛉蜾裸任相慁，豺狼狐狸习不怪。久冥凡楚谁存亡，遑与毅豹较外内？我未识君读程墨，举白遥为吾友快。廿年闽峤始展觌，怆话玉堂叙年辈。爱君诗美政逾美，投辖郡斋饮我再。回思竟是羲皇前，周道顾瞻祇叹忾。君今七十差少我，仍办腰脚陟嵩岱。藏身人海最堪隐，留命桑田傥可待。西山寒退聊一登，世人莫误伯夷隘。"}