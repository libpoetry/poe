{"id":"1122589","title":"己酉岁十一月二十六日避寇至龙潭院十二月十五日作五首","dynasty":"宋","author":"洪炎","text":"径转桥横水，林深寺据山。钟鱼告阒寂，松竹媚孱颜。避地欣有托，依僧成暂閒。东归路不隔，片片陇云还。突兀山椒寺，披榛二百年。刹从吾祖卜，席是里僧传。溪送无尽水，林供不断烟。囊中有馀粒，假息且安眠。潭黑蛟龙宅，山青虎豹林。隐忧何日了，淹泊见冬深。薄雪恨还积，疏梅冷不禁。平生一樽酒，衰病废孤斟。杀气缠中土，妖徵出泰阶。架桥凌禹穴，投策暗秦淮。匪兕歌何苦，非熊愿亦乖。申胥虽有泪，无地寄余怀。宵旰忧虽切，咨谋策靡长。筑坛推骑劫，假节得糜芳。已矣重江险，哀哉古豫章。蓬茅今在否，矫首恨难忘。"}