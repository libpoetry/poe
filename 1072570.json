{"id":"1072570","title":"戴国和得潘衡墨法于意言之外今携之湖湘必有识之者作诗以送之","dynasty":"宋","author":"王庭圭","text":"老潘胶法秘不传，君独得之乃其天。此法彷佛如参禅，忽然有省夜不眠。又如神仙换骨法，应手不自知其然。湖东大帅天下贤，词源如海笔如椽。本是玉堂挥翰手，正要此物供磨研。醉题李白三百首，扫尽将军九万笺。老潘殁来知几年，声名始落潇湘川。君不见吕洞宾，竹丝篮子乌纱巾。长安市上无人识，唤作湖西卖墨人。"}