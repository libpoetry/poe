{"id":"807241","title":"满江红  忆旧游寄金沙王弓铭张杜若徐岐雍史兼三诸子仍用学士来韵","dynasty":"清","author":"陈维崧","text":"曾记中原，与数子、挥鞭竞出。同凭吊、园空石尉，城荒李密。夜卧戍楼风咽鼓，晨题败驿霜胶笔。更月中、带雪上轘辕，奇无匹。战场内，碑填漆。丛祠外，灯摇日。忆并鞍舞蔗，分筹赌栗。往事铲来如削草，新愁制就同煎术。算倩他、白日繫长绳，嗟无术。"}