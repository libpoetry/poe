{"id":"722143","title":"赋得摇落深知宋玉悲","dynasty":"明末清初","author":"屈大均","text":"无端宋玉始悲秋，萧瑟长令异代愁。楚国大夫多丽则，湘累弟子更风流。美人不向离骚取，神女频从梦寐求。词客最知摇落早，况闻猿啸满林丘。萧条草木变衰时，秋气悲哉汝更悲。感梦空劳天帝女，招魂不返水仙师。三闾哀怨多高弟，南楚荒淫总寓辞。我亦徉狂能讽谏，多惭山鬼善相思。天生芳草作衣裳，词赋还争日月光。楚水兰荪从此盛，巫山云雨至今香。三闾尸谏因同姓，千载魂归为哲王。辛苦大夫歌九变，泬寥天气感潇湘。一代离忧写未央，无穷芳草在文章。骚经自可为诗传，逐客繇来是楚狂。风雅再教高弟变，童蒙先拾大夫香。大招亦解惊魂魄，岂似悲秋易断肠。秭归乡里满梧楸，宋玉悲深此地秋。枻影依依渔父在，砧声隐隐女媭留。泪成玉米田何处，身别龙门夏已丘。临水登山归莫送，汨罗南望断离愁。风高气肃水泉清，憭慄增人志不平。海燕翩翩频失影，山蝉咽咽早无声。生悲楚地元多怨，死恨秋天不肯明。自作招辞骚一变，江南哀罢有馀情。萧萧秋气满枫林，一片离忧托素琴。好色只知神女丽，微辞难得大夫深。玉钗罗袖徒为尔，秋竹幽兰不忍侵。笑为君王陈讽赋，与师芳洁有同心。自来南楚好才华，祖述风骚始宋家。渔父歌声同缥缈，接舆辞采共纷葩。湘江水冷长含雪，巫峡山多易变霞。一自悲秋成九辩，至今哀怨满星沙。"}