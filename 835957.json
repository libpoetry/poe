{"id":"835957","title":"庆春泽漫 其一 丙寅季冬十四日对雪曾赋长篇寄君达兄，壬辰寓珠江，仲冬二十八夜大雪。追思往事，如梦如尘，复填小阕以寄","dynasty":"清末民国初","author":"叶璧华","text":"风劲如刀，宵寒似水，纱窗蓦透玲珑。看月开门，琉璃千顷溶溶。画图点缀天公戏，有梅花、傲骨相同。擘莺笺、呵墨推敲，独对灯红。名园往日繁华地，怕阑干几曲，难觅吟踪。飘泊江湖，关心琴鹤惺松。追寻卅载罗浮梦，怅爪痕、又印泥鸿。问何时、归去庐山，闲听晨钟。"}