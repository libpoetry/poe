{"id":"703803","title":"题卢生山居五事 耕田","dynasty":"明","author":"释宗泐","text":"前村后村雨歇，舍南舍北水生。借问南山扣角，何如谷口深耕。绿草茸茸满蹊，牛迹远近都迷。烟外数声桐角，溪东吹过溪西。抱瓮归来日暮，高槐树下月明。唤取邻翁对坐，一樽浊酒同倾。日出长镵在手，独入千山万山。忽见桃花流水，谁知不是人间。杂生千个万个，净洗三丛两丛。眼底亭亭玉立，美人含笑迎风。"}