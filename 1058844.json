{"id":"1058844","title":"同毕公叔饮城东","dynasty":"宋","author":"晁补之","text":"西城昔相值，桃初两三红。翩翩骛长陌，春风摇马鬃。后君归几日，游絮已濛濛。解鞍不待憩，相命古原东。芍药虽俗花，狂姿幸时供。平生于知己，千过不一逢。感君欲开口，清洟出沾胸。君如陶渊明，不为五斗恭。胡为青纶上，朱墨纷外蒙。弃官能从我，短后追田翁。铜斗酿秫麦，竹枝弋凫鸿。何必悲无衣，缊黂聊御冬。九辩太高洁，五噫苦羁穷。置此无滑和，天情反其中。市药非市名，名闻药何庸。十浆馈五浆，犹畏闻者从。如何酆城畔，夜夜生长虹。"}