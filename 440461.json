{"id":"440461","title":"招游","dynasty":"当代","author":"张文胜","text":"炎暑抱伊郁，岩壑结幽想。侧闻山水窟，古越极清旷。富春可拿舟，从流自击榜。夜傍钓台宿，客星光焕朗。普陀可听潮，人间即方丈。天风吹海立，雷硠万鼓响。禹迹岣嵝碑，积藓立高圹。蠡功飞翼楼，强吴不东向。柯亭兰亭竹，剡溪耶溪浪。天台访故人，相携之雁荡。崒嵂撑圆碧，日月其曭漭。龙湫落千寻，毛骨生森爽。江山风流迹，所在岂不广。思与朋友共，非为恣欢赏。吾人丁斯世，百哀不可状。隆宋不可规，盛唐不可往。暴秦不可亡，素王不可王。彼苍不可呵，时风不可抢。廓落意尤拙，年来愧颓放。知己得数人，纵谈良有党。江城正溽湿，登楼思垲塽。那得闭深宅，英游须及壮。泽薮即暂逃，无闷岂敢望。幸哉三五子，勿增我怅怏。"}