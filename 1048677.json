{"id":"1048677","title":"春杪书怀三十韵呈同事邓令","dynasty":"宋","author":"韦骧","text":"覆囚将讫事，春杪兴蹉跎。亭馆依游好，云天气候和。江山秀色远，桃李绿阴多。燕熟巢仍补，莺新语尚讹。径深无过辙，门阒可张罗。雨渍苔钱积，风旋柳絮涡。落花冲蚁阵，侧叶露蜂窠。朝雾开如扫，晴丝荡不梭。鸣禽多了了，舞蝶并傞傞。物意良俱得，人情亦自阿。轩窗资坐啸，杖履起行歌。屋角鶱飞翼，帘旌动翠波。画图连璧带，香穗接庭萝。笔颖牵诗癖，茶枪战睡魔。清谈屡挥麈，酣饮必空螺。语射怜当鹄，论书忆换鹅。九霄明日月，万国富山河。轻减中原役，韬藏绝塞戈。壮犹摅阔略，嵬论辟么么。束帛丘园走，封轺驿传过。拔才方迅疾，养拙且婆娑。凫鹤形难壹，鹪鹏好自颇。痔医荣足贱，墦乞诈宜诃。投步安夷坦，存心谢揣摩。势穷嗟屈贾，道乐慕渊轲。豹隐潜加泽，牛山戒执柯。忘非羞搏虎，招议畏鸣鼍。末宦难萦束，高怀固岌峨。踏青筵已旷，镊白镜慵磨。聊作逍遥咏，君其谓我何。"}