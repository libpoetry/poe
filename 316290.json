{"id":"316290","title":"贺新凉·癸丑九月答黄申甫留别","dynasty":"现代","author":"魏元戴","text":"此会君能说。是死生、西山孤竹，南阳诸葛。一卷农书题野老，恨未髯霜鬓雪。叹末路、千钧一发。破碎山河闲甲子，能几番、收泣谈风月。送君去，秋萧瑟。悲欢付与河梁别。极苍茫、风掀海立，云低宙合。孤楫江心愁士雅，难肉中原白骨。姑勿许、虞弦响绝。五季沙陀存正朔，怅销沉、莫数铮铮铁。且袖手，看天裂。"}