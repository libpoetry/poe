{"id":"674301","title":"何中丞四图诗 其四 都宪巡抚","dynasty":"明","author":"朱应登","text":"迢迢黔中道，乃在天一隅。自昔靡漠乡，本与中国殊。马卿西喻蜀，武侯南渡泸。遗声落千载，文教久自濡。朅来苦凋瘵，上下相矫诬。奠夷为厉阶，黔首困豪输。嘅彼蓬发人，所至无完肤。公今万里往，闾阎待昭苏。高调易绝弦，急矢无完弧。甘棠且先树，萧艾宜后锄。政在宽严间，寒屋自回枯。武侯何人斯，岂谓非吾夫。"}