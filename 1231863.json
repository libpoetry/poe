{"id":"1231863","title":"送户部员外郎张君师允铨选","dynasty":"元","author":"于立","text":"圣主当阳宁，文星冠甲科。经纶弥宇宙，带砺誓山河。荆楚藩屏大，番禺职贡多。铨衡须遴选，郎署得逶迤。夙拜天书宠，俄闻使节过。后尘云拥骑，前队鼓鸣鼍。五岭初消瘴，三江渐息波。柴桑访遗逸，庐阜入吟哦。地远云双翼，天空海一蠡。庭闱情最切，鼎鼐味应和。还直青绫被，重鸣白玉珂。归来宣室夜，前席问如何？"}