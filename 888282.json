{"id":"888282","title":"过欧阳元老草堂","dynasty":"宋","author":"吴则礼","text":"知子廊庙器，诛茅楚江边。缅怀靖节意，心远地自偏。绿发走关塞，蹭蹬成华颠。老益抱孤操，冥鸿正翩翩。草堂足幽趣，茗饮共留连。新诗出锦囊，火齐堆我前。芙蕖颇秀发，灼灼初争妍。解衣俯方塘，泼泼鲔与鳣。屋角升赤日，长空随飞鸢。羽扇无停挥，聒耳惮鸣蝉。蛮簟敷龙牙，曲肱偶攲眠。轻风洒梁栋，爽气回九天。壁间湖滩图，百仞悬惊泉。讵复畏执热，况若闻潺湲。时延遁世人，坐鼓薰风弦。得意委万类，高轶象帝先。惟兹霜露零，黄菊输金钿。白眼望河汉，云收月娟娟。浊酒可消忧，况乃数击鲜。聊持鱼枕蕉，脱屣秋水壖。商略周八极，落落遗简编。谁言厌羁旅，便欲终残年。"}