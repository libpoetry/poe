{"id":"815142","title":"汪生彦和出元人画二十幅分赋其五 留侯归汉图","dynasty":"清","author":"洪亮吉","text":"君不见，竹冠布衣位至尊，汉家丞相非高门。骊山罪徒满阙下，黥面盗首王皆真。当时入关佐天子，三杰首数韩王孙。留侯儒者固益上，讵能刀笔同时论。秦凶竟从赵高匿，楚虐幸有项伯恩。英雄归汉有本末，丹青照水颜疑神。平生折节黄石公，我怀独有沧海君。咸阳原争两竖子，冥冥者鸿竟离群。始知高视出一世，四皓未免趋风尘。留侯功成即乞身，心所师者真其人，赤松黄石何足云。汉家龙兴及三世，高论六籍搜根株。济南硕儒老犹在，遐算未断神疑输。谁何作图貌奇古，牙齿剥落身须扶。当时秦王厌章句，生也幸得逃其诛。乾坤非常炙燔祸，灰烬尚欲生真儒。峨峨执经门大夫，太常子弟秀者储。《尚书大传》世有本，乃谓口授劳呫嚅。千年此论出安国，更以隶佐亡蝌书。我怀不以紫夺朱，兀兀起坐重披图。还怜真本生已易，断篇何止将蒲姑。君不见，辒凉夜半离法宫，豪杰扰扰黄尘中。原尝春陵有家法，杀人乱世非英雄。谁何要间佩两龙，短裘骏马羞雷同。报仇结客尽一世，末路顾与曹邱通。我怀嗤此田舍翁，兀兀一饮还千钟。呜呼男儿不种东陵瓜，有酒亦浇剧孟家。勋名生在死即尽，姓氏肯使余人夸。披图怜君钟然诺，广柳车来容束缚。一生幸免两头虫，令人千载悲丁公。挈壶失官晦朔忙，闰位不复归明堂。专家历象弃灰烬，日角月齿凭荒唐。伊谁守官柱下史，兀兀不语悲张苍。缘知灭水复不久，早奉定历归兴王。披图黍米绘极细，如汇六历分低昂。百年星纪互得失，谭天口屈犹能张。扶风著书首《尧典》，禆昼益夜差五商。铜壶箭复减高密，迫促日驭无辉光。我从太初引之长，稍减阴历还归阳。谁推北辰定天纪，复需南正司总章。天人当日理本一，古几至德来洪荒。君官柱下得几载，闻见犹胜洛下黄。何人更论五德定，汉兴可以追轩皇。洛阳少年真可喜，长沙上书思治安。致君尧舜固盛事，不问宰相皆材官。霸陵思治让复再，德薄何能四三代。此时一官次邓通，憔悴日值甘泉宫。无端鸮凤引作侣，坐使谮谪来南中。君不见，南中还留屈原宅，千古万古伤卑湿。斜阳何必鵩鸟飞，吊古宁同楚囚泣。孝文重道不重儒，孝武重儒谁上书？可怜牧豕亦作相，殿上挟策羞吾徒。如公季命关世数，经术宁同太常错。卷图不忍见横流，中有沉湘一篇赋。"}