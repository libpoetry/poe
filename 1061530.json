{"id":"1061530","title":"谢刘主簿见和乞石诗","dynasty":"宋","author":"李昭玘","text":"官居太疏冷，门外少车迹。萧萧此君轩，为我慰穷寂。贪饕起馀慕，远乞南山石。形模太诡陋，此咏费搜摭。虾蟆欲上瓮，作气屡跳踯。心知不可强，怒瘿犹鼓息。但劳旁者观，笑尔不量力。君能惠然来，抵鹊轻尺璧。明月投我怀，坐上光彩溢。神心巧镌凿，变化出胸臆。高言写豪壮，健读口终吃。冲风卷海涛，荡潏迷四极。阵马脱重围，战士皆辟易。使人魂魄沮，三日不敢食。嗟余性顽闇，兀兀寡知识。臃肿终天年，不愿借雕饰。翻怜孤僻中，趣味得所适。拂石云生手，诵诗风满腋。此应长不饥，富贵乃毒腊。人生多苦辛，嗜好须自择。"}