{"id":"819216","title":"海藏楼杂诗 其三十二","dynasty":"清末近现代初","author":"郑孝胥","text":"守国知以兵，何如守以民。无民孰与国？恃官终难存。吾民弱至此，久散不能群。救亡事虽急，翻欲治本原。扬汤以止沸，岂如去其薪。满蒙苟相合，不下千万人。部落得渐强，地利谁能分？交通实上策，速决胡逡巡？锡公持此谋，程公为我言。我许为一行，暂为诸侯宾。悲歌极慷慨，老去弥苦辛。"}