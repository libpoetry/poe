{"id":"254550","title":"八声甘州·指冻云城阙阵鸦回","dynasty":"现代","author":"徐震堮","text":"指冻云城阙阵鸦回，珠帘月如弓。正梦啼秋水，酒悲高阁，霜枕来鸿。苦恨星寒剑涩，一叶感飘风。千万蓬山路，青鸟难通。莫问旧时阑楯，早梁空尘冷，憔悴珍丛。唤炉峰小雁，魂影隔冥濛。似仙人、观枰柯烂，现海山、弹指彩云空。人天感、听残灯外，街鼓鼕鼕。"}