{"id":"660481","title":"杨柳青","dynasty":"明","author":"谢迁","text":"直沽南头杨柳青，昔时杨柳今凋零。霜风满地散黄叶，河边索寞双邮亭。人道垂杨管离别，南来北往竞攀折。我来袖手怜枯枝，踯躅临河驻旌节。五云回首怀汉宫，丹枫转眼经霜空。李梅冬实岂佳味，垂涎奔走嗤狂童。阳回万物自生色，斡旋造化惭无力。百年心迹岁寒同，却忆南山旧松柏。"}