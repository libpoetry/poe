{"id":"723553","title":"周五声调曲二十四首 其二十二","dynasty":"南北朝","author":"庾信","text":"百川乃宗巨海，众星是仰北辰。九州攸同禹迹，四海合德尧臣。朝阳栖于鸣凤，灵畤牧于般麟。云玉叶而五色，月金波而两轮。凉风迎时北狩，小暑戒节南巡。山无藏于紫玉，地不爱于黄银。虽南征而北怨，实西略而东宾。既永清于四海，终有庆于一人。"}