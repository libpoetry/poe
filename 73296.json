{"id":"73296","title":"满庭芳·道寂寞山居喧轰市隐","dynasty":"元代","author":"李道纯","text":"寂寞山居，喧轰市隐，头头总是玄关。资明高士，须向定中参。我把活人手段，杀人刀、慢慢教看。君还悟，只今荐取，超脱不为难。一言明说破，起初下手，先炼三三。自玄宫起火，运入昆山。把定则云横谷口，放行也、月落寒潭。功因竟，大蟾成象，名姓列仙班。"}