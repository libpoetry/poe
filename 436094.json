{"id":"436094","title":"正月十六日夜雪","dynasty":"金末元初","author":"段克己","text":"正月望夜夜气交，长空月辉生白毫。东风澹荡振林木，春云滃郁翻惊涛。望中已觉没河汉，坐中不见群山高。打窗雪片大如手，苍髯噤痒磔猬毛。我意天心厌诛戮，净洗战血除腥臊。方今廊庙已备具，左有夔龙右有皋。爱民亲贤急先务，朱轮皂盖驰英豪。遗黎幸脱疮痍阨，讴吟圣世心坚牢。驱牛负耒过门户，至死不复远遁逃。白头老儒最无用，天才鲁钝非时髦。日月消磨两蓬鬓，天地飘零一缊袍。诗书自足教稚子，藜藿犹能饫老饕。清晨喜有蔬圃润，而可暂息抱瓮劳。兰芽含甲未出土，萧艾覆陇已可薅。閒中事业澹无味，佳趣才如食蟹螯。兴来歌咏适情性，背痒似得麻姑搔。芹山冈崒寒玉瘦，芹水澄澈春蒲桃。直缘山水久留恋，日向溪头醉浊醪。青云富贵岂不愿，蟠木轮囷宁自韬。结构大厦要梁栋，操割清庙须鸾刀。功名傥可跂契稷，跳梁里巷誇儿曹。君不见昔在周王师吕望，快若逢尹弯乌号。大人虎变固莫测，运命由来有所遭。蓬莱方丈在何处，我将入海恣游遨。天风飘飘鲸背稳，下视尘世空嘈嘈。"}