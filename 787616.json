{"id":"787616","title":"长至后一日奉东邑节孝姓氏总牌入祠，赋诗落成","dynasty":"清","author":"许传霈","text":"两仪分乾坤，阴阳至理存。生而为夫妇，肇始重人伦。常变不逾节，死生安足论。所以性天在，海陬协平均。为妇全其节，为女孝于亲。捐躯临患难，就义得归真。我长苕霅间，趋庭时有闻。阐幽扬毅魄，发显表贞魂。烽火十数载，姓氏忽焉泯。太岁在癸酉，招我有白云。片片起古洞，道义为之根。善哉顺地道，雅与德为邻。惜历红羊劫，名半萎灰尘。父母斯土者，臭味幸同群。遗轶承残简，耆老徵献文。隋宋迄今日，千百会纷纭。曰贞烈节孝，大书列四门。仅以贤寿著，未敢与明禋。我作姓氏考，体例藉披陈。次年一阳至，享祀升苾芬。刲羊中堂屋，神兮降悽焄。父老乐皞皞，妇孺话欣欣。仪成礼未毕，有客情致殷。叹自兵乱后，大义多沈湮。夫妇之道苦，阴霾阳不振。或以中道绝，或以末路分。志气浸浇薄，非皆由贱贫。廉耻丧习惯，非皆忘旧恩。怛然闻斯语，使我额蹙频。秉彝好懿德，善良今其熏。敬为叙此意，敢告未亡人。"}