{"id":"687605","title":"莎汀四首","dynasty":"明","author":"孙绪","text":"霜厓高处听渔歌，日日壶觞藉浅莎。沙上凫雏还聚散，渭滨熊兆近如何。潮通沧海波声远，地隔红尘月色多。双眼不容云树碍，一帘终夜对明河。入望青青莎径深，西风落日力难任。叶垂清露泽通涧，色暗湘帘山正阴。物态有情归地主，化机随处见天心。危阑侧近莫喧笑，下有蛟龙时一吟。门前漳水日东流，水际閒汀草自柔。雨后繁枝青似织，风来学舞翠先浮。江湖渺渺还忧国，鸥鹭年年共此丘。寄与上林花木道，明年春色倍相酬。断渚新莎日日生，蟠窗侵户总多情。晚风双屦苔应识，夜雨孤灯水自清。尺地未忘元化在，九天今见泰阶平。鸬鹚鹤鹳年年事，不及鹍鹏万里程。"}