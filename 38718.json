{"id":"38718","title":"览古·圣人重周济","dynasty":"唐代","author":"吴筠","text":"圣人重周济，明道欲救时。孔席不暇暖，墨突何尝缁。兴言振颓纲，将以有所维。君臣恣淫惑，风俗日凋衰。三代业遽陨，七雄遂交驰。庶物坠涂炭，区中若棼丝。秦皇燎儒术，方册靡孑遗。大汉历五叶，斯文复崇推。乃验经籍道，与世同屯夷。弛张固天意，设教安能持。兴亡道之运，否泰理所全。奈何淳古风，既往不复旋。三皇已散朴，五帝初尚贤。王业与霸功，浮伪日以宣。忠诚及狙诈，淆混安可甄。余智入九霄，守愚沦重泉。永怀巢居时，感涕徒泫然。"}