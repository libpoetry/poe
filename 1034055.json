{"id":"1034055","title":"儒衣陈其姓工于画牛马鱼一日持六簇为赠以换诗","dynasty":"宋","author":"戴复古","text":"生绢六幅淡墨图，伊人笔端有造化。骅骝汗血捉电光，牯牸倦耕眠草下。陂塘漠漠烟雨后，出水群鱼戏潇洒。细看物物有生意，不比寻常能画者。请君就此三景中，挥毫添我作渔翁。岸头孤石持竿坐，白鹭同居蒲苇丛。有时寻诗出游衍，款段徐行山路远。奚奴逐后背锦囊，木杪斜阳鸦噪晚。有时蓑笠过田间，农妇农夫相往还。手放锄犁吹短笛，日暮青郊黄犊闲。王孙贵人不识此，此是吾侬佳绝处。挂君图画读吾诗，令人懒踏长安路。"}