{"id":"815448","title":"秩满留别台阳","dynasty":"清","author":"夏瑚","text":"兢兢捧檄渡瀛堧，风物台阳别有天。面海背山成泽国，高陂低岸遍腴田。风淳俗是觚初破，吏拙官同磨在旋。三载簿书劳梦寐，搴帘卧理愧前贤。欲步芳型作宰难，因时敷治称心安。宏施大造陶钧力，曲体民生妇子欢。断狱若神惭铁岭，澄怀似水愧清端。他年倘谱循良传，敢信微名取次刊。何期小草忽增妍，厚沐滋培达九天。百里政惭书上考，六条计忝附官联。烟销海国鲲鲸岛，日丽皇途騄駬鞭。敢拟香山留别句，皇恩只许驻三年。一行作吏素硁硁，宠辱于中两不惊。抚字催科从吏议，茧丝保障待公评。别无恋栈心难白，祇有衔恩志欲鸣。计日扬帆趋北阙，回瞻鹿耳不胜情。"}