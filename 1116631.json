{"id":"1116631","title":"佛日山荣长老方丈五绝","dynasty":"宋","author":"苏轼","text":"陶令思归久未成，远公不出但闻名。山中只有苍髯叟，数里萧萧管送迎。千株玉槊搀云立，一穗珠旒落镜寒。何处霜眉碧眼客，结为三友冷相看。东麓云根露角牙，细泉幽咽走金沙。不堪土肉埋山骨，未放苍龙浴渥洼。食罢茶瓯未要深，清风一榻抵千金。腹摇鼻息庭花落，还尽平生未足心。日射回廊午枕明，水沉销尽碧烟横。山人睡觉无人见，只有飞蚊绕鬓鸣。"}