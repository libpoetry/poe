{"id":"689694","title":"送曾澹只先辈馆端州","dynasty":"明","author":"岑徵","text":"邮亭低折绿杨枝，风满帆樯酒满卮。百里羁栖非远客，暮年亲友重临歧。春江梦里迎桃叶，夜雨宫前赋黍离。咫尺漓江书易寄，旅愁频遣故人知。想到崧台泪暗零，背人开匣抚青萍。当春鲁酒休辞醉，入夜胡笳不可听。肠断子山应作赋，心违刘向且传经。铜驼一夜荆榛雨，寒食端州草又青。"}