{"id":"280291","title":"须弥山并序庚子","dynasty":"现代","author":"宗远崖","text":"少读古梵经，知有须弥山。须弥在何许，乃在华严世界之中间。华严世界光融融，香水大海涵层空。须弥峻极此特立，人迹杳绝鸟道穷。藏人尊之为山祖，远近咸仰四高峰。云有四神女，万古不改冰雪容；少者居最高，瞻之在前不可从。神女连翩戏冰川，云作长帆冰作船。自言其心可纳须弥于芥子，乃能凭虚禦风直造须弥巅。知我好奇心复坚，因风远约穷攀援。我身忽忽与之往，横奔独跨苍龙杖。欲观香海翻香涛，但见流沙沙浪高。茫茫迷路自惊啸，神女相迎更相笑：&ldquo;尔今何犹尽信书，须弥入眼在须臾。&rdquo;山耶雪耶耀天阙，磅礡气压昆仑没，无论阿尔卑斯之突兀。寤寐所求今得践，身入冰川初不辨。冰塔雪芝浩焕衍，满川群立白玉巘，使我一步三回眄。失笑大叫长冰裂，侧足直堕冰龙穴，龙承以髯骨不折。穴旁高壁垂长绳，霎时引我缘空升。岂知神女好捉弄，上有笑语相和应。我出重幽心胆粗，北坡直上云相扶。神女迎面立，扬手齐高呼：&ldquo;帝言此坡终古莫能逾，尔今何藉横跨淩天都。&rdquo;欢然拥我复励我，为指要路山之左。劝我禦风我不肯，要凭双足登绝顶。凿空辟径，高歌长谣。我心熔冰，我气冲霄。披虹霓兮踏琼瑶，近天都兮闻九韶。且延伫兮长望，呼神女兮夺高标。腾身而上无前峰，俯仰一气青濛濛。天花雨散梦翻海，醒来恍恍追奇踪。奇迹出现东方龙，健儿直捣梵帝宫。南坡通途何足攻，北坡绝路敢上冲。攀升不藉扶摇风，战天斗地乐无穷，征服天险夺神功。新事拍入电影中，笑我梦魂徒自雄，今日真见珠穆朗玛旌旗红。"}