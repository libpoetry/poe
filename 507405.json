{"id":"507405","title":"题爱日堂","dynasty":"明","author":"李昌祺","text":"逝景如奔流，昼夜东向驰。岁月谅难尽，人生信有涯。所以孝子心，惄焉抱深悲。举头视慈颜，已觉非昔时。适见双鬓玄，于今成素丝。念之益增感，何由报恩私。晨兴启高堂，甘旨具在兹。奉觞祝亲寿，愿共春晖迟。以斯菽水欢，为彼衰莫怡。去日莫能挽，遐算或可期。庶几崦嵫照，不异扶桑曦。"}