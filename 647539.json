{"id":"647539","title":"赠解学士","dynasty":"明","author":"王汝玉","text":"忆昔先皇临紫极，轺车屡降徵山泽。君时年少挟奇才，徒步观光来上国。万言策进蓬莱宫，剑花出匣森词锋。九重非常赐颜色，一朝声誉凌长虹。玉堂初秉丝纶笔，金豸俄迁乌府秩。廷臣俊乂数千人，当代谏书推第一。殿前端立近宸旒，西风雕鹗横清秋。片言直折田丞相，几度请斩安昌侯。贵戚勋臣金与霍，终年陪从亲帷幄。长安市上多家奴，一日闻风皆胆落。天恩旋许归宁亲，放迹西江山水滨。长读南陔采兰句，绣衣晴炫斑衣新。阳春明月秋风夜，忆簉鹓行侍龙驾。中天回首五云高，清梦长飞双阙下。鼎湖白日叹龙升，君亦仓皇西北行。孤臣遥望帝乡远，血泪如雨沾长缨。万里栖栖复归日，弊裘羸马无人识。玄都观里看桃花，总是刘郎后来植。我皇继统传万年，囊括四海收英贤。贾生遂膺宣室召，诸葛不顾南阳田。含香重入銮坡直，屡草丹书宣帝德。金鸡衔出紫泥书，莲炬照还青琐夕。先皇盛业超虞唐，命君纪述开秘藏。编成再拜献中禁，敕赐文绮兼绯黄。万机燕閒宫漏夕，东阁西清常侍侧。恭承顾问进嘉谟，上补衮衣无阙职。明良际合古今稀，况复两朝蒙眷知。子房一遇赤龙子，倒海倾心山不移。嗟余识君虽恨晚，君常顾我多青眼。大夫倾盖即情亲，结交何必论深浅。劝君松柏励贞心，岁晚不为霜霰侵。投躯尽悴报明主，袖拂五湖烟水深。"}