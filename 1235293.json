{"id":"1235293","title":"送李廉使之荆南二首","dynasty":"元","author":"王圭","text":"火落金天爽气浮，澄江练净引仙舟。霜威此去清三楚，霖雨行看遍九州。银汉星槎当好夜，渚宫烟树正高秋。熙朝国任须元老，未许周南此滞留。儒林分席春生座，射圃旋车月满溪。暂憩棠阴人爱树，无言李下自成蹊。恩光新拜宫壶赐，姓字多因御笔题。但得明良千载遇，腐儒何恨老幽栖。"}