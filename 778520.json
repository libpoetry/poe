{"id":"778520","title":"沁园春  题李考叔闻鸡起舞小像","dynasty":"清","author":"宋琬","text":"有客于□，长剑巍峨，殆奇士欤。忆请缨北阙，曾驰鹿塞，上书幕府，亲历无闾。伏枥兴嗟，投竿空老，三竺桥边有敝庐。杯阑后，任唾壶敲缺，一枕蘧蘧。当年士稚何如。试酹酒荒原吊望诸。叹元龙湖海，徒眠高阁，侯王甲第，懒曳长裾。击筑狂歌，登楼悲愤，变作银钩虿尾书。掀髯笑，倩羊欣白练，挥洒无馀。"}