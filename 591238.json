{"id":"591238","title":"潘启猷宅观梁思伯西樵山障子歌","dynasty":"明","author":"欧大任","text":"丹丘崒嵂三千丈，紫峤茏葱一万重。南池堂中开画障，彷佛溟渤之仙峰。细认梁生作，乃是西樵山。罗浮相伯仲，秀拔南海间。梁生此障师董源，颇似米氏兼云烟。深山尚书畏莫敌，小李将军不敢前。忆昔梁生共邛杖，更携黎子西樵上。山中洒墨展生绡，酒酣为我图苍莽。眼底干岩暮霭生，耳边百道飞泉响。柴扉松径入萧掺，洞客林僧对清爽。出山倏已四三年，只今茅屋閒披赏。梁生已去掌丝纶，黎子金闺作近臣。猿啼蕙帐岁经岁，鸟唤烟萝春复春。潘郎近亦理征策，心向云霄卖云壑。谢安四十卧东山，大笑为君谢逋客。"}