{"id":"159857","title":"游北台·南谯古佳郡","dynasty":"宋代","author":"韩维","text":"南谯古佳郡，四郊富登临。晨跻北原上，却视涡水阴。云昔魏太子，离宫构嵚崟。故事邈已远，荒台犹至今。危亭冠其巅，左右背长林。是月暑尚盛，秋行不能金。截然天地间，轩户萧以森。凉风泛广坐，浊醪时一斟。圆歌贯珠玑，丽句铿璆琳。虽无管弦乐，所要在适心。中宴下危磴，浮舟事幽寻。披藻出潜蚌，回桡散游禽。岸长草不断，城转树更深。沙纹与水影，浮动光差参。游鳞不知数，琐细如糁针。四顾物色静，但闻天籁音。羡此鱼鸟性，云飞而渊沉。安得高世士，不为时好侵。相携去缰锁，投竿坐清浔。制芰为我裳，纫兰间予襟。上歌唐虞道，寄适朱弦琴。人生苟如此，何必组与簪。"}