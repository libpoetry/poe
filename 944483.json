{"id":"944483","title":"和丁祖舜二月阴寒之作","dynasty":"宋","author":"陈淳","text":"东皇涖事已告半，农村恰恰脂田车。胡为玄冥尚偃蹇，暗弄威权未退斜。阿■最痴锁乌脚，阿香亦懒敲龙牙。竟日欲雨竟不雨，号寒往往悲啼鸦。原苗缩涩鲜生意，且悴且腐真可嗟。皇天本自爱下氓，阴阳舒惨元不差。不知当轴燮理人，此剂得之谁氏家。傅霖遁迹莫与用，邹律束手难为夸。安得巨力挽天河，洗净妖气无檗芽。放开和气充人寰，均敷菽麦荣禾麻。同作尧民含哺乐，毋但独醉盈畦花。"}