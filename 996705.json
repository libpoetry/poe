{"id":"996705","title":"次韵答尧民","dynasty":"宋","author":"黄庭坚","text":"君闻苏公诗，疾读思过半。譬如闻韶耳，三月忘味叹。我诗岂其朋，组丽等俳玩。不闻南风弦，同调广陵散。鹤鸣九天上，肯作家鸡伴。晁子但爱我，品藻私月旦。官閒乐相从，梨栗供杯案。门静鸟雀嬉，花深蜂蝶乱。忽蒙加礼貌，斋戒事搢盥。问大心更小，意督词反缓。君材于用多，舞选弓矢贯。聪明回自照，胜己果非懦。我如相绘事，素质施朽炭。古来得道人，非独大庭馆。晁子已不疑，冬寒春自暖。系表知药言，择友得荀粲。"}