{"id":"890720","title":"和人赋琴高鱼","dynasty":"宋","author":"吴潜","text":"仙人药苗化为鱼，身虽纤细味丰腴。土人涉溪如采荇，以布为网犹恐疏。不比吴王耽嗜鲙，松江千古留腥滓。好似春茶枪与旗，俯视银条不足数。人生所乐在家乡，何必定食河之鲂。琴高仙游不可蹑，自向昆崙朝玉皇。玉皇一笑倚天末，乞与五湖任囊括。扁舟烟雨归去来，卧听鱼槎声濊濊。"}