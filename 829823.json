{"id":"829823","title":"浣溪沙 为芷威题申江送别图","dynasty":"清末近现代初","author":"袁克文","text":"一剪吴淞感逝波，记曾当路唱骊歌，天涯总是别离多。曲岸垂杨空涕泪，晚风残月又关河，无边身世此销磨。零落情怀入梦稠，看花中酒四天秋，而今病似去年不？香到重帘吹不散，钗临双枕堕无由，此间傥许一勾留。数到残更意惘然，归车无奈夜凉天，相逢不似十年前。纵许情丝长作茧，可堪欢梦已如烟，只凭涕泪向歌筵。"}