{"id":"366984","title":"贺新郎·翠葆摇新竹","dynasty":"宋代","author":"刘镇","text":"翠葆摇新竹。正榴花、枝头叶底，斗红争绿。谁在纱窗停针线，闲理竹西旧曲。又还是、兰汤新浴。手弄合欢双彩索，笑偎人、福寿低相祝。金凤亸，艾花矗。龙舟噀水飞相逐。记当年、怀沙旧恨，至今遗俗。雨过平芜浮天阔，画艗凌波尽簇。沸十里、笙歌声续。好是蟾钩随归棹，任欢呼、船重成颓玉。犹未忍，罩银烛。"}