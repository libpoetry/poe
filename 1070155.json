{"id":"1070155","title":"同赵奉议离吴兴江仲嘉与其兄仲举送百馀里醉中戏作此句一首","dynasty":"宋","author":"程俱","text":"大江饮酒如浇灰，小江纵酒颠如雷。扁舟相送不道远，百二十里云帆开。云亭老人穷不死，故园茅屋荒苍苔。阖庐城中一亩地，已辨瓮牖锄蒿莱。吴兴上佐吾党士，十年纵赏西王台。眉间黄色袨綵服，柁楼长啸春风回。要须酩酊酬此别，不离万顷添金杯。明朝相望即湖海，纵有美酒何为哉。"}