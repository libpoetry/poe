{"id":"693328","title":"谒岳武穆墓二首","dynasty":"明","author":"苏葵","text":"敷天左袒不须疑，误溺偏安失事机。天运未移宗社在，御衣曾付阁门归。书生先叩胡儿马，奸相终衔岳字旗。千百年来冤恨在，雨中松柏尚歔欷。伯仲之间见武侯，中原一鹗正横秋。诸君未痛黄龙饮，片纸翻令白日愁。万里长城真自坏，十年积力为何休。可怜壮士中兴恨，百二山河半未收。"}