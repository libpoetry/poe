{"id":"829489","title":"塞孤 用乐章集韵二解","dynasty":"清末近现代初","author":"周岸登","text":"黯魂销，折柳声初歇。可奈骊驹催发。十里长亭千里别。听倦鸟，呼泥滑。山城晚，噪昏鸦，江练晓，疑新月。度关山远，旌旆风裂。蒙段古柏祠，?主芙蓉阙。梦剪兜罗香彻。晼晚佳期凝望切。休忘了，星回节。芦笛响，遏银云，籸火舞，霏丹雪。问邛池、奁镜谁设。织乌飞，暮雨兰芳歇。浅浅芹芽初发。笛里关河工赋别。斟翠斝，真珠滑。鞭丝饱，染南云，雕镫冷，敲边月。赋从军苦，肠断肝裂。消息渺玉京，醉眼看星阙。聒耳金笳凄彻。豆蔻蛮江新恨切。应记省，归时节。欹角枕，慰劳尘。酌灭盏，融酥雪。照流黄，缣素双设。"}