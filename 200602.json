{"id":"200602","title":"留侯庙·留侯仗奇策","dynasty":"宋代","author":"郑獬","text":"留侯仗奇策，十年藏下邳。狙击秦始皇，独袖紫金椎。兹为少年戏，聊夸游侠儿。退学黄石书，始见事业奇。两龙闹不解，天地血淋漓。摄袖见高祖，成败由指麾。重宝啗诸将，峣关遂不支。斥去六国谋，辍食骂食其。卒言信布越，可以为骑驰。馀策及太子，四老前致词。立谈天下事，坐作帝王师。功名竟糠秕，拨去曾亡遗。往从赤松游，世网不能羁。韩彭死铁钺，萧樊困囚累。荣辱两不及，孤翮愈难追。陈留本故封，道左空遗祠。两鬼守其门，帐坐盘蛟螭。威灵动风云，飘爽回旌旗。我来谒祠下，文章竟何为。长啸咏高风，三日不知饥。"}