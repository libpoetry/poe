{"id":"807929","title":"摸鱼儿  澄江客舍水亭前有野鹤二日饮啄行潦中余伤其凌霄之质而辱在泥涂词以唁之","dynasty":"清","author":"陈维崧","text":"倚西风、徘徊骋望，细流淰淰如许。月榭水轩临断岸，落木乱鸦无数。谁延伫。有两两幽禽、莎径频来去。柳阴深处。看满陂芦苇，一川葭菼，何计可留汝。思前事，处士亭栽梅树。岳阳楼枕湘楚。玉京碧海閒风景，何限吹笙伴侣。时已暮。剩满眼鸡群、哙等为公伍。相怜不语。笑古往今来，事多如此，且听夜窗雨。"}