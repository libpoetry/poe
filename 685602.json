{"id":"685602","title":"挽故少宰学士黄焯星先生三首先生丁母艰未小祥而逝","dynasty":"明","author":"邓云霄","text":"清华玉署近天居，入直承明廿载馀。正睹台星明水镜，忽传卿月暗蟾蜍。沙堤竟屈三公步，藜阁空藏万卷书。若悟流光如石火，碧山何不早焚鱼。居庐鸡骨病相侵，易箦犹悬傍母心。薤露不禁朝日薄，萱花长伴夜台深。人哀尽罢村村市，帝诔遥颁字字金。十尺丰碑埋玉处，时闻乌鸟哭松阴。都门夜雨细论诗，犹忆推君一字师。雌伏雄飞怜往事，朱弦白雪少新知。烟深春树鹃啼急，魂返松门鹤到迟。寥落赏音山水冷，孤琴携去欲何之？"}