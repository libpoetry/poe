{"id":"467976","title":"踏莎行三首","dynasty":"当代","author":"程滨","text":"开到酴醾，凋残豆蔻。春归触处添僝僽。人间万事不关心，风前独自伤清瘦。冷眼众生，茫然依旧。当时热血今寒透。如今只觉戏为真，登台哭湿青衫袖。一地残花，满枝禁果。卅年踽踽吾将跛。黑貂裘敝夜风寒，人间岂有真天火。无可如何，如何不可。镜中万象无非我。自由无过我灵魂，灵魂长向微躯锁。苦海无边，浮生有限。回头便是来时岸。我生偏向海西头，茫茫彼岸何时见。雨横风狂，冬来春换。蜃楼几度终成幻。筋疲力尽任升沈，白鸥飞向天之畔。"}