{"id":"827996","title":"五月十三日同散原恪士寿丞瘦唐同武游焦山一宿与瘦唐寿丞同武先去散原恪士留山待王君伯沆","dynasty":"清末近现代初","author":"陈曾寿","text":"好境初逢两相得，重到便惜哀乐参。焦山诸庵尚好在，惟羼识想随幽探。昔来玉兰正作花，今看绿叶空扶檐。清梵晨钟不改度，十年梦寤饱尘凡。沉泉悽怆久亦淡，约略话旧资僧谈。平生归山真实意，到此惘惘仍难甘。饥愁恐怖业未尽，暂来旋去吾何惭。两翁少留定清绝，有待未至凭■巉。明楼月出诸籁寂，凉思一发酬幽耽。"}