{"id":"811898","title":"百字令 留别祐甫四姊、撷芬二妹、逸青三妹","dynasty":"清","author":"吕采芝","text":"秋溪红树，正长空雨洗，行装初整。一夜西风催晓梦，别恨又堆双鬓。素手重携，啼痕漫拭，把酒无心饮。销魂玉笛，不堪回首重听。曾记永昼敲棋，长宵清话，往事空相證。此去乡关如落絮，身世飘零莫定。千叠云山，一江清水，辜负归帆顺。酸辛情绪，却教清泪盈枕。重帘怕卷，乍楼头寒压，沉吟别意。真个今番分手也，雨雨风风难避。衰柳无情，落花惹恨，况又关同气。叮咛保重，不须双袖凝泪。任它伫月楼虚，评花院冷，莫把离愁系。薄命自知非独我，今古伤心一例。断梗飘蓬，浮萍败叶，悟彻今生味。分飞千里，只期鱼雁勤寄。"}