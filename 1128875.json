{"id":"1128875","title":"山居五首","dynasty":"宋","author":"释子淳","text":"林麓结茅庐，翛然称所居。松风惊破梦，涧水静涵虚。春老花犹媚，秋残叶未疏。良宵无限意，东岭月生初。祇这一闲田，古今无变迁。泥牛耕不尽，宝月镇长圆。岩桂和烟翠，溪花含露鲜。甘藏青嶂里，懒更谒时贤。家近乱山根，日高懒启门。樵歌云外唱，胡曲句前论。路僻无人到，庭荒有藓痕。萧萧岩石畔，祇么老烟村。兀坐镇长行，孰人知此情。竹风轻有韵，岩溜细无声。岌岌三山秀，依依片月明。门前枯树子，孤鹤梦难成。不恋白云关，家山撒手还。玉炉香旖旎，石涧水潺湲。庭树烟笼合，窗轩雨洒斑。经行及坐卧，常在寂寥间。"}