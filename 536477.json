{"id":"536477","title":"蔡文姬归汉","dynasty":"明","author":"王世贞","text":"汉相肇休业，威揽遍九围。维昔先臣邕，蒙志赴屯夷。太阳下回光，寒灰亦不遗。黄金驰大卤，穹庐出蛾眉。朝辞单于庭，夕宿广川湄。众鸟媚其巢，接翼竞言归。羁鹄将雏去，傍徨复置之。仰悼双星色，俯割所恩私。秦关忽在望，禾黍正离离。庄馗改故迹，人民能不非。不敢称董仇，戎首竟为谁。韶齿掷边塞，中原渺焉依。冉冉崦嵫景，条桑沐馀晞。荃蕙化蓬茅，何能荐庭阶。宝鉴既已毁，拂拭愧光辉。寄语闺中质，千金当自持。"}