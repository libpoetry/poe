{"id":"282178","title":"金缕曲·我倦津梁矣","dynasty":"现代","author":"金兆蕃","text":"我倦津梁矣。猛无端、蜂惊蝶扰，残英飞坠。湖上铜犀眠不醒，荆棘年时还未。似解道、笑侬憔悴。如絮筛云萍舞浪，尽飘流、岂是先人意。空老大，我滋愧。析津亦是前游地。忍重尝、江豚海鲒，儿时风味。一昔元都花落后，愁绪万丝难理。叹眼底、无多红紫。渔畏风波耕水旱，作寻常、鸡鹜成何事。歌未竟，掷杯起。"}