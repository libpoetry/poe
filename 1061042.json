{"id":"1061042","title":"次韵李二","dynasty":"宋","author":"饶节","text":"道散士不守，君子利为上。交游固窦灌，父子亦歆向。繄我二三友，日月共照临。殊乡不殊习，异族岂异心。吾徒拙身谋，要是沧海客。大材费伐剪，古乐难考击。相逢聊解颜，把酒听软语。断水洗垢病，戛玉开未寤。男儿生堕地，脚迹付九州。不知谁主盟，会此车与舟。愿毕已醉杯，竟比难得欢。明朝黄子别，离恨已阑干。"}