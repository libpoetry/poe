{"id":"1117230","title":"和迟田舍杂诗九首","dynasty":"宋","author":"苏辙","text":"麦生置不视，麦熟为一来。我懒客亦惰，田荒谁使开。勤事知有获，直驾独未回。交游悉吾病，门巷多苍苔。我生无定居，投老旋求宅。未暇栋宇完，先问松筠碧。床锐日益销，车辖转生涩。东家虽告贫，鬻否犹未必。偶自十年闲，非继七人作。早岁漫云云，志大终落落。齿发已半空，头颅不难度。颜曾本吾师，终身美藜藿。至人竟安在，陶铸皆秕糠。世俗那得知，楚楚事冠裳。方醉狂正作，吾语未可庄。天定能胜人，更看熟黄粱。平湖近西垣，杖屦可以游。偶从大夫后，不往三经秋。盎中插蒲莲，菱芡亦易求。闭门具樽俎，父子相献酬。试问西寺僧，云何古佛意。别无安心法，但复饼师馈。外物来无从，往亦无所至。佛法见在前，我亦从此逝。老佛同一源，出山便异流。少小本好道，意在三神洲。子房见黄石，愿封小国留。终老预人事，断谷为吕忧。苍然涧下松，不愿世雕刻。斧斤百夫手，牵挽千牛力。断成华屋柱，加以缀衣饰。人心喜相贺，松心终自惜。汲汲陷有为，昏昏堕无记。湛然古井水，心在独无意。读书非求解，食粟姑自遂。幸有三男子，力田奉租税。"}