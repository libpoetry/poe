{"id":"564760","title":"忧旱","dynasty":"明","author":"孙承恩","text":"去年曾赋苦雨歌，感时托兴忧思多。今年正复苦无雨，耿耿此念忧何如。此时春深农务促，村北村南鸣布谷。钱镈都勤耕耨功，有待甘霖齐发育。三月不雨四月来，草木犹自含枯荄。山头不见片云出，郊原远近飞黄埃。村中迎神竞箫鼓，南海谁教牛衅土。童子空歌蜥蜴神，中路不见商羊舞。青天白日驾晴虹，云师雨伯俱无功。谁能上天诉屏翳，不然入水鞭蛟龙。尽道今年魃为祟，无望秋成登乐岁。皇天德泽久不下，知是苍茫有奸戾。吾闻洪范推庶徵，休咎类应久杳冥。唐虞殷周称至治，天道人事相因仍。吾皇圣神御宸极，亮采群工尽明翼。一德格天天所享，七政何宜有愆忒。苦多苦少恒不均，谁使造物还平分。庙堂调燮岂敢议，无乃昭示多非真。只今潢池肆攘窃，杀气纵横日流血。十万王师转战勤，馈饷经年尤未歇。驱逐风尘及犬鸡，远近失业多流离。征输未实太仓粟，要待一饱苏疮痍。天祸吾民未容解，灾毒频仍若相待。哀哉吾民亦何辜，便欲乘风叩真宰。九天高高去无缘，要以人事回苍天。遇灾修德乃明哲，请诵周宣云汉篇。天人交通亦甚迩，悔祸应看沛甘雨。一犁既足槁朽苏，万里还看甲兵洗。触事忧时百感侵，无能碌碌只长吟。杞人我亦真堪笑，何处悠悠语此心。"}