{"id":"504693","title":"玄石行为贡尚书赋","dynasty":"明","author":"郑潜","text":"尚书阶前有玄石，流落江湖旧曾识。当时从者惜馀赀，今日移来乃神力。初看尚尔混泥沙，熟视洒然供拂拭。黑云风断涌峨眉，紫气霞开见灵壁。终朝静对无磷缁，扣之则应声相随。梅花点点上乌几，柳丝绵绵萦砚池。湘沙惊落孤雁鹜，东海跃出生蛟螭。千年谁凿混沌窍，半夜误击珊瑚枝。人生遇合还如是，尚书感慨亲留记。娇容丽质岂高人，错节蟠根知利器。坡仙空作仇池梦，愚翁信遂移山志。为公歌此玄石行，飒飒霜风动寒翠。"}