{"id":"1122169","title":"南塘闲泛二首","dynasty":"宋","author":"金君卿","text":"雨收平淀饮残虹，蘋末无风碧印空。寒净浑疑踏冰去，清光直欲贮胸中。客樯隐隐逐飞鸟，钓舸悠悠任转蓬。日暮韩堤犹极望，却将耕稼问渔翁。水乡真个似三吴，碧淀涵秋水鉴湖。十里香风起莲萼，半空飞雪下鸥雏。堤森古木严征仗，塞缭方田展角图。闲舣洛阳桥畔饮，风涛还到此中无。"}