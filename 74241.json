{"id":"74241","title":"木兰花慢·醉西湖寿酒","dynasty":"元代","author":"王旭","text":"醉西湖寿酒，歌旧曲，已三年。喜万里湖山，归来相见，淮海楼边。春风绣衣无恙，唤竹西歌吹共留连。世事浮云千变，灵台孤月长圆。一官聊办买书钱。行橐故萧然。有梦里青山，词中白云，徽外鸣弦。悠悠紫台归路，乐因循、诗酒堕凡缘。借问蓬莱官府，何如平地神仙。"}