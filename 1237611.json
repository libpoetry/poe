{"id":"1237611","title":"忆昨四首","dynasty":"元","author":"潘伯脩","text":"忆昔西陵桥下路，彩舟初试一莲红。菱花妆镜春鸥里，杏子单衫玉笛中。郡国三年烽火入，楼台万井劫烟空。江湖何预人间事，沙合重洲不遣通。灵岩好在涵空谷，图画天开两洞庭。云日长天摇积水，蛟龙九月弄飞霆。舟归范蠡江湖远，兵压阊门草木腥。欲就吴王借秋剑，砚池星月洗秋萍。二十四桥寒草绿，广陵无复见人家。解将明月金盘露，相劝春风玉蕊花。城苑西颓馀斥堠，衣冠南渡浑泥沙。登临俯仰千年迹，流水孤村属暮鸦。金水年来通太液，妆成金屋绕龙池。宫衣湿露生花气，琐闼含风入柳姿。玉椀传头明素手，红鳞饮羽掣生丝。病身历历燕山道，卧对征鸿有所思。"}