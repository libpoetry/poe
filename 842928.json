{"id":"842928","title":"黄忠端画报国寺前后庭四松应天郊坛左右各一漳浦杨抟九孝廉携以入都属题","dynasty":"清末民国初","author":"陈宝琛","text":"先生常为松写真，龙性不在髯与鳞。此卷疏疏类稿本，要师造化非画人。后生私淑苦力薄，过眼摹儗瞠绝尘。慈仁习闻但双树，谁识偃盖前交陈？应天郊坛更奇绝，忍与凡木同蒸薪？六松托画并千古，磥砢蜕尽存其神。垂三百载世始见，不然沦寂瘴海滨。时流弗贵子勿炫，识宝豪夺防东邻。"}