{"id":"621786","title":"三归台","dynasty":"明","author":"郭之奇","text":"驱车晚过三归台，横山如带云如栽。峛崺陵曲杂荒苔，阒寂碑文隐不釐。高岗望望夕氲来，吊古悠然动徘徊。当年图烈伊谁开，于今村落蔚麰麳。区区齐地富强推，今古曷云难理财。兴言神溯天下才，大夫已逝不复回。犹忆堂阜曾为媒，得君行政何恢恢。并肩召忽亦可哀，知我鲍叔安在哉。"}