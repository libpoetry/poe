{"id":"404175","title":"一萼红·己丑，一九四九年。初夏书事","dynasty":"近现代末当代初","author":"黄咏雩","text":"问雕樽。有几多清醑，应与洗愁痕。哀笛伤离，危栏念远，子规空唤行人。更那堪、关山极目，残照外、东北有浮云。杂树莺飞，平沙雁渡，暗换芳春。苏幕重遮香梦，有歌鹦红豆，舞燕红巾。晴暖难留，阴寒未散，东风常被花嗔。算多事、金铃彩缕，矗高幡、招领万花魂。竟日蜃楼烟雨，贝老珠昏。"}