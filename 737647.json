{"id":"737647","title":"得归结庐先寄舍弟季亭 其二","dynasty":"清","author":"王箴舆","text":"天南海水东，结庐白田北。疏凿泉平沼，艺植花连陌。绿塍阁始构，逐径户已辟。瞻望若堂封，隐念松楸侧。禄养就升斗，黾勉事行役。袖云嵩洛间，截竹淇源曲。牵羁竟一纪，婆娑大梁客。岂云隐已招，聊取肩可息。岂如彭泽田，亦有子云宅。民社任难仔，张弛事多忒。成贷蒙天慈，冥报垂先泽。余生幸在兹，抚膺怍畴昔。同父日余长，埙篪季与叔。萱草树之背，荆华粲在目。不见已三年，孟也鬓初白。叱驭敢希尊，学《易》冀景绩。于今誓墓人，苦心季应识。"}