{"id":"240004","title":"送碧梧入府","dynasty":"宋代","author":"许月卿","text":"人劝公入相，我劝公早归。今以副枢入，好以元枢回。易为六经宗，学易贵知时。时止则时行，时义大矣哉。故尝论今日，两语见称奇。但且为执政，宰相未可为。若为伴食相，何如酒一杯。曾以语裕翁，裕翁为一咍。英雄见略同，明公试思之。文正为清献，何曾美鼎梅。史册香万古，日月名长在。时止时则行，宰相须时来。时来然后相，当传忠定衣。官职难名节，愿公玉无疵。壮节题初节，愿公玉无灰。耐久老柱石，身佩国安危。五福一曰寿，寿国身之枢。请君看老子，寡慾身寿眉。心清万里明，可杜倖时窥。寡慾善养心，轩鉴照魅魑。岁晚成二老，种蠡相埙篪。坐令四太平，太宗先光辉。"}