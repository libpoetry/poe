{"id":"1144040","title":"次韵袁提学题皇甫真人清虚庵二首","dynasty":"宋末元初","author":"方回","text":"清地虚天渺何许，芒鞋未往意先飞。山中叱石初平隐，月下吹笙子晋归。不死真人千劫在，无垠浊世一尘微。何当日咽丹池水，长共寒猿啸月霏。犹忆清虚下云汉，转头劫堑已灰飞。三山恍惚惊鳌动，千岁凄凉望鹤归。风度羡君仙骨瑩，年华迫我世缘微。岂无道侣歌招隐，许脱红尘卧碧霏。"}