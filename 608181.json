{"id":"608181","title":"淮浦吟","dynasty":"明","author":"区大相","text":"幸免黄河险，复阻清淮流。南风十日发，不见北来舟。南船疾如马，北船不得下。天道何时平，风便往来者。淹泊清淮浦，怅望丹水涯。狂风吹我舟，不得早还家。晨起望佳人，日入未遑息。白云苍梧间，是我心所忆。虽有纨与绮，不如故时稀。虽有新相知，不如故所思。征夫念闺人，非为颜色好。游子恋故乡，非关万里道。黄鹄翔天风，千里不可乘。安得东南翮，送我至广陵。广陵非还家，行子暂栖泊。稍缓旅人愁，非贪估客乐。淮南多桂树，何似故山北。广陵好风月，何似故乡陌。"}