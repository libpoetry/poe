{"id":"828641","title":"哭巽女二首 其一","dynasty":"清末近现代初","author":"陈曾寿","text":"深负罔极恩，仰事多疏略。所报在其天，孝女乃见夺。维汝秉至性，婉娈同稚弱。含意难自伸，深爱予独觉。产艰婴痼疾，摧损备酷虐。千辛赎命回，十载一线活。失母尤夐夐，相依命相托。孰云休戚共，转瞬生死各。所愧予昏惘，诊救缓医药。奄忽呼吸间，安然睡犹著。残生留深憾，衔疚入冥漠。"}