{"id":"501208","title":"题双峰禄天泉上人所藏南岳笑印蒲萄幛","dynasty":"明","author":"张以宁","text":"南岳之僧今玄奘，西游惯见龙珠帐。满襟萧爽金天秋，醉洒双峰雪色幛。双峰上人昼诵经，阶前雨花深一丈。老髯合遝献夜光，贝阙苍苍月东上。我尝酷爱温日观，今见此画尤豪宕。古藤千年蛟始蜕，霜骨脱落转崛强。柔枝百尺凤下翔，翠蕤婀娜森相向。新须旧叶更可怜，蝉翼蝇头纷万状。下有漪兰杂奇石，意态翛然甚幽旷。忆昔吾家汉博望，万里乘槎凌浩荡。今朝展幛寒色来，眼底玉关冰雪壮。亦欲因之歌远游，大呼千斛凉州酿。"}