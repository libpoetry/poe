{"id":"433608","title":"得石臞书却寄二首","dynasty":"近现代","author":"程千帆","text":"锦城长忆共清尊，海内忘行剩子存。未死东坡真似梦，悲秋宋玉待招魂。求禅七祖鱼缘木，面壁三年虻处裈。倒屣升堂定何日，文章交道得重论。少年文藻动师门，老学潭潭道益尊。近与孤桐相议论，远从量守见渊源。吟魂楚蜀同摇落，世味江湖自吐吞。休念家山未归得，废书聊请一窥园。"}