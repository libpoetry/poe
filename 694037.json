{"id":"694037","title":"艳曲","dynasty":"明","author":"陈言","text":"鬓云斜亸凤钗横，偷折花枝傍水行。更有恼人肠断处，慢回娇眼笑盈盈。金凤钗头逐步摇，花如双脸柳如腰。最怜长袖风前弱，拽住仙郎尽放娇。金铺闲掩绣帘低，轻打银筝坠燕泥。忆昔花间初识面，倚屏无语捻云篦。轻鬓丛梳阔画眉，翠翘浮动玉钗垂。醉来咬损新花子，绕树藏身打雀儿。"}