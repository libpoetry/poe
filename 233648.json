{"id":"233648","title":"以入定大士太乙真人像送莞晦叔","dynasty":"宋代","author":"敖陶孙","text":"真人与大士，兰菊而异芳。坐卧得定力，铜眼铁脊梁。是中有佳趣，山海个茫茫。或时现神妙，尘迹生怪光。云何得此本，有僧吴下狂。饮酒不计斗，褚无一丝藏。兴来高闭门，落笔如追亡。走送臞庵室，洗心一炉香。盘陀旃林阔，枕藉玉井凉。蒙头帔衲古，遮眼经论长。不知几陵谷，睡稳坐不僵。君家定吉梦，二士相迎将。辟除寒具油，静展垂中堂。会当同一龛，寒泉荐空觞。夜窗摇茶烟，驼褐依绳休。杨枝洒寥闃，蔾杖辉森芒。与君六根静，读书到虞唐。"}