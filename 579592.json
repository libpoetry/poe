{"id":"579592","title":"凯歌为阳和周参将作","dynasty":"明","author":"江源","text":"征北将军才且雄，不忝乃祖公瑾风。妙龄智勇未四十，博穷六籍玄微中。古来文武有吉甫，三代而下诸葛公。后来文武似赤少，将军今日追其踪。投壶雅歌差可拟，轻裘缓带将无同。朔方边城羽书急，威宁海子狼烟红。一朝天子亲推毂，特简将军冲锋敌。身著铁衣淩雪色，手提金剑动蛟龙。渴心欲饮胡儿血，奋身便挂天山弓。犬羊旋毙箭锋下，驱除如在破竹中。只轮疋马不得返，犁庭扫穴胡巢空。向来奏凯论功赏，帝命将军参五戎。将军之功未可量，会当百代公侯封。能令诸军乐耕耨，坐见万里无烟烽。凤凰池里受爵赏，麒麟阁上图形容。族诛剡溪藤，秃杀毛颖翁。不足尽纪将军功，不足尽纪将军功。"}