{"id":"788811","title":"望海潮 海上","dynasty":"清","author":"周祖同","text":"风来无地，云横有岸，中边一碧浮沉。方丈去遥，连翘舞倦，波涛终古难平，车马半空行。问枯查羽客，几度曾经？暮色苍苍，拟将心曲托孤琴。沧州何处伤情，怕重闻水浅，还见尘生。青海孤军，乌湖异域，唐家遗迹堪惊。西北是神京，幸中原无事，人道休兵。忽近烟台乱鸦，斜日大旗横。"}