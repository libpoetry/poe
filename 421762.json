{"id":"421762","title":"题南社嬉春图","dynasty":"近现代","author":"连横","text":"大道有端倪，真人得其窍。凿破混沌心，各擅平生妙。娥娥南社徒，嬉春恣奇缈。变化若有神，一一尽穷肖。而我独好奇，化作美人妙。罗裙六幅裁，拈花睇微笑。以此不坏身，幻为天花绕。吁嗟造物心，众生亦微藐。虫臂与鼠肝，随形赴所召。断鹤而续凫，其名为诡吊。吁嗟南社徒，游戏亦夭矫。纷纷浊世中，而目谁能哓？盗蹠而孔丘，衣冠虚其表。臧获即侯王，贵贱本同调。况值春光和，万物各震曜。写此春人图，收作春诗料。我亦图中人，题图发大笑。"}