{"id":"921897","title":"小饮西湖，怀欧阳叔弼兄弟，赠赵景贶、陈履常","dynasty":"宋","author":"苏轼","text":"岁暮自急景，我闲方缓觞。欢饮西湖晚，步转北渚长。地坐略少长，意行无涧冈。久知荠麦青，稍喜榆柳黄。盎盎春欲动，潋潋夜未央。水天鸥鹭静，月露松桧香。抚景方晼晚，怀人重凄凉。岂无一老兵，坐念两欧阳。我意正麋鹿，君材亦圭璋。此会不可再，此欢不可忘。"}