{"id":"733495","title":"题于慧男集药地老人画帧","dynasty":"清","author":"黎士弘","text":"前年曾见壁上山，去年又看卷中树。道人丘壑自胸中，水水石石纷无数。使见所梦忆所历，叹者得息迷者悟。青原山上山如簇，何岭何峰是其族。我未入山见道人，欲向此山先礼足。譬如问鲭诣五侯，才过屠门已果腹。春音居士殊高致，抗首风尘仙作吏。前身要是白社人，乘闲便入青原寺。又乞五岳留真形，道人泼墨供游戏。我欲问君假齿图，沿溪处处咸相志。他日入山或不迷，不止盘礴领其意。"}