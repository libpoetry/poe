{"id":"527663","title":"送五清先生赴浙江提学歌","dynasty":"明","author":"何景明","text":"天台文宿冲紫霄，先生奉敕驰星轺。越山桃李花万树，春色早渡钱塘潮。忆昨先生遭斥逐，漂泊湖湘望巴蜀。九江鸿雁春冥冥，七泽龙蛇昼盘曲。洞庭天高急霜霰，冰河雪岸开燕甸。北来骢马一日闻，倾都走识先生面。十年卜筑楚村墟，万里今瞻汉宫殿。当朝门生贵不少，先皇学士人犹见。金门谁留供奉班，银鱼旧锡恩荣宴。长安春回独回首，翠烟渐入龙池柳。蓟门禹穴自此分，送饯先生百壶酒。丈夫轗轲心不疑，贤圣流离古来有。已看身作指南车，况复名高悬北斗。隋珠和璧世珍重，眼前点毁终难动。圣人不久奏云门，海内近亦求梁栋。琴瑟须聆清庙音，豫章且待明堂用。我闻衡岳与天参，七十二峰江汉南。不然从此可栖息，无使天柱石鼓空巉岩。"}