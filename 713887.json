{"id":"713887","title":"题王山史独鹤亭","dynasty":"明末清初","author":"屈大均","text":"仙人骐骥是胎禽，千岁丹砂入顶深。闻尔浮丘能相鹤，孤飞忽至华山阴。华山三峰削青天，白帝金精育大贤。黄河万里入胸臆，文章一泻如云烟。我本罗浮五色鸟，化为仙人出炎峤。狂歌不逐衰凤游，高举时蒙斥鴳诮。闻君好鹤鹤亭居，九皋清泪为君娱。携持杯杓来相就，骖驾烟霞遂共驱。共驱直向华山巅，鹤兮起舞何翩翩。衣裳皎若玉井莲，何殊玉女临樽前。"}