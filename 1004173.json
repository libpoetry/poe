{"id":"1004173","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其二","dynasty":"宋","author":"程公许","text":"断梗得栖泊，高堂拥图书。中宵风露气，营我方寸躯。静虑何易感，有衔莫能袪。今古一瞬息，智愚等丘墟。战夺日相寻，死生互吞屠。念此耿无寐，推枕长嗟吁。天理谅好还，人谋何可疏。"}