{"id":"704638","title":"春园十首","dynasty":"明","author":"黎遂球","text":"莺儿学语不成歌，鸠妇频呼更若何。储得浊漻三百斛，冶游争奈雨云多。经过小榭绿池东，坐见封姨剪落红。为听茗涛谈不起，忘教垂幔障芳丛。东家有钱门早关，窗舍南邻复不閒。明月满天消不得，远将朋伴探花还。自写花书到仲春，閒寻历日勘佳辰。分明试得新方好，特选根苗教别人。青梅□□李如珠，雨过游蜂上下孤。才省瓣红粘破网，短檐西向骂蜘蛛。夭桃何分嫁游丝，飞却犹教曳片时。白日笑从窗外过，篆烟如丝不能羁。怪石玲珑二寸馀，每怜新浴试罗襦。平头奴子知珍重，特拜花房小尚书。青山无限隔春城，拟作高楼睥睨平。多泼墨香临入画，近看云树远看晴。佞佛新从破衲僧，小斋长自供明灯。閒时酒盏都堪却，只是花前□不能。吴绫裁作道书装，砚石瓶花列半床。近日片肠清冷甚，信饶春兴入诗囊。"}