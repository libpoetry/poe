{"id":"813621","title":"上方望溪宗伯","dynasty":"清","author":"李锴","text":"丈夫弧矢志，少小应征繇。屯边隶充国，代马惨不骄。二十走淮徐，畚锸尝自操。蜃蛤贵时变，椒兰移所遭。微生苦不化，造物成虚劳。栖迟坐衰白，惄焉心烦骚。烦骚当告谁，大命愧虚受。皇天匪不高，后土匪不厚。菅蒯虽可绳，其如索云朽。奄忽百岁尽，具体惭父母。于嗟千载下，焉知某为某。长为老农夫，荷锄寄南亩。南亩何膴膴，粤彼沧海浔。孤云黯栖薄，岁晚无终深。山桑不中矩，硕鼠多野心。弃物有不遗，辛苦劳见寻。多闻信臼季，高谅张虚襟。草木具本性，感激增悲吟。"}