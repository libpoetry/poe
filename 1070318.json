{"id":"1070318","title":"次韵和叔问古风送曾吉甫提刑","dynasty":"宋","author":"程俱","text":"梦觉纸窗白，幽禽语匆匆。传呼动林野，楚歌已三终。故人忽在眼，四牡来城东。闭门雀可罗，绕舍森蒿蓬。如何不我遗，臭味固所同。昔别全盛日，华戎文轨通。岂意丧乱后，晤言复相从。知君饱新得，敬慎过南容。肃然气深稳，隐如匣藏锋。向来夸夺境，变灭毗岚风。访旧半鬼录，荣衰等虚空。顾我老且病，齿摇头欲童。念子方颍脱，如锥出囊中。会如金仆姑，犀兕贯七重。光华得肤使，周咨广尧聪。黠虏将革面，天方诱其衷。皇明并日月，尘雾不得蒙。遄归侍帏幄，海岳增深崇。傥因东飞翼，一访白发翁。时哉不可失，决去如惊鸿。"}