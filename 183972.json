{"id":"183972","title":"皇帝初郊大礼庆成诗","dynasty":"宋代","author":"苏颂","text":"六帝贻谋圣继明，两宫崇祀上躬行。熙坛初展严禋报，观盥三终孝享成。仰法祖宗尊本始，致隆高厚罄纯精。告虔并荐圆方玉，在涤交充茧栗牲。吉土兆南殊汉畤，景圭迎至协周正。羽旄备物甘泉仗，觚陛层垓委粟营。斋寝累朝思志意，真廷穀旦奉粢盛。八神警跸殴氛沴，九貊梯航入贡菁。过庙徂郊纡步武，撤茵停盖肃公卿。服裘尚质遵前制，配册修辞正重名。篆鼎割烹工奏夏，午阶登降斗旋衡。先时非雾滋鳞隰，竟夕祥光烛缦城。钟虡四厢庭乐毕，樵蒸千石燎烟轻。龙回雕辇升峣阙，鹤负恩书下采楹。海外鸡星占泽霈，楼前鼍鼓震霆惊。风云气应灵台候，雷雨仁深犴圄清。有昊感通钦辅德，聿修寅畏念持盈。旁求遗逸搜岩穴，宽舍租逋恵隶氓。天锡泰元神策瑞，民歌华黍岁丰声。老臣扈从知何补，敢次舆言颂太平。"}