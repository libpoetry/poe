{"id":"1252762","title":"客中写怀六首 寄妇","dynasty":"元末明初","author":"戴良","text":"结发为夫妇，所愿在偕老。谁知头白来，丧乱不相保。我昔从一官，携汝登远道。芙蓉荡风波，宁有几时好。犹记东门日，别归方草草。再拜前致辞，幽咽不能道。手提小儿女，恸哭向秋昊。讵识是生离，积骨白浩浩。汝归终可安，我去事转艰。家既异畴昔，去住亦俱难。况乃毕婚嫁，百费萃兹年。内方抚群小，外复给上官。日夜声嗷嗷，孰与分忧煎。夫妻不同苦，不如寡与鳏。汝幸毋我尤，我行偶迍邅。人道无终乖，天运久亦还。岂复长流荡，庶往共饥寒。绵绵我瓜瓞，引蔓空尔长。有子将得力，弃之往他乡。他乡与故里，两地永相望。独有中天月，远照双松堂。双松我所植，念之犹不忘。况复儿与女，不见今六霜。大儿踰弱冠，有娣同己长。想当望我时，齐行松树旁。见树不见父，呜咽泪成行。小女年尚稚，与弟走踉蹡。相呼戏树下，何处褰父裳。反哺有慈乌，跪乳有羔羊。人事独暌乖，俯仰我心伤。淮阴古壮士，犹感漂母情。而况我同气，由来恩爱并。一朝遭世患，舍之以徂征。惟当欲去时，涕泗下交倾。荏苒岁年暮，两鬓各星星。每念焚须事，怛焉心内惊。老去成飘荡，所志在偷生。顾往申申詈，詈我久远行。我欲喻中怀，独有弦歌声。弦歌清且悲，一鼓泪已零。再鼓三叹息，四座不忍听。可随晨风去，长跪陈素情。将老计转拙，故里不得安。兄弟各东西，何用保馀年。前时吴山上，与汝酌东轩。已知是久别，杯行泪如泉。征夫怀往路，居士恋故山。音容从此隔，望望两心酸。去冬得汝书，知汝病未痊。道远不能顾，掩书一长叹。迩来频梦汝，喜汝无病颜。生死方未知，谁能诘其端。自嗟农家子，止合老田园。才疏学更误，遂为尘网缠。晚节益零落，何日得归旋？仰视云边雁，群飞必相连。徘徊失所从，怆然摧心肝。老来逃世难，心力岂能及。赖有平生亲，得免诸患入。时当万里行，所向辄险涩。山多虎豹虞，水有风浪急。自非吾骨肉，谁能去乡邑。已遂伯阳遁，尚洒杨朱泣。何邦为乐土，仍期共栖集。囊中黄金尽，资用将何给。岂惜终憔悴，在困难独立。怃然念犹子，咏言著斯什。贵盛多士趋，衰贱亲友弃。投老涉险艰，谁人敦气义。往岁客吴越，保身无善计。风雨交横来，仓皇不知避。阴云竟日起，龙蛇沸相噬。咫尺且莫期，千里讵能致。徘徊畏涂上，所向色憔悴。不有高世士，缓急吾何恃。时时想旧情，涕泪满衣袂。恨无缩地法，一见陈往事。绝塞悲鸿鹄，秋原老骐骥。同心不在眼，蹉跎愧前志。"}