{"id":"694916","title":"送俞士栗归南都","dynasty":"明","author":"岳正","text":"胜游眼界隘寰区，如意声高缺唾壶。闻道上林花最好，又随春色到皇都。扁舟东去背西风，数幅轻帆一望中。飞尽芦花雪欲下，带将秋色过江东。灵槎明日渡江南，天上风情想尽谙。记得霓裳三两调，等闲休便向人谈。碧波晴映舞衣斑，家住秦淮占一湾。莫道紫芝随处有，钟山原不是商山。"}