{"id":"688511","title":"送方彦卿南归用苏东坡送李方叔韵","dynasty":"明","author":"祁顺","text":"春闱榜揭长安日，二百人中无旧识。识君久矣羡君贤，求美岂知遗国色。人生出处固有命，举措未明畴塞责。我惭无地君见容，不但娄公称盛德。相逢剧饮如吸川，荣辱且付金樽前。华阳咫尺终须到，肯向河东号斥仙。忆昔乡闾读书日，衿佩群中早相识。君情于我最深厚，二十年来无德色。所求朋友在先施，宣父当时犹自责。蹇予粗陋生且晚，受教将何能报德。君才浩瀚泻百川，惊涛巨怪纷满前。四明狂客不相遇，谁爱风流李谪仙。平生养亲知爱日，片心纯孝谁能识。别来三载又言旋，思向高堂奉颜色。古言亲在不远游，侍养有违人子责。我怀圣善未许归，寸草难报三春德。送行迢递指粤川，白云飞度青山前。凭君远寄殷勤意，为谢萱闱鹤发仙。"}