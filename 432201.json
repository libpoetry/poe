{"id":"432201","title":"携家人泛舟西泠谒岳庙遂至玉泉观鱼三首","dynasty":"近现代","author":"李冰若","text":"新晴鸟雀喧，偕行童仆喜。竹篮贮糖果，叶舟载妻子。好风东南来，吹绿一湖水。云光乍阴阳，波纹绚罗绮。飘飘柳絮扬，宛宛珠歌起。虹横白苏堤，翠笼孤山趾。往来花树间，游人乱如蚁。联娟南北山，修眉镜清泚。夷犹泛空明，澹荡忘所企。偶瞻宝石峰，一塔插天峙。葛岭故相宅，残础失旧址。巍峨新楼台，照眼眩金紫。当年贾秋壑，负此湖山美。停舟西泠桥，载谒鄂王墓。庙貌森庄严，忠愤何以诉。中原事已非，南渡辙如故。指点四铁奸，愀然戒童孺。玉泉五色鱼，悠悠戏涟漪。扬鳍水泼泼，喷沫珠霏霏。日午塔影直，食饱鱼身肥。长作池中物，如何化龙飞。"}