{"id":"1250609","title":"病怀","dynasty":"元末明初","author":"宋濂","text":"人生老须至，在我不敢辞。老人多寿康，我胡病扰之。一从婴弱痾，筋力渐告疲。凌晨频揽镜，且复伤鬓丝。固知非金石，难可百年期。如何未五十，摧塌已不支。岂非蒲柳质，望秋辄先萎。历观宇宙内，气化相推移。试求古贤豪，存者今为谁。当知事必尔，奚以嗟叹为。儿童种旅葵，芳叶正参差。南风一披拂，流光欲生煇。玩之百忧忘，浊醪聊自持。"}