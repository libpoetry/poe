{"id":"844406","title":"砚孙从兄殁于襄阳诗以寄挽七首","dynasty":"清末民国初","author":"金武祥","text":"不尽漂摇感，闻君解脱诗。沈屙奚远适，乱世已长辞。黑劫愁难挽，黄泉痛不知。人琴遥叹逝，客路独凄其。扰攘干戈日，天涯叹只身。邓攸常抱痛，奉倩早伤神。远客三千里，劳生五十春。全家犹泛宅，易箦最酸辛。一唱公无渡，舟中哭失声。贾生悲赋鵩，太白爱骑鲸。湖畔愁青草，堂前忆紫荆。移家湘水曲，悽绝鹧鸪鸣。击楫大江横，苍茫铁瓮城。暂离成永诀，入梦恍平生。望远棺难拊，开缄泪已倾。当时分手处，历历记分明。有弟嗟分散，含悲念阿蒙。怕吟啼鸟句，悽断纸鸢风。少小情难忘，平安信未通。招魂何处哭，明月黯青枫。忆昔辞官早，还乡衣锦荣。风尘羞俗吏，戎马见书生。一第名谁继，三吴乱未平。不堪门祚薄，长使泪纵横。旅榇犹飘泊，艰难土一抔。吴云悲极目，楚水黯生愁。梦破红羊劫，魂依黄鹤楼。先茔何日傍，转使忆松楸。"}