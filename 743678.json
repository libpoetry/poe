{"id":"743678","title":"江亭寄罗海韬","dynasty":"清","author":"黎简","text":"大江前横月色冻，今古苍凉气如梦。寒亭一夜波浪急，千里清光为谁送。君昔失意方壮年，石潭秋风无钓船。白波红树使人惜，黑水黄茅空自怜。廿载悲歌走蛮道，半梳秋发成诗老。枕边乡梦出三江，江声雨声共怀抱。眼时雨低眼不长，晓来路滑行复伤。伤心念我同游子，远别七年沧海旁。君今忆我旧多病，我昔比君今更狂。出门乞米入门笑，宅边柳树花如霜，风吹柳花云扑香。东飞西飞不著地，落处还著我衣裳。"}