{"id":"810854","title":"小重山 和湘真词","dynasty":"清","author":"王士禛","text":"行云如梦梦如尘。秣陵惆怅事、最伤心。当年琼树照临春。燕支井，犹带落花痕。芳草碧氤氲。旧时朱雀桁、几回新。青溪休赛蒋侯神。风景换，红泪上罗巾。梦里秦淮清夜游。银罂檀板地、几经秋。青溪如带掌中流。三十曲，曲曲木兰舟。锦瑟伴空侯。春江花月里、不曾愁。折梅何日下西洲。音信断，愁上阅江楼。"}