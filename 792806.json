{"id":"792806","title":"暨阳怀古二十三首 其三 胥歌村","dynasty":"清","author":"缪徵甲","text":"父雠固当复，臣道不可无。处宫复鞭墓，千载议子胥。夷考楚弃疾，弑兄夺其居。新台丑莫掩，杀贤信谄谀。天伦既澌减，日君实愧诸。衡以顺逆义，孝子刃独夫。间关出虎口，愤激生穷途。所惜属镂死，前智何后愚。胡不早引退，伏剑明区区。我来胥歌村，荒烟吊平芜。漂女今安在，芦中人亦殊。但听社公鼓，幸未讹髭须。"}