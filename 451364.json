{"id":"451364","title":"哨遍 其八 小圃夏景","dynasty":"当代","author":"黄万里","text":"形可役心，稼以习勤，顺运而终始。苞实累，有粉向须吹，看茎高，棒株雄伟。长叶垂，参差黄豆行里，摇摇曳曳扶风起。忻玉米需肥，豆科容氮。相生相养如此。南一畦，沟垄列成规。遍地蔓，芋苕发新枝。蔓到沟头，铺满平畴，延伸无已。嘻。仰首观兮。藤萝架下瓜累累。叶荫前阶绿，雄花放，雌花韡。采雄粉纤纤，轻移雌蕊，云和雨腻便咸蕾。思蜂蝶为媒，无心撮合，吾今存意全美。笑东陵，落魄种瓜时，犹自觉，青门有余悲。委我心、休计誉毁，种瓜应得瓜实，他事东流水。但知持稆耕耘闲憩，自咏诗歌自喜，寓形宇内也堪疑。望云飞，汗漫且俟。"}