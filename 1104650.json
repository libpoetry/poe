{"id":"1104650","title":"纳火祀大辰十二首 降神用《高安》。","dynasty":"宋","author":"郊庙朝会歌辞","text":"赫赫皇图，炎炎火德。侈神之赐，奄有方国。粢盛既丰，俎豆有飶。于万斯年，报祀无斁。火星之躔，有烨其光。表于辰位，伏于戌方。时和岁稔，仁显用藏。告尔万民，出纳有常。季秋之月，律中无射。农事备收，火功告毕。克禋克祀，有严有翼。风马云车，尚其来格。明明我后，重祭钦祠。有司肃事，式荐晨仪。礼惟其称，物惟其时。神之听之，福禄来为。"}