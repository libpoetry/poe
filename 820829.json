{"id":"820829","title":"东风第一枝 怜卿见示旧题桃花画箑，为五年前词龛夜集联句。芳尘移轸，回眄怃然，为填是解","dynasty":"清末近现代初","author":"郭则沄","text":"忏绮心孤，题琼梦远，夭红蘦乱谁主。弄香替写娇鬟，障影记闻细语。亭亭露井，早占尽、春前幽绪。料别来、罗袖偷携，避却绣帘鹦鹉。香未散、画绡锦树。愁欲绝、醉筵金缕。旧题话著词龛，笛外暗尘怕数。猩痕半涴，认几点、歌唇残雨。算此情、休付秋风，说与断肠崔护。"}