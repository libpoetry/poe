{"id":"670091","title":"送张子参募兵真定诸郡","dynasty":"明","author":"李攀龙","text":"蓟门昔在烽尘中，匈奴火照西山红。毡庐相望赤县隘，枭骑未厌神畿空。君王拊髀过郎署，侍臣扼腕谈边功。每饭不忘钜鹿战，千金先发华阳宫。邯郸少年游侠子，腰间匕首悬秋水。出身愿属羽林儿，横行誓夺单于垒。腾装夜别纵博场，贳酒朝辞挟瑟伎。马上风云八阵成，帐前鼓角三军起。故人新贵宠轩墀，乱后高名众始知。国士渐看投笔至，主恩况许请缨为。天寒恒岳倚长剑，雪满滹沱拥大旗。归来汉苑生春草，见尔论兵散幕迟。"}