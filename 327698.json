{"id":"327698","title":"酹江月·送徐公可之括苍","dynasty":"清代","author":"张景祁","text":"孔璋行矣，恨题襟岁晚，骊歌凄恻。听鼓衙斋无定所，吹落红泥踪迹。倚马雄才，从龙贵胄，羞执郎官戟。黄獐猎罢，一时豪气无敌。长叹海峤扬尘，牙旗坐拥，谁建平戎策。季子貂裘风雪里，愁听梅花羌笛。高笋滩边，石帆山下，此是烟波宅。新诗寄我，曲尘凝望江驿。"}