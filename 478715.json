{"id":"478715","title":"自励 其三","dynasty":"明","author":"罗钦顺","text":"紫阳基下学，象山明自然。支离与径捷，彼此尝交镌。百年公论定，毕竟谁为偏。昔闻昌黎语，轲死失其传。皇极久不建，西教擅吾权。投人剧妖冶，落网无愚贤。孰辨真顽空，拘肆成痴颠。良心一以溺，作圣何由缘。二程开兴运，勠力扫腥膻。涵养须用敬，致知学攸先。神功合内外，彝训肃昭宣。谁哉乐易简，径欲遗陈编。自然岂不贵，无乃流于禅。孤风邈难嗣，缺月澹寒川。近来白沙老，应执九原鞭。缅思原泉句，今昔几尼渊。宁知下学功，是水可澄鲜。"}