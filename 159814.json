{"id":"159814","title":"答曼叔见寄·人生风波间","dynasty":"宋代","author":"韩维","text":"人生风波间，触事喜乖隔。前君还里中，王事有程格。欢言不一再，归马已在轭。相期高阳秋，丛菊手共摘。惟时家多虞，伯氏遭远谪。苍黄走国门，下马拜颜色。孤舟千日宿，离思日侵迫。还家问生事，未免烦计画。自念非世器，身以闲为职。不能高奋飞，有类笼中翮。清霜落众木，诸岭应列碧。行当脱身去，烂醉松下石。"}