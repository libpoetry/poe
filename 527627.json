{"id":"527627","title":"陇右行送徐少参","dynasty":"明","author":"何景明","text":"陇右地，长安西行一千里。秦日长城号塞垣，汉时故郡称天水。圣朝扫荡无烽烟，射猎之地为桑田。熟羌卖马常入塞，将军游骑不出边。知君风采古遗爱，扬策传符度关内。父老三秦望节来，犬戎诸夷遮马拜。开藩分道镇边尘，居守巡行历几春。熊轼朱幡今岳伯，豸冠白笔旧台臣。瓦亭之西半山谷，土室阴阴连板屋。落月孤城清渭源，寒云古碛黄河曲。十年此地曾游歌，别来风物今如何。竹花秋临鸟鼠穴，杨叶夕渡鱼龙波。回看万里风云色，少小趋庭泪沾臆。相送悲吟不尽情，关山陇坂高无极。"}