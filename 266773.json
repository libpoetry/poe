{"id":"266773","title":"扫花游·民国十五六年，余卜居圣湖之滨","dynasty":"现代","author":"叶恭绰","text":"词心百结，付一往沈冥，罢歌苌楚。怨痕梦缕。尽秋坟夜唱，鹤衣愁舞。坏土飘零，莫话西陵风雨。逐流去。问尘世那寻，堪葬花处。穿冢空自许。甚没分同归，段桥西路。菊泉荐俎。好萧条异代，共盟幽素。满目江山，谁省骚人意苦。漫回伫。折冰弦、恨深重鼓。"}