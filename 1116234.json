{"id":"1116234","title":"葛鲁卿再和复用前韵奉酬","dynasty":"宋","author":"沈与求","text":"上谒军门宜杖策，谁为兵家分主客。猛将翻乘下濑船，幽人退整登山屐。山泉闻似百花潭，山曲盘回十里岩。丘壑夔龙人太息，那将捷径比终南。吾邦旧事论三癖，佳处还堪记游历。深讥表饵误朝廷，急赞烝尝安庙室。避地来居水绕村，凫鹥哺子竹生孙。苜蓿堆盘从野食，人爱当年二千石。平生自愧无奇策，魔去径须呼逐客。兀身聊欲避风尘，作意何能分履屐。惊鱼畏网伏深潭，穷猿失木号重岩。杀气涨天消息断，但想沧海浮东南。囊无一钱诮钱癖，鲑菜醒人今齿历。忍言走马过章台，空骇祝鸡馀土室。伧父嗔侬语带村，锦心绣口拜天孙。端为远谋箴肉食，谁能饶舌攻牢石。"}