{"id":"733530","title":"东岳 其二","dynasty":"清","author":"梅清","text":"神宫郁岧峣，曾岩露晶荧。遥望飞甍高，惊指朝霞升。陟磴耀流目，跻庭肃群心。我欲问太乙，陈词叩幽沈。射牛典既遐，瘗玉迹亦湮。俯仰眷春祺，惟此褕翟尊。范金焕宝服，色映河汉明。幡幢何飘飖，侍从罗群星。灵贶一以昭，对越拟紫宸。厥祀匪徒然，锡胤蕃斯人。载协勾萌期，言应郊禖辰。灵雨润遥泽，惠风澹群氛。浩矣《青阳歌》，长此徽箫笙。"}