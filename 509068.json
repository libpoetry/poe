{"id":"509068","title":"次韵留别祝大参惟清","dynasty":"明","author":"韩雍","text":"金门同待漏，紫塞同行春。倏忽三十年，流光如隔晨。君昔总边赋，与我尝相因。筹谋鼓士气，谈笑清边尘。我有朝天行，送别桑乾津。桑乾水清浅，难垂任子纶。还期钓东溟，斯得横海鳞。君乃独勇退，风节超群伦。金带横绯袍，还乡叙交亲。湖山称雅志，诗酒娱閒身。良会屡见招，义气高雷陈。君虽乐取友，我岂能辅仁。而今忽远违，相望如参辰。赠我有佳制，锵然鸣韶钧。阳春和诚难，鱼目惭混珍。"}