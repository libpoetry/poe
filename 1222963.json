{"id":"1222963","title":"昌上人游京师欲言禅林弊事甫入国门若使之去者昌余里人幼岁留吴东郡遗老及颖秀自异者多处其地以予所识闻若承天了天平恩穹窿林开元茂皆可依止遂各一诗以问讯虎丘永从游尤久闻其谢世末为一章以悼六首 其二","dynasty":"元","author":"袁桷","text":"青鞋高挂天平壁，指点云门三两峰。禅榻已容黄叶覆，诗瓢从把碧苔封。晓风残月千村橹，细雨疏烟隔水舂。我向京城疑老尽，吴山清浅越山浓。"}