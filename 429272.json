{"id":"429272","title":"上沈观先生","dynasty":"近现代","author":"黄浚","text":"荆南词国谁称伯，天门一老扬先驾。吐吞云梦纳群有，蹴踏风霆歌九夏。旧闻清诗赋绿竹，数沐恩波舒锦帕。防辽早寄莱公钥，投韨还耽邺侯架。承平旄节世无匹，海曲沤沙盟暂假。未容神骥遽伏枥，再起烛龙烦照夜。法旻青星久沦堕，敝世洪波愈颓下。岸冠初领兰台聚，百僚坐肃南司化。定知峻望迈袁薛，谁信佳篇出鲍谢。扶持宙合要人纪，追琢心精蹈天罅。端居夙负抱膝吟，退衙常得撚须暇。尖叉马耳角新句，膏馥鸡林求善价。流风正始傥可复，文笔元和差相亚。微生挟策走上京，寸廪驱名托郎舍。致身仍叹文章误，违俗恐遭官长骂。岂知爱才甚渴饥，更复逢人盛誇诧。轻车冲晨独投访，便坐倾谈极酝藉。感公过誉饤座梨，贻我已逾牛心炙。东风摇天空自怒，世难排山那容贳。危时揽士重南北，此日挽强推楚柘。江山寂寥春去易，安得从游醉风榭。"}