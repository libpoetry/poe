{"id":"292243","title":"瑶台聚八仙·寿蛰云","dynasty":"现代","author":"张尔田","text":"天上蟾圆。金波迥、芳节惯会朋笺。未秋吟鬓，凉意不到鸥边。路隔仙源通紫禁，浮家胜泛五湖船。拥青编。十年朝马，还梦钧天。依然。承平俊赏，换花阴觅句，竹径安禅。谁捐楚佩，心事暗托啼鹃。兰成小园自赋，看香发、岩扃晚桂妍。无多酒，愿镜中春驻，常斗尊前。"}