{"id":"556014","title":"游嵩山少林寺","dynasty":"明","author":"唐顺之","text":"净域龙岩上，香台鹫岭边。山由巨灵辟，教以法王传。二室围兰若，三花接梵筵。土中元此地，槛外即诸天。复岫低衡岱，回轩写涧瀍。云衣披杂树，虹影度飞泉。缀牖皆青壁，缘堤尽白莲。神猿参讲幕，驯鸽绕炉烟。慧月秋逾彻，泥珠夕更鲜。谷将钟迸响，潭共镜争圆。万劫终成幻，三生并是缘。愿假金篦力，一为照迷川。"}