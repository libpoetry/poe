{"id":"185312","title":"送干寿道同知北上","dynasty":"宋代","author":"陆文圭","text":"甲寅诏下兴贤才，吴中多士轰春雷。门外鹄袍那可数，一人独上黄金台。宦途诘曲容下得，直向东海窥蓬莱。蓬莱水阔云气浮，眼看健翮摩天游。故乡六载不归去，老尽西风菊径秋。归来四壁亦不恶，人羡锦衣君不觉。馆姓茂苑正凄凉，古汴黄河复漂泊。问乡安在迟一见，承恩内直金华殿。从容薇阁演丝纶，花间应隔同年面。自恨山中老樗栎，拥腫不堪逢匠石。枯梢无复起春风，一生空负吹嘘力。"}