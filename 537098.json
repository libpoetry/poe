{"id":"537098","title":"岁暮行送周公瑕应聘北上","dynasty":"明","author":"王世贞","text":"岁云暮矣霜风昃，周子东装问江北。阊门羔雁俄已群，蓟台骅骝歘生色。碣石天高别筑宫，平津月照新虚席。即辞太傅先奏记，又道司空勤见辟。兔苑留裁上客赋，鸿都待洒中郎墨。自吴词客推彭年，周子声价相后先。中原骤得王李法，秀句欲柱东南天。子墨客卿晚来贵，白云先生神与传。吴兴练裙残半幅，蕺山羽扇争百钱。鸡林虽买舍人句，狗监不荐赀郎篇。以兹卧病桃花坞，苜蓿潇潇映环堵。只字能飞鸿雁外，六尺居然蛙黾伍。时来莫采南山薇，吾乡故事知者稀。君不见先朝白首文供奉，小入蓬壶旋拂衣。"}