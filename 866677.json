{"id":"866677","title":"和鲜于晋伯游卧龙","dynasty":"宋","author":"冯时行","text":"四十发已白，百谋无一成。林泉有夙志，芝朮寄晚程。人间好山水，往往尽经行。辄忌堕圭组，所至欲有营。卧龙胜兰若，曩游惬平生。苍茫紫翠间，藤萝路回萦。上方攀跻迥，遐瞩襟宇宏。风飒秋岭瘦，云护晓泉明。汲甘漱芳润，撷香佩华英。境迷烟霞痼，道豁人鬼盲。是时驾言旋，濡毫记前楹。于今已八稔，愧负猿鹤盟。君今倚岩桂，泠然赋晨征。仙人饵白石，幽士饭青精。兴托风尘表，咏味见高情。欲往从之游，秋梦一羽轻。静躁本异趣，出处谅欲诚。胸中一丘壑，敢以易功名。杖藜如可再，君为寄先声。南岳宽嘲笑，北山缓讥评。行亦老菟裘，今姑隐市城。此心随云归，与山日逢迎。"}