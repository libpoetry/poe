{"id":"765832","title":"金缕曲 题邑侯曹星湖父师西凉游草","dynasty":"清","author":"熊琏","text":"夹岸桃花放。送行程、弱柳烟拖，柔波绿漾。百首诗投云锦灿，更听骊歌祖帐。题不尽、离筵情况。雪积羌关春倍晚，缓摇鞭、频把江南望。山势峻，涛声壮。驰驱万里精神爽。携新诗、满贮囊中，清吟马上。往事劬劳曾不觉，到处风光自赏。赢得是、天高月朗。半载归来霜点鬓，遍欢呼、万姓重瞻仰。春雨到，长培养。"}