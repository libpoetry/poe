{"id":"1057440","title":"舟次生米值风作","dynasty":"宋","author":"刘弇","text":"东北有云如搜墨，舟子熟视无人色。忽然白气变飞翻，拗怒波神起乘隙。初从下游架玉垒，须臾一望熬酥白。琳宫苍茫失向背，野鸟高飞避渐翼。纷纷翻舞殊未酣，万马跃入朝周客。阳侯睢盱推选锋，势欲尽取奔鲸磔。崩腾岂啻陵谷改，刷涤似病津涯窄。大舟踉跄愁失踞，小舟呼天手加额。间于盘涡拆腥沫，疑课鲛鱼助奔掷。泸川病客簸欲僵，赖是絙縻逃不测。等閒覼缕或衣襦，仓卒何功补沦溺。晚来风死回安澜，由自漫空认飞砾。咄嗟鸿毛寄微命，一朝滨死真儿剧。明知屏翳不吾欺，何堪失便垂涎得。"}