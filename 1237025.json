{"id":"1237025","title":"送人入京二首","dynasty":"元","author":"倪道原","text":"十载秦城梦寐间，客衣重著思漫漫。江河众水分流出，济岱诸山对海安。茅店听鸡霜月白，柳桥饮马晓风寒。旧藏箧内阴符在，赢得苏郎对雪看。牢落乾坤见二毛，登丘却望凤城高。城头击柝樯乌起，塞上吹笳枥马号。壮士语深留宝剑，故人情重赠绨袍。庙堂进用多才杰，青眼高歌望尔曹。"}