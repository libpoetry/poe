{"id":"433581","title":"宫词四首","dynasty":"近现代","author":"曾彦","text":"紫阁丹楼望几重，仙人掌上露华浓。为谁更筑鸳鸯殿，飞燕明朝入汉宫。君王花下戏投壶，拾简争先妒玉奴。欲得新人开笑靥，敢言天子已曾输。窈窕宫娥十二馀，蛟丝帘底唤花奴。昨宵鸾殿齐歌舞，满地真珠扫却无。殿前方士各依班，只召仙人不召贤。炼得金丹分内院，愿教倾国亦长年。"}