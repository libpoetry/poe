{"id":"821691","title":"大圣乐","dynasty":"清末近现代初","author":"汪东","text":"粉水萦纡，缙云迢递，市郊堪质。记那时、开馆疏峰，种树绕阶，风土平居多稔。面面远山供图稿，更日夜、江喧时到枕。秋如锦。爱红绚晚枫，凭阑酣饮。腰围渐同瘦沈。叹一瞬、流光寒自噤。任燕娇莺姹，香浓酒酽，唯把茶瓯闲品。塞北涨尘南闽雨，总都化、愁烦妨醉寝。悲来甚。倚层楼、放歌谁禁。"}