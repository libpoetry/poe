{"id":"857261","title":"野步","dynasty":"宋","author":"王令","text":"久撄末俗喧，脱就绿野静。方随巾屦便，那暇宾客命。林红落春衰，草绿争夏盛。时从老农语，久伫行子听。谓言劳苦后，各以闲暇庆。时逢瓶盎酒，亦有肴核称。喧嘲忽无次，歌唱仍相咏。酒阑纷起坐，白发忽两凭。儿乘旁树嬉，牛卧前篱瞑。予方困俗累，爱此近天性。何当从之归，买舍与相并。"}