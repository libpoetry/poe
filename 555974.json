{"id":"555974","title":"沁园春","dynasty":"明","author":"杨爵","text":"金风转律，流光暗易，壮士萧条。存丹天，一点点自陶濯，一身幽困，两岁长宵。知作闲事，乐天委运，念头此外更无劳。静坐间，把宇宙踪迹，闲虑一遭。生平努力相高，都做了，灰荡与尘消。看世事多般，奇奇巧巧，于人何有，也自逍遥。狂风回乱，浮云翻转，莫休莫歇枉分挠。适怀抱，抬头窗外，秋雨萧萧。"}