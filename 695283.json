{"id":"695283","title":"将之严州写怀留别京师诸友八首","dynasty":"明","author":"林光","text":"尘缘三月住京师，去傍桐江一钓丝。三沐三薰扬葛袂，半醒半醉咏鸱夷。备尝世味心灰后，拈弄风花景暮时。凉雨几番思到骨，卖书争恐买舟迟。拜望都门别帝畿，南薰拂面鬓丝丝。官如捷举叨祠禄，山到严州似武夷。世路怯逢秋暑恶，漕渠争趁雨凉时。卑官自笑无多福，閒弄金丹得老迟。东风策马出郊畿，莺啭千回柳万丝。送我严陵惟钓濑，何心鲁叟欲居夷。斯文颇入支离后，至乐深于寂淡时。山水天留奇绝处，更将何事怨衰迟。问柳寻花出帝畿，新题留别写乌丝。何愁浙水无薇蕨，真信严光是伯夷。去棹快经霖雨后，计程刚到暮秋时。乌纱白葛严州路，祇恐山灵讶到迟。海内英豪满帝畿，斯文常欲辨毫丝。閒因旧学窥千古，何用虚名慕四夷。剩水残山皆乐地，乘田委吏乃吾时。阳关几曲都门酒，肯放深杯入手迟。叠叠新声写旧畿，别情端似绎吾丝。真源会处忘饥渴，世路经来识险夷。直把斯文供职业，更将何事答明时。宅南宅北春风动，贪种名花岂厌迟。千年麟凤几郊畿，道脉悠悠寄一丝。诗笔未能忘大雅，羲爻端恐忽明夷。苏湖振起文衰后，濂洛开当宋盛时。无限怀贤今日意，三千里外铎声迟。老眼南畿又北畿，几人倾倒不留丝。庙堂何患无韩范，边境今应扫貊夷。溟海屡瞻鹏化后，朝阳真听凤鸣时。诸君总有匡时策，莫遣封章入奏迟。"}