{"id":"1175070","title":"和卢谏议朝回书情即事寄两省阁老兼呈二起居谏院诸院长","dynasty":"唐","author":"杨巨源","text":"宠位资寂用，回头怜二疏。超遥比鹤性，皎洁同僧居。华组澹无累，单床欢有馀。题诗天风洒，属思红霞舒。蔼蔼延閤东，晨光映林初。炉香深内殿，山色明前除。对客默焚稿，何人知谏书。全仁气逾劲，大辨言甚徐。逸步寄青璅，闲吟亲绮疏。清辉被鸾渚，瑞蔼含龙渠。谢监营野墅，陶公爱吾庐。悠然远者怀，圣代飘长裾。端弼缉元化，至音生太虚。一戎殄欃枪，重译充储胥。借地种寒竹，看云忆春蔬。灵机栖杳冥，谈笑登轩车。晚迹识麒麟，秋英见芙蕖。危言直且庄，旷抱郁以摅。志业耿冰雪，光容粲璠玙。时贤俨仙掖，气谢心何如。"}