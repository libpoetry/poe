{"id":"909968","title":"石栈河在洪闸","dynasty":"宋","author":"李廌","text":"奔腾龙峤麓，深壑断如截。石栈架寒溪，盘陀卧精铁。从衡布方楚，片段发文裂。平如中唐甓，罅密不容泄。南岩尽奇险，万状森罗列。或如巨兽蹲，或类巴蛇齧。哀泉泻飞磴，流沫常喷雪。山骨静无尘，泓澄碧潭澈。鱼龙不敢宅，中有千古月。壮哉天地间，此险讵劳设。乃知山水心，自欲为胜绝。我陪胜士游，兹名因不灭。"}