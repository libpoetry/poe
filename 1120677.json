{"id":"1120677","title":"次韵王彦猷参谋避胡山中寄茶字韵诗卷二首","dynasty":"宋","author":"周紫芝","text":"诗如摩诘自名家，未数刘颠赋雪车。问字谁携子云酒，敲门拟送玉川茶。回头拾得风前句，扫地先除眼界花。老去无缘浑似梦，相随真欲问毗邪。扁舟流浪作浮家，病齿凋零脱左车。千里归心秋后燕，一年春事雨前茶。它时我自开三径，此去君当判六花。相见已还平日愿，豚蹄何用祝污邪。"}