{"id":"966226","title":"周尉不来用单令韵见寄和之","dynasty":"宋","author":"胡寅","text":"秾李太秾华，夭桃苦夭丽。不如姑射子，仙质淡难际。破寒传芳信，春意岂迢递。亭亭映碧霄，茨屋安得蔽。一壶扫花阴，聊散客愁滞。千珠联万玉，襞积谁所砌。飞英时落杯，草木吾臭味。颇嫌三弄笛，声杂郑和卫。二公何惠然，怅望周郎至。哦诗要何似，孤绝表一世。风吹佳句来，端可使人继。"}