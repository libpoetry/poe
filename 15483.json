{"id":"15483","title":"奉敕祭南岳十四韵","dynasty":"唐代","author":"吕温","text":"皇家礼赤帝，谬获司风域。致斋紫盖下，宿设祝融侧。鸣涧惊宵寐，清猿递时刻。澡洁事夙兴，簪佩思尽饰。危坛象岳趾，秘殿翘翚翼。登拜不遑愿，酌献皆累息。赞道仪匪繁，祝史词甚直。忽觉心魂悸，如有精灵逼。漠漠云气生，森森杉柏黑。风吹虚箫韵，露洗寒玉色。寂寞有至公，馨香在明德。礼成谢邑吏，驾言归郡职。憩桑访蚕事，遵畴课农力。所愿风雨时，回首瞻南极。"}