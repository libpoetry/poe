{"id":"687529","title":"东园八咏 读书堂","dynasty":"明","author":"孙承恩","text":"虚堂亦幽幽，藏修任昏旿。研精典籍间，俛仰见前古。君家有书香，努力期接武。不似东邻翁，唯堪贮歌舞。中庭何所有，丹桂俨成行。朝露浥华滋，秋风吹古香。名门擅今昔，毓秀非寻常。会多青云侣，远绍燕山芳。独酌明月下，流光正徘徊。长歌邀明月，落我樽中醅。掀髯和月倒，一吸空樽罍。谪仙如可作，此地应追陪。幽兴渺无极，摄衣陟层台。天空飞鸟没，万里长风来。南山自嵯峨，远览心神开。怀哉彭泽翁，难与俗子谐。甃池自成趣，左右拱吾亭。西池水初满，东池泉又生。浮光碧练净，倒影青天澄。时来凫鸥侣，欲共幽人盟。一泓湛寒碧，源脉自中泠。纡徐蜿蜒然，汩汩绕前楹。凭轩聊徙倚，可以濯座缨。浩歌沧浪吟，千古有馀情。小结作屏帏，翠色日葱茜。宛宛如云屯，亭亭当户见。常凌风雨交，不逐朝暮变。深秋摇落时，犹可胜一面。吾闻东园胜，乃似罗浮村。英英姑射收，寂寞回春温。千枝缀晴雪，万蕊迎朝暾。徘徊自索笑，欲起逋仙魂。"}