{"id":"1241528","title":"感时述事十首 其九","dynasty":"元末明初","author":"刘基","text":"惟民食为命，王政之所先。海鹾实天物，厥利何可专。贪臣务聚财，张罗密于毡。厉禁及鱼虾，卤水不得煎。出门即陷阱，举足遭缠牵。炰炰用鞭箠，冤痛声相连。高牙开怨府，积货重奸权。分摊算户口，渗漉尽微涓。官征势既迫，私贩理则然。遂令无赖儿，睚眦操戈鋋。出没山谷里，陆梁江海边。横行荷䉂笼，方驾列船舷。拒捕斥后懦，争彊夸直前。盗贼由此起，狼藉成蔓延。先王务广德，如川出深渊。外本而内末，民俗随之迁。自从甲兵兴，奄忽五六年。借筹计得丧，耗费倍万千。回忆至元初，禁网疏且平。家家有衣食，畏刑思保全。后来法转细，百体皆拘挛。厚利入私家，官府任其愆。大哉乃祖训，典章尚流传。有举斯可复，庶用康迍邅。"}