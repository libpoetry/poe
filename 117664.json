{"id":"117664","title":"送张公安道南都留台","dynasty":"宋代","author":"苏辙","text":"识公岁已深，従公非一日。仰公如重云，庇我贫贱迹。公归无留意，我处念平昔。少年喜文字，东行始观国。成都多游士，投谒密如栉。纷然众人中，顾我好颜色。猖狂感一遇，邂逅登仕籍。尔来十六年，鬓发就衰白。谋身日已谬，处世复何益。従来学俎豆，渐老信典册。自知百不堪，偶未三见黜。譬如沟中断，谁复强收拾。高怀绝尘土，旧好等金石。庠斋幸无事，樽俎奉清适。居然远忧患，况复取矜式。汪洋际海深，淡泊朱弦直。徇时非所安，归去亦何失。道存尚可卷，功成古难必。还寻赤松子，独就丹砂术。恨无二顷田，伴公老蓬筚。"}