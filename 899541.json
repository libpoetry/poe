{"id":"899541","title":"甘州/八声甘州 和袁静春入杭韵","dynasty":"宋","author":"张炎","text":"听江湖、夜雨十年灯，孤影尚中州。对荒凉茂苑，吟情渺渺，心事悠悠。见说寒梅犹在，无处认西楼。招取楼边月，同载扁舟。明日琴书何处，正风前坠叶，草外闲鸥。甚消磨不尽，惟有古今愁。总休问、西湖南浦，渐春来、烟水入天流。清游好，醉招黄鹤，一啸清秋。"}