{"id":"267232","title":"梦芙蓉·南荡泛舟，用梦窗韵","dynasty":"现代","author":"朱祖谋","text":"帘花摇梦绮。引行云棹过，丽娃乡里。绀波无岸，秋在锦机外。冷霞熏客醉。西亭曾试香被。脆笛风前，呼秋人晚步，罗袜细尘起。卷尽吴魂网底。来去箫声，散落中洲佩。霸图重问，一笑闹红洗。远峰休扫翠。鸳鸯解妒眉意。料理浮家，寻鸱夷旧话，飘断五湖水。"}