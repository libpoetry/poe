{"id":"798093","title":"沁园春  山东刘孔集招饮广陵酒家系故郭石公宅","dynasty":"清","author":"陈维崧","text":"鲁国刘生，笑拉宝鞭，携上糟邱。更一时意气，徐陵袁绍，六朝才调，绿帻红鞲。如此人生，奈何不乐，况值离鸿叫暮秋。凭栏望，见风廊水榭，丹漆雕锼。当年此地风流。记画戟门开沟水头。羡羊侃侍儿，弯弓贴地，李波小妹，走马当楼。蔓草斜阳，空园丝雨，争说汾阳郭细侯。还长啸，只眼中花月，谁似扬州。"}