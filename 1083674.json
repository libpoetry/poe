{"id":"1083674","title":"和建王雨中闻戒酒之什","dynasty":"宋","author":"史浩","text":"簇云行太虚，作霖自天意。凉气入郊坰，通宵喜不寐。鼕鼓喧铜驼，鲸钟韵萧寺。迟明上层楼，羽扇端可弃。万象奔空来，揽之入诗思。七椀有馀清，一觞成径醉。倒着白接䍦，飘萧新出笥。客有可人姿，终规聊见志。乐饮虽及辰，沈酣非所恣。主人云梦胸，绰有容物智。温颜起谢客，博哉斯言利。平生千金躯，于此肯尝试。逡巡扫钜篇，华衮酬一字。观者嗟贤王，不以儒为戏。"}