{"id":"611328","title":"去妇词","dynasty":"明","author":"邓云霄","text":"新妇归来久，十年长食贫。山花当首饰，寂寞度残春。南陌提筐采蕨晚，崎岖行汲西江远。入夜邻家与凭舂，并日糟糠方一饭。雇直馀粮养舅姑，还嗔野菜索江鱼。小姑娇蠢啼东壁，又怒炊迟动裂裾。夫婿一编临瓮牖，残膏映读甘蓬首。岂料红颜失旧容，年年愁苦成衰丑。冬日严霜半夜飞，绳床长伴一牛衣。千秦季子曾空返，相待何尝不下机。誓将富贵酬酬贱，富贵已来心乍变。庑下宁怜举案人，茂陵娶得如花面。蛾眉谗诼妒无盐，黄泉决不容相见。哭向高堂诉舅姑，舅姑含怒一言无。咫尺庭阶不许立，剖分旧镜频催出。邻人偷看满墙头，为我掩泪衣皆湿。片帆羞过望夫山，徒步潜寻旧路还。路旁追送多邻里，问我还家何所倚。父母沦亡四壁空，从军有弟迷生死。此身形影自相怜，薄命无心再问天。寄言夫胥须珍重，更愿新人长少年。"}