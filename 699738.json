{"id":"699738","title":"柳中人四绝","dynasty":"明","author":"郭之奇","text":"一苗活影向风前，两叶残愁照水边。莫是浣纱当日伴，含情敛意就春烟。水分娇面未全明，柳入双眉共一情。举目跚跚云里坠，销魂冉冉画中成。颇疑流水动朝馡，错认荷风上晓衣。愿借微风风不已，便随芳气达罗帏。柳岸风开叶叶光，朝来何事断人肠。前山纵有行云色，春梦惟依水一方。"}