{"id":"1128916","title":"龙井十题 风篁岭","dynasty":"宋","author":"释元净","text":"风篁荫修岭，挺节含虚心。悠悠往还客，孰不聆清音。虚亭乱石间，中有潜虬府。澄湛源莫穷，旱岁为灵雨。谢讲竺峰寺，归隐新此桥。院幽结林表，身老寄烟霄。真说无所示，真听无所闻。海潮山外过，妙响入深云。物外老馀生，泉发幽岩里。自可给瓶盂，不羡沧溟水。忆昔毗耶老，杜口有谁听。还闻寂寞里，其辩过雷霆。心寂寂自绝，此意为君说。寒云嵌空亭，独有月照雪。高峰御皎月，深壑泻飞湍。谁来白云里，与汝凭栏看。独尔群山里，人称狮子峰。无心自哮吼，显晦烟云中。巨石如掌平，兀然半青嶂。钦哉昔道人，饲虎兹嵓上。"}