{"id":"466326","title":"大年三十军伢来拽归临湘，次晨返云溪。和陶诗纪事 《乞食》","dynasty":"当代","author":"卢青山","text":"岁暮吾囊贫，僵卧莫可之。同楼鸟散尽，寂寂难为辞。扣门忽剥啄，意振疑谁来？同母异父弟，拽就团圆杯。云有慈命急，其意美如诗。感至将有言，羊公哑鹤才。皇皇被褐襟，一笑以相贻。长安深僻巷，我母有敝居。虽非生养地，兄弟亦友于。列屋凡八九，借人一墙隅。棘心无所托，偶一循其途。通衢人热海，天空如阴湖。始知岁已尽，我怀怅萧疏。倚门佳慈颜，浅笑若有馀。弟云比僵卧，两者将焉如？被酒中宵卧，其心独悔之。人语与鞭炮，聒噪非所期。天明潜启关，空街待车时。唯静洽吾怀，深契不在兹。将语吾母别，此事难为辞。人出渐来往，速返复何疑。飞车驰道路，天空何阴冥。远山迷青紫，萧风吹归情。畴绿催燕花，左右饶班荆。怀新人颜展，谈笑春温生。默然独聆久，吾意渐欣明。疏雨不觉落，颠车起不平。偃仰观雨色，恍恍忘孤征。驰神念翌后，田亩理犁耕。倏忽至云溪，车去思犹萦。愿长逐车去，此乐将难名。嗟日居月诸，从古唯其然。岁华环征转，我亦厕其间。思古莫可睹，恍恍难言仙。百载之后人，所见岂异天？固哉硁硁者，忧迫当其先。吾有杯中物，此乐未及还。倚窗弄素索，听人说新年。"}