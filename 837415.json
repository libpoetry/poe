{"id":"837415","title":"方君柏秋为子完婚以诗贺之","dynasty":"清末民国初","author":"郑国藩","text":"婚礼始伏羲，俪皮定其制。薄物岂足重，所重在礼意。踵事渐增华，六礼乃明备。百两咏周诗，文胜反滋弊。俗见侈全厅，益失古人义。欧化近输入，文明寓调剂。费省礼仪详，盛事期可继。我友柏秋君，数典从新例。儿妇嘉礼时，会堂宾济济。我欲远观礼，筋力难自致。聊寄诗一章，用祝螽麟瑞。"}