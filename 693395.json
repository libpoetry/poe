{"id":"693395","title":"寄娄元善正郎娄江西上饶人时家居修鹅湖书院予在江西日曾请为白鹿书院山长二首","dynasty":"明","author":"苏葵","text":"先生风致古英豪，枕流漱石烹溪毛。汪汪学海人宏道，滚滚词源仆命骚。汉最足称徐孺子，禹无能屈伯成高。匡庐旧雨三更话，万里青天漫郁陶。得归不归公笑谁，巴西羁客鬓毛衰。文章谫谫曾何补，原委深深竟未窥。五万买鞭缘外饰，再三求筮为中疑。行藏地僻无龟鉴，长忆庐山剪烛时。"}