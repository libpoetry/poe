{"id":"265653","title":"仙人沈香船歌","dynasty":"清代","author":"毛际可","text":"仙人鼓棹空中举，飞上重岩斟桂醑。夜深沈醉堕岩前，忘却仙舟在何处。七尺寒玉凝紫脂，沈香之号恐传疑。波间似有蛟龙护，月落澄潭雾起时。至今陈迹已千载，苔纹藓绣生幽采。行人日日见仙舟，仙舟日见行人改。吁嗟乎！化工奇谲何所无，儒生鲜见徒惊呼。君不见昔人凿井逢篙楫，年月犹书吴赤乌。"}