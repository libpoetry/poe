{"id":"60566","title":"白云楼歌","dynasty":"明代","author":"顾德辉","text":"白云深，白云深，白云飞来知我心。笑看触石起肤寸，斯须变作漫天阴。山人驱云飞出牖，一道龙光射南斗。大星落落小星明，万物区区等刍狗。举手招归怀抱里，三日颠风吹不起。怒排雨脚走空来，卷入银河一泓水。四野纷纷未倒戈，其奈山人不出何。有时乘云钓东海，世上空寻张志和。万松岭上云如絮，天赐山人作□注。明朝说与云中君，白云之楼是常住。"}