{"id":"987342","title":"近者昌言多出诸贤之后有感一首","dynasty":"宋","author":"高斯得","text":"吾观唐虞时，辅佐多世胄。一时谋谟嘉，十世典刑旧。古道日以衰，象贤始不懋。近者梧桐鸣，多出芝兰秀。杜李倡其前，刘胡继其后。最后康乐公，卓出汉庭右。元气倚迓续，疵国资匡救。起予气为增，感事眉复皱。彼出进士科，视此一何陋。但贪一束刍，甘作三缄味。真堪为仆僮，尚敢矜廉茂。谁能持我诗，往为披?瞀。"}