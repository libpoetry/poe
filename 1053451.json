{"id":"1053451","title":"送刘不已推官罢奉符尉入都注拟","dynasty":"宋","author":"释道潜","text":"少年读书破万卷，河朔声名压诸彦。词场百战功不成，晚得青衫非所愿。白头况有北堂亲，斗禄强须甘冗贱。三年一尉泰山下，簿领区区事弓箭。追穷寇盗走山谷，肯为风霜辞怯懦。要功冀赏本无心，脱去仅能逃所谴。草枯蓬断岁将徂，结束行装抵京县。达官贵吏急贤材，一鹗君须预论荐。投竿舍筑去作相，邂逅风云一朝变。造物于人自有时，未足为君生忿怨。"}