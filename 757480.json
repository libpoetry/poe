{"id":"757480","title":"念奴娇 东洋美人图","dynasty":"清","author":"孙荪意","text":"风鬟雾鬓，记断肠诗句，蔡郎曾赋。试向画图重省识，别是销魂眉妩。衣曳鲛绡，钗横玳瑁，巧样看梳理。龟兹唱罢，背人小立无语。遥想弱水东头，三山宛在，定有神仙侣。玉雪双趺高蹑屐，压倒南朝莲步。云海微茫，蓬莱飘渺，空惹秋千缕。真真须唤，彩云莫共飞去。"}