{"id":"635470","title":"题闽僧怡山八咏","dynasty":"明","author":"成鹫","text":"野人独钓烟波外，眼中不识乾坤大。岁晏扁舟入海云，舟中有客名痴卖。相逢赠我袖中诗，品题八咏穷幽奇。恍惚怡山与神契，欲去未去心先驰。今年别我归长庆，春江送客风尘静。迟我名山欲问程，寻君旧话先乘兴。十朝绀殿今何如，月夜幽钟人定初。丹荔流霞辨生熟，长松鹤唳遥相于。中济归僧无去住，石湖烟雨时相遇。门临乌石笑点头，碧涧泉声引归路。此时此景非等閒，紧俏麻鞋远近山。凭君报语山翁道，岭外顽牛老更顽。"}