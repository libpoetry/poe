{"id":"623253","title":"读南华外篇述以四言十五章 其二 马蹄","dynasty":"明","author":"郭之奇","text":"万物一马，万马一蹄。蹄践霜雪，历块轻泥。风入四骤，功使轮低。马之真性，水草陆溪。自逢伯乐，衡整轭齐。误求知己，毕世愁嘶。诡衔窃辔，逼而毁题。罪马云盗，马不任诋。譬诸埴木，情与用暌。陶誇冶造，匠侈绳?。具曰予善，岂非大迷。我思太古，至德之畦。茫乎山海，绝彼径蹊。其行若卧，其歌似啼。安得仁义，溷我龆齯。残朴为牺，毁玉为圭。天下之心，南北东西。人马连鸡，曷可共栖。马悲橛饰，人乐天倪。寄言治者，鞭策少携。"}