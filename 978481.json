{"id":"978481","title":"张连鲁仲本蜀人从其先宦岭表仅五六十年矣为言广州城内有桧奇古甚土人相传自唐末至今往时东坡先生道惠宿留此州尝供佛其下得甘露缀枝之异予徵二事皆无所据而耆旧相传云尔要必有从来者张乞诗为赋长谣一篇","dynasty":"宋","author":"敖陶孙","text":"亳州仙桧聃翁玩，西湖老桧陈朝馀。区区草木定何意，多生要傍斋房居。吾行东广足已劬，两年才到安期蒲。菩提叶老还书蠹，波罗子重空悬壶。地荒了不快人意，照耀南海何能无。迩来划见张公子，火云肉山炼心水。搜奇访古偶及之，破笑劳君相指似。门前罄折得堵宫，诸天龙神俱俨容。左呵右禁防所夺，上帝遗我驷玉龙。问从张公得明證，指画桧身分四印。嗟哉此老亦不逢，生世适当唐晚闰。天回地转逢今兹，霸战王争了不知。试看左纽足奇怪，虎胫骨贯龙鳞皮。霜枝雪干如相偶，老大商山馀四叟。年深几惯雷霆争，夜定一从牛兕走。道形天貌吾何心，晚岁聊依清磬音。忽然空中闻款綮，指李丈人勤远临。更传坡仙曾设供，甘露缀枝如泼汞。桃源事托五柳翁，后世请将吾语用。"}