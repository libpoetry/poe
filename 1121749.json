{"id":"1121749","title":"元夕四首","dynasty":"宋","author":"范成大","text":"粉痕红点万花攒，玉气珠光宝月团。帘箔通明香似雾，东君无处著春寒。不夜城中陆地莲，小梅初破月初圆。新年第一佳时节，谁肯如翁闭户眠。药炉汤鼎煮孤灯，禅版蒲团老病僧。儿女强修元夕供，玉蛾先避雪鬅鬙。落梅秾李趁时新，枯木崖边一任春。尚爱乡音醒病耳，隔墙时有卖饧人。"}