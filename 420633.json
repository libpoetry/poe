{"id":"420633","title":"真珠帘 题铁梅画里还山图卷子","dynasty":"近现代","author":"许宝蘅","text":"寒山古木环樵径，问驴背、偃蹇是谁小影。惜别感时余，可教人猛醒。飞鸟遗音云出岫，奈落落斜阳做暝。归去好诗囊画卷，生涯重整。看尔帽拂黄尘，借一番茧纸，且留张本。我亦久忘家，负明湖烟艇。鹤怨猿唬都未免，姑誓与山云凭准。却怕是，飘摇文采，他时难认。"}