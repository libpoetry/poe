{"id":"518099","title":"考满舟经十八滩因分各滩名赋诗 其十 梁滩","dynasty":"明","author":"唐文凤","text":"危滩石作梁，横截中流壮。滔汨向东逝，逞怒不得放。砥柱回狂澜，百川此其障。波神有馀愤，气骄犹张王。我欲就安妥，投檄相诮让。尔心亦岂忍，急为收洪涨。勿涌九江涛，勿奔三峡浪。我有寸许胶，息浑一千丈。尔当守澄清，肯逐浊泾荡。江山必有神，司宰任忠谅。行当率吾民，牲醴严祀飨。愿言沛惠泽，千秋永毋忘。"}