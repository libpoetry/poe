{"id":"482291","title":"行路难","dynasty":"明","author":"邹缉","text":"请君勿言苦，我歌行路难。世事有反覆，人心若波澜。布衣扼夺卿相位，祸仇起自杯酒间。君不见昔时山东一匹夫，读书往往轻凡愚。谈笑强于唐举相，摇鞭西入咸阳都。一言啖秦王，再言扼范雎。黄金束带高堂居，风云变态生须臾。君不见魏其都位汉公卿，灌夫意气排汉廷。武安本在门下列，拜伏跪起呼父兄。一朝宠据津要地，旧时意态宁复生。窦婴既失势，颍水亦不清。狂呼骂坐何足惊，咸阳市上殊无情。行路难，行路难，人生自古有如此，何须局促增叹声。"}