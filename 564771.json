{"id":"564771","title":"打鱼纪事少司马良所已两和末复有述怀之篇因奉答","dynasty":"明","author":"孙承恩","text":"寒窗语咿坐如块，正忆阳和欣曝背。病躯厌事每忘栉，贵客临门愁束带。古训微言费钻讨，理义悦心如啖脍。絺章绣句我何有，小技雕虫嫌琐碎。刘子才气锐无敌，鹰隼脱绦船下濑。与我论交三十年，颠倒脱落形骸外。从来知己不易得，牝牡骊黄谁识会。俯仰乾坤一慨然，我欲乘槎泛沧海。"}