{"id":"687053","title":"八月十一日自水南渡江道金华过北岩访萧鹏举氏是日云阴掩冉殊不见日色道中赋绝句三首明日因录柬举善暨鹏举伯仲","dynasty":"明","author":"刘崧","text":"八月棠梨露叶红，荒陂古水湛青铜。秋风依旧岩前路，高下寒山落日中。虎鼻峰前赤面塘，数家鸡犬旧山庄。荒村乱后耕人少，秋水满田蒲稗长。秋热馀威不可论，渡江先已畏晨暾。天心也似怜行客，十里云阴直到门。"}