{"id":"814739","title":"秋日书怀赠萧张二刺史张公讳能祐号济庵丁酉选拔四川人】","dynasty":"清","author":"金科豫","text":"纷纷宦迹各天涯，此际相逢惜岁华。犹忆东风啼睍睆，忽惊秋水赋蒹葭。思莼漫拟邻张翰，落帽何须笑孟嘉。就里谁耽陶令癖，炉烟香静对黄花。十年吏最著清勤，流誉燕都处处闻。忽向天南歌作牧，恐教冀北叹空群。文章养到思成锦，肝胆交深义薄云。镇日追随春座里，高言频挹惠风薰。七二衡峰忆旧游，输君政治独风流。一庭讼静堪罗雀，万卷书成欲汗牛。芒部新声棠荫永，锦囊佳句茧丝抽。峨眉伊昔多钟秀，除却髯苏未许俦。尊酒论心臭味同，夜深犹共话离衷。快谈且尽窗西烛，底事休虞塞北翁。千里金兰萍迹外，九秋风月雁声中。无端邂逅成佳会，记取燕山潞水东。"}