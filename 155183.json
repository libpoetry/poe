{"id":"155183","title":"丙午仲春西湖舟中作","dynasty":"宋代","author":"喻良能","text":"春阴将近一百六，絮擘晴云新雨足。烟边芳草碧如茵，篱畔海棠红映肉。相携逗晓出城西，城西风景如杜曲。两岸云光罨画浓，一湖春水蒲萄绿。坐中豪俊杂吴蜀，磊落群书纷拄腹。掀髯一笑浪波间，淋漓衣袂寻棋局。他年想像此风流，应作生绡图一幅。"}