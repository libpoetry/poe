{"id":"1143897","title":"有感三首","dynasty":"宋末元初","author":"方回","text":"仓皇得郡免朝辞，十六年间老转痴。一角未堪峨獬豸，二螯敢笑食蟛蜞。刊摩干宝搜神记，啸咏陶潜责子诗。格是世人无识者，可能更索树神知。十年归把钓鱼竿，万变惟凭冷眼看。白发相寻点鬼簿，紫金焉得返魂丹。渐惊老旧遗民尽，欲问承平往事难。秋日未须畏残暑，浙江潮退即天寒。今沿古溯醉眉攒，堪转舆旋老眼寒。昼静倚楹常独立，夜深抚几忽长叹。关张运去金刀绝，王谢声沉玉树残。欲淬笔锋刳鬼胆，生冤死恨海漫漫。"}