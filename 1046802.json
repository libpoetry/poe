{"id":"1046802","title":"和路秋怀三十韵","dynasty":"宋","author":"刘摰","text":"天地炎氛退，江湖颢气凉。西风来沆砀，久客兴徜徉。夜匝鸟南树，心惊雁北方。乍因鲈感慨，肯为鵩忧伤。纵步青筇杖，投诗古锦囊。精荧篱下蓓，狼籍沼中香。妙理晞庄达，衰歌笑楚狂。是非来衮衮，光景去堂堂。别浦丹枫老，闲园碧草芳。林颠蝉嘒急，霄路鸟飞长。晓露清饶月，晴云暖护霜。琴中知水意，楼上得山光。桂长金波外，槎沿玉汉傍。江天晚摇落，泽国少凶荒。竭作趋川垄，欢言治圃场。神祠鼓递响，社瓮酒初尝。自昔悲时节，闲愁满肺肠。宋生辞辨屈，宁子意歌商。代谢惟寒暑，平均彼昊苍。放情群鹿豕，度德负簪裳。致主深惭尹，汪陂又愧黄。无功可铭鼎，有学不针肓。赋兴须潘子，诗怀勖谢郎。虽欣去酷吏，更忆舞商羊。不解葵倾日，宁忘鹤返乡。锦封西泽鲤，珠剖北山梁。塞马难前虑，江鸥肯下翔。无为泽边悴，更卖橐中装。朝野多闲暇，洪纤遂乐康。何时放归橹，大艑水中央。"}