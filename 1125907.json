{"id":"1125907","title":"读陶渊明传二首","dynasty":"宋","author":"郭祥正","text":"我爱陶渊明，超然遗世想。一奏无弦琴，妙曲寄玄响。翛然听以气，万籁应诸掌。舟车就所便，丘壑信孤往。泉涓木欣欣，酌酒助俯仰。酣醉颓云烟，舒啸逸罗网。斯人孰可见，梦寐期佛彷。兀如南山松，亭亭植千丈。陶潜真达道，何以避俗翁。萧然守环堵，褐穿瓢屡空。粱肉不妄受，菊杞欣所从。一琴既无弦，妙音默相通。造饮醉则返，赋诗乐何穷。密网悬众鸟，孤云送冥鸿。寂寥千载事，抚卷思冲融。使遇宣尼圣，故应颜子同。"}