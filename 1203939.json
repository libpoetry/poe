{"id":"1203939","title":"苏武慢","dynasty":"元","author":"冯尊师","text":"大道幽深，如何消息，说破鬼神惊骇。挟藏宇宙，剖判玄元，真乐世间无赛。灵鹫峰前，宝珠拈出，明显玉般光彩。照乾坤、上下群生，知者寿同山海。最至极、翠霭轻分，琼花乱坠，空里结成雯盖。金身玉骨，月帔星冠，符合水晶天籁。清净门庭，圣贤风范，千古俨然常在。愿学人、达此希夷微理，共游方外。"}