{"id":"986091","title":"送张无梦归天台山","dynasty":"宋","author":"钱惟演","text":"金庭霞标云半中，岩扉涧户凌太空。飘飘灵气际浮景，蝉蜕万物乘高风。吾君当天坐环极，物色异人方侧席。岂因垂钓识羔裘，不假张罗得凫舄。恩深况遇千龄旦，威颜咫尺隆宸盼。问政应同牧马言，临轩几动犹龙叹。方瞳玉骨本无羁，驰烟驭气思东归。江南芳草正无际，林下群莺犹乱飞。浮丘挹袂去何处，五芝同晓仙露晞。人间秘境不可识，千载宸章焕岩壁。"}