{"id":"564729","title":"观玉河洗马","dynasty":"明","author":"孙承恩","text":"玉河新涨波瀜瀜，圉人沐马当晴融。左手执刷右执笼，人意似与马语通。权奇尽是天闲駥，騧骊骓骆各不同。临流意态何从容，欲涉未涉心忡忡。淋漓溅沫无奔冲，剪拂垢秽披氋氃。房星堕落濙河中，蜿蜒戏跃如游龙。五花文锦云濛濛，风鬃雾鬣俱蒙茸。初疑远涉东溟东，又疑驰自昆崙峰。拳毛洒汗霞流红，雪猊玄免生崆峒。银鞍玉勒光照瞳，被来骨相增奇雄。骄嘶昂首生长风，矜持顾影羞驽?。时清战息无边烽，天家饲秣刍豆丰。安闲不似周王骢，驱驰海上俱龙钟。"}