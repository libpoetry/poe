{"id":"820931","title":"烛影摇红 寄怀颐盦滨江，即和其中秋书感韵","dynasty":"清末近现代初","author":"郭则沄","text":"笳鼓重关，乱云极望愁无计。龙沙飞鞚廿年踪，天远禁回睇。多事孤吟费泪。倩边鸿、丁宁怨意。楚兰歧路，是处残山，菟裘何计。憔悴怜侬，共支病枕西风里。挂弨虚壁掩朱尘，垂老空奇气。安得欢觞破例。话沧波、镫床更倚。夜来残月，撩梦荒江，暗枫迢递。"}