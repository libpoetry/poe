{"id":"1038148","title":"熙宁癸丑季冬十有三日某被旨谢雪于济祠已事与秘书监光禄卿直史馆太常少卿屯田郎中秘书丞同游枋口泛舟沁水至岘石而登岸历观岩谷间前贤之题名翌日游化成寺以车渡沁回入盘谷穷览山水之嘉处由燕川而归 化成寺作唐裴相之山墅舍为寺","dynasty":"宋","author":"文彦博","text":"昔览传心法，知公素学禅。今游化成寺，使我复思贤。大舍倾高产，多生结胜缘。人琴虽已矣，松菊尚依然。宝地侵苍藓，巍峰柱碧天。撮衣书久失，砻石像犹全。境寂遗尘虑，僧闲足昼眠。欲归情恋恋，缓辔出燕川。"}