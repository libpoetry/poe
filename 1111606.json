{"id":"1111606","title":"哭秋崖先生","dynasty":"宋","author":"吴龙翰","text":"气节昂斯世，先生千载人。可怜成白首，犹只到朱轮。芧取群狙怒，雪逢越犬狺。方离罗织辱，身世已成尘。欧苏唤不起，文印属秋崖。大雅非常调，正音不类俳。寒江濯文思，明月镂吟怀。传业有杨晏，遗书冢墓埋。昔年经盼目，此日罢从游。尤许为上足，敢令出一头。圣涯窥浩荡，学海探深幽。一瓣南丰后，他师不复求。"}