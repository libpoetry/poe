{"id":"516637","title":"山房独坐次韵","dynasty":"明","author":"史谨","text":"一身苦无蒂，两鬓霜华侵。大药虽可饵，筋力终难任。因之倦遨游，断此来去心。危坐见钟山，烟萝郁沈沈。草堂虽已矣，胜槩犹至今。对景沽浊醪，自酌还自斟。既非高阳徒，肯效庄舄吟。野菊散幽香，清风涤烦襟。日暮兴已阑，脱巾挂松阴。云端见飞鸟，东西各投林。微物尚有托，归途邈难寻。默然忽自怡，耳畔闻跫音。"}