{"id":"731648","title":"题损翁壁间幻翁兰竹","dynasty":"清","author":"书諴","text":"大石横卧如睡羊。小石侧立如惊獐。数笔都梁倚苍筤。遂觉肃肃风盈堂。老人宴坐背负墙。寄情岩谷恣徜徉。虎豹远迹蛟龙藏。神恬气和邀百祥。我来读画喜欲狂。色声香味诸窍张。即事愿翁寿一觞。醉后同寻幻有庄。生平不佩紫罗囊。芝兰玉树非所望。但乞烟梢万丈长。著我与翁饮其傍。欢呼大笑乐未央。"}