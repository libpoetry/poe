{"id":"117522","title":"柳子玉郎中挽词","dynasty":"宋代","author":"苏辙","text":"晚岁抽身尘土中，灊山仍乞古仙宫。羞将白发随冯叟，欲就丹砂继葛洪。龙虎未能留物化，芭蕉久已悟身空。骚人欲作招魂赋，蝉蜕疑非世俗同。新诗锦绣烂成编，醉墨龙蛇洒未干。共首卜居空旧约，宛丘携手忆余欢。风流可见身如在，乡国全归意所安。行到都门送君处，长河清泪两泛澜。"}