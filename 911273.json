{"id":"911273","title":"功成亦赋短项翁诗复次其韵","dynasty":"宋","author":"李衡","text":"君不见仲淹居河汾，目营四海心六经。又不见子幼反田里，拊缶乌乌徒快耳。续经愤世虽自喜，岂识浊醪函妙理。皤然短项滑稽徒，却笑两翁非通儒。可人风味敌冰壶，惟酒是务焉知馀。不学羽衣李集贤，斗酒过量项飞泉。复怜胡子名空传，缓急由人肠中乾。高情陶彼勋华风，放怀那惜倾千钟。鄙哉成德真小器，一击堕地羞空空。嗟余磊磈填心胸，安得与尔长相逢。会当乞尔扁舟去，烟雨空濛伴钓翁。"}