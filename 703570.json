{"id":"703570","title":"落花十首","dynasty":"明","author":"释函可","text":"片片何因再上枝，可怜摇落始应知。老夫无限伤心泪，只在东风第一吹。莫向枝头顷刻论，春光一等付郊园。纷纷开落无穷恨，只有青松自感恩。倚仗秾华最可怜，牡丹画就亦徒然。燕支山有倾颓日，未必红颜保百年。未曾衰谢断人肠，拗折何因委道旁。却忆人时情漫切，镜台从此恨眉长。何须洒泪向空枝，狼藉苍苔苦不辞。细想芳园繁茂日，由来不是别风吹。桃李春深自不言，肯教他树更承恩。于今金谷多荒棘，不及梅花别有村。琥珀才倾日已西，夜来风雨暗凄凄。曾将歌舞承欢宴，敢惜春泥践马蹄。乱点欹崖自不平，一番雨过一番情。谁能把得春光住，莫怨楼头羌笛声。莺啼渐急如愁别，剩蕊残枝日又昏。野老不知春去尽，犹将杯水奠花魂。翠袖红牙兴尚饶，蜂愁蝶散自今朝。年年荣落寻常事，识得春风恨便消。"}