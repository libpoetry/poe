{"id":"248026","title":"与尚书同僚诗","dynasty":"魏晋","author":"傅咸","text":"非望之宠，谬加于己。猥授非据，奄司万里。煌煌朱轩，服骥骖騄。晔晔初星，肃肃臣仆。晖光显赫，众目所属。斯之弗称，匪荣伊辱。质弱尚父，受任鹰扬。德非樊仲，王命是将。百城或违，无能有匡。一州之矜，将弛其纲。得意忘言，言在意后。夫惟神交，可以长久。我心之孚，有盈于缶。与子偕老，岂曰执手。出司万里，牧彼朔滨。服冕乘轩，六辔既均。威风先迈，百城肃震。"}