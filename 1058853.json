{"id":"1058853","title":"次韵四弟以道十二弟叔与法王唱和兼示无斁弟二首 其一","dynasty":"宋","author":"晁补之","text":"少时勇游山，说山喜动色。中年谪南方，庐阜得深历。当时不类谪，忘腰带之适。怪人肝鬲异，破贼喜折屐。只今窜林下，织衣而耕食。缅怀兹两士，吾宗气相得。吾春种桃时，子晓寻嵩日。似闻黄面子，为采乌头出。去年陟岱宗，一士世莫识。天门邀之下，倾倒意已极。斯人与人异，龙虎两超忽。重寻亦无路，颠雨石崖坼。"}