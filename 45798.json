{"id":"45798","title":"曲游春·燕","dynasty":"现代","author":"沈祖棻","text":"归路江南远，对杏花庭院，多少思忆。盼到重来，却香泥零落，旧巢难觅。一桁疏帘隔，清谁问、红楼消息？想画梁、未许双栖，空记去年相识。此日。斜阳巷陌。念王谢风流，已非畴昔。转眼芳菲。况莺猜蝶妒，可怜春色。柳外烟凝碧。经行处、新愁如织。更古台、飞尽红英，晚风正急。"}