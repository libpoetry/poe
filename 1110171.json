{"id":"1110171","title":"和礼部孔经甫斋宫三首","dynasty":"宋","author":"吕陶","text":"试思离合数光阴，日月消磨世累侵。晚岁心怀如止水，旧交情分敌兼金。相从不厌春坛远，共语谁知夜漏深。频阅来书谕勤意，愧无青玉报璆琳。读书到老应成癖，了事他人莫笑痴。敲印旧曹烦夜直，看花新句感春熙。已闻骐骥腾千里，应许鹪鹩附一枝。荐牍屡交虚席久，埙篪应喜共君吹。尝驰别乘走龙沙，过尽春寒始到家。已置功名如外物，只凭诗酒作生涯。回头忽上青云路，洗眼重看紫禁花。百日丝纶君定掌，文章从此灿朝霞。"}