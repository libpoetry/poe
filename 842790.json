{"id":"842790","title":"六月十四日同林行陀方策六李子新钟惺西郭芸屏李石芝王彦和陈易园逭暑小雄山斋 其二","dynasty":"清末民国初","author":"陈宝琛","text":"匪吾爱听水，山好恒在溪。载月昨来处，披丛入幽蹊。滩石故迤坦，滑致无纤泥。回湍渟成渊，鉴人若玻瓈。转转益清驶，坐卧闻微澌。林生识远祖，摩挲石上题。维时徐谢流，文酒日相携。庸知四百载，我辈糜蔬赍。荦确行且尽，寻源幸不迷。从来考槃宽，安用穷攀跻？"}