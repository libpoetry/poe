{"id":"689561","title":"游功德寺次朝文韵二首","dynasty":"明","author":"吴俨","text":"登高俯视乱山低，山势如攒万马蹄。石壁倒悬霄汉外，玉泉斜注寺桥西。龙从千尺渊中卧，僧向三叉路口迷。习习香风携满袖，却疑骑马过苏堤。野寺门前信马过，莫将尘土涴烟萝。云蒙山顶晴犹雨，月浸潭心水不波。青杏子垂珠蓓蕾，紫藤花发锦曼陀。诗人兴在留衣外，石壁新题不厌多。"}