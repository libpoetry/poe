{"id":"703808","title":"从军行","dynasty":"明","author":"释宗泐","text":"明月照孤营，萧条数声角。开门天宇高，仰见妖星落。抚髀一慨慷，龙泉立鸣跃。少壮方矜武，凶渠远避威。力全金镝迅，气勇铁鎗飞。疋马搜山去，生擒探卒归。拾骨当炊薪，淘尸作泉窟。平野不见人，寒云雁飞没。悄悄横吹悲，梅花为谁发。草枯马不肥，风烈衣尽破。建牙帐外立，枕鞍雪中卧。仓皇火伴惊，校尉点兵过。微霜下高城，哀笳破新弄。孰使耳边来，惊我还乡梦。家贫子尚孩，寒衣复谁送。"}