{"id":"285555","title":"金缕曲·定山以望夜有寄词见示，效韵应之","dynasty":"现代","author":"胡雪抱","text":"同此明明月。便谯门、凉宵画角，抖人离别。自是冰魂清不损，岂独寄身高绝。况未被、银蟾吞缺。一碧空虚浑可语，托微波、万里无回折。争含意，竟难说。也知镜里菱花孑。伫仙鬟、流云涴翠，天香沁骨。我忆卿时卿忆我，一样情芳志絜。心皑皑、团成白雪。付与婵娟烹炼去，就顷间、拜收还丹诀。女墙外，露蛩歇。"}