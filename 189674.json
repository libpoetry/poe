{"id":"189674","title":"与子瞻会松江得浪字","dynasty":"宋代","author":"秦观","text":"松江浩无旁，垂虹跨其上。漫然衔洞庭，领略非一状。怳如陈平野，万马攒穹帐。离离云抹山，窅窅天粘浪。烟中渔唱起，鸟外征帆扬。愈知宇宙宽，斗觉东南壮。太史主文盟，诸豪尽诗将。超摇外形检，语笑供颉顽。{左女右便}娟弃不追，拨剌亦从放。独留三百缸，聊用沃轩旷。"}