{"id":"511898","title":"题刘推府湖山归隐诗卷","dynasty":"明","author":"童轩","text":"湖山苍苍湖水绿，灌木垂萝远尘俗。高人小隐住湖东，坐对江南秋一幅。昔年宾兴歌鹿鸣，平步青云被推毂。一官佐郡粤南陲，才大位卑羞碌碌。晨餐束带谒官长，夜火照书谳疑狱。秋霜欺人发种种，老境渐临如缚束。便当投劾自陈乞，何事甘心累形役。路指衡阳还故乡，笑脱尘羁返初服。湖山归来故无恙，生事虽微清兴足。时时寻盟狎鸥鸟，十里荷花照人目。扁舟闲弄即南垞，菱角鸡头收百斛。蓬囱几度夕阳明，桑柘柴冲接村谷。暝色依微宿鸟静，坐见松坪上团玉。茶园烟霭树参差，风动旗鎗香簇簇。鞍山岚气欲作雨，望荡涛声正翻屋。水清沙白木岭高，渔唱樵歌断还续。此时此景貌难尽，幽趣满怀良可掬。王晞方外齐逸驾，诸葛隆中并芳躅。胡为去此趋末路，名利扰扰生忧辱。超然肥遁固始愿，不学引年思辟谷。邻僧野老日相过，旋折松茅煮溪簌。浮云世事不须问，浊酒一尊聊共漉。庙堂有政肉食谋，葵藿区区徒献曝。深源不出亦已尔，其若苍生竟谁属。"}