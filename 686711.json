{"id":"686711","title":"赠王松溪四首","dynasty":"明","author":"边贡","text":"月下山车往复回，秋深歧路满青苔。不缘乡饮邀宾坐，肯向城池故故来。暮春庭馆见花稀，黄鸟嘤嘤燕子飞。堂北假山苔藓蚀，祇应偏待主人归。雨过茅屋秋草生，霜凄榆塞候禽鸣。閒来倚杖柴门外，童子骑牛短笛横。十年离思一宵同，坐歇寒钟意不穷。碧草未舒湖石畔，黄花争艳竹篱中。"}