{"id":"1053135","title":"邵仲恭许相过金山未至","dynasty":"宋","author":"释道潜","text":"二月归来江上居，江流变渌江鸥去。时移物改何足论，身世悠悠本非固。鸠鸣屋角山雨馀，花苞破红满芳树。晴窗晓日幽兴催，振衣出户凌高台。潮回浪死风色定，缥缈沙岸烟中开。故人佳期绝消息，满眼空看暮云碧。何日扁舟南渡来，一洒高风破吾臆。"}