{"id":"700188","title":"再和煮雪雪山二首","dynasty":"明","author":"顾清","text":"玉铉金觞未许拈，陶家风致我何嫌。云英一化春无迹，乳脚初翻火正炎。真乐故应儿女笑，清欢那得故人兼。风窗细啜诗成后，何物中边数蜜甜。群儿痴绝不知寒，搏雪中庭作幻观。忽讶海波晨涌地，更疑华顶夜凭阑。斜侵院竹惊枝短，清逼皋禽觉袂单。不用孙龙较同异，浮生只合此俱看。"}