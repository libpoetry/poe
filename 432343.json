{"id":"432343","title":"哭华若溪君四首","dynasty":"近现代","author":"杨寿杓","text":"老辈风流匪所思，那堪回首去年时。看花每许随藜杖，咏月曾教和竹枝。尘海自怜知我少，异乡宁悔识公迟。先生今主芙蓉去，从此天涯更属谁。箕尾流光照大荒，风骚无主我心伤。立名不朽畴人传，遗世应游帝子乡。书法空怀苏玉局，画宗竟失米襄阳。春来绿遍鹅湖水，归去魂当化鹤翔。前宵梦别话相亲，千里归魂幻作真。湖海游踪成泡影，屋梁落月想丰神。过江名士无余子，故国青山失主人。剩有百株桃李树，森森新绿凤城春。莫讥陶令赋闲情，若个旗亭著艳名。南国无人能拔帜，北方有女自倾城。白头红粉称双绝，剑胆琴心证一生。今日春明门畔月，婵娟不似旧时清。"}