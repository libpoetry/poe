{"id":"796313","title":"壶中天慢 秋夜悼蕴辉姊，用漱玉词韵","dynasty":"清","author":"于晓霞","text":"闲庭人静听寒砧，一片绿窗深闭。雨滴芭蕉风撼竹，作出暮秋天气。橘绿橙黄，鲈肥蟹满，遥忆江乡味。故人何在，天涯有泪难寄。回首联袂西园，踏青斗草，曲栏杆同倚。杜宇声声惊客梦，往事蓦教唤起。玉笛慵吹，瑶琴罢抚，总是思君意。寸心千结，问君曾否知未。"}