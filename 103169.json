{"id":"103169","title":"闻刁景纯侍女疟已","dynasty":"宋代","author":"梅尧臣","text":"前时君家饮，不见吹笛姬。君言彼娉婷，病疟久屡治。隔日作寒热，经时销膏脂。医师尤饮食，冷滑滞在脾。次闻有鬼物，水火阴以施。乃因道士逐，实得鬼所为。手洒桃枝汤，足学夏禹驰。呵叱出门墙，勿复顾呕遗。今虽病且已，皮骨尚尫羸。岂暇理旧曲，未能画蛾眉。当期重相见，风月临前墀。"}