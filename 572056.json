{"id":"572056","title":"和五弟韵","dynasty":"明","author":"袁宏道","text":"覆地苍云湿，垂天绿沈浓。窗开生翠叠，箔卷腻烟重。妥尾千梢凤，拿空万部龙。入风旗纛乱，敲月佩环从。嶰谷追遗律，筼筜墨旧踪。高寒排雨气，潇飒冷云胸。漾壁颓蓝水，遮门浩碧峰。湘娥斑潋滟，庄叟籁于喁。铜干平欺柏，霜髯欲傲松。横分清偃蹇，侧亸醉龙钟。铁画唐钩锁，粗村杜刃锋。帚书豪蔡格，箭栝美吴侬。碎影琉璃榻，鲜香琥珀钟。他时裁笋箨，规制取芙蓉。"}