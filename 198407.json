{"id":"198407","title":"沁园春·直下承当","dynasty":"宋代","author":"廖行之","text":"直下承当，本来能解，莫遣乾休。算如今蹉过，峥嵘岁月，分阴可惜，一日三秋。闹里偷声，日中逃影，用尽机关无少留。争知道，是沤生即水，水外无沤。世人等是悠悠。谁著个工夫向里求。但掩耳窃钟，将泥洗块，觅花空里，舐蜜刀头。何以忙中，尻舆浸假，邀取三彭同载游。真如界，向毗庐顶上，荐取无忧。"}