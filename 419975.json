{"id":"419975","title":"甘州 和休庵冬日泛舟花潭韵","dynasty":"近现代","author":"邓潜","text":"怪烟波、偏惹岁寒人，冬晴煖于秋。荡明漪绝底，点金日碎，冻墨云收。依旧春游画稿，一角小红楼。各有渔师意，身世扁舟。此是杜陵行径，望草堂竹外，空剩沙鸥。感寓公今古，照影自临流。十年来、深藏夜壑，怕峭风、吹水又生沤。归同约、待梅花放，还醉溪头。"}