{"id":"1004254","title":"感事建除体二首 其一","dynasty":"宋","author":"程公许","text":"建国维艺祖，受命同有虞。除苛五闰后，返朴邃古初。满盈持以道，德泽久不渝。平治二百年，中原忽榛芜。定乱得高皇，如日升昏衢。执中嗣堂播，奕叶垂范模。破碎今已残，敌人踵窥?。危哉武休破，汉沔几丘墟。成功赖诸将，三蜀仍覆盂。收藏问何时，官已迫征输。开仓储百谷，为我供军须。闭关且坚守，民力庶少苏。"}