{"id":"519462","title":"陈所翁双龙卷","dynasty":"明","author":"朱诚泳","text":"云满虚空雷电激，风猛波翻江海立。双龙奋出同蜿蜒，头角峥嵘烟雾湿。所翁疑是人中龙，沧溟曾与龙相逢。等闲落笔写神异，分明首尾成雌雄。斯翁久矣骑龙去，遗墨千金叹神遇。高堂展玩忽生寒，六月令人毛发竖。怪哉此卷须珍藏，通灵变化非寻常。床头深夜动风雨，秪恐破壁倾淋浪。"}