{"id":"995173","title":"满庭芳 次仁和韵，时欲之官永兴","dynasty":"宋","author":"黄机","text":"二十年间，旧游踪迹，梦飞岳麓湘湾。征衫再理，秋老菊花天。为客问君何好，爱水光、山色争妍。经行处，旗亭酤酒，曾记屋东偏。噫其，吾甚矣，不渐蹇拙，欲斗婵娟。办轻舆短艇，强载衰颜。人道郴阳无雁，奈情钟、藕断丝联。须相忆，新诗赋就，时复寄吴笺。"}