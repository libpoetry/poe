{"id":"1031629","title":"次韵欧公残杏","dynasty":"宋","author":"滕岑","text":"春风虽高却不寒，扶杖起散腰脚顽。昨朝阴晦忽开霁，造物变化胡可原。休嫌出游日色薄，大胜坐听檐声潺。百岁光阴人易老，一年时节春易阑。但知良辰合大醉，岂羡显官乘高轩。桃花飘零李花在，垂柳袅娜芳草繁。谁能有药扶我足，使我郊野穷跻攀。山公接䍦自倒著，吾发已秃久不冠。"}