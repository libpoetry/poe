{"id":"735821","title":"两不如篇","dynasty":"清","author":"汪琬","text":"我不如王仪曹，爱驱烟墨追风骚；我不如梁侍御，遍参耆宿啖蔬茹。诏恩休沐一事无，相携不待折简呼。金鱼池上莺啼蚤，共握蒲葵藉芳草。慈仁寺中花更稠，酒酣覆尽白玉舟。自惭不作一钱直，惟有谈谐略相及。联镳接茵能几时，归来又荷田间笠。伯劳燕子西复东，青春堂堂如转蓬。中原二子无消息，独立斜阳数去鸿。"}