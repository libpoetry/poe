{"id":"536309","title":"西山诗 其一 戊申冬以秩祀行作","dynasty":"明","author":"王世贞","text":"朝上西山，艰哉?崟。溪谷多风，倏旸而阴。胗䁾中肤，?慄缘音。十步五步，不能见人。牛马却走，熊罴号吟。仆夫告痡，口舌屈噤。修途无端，北陆遵沈。道有鼷鼠，结穴何深。忽而过我，杳不可寻。菀菀好鸟，栖栖中林。我独何为，伛偻不禁。皇命秩祀，俾孔之钦。肃肃卿相，咫尺尔临。我躬不遑，简书是忱。念思愲结，盻此高岑。"}