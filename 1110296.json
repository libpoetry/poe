{"id":"1110296","title":"和答周次山送行","dynasty":"宋","author":"孙应时","text":"衡宇归来后，瓶储不愿馀。兴公遂初赋，叔夜绝交书。已怯伤弓翼，犹欢涸澈鱼。春风到兰室，隐几正如如。我失从君别，君应话我归。亲年浑鹤发，家具只牛衣。耳不关时论，心知悟昨非。晨羞何所欠，菜甲雨新肥。籍甚多闻友，非徒一字师。可人徐孺子，爱客郑当时。苦意频携酒，相过共话诗。琼瑶何日报，松竹岁寒期。"}