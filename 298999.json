{"id":"298999","title":"城南观荷·幽意每不惬","dynasty":"清代","author":"袁洁","text":"幽意每不惬，独行谢朋俦。今朝暑未退，且作城南游。城南古胜地，漫漫隐林丘。下有采莲人，莲花过人头。水涨一痕碧，香浮数顷秋。参差互相望，衍漾分平畴。好风穆然至，解袂临清流。即此得间旷，终日忘淹留。高兴会有尽，飞光忽我遒。暝色送归棹，明月非所求。"}