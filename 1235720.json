{"id":"1235720","title":"留昌平四诗 居庸关","dynasty":"元","author":"吴师道","text":"神京望西北，连山郁崔嵬。百里达关下，两崖忽中开。林霏递掩映，磴道随萦回。岂知古燕塞，径以越与台。夙闻弹琴峡，涧响逾清哀。行行未及远，秋风涨黄埃。翠华届榆林，丞相前驱来。疾还惮迫险，顾瞻复徘徊。惟天设限蔽，万古何雄哉。抚迹思往代，键钥每自摧。皇衢坦荡荡，来往无惊猜。毡车正联络，怒辄奔春雷。前趋见行殿，遥峙积雪堆。腾凌万马驹，暮绕龙虎台。愚生一何幸，获忝儒臣陪。凭高未成赋，琐琐嗟微才。居庸古塞口，诸峰并嵯峨。左转万栗林，黄叶堕残柯。路出草棘间，石沟泫微波。黄尘欻腾起，知有饮马驼。前趋俯绝壑，素砾没坡陀。穷秋水没竭，泓渟不盈科。无复声淙淙，虚名误来过。下马小徘徊，土屋依岩阿。野老向我言，深入水木多。前年邑中人，来此乘干戈。委蛇数十里，隘险无谁何。桃源志乐土，商山有遗歌。谁知战争场，咫尺隔网罗。欲游苦匆匆，斜阳下前坡。李唐祚中微，刑臣执其柄。贤良褒然来，一策骇群听。事机戒不密，昌言毋乃病。吾职非近臣，陈义固当正。为时吐忠愤，誓不顾躯命。同游虽厚颜，得失非所竞。滔滔徇曲学，胡不愧元圣。□□辟祠宗，名教系邦政。居庸峭摩天，过者竦深敬。昌平官道傍，卧碑何壮伟。有唐营府督，怀圭姓朱氏。卢龙昔强藩，巨孽所根柢。尔胤泚与滔，逆气粤有始。眈眈元相国，肆笔方述纪。宁知两月后，口袜不贷尔。千载托斯人，遗臭同一轨。荒坟莽芜迹，石兽相攫倚。双螭已插地，文字未残毁。徒令行路者，唶唶嗟僭侈。圣贤树功德，金石无溢美。末世乃济奸，事定有公是。奈何极穹崇，来者纷未已。留此惩不忠，并以愧谄子。"}