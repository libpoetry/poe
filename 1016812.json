{"id":"1016812","title":"北邙行","dynasty":"宋","author":"释法泉","text":"前山后山高峨峨，丧车辚辚日日过。哀歌幽怨港岩谷，闻者潜悲薤露歌。哀歌一声千载别，孝子顺孙徒泣血。世间何物得坚牢，大海须弥竟磨灭。人生还如露易晞，从来有会终别离。苦乐哀感不暂辍，况复百年惊梦驰。去人悠悠不复至，今人不会古人意。栽松起石驻墓门，欲为死者长年计。魂魄悠扬形化土，五趣茫茫井轮度。今人还葬古人坟，今坟古坟无定主。洛阳城里千万人，终为北邙山下尘。沈迷不记归时路，为君孤坐长悲辛。昔日送人哭长道，今为孤坟卧芳草。妖狐穿穴藏子孙，耕夫拨骨寻珠宝。老木萧萧生野风，东西坏冢连晴空。寒食已过谁享祀，冢畔馀花寂寞红。日月相催若流矢，富贵贤愚尽如此。安得同游常乐乡，纵经劫火无生死。"}