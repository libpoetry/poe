{"id":"240540","title":"送普州守·宁可钝如槌","dynasty":"宋代","author":"王灼","text":"宁可钝如槌，不可曲如钩。毛铢夸争夺，所丧乃山丘。向谁巧相中，机穽险且幽。十直弹指顷，死骨埋荒陬。细看天定后，人力岂易谋。一洗谤书毒，近乡仍典州。惟此诗书窟，俗比鱼与邹。老手亦何事，坐啸群吏休。政成有异等，时到或封侯。期公如铁山，屹立千万秋。"}