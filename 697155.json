{"id":"697155","title":"将过娄江奉访王长公先柬二首","dynasty":"明","author":"胡应麟","text":"西风船下越江湄，恍入三天问路岐。云满大罗朝宴日，雪飞中岳夜来时。千秋一钵劳先赠，万里孤筇愧后期。笑杀卢敖游汗漫，丹台咫尺是蓬池。片刺飞扬国士情，登龙迢递阖闾城。一身海岱依元礼，双眼云霄属正平。下里乍堪酬郢曲，中原能许问齐盟。莫言把臂词场晚，蹑蹻天门象纬迎。"}