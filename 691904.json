{"id":"691904","title":"西屏诗二首为馆人叶直夫赋直夫卜居宣武坊北门对西山以西屏自号也","dynasty":"明","author":"李舜臣","text":"结宇虽城市，为屏乃翠微。隔篱纷可望，叠嶂远相依。雨后烟霞出，天边雁鹜飞。一尊时对酌，潇洒似君稀。胜绝城西路，昨来始一过。山空泉自响，湖迥芰应多。望极凭云阁，寻幽到石窝。早知为地主，好与共鸣珂。"}