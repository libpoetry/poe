{"id":"1106384","title":"贺侍郎","dynasty":"宋","author":"王其","text":"宽碧高楼上倚天，等闲蚁垤视凌烟。归飞华表三千岁，砥柱中流五百年。摆脱浮云闲富贵，逍遥长日散神仙。天公已定乘除计，八十春秋到八千。悬车高蹈姓名香，化得东阳似洛阳。节亚芗林仍峻洁，貌如笠泽更精强。丰标留作耆英样，寿命应同国祚长。岁岁梅花开腊五，来陪青鹿奉霞觞。"}