{"id":"795614","title":"沁园春 仲春为二姒三十初度","dynasty":"清","author":"庞蕙纕","text":"晓镜初开，喜傍妆台，日上花梢。看梅痕虽淡，尚飘积雪，柳绵未吐，遍拂长条。风送红香，烟凝翠黛，春到帘栊淑景饶。风光好，正筵前燕喜，窗外莺娇。兰芳玉映堪描。许谢女班姬第一标。任荆台歌舞，低头织锦，秦楼夜月，并坐吹箫。甲子平分，花朝前后，宝瑟瑶琴逸韵调。闺中近，羡霞觞引满，人在云霄。"}