{"id":"1127085","title":"南乡子","dynasty":"宋","author":"黄庭坚","text":"招唤欲千回。暂得尊前笑口开。万水千山还么去，悠哉。酒面黄花欲醉谁。顾影又徘徊。立到斜风细雨吹。见我未衰容易去，还来。不道年年即渐衰。未报贾船回。三径荒锄菊卧开。想得邻船霜笛罢，沾衣。不为涪翁更为谁。风力袅萸枝。酒面红鳞惬细吹。莫笑插花和事老，摧颓。却向人间耐盛衰。黄菊满东篱。与客携壶上翠微。已是有花兼有酒，良期。不用登临恨落晖。满酌不须辞。莫待无花空折枝。寂寞酒醒人散后，堪悲。节去蜂愁蝶不知。卧稻雨馀收。处处游人簇远洲。白发又扶红袖醉，戎州。乱折黄花插满头。青眼想风流。画出西楼一帧秋。还把去年欢意舞，梁洲。塞雁西来特地愁。"}