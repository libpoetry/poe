{"id":"811079","title":"中兴名臣咏 爵相曾文正公国藩","dynasty":"清","author":"王润生","text":"中兴气运一身肩，干济英雄学圣贤。议礼彤廷诚格主，从戎墨绖力回天。两朝将相归陶铸，一统江山赖斡旋。五等侯封非异数，庙庭配享待他年。灵钟河岳应昌期，三十三山并效奇。潞国久当枢密任，温公深受圣慈知。赞成大计锄三孽，扫荡游氛掌六师。难得十年官二府，故乡田宅了无遗。"}