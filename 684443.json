{"id":"684443","title":"夏日山居即事","dynasty":"明","author":"王廷陈","text":"市逼村非远，城纡路亦长。藤萝青壁树，云鸟翠微堂。林日晴多荫，溪风午荐凉。北窗时偃卧，人代接羲皇。寂寂郊原室，悠悠野客心。苍林鸣鹤起，白石饭牛吟。坐玩高云变，留连片雨阴。回车山径晚，多露畏相侵。涧古苔长满，林深径复微。偶经松竹处，聊挂薜萝衣。水鸟窥篱落，山云拂槛飞。农人惊节迈，负耒夜深归。相过嫌俗驾，自赡爱贫家。陶令门前柳，秦人洞口花。试暄看野马，占曙听林鸦。耕稼谁云苦，吾生幸有涯。开门临巨壑，扶杖入平沙。雨后桑麻长，风前杨柳斜。仰天歌自劳，休陇听农誇。应笑禳田者，篝车望已奢。寂寞翻为乐，渔樵更可亲。林皋无俗务，草泽有閒人。秪欲全疏拙，非关慕隐沦。偶然随稚子，驱犊古江滨。"}