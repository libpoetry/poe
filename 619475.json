{"id":"619475","title":"赠王明府","dynasty":"明","author":"伍瑞隆","text":"秀黛青崚嶒，玉阙万仞削。玄扃閟混沌，清绪积喷薄。灵风御真气，洗尽青山粕。含光发异彩，神鬼次第凿。哲人应昌期，秘孕搜丘壑。蔚蔚灵凤文，矫矫神龙角。黄河走襟际，万里荡洒落。早岁事冥搜，神览通玄漠。一朝倡大声，天路挺霜锷。风云触光怪，振藻满凤阁。南溟大鹏羽，长风动光岳。时吐珠与玑，光烱射磅礴。俯视周苍旻，漭荡中怀作。深霄倚清曲，三叹斯文托。顾我烟霞姿，期我风云略。照我明月怀，授我玄霜药。我本有心人，困顿自飘泊。兴情天地间，想像千秋约。感君如白日，使我颓颜灼。一心抱区区，百不一道着。岂曰敢忘君，少以内关钥。欣逢览揆辰，投诗赠笙鹤。他年三岛中，大斗许复酌。"}