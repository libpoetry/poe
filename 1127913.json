{"id":"1127913","title":"挽真西山二首","dynasty":"宋","author":"曾极","text":"云出西山雨未成，已闻华表鹤飞鸣。声名未必少黄霸，礼乐正缘无孔明。天下已传新宰相，胸中不改旧书生。寒蟾没入少微去，从此泰阶何日平。一片诚心并若丹，爱民何止十分宽。不成中国相司马，空使苍生望谢安。广益集思今已晚，以明佐圣古来难。治平一卷黄扉墨，留与君王拭泪看。"}