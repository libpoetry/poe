{"id":"686686","title":"杂画十一首","dynasty":"明","author":"边贡","text":"日出打鱼去，日斜沽酒还。渔翁家不远，只隔岸西山。蔼蔼古城暮，遥遥车马度。同为城外人，不识城中路。北风吹大雪，向夕满空山。遥见山中客，悬灯草屋间。鸡鸣山店昏，四郊风雨辰。苍茫野田际，愁杀独行人。田家春酒熟，野老日相过。醉别衡门外，山莺啼绿萝。江水春春碧，江门昼昼开。荒村过客少，独自扫苍苔。道上秋雨过，道傍秋树红。采樵归树晚，吹笛月明中。闭门听春雨，开门寡行旅。借问桥上翁，河水深几许。征夫慕前侣，杳蔼出幽林。欲渡溪桥去，山中暮雪深。鸟啼青石冈，日照红泥坂。杳杳云外钟，山僧独归晚。上山行采薇，下山行苦饥。山风夕凛凛，吹笠复吹衣。"}