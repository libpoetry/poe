{"id":"789276","title":"抛毬乐 春日遍游虞山西城诸胜，用《湘笙阁词》韵","dynasty":"清","author":"王策","text":"屋角远山浓睡，暗愁百五。渐春城、日影暹漏，云叶烘坼，蝶娇蜂妒。花半醒、扑袖香风；草初晴、没鞋珠雨。多少画阁红亭，绕涧依峰，碧映玲珑树。更赛火丛祠，莲灯宝炬。缤纷杂遝，云蒸霞舞。望倒影千家，明镜里、水晶涵翠户。有柳阴卖酒，桃下湔裙，遥村细路。试听语燕千招，啼莺三请，似曾相与。酒垆头，花市侧，隐隐凤箫声度。阿谁衫影，红过绿阴阴处。似迎如送，乍来旋去。依稀洛女乘轻雾。绕芳堤徙倚，望穷雀扇鸾钗，山外斜阳几许。趁归路钿车，行断续、髣髴间轻语。怕梦逐香迷，欲寻无据。"}