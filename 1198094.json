{"id":"1198094","title":"魏鼓吹曲十二曲 其八 平南荆","dynasty":"魏晋","author":"无名氏","text":"南荆何辽辽。江汉浊不清。菁茅久不贡。王师赫南征。刘琮据襄阳。贼备屯樊城。六军庐新野。金鼓震天庭。刘子面缚至。武皇许其成。许与其成抚其民。陶陶江汉间。普为大魏臣。大魏臣。向风思自新。思自新。齐功古人。在昔虞与唐。大魏得与均。多选忠义士。为喉唇。天下一定。万世无风尘。"}