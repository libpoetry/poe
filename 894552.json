{"id":"894552","title":"哭公实学士","dynasty":"宋","author":"宋庠","text":"高子北方士，才为国之华。灵襟绝尘藻，丽藻纷春葩。虽云服缰锁，高意笼青霞。子昔久蒙润，逢辰亨乃嘉。联飞奉台阁，相顾引龟緺。鲍叔不予怯，楚臣宁汝瑕。诏书频出沐，归辔屡回车。时过蒋生径，或诣子云家。柏将松并悦，人与室非遐。自谓百年分，风期何所嗟。君命良不淑，浮生兹有涯。沈疴犯霜露，幽谶发龙蛇。美志一朝尽，馀哀千古赊。招魂知是否，生肘讵真耶。涂斤失郢匠，膝席夭长沙。青黄饰沟木，藩褥坠风花。世事一以谬，何言定隆窊。都门执讴绋，原路引哀笳。夕云旌外惨，春日冢头斜。自此掩瑶轸，其谁知伯牙。"}