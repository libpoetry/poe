{"id":"495732","title":"烛影摇红 寿沈母八十八，闰八月望后也","dynasty":"明","author":"陈霆","text":"满百光阴，琼楼再赏银蟾皎。蜕辰刚遇闰中秋，天意分明巧。桂子香风未了。并祥烟、一时清袅。星辉南极，桃熟西池，绮筵开早。人月双圆，月娥素貌年年好。西风雁外鹤南飞，瀛海云霞绕。报道金莲屡到。拥飞琼、醉酣蓬岛。莱衣对舞，秦管联吹，洞天未晓。"}