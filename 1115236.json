{"id":"1115236","title":"送颜几圣龙学尚书出守泉州二首","dynasty":"宋","author":"杨万里","text":"听履星辰北斗寒，三能只隔寸云间。周家冢宰均四海，汉制尚书本百官。鹓鹭班齐瞻进步，凤凰池近却飞还。河图冠出西清上，莫作寻常五马看。我昔绫衾下直时，公为璧水大宗师。清风明月行乐耳，布袜青鞋随所之。颠倒壶觞留落日，翻腾山水入新诗。我来公去如相避，送眼行尘不得追。"}