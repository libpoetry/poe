{"id":"816347","title":"五用前韵","dynasty":"清","author":"黄遵宪","text":"盗玺曾闻罪赞襄，如何在鼎九刑忘。君臣相顾如骑虎，父子难为隐攘羊。今日家居谁撞坏，老身社饭自思量。忽传罪已兴元诏，沾洒青霄泪万行。掩抑鱼轩赋载驱，吞声在野鹆跦跦。扈行尚纵花门贼，入衙难徵竹使符。旧梦百年仍锁港，残山半壁欲迁都。最怜黄鹤楼中客，西望长安泪眼枯。"}