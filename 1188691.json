{"id":"1188691","title":"江有枫一篇十章","dynasty":"唐","author":"萧颖士","text":"江有枫，其叶蒙蒙。我友自东，于以游从。山有槭，其叶漠漠。我友徂北，于以休息。想彼槭矣，亦类其枫。矧伊怀人，而忘其东。东可游矣，会之丘矣。于山于水，于庙于寺。于亭于里，君子游焉。于以宴喜，其乐亹亹。粤东可居，彼吴之墟。有田有庭，有朋有书。有莼有鱼，君子居焉。惟以宴醑，其乐徐徐。我朋在矣，彼陆之子。如松如杞，淑问不已。我友于征，彼郑之子。如琇如英，德音孔明。我思震泽，菱芡羃羃。寤寐如觌，我思剡溪。杉筱萋萋，寤寐无迷。有鸟有鸟，粤鸥与鹭。浮湍戏渚，皓然洁素。忘其猜妒，彼何人斯，曾足伤惧。此惧惟何，惧寘于罗。彼骄者子，谗言孔多。我闻先师，体命委和。公伯之愬，则如予何。怅然山河，惟以啸歌，其忧也哉。"}