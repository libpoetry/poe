{"id":"937027","title":"寓居小庵才袤丈戏作","dynasty":"宋","author":"陆游","text":"早衰甚畏寒，飕飕压空馆。登阁望东庵，亭亭长一伞。欣然愿暂寓，竹底门可款。外看磔猬毛，仰视覆鹄卵。席才置锥地，牖若窥天管。瓦炉香不去，菅寝衾易暖。颇疑渔庵结，又类土室窾。家具止囊衣，弛担著亦满。客来勿嗤陋，老我善用短。犹能设胡床，相唤共茗椀。"}