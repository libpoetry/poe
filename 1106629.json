{"id":"1106629","title":"挽徐子平","dynasty":"宋","author":"王庭圭","text":"数椽破屋临溪水，日日读书喧四邻。白首传经穷到骨，清风入座静无尘。堆窗史传千张纸，过隙光阴一转轮。富贵掀天亦埃灭，今时何必叹斯人。季子过徐因挂剑，吾诗似剑敢欺徐。才华本自轻场屋，诂训犹堪授里闾。踏雪打门人问字，载殽从学酒盈车。儿童诵得平生赋，不是兔园遗下书。"}