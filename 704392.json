{"id":"704392","title":"送少师李公致仕还淮南","dynasty":"明","author":"黎民表","text":"先皇御宇重词臣，手诏亲题第一人。望切上台因补衮，恩深三极尽垂绅。朝承清燕常焚草，归揖宾僚许吐茵。便拟东山操杖履，五湖烟水正迷津。未央佳气转氤氲，退食迟回每校文。廿载超登门下省，两朝重扈圣明君。清关终日无私谒，草奏常时至夜分。万里臣心还咫尺，岂能长恋白鸥群。中原羽檄日交驰，玉殿宵衣问六师。片语独当天下计，寸衷还有圣人知。玉关初纳名王款，沧海频收下濑师。帷幄论功谁解识，麒麟图画肯教迟。"}