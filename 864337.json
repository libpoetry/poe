{"id":"864337","title":"诗送韩简伯学官于临浦呈劝其重修西子祠","dynasty":"宋","author":"王铚","text":"昔游临浦春正浓，小江萦委如无穷。花浮千林锦绣幄，舟扬万顷玻瓈风。西施故乡擅佳丽，会稽秀气藏华秾。是时山晴见真色，落日西南千万峰。今情不尽古情在，恨叠晚妆眉晕重。恨应但知倾国貌，无人能说亡吴功。倘非绝态动君意，姑苏台上犹歌钟。成功未甘归范蠡，素衣故国宁相从。文公之孙重端世，衮衣门户推八龙。官閒援毫来吊古，溪山顿为开愁容。谪仙亦赋浣纱石，至今翠绢不停织。浴池邀伴下瑶池，沾丐越女天下白。风流昭洗待名流，有德于人当血食。红心草葬旧金钗，黄陵庙成新石刻。霞裙琼佩无消息，怨魄凄魂招不得。一杯流水奠江蓠，苧萝山前已秋色。"}