{"id":"1143713","title":"次韵陈道士和徐星韵见寄","dynasty":"宋末元初","author":"方一夔","text":"寄迹琳宫绛阙边，聚星家世楚先贤。但留法界寸田在，不要穷途众目怜。谈客由来无负郭，诗盟此去定忘年。吾衰有分非君独，休羡千金有计然。不将书剑奋穷边，药裹君臣酒圣贤。笑我文章全乏用，从渠心目两相怜。参同颠倒长生诀，大衍推寻过去年。莫把诗狂压师服，兴来还解赋超然。"}