{"id":"1147305","title":"兵后西日溪行","dynasty":"唐","author":"皎然","text":"一从清气上为天，仙叟何年见乾海。黄河几度浊复清，此水如今未曾改。西寻仙人渚，误入桃花穴。风吹花片使我迷，时时问山惊踏雪。石梁丹灶意更奇，春草不生多故辙。我来隐道非隐身，如今世上无风尘。路是武陵路，人非秦代人。饭松得高侣，濯足偶清津。数片昔贤磐石在，几回并坐戴纶巾。"}