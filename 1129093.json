{"id":"1129093","title":"金刚随机无尽颂 究竟无我分第十七","dynasty":"宋","author":"释印肃","text":"菩提真无我，圆知见可可。若言更不会，丙丁来求火。当生如是心，绝待本灵明。迦叶门庭广，直是不容针。众生非灭度，说灭度成误。真如法界中，你我何门户。承佛记堪任，情忘境自沉。解吹无孔笛，弹得没弦琴。沩山牛加字，鼻孔皆相似。牧人执杖看，免惹闲公事。双林髻插簪，实志共同参。梁王宣命处，一拍令通三。经行谁得见，假相天真现。不得志公时，也是深秋扇。半夜老猿吟，惊起木观音。拶著虚空背，相打到天明。"}