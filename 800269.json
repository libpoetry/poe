{"id":"800269","title":"黄鹄矶","dynasty":"清","author":"冯廷櫆","text":"沔江骇浪流淙淙，夹岸屹立双芙蓉。黄鹄高峙郡城角，倒插石壁当其冲。上戴万古神仙宅，下蹋千尺蛟龙宫。我客江郊百无事，独著双屐携长筇。斜日惨淡山径黑，穷秋萧瑟枫林红。缘崖历磴到绝顶，危楼突兀临三重。森然魄动当槛立，参旗斗柄摇虚空。俯看长江一带耳，翻疑天堑难为功。回身欲倚江阁坐，四窗白雾寒蒙蒙。神仙有无堕荒邈，英雄割据空遗踪。冠古才人零落尽，感时五岳排胸中。山雨初来楼角暗，蹑级欲下心忡忡。凭高放眼一长望，茫茫八极云而风。"}