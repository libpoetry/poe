{"id":"1235473","title":"有怀蒙泉都帅二首","dynasty":"元","author":"刘鹗","text":"讨贼提兵垂十稔，老成练达亦吾师。竖儒几败乃公事，男子要为天下奇。公瑾孤军鏖赤壁，谢玄劲气破淮肥。从渠百万终为贼，要取梅关却赋归。卜式助边常百万，如斯乃可济时艰。传家自有遗经笥，报国无忘拜将坛。满眼黄金轻似土，他年清节重如山。广东未必真忘我，但有官鹾定拨还。"}