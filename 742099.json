{"id":"742099","title":"晋阳示诸牧令 其四","dynasty":"清","author":"伯麟","text":"珍错虽列俎，何如菽粟好。章服已荣身，何嫌锦绣少。我自筮仕来，生计原草草。稼穑思艰难，丰歉萦昏晓。小民日怨咨，敢以轻心掉。惟愿诸君子，梦与茅檐绕。绮罗筵前烛，移照桑枢槁。向隅繁有徒，情状俱了了。斤斫与斧削，何忍复相扰。当年皆寒畯，今日幸温饱。共期饬簠簋，斯民大有造。"}