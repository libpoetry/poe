{"id":"843899","title":"台城路 感秋词","dynasty":"清末民国初","author":"张慎仪","text":"待凉小立秋千外，争如旧年秋态。怕说秋来，还说秋去，可是秋心无赖。赏秋至在。费忙里秋吟，枉婴秋痗。好迭秋笺，和他秋露写余嘅。问秋今尚余几。又重番秋雨，把秋揉碎。花诧秋魔，月嗟秋蚀，酝酿秋情如醉。秋虫苦吠。似对我悲秋，凄然秋籁。秋梦支离，恨秋宵无睡。芙洲与共停吟屐，落拓客怀难遣。选胜评棋，买春敲韵，消去旅愁何限。浪游已倦。又败笠冲寒，残阳车蹇。万里蛮荒，乡心怎禁悲芦管。俊才信多命舛。甚绕枝轧轧，昏鸦破卵。肠断春云，心惊瘴雨，都入牛腰行卷。鬓丝搔短。悔病误相如，茂陵秋晚。凄绝天西，剩方诸泪满。"}