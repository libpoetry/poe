{"id":"1129856","title":"惠文伯居士请赞","dynasty":"宋","author":"释崇岳","text":"不著佛求，不著法求。人天眼目，佛祖冤雠。香岩下指南作北，剑池上看楼打楼。机轮妙转一丝头，不得鲵鲸不肯休。这个贼，无面目。指东南，看西北。不住云居，又憎荐福。自知不解守丛林，永劫甘心入地狱。这汉生来无状，佛祖亦难近傍。趯出金圈栗蓬，开口不在舌上。是人道渠执拗，不知年老成魔。偏要时时入室，所招怪恨者多。阿呵呵，屈指东西谁似它。咄。肋下三拳，拦腮一掌。据令而行，谁知痛痒。转身一拶验来端，杨岐种草铁心肝。无卓锥之地，有无价之宝。元不用安排，拈来用恰好。没人情，佛亦扫。这般村僧，脱空到老。行脚不到庐山，住院只在江浙。偏要冷笑诸方，忘却自家百拙。讨便宜，破邪说。一锥一劄，不妨凛冽。"}