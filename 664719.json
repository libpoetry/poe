{"id":"664719","title":"经漆村览有邰古迹","dynasty":"明","author":"康海","text":"我闻昔人言，此即汉漆县。其东故有邰，草木殊葱茜。终南当面朝，清渭过如练。直北倚黄山，逶迤控周甸。前望松桧场，知是何王殿。王迹日以微，气色或隐见。西南庆善宫，郁当漆村面。胜地迁变多，往躅审弥眩。繄自虞夏来，百祥具兹奠。地灵昔所庇，谛此窃中羡。"}