{"id":"686834","title":"冬日同何似公李伯襄仁伯定国安国舍弟有开探梅驼山分赋 得秋字","dynasty":"明","author":"伍瑞隆","text":"相将选胜惬淹留，不负梅花满岭头。别后几悬沧海梦，兴来俱到剡溪舟。尊开绿酒矜初熟，客有青云是旧游。就此邀欢无不可，未须明月醉杨州。醉色沉沉返照红，移尊犹自泥花丛。玉山倒处看相映，雪调飞来见转工。驲使每怜花发后，美人原在月明中。不妨太史偏归晚，自有梅诗供采风。"}