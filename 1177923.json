{"id":"1177923","title":"乙酉岁舍弟扶侍归兴义庄居后独止舍待替人","dynasty":"唐","author":"孟郊","text":"谁言旧居止，主人忽成客。僮仆强与言，相惧终脉脉。出亦何所求，入亦何所索。饮食迷精粗，衣裳失宽窄。回风卷闲簟，新月生空壁。士有百役身，官无一姓宅。丈夫耻自饰，衰须从飒白。兰交早已谢，榆景徒相迫。惟予心中镜，不语光历历。"}