{"id":"704869","title":"宫词十二首","dynasty":"明","author":"薛蕙","text":"禁围处处锁名花，步障层层簇绛纱。斟酌君恩似春色，牡丹枝上独繁华。閒倚阑干看柳条，可怜浑似董娇娆。东风何处吹桃李，空费心情学舞腰。年年永巷掩朱扉，愁惯多愁却渐稀。偶对春风见花落，一双玉箸堕罗衣。玉阶簇簇海榴红，画阁泠泠菡萏风。闷卷珠帘看日影，鸳鸯相倚绿池中。绣帘风动水精光，小苑离宫好纳凉。卢橘杨梅零落尽，只闻清跸幸昭阳。荷花布锦柳垂丝，一片丹青太液池。御榻独留清暑殿，宫娥空唱采莲词。翡翠楼中落日明，芙蓉帐里嫩寒生。人间一种清秋色，偏到深宫别有情。落叶无风满地沟，袖中团扇早知秋。宝奁红粉都抛却，展转空床尽日愁。红袖低回拂锦茵，玉颜憔悴掩罗巾。空房独对婵娟月，赖是嫦娥不笑人。斗帐氤氲沈水烟，蛾眉那得带愁眠。镜中莫倚人如玉，枕上真成夜似年。白雪霏霏拂玉阑，银釭耿耿夜漫漫。熏笼火冷青绫薄，不管娉婷不耐寒。翠袖年年积泪痕，罗帏夜夜忆君恩。纱窗月色不成梦，金井乌啼更断魂。"}