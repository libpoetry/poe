{"id":"1105324","title":"次韵杜监簿","dynasty":"宋","author":"方岳","text":"风雨重阳又一秋，白衣人至复何忧。东篱只此黄花是，未必渊明风马牛。杜曲无边风露秋，瓮头酒熟了无忧。一诗连夜穿兵卫，略似齐城战火牛。赢得萧萧两鬓秋，山城斗大转多忧。人间纵有万钱鹤，身外何如十具牛。不须把浅不防秋，底事山樵亦过忧。说与诸公那解此，但知两角战蜗牛。"}