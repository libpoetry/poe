{"id":"1207887","title":"古杉行","dynasty":"元","author":"范梈","text":"丹陵观，有古杉，屹如双阙当云门。云是钟君之手植，君去此树馀空村。尾摇翡翠梢八表，根结蛇蛟行九原。幽边岂无鬼神护，深处直形天地恩。一方拆裂引穿溜，犹是百年烧火痕。苍皮树里渐欲合，始知草木有道存。或云下有丹火伏，四时地底皆春温。神还复壮此其验，疑是自此无传喧。平生政坐嗜奇古，来看适值寒冬昏。长歌沈思绕其下，夜半月高松露繁。飘飖叶县凫舄影，牢落丰城龙剑魂。何当唤起博物者，共骑黄鹄凌昆崙。"}