{"id":"1143701","title":"题洪复翁诗卷后二首","dynasty":"宋末元初","author":"方一夔","text":"袖中光燄照崖垠，诗律雄浑远有源。近藁自成新句法，束书不叛旧游门。折芳梅下人双屦，话别沙头酒一樽。健笔世间谁措手，老夫先拟举降幡。诗里人传大小贤，自怜同业不同年。白云孺子诗千首，黄石老人书一编。冷眼危途风竹乱，知心旧事雪松坚。别愁去作星桥梦，长傍河西牛斗边。"}