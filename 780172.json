{"id":"780172","title":"金缕曲 晚浴 三十三叠前韵","dynasty":"清","author":"叶绍本","text":"竹醉篱头酒。乍炎风、送来婪暑，日西斜否。湿遍轻容芳汗透，指印欲黏圆斗。怯热信、伏催三九。满注兰汤看沃雪，掩明窗、分付银钩守。钗才卸、螺鬟首。香泉一掬明珠走。知灵液、深深几许，试探纤手。肌滑凝脂巾易拭，疏雨梨花娇受。教小玉、且牢缄口。未许窥帘移烛影，赚饼金、憎煞昭阳丑。妆重整、回廊牖。"}