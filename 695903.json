{"id":"695903","title":"送曹大行子韶奉使入秦因还武冈四首","dynasty":"明","author":"欧大任","text":"燕京裘马少年场，玉节西驰柳万行。腰下并刀持赠汝，五陵秋色满咸阳。三峰削出百盘斜，天井窗中玉女家。我寄归心西岳上，看君仙掌弄莲花。南行商洛略郧西，把酒家园一杖藜。七十峰高白云里，泠泠脩竹鹧鸪啼。都梁流水下三湘，路出荆南万里长。汉日汲生称使者，好裁封事答君王。"}