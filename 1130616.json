{"id":"1130616","title":"闻富郑公少时随侍至此读书景德寺后人为作祠堂因跋余旧诗后以自嘲","dynasty":"宋","author":"韩驹","text":"藤床瓦枕快清风，破闷文书亦漫供。乡信未传霜后雁，羁怀生怯晚来钟。淹留已办三年计，流落应无万户封。犹有壁间诗句在，他时谁肯写尘容。海气昏昏又啸风，一杯扶病要时供。三年闭户儿童怪，千古闲情我辈钟。若得黄甘应手种，更求青李莫函封。疏顽自笑将安适，寄谢江山好见容。"}