{"id":"843403","title":"和散原游桐庐至七里泷钓台作次原韵 其一","dynasty":"清末民国初","author":"俞明震","text":"独昵近湖山，几失烟江景。孤篷与鹭争，渐入桐庐境。衔江接红树，斜斜复整整。云光淡相染，天无成古锦。山水无定形，奇变出心影。未成浮海愿，弥觉天机永。暮傍桐君山，旅夜抱虚警。相逢莫问名，出世先止饮。烟波有戒心，身世成悬瘿。不见披裘人，渔火明孤枕。"}