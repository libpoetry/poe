{"id":"1194124","title":"忆江南","dynasty":"唐","author":"吕岩","text":"淮南法，秋石最堪誇。位应乾坤白露节，象移寅卯紫河车，子午结朝霞。王阳术，得秘是黄牙。万蕊初生将此类，黄钟应律始归家，十月定君誇。黄帝术，玄妙美金花。玉液初凝红粉见，乾坤覆载暗交加，龙虎变成砂。长生术，玄要补泥丸。彭祖得之年八百，世人因此转伤残，谁是识阴丹。阴丹诀，三五合玄图。二八应机堪采运，玉琼回首免荣枯，颜貌胜凡姝。长生术，初九秘潜龙。慎勿从高宜作客，丹田流注气交通，耆老反婴童。修身客，莫误入迷津。气术金丹传在世，象天象地象人身，不用问东邻。还丹诀，九九最幽玄。三性本同一体内，要烧灵药切寻铅，寻得是神仙。长生药，不用问他人。八卦九宫看掌上，五行四象在人身，明了自通神。学道客，修养莫迟迟。光景斯须如梦里，还丹粟粒变金姿，死去莫回归。治生客，审细察微言。百岁梦中看即过，劝君修炼保尊年，不久是神仙。瑶池上，瑞雾霭群仙。素练金童锵凤板，青衣玉女啸鸾弦，身在大罗天。沉醉处，缥渺玉京山。唱彻步虚清燕罢，不知今夕是何年，海水又桑田。"}