{"id":"71025","title":"摸鱼儿·记西湖","dynasty":"元代","author":"张翥","text":"记西湖、水边曾见，查牙老树如此。冰痕冷沁苔枝雪，的＊数花才试。天也似。爱玉质、清高不久闲红紫。孤山处士。总赋得招魂，烟荒雨暗，寂寞抱香死。春风笔，休忆深宫旧事。添人多恨多思。墨池雪岭三生梦，唤起缟衣仙子。仍独自。伴瘦影、黄昏和月窥窗纸。声声字字。写不尽江南，闲愁万斛，诉与绿衣使。"}