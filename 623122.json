{"id":"623122","title":"鸬鹚行","dynasty":"明","author":"郭之奇","text":"泛泛渔人同者谁，翛翛鼓翼众鸬鹚。羽衣不作云中伴，利喙偏教水族危。此物临流情志笃，眼光遥射寒波曲。求纤索巨每连群，入群不乱知所属。白鹭横洲那敢来，慈乌绕树亦中回。尔独依人胡为哉，多残物类不少哀。自尔归渔时竭泽，澄潭窈壑齐萧索。纵使渔人分剩获，缩喉敛颔终何益。"}