{"id":"1225242","title":"留昌平四诗 其一 居庸关","dynasty":"元","author":"吴师道","text":"神京望西北，连山郁崔嵬。百里达关下，两崖忽中开。林霏递掩映，磴道随萦回。岂知古燕塞，径以越与台。夙闻弹琴峡，涧响逾清哀。行行未及远，秋风涨黄埃。翠华届榆林，丞相前驱来。疾还惮迫险，顾瞻复徘徊。惟天设限蔽，万古何雄哉。抚迹思往代，键钥每自摧。皇衢坦荡荡，来往无惊猜。毡车正联络，怒辄奔春雷。前趋见行殿，遥峙积雪堆。腾凌万马驹，暮绕龙虎台。愚生一何幸，获忝儒臣陪。凭高未成赋，琐琐嗟微才。"}