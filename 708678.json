{"id":"708678","title":"西河•同袁令昭先生集湖上","dynasty":"明末清初","author":"沈谦","text":"春事晚。落红一夜飞散。蜻蜓蛱蝶漫踌躇，东君意懒。柳烟深锁玉楼空，画船犹把歌按。雨俄霁，寒又暖。浪花日影同灿。匆匆过客爱西施，髻鬟双绾。小姬随意弄琵琶，青衫愁泪俱满。游丝百丈正宛转。恨斜阳、终自难挽。回首总成虚诞。典春衣、共卧垆头，休惮赏遍湖山，无人管。"}