{"id":"813869","title":"海棠春 闺词，和阮亭韵  晓妆","dynasty":"清","author":"邹祗谟","text":"兰凤惝恍飘清响。绿池畔、茱萸金网。翠滑宝簪松，影落湘波漾。灵蛇髻绾随新样。恼娇慵、不寻情赏。绡帐起来寒，又怕云屏敞。闲阶踏遍怜华足。偏懊恼、春愁成曲。簇簌敛桃笙，展向?毫褥。隔墙唱彻丝和肉。残梦断、琮琤寒玉。漫捲绣帘听，孤闷吹豪竹。银床月起回孤影。撇团扇、宿酲初醒。珠露浴蔷薇，光烛流萤冷。晚妆怯向菱花镜。欹鬌、金钗慵整。残粉较何郎，香汗消汤饼。药栏镇日抛红雨。清耿耿、翠梭鸳杵。蓦忆两凭肩，夜夜传私语。待寻好梦郎边去。转玉绳、星低河鼓。爇罢水沉香，冷落松枝麈。"}