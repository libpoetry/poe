{"id":"1067989","title":"晓发琳山晚会于湖光亭","dynasty":"宋","author":"李彭","text":"琳山寺前雨翻盆，辟邪渡头争渡喧。湖光主人敬爱客，解装咄嗟开酒樽。江城花尽柳亦老，薄暮欢娱怜草草。殷勤为唤两红颜，始知人好鸟还好。斑斑鬓间少黑丝，客中不复忧心捣。阻酒中圣少年时，江湖放浪真忘归。老来颇丧丈夫勇，心随暝鸟投林飞。"}