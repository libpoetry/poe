{"id":"433232","title":"念奴娇 和孙正刚韵","dynasty":"近现代","author":"顾随","text":"下楼扶杖到庭园，行去行来行遍。屈指几时开夜合，也算繁花经眼。古木西郊，清池旧邸。前事犹依恋。抛人岁月，自怜青鬓霜满。放眼万古千秋，蠹鱼钻故纸，雄心何限。所恨新来腰脚软，不似病前彊健。滚滚飞沙，茫茫雨土，幸自春归晚。少陵诗好，杜鹃不到涪万。铜琶铁板唱江东，都下一时传遍。大道不曾离日用，万事常关心眼。最是莼鲈，秋风未起，已自心生恋。浩歌归去，凡时功行圆满。屈指睹面匪远，京津难道是长江天限？明月未尝千里隔，彼此共同身健。但有归期，天随人意，莫怨归期晚。西川人杳，者回千万千万。"}