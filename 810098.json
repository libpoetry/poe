{"id":"810098","title":"高阳台　与徐星伯曹玉水两舍人集叶雨辀太守斋赠歌者似兰次雨老原韵","dynasty":"清","author":"张祥河","text":"写影花初，评香露晚，问谁镂管生春。谱到离骚，湘君定是前身。窥帘月去瞢腾醉，送江潮、几簇秋星。恁盈盈，并入眉梢，异样芳情。枯禅肯负填词手，但盟心印素，證果知因。结佩天涯，飞来一片痴云。蘼芜梦断枫桥路，荡吴波、画境非真。莫销魂，草草衔杯，有个愁人。"}