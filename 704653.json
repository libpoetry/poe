{"id":"704653","title":"戏拟六忆诗","dynasty":"明","author":"黎遂球","text":"忆来时，月明花弄影。芙蓉傍脸藏，柳叶吹衣冷。慎教鹦鹉知，帘幕人初静。忆见时，痴狂恐相拒。汗染薄罗香，憨羞怯无侣。连宵梦里心，迟疑未谙语。忆坐时，抱膝低流盻。斜伸白藕肱，互插红莲瓣。婉转接琵琶，态弱声犹慢。忆睡时，腻云摇两叶。情热缚鸳鸯，魂消逐蝴蝶。竹影入纱厨，微看晕旋颊。忆起时，相看尚如梦。松鬓散花零，罗带缠绵弄。约莫拟朝云，怕是东风送。忆别时，只道寻常去。相送转香丛，回身看飞絮。恨杀似无情，肠断终何据。"}