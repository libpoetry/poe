{"id":"622803","title":"天汉篇","dynasty":"明","author":"郭之奇","text":"天河皎皎流清澈，白云片片横霄闑。是云非云动远华，以色为空空似涅。空天漻泬自高浮，挹斗扬箕时并揭。玉龙开影乍双垂，帝子临津初罢辙。虚劳鹊羽漫多填，颇怪机丝堪近缀。九野平分二气绳，如断复联疑肪截。千年几见问津人，万里空思玄圃穴。玄圃之山百泓飞，汇而为海四河别。惟有白河向东南，天波亦使中原洁。凭兹洁意俟三秋，秋天返照光如雪。河源自此不须穷，耳目之前星宿列。幽含明吐已昭昭，上下同流那可竭。"}