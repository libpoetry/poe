{"id":"368671","title":"剪牡丹·题江霞公海天飞絮图","dynasty":"清代","author":"杨玉衔","text":"懵懂疑云，冥濛胜雪，扰乱一天晴色。勿笑东风，弄春光无力。苍茫独立哦诗，江城五月，落梅不假吹笛。海上成连，有鹭鸥相识。打头天地都窄。御寇风、九垓鹏翮。踪迹怕沾泥，谢绝浪飞，关山南北。与人竞路悔畴昔。纵化池萍，空作可怜碧。鸦墨。任万千结阵，相忘皂白。"}