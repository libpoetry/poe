{"id":"468122","title":"好事近 和宋朱希真渔父词","dynasty":"当代","author":"魏元旷","text":"春水绿波生，满地江湖一色。归去生涯好在，理沙棠轻楫。鸱夷别舸载妻孥，兴废任吴越。但闻鳜鱼肥未，趁桃花时节。半卷绿蓑轻，莫更此生抛得。雨雨风风不定，杳去来无迹。漫随鸥鹭共浮沈，犹未断知识。独自一江寒水，共芦花清绝。霜雪已蒙头，江上饱经风月。称手丝纶一握，恨挂帆无力。篮空市散独回船，暖酒壮颜色。惆怅武陵溪畔，早芳菲销歇。短濑复长汀，更下几湾滩碛。明灭夜深寒火，宿菰浦岸侧。朝燃楚竹汲清湘，欸乃向空碧。风雨有时閒卧，听邻船吹笛。三尺钓鱼竿，一任浮家泛宅。何必芷兰深处，寄烟波踪迹。祗愁逢着独醒人，未可数晨夕。短笠孤篷飘泊，且歌吟自得。"}