{"id":"1206908","title":"摸鱼儿 用药庄韵","dynasty":"元","author":"曹伯启","text":"怅人生、百年如寄，虚舟沧海难舣。是非荣辱云千变，光景算能消几。尘世里。耻婢膝奴颜，不觉长欷矣。凭谁荐起。望几处侯门，要开怀抱，将进又还止。凝眸处，往往修程万里。飞黄跛鳖相比。酣歌点检平生事，惟恐老之将至。铛有耳。况识字能言，莫负天公意。文章信美。既不用毛锥，寸长无有，寻我泮池水。"}