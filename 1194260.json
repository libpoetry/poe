{"id":"1194260","title":"鲁忠王挽词三首","dynasty":"唐","author":"宋之问","text":"同盟会五月，归葬出三条。日惨咸阳树，天寒渭水桥。稍看朱鹭转，尚识紫骝骄。寂寂泉台恨，从兹罢玉箫。邦家锡宠光，存没贵忠良。遂裂山河地，追尊父子王。人悲槐里月，马踏槿原霜。别向天京北，悠悠此路长。树羽迎朝日，撞钟望早霞。故人悲宿草，中使惨晨笳。气有冲天剑，星无犯斗槎。唯馀孔公宅，长接鲁王家。"}