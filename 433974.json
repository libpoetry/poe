{"id":"433974","title":"水龙吟 同德秀游盘谷","dynasty":"金末元初","author":"元好问","text":"接云千丈层崖，古来此地风烟好。青山得意，十分浓秀，都将倾倒。可恨孤峰，几回空见，松筠枯槁。自都门送别，膏车秣马，谁更问，盘中道。我爱陂塘南畔，小川平、横冈回抱。野麋山鹿，平生心在，长林丰草。婢织奴耕，岁时供我，酒船花灶。把人间万事，从头放下，只山中老。"}