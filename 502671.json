{"id":"502671","title":"澄清歌为闽宪佥孙公赋","dynasty":"明","author":"王恭","text":"骢马何处来，翩翩下霜台，七闽大道无尘埃。袖中明月连城价，腹里琅玕柱石材。闽山青峨峨，闽水净如练，露冕巡行历州县。手持白简绣作衣，胆落金吾铁为面。佐理由来有政声，纲纪百粤共澄清。清如金茎云间之露白，澄似冰壶秋夜之月明。山亦收其雾，川亦敛其滓，泰阶荧荧悬六星。秋毫遥遥洞千里，列郡官曹亦如水。忆昨霜威遍齐鲁，汶阳泰岳沾时雨。又持玉节按闽荒，乡心几度梦浔阳。方今天子多殊渥，暂遣遐陬访民瘼。早晚功成列上台，令人更忆孙弘阁。"}