{"id":"1119709","title":"山居十首","dynasty":"宋","author":"陈造","text":"山间有好事，时肯问何如。束送箸头薤，鲜分匙面鱼。披襟偕我饱，揽发为君梳。一笑尘劳外，都无病可祛。咀毒横戈地，财堪博一羞。时流正攘臂，老子解抽头。秦楚蜗两角，蹠夷貉一丘。向来回晚照，了不见全牛。忽作断过访，经旬闲瘦筇。慵添和诗债，病减灌园功。石鼎袅轻碧，庭柯零碎红。竹君如见慰，竟日啸窗风。居深自少客，儿辈省应门。日课午钟饭，生涯三亩园。嗜鱼亲蜑户，辍果及王孙。不惜苔钱破，横纵步屧痕。鸟息我亦倦，行行取径微。石棱妨错足，藤蔓每钩衣。森木各天籁，连山同夕晖。推门吟袖冷，满带野风归。涉世惯多遌，还欣惬此心。鸡孙当岁稔，竹母值秋阴。言配香粳软，行须绿影深。继今摩腹去，风日更萧森。萍梗才糊口，爬沙亦畏涂。悠然三径地，有此百金躯。乘兴聊吟笔，无弦且槁梧。幽居喜客醉，未遣秫田芜。蕉鹿谢依乘，孤高乃得朋。闲谈每褐父，清晤或邻僧。止酒玄真子，居家杜伯升。此心安隐处，蜩鸴傲鹍鹏。一室市声外，生经良不孤。园花非独笑，风竹巧相娱。为客求鹅母，供家课橘奴。残年温饱尔，外此亦何须。丁年陪友旧，尘雾去骎骎。不赖学问力，终孤云水心。无波真古井，跃冶岂祥金。抚己知今是，扁舟钓碧浔。"}