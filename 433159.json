{"id":"433159","title":"即事漫咏（十首选四）","dynasty":"近现代","author":"郭象升","text":"中庭几树白丁香，不耐东风一夜狂。绿叶成阴花事了，帘栊寂寞昼初长。何处寻芳问牡丹，海棠文杏也摧残。生憎荔挺防人步，著个花儿便号兰。菜圃青青地百弓，垂杨无复絮摇风。晚来小立都成例，消受斜阳一抹红。兀坐深宵万念删，遗音飞鸟度檐间。莲洋佳句无端忆，布谷声中四月山。"}