{"id":"844417","title":"戊辰春仲将赴长沙省亲绕道至吉安阅府试卷感赋二律","dynasty":"清末民国初","author":"金武祥","text":"才挂征帆便怅然，连天风雨暮云边。奔驰客路频千里，暌隔高堂已七年。忍使桑榆违色养，敢因儿女遂情牵。空囊且莫嫌羞涩，尚有新诗贮百篇。可笑萍踪不自由，半途鸿雪又勾留。关心樽酒怀前度，满眼云山感旧游。差喜三湘原接壤，不妨两月暂停舟。此邦文物从头数，六一休风尚在不？"}