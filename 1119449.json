{"id":"1119449","title":"次韵王编修二首","dynasty":"宋","author":"陈造","text":"落手新诗吮复吟，自甘壁角挂枯琴。祈光已吸金茎露，张野俄聆帝乐音。疗我平生风雅渴，放君高步隽英林。人间梦想珊瑚树，龙护灵湫万仞深。老誓捐书断苦吟，君苗笔砚戴逵琴。因君又试推敲手，揆我终惭缴绎音。漫作蠹鱼餐朽策，倏听鹎鵊语中林。肉台盘客曾丁字，碧酒留宾听浅深。"}