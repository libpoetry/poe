{"id":"549098","title":"追赞耿侍御年伯","dynasty":"明","author":"毕自严","text":"大夫矫矫龙鹄姿，才华气节倾当时。惠文柱后豪右避，埋轮都下豺狼悲。一朝南巡持绣斧，风凛霜冽和甘雨。明有法度幽鬼神，宁能希指滥网罟。浮云蔽日天听高，江干泽畔空牢骚。仁人放麑诚不忍，独秉三尺障洪涛。论定司徒还上书，贤奸皎皎列前除。炙手气燄有时尽，保全忠谠论非虚。况看哲嗣绍前修，慰藉虞渊援鲁矛。啬前丰后较孰胜，且有竹帛光千秋。"}