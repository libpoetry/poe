{"id":"603632","title":"夏至斋宿五言十四韵奉呈膳部杨君仪部骆君","dynasty":"明","author":"杨起元","text":"皇矣我后土，至哉物资生。仪阳惟静德，配健协时行。赤道轮初返，金辉魄始生。一阴从此长，万汇驯兹凝。肃穆钦元祀，端居助圣明。北郊遗鹓列，南礼贰宗卿。夜宿清魂梦，朝看异雨晴。禽声增寂景，树色露空生。列宿分星象，含香进俊英。微言穷姤复，惕志励寅清。月窟为难探，天根岂易升。古人胎教义，大易履霜情。穆穆观无始，熙熙识有生。心斋如一得，永不堕疑城。"}