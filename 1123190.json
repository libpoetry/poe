{"id":"1123190","title":"忆秦娥","dynasty":"宋","author":"贺铸","text":"晓朦胧。前溪百鸟啼匆匆。啼匆匆。凌波人去，拜月楼空。去年今日东门东。鲜妆辉映桃花红。桃花红。吹开吹落，一任东风。风惊幕。灯前细雨檐花落。檐花落。玉台清镜，泪淹妆薄。良时不再须行乐。王孙莫负东城约。东城约。一分春色，为君留著。著春衫。玉鞭鞭马南城南。南城南。柔条芳草，留驻金衔。粉娥采叶供新蚕。蚕饥略许携纤纤。携纤纤。湔裙淇上，更待初三。"}