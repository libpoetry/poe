{"id":"198239","title":"过弹筝峡·悠悠薄洛水","dynasty":"宋代","author":"李复","text":"悠悠薄洛水，东出弹筝峡。昔人感秋声，舞跃中音节。我来跨官马，屡渡随曲折。水寒石齿涩，鸣调苦悲咽。应有征人泪，泠然洒清血。含恨变旧音，冷照关山月。衮衮东入海，余情流未歇。掩耳不能听，挥鞭急超越。穿云望前垒，晚路山雨滑。去远犹自闻，回肠危欲绝。"}