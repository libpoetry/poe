{"id":"433579","title":"湖行三首","dynasty":"近现代","author":"曾国才","text":"青草湖心草如黛，直行草面船无碍。不知泥根深几何，袅袅摇摇弄可爱。落月初三初四时，澹烟一里两里外。青草湖边半潭户，水落架茅湖上住。客来酤酒坐扁舟，系舟便是当门树。问客何来去何处，湖水茫茫不知路。八月明湖天镜清，榜人卧月闻歌声。望之寥阔不见人，有人云是湖中神。迎神吹箫复撞鼓，神鱼出听鸦起舞。"}