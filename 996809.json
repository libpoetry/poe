{"id":"996809","title":"邹操","dynasty":"宋","author":"黄庭坚","text":"归欤怀哉，此邦不可以游。眷吾车而有柅，非河浒之无舟。政何君而莫与，君何国而莫求。岁荏荏而老至，慨时运之不逑。洋洋乎水哉，丘之不得济也。昊天不吊，仁者此无罪也。揽国辟而家擅，几何而不殆也。心病不可药，手足未有害也。鸟覆巢于主人，凤摩天而逝也。求所用生丧其生，吾不忍幪此虿也。岂曰如之何，然后求诸蔡也。已乎已乎！鸟兽山林，则以食也。天下有道，丘不与易也。归我休矣，奉帝则也。大同至小，天地德也。小物自私，智之贼也。国无知兮，我非伤悲兮。驺御委辔，四牡驰兮。心不慊于前驱，又欲下而走兮。中园有林，斧所相兮。大厦峨峨，不谋匠兮。往者不可及，来者吾犹望兮。"}