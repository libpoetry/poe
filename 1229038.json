{"id":"1229038","title":"芟麦歌","dynasty":"元","author":"王祯","text":"田家食力不食智，麰麦年年勤种莳。老农八十谙地利，暑夏呼儿先暵地。再耕再耨土华腻，手把耧犁知已试。土沃不妨投种穊，今年已报春泽被。覆垄苗深如栉比，薰风长养见天意。猎猎青旗催稚穗，才结稃胞花雪坠。赫赫曦轮炽钻燧，尽著精华输至味。粒饱芒森密如彗，顿失前时浪翻翠。岂知真宰调元气，化作黄云表嘉瑞。老农眼饱虽自慰，旦夕却忧风雨至。子妇奔忙事芟器，钐绰翩翩转双臂。曳笼腰间盈复弃，急载牛箱夜无寐。转首登场簇高积，风翻日碾半犹未。己向公门奉新馈，曲材和籴凡几次。年饷巡门仍语谇，夏税有程今反易。自馀宿负如取寄，指此有秋争蚁萃。一得岂能偿百费，终岁勤劳一歔欷。昨日公堂宴宾贵，尊俎横陈混肴胾。檀板珠绳按歌吹，万钱不值供一醉。庖人搓揉出精粹，尚喜食新誇饼饵。物不天求皆力致，饱食何人知所自？春祈夏荐礼所记，报本从来追古义。但愿斯民不畏吏，吏不扰民民自遂。凡在牧民遵此治，坐见两岐歌政异。日富囷仓均被赐，不使老农忧岁事。"}