{"id":"193558","title":"沁园春·第一江山","dynasty":"宋代","author":"吴潜","text":"第一江山，无边境界，压四百州。正天低云冻，山寒木落，萧条楚塞，寂寞吴舟。白鸟孤飞，暮鸦群注，烟霭微茫锁戌楼。凭阑久。问匈奴未灭，底事菟裘。回头。祖敬何刘。曾解把功名谈笑收。算当时多少，英雄气概，到今惟有，废垅荒丘。梦里光阴，眼前风景，一片今愁共古愁。人间事，尽悠悠且且，莫莫休休。"}