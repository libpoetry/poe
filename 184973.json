{"id":"184973","title":"寒雨浃旬终不成雪","dynasty":"宋代","author":"曾几","text":"幽栖又三冬，好雪无一片。今晨霭同云，薄暮集微霰。先声乃如许，落势大可见。呼儿出门看，通夕知几遍。听窗复听竹，敧枕不知倦。终然成底事，寒雨闭深院。何尝忧瘠田，初不办欢宴。囊萤已乾死，无以映书卷。请天收层阴，斗柄行欲转。爱日上晴轩，如披故人面。"}