{"id":"1072227","title":"谢吴兴守李端明致酒一首时寓德清","dynasty":"宋","author":"刘一止","text":"孔愉庙边溪水长，石壁岩下飞泉香。居士住此几寒暑，只见四山青又黄。今年春雨摧麦芒，六月稻穗乾欲僵。烦公焦劳坐黄堂，何不趣公归赞襄。为时开阁阴与阳，不令此忧遗君王。我君有如坐甑内，口顾怫郁不得骧。公欲令我苏肺肠，白衣致酒甚沛滂。瓶粟未空陶氏仓，得酒且到王生乡。更招山前老漫郎，渠家曲柄荷可觞。"}