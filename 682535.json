{"id":"682535","title":"山中言志","dynasty":"明","author":"区大相","text":"行尽清溪到几峰，峰头精舍有云封。功名不爱通侯赏，乞得閒身伴赤松。柴扉竹里掩斜晖，童子山前采药归。满地藤花閒不扫，风来吹上钓渔矶。茗园烟袅绿云鬟，花底朱扉映竹关。风月自来歌舞席，不知何处是东山。莫道山家事事慵，看云看水费持筇。新栽松树能留鹤，小引溪泉即卧龙。竹树阴森带茅屋，山客归来酒初熟。有时一卷黄庭经，独对岩前千丈瀑。一道飞泉挂碧峰，石桥流水出深松。山僧自扣山门磬，知隔前溪第几重。"}