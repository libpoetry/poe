{"id":"982283","title":"游鼓山","dynasty":"宋","author":"真德秀","text":"严宸有追诏，趣上太守符。疲民未苏醒，还顾空踌躇。来寻灵源盟，喜与佳客俱。始酌清泠泉，一浣丹墨洿。超然烦溽中，著身在冰壶。迟明陟危亭，云涛渺空虚。烟霏倏开阖，峰峦时有无。伟哉此绝观，雄压东南隅。苍崖万仞立，四面环琼琚。翠木巧蔽亏，亭午清阴敷。令人澹忘归，似到真华胥。忆昨泛莲日，选胜邀朋徒。摩挲岩上刻，慨仰赵与朱。举觞酹且盟，一节期终初。重来三十年，恍如隔朝晡。并游四五人，存者独老癯。有怀子陈子，感叹为欷歔。子抱明月终，我方长涂趋。颠踣惧不免，儆省当何如。愿言祝同社，著力相携扶。禅伯亦可人，新结峰顶庐。老我故倦游，轩冕非所娱。会须脱尘鞿，来依懒瓒居。"}