{"id":"266811","title":"六州歌头·居庸长城","dynasty":"现代","author":"叶恭绰","text":"神州极目，今古几长城。居庸塞，联榆蓟，卫燕京，控龙庭。恃作华夷限，巢蜂蝶，穴狐兔，容蛇豕，争蛮触，混膻腥。锁阴重溟。洞启百年史，国耻充盈。更蓬莱左股，历劫剩枯枰。万里回萦。竟何成。况烟熛怒，飙轮迅，艨艟巨，幡旗精。高空制，后方战，合纵争，百欺凌。人类浑奚罪，相奔迸。赴秦坑，山河险，坛坫约，总难凭。何日町畦，尽泯兵革息，长庆由庚。尽边城戍垒，开辟付农耕。春满藩屏。"}