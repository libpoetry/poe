{"id":"684683","title":"题静乐轩","dynasty":"明","author":"王绂","text":"前溪冰泮绿生波，好雨催花向晓过。宿酒未醒眠未起，半窗红日鸟声多。竹几藤床小砚屏，薰风帘幕篆烟青。閒斋几日黄梅雨，添得芭蕉绿满庭。秋声早已到梧桐，露气生凉湛碧空。独倚阑干待明月，紫箫吹彻木樨风。斗帐藏春日醉眠，静中唯与懒相便。寻常甲子无心记，看到梅花又一年。"}