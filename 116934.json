{"id":"116934","title":"临文·一病废百嗜","dynasty":"宋代","author":"张耒","text":"一病废百嗜，好文心未忘。南窗纳虚明，罗列陈缣缃。茫昧考巢燧，典章断虞唐。清妍进屈景，嶲永旌苏张。少狂不自料，遇事形文章。误逢作者叹，因复力披攘。蹉跎生白发，始紬石室藏。粗见汉家事，濡毫时否臧。文词比工祝，不殊公卿行。何用疲心精，舍本弃耕桑。读赋意凌云，律令尊张汤。荣华系遇合，才技无短长。颇师老氏术，抱璞和其光。无营以卒岁，刻意翰墨场。"}