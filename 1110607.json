{"id":"1110607","title":"次韵公绍贺崇静之赐金紫","dynasty":"宋","author":"朱长文","text":"北窗二纪傲羲皇，节比渊明事更光。共喜遐龄垂紫绶，莫嫌猛退弃铜章。文房句就心常佚，药鼎功成寿转长。七品官阶三品服，满斟绿醑醉春阳。久脱朝衣袭野裳，亲逢盛旦日重光。耕田凿井尧民事，垂组怀黄汉服章。诸老相欢陶圣治，两宫遥祝与天长。谪仙才调今谁是，肯解金龟燕夕阳。"}