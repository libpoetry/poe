{"id":"338816","title":"金缕曲·独坐无聊，忽见蜘蛛一丝微吐，满屋旋转，戏作","dynasty":"清代","author":"许禧身","text":"行是腾云软。只空中、一丝微吐，飘扬轻转。八足交叉形似舞，彷佛无肠影幻。更密密、檐前布满。地网天罗重更叠，叹飞虫、啖尽无从算。丛叶底，惯牵绊。千丝结后终难断。但看他、蜂藏蝶敛，纷纷避远。日月精华良夜足，更喜春风和暖。却只恨、禽声啼乱。弱絮飞花随意罥，最玲珑、雨落成珠串。芳讯报，桂楼畔。"}