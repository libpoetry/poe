{"id":"682905","title":"罗宫赞达夫惠寄移居之作次答四首","dynasty":"明","author":"尹台","text":"一丘暂遂中林卧，数亩还成僻地居。可爱泉声流户近，时看云气动窗虚。川原栗里怜相似，风俗鹿门叹未如。庞老陶公今寂寞，拟将身事寄农书。久辞禁籍寻耕陇，莫问仙闱锁秘居。独抱遗经惭究始，有怀往代恐成虚。并飞野鹳元相引，数至浮鸥底自如。人意且忻谐物性，未妨终日偃琴书。古道欲追谁可访，今生长恨不同居。烟云莲洞青春静，花鸟桐皋白日虚。晚接襟怀知茂叔，早惭词赋慕相如。向披尺素传云鲤，闭户曾闻息著书。已谢荣名甘草茹，真成幽迹抗林居。御风列子泠然善，隐几南綦㗳尔虚。秪笑儒流遗自性，竟从禅谛觅真如。玄珠象罔迷求索，始悟斲轮欲弃书。"}