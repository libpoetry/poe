{"id":"1130996","title":"晚过邻几官舍三首","dynasty":"宋","author":"韩维","text":"炎日来休骑，红尘喜放船。波平凉洗马，树净晚吟蝉。风至披襟后，云消倚拖前。潭心见华月，归意一留连。车马东桥绝，凉风满夕轩。水声通沁苑，树色入夷门。每接渊明咏，常怀仲理言。沧洲如可约，杯酒会重论。萧洒君官舍，从来可数来。养莲疏浊水，薙草出荒台。芡散初成籍，蒲长欲映杯。吾知蒋生径，不为俗人开。"}