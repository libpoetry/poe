{"id":"504948","title":"云山图歌","dynasty":"明","author":"乌斯道","text":"云山云山一何好，日夜无端入孤抱。平生性僻爱云山，岂知却被云山恼。昔住阚湖烟水东，一行一坐青山中。青山起伏春蔼蔼，白云吞吐天空空。寻复扁舟泛吴越，吴越青山更清绝。联联翩翩接荆楚，千里白云如喷雪。只今置身城市閒，可怜举眼无青山。琴抚归樵碧窗静，歌咏紫芝清夜阑。安得便携妻子去，入山竟作山中住。纵然宾客远相过，山窅云深不知处。自念少时贪读书，壮年立志卑唐虞。半世未明周孔学，九重空望夔龙趋。短剑虽曾铸顽矿，蒯缑零落尘埃冷。忍闻天下暗旗旌，耕莘钓磻向何境。仰天俯地徒尔为，与世低昂心转迷。几迥对饭不能食，慨然只起云山思。城中隐君胡仲厚，酌酒论诗十年友。经书不独满胸中，画作何曾在人后。知我已是山中人，先为画山兼画云。晴天倒飞秋海浪，浪中乱叠苍龙鳞。中有乔林结层绿，长梢半掩溪边屋。兔迹鸟道隔重峦，正好开门枕寒玉。我得此图良慰心，但觉云山思愈深。他日能偿结茅愿，可无仲厚来相寻。袖拂白云相对坐，坐久嗒然吾丧我。此时不复有云山，山鸟自啼花自堕。"}