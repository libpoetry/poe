{"id":"1252501","title":"菩萨蛮 新秋夜凉浴罢露坐","dynasty":"元末明初","author":"邵亨贞","text":"清江倒浸云峰巧。采菱渡口轻舟小。水面晚风香。蒹葭摇嫩凉。潇湘人渐老。玉佩惊秋早。鸥鸟惯忘机。背人何处飞。金风簌簌敲梧井。画屏耿耿摇灯影。屋角月华明。树头鸟鹊惊。年光流水去。青镜催迟暮。便欲泛仙槎。苕苕河汉赊。钱塘回首春狼藉。湖山依旧横金碧。何处是儿家。粉墙杨柳斜。佳期难暗卜。檀版传心曲。随意带宜男。就中应未堪。"}