{"id":"233509","title":"慈溪金沙冈歌","dynasty":"宋代","author":"杨简","text":"冈涌金沙来几里，贴天衮衮白云里。雄峰健陇四奔驰，每每回顾慈溪水。慈溪慈溪孝名美，即天之经地之义。子思不知万物我发育，推与圣人自固蔽。己自固蔽祸犹小，固蔽后学祸甚大。孔子没近二千年，未有一人措其愆，汩汩昏昏到今日。所幸慈溪却不然，灼见子思孟子病同源。不得已指其蔽，写出世所不传。大道荡荡而平平，圣训至明至坦夷，一无荆刺相维缠。学子首肯斑斑焉，静明庄敬非强参。学者多觉近二百，事体大胜于已前。学徒转相启告又未已，大道行乎讵非天。"}