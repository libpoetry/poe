{"id":"807199","title":"促拍满路花  秋日同南耕衣白鲁望弟偶憩城南放生池","dynasty":"清","author":"陈维崧","text":"峥泓寂历甚，杳霭有无间。城南多古寺，得秋闲。风廊石濑，竹筱更檀栾。游鳞翻碧浪，雪鬣银鬐，此中大可投竿。仗西风、寄语南山，窈窕好烟鬟。如何偏不厌，老僧看。南山覆我，君自喜尘寰。倘肯经过密，秀黛三升，日应给与君餐。"}