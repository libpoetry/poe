{"id":"651090","title":"赠刘佥宪","dynasty":"明","author":"薛瑄","text":"古磬不谐人之耳，古瑟不合人之心。茫茫天地亦大矣，人生岂谓无知音。阳春白雪听者寡，巴人下里和如林。退之奇崛篇，子美烂漫吟。谪仙逸气隘六合，一字价抵千南金。神游八极不可见，独留文字几千卷。江河万古行地中，饮者杯勺各满愿。我生其后欲追逐，蹇若跛鳖趋紫燕。东西南北流览多，公取古词各矜衒。迩来忽遇刘虚庵，胸中元气何潭潭。沉酣百子索幽怪，模镕万象穷川岚。兴来落笔亦何壮，一日千里驰风帆。又若秋溟露毫末，明珠大贝相错参。始悟古人今可学，嗟我见晚生腼惭。虚庵虚庵真奇士，磊落声名固应尔。相逢一曲伯牙琴，高山峨峨水清泚。"}