{"id":"1042706","title":"次韵和王平甫赠张舍人","dynasty":"宋","author":"刘攽","text":"通物乐自任，济时常后安。戢翼思迅风，腾鳞慕惊澜。天书进廉良，大罟纲目宽。顷来中林士，继踵青云端。王侯经纬气，锦绣罗肺肝。念当五鼎食，肯甘一瓢箪。著书成揣摩，脱剑横镆干。孟明已焚舟，廉颇方据鞍。闭门谢尘轨，釜鱼朝未餐。竟完稽古力，已使同学叹。凤池响鸣佩，芸阁峨高冠。忘年义已深，踵门情更欢。纵谈剧流輠，处画逾转丸。广廷来风清，落日微雨残。凉泉为濯溉，佳树聊盘桓。长歌斓篇轴，大盟粲珠盘。宁为端木子，矜此道旁观。"}