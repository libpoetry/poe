{"id":"798755","title":"汉宫春 为人题蓟门秋柳图","dynasty":"清","author":"杨玉衔","text":"春去多时，换金堤旧影，风媚烟姝。低徊阅人倦眼，残梦模糊。灵和咫尺，问前尘、天路今殊。空剩取、长条管领，盘雕跃马平芜。沈醉软红梦醒，斗舞腰歌扇，解妒欢娱。西风玉关夜度，尘暗铜铺。宫鸦背冷，比台城、残照何如。眠起事、东君觑惯，等閒芳槛休扶。"}