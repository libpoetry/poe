{"id":"1111900","title":"九日閒居读陶诗有怀","dynasty":"宋","author":"吴泳","text":"天盖不住旋，日车不停驰。西风下木叶，那复有静时。造物尚尔劳，人生能无为。我于大化中，纵浪何所羁。倦则熟午睡，饥则爱晨炊。既无大患及，亦无好爵縻。但得长如此，乐焉复何疑。虬龙能负熊，行雨云霄间。犛牛不执鼠，野性长在山。才者常苦劳，拙者常得閒。静中阅物理，役役会有还。所以陶徵君，猛歇名利关。书不求甚解，褐不求常完。是中有真意，此外无戚颜。怀哉千载人，卷书一长叹。閒意不在远，吾庐自成趣。竹阴混午醉，菜甲疏晓露。庭草更不除，树禽日相语。每翻架上帙，旋读辄忘去。佳友或会心，往往谈至莫。以兹率为常，弥觉太多事。却思对床眠，寻味所乐处。天地大庐舍，谁使渠滔滔。拟如原卜居，卷屋皆波涛。又思囚山赋，匪虎吾狴牢。独惟安乐窝，邵子差雄豪。驾言欲问津，蔽吾以蓬蒿。颇思振衣起，浊酒且自陶。一生任运耳，目送冥鸿高。"}