{"id":"7455","title":"暇日小园散病将种秋菜督勒耕牛兼书触目","dynasty":"唐代","author":"杜甫","text":"不爱入州府，畏人嫌我真。及乎归茅宇，旁舍未曾嗔。老病忌拘束，应接丧精神。江村意自放，林木心所欣。秋耕属地湿，山雨近甚匀。冬菁饭之半，牛力晚来新。深耕种数亩，未甚后四邻。嘉蔬既不一，名数颇具陈。荆巫非苦寒，采撷接青春。飞来两白鹤，暮啄泥中芹。雄者左翮垂，损伤已露筋。一步再流血，尚经矰缴勤。三步六号叫，志屈悲哀频。鸾皇不相待，侧颈诉高旻。杖藜俯沙渚，为汝鼻酸辛。"}