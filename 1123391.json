{"id":"1123391","title":"退居十咏 高斋","dynasty":"宋","author":"赵抃","text":"轩外长溪溪外山，捲帘空旷水云间。高斋有问如何乐，清夜安眠白昼閒。池阁孤清瞰碧流，太虚怀抱物华秋。圆蟾默有中宵约，几点閒云为我收。鱼不能言似可哀，竭池千数竞徘徊。瀫江深处呼僮放，羡尔优游得所哉。少时亲手植双松，昼爱层阴夜听风。今日岁寒踰五纪，也应心似主人翁。暑威何处称疏慵，百本修篁小槛东。时遣清风送消息，此君都在不言中。动入和风静惹烟，翠条疏处露池莲。林中尽是能吟物，春有黄鹂夏有蝉。密径修筠郊外居，小亭随意榜归欤。等閒早暮携筇到，池沼东头是旧庐。亭上秋登远目明，灈缨诚不是虚名。晴波一片如铺练，浮石江心彻底清。累岁辞荣得帝俞，老来天幸更谁如。腰间已解黄金印，归有田耕二顷馀。乌巨东西气候秋，子湖冈陇暮云浮。欲观古佛丛林地，只用凭栏一举头。"}