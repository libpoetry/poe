{"id":"837775","title":"金缕曲·甲申阳月合肥李仲仙同黄仕林军门枉顾寓斋，倚声以赠","dynasty":"清末民国初","author":"邹韬","text":"落落谁同调。莽风尘、花天萍海，尽容潦倒。放眼大千皆傀儡，中散牙琴已渺。幸君子、素心相照。宝马雕轮招俊侣，访山阴、烟水寻安道。欣把袂，拾欢笑。名儒名将称双妙。更缠绵、风流何逊，神仙黄劭。金石交情松竹契，此会几生修到。奈斜日、催人太早。甫证良缘容易别，竟匆匆、归去如征鸟。知己感，耿怀抱。"}