{"id":"67139","title":"淮东女儿歌","dynasty":"明代","author":"马弓","text":"淮东女儿饮淮水，锦红缠头金约指。正年十四十五多，弯弯春山斗青蛾。阿爷自拟倾城色，黄金不多终不得。西江估客浮大船，年年卖珠淮水边。女儿门前有高树，野鸳沙鸡得长住。当筵舞罢结重欢，百斛珍珠泻秋露。船空珠尽河水秋，门前马嘶金络头。旧客未尽新客留，淮东女儿起高楼。"}