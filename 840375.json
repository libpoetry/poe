{"id":"840375","title":"木渎赠叶鞠裳侍讲时新从甘肃督学回里","dynasty":"清末民国初","author":"缪荃孙","text":"陇阪持衡不惮劳，居然息影返江皋。移家我羡通明决，避世谁如用里高。稻蟹初登逢旧雨，莼鲈有味薄东曹。故人相见应惊讶，一样霜华压鬓毛。灵岩山下具区边，水色山光几席连。难得卜居逢胜地，即今小住亦良缘。虚名料理传身后，佳日从容慰目前。沧海横流无计挽，不如负耒且归田。"}