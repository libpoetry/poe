{"id":"790346","title":"乙酉春季哭南汇张啸山师","dynasty":"清","author":"顾书城","text":"我朝崇学派，屈指推江浙。中间有华亭，顾陆开前哲。几社振云间，忠裕才而节。流风到王姚，前空后几绝。崛起有名儒，舒艺谈经室。渊源出仪徵，南丰更心折。岿然鲁灵光，好学忘耄耋。使君亲聘来，江乡奉圭臬。贱子得所宗，程门愿立雪。何图绝跻攀，教诲竟不屑。怅惘失因依，中心常蕴结。南望斗山高，亲炙一编切。噩耗忽传来，绛帷悲瑟撤。为位哭寝门，哀词当表碣。"}