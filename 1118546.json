{"id":"1118546","title":"秋兴十二首","dynasty":"宋","author":"陆游","text":"晨兴秋色已凄凄，咿喔犹闻隔浦鸡。说与应门谢来客，要乘微雨理蔬畦。村酒甜酸市酒浑，犹胜终日对空樽。茅斋不奈秋萧瑟，蹋雨来敲野店门。囷储赤米枝梧饭，箧有青毡准拟寒。政使堆金无处用，不须常贮一钱看。病起残骸不自支，旋烹藜粥解饥羸。一编蠹简青灯下，恰似吴僧夜讲时。莫笑门庭草棘荒，也能随事答年光。半瓶野店沽醇碧，一畚邻园饷矮黄。白头韭美腌齑熟，赪尾鱼鲜斫鲙成。却对盘餐三太息，老年一饱费经营。淹速从来但信缘，襟怀无日不超然。唤船渡口因闲立，待饭僧床得暂眠。惩羹吹齑岂其非，亡羊补牢理所宜。白头始访金丹术，莫笑龟堂见事迟。赫赫能令京兆死，沾沾正坐魏其愚。何如陆子山行乐，胪膊常悬酒一壶。放翁老矣欲何之，采药名山更不疑。但入剡中行百里，姓名颜状有谁知。樵客高僧两断蓬，偶同烟榜泛秋风。栖贤雪夜匆匆别，岂意相逢在剡中。鼍鼓华鲸响寺廊，残芜落叶弄秋光。蹇驴系著门前柳，闲觅题名拂败墙。"}