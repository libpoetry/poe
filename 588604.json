{"id":"588604","title":"梦作渔樵歌","dynasty":"明","author":"黄佐","text":"越王台上树满烟，粤王台下鱼满渊。樵斧劈却萝茑缠，渔网撒向江中天。渔问樵，负薪赪尔肩。樵问渔，得鱼腥尔船，不如登台同坐眠。划然长啸振碧落，满前花竹风翩翩。君不见骑鲸跋马向川陆，太白少陵何碌碌。酒兴平生未曾足，徒有诗歌盈卷轴。且烹小鲜炊朴樕，如渑之酒倾千斛。醉呼明月入花竹，嫦娥更奏霓裳曲。"}