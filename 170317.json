{"id":"170317","title":"劝学·七闽四海东南曲","dynasty":"宋代","author":"陈普","text":"七闽四海东南曲，自有天地惟篁竹。无诸曾拥汉入秦，归来依旧蛮夷俗。未央长乐不诗书，何怪天涯构板屋。人民稀少禽兽多，云盘雾结成烜燠。楼船横海未入境，淮南早为愁蛇蝮。自从居股徙江淮，鸟飞千里惟溪谷。经历两世至孙氏，始闻种杏匝庐麓。依然未识孔圣书，徒能使虎为收谷。异端神怪非正学，但可出野惊麋鹿。三分南北又几年，匹士单夫无或录。开元天宝唐欲中，阑干始见盘中蓿。日南韶石出名公，新罗二士非碌碌。七闽转海即洙泗，仅有令孜与思勗。令人不忍读唐书，不胜林壑溪山辱。天心地气信有时，二三百年渐堪目。述古大年创发迹，义理文章相接续。蔡襄风任獬廌司，陈烈气压龙虎伏。介夫当仁意不让，了翁守义穷弥笃。天开道统游杨胡，一气北来若兰馥。了翁责沈先识程，子容闻风亦知肃。剑龙化作李延平，道理益明仁益熟。遂生考亭子朱子，撑拓三才开{左亻右上亡下一}育。植立纲常鳌戴地，开发蒙昧龙衔烛。三胡三蔡与五刘，新安建安知一族。直卿幸作东床客，照耀乾坤两冰玉。四书才老多有见，楚辞全甫尤能读。正叔安卿亲闻道，稍后景元亦私淑。礼书身后得直卿，遗经未了留杨复。奎宿分野忽在兹，神光秀气相追随。灯窗眉宇辙不同，金玉满堂珠万斛。遂令四书满天下，西被东渐出九服。方将相与作齐鲁，迩微觉忘南梳沐。贤良文学偶未设，墙角短檠充何速。相看一一皆凤麟，相薰渐渐随鸡鹜。古今最重是习气，圣贤为此多颦蹙。一落千丈不可回，坚冰都在坤初六。诗书自古不误人，明经不但为干禄。聪明才智万景春，家国子孙千百福。"}