{"id":"757714","title":"百字令 病起即事","dynasty":"清","author":"归懋仪","text":"节过重九，负登临、怕见遥峰秋色。刚擘云笺书数字，病起十分无力。任尔聪明，凭他解脱，那跳愁城出。秋天难曙，听残虫语啾唧。追忆一枕邯郸，黄粱未熟，缥缈梯琼级。玉女瑶姬齐笑我，久向红尘逃匿。月引珠宫，花招蓬岛，满袖天香袭。鸡声惊醒，纸窗初放微白。"}