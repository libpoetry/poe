{"id":"1131610","title":"知点寄示入荆州学四绝句次其韵","dynasty":"宋","author":"廖刚","text":"吾属生涯事事迟，规营端与世间违。等闲庠序消寒暑，准拟三年看一飞。泮宫风化自岩廊，青佩雏莺学语忙。惭愧薄游聊有偈，不全无力赞垂裳。寒离北阙三冬雪，暖破南州二月风。欲访故人增感慨，霜蹄犹立马群中。月照星河织女机，春风花草弄晴晖。楚宫台榭堪寻访，□见容斋数日归。"}