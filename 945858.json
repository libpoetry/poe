{"id":"945858","title":"烛影摇红 其一 寿族叔父衡之八十铨","dynasty":"宋","author":"陈著","text":"吾菊山翁，鹤骖来自蓬云界。平铺心地有天知，楚楚生兰茝。膝下青衫舞拜。更参差、斑衣戏队。清闲无事，门外从他，惊尘飞隘。寿八千年，百分才一朱颜耐。何妨长主翠嵩春，酒约诗盟在。家庆堂前欢会。领霞卮、醺红浅带。是人说道，真吕先生，风流潇洒。"}