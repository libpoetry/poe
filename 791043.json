{"id":"791043","title":"禽言五首 其三","dynasty":"清","author":"许咏仁","text":"行不得也哥哥，行不得也哥哥。雷声隆隆火车过，车上兵士蜂蚁多。或来或往如掷梭，谋于邦内动干戈。郑翩为鹳御为鹅，决意主战不主和。两军掘壕张网罗，营中消息果如何？山藏虎豹水蛟鼍，探险恐为投火蛾。五更四面闻楚歌，尸骨将抛无定河。春闺好梦惊娇娥，行不得也哥哥。"}