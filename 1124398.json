{"id":"1124398","title":"又代作","dynasty":"宋","author":"项安世","text":"风收十四叶尧蓂，云捧三千岁寿星。人讶绣鸾淹彩翼，天教纹鶒效殊灵。中书将相无穷考，上古春秋不计龄。长见烛花香帕畔，小桃红嫩柳新青。羲仲量沙数砌蓂，甘公聚米算周星。无边海福兼山寿，不尽天英与地灵。翰苑文章看李白，岩廊风度待张龄。春风万里岷江水，吹作香醪尽意青。"}