{"id":"796663","title":"沁园春 甥侄辈读书予家，喜赋一章勉孙","dynasty":"清","author":"顾贞立","text":"兰长新芽，梅妆试粉，柳眼回青。趁轻寒浅暖，趋庭问字，图书半壁，雪案琴横。砚雨飞来，娇莺初啭，似送春光到画屏。逢良友、有西园无忌，茂苑长卿。文窗细雨闲评。羡兰畹、金荃次第赓。更斜簪侧帽，裙书白练，香留隔座，谈笑风生。下里深惭，未谙格调，漫说词宗宅相名。须欣幕、揣摩自励，莫负年英。"}