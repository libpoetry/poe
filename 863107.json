{"id":"863107","title":"和李希言仙山书事","dynasty":"宋","author":"王洋","text":"五年萍梗踪，所向随波流。请言初起时，皇舆向吴头。触目多变异，论心鲜朋俦。愿借谷生笔，惭非奕者秋。忆昨元年中，紫墟拜松楸。抢攘逃贼庭，敛退勇自收。况知舛駮才，岂副英俊求。摧折纵俯仰，旋涩难调柔。放意山水间，恐合成穷搜。人事喜乖误，奔茫赴南州。每缘身外交，不惬心事幽。有时尘壤际，独羡沧海舟。平生欲往愿，梦想从之游。近者明诏宽，汰核真良谋。飞集任凫雁，纵遣无半留。乃得陪高人，一散百虑忧。艰难健儿贵，武爵轻公侯。吾徒合何如，甘分宜相投。况彼四士者，高清怀远邱。雍容秦中吟，激烈塞上讴。得失有如此，飘零晤良游。"}