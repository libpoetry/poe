{"id":"870159","title":"送守哲归庐山","dynasty":"宋","author":"司马光","text":"哲公金陵来，神韵自孤秀。京华三十春，高节愈幽茂。烜赫公卿门，道俗日奔走。自非趣尚合，一息不相就。慷慨贤豪士，波溢千金富。蔬饭苟有馀，秋毫未尝受。嚣呶不可变，坚白如琼琇。居然尚愁寂，终厌尘土臭。忽思香炉云，荟蔚冠孤岫。振衣寻昔游，烟霞宛如旧。络木藤蔓长，攫石松根瘦。瀑泉响夜壑，乳管添春窦。茅茨荫方丈，宴坐度清昼。几席雨奇花，阶除驯猛兽。方知物外乐，回视人寰陋。慎勿露声光，愚迷将辐凑。"}