{"id":"571696","title":"西河方舟展试阶同寅往观漫纪一律","dynasty":"明","author":"符锡","text":"武水民艰涉，方舟此奏工。栉比江阔狭，絙络岸西东。六六扶拦出，双双表柱空。澄波浮彩鹢，疏雨卧长虹。拥盖行天上，联鞯度镜中。互低人簇马，微曲缆牵风。砥石分维壮，晴雷起昼同。樵苏男挟妇，市易叟和童。阛阓人人便，村墟处处通。万缘宁有我，一德敢论功。民病难辞责，人言合反躬。惼心多伎俩，名德盛帡幪。治行渐黄相，威来耻寇公。极知名过实，争奈享逾丰。引疾宜先避，尊拳免后逢。蒙阳遗业在，不负汝归农。"}