{"id":"466708","title":"夜宿苍岭苗寨四首用虞廷兄韵","dynasty":"当代","author":"吴金水","text":"万瓦参差碧，山居落照中。相携穿石磴，遥见走苗翁。包谷当檐缀，桃花铺巷红。开轩閒话久，不觉月朦胧。街门乘月叩，却遇葛天民。见客言虽讷，倾瓶酒自醇。灶头鲜腊味，锅底野松薪。围坐火铺上，融融暖意真。曲巷寻幽赏，欢声隔院来。引吭云蔽月，起舞袜生埃。古曲凭挥洒，新词任剪裁。先民多逸事，即此见琼瑰。寂寂古山乡，溪声入屋凉。树颠鸡破梦，岭外日初光。檐雀啄包谷，耕牛过院墙。炊烟轻袅处，早饭已飘香。"}