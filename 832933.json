{"id":"832933","title":"木兰花慢 重宿西湖退省庵，时湖上人家杂居，楼阁突起，与十年前风物又异矣","dynasty":"清末民国初","author":"朱祖谋","text":"赐明湖一曲，认乔木，中兴年。算小队郊坰，中原壁垒，天放身閒。颓阑。旧吟拍处，问月明、元鹤几时还。战舰东风梦断，画奁西子妆寒。无端。金碧拥檀栾。唐突此湖山。念吴峰立马，荷花桂子，休唱屯田。延缘。钓竿未买，怕鱼龙、风恶搅鸥眠。醉拭西城残泪，衰杨鬓影鬖然。"}