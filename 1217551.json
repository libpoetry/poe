{"id":"1217551","title":"鹤斋为道士薛茂弘赋","dynasty":"元","author":"乃贤","text":"仙人倦骑鹤，筑室住空山。桃花落几上，白云入窗间。昨从青城游，路逢采樵者。遗以山君铭，刻之崖石下。开门望赤壁，明月满中天。窅窅玉笙韵，秪在青松颠。茅君不可招，双舄下京县。借问几时来，笑指壁间箭。我有碧玉轸，与君弹九皋。曲终忽长揖，飞佩翀烟霄。"}