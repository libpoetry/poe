{"id":"402381","title":"满庭芳 题国花堂图卷依黄山谷韵","dynasty":"近现代末当代初","author":"张伯驹","text":"花放文官，妆凝命妇，丽春争媚幽亭。野塘清浅，荷小误风蘋。堂额虚悬旧迹，笼纱碧、墨护疏棂。怀前社，风流渐歇，寥落剩晨星。时听红雨坠，游鳞唼水，絮点浮萍。看墙外山峦，层翠开屏。半日曾无客到，林鸟过、风动花铃。庭阶畔，年年草色，犹上旧袍青。"}