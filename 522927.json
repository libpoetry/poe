{"id":"522927","title":"三忠祠","dynasty":"明","author":"李梦阳","text":"忆昔汉诸葛，龙起荅三顾。志决竟星陨，呕血为军务。鄂国与信国，屹屹两王柱。杀身不救国，冤愤水东注。往事勤钟鼎，新庙傍官路。惨惨冠剑并，凛凛生魂聚。翠旗晚明灭，往往鬼神驻。怀叹各不申，翻然向烟雾。我征久奔迫，过此感伤屡。时来展肃谒，系马门前树。香台野蔹上，罗幔虫蚁蛀。烈士为吞声，清风激顽懦。"}