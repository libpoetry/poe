{"id":"811258","title":"拟杜诸将五首用原韵","dynasty":"清","author":"丘逢甲","text":"金瓯无缺旧河山，难效前皇复闭关。万里边尘来海外，九天兵法出人间。中枢龙虎神符秘，上将旌旗夕照殷。三十六军齐忭舞，登坛封拜属那颜。留守东都拥百城，春风燕寝动帘旌。全收朔雪天王地，重起渔阳彍骑兵。芒砀片云应未散，蓬莱弱水几曾清？于今射虎谁飞将！胡马纵横右北平。甘泉夜半屡传烽，太息陈书动九重。未许天山三箭定，空闻函谷一丸封。鬼神奇秘虚前席，狼虎追呼急上供。筹罢军储筹岁币，年年仰屋大司农。新军成镇复成标，兵气东南郁未消。黄口小儿何咄咄，白头诸将已寥寥。支离残骨千金骏，照耀雄冠七叶貂。横海楼船劳怅望，几时征讨复天朝？汾水秋风雁复来，百年人事不胜哀。收兵自卫元戎府，教子谁登上将台？西极传书青鸟使，南山上寿紫霞杯。禁中早已储颇牧，不用焦桐爨下材。"}