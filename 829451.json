{"id":"829451","title":"三台山山居杂诗","dynasty":"清末近现代初","author":"陈曾寿","text":"阴雨连朝昏，虫鸟共啾唧。饭罢坐摊书，静影自汲汲。野穫秋场宽，寒翔啄馀粒。笠锄辟蔬畦，岁事未遑毕。衣食定须几，辛勤或难给。操约而愿奢，淹泯何嗟泣。养疴适林野，奉母营幽居。南湖最清深，一亩分隈隅。诸弟秃秋颖，力缩辛苦馀。名园足盛衰，天傥畀区区。但惜秋水涸，木石艰航桴。决流溉旱乾，敢怨工作纡。山居日无事，诸子奉肩舆。弄漪坐山光，往往归忘晡。凉风感予仲，朝朝公府趋。红叶被径深，梦熟山中庐。我昔官京华，趋曹日仆仆。戢影今海隅，朝夕困驰毂。命坐磨蚁旋，了不异城谷。书堂踰十里，日往共咿喔。稍演刘项争，未毕论孟读。穿鼻贫所甘，素饱愆岂赎。大千方震荡，狮象竞腾蹴。狂流敢横身，实地谁立足。羡彼山门僧，打扫自结束。颠倒惧喜中，形影何局促。论才及宋代，岂不先乖崖。遗像留僧庵，了了明去来。惜哉太华莲，专为希夷开。不独神清子，事业限炉灰。伊来有成人，古德资扶培。渊源不可诬，变化非一胚。周旋卢郑间，陶范英雄才。留邺及新建，所遇尤奇侅。下士未闻道，拘墟独难回。寸莛叩洪钟，焉能应风雷。残年托细字，积惧当沉灾。海滨事诸老，婉娈忘形骸。愿浥弥天澜，一湔千劫哀。人生实苦相，种种含悽酸。寻常暗饮刃，不在血流川。受者徇一瞑，见者犹缠牵。一端偶接触，万象疢当前。反观傥自觉，不暇人悲怜。陈陈往不复，孕自无始年。誓度无量劫，佛力何有焉。寥廓望前修，褊心遣谁安。径情绝隐欺，差觉灵均贤。多涂趋一轨，何事为生机。发愤以忘忧，孔叟乃孜孜。平生已半世，晨光乍熹微。常恐堕幽忧，闻道曾无时。山空露气盛，虫吟不肯迟。耿耿对无寐，孤灯我因依。山中栗正熟，坼苞满田畛。蒸燖拌酱椒，侑酒滋芳辛。醉中有陶苏，颇洗战国秦。山气忽苍凉，炊香爱松薪。近邻过朱马，数见弥情亲。虽止桑麻言，不杂朝市尘。一丘万事旧，开卷时汲新。冷月与朝阳，皓皓同昏晨。片端且论定，真作山中人。谢子汉之阳，乱世皋比拥。截流逢生源，壁立见真勇。刘叟卧江浔，破寺俯汹涌。苦约过颜堪，远念生敬竦。至诣久寂寥，双茧或破蛹。石径秋气高，夕照明孤耸。何时共游踪，物外一笑踊。"}