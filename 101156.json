{"id":"101156","title":"大雪青州道上有怀东武园亭寄交孔周翰","dynasty":"宋代","author":"苏轼","text":"超然台上雪，城郭山川两奇绝。海风吹碎碧琉璃，时见三山白银阙。盖公堂前雪，绿窗朱户相明灭。堂中美人雪争妍，粲然一笑玉齿颊。就中山堂雪更奇，青松怪石乱琼丝。惟有使君游不归，五更上马愁敛眉。君不见淮西李侍中，夜入蔡州缚取吴元济。又不见襄阳孟浩然，长安道上骑驴吟雪诗。何当闭门饮美酒，无人毁誉河东守。"}