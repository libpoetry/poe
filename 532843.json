{"id":"532843","title":"别潘象安","dynasty":"明","author":"黎民表","text":"紫阁崇造天，剑佩声相磨。吐哺遘良宰，招延奇士多。伊人奋下国，被发行燕歌。愿以朱丝绳，锵然间云和。千金不受赏，抱犊遵山阿。流言点赤舄，推毂转蹉跎。手中青琅玕，斡弃同蓬科。倚门俟舟楫，旅服返江沱。素交一以尽，行路起挥戈。严霜下宿莽，悲风增微波。强食以自爱，啜泣将如何。"}