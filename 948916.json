{"id":"948916","title":"奉常林黄中博士以黄甘食陆务观司直陆赋长句林邀予次韵","dynasty":"宋","author":"周必大","text":"林子勇报国，太华欲力擘。吾尝叹其材，浮海中巨舶。向来固不用，今用犹迫迮。比兴柑累累，霜饱实未摘。不使供王羞，何异弃道侧。山东一百郡，风气久限隔。子如又思归，殊勋定谁册。孝哉狄梁公，伫立望云白。亲舍岂不念，王事正求索。前闻献果馀，手饷怀橘客。虽非木奴千，殆过庭实百。两公相亲意，初不主殽核。当于古人求，未可度以臆。如我乃无用，甘作下惠阨。"}