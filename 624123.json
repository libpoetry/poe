{"id":"624123","title":"酒中放歌示李四伯襄何三龙友","dynasty":"明","author":"欧必元","text":"迩来避暑溪上园，云林烟火数家村。别君半载不得面，双鲤江头劳记存。忽忽秋风渐萧索，扁舟初泊羊城侧。联镳径访结繁轩，话别谈诗浮大白。诘朝枉造余斋头，同来俱是高阳俦。黄昏秉烛饭粗粝，自谓酣歌夜未休。村醪未更尽一石，诸子潜逃各纷剧。相逢有酒不能尽，其欢别后相思竟。何益千笺万纸徒具陈，丈夫意气宁酸辛。未谈身后千秋事，且数尊前眼底人。合离显晦俱尘土，莫向词坛轻掷旗与鼓。只今年少性好诋前修，慎勿当□赋鹦鹉。"}