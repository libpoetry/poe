{"id":"864648","title":"赠薛道士","dynasty":"宋","author":"王遂","text":"觌面逢幽侣，装怀解吏纷。曾敲筠户月，屡宿柳塘云。离索知馀恨，来过谢子勤。山中新雨足，几处未耕耘。入道犹将母，人心信秉彝。每能图乐事，谁与写时思。欲觅徵君笔，难当幼妇辞。只应忧世切，聊此觉良知。周诗山寺满，骑马□中寻。淡泊人无识，吟嗟子独深。动中观造化，静处养灵襟。且学渠根本，篇章莫费吟。"}