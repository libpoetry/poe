{"id":"1119697","title":"次韵梁广文重午吊古","dynasty":"宋","author":"陈造","text":"去年重午饮酒归，赓歌酬酢无俗子。今年重午约同饮，更向诗人阅诗史。平生玩物游戏尔，把酒孰知情所寄。交朋径略形体中，嗜好本非杯勺里。自昔骚人吟九辩，亦知令尹安三已。宗英分严君恩重，一身摧折财稊米。空遗楚俗千古哀，沈菰鼓鹢喧江涘。属世休明偕五细，尚论取友吾谢此。但制荷裳扈明月，无复凄风起蘋芷。明日菖盘荐急觞，容我客间先坐寐。君来何止四者并，九室之春贱如水。菰粽蘸蜜綵作丝，竹萌尚箨榴未子。官居端午不可孤，小却文移谢胥史。酒社切戒屐声疏，诗邮莫漫奚奴寄。与君相望淮南北，宦游适偕乱山里。老纡章绂我不称，路指云霄君未已。相期玳席醉九室，先向花笺惊八米。自昔词源浩千顷，粗许老子窥涯涘。明朝酒罢诧里闾，颇尝见客今有此。古人独醒怨不逢，时搴葹薋弃蘅芷。吏隐顾窃诗酒乐，自公委蛇容食寐。一欢况复酬佳节，豪饮当观建瓴水。"}