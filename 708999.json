{"id":"708999","title":"摸鱼儿  题宝崖像","dynasty":"明末清初","author":"曹溶","text":"妒年华、翻然四照，何人画出闲思。扬鞭直踏龙门路，止憾骅骝难驶。君过矣。君不见、大江日夜无情水。柏梁宫里。想金母频来，露茎高揭，仙泪已濡袂。论行乐，掉臂遨游戚里。东方倦索珠米。那如痴倚吴山枕，指点桑田尘起。增盛事。早结就同心，日索梅花醉。雄风所寄。直大啸成雷，鼻端出火，车上一壶繫。"}