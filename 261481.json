{"id":"261481","title":"山谷透绢帖","dynasty":"金朝","author":"庞铸","text":"君不见李广射虎如射兔，霹雳一声石饮羽。又不见巨灵擘山如擘云，莲华万仞留掌痕。精神入物物乃尔，笔端有神亦如此。熙丰以来推善书，日下无双黄太史。胸中八法蟠虹霓，峨眉仙人容并驰。平生败笔冢累累，妙处不减磨崖碑。吕侯好古兼好异，与字分身作游戏。清潭错落印星璧，大泽纵横散龙蜕。又如汉宫粉黛争婵娟，倚风顾影影更妍。岂无硬黄官纸与临仿，画师写照非天然。吕侯之子今诗仙，传家以此为青毡。须防神物有时合，却逐六丁飞上天。"}