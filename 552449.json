{"id":"552449","title":"东崖行一首为处士霍元方作","dynasty":"明","author":"宋讷","text":"东崖之秀几何年兮，草木几蕃殖，雄踞太行之麓黎阳野。适有幽人处其下，自将埋光铲采兮，半世行藏知用舍。远挹大伾之山兮，岫云岩霭入冥搜，近临淇水之渡兮，岸花汀草供模写。幽人崖下起茅亭，种竹尽似筼筜者。窗户晴来燕子飞，帘栊春去杨花惹。规模别是安乐窝，短歌长啸栖迟也。宾朋满座尽风流，叱去侯痴与萧哑。良时杖屦入秋郊，丰年鼓笛随春社。间有赏音人，径造亭竹下。拄笏山共看，开樽酒同把。我亦尝记骑马来，几回半醉柴门打。望中见胜槩，静里得兰若。崖畔白云生鹤氅，屋头红叶封鸳瓦。珍重半生交，不是一日雅。愧非王粲劳君倒屣迎，风吹竹露尘容洒。如今重和东崖诗，气乏凌云吐霓兮，君应一笑珉多而玉寡。安得鹭鸶之杓鹦鹉杯，红醅绿蚁医俗亭中泻。诗成却怪我效颦，倾国之颜岂容粉黛假。"}