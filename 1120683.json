{"id":"1120683","title":"次韵罗仲共教授闲居三首","dynasty":"宋","author":"周紫芝","text":"为米要令陶令出，无毡今坐广文穷。悬知嚼蜡世味薄，未抵扑衣山色浓。大盖且从渠自拥，小槽当与客频中。家谈安得从三老，华萼同编是古风。了事痴儿不到诗，间中鼓吹自应奇。莫教句法惊人甚，便恐功名入手迟。性癖雅宜嵇叔懒，官闲只有漫郎知。庭梧想得西风急，秋意微生楚些悲。拟筑扬雄宅一区，碧鸡坊外且成居。湖江君尚作浮宅，风雨我当无敝庐。平日梦游嗟路远，新凉见面恰秋馀。便须载酒相从去，要识平生未见书。"}