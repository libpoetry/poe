{"id":"285899","title":"长亭怨慢·恁弹出、夜弦清怨","dynasty":"清代","author":"李慈铭","text":"恁弹出、夜弦清怨。湘水巫云，谱成凄绝。泪湿青衫，寄情空自费花叶。碧梧吟罢，还怜惜、芳兰未歇。可忆红楼，吹玉茗、东风如雪。愁说。昔年萧寺见，风貌莲花无别。蓬山路近，看纕佩、尊前亲结。怎滇池、到红鹃，便梦断、竹王残月。只应罗袖黄昏，犹记旧时横笛。"}