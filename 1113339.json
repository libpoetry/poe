{"id":"1113339","title":"秋晚游谦上人庵四首","dynasty":"宋","author":"张嵲","text":"嶷嶷群峰当户立，泠泠绝涧出山长。虚寮竟日无馀事，默坐时闻柏子香。两岸乔松上冷烟，诛茅远在乱峰前。居人不识新庵路，欲入山门寻细泉。霜落秋山枫树红，茅檐直面列诸峰。上人竟日观心坐，粥饭遥凭别寺钟。溪流触石转轻雷，境静身閒万虑灰。西崦远寺青烟外，时听钟声度壑来。"}