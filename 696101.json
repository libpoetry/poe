{"id":"696101","title":"憨山师自岭南寄楞伽新疏并书赋答凡三首时大师以弘法罹难废东海禅席遣戍南荒","dynasty":"明","author":"法杲","text":"师于热海放慈航，丹徼朱厓信渺茫。天意逆扶金策杖，君恩翻起铁衣裳。山回象郡风烟黑，身倚蛮方日月黄。今夕短戈聊当锡，莲花犹在舌端香。穷厓抱璞守空株，金石何从射覆盂。东北忽开千里雾，光明遥捧一函珠。春光药草风齐折，笔吐心花露半苏。百诘自惭非大慧，可堪瓶泻及焦枯。曲女城头沸若澜，尘丝撩乱欲齐难。精神内敛摇双笔，儒墨中央掉一丸。辨马雄心从古夜，证龟狂胆自今寒。嗟嗟侯白衔枚去，赤帜凭师扬宝坛。"}