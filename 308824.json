{"id":"308824","title":"百字令·乱中受一廛而不得，感纪","dynasty":"现代","author":"赵熙","text":"卜居何地，似柳花著水，随风栖泊。命到溧阳无躲法，家具一车谁托。雁是劳人，龙名怪物，今止从军乐。五湖三亩，但除天外飞落。早识一把无茅，风飘挂处，悔不贪泉酌。多少侯门森画戟，花锁九微香幕。荒翠三弓，小红双盏，纸上专云壑。太平终老，马头夜梦生角。"}