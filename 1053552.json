{"id":"1053552","title":"哭少游学士 其三","dynasty":"宋","author":"释道潜","text":"瓶盂客京口，彷佛熙宁末。君方驾扁舟，归来自苕霅。中泠忽相值，倾盖忘楚越。禅挥庞老锋，辩鼓子贡舌。连宵极名谈，江阁倚清绝。扣槛出鼋鼍，时取一笑发。邗沟介淮海，济济多俊杰。良辰苦招要，结好从此设。堂堂紫髯翁，道德冠前烈。风流广文先，烱烱事脩洁。老禅魁丛林，冠盖趋杂遝。三豪相继往，墓木叶屡脱。子今复云亡，枯棋愈残缺。相逢旧好间，悲诧那忍说。明年东下船，系缆竹西月。茗奠蜀冈南，弹指当永诀。"}