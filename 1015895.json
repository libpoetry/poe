{"id":"1015895","title":"偈颂一百六十首 其一二一","dynasty":"宋","author":"释宗杲","text":"多时不说禅，口边生白醭。大众苦相煎，便登曲录木。匪论五家宗，不引传灯录。才开两片皮，业因招薄福。释迦乾屎橛，达磨老臭秃。一人曲说直，一人直说曲。彼此大丈夫，肯受尔沸?。骂佛谤祖师，定入拔舌狱。佛祖生冤家，魔生真眷属。心地黑漫漫，口里水漉漉，似恁出家儿，定灭瞿昙族。腊月三十朝，大笑却成哭。"}