{"id":"1128583","title":"送伸仲归漆塘以语及君臣际经书满腹中为韵十首","dynasty":"宋","author":"葛胜仲","text":"侨居始定交，寄诚用缟纻。命驾轻千里，次亦推嵇吕。衰俗日益偷，此道弃如土。如何五载间，七返慰羁旅。峥嵘听崇论，璀璨惊韵语。江湖风浪高，愧子蛟龙苦。聚书三万卷，断自典与坟。籯金固已多，是家那得贫。平生谢杂好，童习至白纷。幽经与怪牒，一一储心君。坐令说今古，奋袖真如云。何当过藏室，手披至宵分。时时咀熊胆，辛苦以佐勤。君家髯御史，百疏婴龙鳞。死喜作忠鬼，生甘为旅人。高节渠无继，从子盖其伦。危言对便坐，肮脏不顾身。重道轻禄仕，无宁常隐沦。它年青史上，牵联书直臣。潜山赋归来，卜筑聊自憩。岩壑发天藏，桐竹如手蓺。寒泉西神派，那复问水递。割甘饷儿女，伐木课童隶。意行及趺坐，宴然契真际。诚从古人求，三隐真可继。中年灯火读，阅遍汗简青。岁晚得奥境，领略在六经。肯薰班马馥，要续丘轲灯。只今未康济，斯人尚郊坰。乱后等蓬转，风雨摧敝庐。寄身菰城南，诛茅缚幽居。家山在何许，清梦时一如。南鸟每怀越，北马常嘶胡。天狼今未落，中原犹羽书。归欤不即赋，此心耿朝晡。一廛肯相容，卜室终桑榆。顷年官黄冈，清俸缘手空。饱暖到茕独，吾宁守其穷。朅来漆塘山，?稏收横纵。自言畏多累，不复爱亩钟。负郭鄙苏子，沉舟似庞翁。绝胜南阳人，辛苦耕隆中。遗后但清德，有子人中龙。"}