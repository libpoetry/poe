{"id":"691884","title":"禽言六首","dynasty":"明","author":"李梦阳","text":"泥滑滑，车马不得安，何不停车絷马待泥乾。行不得哥哥。东有木公西王婆，南面设曾北张罗。行不得哥哥。姑恶姑恶，小姑刺龊姑不乐。新妇早煮餔，低声奉小姑。提壶卢，壶卢提，盛酒背母私饷妻。妻可再得，母思罔极。瘦儿瘦儿，汝为上留田，汝为尹伯奇。独行哀叫心内饥，日逐绿树啄虫蚁，汝父汝兄宁得知。不如归去，南山豆熟，北山有黍。"}