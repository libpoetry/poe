{"id":"1221668","title":"沈绍宗东图轩","dynasty":"元","author":"凌云翰","text":"隐候美孙子，学古将入官。长以空洞腹，负此苜蓿盘。轩东地颇衍，日出作愈艰。偶得树艺术，永充朝夕箪。种蔬不欲密，瘦地方易殚。种蔬不欲稀，粝食味易阑。学圃固云陋，灌园乃所安。杞菊春可揽，葵藿时加餐。之子方挟策，同寅俟弹冠。不爱东门瓜，不爱九畹兰。爱此菽水奉，宜尔萱亲欢。有圃当耕锄，有田可游观。一朝蠖之屈，九万鹏斯抟。相期阆风上，高步青云端。"}