{"id":"844146","title":"山中观物杂咏","dynasty":"清末民国初","author":"易顺鼎","text":"细草昨争碧，疏荷今弄青。微波想鸥鹭，永夜乱蛙萤。明岁花应放，何时叶可听。凭阑吾对汝，幽绝两忘形。涧失女猿久，千钱新赎归。莫啼深峡树，防湿定僧衣。笼槛刑应免，山林事已非。主人蔬果俭，恐尔亦难肥。寒蝶不能去，相依认作仙。映镫飘雨坐，窥客枕书眠。栩栩寰中梦，沈沈槛外天。荒山销彩翅，知否惜华年。百草未成腐，流萤何遽多。隔阑吹不度，当涧坠如何。微物关秋气，空山映晚酡。谁持白日照，仙魅在岩阿。山僧强解事，为我慕陶公。学种先生柳，安知晋代风。客嘲应不免，吾意故难同。且祝清阴长，他时酒盏中。"}