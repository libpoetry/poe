{"id":"1252156","title":"题昌国普陀寺二首","dynasty":"元末明初","author":"丁鹤年","text":"神鳌屹立戴崔嵬，俯瞰沧溟水一杯。积翠自天开罨画，布金随地起楼台。祈灵汉使乘槎到，传法胡僧折苇来。若使祖龙知胜概，岂应驱石访蓬莱。昆明劫火忽重然，宇内名山悉变迁。古刹独存龙伯国，丰碑犹记兔儿年。三更日浴咸池水，八月潮吞渤海天。云汉灵槎如可御，便应长往问群仙。"}