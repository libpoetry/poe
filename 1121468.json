{"id":"1121468","title":"世弼原上晚望和韵见寄因复之","dynasty":"宋","author":"欧阳澈","text":"绿消暮霭满空秋，念远凭高陇上游。一片孤云生远岫，数声断雁落寒流。风前无绪愁闻笛，天际何人误识舟。步月可寻岩下叟，试将圆玉锁神头。鸠杖吟行笑拨云，我疑贾岛是前身。名高郑谷耕烟叟，乐过严滩钓月人。俯听鸣蛩争唧唧，潜窥宿鸟各亲亲。田家有秫俱篘酒，乘兴何妨遍访邻。"}