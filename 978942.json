{"id":"978942","title":"复用韵谢汤子才贺雨","dynasty":"宋","author":"晁公溯","text":"亢阳乃为灾，正坐我德凉。有云辄复散，南箕端?扬。旧闻江都相，亦有请雨方。星符久未下，天意终眇茫。斋居省愆尤，客至不敢觞。敬开紫函书，要近青黎光。电鞭烦列缺，雷车呼阿香。古人精诚感，六月犹降霜。夜来仅一洗，高泽未渠央。何时来贺我，有约君勿忘。"}