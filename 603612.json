{"id":"603612","title":"侯长德书至答之以诗","dynasty":"明","author":"杨起元","text":"有人晋中来，云子徙自蜀。是人知蜀事，咨嗟子劳鹿。二年令犍为，强半在山谷。勤师征儸方，劳民事刍粟。以身为翼蔽，岂得顾皮肉。事定赤子还，方对长官哭。忽传功赏及，相与欢不足。从今贤父母，使我儿女育。岂意天书下，更调之阳曲。百姓徒扳辕，安能缓其毂。驱驱万里途，不得避暑溽。兹为都会邑，车马日驰逐。鸡鸣出迎谒，日入对案牍。忙忙何为者，自笑问所欲。我闻愧閒适，叹子贤茕独。天意在轲书，动忍仁可熟。遇错必利器，历块徵骐絷。怀此颇久如，何由道衷腹。昨日寄书至，开缄不可读。"}