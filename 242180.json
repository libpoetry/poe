{"id":"242180","title":"春日行·春云漠漠连春空","dynasty":"宋代","author":"朱淑真","text":"春云漠漠连春空，映阶草色绿茸茸。不寒不暖雨新霁，满城佳气浮葱葱。岸柳依依微烟笼，园林淡荡催花风。东君造化一何工，施青绘紫复匀红。多少闲花与凡卉，不论妍丑争夭秾。燕舞莺歌昼晷永，帘幙无人门字静。何处飞来双蛱蝶，翩翻飞入寻香径。可怜春色都九旬，朝欢暮宴归王孙。秃毫写纸属诗人，长歌短什劳精神。"}