{"id":"697254","title":"王中叔擢北部归省天台以尺素相闻赋此代饯时永叔乞假里中二首","dynasty":"明","author":"胡应麟","text":"除书遥逐夏云来，希白斋空赋浪裁。突兀螭头还汉殿，飞腾骥足上燕台。桃花满路迎仙客，棣萼分庭对上材。烂漫瑶池金醴熟，早携青雀赴蓬莱。三山回望暮云平，岩石嬴镌傲吏名。玉漏乍趋新建礼，金波犹恋旧承明。帆拖雾色临沧海，旆拥霞标向赤城。一笑季方重握手，夜床风雨二龙鸣。"}