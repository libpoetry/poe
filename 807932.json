{"id":"807932","title":"摸鱼儿  宋牧仲谢方山曹实庵正子四先生招同人雅集次日正子和光融谷词见赠即依原韵奉酬","dynasty":"清","author":"陈维崧","text":"记宵来、老颠欲裂，要骑碧海狞凤。铜荷烛泪荧荧滴，沾满衫儿嫌重。缭桂栋。记留住金鞭、不放狂奴控。公荣伯仲。任银井堆霜，晶屏漏月，药玉半船冻。吾生事，须付酒经茶董。不然带眼移孔。杯阑忽忆家乡好，万点暗香浮动。亭楚颂。更一片笋园、茗岕连唐贡。晴螺翠涌。且浣却京尘，欹将冰枕，低选客窗梦。"}