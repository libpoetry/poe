{"id":"1115735","title":"闷歌行十二首","dynasty":"宋","author":"杨万里","text":"山行旧路不堪重，及汎湖波又阻风。世上舟车无一稳，乾坤可是剩诗翁。同列诸公总劝予，归时切莫过重湖。婺源五岭祁门峡，今是危涂是坦涂。一夜颠风翻却天，簸将白浪到天边。康郎尚自无根脚，斗大洲头却系船。问来邬子到南康，水路都来两日强。屈指行程谁道远，如今不敢问都昌。书策看来已觉烦，诗篇厌了更休论。客心未便无安顿，试数油窗雨点痕。一风抛起万琼楼，几子康郎总掉头。莫怕浪高洲尽没，海船下碇并无洲。新诗哦罢倦来眠，蝴蝶飞游八极边。船外风涛如霹雳，一声不到睡乡天。湖心何许有人烟，上下双天两点山。犬吠鸡鸣四船里，旋成水国一家村。船上犹馀一日粮，湖心粮尽籴何乡。仙家辟谷从谁学，明日无炊即秘方。南人方理北归舟，北地风来便作愁。不道北船等多日，北风不作不成休。大风动地卷波头，索酒频添醉未休。不判明朝教作病，却图今夕要忘愁。风力掀天浪打头，只须一笑不须愁。近看两日远三日，气力穷时会自休。"}