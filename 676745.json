{"id":"676745","title":"奉和王大伾侍御赋鸡冠花有命辄和一首","dynasty":"明","author":"卢楠","text":"东方有神鸟，高栖紫霞山。赤云生羽仪，列缺飞双翰。据身蟠桃枝，长鸣开天关。青都闪玉枢，白日照幽玄。帝怒振威谴，摧落头上冠。堕地馀仙姿，化为百花观。繁曲何逶迤，茂彩亦蟺蜒。峭叶滋碧辉，墨粟含珠丹。轩发若扬音，蹶扑迅冲栏。窈窕信幽遐，翩翻诚足欢。岁暮历凛秋，霜华浣其颜。愧与卉草伍，岂惟松柏坚。金谷乞嘉灵，梅庭荐高贤。左右娱乐意，图书生清妍。无为长毛质，飞去终难攀。"}