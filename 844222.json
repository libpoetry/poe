{"id":"844222","title":"次韵遥和绍尧、祝澄、剑渔、梅樵诸吟友磺溪唱酬之作二首","dynasty":"清末民国初","author":"林朝崧","text":"邺中为密坐，洛下发清谈。酒盏要崔五，诗牌与祖三。剑歌欢未极，巾舞兴初酣。应念穷居者，蓬蒿塞道南。琴弹绿绮曲阳春，麈尾薰炉迥出尘。好会百年能有几，风流数子自相亲。松云久卧真成癖，城郭犹存敢避人。料得未忘沧海事，瑩然白袷泪痕新。"}