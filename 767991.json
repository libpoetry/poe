{"id":"767991","title":"摸鱼儿 历亭寄程周量舍人","dynasty":"清","author":"丁澎","text":"暂栖迟、鹊花桥畔，幽亭斜抱衰柳。青裘如结冰须折，惟有一瓢依旧。君信否。沧海外、仲连少伯皆吾友。眼前何有。任濯足沧浪，披襟明月，谁识灌园叟。宁傲诞，怀刺羞称下走。共笑丈人疴瘘。蛾眉犊鼻双瓷引，聊可当垆消受。拂长袖。烟雾里、凤池仙客应搔首。具櫑在手。向赵尉城边，陆装垂橐，归去贮春酒。"}