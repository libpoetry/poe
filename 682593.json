{"id":"682593","title":"题八景八首，用杨修撰迁客韵呈黄侍御 古柏参天","dynasty":"明","author":"区元晋","text":"直干立清朝，还资雨露饶。岂徒持劲节，时复长新标。映日文成锦，鸣风韵比韶。更看盘老鹤，仪羽出云霄。草木帝杼机，名园一探之。露飘香送蔼，春暖色生奇。铺径疑无地，穿林自献时。寻芳轻蹑屦，乐事付莺知。腊破冻风融，梅边春渐浓。倚墙金的灼，照水玉葱珑。暂止禽窥蕊，低飞蝶恋丛。数枝流日脚，庭畔动虬龙。把酒问群芳，何如秋桂香。仙标传兔窟，清影弄蟾光。叶岂凌霜健，枝因傲雪苍。燕山花五树，同徵白眉郎。泉声出柳塘，晴练跨殊方。润足千畦泽，甘分万井浆。盈坎源源进，涵云烨烨光。尘冠羞未濯，何处听沧浪。山阁抚孤琴，寥寥几识音。多年留此调，三叹是何心。杨柳风全细，梧桐月半阴。焚香按旧谱，天籁发清吟。青编非剩语，糟粕有真腴。鞭策须常力，岁时可忽诸。心穷千古上，灯继五更初。华国文章在，芸窗肯负儒。卜筑傍林峦，尘清境自宽。百年閒里乐，万事静中看。月上琴三弄，客来棋一盘。梅岩这样否，宜隐亦宜官。"}