{"id":"844040","title":"自大嵙崁行达加九岸大营","dynasty":"清末民国初","author":"陈衍","text":"言从大嵙崁，策杖加九岸。主人曰闻戒，兵卫资蔽捍。初逢野番来，裸裎发披散。腰间皆佩牛，玃顾目殊睅。颔之俾驯扰，亦自启笑粲。路转竹头角，昏黑榛莽乱。丛丛罴可隐，敢以伏戎玩。当关一失险，枯朽尽为难。蠢尔鸟兽群，亦有教猱叹。崩厓临绝涧，十丈山路断。伐木仆其上，两涧遂中贯。下有千仞潭，奔流何滮涆。峰峰高摩天，树树十围干。天日既蔽亏，瘴雾下浸灌。想从洪荒来，辟此几昏旦。土松不成级，土滑步欲滩。舆夫舁空舆，数步息喘汗。起落已万丈，问路殊未半。日落叩营门，短衣不至骭。长揖未云已，军膳已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜。一朝杀廿人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲胄士，空尔弄柔翰。"}