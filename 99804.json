{"id":"99804","title":"和子由柳湖久涸忽有水开元寺山茶旧无花今岁","dynasty":"宋代","author":"苏轼","text":"太昊祠东铁墓西，一樽曾与子同携。回瞻郡阁遥飞槛，北望樯竿半隐堤。饭豆羹藜思两鹄，饮河噀水赖长霓。如今胜事无人共，花下壶卢鸟劝提。长明灯下石栏干，长共杉松斗岁寒。叶厚有棱犀甲健，花深少态鹤头丹。久陪方丈曼陀雨，羞对先生苜蓿盘。雪里盛开知有意，明年开后更谁看。"}