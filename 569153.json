{"id":"569153","title":"题赵文敏画两马行","dynasty":"明","author":"王世贞","text":"后马斑黄前马黑，两马八蹄如雪白。前人衫绯后人碧，后人上马如上壁。前人回首顿其辔，后马蹄骄欲前逝。一跃双争日月轮，齐驱竞吐风云气。吴兴笔底蟠权奇，前身伯乐真马师，饮龁立卧皆天姿。我闻南人使船若使马，胡不画一小艇凌涟漪。吁嗟嗟龙种，骨立天西陲。"}