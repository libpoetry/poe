{"id":"830738","title":"仁先自杭归贻龙井泉一瓶","dynasty":"清末民国初","author":"沈曾植","text":"西施本是臣里女，我与西湖久睽阻。半生长作越流人，想见澹妆浓抹妩。狗儿年冬勇探陟，始踏冷泉泉畔路。张家祠楼十日留，看尽重湖雪月雨。当时奢愿游五岳，踏破芒鞋返胥宇。稽留山下挂瓢人，许我烂柯偕赌墅。岂知乾坤一反覆，孰两东门遽如许。有眼忍见林希碑，有足谁蹠相柳土。年年谷雨荐新茶，空说石泉槐火煮。陈无已自山中来，贻我龙泓白牛乳。山里依然竹笕清，世上谁知蓼虫苦。松垆匏尊聊一举，藜藿肠鸣甘尔汝。老夫啽呓故难醒，五碗通灵空计数。樊侯示我列仙诗，我自幽篁山鬼处。傥骑赤豹从文狸，梦见冬青不凋树。"}