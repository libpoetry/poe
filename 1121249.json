{"id":"1121249","title":"三文祠堂七月二日礼成作","dynasty":"宋","author":"林希逸","text":"九龙山外筑祠宫，崇祀三师敬则同。此礼独行秋远日，身曾逮事乐轩翁。明星落处是溪边，回首如今四十年。清晓深衣来会拜，人无少长识师传。在三之义父师均，往事追怀等念亲。当日西轩同社友，相看白发只三人。卜筑虽殚岁月勤，事于州县不相闻。祠田更拟图升斗，要与春秋祭二分。"}