{"id":"694616","title":"海天春晓十首","dynasty":"明","author":"陈繗","text":"山外无山只有天，天光常在未明先。阳春到处增和气，瘴蔼开时起瑞烟。绿树经年迟落叶，花村无雪早耕田。居民乐得东风暖，总把单衣换木棉。大地春回大海中，韶华不与异乡同。林椰叶老无穷碧，海漆花娇别样红。钟鼓响低千瘴月，客船牵动五更风。平明纵步琼台看，描画丹青四面通。一岛南来地脉长，东风文物晓青苍。绛唇微罩槟榔醉，螺髻斜簪茉莉香。巢鸟乍惊桑土湿，卧龙初起海云忙。梅梢尚有婵娟月，分得馀光过短墙。特颁鸾诰到天涯，带得春阳着物华。曲径暖风医病草，满林香雨吐奇花。七洲波静鳌山耸，五指天开鸟道斜。榆柳阴中烟雾曙，数声鸡犬野人家。环海生黎半熟黎，一声犬吠一声鸡。雨馀红槿先春吐，露里黄茅向晓低。拾翠满溪无鸟迹，蹈青随处有霜蹄。熙熙总向阳春化，来自东南北与西。鹭车飞下遍南州，趁晓春光总胜游。杨柳风中金勒马，桃花浪里木兰舟。山因日出收残照，江为潮来向上流。民族与时俱一变，也应海屋又添筹。海不扬波风不号，太平光景满江皋。陶公东下清流远，婺母南来碧嶂高。春酿小糟翻鸭脚，晓寒单袷褪鹅毛。明时更喜多人杰，一破天荒尽白袍。火轮初出照寒微，茅屋齐开白板扉。傍晓江山偏有色，向阳花木倍生辉。游蜂课蜜纷纷去，乳燕离巢数数飞。愿得东君长自在，临风不用听催归。使节来时岛上春，玉骢嘶晓自行巡。薰风振起炎蒸地，和气嘘回冻馁民。千里讴歌千载遇，一年光景一时新。天工却也资寅亮，高慕春台在海滨。地连沧海海连天，春日朝来得最先。千里山河开曙色，几家渔火起新烟。槟榔树底无源水，布谷声中小熟田。读罢小窗犹不寐，寒襟顿觉暖如绵。"}