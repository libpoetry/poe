{"id":"697110","title":"挽邓太翁兼唁远游明府四首","dynasty":"明","author":"胡应麟","text":"此夕仙槎逝，当年宦辙回。松犹彭泽抚，木已豫章颓。献赋名空藉，修文业未摧。祇应丰狱底，剑色谢风雷。东华新剑佩，南楚旧弓裘。世系蕃高密，乡评重太丘。经犹传马队，敕已下螭头。藉藉承家誉，相望在斗牛。政尔生刍隔，将无宿草茸。孤亭徐孺子，大厦郭林宗。素旐霜华薄，丹旌露色浓。异时铭太史，不受汉亭封。化鹤还丹嶂，骑鲸上碧虚。一竿遗蠡泽，双屐挂匡庐。日朗新题碣，云寒旧著书。盐车何足恨，千里属騊駼。"}