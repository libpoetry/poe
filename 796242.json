{"id":"796242","title":"绿意 春草","dynasty":"清","author":"沈芳","text":"浓连水色，弄嫩晴，苒苒青遍南陌。别去王孙，愁满天涯，细雨又逢寒食。销魂最是汀洲路，有翠袖、蘼芜同拾。记送行、此地曾经古道，尚嘶金勒。珍重，登楼望远，乱红点缀处，还衬游屐。斗罢纤纤，小巷人归，但见烟痕狼藉。馀香不断，斜阳瘦影，几度蝶寻蜂觅。想昼间、梦绕池塘，好试谢家吟笔。"}