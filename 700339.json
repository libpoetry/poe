{"id":"700339","title":"旧有诵十二月吴江竹枝歌者戏效之得三首而止十一月廿三夜不寐因足成之诗成梦乘马上曲磴地名湖塘遇小儿杜姓者同行论处世之道甚悉","dynasty":"明","author":"顾清","text":"正月吴江好放船，雪消冰泮水如天。江头杨柳千千树，记得东风似去年。二月吴江燕子飞，河豚欲上荻芽肥。侬家艇子前洲里，贪看春波忘却归。三月吴江柳正青，柳花飞去半为萍。蔬畦麦陇蔷薇架，妆点田家作画屏。四月吴江正插田，青秧白水暖生烟。回桡转入深村里，只见垂杨不见天。五月吴江赛屈原，红旗画楫满晴川。鸱夷漂泊谁家事，寂寞胥门一炷烟。六月吴江锦作天，青蒲绿柳间红莲。渔郎日见不知爱，空在江边住百年。七月吴江斗巧天，鸡头菱角綵楼前。青裙荡桨谁家女，独自中流唱采莲。八月吴江泊钓船，芙蓉花下绿杨边。鸳鸯一双堪入画，只可遥看莫近前。九月吴江空水鲜，菊花篱落晚霞天。诗中尽说斜川好，不道斜川在眼前。十月吴江大有年，耞声两岸夕阳天。竞舂白粲输官里，不遣乡胥恼夜眠。冬半吴江水未坚，芦花枫叶尚依然。沙头一派天书字，知道鸿飞若个边。腊月吴江更自妍，梅花开近竹林边。王猷可惜空归去，不见新晴雪后天。"}