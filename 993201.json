{"id":"993201","title":"梦登河汉","dynasty":"宋","author":"梅尧臣","text":"夜梦上河汉，星辰布其傍。位次稍能辩，罗列争光芒。自箕历牛女，与斗直相当。既悟到上天，百事应可详。其中有神官，张目如电光。玄衣乘苍虬，身佩水玉珰。丘蛇与穹鳖，盘结为纪纲。我心恐且怪，再拜忽祸殃。臣实居下土，不意涉此方。既得接威灵，敢问固不量。有牛岂不力，何惮使服箱。有女岂不工，何惮缝衣裳。有斗岂不柄，何惮挹酒浆。卷舌不得言，安用施穹苍。何彼东方箕，有恶务簸扬。唯识此五者，愿言无我忘。神官呼我前，告我无不臧。上天非汝知，何苦诘其常。岂惜尽告汝，于汝恐不祥。至如人间疑，汝敢问于王。扣头谢神官，臣言大为狂。骇汗忽尔觉，残灯荧空堂。"}