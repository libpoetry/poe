{"id":"817340","title":"伯夷叔齐庙","dynasty":"清","author":"戴亨","text":"天畔巍巍吊古台，征衣遥望拂尘埃。荒榛合沓山间路，颓壁阴森雨后苔。悴貌入来方暂拜，名心相对已潜灰。前途西望寒云起，牢落秋风首重回。遗踪旧是墨台城，景仰高风入圣清。万古君臣存叩马，两人心事遂逃名。瘦癯亲炙当时貌，顽懦应兴此日情。槛外愁听秋色里，雁行风断别离声。天伦父命未分明，又值商辛历数更。才智云兴方应运，黄农歌罢已捐生。西山岫耸当年绿，滦水波流万古清。野曲至今传牧竖，悽哀如听采薇声。云山高峻水流长，清圣名争日月光。逃国衣冠同揖让，采薇歌曲忆羲皇。齐桓竞霸雄风尽，唐帝征辽故垒荒。地下应逢吴泰伯，可堪携手说兴亡。"}