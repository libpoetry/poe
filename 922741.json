{"id":"922741","title":"《归来引》送王子立归筠州","dynasty":"宋","author":"苏轼","text":"归去来兮，世不汝求胡不归？汹北望之横流兮，渺西顾之尘霏。纷野马之决骤兮，幸余首之未鞿。出彭城而南骛兮，眷丘陇而增欷。乱清淮而俯鉴兮，惊昔容之是非。念东坡之遗老兮，轻千里而款余扉。共雪堂之清夜兮，揽明月之馀辉。曾鸡黍之未熟兮，叹空室之伊威。我挽袖而莫留兮，仆夫在门歌《式微》。归去来兮，路渺渺其何极。将税驾于何许兮，北江之南，南江之北。于此有人兮，俨峨峨其丰硕。孰居约而尔肥兮，非糠窍其何食。久抱一而不试兮，愈温温而自克。吾居世之荒浪兮，视昏昏而听默默。非之子莫振吾过兮，久不见恐自贼。吾欲往而道无由兮，子何畏而不即。"}