{"id":"1109745","title":"挽慈圣光献皇后二首","dynasty":"宋","author":"刘摰","text":"翼子诒孙庙社功，忧劳嘉祐治平中。泽流自配皇图远，仙去谁期寿劫空。三献奄违长信殿，万灵神会永昭宫。母仪五十年间事，愁入西郊鼓吹风。孝孙皇帝念终天，毁慕难留王座迁。庙谥易名尊四字，宸闱行服自三年。宝衣鸾凤藏华殿，哀仗星辰下洛川。从此都人想游幸，无因重见九龙軿。"}