{"id":"693679","title":"短歌行","dynasty":"明","author":"陆卿子","text":"君不见春风枝上华灼灼，春风日日吹华落。人生且莫恋悲欢，朱颜却被悲欢烁。悲欢未尽年命尽，罢却悲欢两寂寞。惟馀夜月流清晖，华间叶底空扉扉。君不见垂髫儿，倏忽为人父。君不见青蛾女，终作东家姥。又不见华堂列绮筵，清歌杂妙舞。须臾烛尽乐无声，寂寂寥寥何所睹。人生亦如斯，一往无今古。白日不肯住，红颜渐成土。短歌行，声最苦。"}