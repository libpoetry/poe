{"id":"531838","title":"月夜登王子小楼放歌","dynasty":"明","author":"黄佐","text":"西山萧爽掌与平，绛河溯月秋有声。白榆丹桂何历历，登楼一坐心眼明。王郎爱客歌侑觞，倡酬况是词场英。疏钟近户风漠漠，杂花绕径云冥冥。剥梨举火讶斗落，园鹤时作摩天鸣。酒酣为子歌慷慨，轩冕且付形骸外。车如鸡栖走蹗蹗，富贵何如取酣快。鲲鹏肯怯天池远，虾鳝只见蹄涔大。朝市于今嫌我真，旧山尚觉长镵在。王郎为我添浊醪，相逢能几尊前豪。读书徒自吝驹隙，涉世无乃纷牛毛。鸡鸣庭树宿鹭起，东方皛皛须臾高。"}