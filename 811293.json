{"id":"811293","title":"题仲迟花里寻诗图","dynasty":"清","author":"丘逢甲","text":"丽则文章不可寻，紫藤花馆客沈吟。一家春色来天地，六代宗风自古今。绮径徘徊奇境出，香溪沿溯雅源深。芬芳悲恻无穷意，兰茝离骚共此心。寻芳人共坐琼筵，更在春风得句先。满树碧桃飞点笔，当阶红药对摊笺。敦盘盟会留香国，裙屐风流过绮年。南望龙山增艳羡，万花供养辟诗天。"}