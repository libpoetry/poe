{"id":"296201","title":"高阳台·题半樱簃填词图","dynasty":"现代","author":"梅冷生","text":"沧海寻桑，神山问药，十年去国心期。西北神州，望中一发凄迷。天涯多少春城泪，怅觚棱、回首都非。付闲情、画里勾留，梦里徘徊。旗亭井水都无恙，费成麈麝墨，界限乌丝。开落樱花，新歌合付梅儿。海天大有扬尘感，莽秋心、凉入筝琵。送颓波、无语凭栏，照影深杯。"}