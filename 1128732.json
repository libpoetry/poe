{"id":"1128732","title":"和陈倅灵壁寄瑩中二首","dynasty":"宋","author":"谢逸","text":"汴上相逢舣画桡，清愁万斛若冰消。弟兄直谅推三友，父子公忠擅四朝。对镜如如皆般若，开谈句句尽参寥。要知往事多虚幻，看取钱塘八月潮。风搅张园万木摇，黯然分袂客魂消。更无馀念留胸次，但有孤忠报圣朝。千里烟波舟泛泛，百年事业古寥寥。新诗吟就谁能写，安得巴东遇李潮。"}