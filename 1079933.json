{"id":"1079933","title":"发翠微寺","dynasty":"宋","author":"吕本中","text":"古殿突兀风有声，粥鱼欲打鸡三鸣。披衣起坐问行李，仆夫屡报天阴晴。昨日路长频雨阻，今日东风得无苦。杉松连山寒欲动，橘柚隔篱香半吐。却忆京城无事时，人家打酒夜深归。醉里不知妻子骂，醒后肯顾儿啼饥。如今流落长江上，所至盗贼犹旌旗。已怜吴县风俗僻，况复中原消息稀。"}