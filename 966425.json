{"id":"966425","title":"戏题陈晦叔经略秀斋","dynasty":"宋","author":"胡铨","text":"天宇脩眉浮太华，晚晴浓绿新如画。何似文君蹙远山，秀色可餐清更雅。人知泼黛青孱颜，共喜眉宇脩弯环。不知是中石蕴玉，遂能发彩惊尘寰。美人美人隔秋水，娟娟静淑金闺里。其人如玉德满身，笑杀西湖比西子。杜陵破帽随金鞍，心醉归来空掩关。不须更问许玉斧，二十四山如髻鬟。"}