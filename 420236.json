{"id":"420236","title":"金缕曲 春事","dynasty":"近现代","author":"王陆一","text":"城上融春雪。又长安、芳华如海，哀鸣万玉。记否太平前度事，涌起岿然双阙。有燕燕、飞来能说。试展青松红杏卷，好江山、谁竟酣眠足。相望冷，辽阳月。当年节度今何属。炯双眸、九关无备，此心难赎。环佩可归春草外，无数南枝乌鹊。忍故国、相忘吴越。一片长城苍莽碎，向中兴、未是闲疆域。看使者，皇华续。"}