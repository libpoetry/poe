{"id":"979547","title":"追和陶渊明归去来辞","dynasty":"宋","author":"晁补之","text":"归去来兮，吾无以归奚以归。既身不足以任责，畏首尾而心悲。慕往昔之经世，嗟吾力之莫追。彼辞位而灌园，岂吾今之独非。雨冥冥而荷笠，榛莽莽而褰衣。我行野而视天，觉宇大而身微。乃矜虻蚷，止驱息奔。背隍筑室，面坂植门。三绶从褫，图书尚存。忘瓠落之可忧，比浮海之为樽。跞太初而游意，弊无极而彫颜。反国蜗而自足，俯巢幕而亦安。解予辔之沃濡兮，脱予辖之间关。识鸟鸣而物华，陶阳气以流观。悟息渊而消枝，亦墐户而俱还。惟文字之幼工，则虽老而桓桓。归去来兮，彼河滨之善游。或往学而丧生，复裹粮其安求。善陶生之达情，不与世兮同忧。实迷途其已远，惧斯人之莫畴。或待兔守株，或遗剑刻舟。虽成事之不说，聚悔踰于山丘。庶西方之至言，聊反闻而逆流。守一静而为君，亦何往而不休。已焉哉，一昼一夜成四时。子之叹川逝不留，颓光不可使东之。韩终王子乔，汗漫难与期。俯寸田之荆棘，曷不旦耘而暮耔。悲在堂之蟋蟀，惭不乐于唐诗。悟死生之如梦，亘今古而无疑。"}