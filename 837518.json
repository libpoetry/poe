{"id":"837518","title":"买陂塘·山塘秋泛","dynasty":"清末民国初","author":"夏孙桐","text":"荡秋心、一纸柔橹，声声如作吴语。迎人波上螺鬟翠，难得更无风雨。佳日遇。不负此、盟鸥呼鹭清俦侣。山情水趣。看卧影荒桥，撑空坏塔，苍莽逗吟绪。绮罗地，霸气销沉几许。僧房还占高处。年年阅尽闲花月，惟见画船来去。凭记取。者满幅、凉烟衰柳金阊路。新愁触迕。休写入斜阳，行行雁字，霜信玉关阻。"}