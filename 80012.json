{"id":"80012","title":"秋夜读书·门前客三千","dynasty":"宋代","author":"陆游","text":"门前客三千，帐下兵十万，人生可意事，随手风雨散。不如一编书，相伴过昏旦，岂惟洗贫病，亦足捍患难。老夫垂八十，岩电尚烂烂，孤灯对细字，坚坐常夜半。吾儿幸能继，书亦未残断，安知不遭时，清庙荐玉瓒；不然老空山，亦足化里閈。我死斯言存，观者有追叹。"}