{"id":"403976","title":"金缕曲·梓翁陈从周郁文先生，八岁失怙，今春返祖籍绍兴道墟社甫故里，获其尊人《清荣公哀启》残册。珍同家乘，加以装帧后，由令亲蒋雨田先生为作长跋，属不才题咏，感赋此阕","dynasty":"近现代末当代初","author":"喻蘅","text":"寸晷风棂晰。展丛残、败黄故纸，蟫余哀帖。累代懿行留家乘，况值红羊换劫。闻先德、肩风担月。湖墅西泠成市隐，却算筹、诗卷无相掣。娴雅颂，兴鸿业。孟公侠气千秋接。更长年、仁浆义粟，拯人饥溺。桑梓口碑孚时望，个个文郎英奕。且大匠、郁文卓越。百尺高轩飞海峤，况千篇、绮縠新剞劂。芬泽衍，新光熠。"}