{"id":"1089290","title":"次韵黎师侯登王叔武文昌阁看雪","dynasty":"宋","author":"许及之","text":"春雪如过客，所止留莫住。但见空中驰，机心逐鸥鹭。度腊凛馀寒，同云忽朝聚。乍看鲛泣珠，渐觉柳飘絮。少焉有矜色，琼枝斗玉树。登临须胜流，著我觉形污。北山鲜明姿，爱客急修具。坐间两荆州，翛然隐风度。更著老弥明，清谈屋瓴注。客醉主亦欢，主醉客即去。剥啄凤沼来，忽得石鼎句。便可当画图，却将醒眼觑。"}