{"id":"548669","title":"题沈节妇卷侍御钦华大母也","dynasty":"明","author":"余继登","text":"矗矗山上石，青青石上松。托根既以异，贞干凌苍穹。不随春色荣，肯随秋风靡。春去秋来自岁年，年年劲节常如此。吁嗟乎，沈母之操无乃是。结发事良人，夙夜奉姑嫜。灿灿红罗襦，上结双鸳鸯。殷勤不惜理蘋藻，此生自分能偕老。人事从来错迕多，连理摧残何太蚤。上有垂白亲，下有呱呱子。嗟哉夫子心，九原应不死。夫君死兮何敢生，夫心不死何敢死。朝供菽水暮和丸，一旦红颜为君毁。有儿作赋能凌云，自言持此报夫君。平原未竟生前志，长吉忽修地下文。独抚遗孙心最苦，指点遗经泪如雨。凉月娟娟照素帏，严霜片片栖寒杼。黄鹄歌成倍惨然，夜夜愁闻绿树鹃。幽谷倏回白日照，玺书赢得君王怜。六十年前相永诀，记得托孤言更切。儿今有子已高骞，鹄立中朝称俊杰。豸服归来称寿觞，北堂大母年方耋。赭然颜上丹，犹是盈盈双眼血。皭然心上冰，飞作萧萧双鬓雪。三春桃李竞妍华，后彫惟有贞松节。吁嗟乎，石可泐，松可折，沈母之名不可灭。"}