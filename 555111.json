{"id":"555111","title":"江湖览胜为吴大尹乃兄浩赋","dynasty":"明","author":"黄仲昭","text":"男儿贵有四方志，生来门外悬弧矢。乾坤万物备吾身，历览宁辞千万里。张骞乘槎犯斗牛，子长足迹半九州。博识当时推独步，史才后世谁与俦。吴君自是新安彦，剑气时作虹光见。有策不肯干公侯，有才不屑事州县。独买吴江舟一叶，历遍三江并七泽。兴发閒登江上山，豪来醉弄波间月。到处交游多伟人，耳目所接皆奇珍。炯炯灵扃贯今古，翩翩襟抱超风尘。季方吾莆贤父母，严翁就养几寒暑。彩衣又上闽江船，绿酒共听乌石雨。长空雁过秋风凉，骊驹又发壶山阳。还家故旧应相语，胜览又经天一方。"}