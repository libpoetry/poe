{"id":"1115938","title":"采石四咏 温峤","dynasty":"宋","author":"杨杰","text":"半夜燃犀采石江，江神无处避馀光。未应赤帻能为害，窥见渊鱼已不祥。袁郎风格抗浮云，咏史高吟世未闻。乘月泛江今古有，不知谁是谢将军。一别蓬宫不计年，锦袍吟醉钓鱼船。鉴湖贺老天机浅，轻向人间号谪仙。兵到金陵举国降，若冰谋策谓无双。由来天意归真主，何必舟梁始渡江。"}