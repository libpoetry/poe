{"id":"945702","title":"寄卢致远","dynasty":"宋","author":"陈著","text":"春来日日雪满山，雪晴初放春风还。高人佳处独先得，挼蓝新涨溪一湾。垂杨隔岸竹隔水，梅花飞香莎草斑。市声咫尺自辟易，天景呈发无留悭。何须学徐生东泛海，也休问老子西入关。手招鸿鹄碧云远，耳狎鸡犬白日閒。雨畦灌蔬翠鼎鼎，春槽压酒红潺潺。可以仙吾气，可以童吾颜。可以平步骚吾吟，免著蜡屐穷跻攀。可以旷视舞吾醉，安用长袖妍弓弯。乾坤虽大此辄少，愧我衰老非其班。投我之辖下我榻，便欲援我起尘寰。携持雅道归破屋，分与松菊盟长跧。君如不能弃我去，倘可画我浮邱洪崖间。"}