{"id":"740188","title":"辰阳关","dynasty":"清","author":"李友棠","text":"叱驭入沅陵，高下罗众皱。幽探历荒林，烟霏阻遐觏。卓立山骨开，垣墉森杰构。湍激石齿齿，灵渊滴潜溜。荦确径愈微，仆痡愁马仆。舆丁引双縆，推挽翼左右。雄关势撑霄，巉绝信天就。自可丸泥封，那容方轨骤。吴濞昔披猖，伏莽余残寇。釜鱼喘尚延，槛兽困犹斗。开府九伐崇，间道千金购。沿溪出奇兵，遂使虏巢覆。介然成康庄，行旅来辐辏。层坡无旷土，原田纷错绣。隔林闻吠厖，饮谷见悬狖。遗闻故老传，承平百年后。履兹周道直，益叹战功懋。税驾日将逋，山前有孤堠。"}