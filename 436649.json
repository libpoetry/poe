{"id":"436649","title":"勉和筹堂来韵","dynasty":"金末元初","author":"李俊民","text":"往古来今秋复春，嬴颠刘蹶总成尘。蜗牛角上争闲气，笑倒南华梦蝶人。气似阳和处处春，但随流俗混光尘。须知舌在为身累，非是是非何等人。四海男儿得志时，归来一段话新奇。野人不管兴亡事，饮恨闲看老杜诗。汉祖龙兴自有时，未应六出计皆奇。采芝人向山中老，不见功名一首诗。"}