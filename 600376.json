{"id":"600376","title":"吕梁行","dynasty":"明","author":"王弘诲","text":"君不见吕梁悬水三十仞，盘涡转地石流迅。开凿疑留鬼斧工，胥涛鲧浪不停瞬。昔我维舟向此行，排山倒海势崩腾。百夫牵挽不得进，十步九折时洄潆。迩来沙嘴高于石，沧桑转盻俱陈迹。二洪上下成安流，行人无事惊辟易。辛苦官家事齧桑，投璧沉马犹皇皇。往事徒闻说坡老，镌功勒石今昂藏。模糊半已迷蝌斗，纵横错落龙蛇走。笔峰似与洪争奇，千秋遗迹同岣嵝。我生好古更怀贤，摩挲巉刻成新篇。吁嗟，吕梁可平碑可灭，惟有高名终古常流传。"}