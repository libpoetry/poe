{"id":"813901","title":"杂感三首","dynasty":"清","author":"陆次云","text":"雷霆能击人，独畏操莽威。鬼神能福人，独于孔孟遗。今古无鉴戒，祸乱相乘除。问天天不言，屈平空著书。北地每苦寒，狐貉出天山。南地每苦热，絺葛生于越。人之所欲须，天意预为设。大哉造化功，于世何所阙。芝兰出秽壤，芙蕖生淤泥。赋性自芳洁，于此徵神奇。君子处浊世，师惠以全夷。何必登首阳，高歌怀《采薇》。"}