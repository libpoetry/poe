{"id":"812003","title":"长安秋兴寄伯兄","dynasty":"清","author":"孙廷璋","text":"一枕西风梦不成，乡心横似乱云生。天涯总为伤贫贱，陌路谁堪托死生。小院夜阑闻落叶，破窗凉紧逼长檠。自怜作客曾非惯，凄绝中宵络纬声。客路艰难始见真，满阶见露但伤神。庾郎栖托同鹪羽，苏季音书仗雁宾。潦倒功名成气短，飘零骨肉为家贫。秋烟西望三秦树，应共惭为负米身。"}