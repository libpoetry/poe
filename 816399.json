{"id":"816399","title":"三姝媚 胭脂井","dynasty":"清","author":"黄燮清","text":"苔花愁暮雨。怅琼枝凋零，恨埋终古。暗水生香，问艳歌清吹，乱蛙能诉。万丈情澜，拼殉却、江山儿女。落尽残红，一代风流，可怜尘土。谁把寒泉汲取。吊战火苍凉，劫灰凄楚。断绠难收，叹过江王气，此中销去。旧染啼痕，都化作、石栏清露。剩有秋来络纬，思量故主。香添心字篆。爱湘帘萧疏，夜窗微捲。对影成三，正露花烟月，腻人庭院。弟子红妆，还衬贴、纱厨罗扇。绮福谁同，何逊风流，宋郎仙眷。金井梧桐催晚。听漏鼓沈沈，酒醒寒浅。救取飞蛾，看玉钗斜拔，艳生诗卷。赋雨吟秋，刚坠叶、疏蛩相闲。寄语隔墙冷柝，更筹慢转。"}