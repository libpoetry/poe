{"id":"531708","title":"吊许大夫文","dynasty":"明","author":"黄佐","text":"闵大夫之偭辰兮，扣斧铋而商歌。心愲结以涕洟兮，何仓浪之幽遐。纷既邅回而树伐兮，身胡邈乎王家。羌劲杓乎妖藩兮，卒离身而速化。呜呼恫哉兮，大夫之纯贞。世途氛霾兮，翳雒棠以为明。驱鸡斯以守闾兮，乘狶獒而驾衡。絷长离而笯之兮，鬼车奰奰而昼鸣。谓钩吻为饴兮，谓膻湩为馨。犠尊弃于溷澖兮，衷庞凉以为荣。长门幽摈夫南威兮，登砻廉于曾城。主伊皋以庖偪兮，偕来革而迅征。于嗟梦梦兮，惟荃之故。扣阶苔绣兮，泥秽遵夫。鸾簬幽痗讳其膏盲兮，拒斥俞跗蹻蹠。夹翼于皇舆兮，日怀宝而营富。彼狡童亦何知兮，乃窥觎而干天步。朋游光以为侣兮，魌魅集其如林。嘑白徒使血人兮，鸣火狐而肆鸱音。辟童触麋而首灰兮，顾宏肆其毒淫。万舻销于一炬兮，程吴濞而卒禽。桎拲崩厥角之纷如兮，饫珍谷夫何心。维大夫之介特兮，狡童龈以为仇。进欋梳而杖之扶兮，荃又昧夫好逑。倅寸铁之弗持兮，耿忠略其谁谋。表丹忱以就兵兮，白日为之匿幽。呜呼凶罦高张兮，凤摧其仪羽。神龙失凭兮，乃叽于鼠。巷哭且䁲兮，伤我士女。綵霞蜚兮，玉輤举。风萧萧兮，神灵雨。嗟世之知大夫兮，维守死而不移。余惟追数夫荃兮，登大夫之匪宜。朝有黯而淮南寝谋兮，寔大夫之优为。苟维寄大夫以禦侮兮，又何至勤外部而陈师。既告甸以县磬兮，聊以慰夫行路。何大夫之同轨兮，尚或疏逖而齐怒。謇大夫而慭遗兮，固亦遵涂而窘步。泊皇穹之纯佑兮，何不改乎此度。嗟佳冶之纬繣兮，稽前修以皆然。璠玙有弃而抵鹊兮，堇䔭有采而升筵。董道搆悯以不回兮，视余袂之涟涟。魂耿耿其在天兮，亘宛虹之连蜷。墋黩尚其有极兮，永与泰素而周旋。"}