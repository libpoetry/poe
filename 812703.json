{"id":"812703","title":"冬日书怀二首即示翥云同砚","dynasty":"清","author":"吴希鄂","text":"晨登东南山，长啸览遐廓。平野黄埃起，俯视重踯躅。洸洸丈夫志，被褐怀美玉。家室絷心膂，常恐负尘俗。去者叠相送，往古多荣名。勋阀誇顾郭，才望慕机衡。予材既拥肿，予质复孤生。重念蓼莪诗，俛仰还吞声。我生适憔悴，朽槁忽已成。汝曹正焯焯，意气无短平。好为不朽死，勿求依人生。"}