{"id":"435848","title":"病中","dynasty":"金末元初","author":"元好问","text":"战胜颇自恃，宁知从外腴。文章工作祟，时运迫摧枯。止酒嗟何及，烧猪本不图。膏梁无急变，山泽有真臞。诗信藤条戏，方遭铁弹诬。盐红忘后顾，黧黑见前驱。眩入投床仆，晨淹伏枕呼。万钱惟呕泄，一脔尔乘除。静伏心仍悸，深调息亦粗。局嫌囚宇宙，渴忆卷江湖。风柳留蝉蜕，霜松映鹤孤。养和惩往失，扶老念时须。杯杓归神誓，垣墙任佛踰。回蹊且垂翅，望或在桑榆。"}