{"id":"1130700","title":"次韵昌甫","dynasty":"宋","author":"韩淲","text":"相知新固乐，人物易如林。游爱郭同许，衰思范与吟。放歌能共和，会约待重斟。还我晏斋隐，何尝枉尺寻。相送思前日，同吟忆此时。情亲五字句，意妙一篇诗。长夏看榴火，薰风入鬓丝。西湖渺何许，终愧北山移。古道定谁成，庄周与净名。劳哉秦外趣，甚矣颍阳清。并舍披衣去，行桥拄杖声。遥知园列树，新好看初荣。别后忽逢雪，岁寒殊惘然。自怜疏酒盏，谁识寄诗编。老矣思离阔，遐哉漫属联。金仙玉田路，来往记今年。章泉泉上屋，茅补定牵萝。意象时间少，心思古处多。暑风今夏矣，凉雨奈秋何。顾我颠毛白，门閒亦养疴。老叹交情少，閒知友道难。何堪武夷曲，更近子陵滩。绝口谈龙肉，从渠食马肝。敢云栖择木，随世一枝安。秋风过秋雨，眇眇正愁予。望断嗟何寄，吟成懒自书。齿摇诚有数，鬓秃恐无馀。几载章泉水，山深只晏如。"}