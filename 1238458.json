{"id":"1238458","title":"哭胡洵（从楚金往峡江死焉）","dynasty":"元末明初","author":"郭钰","text":"胡生早年甚心苦，自云耻与诸生伍。读书不免四壁空，世乱还须用吾武。拓戟开弓筋力强，一闻杀贼心飞扬。无官不得骑官马，搴旗走下千仞冈。玉笥山前水流血，白日不回大刀折。胜败明知不可期，庐陵要使多忠节。我来哭君泪满衣，君母老大君儿痴。扬旂挝鼓徒旅去，孤云落日精魂归。丈夫树勋当许国，一死如君独悽恻。君不见武昌兵八千，尽向淮南看明月。"}