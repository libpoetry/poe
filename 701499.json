{"id":"701499","title":"春兴八首","dynasty":"明","author":"黄佐","text":"燕京二月芳草新，天南嗟有未归人。清泉白石入幽梦，紫燕黄鹂鸣好春。三殿奔趋连日夕，九衢车马杂风尘。栖迟凤沼浑何事，吟望渔舟独怆神。阊阖千门拂曙开，即随鹓鹭集蓬莱。云边彩仗分仙掖，日下青旗绕帝台。扈阁风回初变柳，琳池冰泄半侵苔。上林春色应无限，空羡文园作赋才。太液池头万岁峰，波光回合翠重重。神人驱石开三岛，天子乘春驻六龙。紫殿虚无馀御气，碧云迢递忆仙踪。玉凫黄鹄无消息，长听趋朝午夜钟。燕台自昔兴王地，今日垂衣驭四夷。紫禁烟花连朔漠，黄河烽火望旌旗。西山积雪辉辉在，北极浮云袅袅垂。跂马春郊回首晚，五侯歌管未休吹。广寒宫殿锁岧峣，汉帝神灵隔绛霄。阴洞夜凝龙虎气，阳林秋老凤凰条。金茎瑞露沾朱缀，银浦流云入绮寮。翠辇不来环佩冷，满庭修竹自萧萧。踏青闻幸芙蓉苑，红日未高金吹鸣。从此宸游多乐事，向来几务太留情。风传羯鼓南薰殿，云拥鸾旗北斗城。千载太平知有象，词人先已颂河清。风雨潇潇闻曙鸡，春来长忆碧山栖。烟开篱落花光动，日暖园林菜甲齐。入馔江鱼供白发，泼醅芳酒对青溪。刺桐枝上红如锦，自在流莺尽日啼。幕府鱼书报越裳，期门龙节发荆湘。北风鸿雁飞何处，南海渔樵思故乡。即恐军储非往日，却劳宵旰及殊方。平林月出闻啼鴂，击剑酣歌意转长。"}