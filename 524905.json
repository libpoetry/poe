{"id":"524905","title":"苦疡出息东郊田舍二首 其二","dynasty":"明","author":"顾璘","text":"明月入我帷，照见床头书。揽之起坐读，冥心向黄虞。君王既神圣，黎庶俨如愚。礼乐少虚文，法令颇宽舒。民力尽耕凿，暇乃事畋渔。生无冻饥苦，死也何羡馀。浩荡宇宙间，聚散任所如。周公太多事，六典过爬梳。遂令斯鞅辈，展转生虫蛆。燎原日以甚，伊谁之过欤。"}