{"id":"489796","title":"毗陵许左司中秋对月席上次韵","dynasty":"明","author":"袁华","text":"毗陵中秋月色好，清光散落千林表。乌台御史紫微郎，一笑相逢即倾倒。璚楼玉宇净无尘，金粟吹香爽气新。靓妆行酒谁家女，恐是天上乘鸾人。蹇予山林性疏散，不堪政比稽康懒。学书学剑一无成，岂解奔趋事生产。谁能褰旗夜斩关，斫贼手持龙爵镮。归来献馘长杨殿，夺取金印悬腰间。"}