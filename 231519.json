{"id":"231519","title":"祭端明尤木石","dynasty":"宋代","author":"释善珍","text":"昔大慧师，道鸣东南。率先伏膺，横浦紫岩。繇是遍交，渡江诸老。钩党牵连，优游岭岛。至今微言，皎若日星。公忽开卷，如暗得灯。遂登蓬山，乃掌太史。金銮应制，倚马万字。平生补衮，用功最深。群媢众嫉，独天赏音。宝佑一疏，据经引义。申救大臣，惟有去耳。疑公前身，即二张公。与大慧师，所立一同。末劫浮荣，磨灭谁纪。晚节芬芳，公真不死。公於大慧，世异心通。儒喜诋佛，公愈推宗。紫岩之铭，过者必式。酷哉秦火，毁珠陨璧。公重感慨，伐石再镌。著语未了，骑鲸翩然。某畴昔亲奉麈尾，霏屑冰座，墨妙堆几。俛仰之间，事往迹陈。更几百年，复生斯人。"}