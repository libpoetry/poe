{"id":"1126634","title":"陈蒲塘送端砚用韵为谢","dynasty":"宋","author":"萧立之","text":"龙渊打底为谁来，半瓦残砖愧不才。天上分星涵水镜，人间有石等舆台。忽惊万里诗翁眼，如发千年地媪胎。鬼夺客偷关梦寐，吟边时与理烟煤。真盐铁使有云来，多少人怜白朴才。合趁闺班高处籍，尚携檄笔外间台。劳君海怪探龙颔，赠我厨珍得豹胎。又俸前诗清似水，通群辟尽锁窗煤。"}