{"id":"281362","title":"哭梁钝庵大令","dynasty":"现代","author":"林朝崧","text":"家无儋石忧天下，今人未见如君者。胸怀既与世相违，年命更遭天不假。呜呼如君真数奇，生不能免寒与饥。死不能庇妻与儿，学书击剑空尔为。与君夙订忘年契，闻君羽化泪盈袂。方嗟诗酒久离群，谁料声容俄隔世。世上干戈斗触蛮，天荆地棘行路难。我尚未知埋骨所，悲君益复自悲叹。"}