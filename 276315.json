{"id":"276315","title":"王熙甫见寄其师叔白哀词，单菱浦为之序","dynasty":"清代","author":"李宪噩","text":"谐情自有偶，不属钗与裙。继志自有后，不必儿与孙。丈夫奋一世，要使百世闻。生或应其声，死或传其神。斯人谁不死，死身不死人。妻子相环哭，但思返其魂。魂返宁有术，道在灵不泯。孰能重斯道，千载生如新。煌煌古圣训，朋友列五伦。"}