{"id":"992616","title":"建德新墙诗","dynasty":"宋","author":"梅尧臣","text":"山廨不营堵，筠篁为密篱。初年固可蔽，晏岁不能支。已被巢蜂蠹，复为荒葛蔂。夏雨久枯脆，秋风遂倾敧。鸡鹜恣穿逸，牛羊来践窥。我议欲板筑，群走皆不怡。首吏先进白，土疏不可为。潦雨忽暴集，涧流如突驰。我心赜其极，斯语其见欺。用竹乃户率，破得缘而私。冬敛葺西角，春调完北陲。循环日有坏，烦扰无虚时。介决弗尔惑，遂饬辟其基。榛莽一芟去，畚锸能悦随。膏润非朽壤，峭削隐金锤。荏苒未踰月，屹如长云垂。疏堑备水害，既圬复蓬茨。岂唯禦獾豹，亦以防狐狸。且有内外隔，绝闻闾巷卑。安然兹燕息，来者勿吾隳。"}