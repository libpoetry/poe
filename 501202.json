{"id":"501202","title":"题甬东卓习之郭熙雪霁图","dynasty":"明","author":"张以宁","text":"扆中七月天气热，广文先生晨告别。生绡短卷出袖间，四坐森寒动秋发。青山漫漫夜来雪，玉虬晓冻鳞甲裂。江寒树黑乱于云，浦白沙明光胜月。是时樵苏俱不爨，千门闭户无车辙。二翁偶坐何所为，掀髯起视天宇阔。忆昔剡溪曾壮游，照舸玻璃夜光发。广文之家住甬东，颇闻此景尤奇崛。金鳌背上望银涛，羽节琼旌蔽琼阙。送君归去一题诗，清梦先君过吴越。"}