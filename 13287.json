{"id":"13287","title":"奉酬中书李相公早朝于中书候传点偶书所怀","dynasty":"唐代","author":"武元衡","text":"寥落曙钟断，微明烟月沉。翠霞仙仗合，清漏掖垣深。北极星遥拱，南山阙迥临。兰釭竟晓焰，琪树欲秋阴。霄汉惭联步，貂蝉愧并簪。德容温比玉，王度式如金。鱼水千年运，箫韶九奏音。代天惊度日，掷地喜开襟。文武时方泰，唐虞道可寻。忝陪申及甫，清净奉尧心。"}