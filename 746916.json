{"id":"746916","title":"溯黄风逆行迟至众兴就陆","dynasty":"清","author":"孙云锦","text":"陆行苦尘劳，舟行欣利涉。罢鼓清淮棹，重理浊河楫。河流本湍急，石尤更肆烈。牵船上沙觜，十步九蹉跌。得尺与得寸，力竭皮肤裂。篙缆用俱穷，河水亦呜咽。前夕系船树，回望影未灭。日日坐河干，兀兀突愁绝。却见下水船，布帆张两叶。舟人杂坐卧，过眼飞电掣。盈盈一水间，苦乐仙凡别。取道自违宜，慎始愧明哲。行当策蹇去，甚毋伤驽劣。"}