{"id":"1182731","title":"乐府杂曲 鼓吹铙歌曲十二篇 其十 吐谷浑","dynasty":"唐","author":"柳宗元","text":"吐谷浑盛彊，背西海以夸。岁侵扰我疆，退匿险且遐。帝谓神武师，往征靖皇家。烈烈旆其旗，熊虎杂龙蛇。王旅千万人，衔枚默无哗。束刃踰山徼，张翼纵漠沙。一举刈膻腥，尸骸积如麻。除恶务本根，况敢遗萌芽。洋洋西海水，威命穷天涯。系虏来王都，犒乐穷休嘉。登高望还师，竟野如春华。行者靡不归，亲戚劝要遮。凯旋献清庙，万国思无邪。"}