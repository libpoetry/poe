{"id":"1130495","title":"送子云五首","dynasty":"宋","author":"韩元吉","text":"四海双兄弟，南来几别离。未成春草梦，先动白云思。涕泪三年隔，风尘数月期。生涯奔走里，卜筑定何时。薄宦何堪远，兄今奉板舆。猫头供美笋，玉板荐嘉鱼。川陆徐行李，暄寒慎起居。会因回雁足，时一问何如。楚国富山水，衡湘千里馀。人皆思太傅，我独念三闾。贫贱真劳矣，功名果命欤。官閒道林寺，洗眼卧看书。别意能凄楚，骊驹且缓听。百年三过一，万事醉还醒。策马身犹健，看山眼倍青。东风有底憾，吹柳暗长亭。水阔湖南道，春深可当游。鸟声喧绿树，花影趁行舟。短袖那容舞，良畴不易谋。有亲垂白发，敛板未应羞。"}