{"id":"691836","title":"酬秦子百泉之招人事羁滞颇兴延阻之叹五首","dynasty":"明","author":"李梦阳","text":"暑阻虑难周，弦促调不缓。风雩徒情叹，濯热为谁纂。昨枉泉上期，结念在晨晚。折花信延伫，欲往心莫展。心展会有时，迹乖难重期。自我别林岑，倏焉周二期。物灵赏不延，神往情讵移。想像北池游，回桡骛南漪。南漪乱渚烟，北池美清涟。芙蓉发锦苞，白石响涧泉。虑澄美莫致，景入情更牵。攀英迟来迹，倚壑怅周旋。周旋欢莫同，回策入云峰。阳崖亘积雪，六月如严冬。若人竟何乘，孤游邈难从。倘遇仙潭鲤，露我蹑云踪。蹑踪诚靡寻，伫瞻劳我心。高高望云霓，横绝天中岑。游泉叹昔女，隔阻匪惟今。投桃遣来使，倘惠琼华音。"}