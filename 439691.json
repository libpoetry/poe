{"id":"439691","title":"九叹 其八 思古","dynasty":"汉","author":"刘向","text":"冥冥深林兮树木郁郁。山参差以崭岩兮，阜杳杳以蔽日。悲余心之悁悁兮，目眇眇而遗泣。风骚屑以摇木兮，云吸吸以湫戾。悲余生之无欢兮，愁倥偬于山陆。旦徘徊于长阪兮，夕仿偟而独宿。发披披以鬤鬤兮，躬劬劳而瘏悴。䰟俇俇而南行兮，泣沾襟而濡袂。心婵媛而无告兮，口噤闭而不言。违郢都之旧闾兮，回湘沅而远迁。念余邦之横陷兮，宗鬼神之无次。闵先嗣之中绝兮，心惶惑而自悲。聊浮游于山陕兮，步周流于江畔。临深水而长啸兮，且倘佯而泛观。兴《离骚》之微文兮，冀灵修之壹悟。还余车于南郢兮，复往轨于初古。道修远其难迁兮，伤余心之不能已。背三五之典刑兮，绝《洪范》之辟纪。播规矩以背度兮，错权衡而任意。操绳墨而放弃兮，倾容幸而侍侧。甘棠枯于丰草兮，藜棘树于中庭。西施斥于北宫兮，仳倠倚于弥楹。乌获戚而骖乘兮，燕公操于马圉。蒯瞆登于清府兮，咎繇弃而在壄。盖见兹以永叹兮，欲登阶而狐疑。乘白水而高骛兮，因徙弛而长辞。叹曰：倘佯垆阪沼水深兮。容与汉渚涕淫淫兮。钟牙已死谁为声兮？纤阿不御焉舒情兮？曾哀悽欷心离离兮。还顾高丘泣如洒兮。"}