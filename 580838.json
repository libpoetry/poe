{"id":"580838","title":"义田诗为徐太傅先生赋","dynasty":"明","author":"梁储","text":"姑苏昔义田，子能成父志。宜兴今义田，弟可托兄事。兄为四朝老，自享不求备。辛勤经国馀，图此睦族计。意念良已勤，条画犹未试。卯君千里来，始与毕此义。谓当时敛散，更俾勤树蓻。美意与良法，要不出范氏。孰孤当早分，孰乏当厚遗。孰仕当罢给，孰归当更置。冠昏及丧祭，多寡义无异。馀波逮里闾，明训及童稚。愿言吾孙子，相与守世世。吴山苟长青，此义期无坠。君闻益欢然，呼酒复径醉。朝来揖上马，矍铄别无泪。吾曹在祖道，仰止成叹喟。安得随归鞭，往看嘉禾瑞。"}