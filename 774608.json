{"id":"774608","title":"陈茂才瀚归自闽军以中和诗草见示适闻和议已成感而赋此并题其集","dynasty":"清","author":"邓辅纶","text":"陈君夙以能诗名，鹤立黉舍声铮铮。我来讲肆君已去，倾耳不得闻韶韺。今君忽归自闽海，使我倒屣欢相迎。囊中新诗有乐府，上排籍建摩长庚。似闻昨者参大幕，壮心时慕终军缨。谁弃鸡笼授敌地，澎湖失险畴能争。王师渡台未及半，舟楫横啮蛟涎腥。谅山宣光虽再捷，班师旋诏宜休兵。和戎卒用魏绛策，横海徒列龙骧营。近报文襄又星陨，犹传内苑疏昆明。微臣却忧征戍废，西鄙还虞唇辅倾。愿君陈诗补小雅，毋但角句誇长诚。吁彼犬羊固叵测，得不深计防渝平。鸣呼得不深计防渝平。"}