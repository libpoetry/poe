{"id":"721012","title":"题林良枯木寒鸦图图有李宾之题句四首","dynasty":"明末清初","author":"王夫之","text":"未辨斜阳与暮烟，枝枝不堕早春前。此中无放莺啼处，留待桃花二月天。便得春风也是枯，藤萝不挂尽萧疏。遥知练鹊过新绿，只似河阳掷果图。内苑春风万树皆，文鹓掠彩艳心谐。寒山古木啼清怨，只有梅斋与木斋。三十年来认得真，吉凶无据自无情。鹊声纵好非归计，塞耳春风第一声。"}