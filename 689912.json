{"id":"689912","title":"苦热诗四首","dynasty":"明","author":"张元凯","text":"炎暑惟兹夏，我思鹿门叟。脱屣疏流泉，不栉开山牖。阴阴树成幄，习习风生肘。与妇并荷锄，所耕亦计口。解衣憩南冈，相馌持斗酒。曲肱听鸣蝉，初月升高柳。地岂避秦来，身非为汉有。挥汗自成浆，弹冠与结绶。炎暑惟兹夏，我思富春濑。空山无结构，高树俨倾盖。匡坐理钓丝，澄江流夕霭。纤鳞或浮沉，漪藻回如带。浚谷归白云，高天零沆瀣。烦虑息区中，定灵想霞外。五月披羊裘，亢阳生爽籁。寄语谢故人，轩冕安足赖。炎暑惟兹夏，我思竹林士。岸帻绿云浮，拂袖寒商起。层阴下遥岑，朱曦逝清沚。设礼岂为吾，迕俗元忘尔。深杯映明月，素琴澹流水。冥寂契无为，沈酣良有以。歌凤睨当途，犹龙伏柱史。旷哉兹数贤，芳声共千祀。炎暑惟兹夏，我思东山墅。高台凌飞霞，华馆荫修渚。坐隐澹忘归，谈玄自容与。玉树垂盈庭，幽兰被孤屿。翩翩曳轻绡，临风欲仙举。更倚如花妓，含笑进绿醑。凉飔生高梧，灵凤斯爰处。愿言终远志，浮云任来去。"}