{"id":"768650","title":"摸鱼子 同山表兄招同右吉、子葆、锡鬯集倦圃，命赋槜李，用锡鬯韵","dynasty":"清","author":"沈皞日","text":"向金陀、浓阴曲院，垂垂犹带清露。主人投客含消味，早是玉壶无暑。精舍古。自梦杳、藤墙几度能逢汝。白沙翠渚。记步屧春风，秾花缟夜，吹落半庭雨。酒方半，洗盏重教就树。小冠欹侧容与。翾飞楚雀衔残后，那得筠笼携取。嚼少许。把纤核、怀归便拟分栽去。停杯此住。想昨日湖南，低枝小摘，齿软越溪女。"}