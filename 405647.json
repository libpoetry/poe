{"id":"405647","title":"红毛刀歌","dynasty":"近现代","author":"秋瑾","text":"一泓秋水净纤毫，远看不知光如刀。直骇玉龙蟠匣内，待乘雷雨腾云霄。传闻利器来红毛，大食日本羞同曹。濡血便令骨节解，断头不俟锋刃交。抽刀出鞘天为摇，日月星辰芒骤韬。斫地一声海水立，露锋三寸阴风号。陆剸犀象水截蛟，魍魉惊避魑魅逃。遭斯刃者凡几辈？骷髅成群血涌涛。刀头百万英雄泣，腕底乾坤杀劫操。朅来挂壁暂不用，夜夜鸣啸声疑鸮。英灵渴欲饮战血，也如块磊需酒浇。红毛红毛尔休骄，尔器诚利吾宁抛。自强在人不在器，区区一刀焉足豪？"}