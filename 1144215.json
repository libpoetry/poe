{"id":"1144215","title":"挽陈本斋尚书","dynasty":"宋末元初","author":"牟巘","text":"在昔实斋老，公能继盛名。平生守师说，晚岁萃儒荣。禋赦原兵祸，台纲忤物情。抽身甬东去，腾上几公卿。天俾公多寿，人知道不孤。超然一室内，不与万波俱。甲子新诗稿，烝尝旧布襦。何妨传遗老，文字照龟趺。有意超尘俗，无心爱夕晖。劝餐惟屡却，持璧竟全归。得正复奚憾，偷生良所非。传家孙子盛，端不坠前徽。"}