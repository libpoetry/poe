{"id":"689985","title":"刘公瑞閒居六咏 春陇耕云","dynasty":"明","author":"张宁","text":"漠漠阴云满太空，自驱黄犊事春农。疏狂更喜儿童长，衰薄应须畎亩功。水色微茫春雨后，歌声迢递夕阳中。麻衣短褐浑相似，举世无人识卧龙。西风吹雪满秦川，寒拥丝纶上钓船。怅望平林飞鸟外，诗怀多在白鸥边。羊裘高节真成癖，鹤氅清风欲山仙。最爱晚来堪入画，一蓑披向酒家眠。芳草池塘夜已分，一灯疏雨转纷纷。分明瞿峡愁中听，彷佛巴山梦里闻。海外故人嗟久别，天涯游子忆同群。兰缸欲尽青毡冷，落叶萧萧自掩门。郊原秋日景凄其，三径黄风晚更滋。为惜子瞻淹宦久，故应元亮去官迟。东篱晚节兴怀感，南国佳人入梦思。晓露晨霜易衰歇，岁寒心事更谁知。朱弦疏越纸窗明，时有松风绕户生。林谷萧条孤月满，海天空阔片云轻。心閒自悟无弦趣，坐久疑闻太古声。几度夜深诗梦醒，猿啼鹤唳共凄清。东阁梅开绕画阑，娟娟霜月下诗坛。山河有影冰轮满，风露无声玉树寒。歌罢霓裳人不见，梦回首鸟思无端。却怜此夕孤窗月，纸帐香消独自看。"}