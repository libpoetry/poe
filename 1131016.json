{"id":"1131016","title":"孙曼叔挽词三首 其二","dynasty":"宋","author":"韩维","text":"定契仍三世，从游复一乡。掷金看丽赋，报玉得雕章。不尽良哉用，空令识者伤。欲知恩礼重，恤视走银珰。青邸传经罢，朱轓报政成。近民缘恺乐，致主出忠精。屡困清漳卧，终乘下泽行。衰年失良友，行泣望铭旌。高才正论动朝绅，出入光华二十春。褒诏未登新学士，恤章俄贲旧宫臣。履声长绝高门地，墨妙空留素壁尘。一奠华觞不知恸，白头相好苦无人。"}