{"id":"1116195","title":"行简释奠学宫登北城眺览有诗尝次其韵再和二章","dynasty":"宋","author":"沈与求","text":"奠币儒宫已告虔，城楼远想独悠然。阴阴古木回潭外，渺渺平芜落照边。野色向人聊妩媚，筇枝入手自轻便。兴来不暇寻思懒，酒后狂歌定几篇。当年蜡凤识僧虔，晚岁相从意惘然。更笑竖儒多败事，稍闻上郡已开边。酒醪穷巷谁能载，简牍平生自不便。风月两溪真可老，待收功业付诗篇。"}