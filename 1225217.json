{"id":"1225217","title":"寄柳博士","dynasty":"元","author":"吴莱","text":"试续《儒林传》，南州定几人。清标腾凤翼，素手截鲸鳞。卓荦初观国，轩腾早致身。燕秦争骋侠，邹鲁共称醇。旅剑浑如淬，家毡在一振。于焉徵有道，自此教成均。学术诸生识，才名六馆亲。土床然烛夜，茸帐结餐晨。上下笙镛间，纵横俎豆陈。岐原周鼓老，阙里魏碑真。白日需前席，青云仰后尘。山林稽猛駮，文字到祥麟。岂独呻佔毕，犹应逐缙绅。讨论抽秘典，扈从得良臣。绝漠幽州暗，沧波碣石邻。鸾旗飞旖旎，革辂压轮囷。御苑材官集，离宫突骑巡。赤狐翻远译，黄鼠割时珍。法酒蒲萄熟，天花芍药春。溯风沙鹘健，冲雪野驼驯。北海谁求隐，东都或对宾。三关宁设险，八极总归仁。怅望怀今古，赓歌迈等伦。短衣曾见宠，长铗每忘贫。共往仍联驷，同吟更接茵。玉山森巨石，金水濯芳津。本拟追枚乘，终然愧郤诜。鹿鸣来已再，鹏击去何因。色挺淮王桂，香生楚客蘋。圣朝初荐士，江汉有垂纶。"}