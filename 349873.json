{"id":"349873","title":"凤凰台上忆吹箫·东洲听雨","dynasty":"清代","author":"曾廉","text":"香篆方摇，灯花未落，沈沈院落重扃。藤枕上、朦胧思睡，凉意微生。正欲仙人馆去，才一霎、幽梦惊醒。谁知得、此是雨来，风起江鸣。中庭十寻古树，当长夏浓阴，早作秋声。人静也、城头打鼓，已到残更。再也成眠不著，张却眼、便到西清。苍烟外，山影正是蓬瀛。"}