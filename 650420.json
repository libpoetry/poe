{"id":"650420","title":"喜雪应制","dynasty":"明","author":"金幼孜","text":"新冬初届候，瑞雪已先呈。历乱腾空密，飘飖着地轻。凝华连禁闼，积素隐雕楹。未觉瑶池满，旋看辇路平。侵衣明佩玦，入户散瑶琼。日下银为屋，天边玉作城。穿林疑有影，坠竹不闻声。滉瀁欺歌扇，悠扬湿翠旌。闾阎多喜气，中外洽欢情。宇宙氛埃净，山川瘴疠清。两仪资燮理，群物赖生成。一统乾坤壮，中天日月明。有年臻瑞庆，嘉谷兆丰盈。四海期康阜，邦家协永宁。"}