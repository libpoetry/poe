{"id":"1111849","title":"蒙恩易镇豫章丐假还乡途中偶成十七首","dynasty":"宋","author":"吴芾","text":"处处是红蕖，分明似画图。匆匆看不尽，归对小西湖。官舍似邮传，宦游如路岐。吾年行七十，安用苦奔驰。触目尽陂塘，山光接水光。近来仍雨足，莫道是山乡。方困长涂滑，俄逢赫日明。只忧开太早，却恐雨还生。沙虚防败岸，舟小怯惊湍。行路难如此，争如野处安。剧暑当三伏，新凉似九秋。日光还欲吐，云影未全收。中夜不能眠，颇疑天有雨。寒燠自古然，不应冷如许。自江至吾庐，七日喜及半。却恐席未温，又过江南岸。村径迷南北，晨兴乃错行。悟来还已远，却悔早贪程。崇阁瞰方池，池边绿树围。披襟临水坐，宁复畏炎威。雨馀江色净，风过稻花香。客里逢清旷，何妨且纳凉。游鱼跳水面，幽鸟啭山腰。各随飞潜性，人犹恋市朝。睡里闻风雨，吾行拟暂停。起来搔首坐，喜见一天星。苍崖崛地耸，飞瀑从天下。一岭跨两州，千年无九夏。兹岭别二年，今朝又重过。过了还复来，哀哉蚁旋磨。两山夹苍烟，双瀑挂峭壁。汹涌非一朝，倾泻几千尺。千尺石屏雄，屏边列数峰。巍然不可犯，真是镇疆封。"}