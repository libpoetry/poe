{"id":"842907","title":"黄忠端东坡后游赤壁图为黎露苑编修湛枝题","dynasty":"清末民国初","author":"陈宝琛","text":"忠端吾乡贤，书画并奇恣。夙藏砚山图，独立足正气。梁髯炫我松，磊珂千里致。别来岁云寒，再见定何地？君今得此本，用笔特工致。何爱写后游，赋语殆有契。江山不复识，石砚眼出泪。阅年近三百，望古更题识。梦中鹤不归，去去人间世。"}