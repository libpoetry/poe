{"id":"962138","title":"次韵诚斋送仆往见石湖长句","dynasty":"宋","author":"姜夔","text":"客来读赋作雌蜺，平生未闻衡说诗。省中诗人官事了，狎鸥入梦心无机。韵高落落悬清月，铿锵妙语春冰裂。一自长安识子云，三叹郢中无白雪。范公萧爽思出尘，有客如此渠不贫。堂堂五字作城守，平章劲敌君在口。二公句法妙万夫，西来囊中藏鲁玙。只今击节乌栖曲，不愧当年贺鉴湖。"}