{"id":"834251","title":"应天长 春夜闻归雁声","dynasty":"清末民国初","author":"易顺鼎","text":"渔篷晒月，猎箭响云，相呼正失归侣。万里玉门心眼，家山在何处。一程风，一程雨。算减了一程黄雾。怎还把一带高楼，紧紧围住。关缺剩寒补。不尽秋声，如水乱流去。最苦夕阳官道，茫然与春遇。干花暝迷旧路。怕错认那回红树。又唤起湘客吹镫，年少羁旅。"}