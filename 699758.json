{"id":"699758","title":"春山八事 春草","dynasty":"明","author":"郭之奇","text":"空山无可言，寻幽春已半。羁怀积数峰，颇受春光乱。离群自何日，于兹独永叹。所叹春与人，空山同聚散。山静人亦閒，聊复临高看。阴晴众壑分，万象殊昏旦。飞岚无定容，芳草弥其断。轻风草际飏，苍烟成一段。初日破迷离，浥露疑珠贯。青皋一带浮，绿树千条绊。问尔何色香，曾是古人玩。即此见遥心，永作春山幔。春松不异冬，每见东吹簸。方知霜雪含，未许烟云卧。所志在干霄，独有高山佐。亭亭百尺姿，连群相友和。晓日翠华凝，夜月疏光破。群树皆遥揖，凡栖宁敢过。自凭夏氏食，复使齐共饿。百代异枯荣，千人分吊贺。岂不罹岁寒，于此明肩荷。是以甘殊谷，羞言秦五大。为我留青青，幸无樵采剉。幽人既同兹，永令清风播。鸟性悦山光，山光亦同鸟。氤氲交万物，气类何纷扰。其中惟羽族，所向宜缥缈。岂不均异姿，清浊殊昏暸。浊者撄世尘，清者怀孤矫。鸿冥必渐磐，鹏怒方垂表。缅彼逍遥游，一往谁能了。山经所未及，舍大姑徵小。嘤嘤出自幽，燕燕飞于杳。嗟兹二物微，天涯共夕晓。乘时作好音，独与春山绕。山鸟日欣欣，君子毋心悄。幽人卧空山，起视山已绿。春云自东来，所向无拘束。林峦坠其中，安知空与曲。朝弥万谷皴，夜补千岩瘃。大哉天地容，四海互瞻瞩。雷雨之所屯，日月之所浴。悠悠出岫情，遂满群生欲。岂为神女行，肯受襄王辱。嗟彼荒淫者，千年徒蹢躅。是以君子心，永言肤寸触。愿同春作霖，每念秋如玉。予曰上天需，谁当山下告。春泉吐窈岑，夜雨通遥壑。每同石势浮，时见山光落。林影拂参差，苔痕留淡薄。迷茫涨海中，谁挥神斧凿。已开山下蒙，耐可幽人酌。繇不愿甘肥，是以供藜藿。地阻情自偏，聊从静者乐。自获洗心徒，安知牛口怍。馀滋动草芽，远润明花萼。本源清若此，方思此一勺。涓涓及江河，将拟百川学。谓予言不信，君其问海若。春色淡疏烟，夜月涵深静。山居无一事，缓步苍松岭。所思不可见，所见徒耿耿。谁开大海容，忽吐高峰景。已得惠风吹，岂受繁霜儆。疏林漏其辉，复上幽人领。幽人意若何，独向飞轮请。夜光尔何德，死育须臾顷。可怜人异月，一去难追省。每当春月和，长恨秋月冷。安知长恨人，不是婵娟影。方春抱玉华，流照归人境。羁绪日摇摇，百年徒鼎鼎。浮生不足言，大梦真难醒。惜往漫抽思，悲回孰共謦。秋兰既已摧，寒松嗟独挺。岂谓冬复春，春风自东迥。春来人不知，深忧如宿酩。转眼及春三，有律名姑洗。乍闻萍始生，所畏虹初炯。每旦视牵牛，谁酌天河泂。尽洗郁萌中，一向愁波拯。春风忽去来，我意终平等。持此问春风，春风或首肯。天地久和同，阳光多豫暇。熙熙万汇怀，慕德从春借。谁司大皞权，俄睹苍龙驾。生气发句萌，水木互奔泻。是时我山栖，昏旦依郊舍。悠悠日月居，半倚云雷架。未能分浅深，且欲观高下。闭户养幽清，倚棂望桑柘。时同草木心，日向春荣谢。嗟兹大块情，不以遐方罢。流润细无声，随风潜入夜。重绎杜陵诗，乃知时雨化。"}