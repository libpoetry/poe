{"id":"429754","title":"百洞山青芝寺","dynasty":"近现代","author":"黄浚","text":"青芝俯江干，戴石别成趣。鸣泉绝无涧，一碧不须树。我来台山后，百洞恐非故。岩腰有何好，楼楯曲比附。绕楼植梅竹，江国入指顾。双崖障其东，危径即天路。玉蜍辞望舒，化石伫寒露。其阿蝙蝠洞，磴仄窘余步。窥天真坐井，静与太古遇。此云最胜处，验取壁题句。星窝石寻常，虎洞远奔赴。山僧指磊隗，妄状脊与跗。吾稽崇相集，射生诗自注。山君气已索，遗说传屡误。坐令草间迹，么黠付狐兔。郭君今再来，为我语姁姁。寺新僧反蠢，叹息陵谷暮。苍烟遂四合，归棹更洄溯。"}