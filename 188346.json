{"id":"188346","title":"宣曲二十二韵","dynasty":"宋代","author":"刘筠","text":"八月收民算，三千异典章。天机从此浅，国艳或非良。玉户铜为沓，罗帱象作床。骊姬初悔泣，飞燕近专房。莲小才承步，梅新竞试妆。尽知春可乐，终叹夜何长。取酒临邛远，吞声息国亡。难销守宫血，易断舞鸾肠。百草兼花斗，双钩映烛藏。金人须手铸，虎圈更身当。步辇回长乐，飞除接未央。琳珉饰汉馆，藻绣裛周墙。厌火双鱼尾，鸣弦小雁行。云甍澄颢气，绮井激回光。路有斯须隔，忧难顷刻忘。新声来乐府，别寝近温汤。虹跨层台晚，萤飞下苑凉。锦帷迎七夕，蓬饵荐重阳。九畹兰承露，三江橘带霜。方资裂缯笑，可要荡舟狂。并钓池鱼小，重衾穴凤翔。珊瑚分碧树。火齐列清防。背枕多幽怨，登栖更远伤。下陈无自愧，人彘剧豺狼。"}