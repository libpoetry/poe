{"id":"817009","title":"疏影三首","dynasty":"清","author":"端木埰","text":"虚窗翠扑。正远风荐爽，云退空谷。浣却尘襟，相对忘言，清晖恣饮凉绿。斜阳澹入西山色，似朵朵、夫容青簇。倚画廊、把酒临风，待祓旅愁千斛。回忆平生壮志，素心共诉与，无限枨触。一样蒹葭，何处伊人，秋声渐满林麓。尊前几许缠绵意，镇写入、新词珠玉。祗自惭、才尽江郎，怎和引商高曲？中庭地白，爱翠阴悄悄，如伴凄寂。静里相看，疑有松香，天风吹堕琼瑶席。清晖荏苒将人近，正写出、秋心无迹。笑画堂、酒绿灯红，辜负天街凉色。还记絺衣挂处，半林白露下，光浸萝薜。俯拾可缘，仰涕凌虚，纤云浣尽空碧。无端隐约翻鸦点，又落叶、渐添萧起槭。定有人、起赋秋声，响答暗蛩苔隙。清晖沁骨，对一窗颢彩，凡想俱祓。天上人间，一样无尘，知心但有明月。虚窗不碍空明色，遍枕簟、澄于冰雪。卷翠帷，尽息银灯，看到漏声都歇。还怕荒鸡唱晓，渐催碧漠转，金镜西没。万籁无声，万念皆空，相思那更天末。当前一片娟娟影，摄梦想，都贵瑶阙。更洒然，凉透孤衾。又近素秋时节。"}