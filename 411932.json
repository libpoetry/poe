{"id":"411932","title":"题画诗赠高阆仙","dynasty":"近现代","author":"郭风惠","text":"山川间世钟灵奇，名世那必皆君师。道微难见著以象，开天一画传神义。滥觞缋事放光怪，图人写物状魍魑。良工能手古多有，传神无过顾恺之。唐贤王李树宗派，南北对垒交骋驰。将军父子特雄杰，高崖绝壁斧痕披。夏圭马远绍薪火，六如才子祧远支。南宗气韵士夫习，避难就易势易滋。荆关董巨互伯仲，黄王吴倪相差池。末流之弊失简巧，蹄涔拳块衒蜡栀。突起异军纷无数，要皆自郐吾无讥。学如牛毛成麟角，茫茫坠绪收者谁。阆仙仙人妙年齿，兼心手眼穷搜追。自言取径近北派，长途风雪无人随。世间万事有穷变，要当有人任起衰。又言眼高手生不为病，眼低手熟无药医。寝馈期以十年力，准备万纸千毛锥。吾信其言徵其画，果然机趣契天倪。胸蟠五岳吞云梦，丘壑自具非规规。赴以全力狮搏兔，泄其厚积蚕抽丝。山势蹇嵼水莽漾，楼观迤逦烟迷离。培塿丘垤嫌碍眼，刬之不武画安施。五日十日尽尺幅，历历芥子纳须弥。倘逢邹衍谈瀛海，笔随意到收无遗。更出馀绪写竹石，粉箨玉笋妙偎依。掷笔四顾仰天笑，堆案铅赭皆筌蹄。观者神魄与君化，真见庖丁放刀时。我昔弄笔今不敢，如恽避王请改为。他年倘徉共泉石，我诗君画相玄夔。君不见天生我才必有用，太平润色宁敢期。区区鄙事要臻绝诣通造化，亦用以答山川灵秀天地慈。"}