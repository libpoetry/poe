{"id":"730344","title":"吹台行赠任丘边云航","dynasty":"清","author":"张之洞","text":"啸台低，吹台高，台下瓦砾生黄蒿。登台吊古逢吾曹，故人谁欤今边韶。大梁本是霸王地，至今白沙三丈没城壕。五季如风青城虏，惟有信陵死不腐。中原荡荡不自立，金戈蹂践徒辛苦。当年汴水入泗流，清明上河尚可游。南下朱仙四十里，大车辚辚，小车辘辘，彻夜无时休。一自河决汴流断，中州贫索来寇乱。锦衣甘食皆河兵，那有健儿习征战。君来蔡州营，我去宋州城。宋蔡相望列三帅，千群边马仍横行。尔我少年容易老，王粲从军欢情少。饮我酒，为君歌，金梁水月吹酒波。试看战骨白，岂惜朱颜酡。抱关侠士不可见，只有宪王乐府堪吟哦。"}