{"id":"1235739","title":"除夕有感","dynasty":"元","author":"吴当","text":"渔竿长在楚天涯，龙节虚随汉使槎。世路风尘迷杞棘，故园烟雨忆桑麻。两行泪对椒盘酒，一树春生蜡炬花。人事乡书俱寂寞，不堪江上鼓频挝。华盖芙蓉翠倚天，高堂綵服忆长年。家人共守迎春酒，童稚争分压岁钱。香雾煖浮金鸭动，蜡虹晴隔绛纱然。鹤书一去无消息，白发沧江对雪眠。"}