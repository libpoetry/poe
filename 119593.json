{"id":"119593","title":"次韵高殿撰题东山","dynasty":"宋代","author":"陈造","text":"庐山佳处云英英，鹤归谁识丁佐卿。东林遗址倏兴废，未害诸老传清名。向来杖屦孰游历，猿鸟近人鸥不惊。乐天本原只兜率，思邈不忘听化城。一从棘位复帅阃，晋酌白兽悬旄旌。先生本自远公辈，梦系莲社松竹行。即今上品已补处，妙句留并山峥嵘。未下饮光领一笑，曾是贺泽论三生。何人著语嗣绝响，浪许伯起新有声。尚忆诗翁运椽笔，坐排九派咸东倾。"}