{"id":"1078494","title":"王摩诘画渡水罗汉赞","dynasty":"宋","author":"李纲","text":"阿罗汉具大神通，飞锡凌空如履实。渺然巨浸与天永，戏蹑一杯能径渡。云何溪涧咫尺间，乃有种种难涉相。前者己济气怡然，后者将涉有难色。老病扶携壮者负，足探策引褰衣裾。秘其神力不示人，如畏黄蘖所诃责。我观一切诸有情，咸具神通并妙用。空中示现十八变，正眼观时非吉祥。善哉摩诘老画师，能以毫墨作佛事。稽首十六大声闻，皆悉回心等正觉。"}