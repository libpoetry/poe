{"id":"721907","title":"一春","dynasty":"明末清初","author":"屈大均","text":"一春暄暖甚，微雨忽生寒。悔与锦衾别，徒令罗袂单。花教贫未已，酒使病无端。归去同冰蘖，兰房种合欢。无端艳阳候，作客向江皋。西上愁春水，东飞恨伯劳。庭帏增喜惧，儿女损清高。垂橐且归去，闺中忆大刀。客里多春思，无心对玉觞。莺知何处好，花只故园香。角枕无端别，瑶琴不忍张。无人买辞赋，取酒与卿尝。相亲方一月，即与镜台违。无力花留住，多情鸟唤归。桃根方倚楫，苏蕙正鸣机。少别成流滞，何因得奋飞。"}