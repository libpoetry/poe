{"id":"1237459","title":"中秋有感四首","dynasty":"元","author":"傅若金","text":"万里中秋月，孤斋病客心。庭闱兼喜惧，书问隔浮沈。地出西江永，天旋北极深。苍茫家国意，搔首独长吟。今夜《霓裳》乐，宫中遂不闻。乾坤划惨淡，河汉错缤纷。鸾背霏寒雾，龙髯湿断云。巡游多近侍，宗社倚元勋。日夜瞻銮驾，生灵系圣躬。都门一骑至，血泪万行红。桂月虚秋殿，梧云吟暮宫。孤臣重北望，掩袖立西风。翠华游幸地，怅望感清尘。洒竹啼宫女，持弓泣野臣。金盘残月露，玉座倚星辰。独有龙鸾气，长令草木春。"}