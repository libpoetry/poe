{"id":"1244069","title":"负薪女","dynasty":"元末明初","author":"郭钰","text":"山下女儿双髻垂，山上负薪哭声悲。辛勤主家奉晨炊，主翁头白诸郎痴。干戈未解骨肉离，生来不识妍与媸。长笑邻姬画娥眉，金屏孔雀何光辉。雕弓羽箭来者谁，绿杨终日青骢嘶。人生年少如驹驰，鸳鸯翡翠皆双飞。愁思百结心自知，负薪拭泪背人挥，黄昏四壁寒螀啼。"}