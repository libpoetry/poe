{"id":"423450","title":"辘轳金井·青溪夜泛，遇雨。和次山，叠前韵","dynasty":"近现代","author":"吴庆焘","text":"玉浆冰髓。沁新凉、江令宅边筵启。璧月难窥，怅烟笼秋水。乌篷试倚。恰点滴、碎珠衣坠。一棹觥船，分明载得，六朝情泪。齐梁故宫尽圮。剩颓垣断瓦，苔绣轻洗。玉树歌残，竟凄凉如此。桑田海徙。听筝响、怕调银字。界甚鸿沟，教人梦断，昆明池里。"}