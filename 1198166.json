{"id":"1198166","title":"墙上难为趋","dynasty":"魏晋","author":"傅玄","text":"门有车马客，骖服若腾飞。革组结玉佩，蘩藻纷葳蕤。冯轼垂长缨，顾盻有馀辉。贫主屣弊履，整比蓝缕衣。客曰嘉病乎，正色意无疑。吐言若覆水，摇舌不可追。渭滨渔钓翁，乃为周所咨。颜回处陋巷，大圣称庶几。苟富不知度，千驷贱采薇。季孙由俭显，管仲病三归。夫差耽淫侈，终为越所围。遗身外荣利，然后享巍巍。迷者一何众，孔难知德希。甚美致憔悴，不如豚豕肥。杨朱泣路歧，失道令人悲。子贡欲自矜，原宪知共非。屈伸各异势，穷达不同资。夫唯体中庸，先天天不违。"}