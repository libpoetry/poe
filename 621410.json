{"id":"621410","title":"赠严广舆","dynasty":"明","author":"黎遂球","text":"风雅有渊源，交道匪儿戏。义合伦所关，情钟澹成味。昔我先君子，弱冠游诸暨。谢公敬爱客，渭阳好尤至。把臂欣诸贤，岸帻睨群吏。一时竹箭材，尽誓金兰利。沈公拜受经，王子估游艺。严陵足可加，葛洪丹共秘。小谢更谐谑，俯仰空天地。或偕圣湖游，或以诸侯寄。先子拜盟书，谓欲垂世世。谢公被流言，清廉反为累。厥后迁且归，骑鲸在狂醉。孑孑牛衣人，孀兰照枯泪。夙昔诸君子，存问勤书使。先子崇大雅，中岁不得志。硕鼠横当途，狙狯妄要质。遂掷侧注冠，永矢丘园贲。城市且稀踪，鱼雁于何置。惟有方诸生，犹传红豆字。南北诸乐词，至今尽存笥。"}