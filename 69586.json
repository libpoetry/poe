{"id":"69586","title":"射罴行·草枯燎发原野业","dynasty":"元代","author":"杨维桢","text":"草枯燎发原野业，老罴愤起千军敌。将军名号巴而思，白羽惯数黄狼肋。老罴决石如怒猊，将军立马攒霜蹄。满弓一射正贯脾，马前突立人而啼。南山白额当道卧，东西之人不敢过。少年匹马随噪呼，从渠生拔白额须。刳白额，作饮器，坐令泰山之妇歌好世。"}