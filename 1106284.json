{"id":"1106284","title":"赠郭五星若水叔清二首","dynasty":"宋","author":"王迈","text":"双阙云仍山泽儒，步占小技岂其徒。家传要眇先天学，腹有荧煌列宿图。南海编书希代宝，西山一序护身符。二贤出处关天运，曾把流年细算无。淮蜀年来杀气深，中州兵革亦相寻。命悬逆贼狂夫手，愤激孤臣孽子心。人物眇然难倚仗，风涛如此恐胥沉。烦君夜起观星斗，福德何时吴分临。"}