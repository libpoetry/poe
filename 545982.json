{"id":"545982","title":"哭苏学使君禹十八韵","dynasty":"明","author":"胡应麟","text":"皂盖朱幡辟众僚，青鞋白帢问山椒。犹思藉草过三洞，尚记看花就六桥。刬地雕戈红日驻，倚天长剑白虹飘。论心北海尊偏洽，握手西园盖未遥。一水骤萦桐柏梦，万峰俄矗桂林标。桄榔树色浮公座，豆蔻花香扑使轺。玉管暮挥盈洞壑，金函晨捧接烟霄。长门斗赋惊先达，宣室纡谈误早朝。十日河梁怀并郁，经时濠濮兴难消。将因索处寻公叔，讵意飞升逐子乔。斋老白杨情漠漠，阁残玄草意萧萧。中郎典籍悲零乱，太史篇章恨寂寥。蹻蹑五龙飞帝阙，旌悬双鹤度神飙。胡床瀔水迷秋月，画舸钱塘咽暮潮。国士中原时自惜，名流东域定谁骄。遗书百代鸣孤愤，大乐千年閟九韶。潦倒酬知肠寸折，不禁寒雨堕深宵。"}