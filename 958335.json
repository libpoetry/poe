{"id":"958335","title":"衡岳左右道旁茅舍竹门中有老人八十一岁宣和间尝为芜湖尉因官火弃官寓湖湘无生涯学者时过之问经义遂相资助皆自言如是予饭其旁饭已即行马上拟成","dynasty":"宋","author":"郑刚中","text":"茅舍柴门昼亦扃，松姿鹤骨向人清。阖门饘粥千金重，九品冠裳一唾轻。仁义到头焉用稼，声名真是岂其卿。我惭瘦马冲烟雨，不得从容慕老成。"}