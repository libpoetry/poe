{"id":"682085","title":"送玉峰琳长老得戒还清泉","dynasty":"明","author":"觉澄","text":"来游江国早相招，一到荒山正寂寥。得戒已闻天竺雨，洗心曾见浙江潮。云开晓日回兰棹，莺啭春风上柳条。欲问清泉何处是，毗卢高阁倚层霄。发足超方自逸群，登坛今得戒香熏。衲衣暂挂春天树，金锡遥穿日暮云。杳杳三山江上涌，滔滔二水寺前分。清泉到日心无事，参透禅机了见闻。越国吴门路几重，登高涉险访灵踪。未游东海观龙井，不到西天遇鹫峰。飞锡去回临水寺，雨花来赴上堂钟。相逢欲问杭州景，十里荷花九里松。名标戒首已登坛，异迹灵踪取次看。鹫岭花开红菡萏，钱塘潮拥碧波澜。烟笼春树当前浦，风送扁舟上急滩。遥想旧游归旧隐，梵王楼阁起云端。"}