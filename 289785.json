{"id":"289785","title":"寒鸦叹·冻云压城城欲沈","dynasty":"现代","author":"连横","text":"冻云压城城欲沈，悲风猎猎摧空林。林间栖鸦忽惊起，飞来屋角相追寻。屋中有人方夜读，摊书未睡起沈吟。啁啾咿哑为何事，开门一见天森森。北斗无芒寒月坠，中宵气冷侵衣襟。汝巢既覆汝身瘦，羽毛未满天又阴。彻彼桑土计非晚，汝手拮据汝口瘖。我生以来多忧患，劬劳筋骨苦志心。每思古训自鞭策，沃土之民逸则淫。日日卖文博斗酒，归来妇子相劝斟。醉后歌声出金石，俯视尘世微古今。侏儒饱死臣朔饿，如何恻恻哀微禽。鸦兮鸦兮汝勿哭，会见朝阳威凤求好音。"}