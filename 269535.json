{"id":"269535","title":"北郭园新成八景答诸君作","dynasty":"清代","author":"郑用锡","text":"笑余买山太多事，新筑小园喜得地。回环曲折略区分，编排一一增名字。小楼听雨足登临，晓亭春望堪游憩。莲池泛舟荷作裳，石桥垂钓香投饵。深院读书一片声，曲槛看花三月媚。小山丛竹列筼筜，陌田观稼占禾穗。周遭八景系以诗，题笺满壁群公赐。既非洞天六六开，但有蒿径三三翳。堂坳尺水当海观，封垤拳石作山企。斯为倪迂清閟图，补作平泉花木记。莫言撮土此三弓，亦足引人入深邃。玻璃户牖生虚白，四序能延清爽气。巡檐索笑颇复佳，顾影独酌真成醉。座客闻言各欢呼，妙谛可抉南华秘。非鱼子岂知鱼乐，看花我更得花意。此是平生安乐窝，他时当入淡厅志。"}