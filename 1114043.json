{"id":"1114043","title":"游麻姑山二首","dynasty":"宋","author":"李纲","text":"鲁公辞翰勒山巅，鲠峭风姿亦喜仙。假道来游非偶尔，追寻遗迹更茫然。野花幽草堪成梦，老鹤乔松不记年。谁谓瑶台无路到，月明风露正涓涓。宝髻云鬟衣彩霞，飙轮曾过蔡君家。河滨织女不停织，海上花姑长似花。几见桑田变沧海，犹将菽粟化丹砂。此身漂泊干戈际，妙指烦于痒处爬。"}