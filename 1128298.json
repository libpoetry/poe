{"id":"1128298","title":"挽左相京太师四首","dynasty":"宋","author":"舒邦佐","text":"皇华方北返，植纛指西风。蜀谓今清献，戎言昔富公。民夷两心服，勋业百年同。赠与齐温国，功高报亦隆。圣代多名相，谁如德量宽。平心消党与，著力援孤寒。礼极三宫养，天开二圣欢。尽忠扶孝治，烽火自平安。尧考闻忧日，公身病瘁时。哀情知痛极，疾势转增危。梁坏将安放，天胡不慭遗。此为天下恸，未敢哭其私。自际朱弦赏，逢人说项斯。蜚章先剡上，荐墨更交驰。遽卧漳滨疾，如轰荐福碑。空流一襟泪，无路送灵輀。"}