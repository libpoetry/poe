{"id":"648667","title":"谢赐嘉禾诗","dynasty":"明","author":"杨士奇","text":"玄天肇昌运，皇明启隆祚。有赫清泗滨，笃生我皇祖。于维皇祖圣，桓桓秉神武。于时草昩际，阴氛蔽寰宇。受命提天戈，吊民麾虎旅。吴楚扫欃枪，幽并驱罴虎。函夏复清宁，穷櫩息咻喔。迤逦五教敷，从容九功叙。弦歌亘远域，锄耰隘荒墅。浸淫俗化淳，汪洋德施普。昊天监昭事，骈蕃荅纯嘏。五纬无留逆，四时皆顺序。休祉万斯臻，丰年岂惟屡。大田毓祯谷，芃芃映黍稌。圣世跻泰和，圣情聊暇豫。雍雍发歌咏，辉辉粲毫素。文如虬龙跃，又如鸾凤翥。音如咸韶会，气如春阳煦。上乐帝眷顾，下乐民康富。丕显并周文，不矜同姒禹。于维我皇祖，功德侔三五。俯睨汉与唐，陋哉畴比数。宸章隐中秘，至宝终明著。陛下握乾符，垂衣缵鸿绪。琬琰昭大刻，臣工拜嘉予。旦旦睹奎光，渊渊仰皇度。诚由陛下圣，心存有虞慕。益勤继述志，遂隆显扬务。睿制超百王，至孝踰千古。敬撷舆人言，陈诗献当宁。"}