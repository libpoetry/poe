{"id":"648740","title":"题欧阳广汤梅花","dynasty":"明","author":"杨士奇","text":"西昌欧阳生，明经起科目。当宁敬刑罚，擢官秋卿属。生抱忠厚资，况奉先训笃。夜烛治官书，求生于死狱。所听两造词，不厌四五覆。明鉴靡遁情，被辜皆诚服。门庭净若洗，襟怀皎于玉。勉勉持廉虚，孜孜存洞属。司寇上贤绩，爰进秩与禄。特达腾声誉，恬澹寡嗜欲。阶砌绝氛埃，不杂桃李俗。雪色素梅花，先春烂盈瞩。公馀坐相对，人物两清馥。"}