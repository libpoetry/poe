{"id":"1107424","title":"丁丑岁中秋日劭农于城南得五绝句","dynasty":"宋","author":"史弥宁","text":"楚俗秋来也劝耕，西风招我出郊坰。此行不负寻诗眼，队队云山拥画屏。说似田家好著忙，剩培宿麦接青黄。定知不落薰风后，万垄晴催煮饼香。人事当先莫靠天，蚤修陂堰贮清泉。来年未必晴明久，万一晴明溉得田。家家童稚笑迎门，接得翁归酒半醺。邻舍相呼来屋里，听翁解说劝农文。箯舆幸自到山南，尚有清杯可共衔。何似更行三二里，大家相伴看云岩。"}