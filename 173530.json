{"id":"173530","title":"因与伯氏同一僧话武夷事作诗追寄之","dynasty":"宋代","author":"王洋","text":"直峰峭壁天半青，高檐张灯疑挂星。山川势力有如此，择地信可棲仙灵。我前解官古樵戍，志愿本欲探珠庭。时当恢台积氛雾，一日三雨时三停。载舟撑石逆喷浪，自谓力可登青冥。篙工榜岸遭急洒，回宿营荒宇依祠厅。二三道士谬告别语，云此润泽来云軿。此闻与人诵旧说，仙官下瞩如明荧。游占晴爽恶昏滞，官去此法当伶俜。果还近甸阻天路，一官泛迹随飘萍。退这昔日徙南服，祝融胜掷开仙扃。近时苏翁失定武，太行毛发无馀开。一晴一雨告休咎，晴者人乐阴天荆。我意神官与人异，宜以行事分膻腥。人如阨弃神变厌，世间利达真芳馨。穷通兼忘扶正直，人知戒劝思常经。有如神意本不尔，人意忘卜欺愚听。黄钟太吕绝世韵，扣击距跃嗟短莛。心知得路适远意，愿结茅庐当寒汀。真游适远未可必，遥寄此语通丁宁。"}