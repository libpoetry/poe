{"id":"233619","title":"再简林子夫","dynasty":"宋代","author":"敖陶孙","text":"糟丘酒无时，释麺云涛翻。前身阮步兵，搜句急追奔。诗清酒更冽，自扣玻璃盆。缅怀君家翁，满怀蟠虞轩。职当调九鼎，小却护北门。胸中补衮线，岂但民瘼痊。胡为坐海山，揖客通寒温。边庭失细大，益我愁思繁。今君富文采，色正语不喧。念我死尘壒，妙语为返魂。班班古罍洗，一笑三家村。"}