{"id":"1124684","title":"题李氏敬聚堂","dynasty":"宋","author":"家铉翁","text":"千载河间旧典刑，诗书习气至今存。故家乔木知谁在，五世同居是义门。辛勤勿坠百年业，閒暇留情一卷书。要向儒科著声闻，先从讲学下工夫。和平遇物斯为美，恻怛存心即是仁。休怪艺翁太淳质，由来忍字本诸经。闻君出宰山水县，家教所推民俗淳。田里定知耕逊畔，市廛安得讼分人。枝叶皆从一本生，源源本本是天伦。易经著义交相爱，相忍何如相爱亲。人言尔祖玉蕴石，传到儿孙蓝出青。眼底桐枝多秀色，早令授业各专经。一矜字十年除得，一信字五年乃成。我赠君家一敬字，须知受用在平生。"}