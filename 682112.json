{"id":"682112","title":"汴城八景 艮岳晴云","dynasty":"明","author":"于谦","text":"群峰屹立镇中州，绝顶云閒宿雨收。霞彩映红开霁景，天光澄碧湛高秋。清阴每逐珠帘捲，佳气常依綵仗浮。四海承平藩府乐，不妨吟咏日登楼。冰泮洪河春意深，桃花新涨涌千寻。凌波钓艇纶竿湿，近水人家树木阴。危岸堕沙沉鸟迹，长风鼓浪听龙吟。临流自得沧浪趣，一曲高歌绝赏音。日入斜窗晓气清，化王宫殿梵钟鸣。惊回梦幻知谁扣，送尽年华是此声。地吼鲸鲵僧出定，路填车马客登程。翻思待漏金门下，正拟封章达圣明。不用携壶上翠微，夷山相对伴馀晖。疏林返照牛羊下，远树斜明鸟雀归。僧逐暮钟还宝地，客寻旅馆扣柴扉。壮怀未尽登临兴，一任西风振锦衣。金梁迢递接西城，晓骑腾腾踏月明。素魄随人如有意，馀光伴影最多情。尘昏宝镜轮蹄动，树堕冰轮鸟雀惊。却忆彤庭朝谒处，几番拥笏候鸡鸣。杰阁凌空岁月深，公馀乘兴一登临。偏宜殿角凉飔细，不受人间热恼侵。却扇顿忘三伏暑，阜财还忆五弦琴。清心最是檐前铎，响落层霄杂梵音。郡城东畔古台荒，风雨潇潇送晚凉。叆叇山川迷远近，高低禾黍坠青黄。冲开暮霭帆来重，叫破愁云雁过忙。携酒登高应有约，莫教冷落妒重阳。冻合长河岁暮天，喜看三白兆丰年。东风柳絮沾衣袂，夜月芦花覆钓船。爱客不愁添酒兴，摽梅何必耸吟肩。梁园词赋应堪羡，赢得新诗入管弦。"}