{"id":"576499","title":"过梁昭明太子墓","dynasty":"明","author":"黄哲","text":"帝子降南浦，飘摇苍桂阴。神飙回震阙，玄迹閟坤岑。凤陵辉璞蕴，龙沼媚珠沉。文藻绚华黻，芳芬扬素襟。遗编轶正雅，旷代驰徽音。玉马风云变，金凫岁月深。霜兰秋被阪，烟萝夕翳林。采蘋思永荐，捐玦遂幽寻。灵修忽尔逝，岁晏劳予心。辽东鹤驭远，缑岭鸾笙吟。眇眇因怀昔，营营徒慨今。瑶华竟衰歇，惆怅雍门琴。"}