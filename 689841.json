{"id":"689841","title":"潞河二首","dynasty":"明","author":"张元凯","text":"黄金定鼎古燕台，紫气昭回接上台。弱柳繁花三辅合，丽云迟日九重开。殊方照夜明珠入，重译经年雪雉来。辇下何须横槊赋，侍臣不少建安才。潞河花木总荣芬，锦缆牙樯映水濆。皇泽此中涵似海，帝城自外望如云。金堤夜发监河使，紫塞春归镇朔军。独愧远臣犹逆旅，悲歌击楫不堪闻。"}