{"id":"1116857","title":"翰林侍读学士尚书右丞李公挽辞三首","dynasty":"宋","author":"苏颂","text":"西李风流远，中朝族望幽。宠荣三学士，试守六藩侯。不见登时栋，还惊失夜舟。平生喜名理，一致视浮休。儒雅名公子，承平辅相孙。台仪尊右辖，世职重高门。富贵今如梦，便蕃殁有恩。迩英前席地，无复进嘉言。岁晚轘辕道，神归嵩少原。百年封域广，三品葬仪尊。笳吹迎风急，帷裳蔽日昏。洛人应堕泪，几世见铭幡。"}