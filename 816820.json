{"id":"816820","title":"咏怀","dynasty":"清","author":"蒋中和","text":"万里绕长空，秋云浮海曲。海曲有伊人，长啸无系属。敛霞以为衣，啖波以为粟。落日没千山，荏苒又初旭。神龙亦可烹，所患在多欲。绳床系尺瓠，霜月挂庭树。皎皎清夜心，幽人起独步。昂首盼空濛，云自疏林渡。无端发清响，蟋蟀吟秋暮。自问有何知，还笑杜武库。洞庭多奇波，终南饶积翠。常与世相亲，亦与世相弃。孤鹤有余情，闲伴白云契。渴饮湖中水，饥啄山中?。舒卷凌长空，不向人间寄。"}