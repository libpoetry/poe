{"id":"270672","title":"永遇乐·柳絮，和曹实庵","dynasty":"清代","author":"宋荦","text":"望去非花，飘来疑雪，轻狂如许。未作浮萍，已离深树。此际谁为主。隋堤三月，几回翘首，一片漫天飞舞。最堪怜、无根无蒂，总被东风弄汝。踏歌魏女，离情多少，问道春光何处。乍扑空帘，旋黏芳径，好倩莺衔取。还思往日，鹅黄初染，变态顿分今古。枉垂著、长条踠地，绾伊不住。"}