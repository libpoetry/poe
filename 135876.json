{"id":"135876","title":"水龙吟·冰肌不污天真","dynasty":"宋代","author":"吕同老","text":"冰肌不污天真，晓来玉立瑶池里。亭亭翠盖，盈盈素靥，时妆净洗。太液翻波，霓裳舞罢，断魂流水。甚依然旧日，浓香淡粉，花不似，人憔悴。欲唤凌波仙子。泛扁舟，浩波千里。只愁回首，冰奁半掩，明珰乱坠。月影凄迷，露华零落，小阑谁倚？共芳盟犹有，双栖雪鹭，夜寒惊起。"}