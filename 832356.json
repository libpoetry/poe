{"id":"832356","title":"西平乐 谭瑑卿以怡府角花笺属书旧词，感念盛时文物，声为此调","dynasty":"清末民国初","author":"陈洵","text":"上客西园，赋才东苑，曾系故国风思。金粉残丛，素缣零落，多娱暇日须知。叹逝水前朝事尽，飘雨年华怨晚，流尘暗里高台，既泣平池。谁念裁花剪鸟，浑溅泪、旧意色依依。好春回睇，红销翠翳，萧瑟兰成，词赋哀时。休更访、楼台梦迹，歌舞余香，漫与将年怆柳，忆事伤桃，何况升平会有期。那信断肠，偏闻正始，重睹开元，对此兴怀。寄谢莺朋，殷勤为选琼枝。"}