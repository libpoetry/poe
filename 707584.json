{"id":"707584","title":"满江红　　题画寿总宪龚芝麓  感兴","dynasty":"明末清初","author":"吴伟业","text":"老子生平，雅自负、交游然诺。今已矣、结茅高隐，溪云生阁。暇日好寻邻父饮，归来一枕松风觉。但拖条、藤杖笋鞋轻，湖山乐。也不赴，公卿约。也不慕，神仙学。任优游散诞，断云孤鹤。健饭休嗟容鬓改，此翁意气还如昨。笑风尘、劳攘少年场，安耕凿。"}