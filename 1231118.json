{"id":"1231118","title":"华彦清登常州玄妙阁有诗因同韵","dynasty":"元","author":"陈方","text":"地接三吴口，人操众楚音。树迷晴漠漠，花乱夕森森。碧是当时血，春非往日心。翻思当矢石，犹暇惜冠簪。丞相戈如雪，将军志比金。仓皇惊破竹，踊跃念披襟。壤堞仍存旧，高标独峙今。星河垂绮户，云雾出琪林。鸟去苍茫阔，帆归迤逦深。诸天欣共赏，胜地肃同临。突兀雄连栋，依微隔远岑。紫霄停广乐，白日閟层阴。倒影何多美，空歌试一吟。悠悠江海兴，冉冉市尘侵。"}