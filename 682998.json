{"id":"682998","title":"读于肃悯旌功录有感","dynasty":"明","author":"文徵明","text":"南迁议起共仓皇，一疏支倾万弩强。既以安危系天下，曾无羽翼悟君王。莫嫌久假非真有，祗觉中兴未耿光。浅薄晚生何敢异，百年公论自难忘。老臣自处危疑地，天下遑遑尚握兵。千载计功真足掩，一时起事岂无名。未论时宰能生杀，须信天王自圣明。地下有知应不恨，万人争看墓门旌。"}