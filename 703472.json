{"id":"703472","title":"和戴子堡中八咏 北山","dynasty":"明","author":"释函可","text":"未到山中去，山中一片云。无心偏出岫，何事屡移文。白鹤犹闻怨，驯麋可与群。嵯峨千丈壁，不必勒前勋。苦雨添新涨，怀人在水央。双浮天日月，一濯我肝肠。泡影流将去，閒愁荡更长。卜居应不远，谁与咏沧浪。见说衣冠古，投诗寄问频。我心曾匪石，尔貌可为人。萝月长相忆，山云乍许亲。最怜同伴者，一半是顽民。岂料穷边处，还馀旧宝坊。定多山下士，同礼法中王。白豕惊清磬，寒猿到画廊。他时携竹杖，应许借绳床。啮雪固余分，犁云为汝怜。何须至寒食，时恐断炊烟。带雨将苗种，抛锄枕石眠。只愁痴梦里，又到御炉边。采采山中蕨，无为席上珍。同甘辽海雪，难比故乡莼。到壑犹闻禁，盈筐未是贫。老僧知此味，好寄莫辞频。污泥曾不染，隔浦递幽香。何用沾新露，犹然怯晓霜。愿生诸佛国，可集野人裳。旧社荒芜甚，池塘梦正长。子岂知鱼乐，过河泣欲枯。未能忘浩荡，暂可免罾罛。夜静芦花白，天寒野艇孤。愿随风雨去，清梦到江湖。"}