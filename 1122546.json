{"id":"1122546","title":"次韵和成道人山中即事二首","dynasty":"宋","author":"洪刍","text":"香城高绝剩春寒，桃李青青一破颜。俗子车尘随水远，野僧心事与云闲。花从风雨飘零去，寺在烟霄缥缈间。往日寻源到幽处，至今犹复梦潺潺。沙白澄江江上山，带青百里染层峦。欲寻丘壑何当往，拟挂尘冠不复弹。邂逅三春还径去，轩渠一笑有馀欢。郢人妙质应犹在，政尔挥斤斲鼻端。"}