{"id":"577154","title":"金谷园","dynasty":"明","author":"陈琏","text":"齐奴豪奢世所无，大开金谷城西隅。花间构亭走石渠，晓日光射珊瑚株。绮罗围香拥名姝，诗酒或复来文儒。放浪剧饮朝达晡，东风三日吹不苏。自谓百岁常欢娱，岂知运去命与俱。可怜楼前啼绿珠，繁华一旦如华胥。人间俯仰岁易徂，但见遗址栖烟芜。吁嗟齐奴不可呼，五马何尔行踟躇。"}