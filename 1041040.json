{"id":"1041040","title":"李绵州访别","dynasty":"宋","author":"刘敞","text":"天寒起常晏，日出扉未启。深巷闻传呼，儿童怪旌棨。知是汉中守，访旧来至此。适我平生怀，趋迎愿少止。结交许忘年，并坐每抗礼。语罢当远行，眷然色不喜。君惟二千石，我徒一男子。贫贱宜轻肥，反如不能已。善化迟期月，壮心隘万里。侧闻报政速，永观凌风起。宁复悲东山，滔滔历年祀。"}