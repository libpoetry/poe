{"id":"1118662","title":"古风三首","dynasty":"宋","author":"陆游","text":"少年慕黄老，雅志在山林。火食亦彊勉，宁有婚宦心。失脚堕世网，衰病忽侵寻。放逐适天幸，独恨山未深。一床元不睡，翛然横素琴。开门毛发冷，湖阔月欲沈。贺监未尝死，江天醉初醒。逸少亦度世，弭节过兰亭。吾本淡荡人，转徙如蓬萍。聊凭一杯绿，驻此双鬓青。邂逅两仙翁，笙鹤游青冥。还家不能食，浊世纷膻腥。功名如博戏，大叫或作卢。文辞组绣耳，初不系贤愚。负恃已可笑，憎嫉真区区。平生学金丹，我岂斯人徒。啸歌醉自和，颜鬓老不枯。却后五百年，烟雨钓镜湖。"}