{"id":"97696","title":"书事·我行一何忙","dynasty":"宋代","author":"赵蕃","text":"我行一何忙，羽檄来星奔。忙行抑何事，列境备戍屯。贼犯连英郴，江右声已宣。往年缚李金，此邦盖晏然。而今独胡为，骚驿穷胡昏。政坐茶赋时，曾窥此邦藩。茶贼异比贼，本皆商贩民。忽当法令变，州县复少恩。求生既无路，冒此图或存。此贼据巢穴，其徒况是繁。萌芽手可披，不披生恶根。虽云巢穴深，岂离率土滨。彼犹蠭蚁聚，我军貔虎群。彼积鼠壤余，我粟多腐陈。彼乃寇攘尔，我盖仁义云。边庭尚思犁，此又何足言。何当快除扫，听民乐耕耘。我亦得抛官，归舟趁春浑。胡为故使我，驹局仍鸱蹲。更虑一朝焚，碔砆同玙璠。"}