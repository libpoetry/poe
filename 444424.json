{"id":"444424","title":"秋霁 雨后过水西庄感赋，呈沈轶翁","dynasty":"当代","author":"王蛰堪","text":"一世名园，正暮雨方收，冷浸寒碧。钓月亭空，枕河廊杳，落霞总归岑寂。劫尘漫忆。百年影事都陈迹。但剩得衰柳，晚蝉应识旧词客。重到念往，半晌悲欢，梦回溪桥，曾驻吟屐。恁匆匆、番风几换，韶光惊觉尽抛掷。襟袖露痕同泪湿。只有斜日，相共一水无言，断魂还照，乱鸦残壁。"}