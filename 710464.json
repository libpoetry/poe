{"id":"710464","title":"伉俪","dynasty":"明末清初","author":"王鸣雷","text":"藁砧何翩翩，乡里方少年。星临格泽丽，月照蚌东圆。堂上致敬戒，君子其缠绵。不剪锦麝蜡，不烧迷叠烟。不华苹不绣，不连理不钿。乘车不异轨，井渫不改田。被刺共命鸟，席织共心毡。煮共并根麦，浴共一流泉。子盼我留睫，子趋我疾前。我欢子无怒，我起子无眠。两情同不蚀，金石以合坚。"}