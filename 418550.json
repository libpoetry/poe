{"id":"418550","title":"水龙吟 题杜鹃蝴蝶团扇","dynasty":"近现代","author":"丁宁","text":"绛娥催转瑶京，绿阴渐掩东风路。仙衣弄影，朱颜酝泪，芳华愁数。橘囿云生，锦江波暖，故园何处。对残更冷月，青林梦渺，家山恨，凭谁诉。回首江南春暮。涴轻尘、几番风雨。啼红怨粉，凄凉都幻，飘零萍絮。爇茧情疏，寻柯境杳，旧游难溯。谢丹青点染，香痕悄罨，付齐纨素。"}