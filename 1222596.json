{"id":"1222596","title":"饯王讲师分韵得波字","dynasty":"元","author":"吴澄","text":"夫君鸾鹄姿，早荫青青柯。天风忽摇落，匿影逃虞罗。堂堂少微翁，阔视海一蠡。闽山初识君，有如欧得坡。违离十年馀，契义矢靡他。朅来漳江濆，千里重经过。青眼两熠耀，白发各挪挲。朝饮共谈谐，夜灯对吟哦。交情政尔欢，别意今如何？谓有神官招，道妙相缕覼。去去不可留，船头漾春波。寅轩窗外月，清夜照薜萝。颓然一翁老，顾影独婆娑。我欲丏剩馥，亦复成蹉跎。目极象山云，仙岩岌嵯峨。幸君勿我遗，频寄别后歌。"}