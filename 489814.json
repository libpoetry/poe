{"id":"489814","title":"分题得雪夜击蔡","dynasty":"明","author":"袁华","text":"蔡州城中盗弄兵，蔡州城外皆行营。洮河将军猛如虎，奇材尽选山南英。夜龙张瓜天雨雪，大风偃旗肤欲裂。衔枚发刃彀弓行，洄曲朗山道俱绝。悬瓠城多鹅䳱池，击之使鸣敌弗疑。健卒前驱坎墉入，假柝传夜声迟迟。黎明雪霁城己堕，尚诧儿郎求褚衣。白袍单骑降帐下，渠魁槛送来京师。受俘献庙归饮至，文章千古平淮西。雪巢雪映梅花白，玉盌香醪凝琥珀。英雄豪杰无时无，莫笑出门天地窄。只今汝蔡起风尘，千里荆榛犬食人。安得将军提宝剑，剪平大憝慰生民。"}