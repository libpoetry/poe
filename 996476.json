{"id":"996476","title":"外舅孙莘老守苏州留诗斗野亭庚申十月庭坚和","dynasty":"宋","author":"黄庭坚","text":"谢公所筑埭，未叹曲池平。苏州来赋诗，句与秋气清。僧构擅空阔，浮光飞栋甍。维斗天司南，其下百渎倾。贝宫产明月，含泽遍诸生。槃礴淮海间，风烟侵十城。籁箫吹木末，浪波沸庖烹。我来杪摇落，霜清见鱼行。白鸥远飞来，得我若眼明。佳人归何时，解衣绕厢荣。"}