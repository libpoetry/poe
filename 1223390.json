{"id":"1223390","title":"沙河","dynasty":"元","author":"贡奎","text":"沙河冬欲涸，流浅日以急。胶舟不可行，念此劳苦剧。巨舰鱼贯尾，小艇才转折。褰裳力推挽，进寸还退尺。呼啸荅林谷，荡摩激沙石。前瞻兖泗源，高堰限通塞。启闸暴漂浮，绝岸骇平溢。篙樯起纷拿，跳跃如奋敌。安流心稍舒，十里慰行役。舟人忽相告，上闸晚仍隔。官程急方贡，陆辇空委积。永念平水功，岂遂一朝适。壮游俟时来，欲速非我力。郊连秋草黄，日闪霜树赤。孤村隐溪曲，聊以供散策。白云山嵯峨，矫首三叹息。"}