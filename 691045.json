{"id":"691045","title":"木棉花歌","dynasty":"明","author":"李云龙","text":"千灯一坐放光明，帝网交罗互不争。谁与春风露消息，珊瑚枝上唤流莺。俯视东邻桃李尘，婆罗高不问由旬。扳枝只为低垂手，肯傍人间栏槛春。青天削出金芙蓉，每爱青莲作句工。今日对花聊举似，嫣然一笑领春风。旧苑昌华吸紫氛，宫娃曾斗石榴裙。枝头犹是英雄血，无奈流花不待君。长林风起絮飞多，昨日朱颜鬓已皤。尽去尊前舞红袖，好风容易醉中过。"}