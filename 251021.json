{"id":"251021","title":"杂诗·园中银杏树","dynasty":"现代","author":"李达","text":"园中银杏树，栽自我移居。初栽儿未诞，儿今已读书。中间久未见，霅溪淹清渠。幸有尔枝叶，日日庇吾庐。见我父与母，朝出驱其车。暮接吾儿归，念之辄长歔。及我归来日，萧骚鬓发疏。见我寒牖下，俛首勘蠹鱼。惊我忽延颈，摵摵鸣天墟。岁阑万叶黄，风吹满前除。"}