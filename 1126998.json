{"id":"1126998","title":"谢公定和二范秋怀五首邀予同作","dynasty":"宋","author":"黄庭坚","text":"西风一叶脱，迹亦不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。四会有黄令，学古著勋多。白头对红叶，奈此摇落何。虽怀斲鼻巧，有斧且无柯。安得五十弦，奏此寒士歌。采莲涉江湖，采菊度林薮。插鬓不成妍，谁怜飞蓬首。平生耦耕地，风雨深稂莠。谢公遂如此，永袖绝弦手。往日孙阳翟，才可任遗补。击强如摧枯，食檗不知苦。属者缺谏垣，时论或未许。傥可假一邦，使民作邹鲁。用智常恨耄，用决常恨早。推毂天下士，诚心要倾倒。海宇日清明，庙堂勤洒扫。何为陈师道，白发三径草。"}