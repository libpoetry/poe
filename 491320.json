{"id":"491320","title":"续止酒篇","dynasty":"明","author":"刘崧","text":"吾恒赋止酒，所止寓言耳。今日止自公，焉得不遂止。古人止伊何，所止非一指。止戈戒残暴，止水戒淫圯。止言恐伤佞，止得恐伤侈。所止止非僻，未闻止醪醴。此止盖有由，止之以资理。止酤可蠲费，止酿可馀米。止饮可缮性，止酗可循理。斗暴与沈溺，便佞而侈靡。苟不遂止之，祸将甚于此。抑闻古崇祀，燕飨备嘉旨。明禋本精意，德将在诚已。尊卑式隆杀，撙节有定纪。此时百礼成，止不待刑弭。止此时则然，尊罍未遑耻。肺肠谢薰灼，清醒从此始。苟无忧患婴，饮水亦足喜。寄谢沈湎徒，吾今真止矣。"}