{"id":"712672","title":"赠别史蕉饮吉士次其僧字诗二十九韵","dynasty":"明末清初","author":"陈恭尹","text":"枯坐欲似参学僧，日钻故纸如窗蝇。白头兀兀尚若此，面目自照殊可憎。曾上罗浮宿绝顶，中宵见日得未曾。二曜何常一安处，以此自慰还自绳。因之仰首叩阊阖，■词既竭天不应。星宿坠地化苍狗，下界逐肉飞鹯鹰。海上三山淼难即，胸中五岳高崚嶒。鲍公遗履直欲借，列子风御如可乘。方思翱翔周八极，物色英俊开群瞢。爱君才名早艳发，文坛拔帜时先登。虚中若谷每能下，大器善受惟不矜。南来往往有佳句，见者动色相嗟称。谁言为道贵日损，山海未厌涓埃增。过河之鱼戒鲂鱮，希有之鸟遇大鹏。淹留残腊倏已尽，地气正月乃上腾。枯条冻卉各生意，争奇竞巧无不能。当歌岂复问昼夜，纵饮不必论斗升。那能老大更束缚，蛟龙反受鱼人罾。杯阑烛跋语未息，斋厨茶灶烟不兴。城角乌乌觉残梦，日光杲杲生觚棱。一时车马各星散，室中尚有孤吟灯。从来沈忧发易白，我已白尽仍不惩。鞭心入里欲近道，蕉皮剥尽空层层。春江少雨石尽见，百尺潭水犹清澄。归舟唱和昆若弟，南北都会邗与升。鱼鸟亲人自飞跃，垂杨匝水丝鬅鬙。长途兴会或有得，一篇示我南中朋。等身之集未敢请，衡阳纸贵难为誊。"}