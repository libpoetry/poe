{"id":"1025886","title":"翠屏霁雪","dynasty":"宋","author":"韩信同","text":"寒林静对展翠屏，六花妆点风景清。四山簇簇琼瑶树，恍然照映芝兰庭。寒生晴光色烁烁，含辉照耀银海明。巉岩石化昆山玉，负暄猿猱出深谷。可怜不老山白头，梅萼藏春暗香馥。紫阳留谶歌翠寒，中有玉人在其间。道传前圣发未发，教开来学难亦难。豁然胸次冰雪释，白照红日上团团。"}