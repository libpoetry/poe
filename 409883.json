{"id":"409883","title":"哀争斗","dynasty":"近现代","author":"骆成骧","text":"地不生儿人有子，纷纷争斗何时已。爪牙易制千虎狼，冠带难妨万蛇豕。莫怪苍苍天不神，谁教蠢蠢尔为人。有生那得更避死，前倾后起如风轮。傥从天上观天下，尘埃扰攘何为者。得匆蝼蚁争青虫，黄僵白仆尸盈野。我亦此中牵率来，自哀不暇更谁哀。悠悠万事皆如此，百思令我心欲灰。中策愿假巨灵手，驱山掷海成原亩。漏流不尽开尾闾，几许桑田付黄口。上策防死先防生，蛮风佛教差文明。又恐众强恣吞噬，异族不肯留孤婴。斗智斗勇非上德，争地争城皆下策。可怜尽是人食人，谁为英雄谁盗贼。"}