{"id":"683037","title":"甲寅除夜杂书","dynasty":"明","author":"文徵明","text":"千门万户易桃符，东舍西邻送历书。二十五年如水去，人生消得几番除。多事关心偶不眠，随人也当守残年。不须更说新春事，来岁今宵在目前。人家除夕正忙时，我自挑灯拣旧诗。莫笑书生太迂阔，一年功课是文词。小童篝火洁门闾，为说今年忌扫除。却有穷愁与多病，无因岁晚一般驱。遥夜迟迟烛有花，家人欢笑说年华。人生勿苦求身外，常得团圆有几家。"}