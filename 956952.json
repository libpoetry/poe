{"id":"956952","title":"次韵子永见赠建除体","dynasty":"宋","author":"范成大","text":"建子玉杓直，黄昏月如霜。除道启柴扃，客来巾履忙。满炷寒缸油，共此书檠光。平生卜邻愿，何意登我堂。定交吾岂敢，南荣惭伯阳。执手道古作，遗篇记河梁。破窗风鸣悲，孤客多慨伤。危肠不救饥，我诗安得昌。成章类村歌，但可侣牛羊。收功翰墨薮，微子谁能良。开卷得雅音，玉銮导旂常。闭户坐相念，雪深梅暗香。"}