{"id":"1112020","title":"谢世诗二首","dynasty":"宋","author":"吴潜","text":"股肱十载竭丹心，谏草虽多祸亦深。补衮每思期仲甫，杀人未必是曾参。毡裘浩荡红尘满，风雨凄凉紫殿阴。遥望诸陵荒草隔，不堪老泪洒衣襟。边马南来动北风，屡陈长策矢孤忠。群豺横暴嘉谋遏，仪凤高飞事业空。愁恨暗消榕树绿，寸心漫拟荔枝红。欲知千载英雄气，尽在风雷一夜中。"}