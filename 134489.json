{"id":"134489","title":"宝峰亭·孤亭冠山椒","dynasty":"宋代","author":"司马光","text":"孤亭冠山椒，正视物不隔。六合纵心赏，万家穷目力。髻鬟乌奴翠，衣带嘉陵碧。霞生白水尾，日没九陇脊。烟凝朝夕市，尘飞往来驿。虽复对纷纭，何尝改岑寂。宝兼观风远，非徒选胜适。巴峡少平田，每若天宇窄。及兹伏棂槛，坐瞰南北极。先君昔乘轺，名题古寺壁。侍行尚垂髫，孤露今戴白。读君登临诗，旧游皆历历。永无膝下欢，终篇涕沾臆。"}