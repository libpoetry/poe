{"id":"416152","title":"小西湖  自制曲","dynasty":"近现代","author":"金天羽","text":"江山文藻，古来只许，词人消领。湖海吟朋秋禊，道宜醉休醒。西湖卅六人间满，者湖波淡沱，蓬窗也蘸青山影。唤榜人、舣近蓼滩前，丛蝶缀秋锦。吊古泪，莫向榛丛迸。伤高意，莫向山椒问。沧江鸥鹭，是天付閒情性。水乡秋嫩，算无过、黄雀脂肥蛤蜊俊。斜阳莫过西岭。待山寺晚钟，飞下举目见新雁。一绳低，嘹唳隔烟听。"}