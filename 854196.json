{"id":"854196","title":"题曹兄耕绿轩","dynasty":"宋","author":"方岳","text":"烟苍苍，水茫茫。鹁鸪唤雨蓑笠忙，春泥滑滑蒲稗长。驾犁叱叱牛力强，高田低田齐下秧。隔林人家炊黍香，有来馌者双屦忙。煮芹烧笋各有将，小休吾牛饭前冈。共洗老瓦沽村场，相与醉语墙下桑。此为豳诗第几章，转头䆉稏秋风黄。呜呼吾人读书政如此，诸人读书不如睡。君不闻建隆圣人之玉音，者也之乎助何事。"}