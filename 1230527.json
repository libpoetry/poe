{"id":"1230527","title":"云庄歌赠云庄左丞","dynasty":"元","author":"李序","text":"天上云，何方来。天之元气出变化，飞龙与尔相徘徊。龙飞不自行，乘云如水高飞腾。逶迤缥缈不可名，翱翔矫矫游太清。出紫薇，过箕尾。龙行亦行止亦止，与龙一心青天里。青天皎皎日正中，轮囷萧索飞溶溶。春风浩荡吹八极，氤氲五气流春风。忽然收卷不留迹，妙入无门閟玄极。冥冥窅窅神所宅，独有飞龙可以识。房山之上有屋名云庄，青壁突兀开栋梁。云兮云兮不可以敛藏，散为甘雨泽四方，年丰黍稻多穰穰。云在天，人乐康。"}