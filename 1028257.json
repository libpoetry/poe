{"id":"1028257","title":"赠黄真护道人游茅山","dynasty":"宋","author":"楼钥","text":"少年曾上三茅山，千岩万壑穷跻攀。烟霏空翠不可状，弟兄联骑欣清閒。回头五十有馀载，至今梦境犹班班。初从崇禧入仙境，元符玉晨纷幢幡。草庵精舍不知数，各占山麓清溪湾。蓑衣相见黑虎谷，苍然白发犹朱颜。延之土窟款清论，桃皮酿酒无留残。达道所居更奇绝，万山开豁如重关。一山巉岩似笔格，耸秀正矗湖中间。白马真人尚生气，长史旧井藏馀丹。异石若碎还复合，豢龙几处多澄澜。华阳洞门闭已久，传闻亦有游其藩。抚掌浮沤涌如沸，仙人捧石手可扳。最奇无如大茅峰，千寻直上天市坛。中峰小峰如雁行，下视堆阜罗烟鬟。三君司命时归降，往往天风吹佩环。人言春日羽衣会，胎禽终日来飞翻。玄帝大鼎秦皇璧，丹砂六千在流泉。地无虺虎与荆棘，但有众药堪延年。洞天凡踪不易到，我欲再往良独难。有时慨想旧游处，陟冈惘惘涕为潸。江夏仙人有仙骨，卓尔拔俗甘瓢箪。摇铃真能彻帝所，挥钁自足驱神奸。曾入金华访初平，今往地肺求洞玄。游经都城道价重，拂袖忽厌拘尘烦。径登紫芝绣衣亭，咫尺众真相往还。神仙渺茫信可学，祇恐涓尘天意悭。但见茅君极仙品，谁知求道越岨艰。至今丰碑载锡文，舟堕千剑如指弹。君得此居宜勇进，勿使学步讥邯郸。我欲休官未容去，归梦遇觉多愁叹。终当挂冠四明隐，扪萝采石纫芝兰。江东日暮云生处，安得羽化同霞餐。"}