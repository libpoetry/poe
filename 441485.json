{"id":"441485","title":"赴琼舟中歌","dynasty":"当代","author":"陈振家","text":"乘轮发汕头，挟浪下琼州。山随望眼失，海入碧空流。汗漫眺无际，高低逐飞鸥。渔舟常左右，浪峰骤放收。迎风生清意，凭栏觉沉浮。看云多遐想，望海堪忘忧。造化涵浩莽，人生寄蜉蝣。时命两不协，何意苦追求。垂钓思严光，洗耳闻许由。三分叹诸葛，相斗笑李牛。石崇空富足，贾府贵还休。祢衡死黄祖，接舆笑孔丘。范蠡浮海去，张良赤松游。明者自了了，昩者徒咻咻。但怀鸿鹄志，不碍燕雀俦。成达沽有待，颠沛来莫愁。死生固有命，荣枯任去留。时运不我与，奚将心作囚。无使心汲汲，此身自悠悠。"}