{"id":"852523","title":"贾佩兰歌","dynasty":"宋","author":"文同","text":"绿发忆新梳，君前侍玉壶。相随五色凤，飞止帝宫梧。凤时入紫烟，一举万羽趋。乘风恣敖荡，众首倾云衢。帝既天上行，留凤不与俱。铩翮下永巷，髡?编钳徒。赭衣舂且歌，北望鸑鷟呼。凛凛赤喙鸩，一杯死其雏。凤亦饮瘖药，鞠域支体殊。娥姁岂不仁，幸此全贱躯。归来南山下，秋风裂罗襦。寒床覆龙具，霜雪侵肌肤。忽自感时节，临风只长吁。徒怀掖庭事，饮泣对民夫。"}