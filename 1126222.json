{"id":"1126222","title":"和高路分见赠二首","dynasty":"宋","author":"曹勋","text":"行年以礼古犹今，况已华颠雪满簪。五子政须俱治产，两疏宁复较挥金。稍摅云水安闲计，得展江湖漫浪心。一笑相逢慰岑寂，更烦击节发清吟。照世名流玉与清，公家勋业有繁缨。格言追古如陶令，妙句锵金谢子卿。卜筑靓深均里闬，山林佳绝得天成。两篇奇语难修报，褒借飘飘愧此生。"}