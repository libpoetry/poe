{"id":"1230199","title":"送吴子敬赴钓台书院山长","dynasty":"元","author":"刘濩","text":"我航浙西三四五，每过双台泪如雨。三公不作归钓矶，时人血面争丝缕。危石栖云禽野语，苍林古瓦瞻祠宇。同舟名利急须臾，我往拜之刚不与。箨兮箨兮风吹汝，天星易摇足勿举。千载羊裘有敝时，人言黄犬皮当补。诸公奕奕谁宾主？名教有功联斝俎。惜不相逢建武功，短蓑独速渔樵侣。喜君沈敏资好古，初分讲席良得所。履声绝少况马嘶，早笋晚菘聊复煮。伐木丁丁听腰斧，水色山光更媚妩。当年饵下有残鳞，珍珠化作骊龙吐。百里时归彩衣舞，犹载行书压鸣橹。一勤赠子莫多言，买菜有讥君记取。"}