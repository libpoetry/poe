{"id":"834990","title":"雨淋铃 为汪仲虎题晓风填词图","dynasty":"清末民国初","author":"奭良","text":"骚人余韵。隔几朝暮，仙掌犹近。浮名换了，何似浅斟低唱，小红轻趁。绿岸垂杨，恍白石、碧山相衬。问昔年、秀句珠联，陇客犹传井华喷。念浮生、离合无凭准。指琼楼、旧有仙人引。倾杯更调新曲，幽咽处、莫侵青鬓。潭水千寻，笑语桃花，误了偕隐。怎残月、向晓风吹，梦过巢痕稳。"}