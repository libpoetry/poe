{"id":"844839","title":"送春二首","dynasty":"清末民国初","author":"曹家达","text":"南园绿草掩芳菲，荏苒风光意绪违。春酒饯馀成晼晚，晓钟催罢恨熹微。梨桃院落游蜂息，杨柳池台乳燕飞。开到将离花事尽，夕阳零乱坠红稀。年来此日倍思君，芳树含情细草薰。别馆樱厨刚荐食，结亭兰里罢湔裙。三杯浊酒过长夜，百丈游丝繫夕曛。等是天台人去后，桃花流水一溪云。"}