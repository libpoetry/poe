{"id":"702995","title":"雨后再过山庄述怀呈雪湖六首","dynasty":"明","author":"谢迁","text":"平湖新涨驶轻船，芳草添茵惬醉眠。车马尘空山郭路，桑榆景好夕阳天。过墙浊酒来村市，同颖嘉禾出甫田。水底蛙声真鼓吹，夜来和雨更喧然。水面晴云载满船，半坡新绿看牛眠。风生翠簟不知夏，月到青樽一问天。随处好山皆乐地，应时甘雨及私田。兴来毋惜频相就，蔗境优游岂偶然。午风停却采莲船，不奈蝉声聒昼眠。石竹净遮炎熇地，山亭高起泬寥天。无鱼莫漫歌长铗，多稼方当颂大田。独恨酒肠元自窄，两蕉叶尽已颓然。前溪返炤入渔船，老鹤归巢倦欲眠。树杪岚光停落日，雨馀水色共长天。身方自在重茅屋，家未全贫足芋田。时觉清风生两腋，凌云气在欲轩然。采菱歌动隔溪船，竹几藤床正熟眠。林径逶迤麋鹿洞，村墟掩映鹧鸪天。閒情久已抛尘鞅，生计何当废砚田。世路风波无定在，湖山相对只依然。雨中观稼自摇船，行见怀新喜不眠。志慕陶翁深避俗，学惭孟氏亦知天。当时匡济无长策，今日遗安只旧田。最是国恩酬未得，鼎湖翘首一潸然。"}