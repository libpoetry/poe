{"id":"843125","title":"野云贝勒舆春园贝勒各画一马写真其侧图成而春园遽逝感题","dynasty":"清末民国初","author":"陈宝琛","text":"江都画马独神妙，龙种今乃并二难。夙娴骑射本家法，爱骏癖亦伯仲间。阿兄据鞍老益壮，扫秃千颖追曹韩。弟初弄翰已人室，通习马语逾奚官。紫骝黄骢左右控，如扈法从蒐木兰。承平郎艾海西至，封臂供奉荣缨鞶。至今秘殿庋百帧，光价直欲齐荆关。写生况出睦亲宅，连璧进御开天颜。求之画史罕与匹，彝斋松雪终殊班。入秋玉叶惜一陨，火传薪尽滋汍澜。成蓝谢青古有语，请师厩驷佶且闲。"}