{"id":"1128719","title":"辰十月八日同希周扫松灵石晚步松下怆然有怀以数诗示儿侄辈邀希周同赋时阿同在新城他日当寄之","dynasty":"宋","author":"谢直","text":"寒光转南陆，夕景上乔木。层柯荫脩径，疏密散金绿。缅怀载酒人，萝蔓记遐躅。行行出林表，烟莽际童牧。时有种麦儿，挥锄电翻覆。老树谁所栽，及兹上交盖。峥嵘仰巨樟，秀发怜稚桧。悠然搅心思，慨我百年外。我怀引以长，天色惨欲晦。投床闻夕钟，拥衾不成醉。长怀邴曼容，远慕蘧伯玉。养志则安能，寡过亦所欲。邈哉误儒冠，坐使衣食促。籯书不论金，终身未易读。洒扫惭老僧，日食才一粥。先公为直言，蔡林古无书。家贫卖窗箔，编箨聚所馀。取之写文字，琐细行虫蛆。遂令后奕世，衣冠出门闾。今为执政孙，学与不学欤。小夫智解短，锥刀竞其身。养志与养体，孰为能事亲。堂堂父母躯，浩浩仁义贫。此贫不以道，此乐岂非真。我知我天分，人言葛天民。昔在井田日，一民本非四。农隙或工商，其秀乃称士。是知桑禾间，可以寄书史。时非长桀耦，时得伊傅事。卒岁优游哉，吾道甚简易。渊明真学者，馀事聊为诗。我读命子篇，怆彼已焉辞。后来杜陵翁，自笑身长儿。我昔过庭日，教诲真严师。哀哀蓼莪泪，洒洒坟树枝。长怀际天渊，短怀在眉睫。吾门起典午，台徙今五叶。中原气象属，前辈风流接。柰何不竟书，而欲事作业。感此怀短长，赋诗写胸胁。"}