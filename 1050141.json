{"id":"1050141","title":"酬李公择谢予赠范李猿獐","dynasty":"宋","author":"郭祥正","text":"黄獐雄领雌，青猿母抱子。一落罝网中，城市就生死。不如图画上，山深石泉美。永无罝网忧，精神自全耳。爱之写横轴，容易披案几。动静适自感，物我忘表里。犹疑跳踯去，毫端讵能止。易生名独擅，斯人嗟往矣。后来称李范，赠君君勿鄙。纵令笔未妙，犹胜负涂豕。"}