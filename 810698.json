{"id":"810698","title":"青玉案 渡江有感","dynasty":"清","author":"毛奇龄","text":"夕阳江上丹枫暮。看车马、纷无数。当日西施从此去。城山出海，楼船近岸，中有更衣处。平沙十里长亭路。空留得、花如雾。最恨江流流不住。暮潮初下，午潮还上，今古西陵渡。片帆絓处芦花白。痛年少、经兵革。庾信江陵归未得。教兵城下，高迁屯畔，一夜寒涛坼。东来西往看如织。问谁是、当时客。睹此芒芒百思集。素车何在，乌鸢散尽，犹有人沾臆。"}