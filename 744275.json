{"id":"744275","title":"南屏","dynasty":"清","author":"顾仙根","text":"摩天石为屏，结构因嵚崎。绿树各争长，山高树亦随。入门不数武，积阴凉阶墀。缘径登愈高，俯楼眺且危。苍苔隐古迹，涑水留遗姿。空际鸾凤翔，手摩心仪之。丹崖不可见，琴台犹有基。湖光忽掩映，天风吹纷披。寻幽贵奥窍，固不厌险巇。牵衣陟绝顶，最下那敢窥。少立喘稍息，挥汗神未夷。涧底见茅屋，四面流清漪。林深日易昏，安得久留兹。一步一回顾，暮霭滋漫瀰。终日一园闭，万壑千岩奇。"}