{"id":"466518","title":"情人节次韵黄仲则绮怀赠瑶十六首","dynasty":"当代","author":"刘雄","text":"盐絮遥怜春雪轻，又欹孤枕到平明。那堪除岁烟花夜，不尽抽思展转情。草草隙驹时易失，纷纷衣狗事难成。中年自笑绮怀在，最忆温黁软语声。木有连枝犀有灵，两心印处欲无屏。能醒顽石因情至，已伏妖金令意宁。此夜独归犯冰雪，他时共烛在居停。只应碧海青天上，认取当窗窈窕星。尘封旧梦欲生苔，又见惊鸿月下来。非雾非花魂易断，经风经雨意难回。未同王子乘仙驭，倘共胡僧话劫灰。一念情痴终不悔，三生缘在好相偎。长记销魂游戏初，彩虹星里好楼居。将雏来扑相思果，携汝同参武圣书。红烛玉台雕翡翠，碧文锦被绣芙蕖。浮生较此孰真幻？冷暖知如饮水鱼。似火吾心岂绝望，为情甘死复甘伤。浮生逆旅元沤影，空谷幽兰自国香。贰过还惭异颜子，再来差喜比刘郎。他时若得长相守，不厌朝朝侍晓妆。相伴犹堪了一生，入弦幽恨此银筝。晶莹岂受世尘涴，寂寞能教神技成。还泪已知枯泪眼，同心终得识心声。我今不复迷津者，满地风波未阻行。每向虚空幻玉容，残釭夜对更怔忪。茫茫身世疑真宰，历历悲欢忆旧踪。心折倘能留一寸，情倾还欲满千重。而今住近西湖水，油壁香车定可逢。酒醒梦后对罘罳，蝴蝶庄周镇可疑。物化何当委蜕处，人生除是忘情时。登山长史千秋恸，抱柱微生异代知。永夜奚囊重检点，相思竟作万行诗。不眠夜半似微醺，春雨隔帘缥缈闻。向暖犹寒天反复，回黄转绿事纠分。曾经桑海已无惑，除却清狂未有勋。聊乐东门缟衣者，任他游女自成群。足钱便可岂望侯？谁料依前长铗愁。南郭滥竽今负笈，西湖无价且追游。不才当日枉青眼，偕老他年誓白头。富贵浮云知汝意，两心相照一生休！三千世界尽鬅鬙，上帝无言唤不应。逐乐漫凭歌百阕，消愁徒倚酒千升。空花于我犹沉溺，岐路因君得上升。岂向阎浮觅庸福，茹多冰炭渐能胜。日夕乾坤万象沉，相思一点故相侵。初如烛火唯明室，渐似蟾光遍被林。独处还怜春寂寂，佳期犹卜夜愔愔。尘埃自任封焦尾，不遇伊人不鼓琴。珊珊仙骨太玲珑，邂逅何期尘海中。应是华严成小劫，不教天女化长虹。我仍忧患催头白，君自悲酸浥泪红。悟到相知无远近，人间胡粤或能同。赠我琅玕掌重摩，空斋其奈上元何。离魂早为销魂误，止酒翻思载酒过。预想今宵明月好，不知何处得光多。来年准拟同游乐，看罢春灯看笑涡。此身何幸比文箫，望里西山路不遥。会卧寅邱逃浊世，早悬甲帐护寒宵。情之至处通生死，梦到醒时虚鹿蕉。色界兴心偶沦谪，他年跨虎迹还消。坎止流行任自然，情深难遣却妨仙。尚望萧史成双隐，未及希夷只独眠。已负前期为后约，忽惊去岁是今年。近知宇宙元空相，不畏羲和快着鞭。"}