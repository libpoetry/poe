{"id":"517039","title":"题山居读书图","dynasty":"明","author":"龚诩","text":"寒泉古木山之隅，尘土不到幽人庐。清风一榻酒微醒，坦腹自读羲皇书。门径萧然寡轮鞅，易安隐约柴桑居。平生心迹许谁共，展图令我思归与。君不见诸公衮衮登云衢，车马甲第争纷如。无劳肉食已自愧，进退况复怀次且。又不见百年光景过隙驹，邯郸一梦俱成虚。彼常不足我有馀，冥鸿高举谁能拘。"}