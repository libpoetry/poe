{"id":"1159238","title":"次河神庙虞参军船先发余阻风不进寒夜旅泊","dynasty":"唐","author":"刘知几","text":"朝谒冯夷祠，夕投孟津渚。风长川淼漫，河阔舟容与。回首望归途，连山暧相拒。落帆遵迥岸，辍榜依孤屿。复值惊波息，戒徒候前侣。川路虽未遥，心期顿为阻。沉沉落日暮，切切凉飙举。白露湿寒葭，苍烟晦平楚。啼猿响岩谷，泪鹤闻河溆。此时怀故人，依然怆行旅。何当欣既觏，郁陶共君叙。"}