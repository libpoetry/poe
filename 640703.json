{"id":"640703","title":"过安庆谒余忠宣公祠","dynasty":"明","author":"童冀","text":"舒州城小如堵墙，舒州城外皆战场。遗民千百多残创，官中况复无糇粮。余公东来植纲常，民心险固踰金汤。开门四野烟尘黄，青天白日腾虎狼。公执忠义为锋铓，追奔逐北如驱羊。群盗出没犹披猖，蜂屯蚁聚称侯王。孤城屹立当中央，羽檄徵兵惊四方。援师不至振复僵，此身真与城俱亡。举室效节沉沧浪，声名日月齐辉光。新朝褒忠劝贞良，作庙秩祀严烝尝。平原睢阳遥相望，云车风马参翱翔。我尝拜公浙水傍，绣衣玉节何煌煌。今公遗像俨在堂，九原不作涕四滂。秋菊春兰荐馨香，岁时奔走来巫阳。江水日夜东流长，遗民千古心弗忘。"}