{"id":"743297","title":"东村感事","dynasty":"清","author":"戚学标","text":"大府夜下帖，吏人晨到乡。纷纷带锯凿，闾里咸惊惶。不知吏何忽，声云官取樟。东村老翁家，祸将及萧墙。置酒款吏语，但求吏致详。往时溪壑间，林木颇郁苍。不少百年物，最下千尺强。老干饱霜雪，夕阴生夏凉。其上巢鹳鹤，其下荫牛羊。比年官尽取，一一残斧斨。惨澹风云变，弥望沙土荒。此木得不伐，因缘屋侧藏。非敢与吏抗，崩压愁栋梁。吏去无空手，馈乏金错囊。然眉急暂缓，剜肉心用伤。方今世清晏，万里波不扬。艟?备巡哨，岁修自有常。何以竭山谷，购求动千章。严令禁盗斫，寸板劳周防。邱山万牛力，日令田功妨。官得亦有限，吏凶不可当。不见东海头，风雨卧艅艎。"}