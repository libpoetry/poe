{"id":"635399","title":"赠张秩咨","dynasty":"明","author":"成鹫","text":"闭门天光井底黑，出门路多尘逼侧。尘中走杀风马牛，觌面相逢莫相识。十字街头冷眼看，齐国于陵称巨擘。自誇学究会谈禅，不似经生数行墨。五十长斋不出家，惯向肉边寻菜吃。明明一个鲁诸生，被人唤作优婆塞。忆昔与君俱盛年，吟诗压倒元与白。参差马齿愧称兄，潦倒鸡坛过半百。当时挥手各西东，十载生涯分主客。腐儒几赴选官场，山僧直入无生国。后来原是过来人，走却金乌无处觅。壮心未遂勿复云，底事无成深可惜。旧年不觉又新年，元旦才过又元夕。灯市看看月正圆，现成一句真消息。张拙秀才知不知，花开但借东风力。"}