{"id":"1074746","title":"题王摩诘画袁邵公卧雪图","dynasty":"宋","author":"周紫芝","text":"东京数人物，矫矫称袁公。经纶有能事，早岁初未逢。何许结蓬茅，草树风淅沥。幽梦寄一椽，暮雪深几尺。平田已无路，况复知公门。人言公苦寒，谓死宁当存。鸣驺入空谷，暖律破寒冱。岂伊逢异人，天实起僵仆。汉明号贤主，杖击无名郎。冤囚我自理，微绪渠当昌。摩诘亦可人，六幅写奇事。浩荡怀远图，徘徊有佳思。炎天挂空壁，一洗毛骨寒。意岂在冰雪，高风薄云端。"}