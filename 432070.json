{"id":"432070","title":"无题四首","dynasty":"近现代","author":"张采庵","text":"绿云初勒锦缠头，深锁眉梢一段愁。秋雨梧桐鸣玉轸，晓风杨柳拂金钩。罗衫香涴心先醉，红豆歌残泪易流。罨画楼台连楚尾，江潮应为送归舟。枕角欢馀未晓天，银屏开处数华年。薄裯似雾笼鸳梦，细语如丝透麝烟。不解流莺还有老，只怜明月等閒圆。即今多谢阳和泽，去去无须忆坠鞭。芽黄月上夜开帘，祷愿旃檀细细添。抵死相缠蚕已苦，朅来入梦蝶犹甜。歌残桃叶难禁恨，敲落灯花莫浪占。剑有锋铓潮有信，此生久悔爱香奁。"}