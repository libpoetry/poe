{"id":"1145790","title":"空中歌三首 其二","dynasty":"隋","author":"葛玄","text":"我今便升天，悯念诸儒英。大道体虚无，寂寂中有精。视之若冥昧，窈窈中昭明。莫言道虚诞，所患不至诚。奚不登名山，诵是洞真经。一讽而一咏，玄音彻太清。太上辉金容，众仙齐应声。十方散香花，燔烟旃檀馨。皇娥奏九韶，鸾凤谐和鸣。龙驾翳空迎，华盖曜查冥。翛闲劫仞台，帝释欻降庭。八王奉丹液，挹漱身腾轻。逍遥有无间，流朗绝形名。神童夹侍侧，自然朝万灵。飘飘八景舆，游衍白玉京。七祖升福堂，先亡悉超生。王侯能笃信，必为天下贞。大人体至德，一切蒙其成。"}