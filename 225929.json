{"id":"225929","title":"赠初心相士","dynasty":"宋代","author":"黎廷瑞","text":"王识九江黥，侯许平阳奴。臭奇恒互出，冠屦奄相逾。此说偶奇验，人人生妄图。曷不返吾照，湛然观本初。天地付我形，森列万理俱。形拘有枯菀，理充无智愚。涂人可以禹，为善即舜徒。奈何遗此心，豢此尺寸肤。君颛唐举术，乃取荀卿书。论心不论形，名象足启余。宇宙共一轨，纷纷落迷涂。愿言述吾语，一呼旋其车。"}