{"id":"202100","title":"作塞上射猎行","dynasty":"宋代","author":"李廌","text":"塞云委地如泼墨，恶风吹沙变黄黑。紫髯将军柳叶甲，银騣护阑白玉勒。铁林子弟八九千，饮马渡桥过河北。沙漠黓地古战场，寸草不生地皮赤。将军指呼令鼓鼙，旌旆悠悠动坚壁。壮夫露股挟纩温，蕃马鞘脚寒有力。龟手荷戈指欲坠，气结冰凌满须历。前驱萧萧近林翳，军声业业震金革。怪狐跳梁罔两避，虎豹惊骇丧胆魄。山根浅草枯槎枒，隐隐叶下见兔迹。武夫张罝四散逐，双兔雌雄中金镝。自云舍矢不失驰，手持双兔有德色。凯旋如殪大兕归，喜非诡遇无所获。常闻武功贵时习，忘战必危欲定国。搜田以时选车徒，士卒素练务严翼。季冬物成农事休，民闲庶类亦蕃殖。泮上虎臣献俘馘，淮夷攸服远人格。悲夫王泽寖熄多鬼蜮，蒙恬白起为民贼。君不见长平鬼哭万人冢，击破秦坑髑髅白。"}