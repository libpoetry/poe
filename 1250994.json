{"id":"1250994","title":"宜晚轩","dynasty":"元末明初","author":"王行","text":"青山无古今，松柏有岁年。不为时所易，讵将春共妍。兹轩号宜晚，庭除带林泉。胜地惬高爽，闲门谢啾喧。青红复苍翠，山光杂溪烟。懿彼轩中人，阅世情淡然。明霞晕晴颊，微霜点秋颠。开口无别语，娓娓羲皇前。膝上玉雪弦，手中瑶华编。予每与谈笑，高怀欲腾骞。馀年释尘缨，休佚谅所便。为我赋招隐，毋云孤愿言。"}