{"id":"681216","title":"鼎仪宅分韵送其兄武仪还昆山得倪字","dynasty":"明","author":"李东阳","text":"君家好兄弟，恩义两不暌。岂惟举止似，笑语皆天倪。我本通家友，三年负招携。留欢极酣乐，饱德无嫌懠。凉秋入庭树，风露忽已凄。昔作凤和鸣，今为雁分栖。悠悠沧江上，道路阻莫跻。到门见桑梓，登堂颂黄鲵。人生重骨肉，至乐谅不齐。送君东城去，蔓草青萋萋。"}