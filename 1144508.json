{"id":"1144508","title":"咏史 文帝","dynasty":"宋末元初","author":"陈普","text":"二儿并辔入公门，博局纷纷启祸原。不及贾生何处是，弗将礼法教儿孙。性习由来系正邪，古今谁不道蓬麻。无人说与吹箫相，窦薄淮刘本一家。邓氏铜钱张武金，至公终浅爱终深。东西两子皆称跸，未餍怜儿老妪心。睢阳东苑三百里，中山后宫三百人。汉家制度无穷极，仅有宽仁不是秦。文杏沙棠代代殃，露台不作作阿房。古来尧禹卑宫室，不为丹朱与太康。"}