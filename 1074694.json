{"id":"1074694","title":"倡楼词","dynasty":"宋","author":"周紫芝","text":"桃李艳春风，荣华照京洛。九陌飞香尘，朱楼响弦索。美人倚脩栏，青娥卷珠箔。白面谁家郎，巴商载金橐。大艑何岢峨，系舟楼下泊。哀弹杂清歌，日日楼中乐。谓言如江流，偕老有盟约。一朝买婵娟，蝉鬓轻梳掠。情从新人欢，恩与旧人薄。去年与青棠，今年赠芍药。人生有荣谢，曾不待衰落。倡女不嫁人，深心失期约。"}