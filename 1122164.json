{"id":"1122164","title":"杂兴三首","dynasty":"宋","author":"郑獬","text":"女娲鍊五石，上补天之缺。如锢黄金液，万古无由裂。尧舜首制度，巨防高巀嵲。后世日破穿，通为万鼠穴。譬彼果蓏虫，熟烂恣攻啮。岂无良工手，一起为施设。非若天之难，前辈有夔卨。苟或不关心，女娲亦为拙。块泥封两耳，师旷亦为聋。离朱捏两目，触面不得通。折弓断其臂，安得为逢蒙。白日照六合，光耀当天中。苟为物所蚀，齯齿犹成童。君子诚其意，默通大化工。所以虞舜明，不在双重瞳。秦皇按长剑，杀人如刈草。何独李斯辈，竟以丞相老。汉元服儒衣，收谏如蓄宝。何独萧望之，诛锄恨不早。沧海飞天波，枯泽淤行潦。刘累婴其喉，蛟龙不为暴。鲁士固多贤，亲师仲尼道。至于出处间，惟有颜生到。"}