{"id":"1086354","title":"喜雨再用前韵","dynasty":"宋","author":"王十朋","text":"南国久无雨，渴心欲生埃。麦既枯且死，木亦黄而摧。方春云已火，未夏蚊成雷。刺史固有罪，斯民自宜哀。真人及大士，久出应思回。闭阳纵诸阴，愧无董生才。林鸠厌呼唤，石燕徒低徊。有日上扶桑，无云起阳台。方修九渊祀，遽闻尺木催。想惊阿香梦，疑噀栾巴杯。夜中檐溜响，枕上愁颜开。愿遍普天下，不止泉山隈。莫作鼎湖浪，因风下崔嵬。明朝贺雨诗，定自莆中来。"}