{"id":"821716","title":"千秋岁 闻禺生殁于汉口。追怀重庆金陵同游之盛，悽怆不胜，因拈少游此调，即用韵","dynasty":"清末近现代初","author":"汪东","text":"怒江江外。潮约沙痕退。春景暮，鹃啼碎。从容陪宴俎，落魄疏冠带。双堰畔，一奁黑白时相对。白下重欢会。飞骑联芝盖。游旧散，书空在。萋萋芳草碧，黯黯朱阑改。回首谢，人间万事同桑海。"}