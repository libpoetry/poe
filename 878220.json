{"id":"878220","title":"三月十四日陪帅卿出游一首","dynasty":"宋","author":"刘克庄","text":"未出尧山云，既出云徐开。君侯与天通，造化力可回。驾言访岩扉，群彦森然陪。旗钺映川原，笳吹喧蒿莱。扫石坐夷旷，扪葛窥崔嵬。訾洲久芜没，草树皆新培。范张数君子，遗刻苍藓埋。方羊不忍去，返照明千崖。沙禽就栖宿，綵鹢犹溯洄。眷焉宇宙间，此乐何常哉。邺都会应刘，梁园命邹枚。主公富贵人，襟抱尤雄猜。当年篇翰存，往往邻俳谐。英英大都督，羔雁招遗才。云烟生妙笔，冰雪悬灵台。况复是夕霁，素魄海上来。一碧九万里，空洞无纤埃。临风惜饮量，孤负黄金罍。座中尽文豪，授简奚徘徊。吾诗固拙速，聊为石生媒。"}