{"id":"697780","title":"望海漫兴","dynasty":"明","author":"胡奎","text":"东海珊瑚树，蓬莱石上栽。何年沈铁网，移向世间来。天寒鱼眼红，跃出蛟人宫。明珠三万斛，泣赠主人翁。祖龙驱白石，万里驾长虹。扶桑望不见，吹起鲍鱼风。徐福求仙去，楼船竟不还。如何白玉树，移不到骊山。穆王驰八骏，西上昆崙山。青鸟无消息，碧桃春自閒。旸谷种扶桑，根株万里长。八风吹不动，生在海中央。"}