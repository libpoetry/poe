{"id":"825098","title":"杭州南高峰烟霞洞东坡尝游处也寺僧刻岩石为财神汤蛰仙斥之易刻坡像杭人遂题之曰苏龛蛰仙以书报余且属作诗","dynasty":"清末近现代初","author":"郑孝胥","text":"湖山多胜处，名迹谁能辨？南峰公再游，清浊遂一换。凛然执议力，岩石亦革面。奎宿招以来，钱神俄自窜。逐贫与送穷，杨韩弄其翰。今君亦有逐，二子当惊惋。平生吾东坡，异代独眷眷。敢怀争墩意，易此执鞭愿。他年身将隐，姓名应已变。洞口扫花人，安知即风汉。"}