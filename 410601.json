{"id":"410601","title":"端阳至矣开笈得钟进士四图奇趣满抱乘醉命笔匪云讽议聊致轩渠 其四 沽酒图","dynasty":"近现代","author":"金天羽","text":"腰带佩葫芦，行向酒家去。莫戏酒家胡，投梭将汝拒。梭飞著汝齿立折，啖鬼无由齧鬼骨。丈夫应提十万兵，直捣黄龙饮胡血。汝独仗剑行路歧，丑皮妍骨被垢衣。渔阳鼙鼓来京畿，何不当道师老罢。戎葵插帻矜醉仪，天柱欲折无人支。"}