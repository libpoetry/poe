{"id":"697645","title":"远如期","dynasty":"明","author":"胡直","text":"我欲登阆风之层巅兮，我欲登阆风之层巅兮。卢敖充我使，丰隆驾我轩。经历县圃，俯睇九埏。手揽日月，出入天关。灼灼灵华，献于帝前。帝令三光，风雨靡愆，匪佳人兮谁为先。我欲凌沧海之漭泱兮，我欲凌沧海之漭泱兮。天吴为仆御，苍虬服我箱。东过王公，西王母房。员峤双阙，六著相羊。呼咤灵鳌，堙杀波浪。臛彼鲸鲵，艺我稻梁，匪佳人兮予谁望。夫何佳人之违此兮，夫何佳人之违此兮。照我灵珠，贻我璠玙。我何赠之，采兰及芷。又何酌之，桂英为醑。瞻彼白鸠，徒洁其羽。翩翩神鸟，不与予处。停杯不言，罢箸一语。弹南风之琴，奏清角之音。我不如鼓咙，胡击土鼓。河梁之区，爱慎尔躯。祝融之巅，谁者容与，瞻望弗及兮思如缕。"}