{"id":"308762","title":"摸鱼子·风琴，和约叟韵","dynasty":"现代","author":"赵熙","text":"弄星星、一奁哀玉，未须雅管同调。七音鳞次钢弦细，空处自含天巧。清了了。看错落春葱，雪点飞鸿爪。夷歌曲肖。动一颗樱桃，千丝琥珀，低按峡猿啸。何戡老。曾拊开元一操。云和月中斜抱。生儿近学鲜卑语，旧日龟兹人少。孤凤噪。似细语娇狞，柳态蛮腰好。天风袅袅。配画箧梨园，电灯如月，钟打壁间早。"}