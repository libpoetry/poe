{"id":"698650","title":"和二泉先生游麻姑诗三首","dynasty":"明","author":"夏良胜","text":"秋风吹起逸人心，按志仙踪次第寻。溪泛桃红春不断，洞迷烟绿路方深。鹤旋吼树声相入，鹿转晴崖影半阴。最爱黄花供地主，破觥添得几巡斟。平田处处是桑麻，燥土曾经炼彩霞。白石煮来应有术，碧莲开遍未多誇。清饶掬雪三生梦，閒倚撩云半日涯。前路险夷浑不碍，秪须驰使访灵槎。马足轻轻绊暮烟，山隈便坐自怡然。忘归借使解回日，见道何妨不在川。入画王维真有数，留诗玉井更无前。荒坛古木如知觉，肯向麻姑学永年。"}