{"id":"547064","title":"送王宫庶师竹请告南旋","dynasty":"明","author":"于慎行","text":"凛凛岁云晏，雨雪弥中林。念子即往路，河梁阻且深。廿年事明主，谓比双南金。国恩岂不怀，胡然有远心。东皋解悬耜，中谷发鸣琴。松萝夹户牖，山水流玉音。何如长安游，舆马日骎骎。素衣一以染，华发又欲侵。蹇予鲁狂生，于今亦越吟。送尔结长想，极目青山岑。"}