{"id":"1034058","title":"衡山何道士有诗声杨伯子监丞盛称之以杨所取之诗求跋其后","dynasty":"宋","author":"戴复古","text":"道人幽吟岩壑底，伴晓猿啼秋鹤唳。自陶情性乐天真，一心不作求名计。一朝邂逅杨东山，诗声扬扬满世间。东山才与诚斋敌，手腕中有万斛力。为君翻九渊，探君骊龙珠。为君擘沧海，钩上珊瑚枝。丰城地下掘起龙泉太阿双宝剑，南山雾里窥见隐豹文章皮。是宝欲藏藏不得，总被东山手拈出。道人从此诗价高，石廪祝融争崒嵂。君不见弥明石鼎联句诗，千载托名韩退之。"}