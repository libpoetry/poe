{"id":"630444","title":"哭澹归","dynasty":"明","author":"释函是","text":"人生莫不死，既死安可伤。形役一百年，终归无何乡。况已六十七，讵足论短长。所伤法运衰，死者皆贤良。法眼在一时，岁月多荒唐。波旬入人心，善观其向方。狂者中以名，狷者与世忘。忘世非佳士，徇名岂道望。名反以利终，菽林杂兰芳。斯人向予言，相对生悲凉。已矣无真人，少壮犹茫茫。掩户坐晨夕，泪血沾巾裳。"}