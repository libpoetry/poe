{"id":"1126144","title":"楚州龙庙迎享送神辞","dynasty":"宋","author":"崔敦礼","text":"君之来兮殊廷，雷隆隆兮雨冥冥。从天吴兮罔象，纷万怪兮如云。若有妖兮震奔沛，吹逆浪兮扬膻腥。授天矛兮下讨，披蒙雾兮祥氛。地平天静兮日月清夷，我民蒙福兮万年报事。辛楣兮药房，兰枅兮桂楹。翼翼兮新宫，穆将进兮芳馨。柏实兮松液，芝华兮若英。奠琼斝兮清酤，玉俎析兮嘉牲。雅声兮远姚，锵和平兮鼓钟纷。繁会兮竽笙，灵连蜷兮须摇。傧暗蔼兮纷纭，洁我心兮恭事，灵欣欣兮燕宁。君之去兮朱宫，乘飞云兮御回风。贝阙兮丰敞，金台郁兮穹隆。珠胎兮炫耀，周玉树兮青葱。天琛兮水碧，众宝萃兮玲珑。良辰兮高燕，命冯夷兮展舞。鸣?兮海童，群仙兮良待。君肯临兮尚舂容，君不我留兮我心忡忡。眇清思兮眑眑，惠我民兮盍终。"}