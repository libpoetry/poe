{"id":"812932","title":"赠日本长冈护美三首","dynasty":"清","author":"张之洞","text":"尔雅东方号太乎，同文宏愿盖环瀛。荆州课武惭陶侃，齐国多艰感晏婴。止有合纵纡急劫，故知通道胜要盟。卫多君子吾何敢，愧此朋簪倦倦情。往代儒宗判南北，方今学派别东西。九流宗圣皆容纳，巨海稽天赖指迷。更续考文研孟子，兼资镜古访吾妻。楚材晋用前闻在，定有群英佐取携。剑佩诗囊万里游，知君家世古诸侯。羞歌敕勒矜苍莽，爱写麻源凿险幽。对酒人怀鹦鹉赋，拂笺云带风麟洲。他年卧看扶桑日，犹忆江矶月满楼。"}