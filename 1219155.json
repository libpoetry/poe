{"id":"1219155","title":"游惠山寺","dynasty":"元","author":"郑元祐","text":"百里尽平壤，兹山忽中蟠。谽谺得宏深，迂徐纳平宽。僧坊隐其腹，崇搆居桓桓。立神卫觚棱，缘云置阑干。我来玄冬交，榜舟起微澜。天连黄沙白，露委青林丹。地无车马尘，松筠政坚完。苍然后凋意，彼此不厌看。稍稍陟其崖，探源汲清寒。恭惟桑苧翁，出处良独难。帝青九万里，冥飞见脩翰。空留雪泥迹，莫究清净观。煮茗涤烦暑，晏然有馀欢。"}