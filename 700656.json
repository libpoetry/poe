{"id":"700656","title":"天仙子 读书","dynasty":"明","author":"高濂","text":"芸阁牙签散几筵。残灯夜雨竹炉边。坐来心到几千年。怜雪案，叹韦编。残卷生平未了缘。砚池新水涤晴窗。笔底生花墨带香。山阴书法拓开皇。惊凤翥，骇龙翔。宵雾朝烟纸上光。玉指朱弦湿露华。湘帘月挂一钩斜。满庭香雾落梅花。操白雪，调烟霞。水云声断雁哑哑。柏子兰芽几上焚。松窗烟霭散清芬。残炉隐隐梦回闻。通紫雾，袅青云。一帘花影荡湘纹。竹坞青烟一缕浮。半铛黄叶煮云头。龙芽香霭泛瓷瓯。消午梦，了闲愁。寂寞诗脾渴正投。静院迟迟落子声。风回花雨点楸枰。斜阳残局更留停。怜蜩甲，叹蚁兵。一笑人间胜负情。恋霭山光几上摊。心胸写出水云寒。天机意匠许多般。销白昼，寄清闲。泉石襟期在笔端。联玉挥珠思入神。泠泠句字迥阳春。于今风雅更何人。修月窟，露天根。诗外真风若与论。千日何能醉不回。莫教鲸吸耻尊罍。花间长得玉山颓。叹醒眼，笑痴呆。人间剩有酒怜才。嫩白娇红手自栽。枝枝叶叶满庭台。怜香蜂蝶为飞来。看竹牖，覆苔阶。一花零落一花开。"}