{"id":"575857","title":"平原田家行","dynasty":"明","author":"孙蕡","text":"零星矮屋茅数把，散住榆林柳林下。磊墙遮雪防骤风，妇女颓垣拾砖瓦。黄牛买得新垦田，土戟犁浅牛欲眠。古河无水挂龙骨，自萦蒲绳探苦泉。山蚕食叶黄茧老，野火烧桑桑树倒。四畔灵鸡喔喔啼，九月霜风落红枣。春丝夏绢输税钱，木绵纺布寒暑穿。放舂黄米为新酒，学唱货郎为管弦。平田旱多麦少熟，杏尽梨枯惟食粟。衣粗食恶莫用悲，犹胜北军离乱时。"}