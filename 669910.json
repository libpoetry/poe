{"id":"669910","title":"白纻舞歌 其一","dynasty":"明","author":"李攀龙","text":"华镫参差月舒光，笛箫笙竽琴瑟张。馆娃窈窕夜未央，西施起舞属吴王。白纻飒沓零繁霜，浮云绰约凝且翔。将绝复引歌为长，回身急入促管藏。扬跗摩趺匝洞房，流风徘徊生绣裳。答桴应节蹈鼓行，挺钗欲堕复不遑。罗袖缭绕满中堂，与志变化无恒常。诸工竞写忽已忘，迁延就次进羽觞。"}