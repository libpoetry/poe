{"id":"516633","title":"题范蠡归湖图","dynasty":"明","author":"史谨","text":"吴山嵯峨翠如洗，吴王宫殿空中起。凤管鸾笙到处闻，共说繁华世无比。前溪一夜越兵来，衔枚竞入姑苏台。西子含啼出宫掖，吴王抱恨埋蒿莱。一代奇勋归范蠡，片时雪尽夫椒耻。位重名高不受封，入湖自号䲭夷子。只缘乌喙难容物，致使将军就高洁。两岸青山画里看，数行白鹭烟中没。洞庭笠泽随所之，惯听渔笛鸥边吹。却怜文种不料事，乌喙之心终见疑。"}