{"id":"1106352","title":"和唐山叟所赠三诗","dynasty":"宋","author":"王灼","text":"人品相悬定几分，十年高卧赤城云。神仙窟宅古多见，泉石膏肓今亦云。羽驾拟陪天上乐，麟毫犹写世间文。吴江枫落摇归棹，更喜新诗惬所闻。蓑衣芒屦日相逢，仙者谁人识吕钟。已受丹书存夜气，定除白发变春容。情田旧习虽锄秽，笔阵馀威尚折冲。闻说山间赋招隐，试披云雾几多重。遍从江海濯清流，归老岷峨占上游。心远欲联高士传，地偏仍似贾胡留。何时竹杖闲支壁，终日绳床懒命俦。碧嶂红尘两相望，劳生笑我不知休。"}