{"id":"794908","title":"金缕曲 怀徐杏文寄妹","dynasty":"清","author":"俞庆曾","text":"重把阳关奏。叹河梁、一枝摇落。忍歌折柳。明日依然分两地，此后可禁消瘦。思往事、那堪回首。欲问天涯羁旅客，见离人、如此伤心否。毫欲染，泪沾袖。红尘扰扰参能透。最消魂、三宵小聚，匆匆分手。惆怅空江烟水阔，浑似当年别后。惟愿取、长教厮守。差喜相逢时不远，记西湖、早桂飘香候。离别恨，浓于酒。"}