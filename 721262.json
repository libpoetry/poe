{"id":"721262","title":"昆腔绝句","dynasty":"明末清初","author":"陈子升","text":"九节琅玕作洞箫，九宫腔板阿侬调。千人石上听秋月，万斛愁心也总销。苏州字眼唱昆腔，任是他州总要降。含著幽兰辞未吐，不知香艳发珠江。青藤玉茗浪填词，馀子纷纷俚且卑。我爱吴侬号荀鸭，异香偷出送歌儿。游戏当年拜老郎，水磨清曲厌排场。而今总付东流去，剩取潮音满忏堂。"}