{"id":"290309","title":"金缕曲·秋燕","dynasty":"清代","author":"殷秉玑","text":"犹记春时节。正江南、落花如画，相逢三月。认得谢家庭院好，一桁雕梁栖歇。喜春社、当时曾结。转眼年光先已去，看舞残、双剪怜今日。思往事，共愁绝。比它消瘦花间蝶。更伤心、乌衣门巷，斜阳一抹。几日深闺无奈甚，情绪何堪同说。还莫向、帘前嚏嚏。已是飘零如客寄，况凄风、苦雨将催别。归去也，海天阔。"}