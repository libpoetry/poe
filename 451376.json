{"id":"451376","title":"金缕曲 和希杰兄","dynasty":"当代","author":"黄万里","text":"寓世寻欢耳。怎如兄、蓬莱相会，良缘无比。消得盈虚将千度，老去鸳鸯知己。喜同看、堂前子弟。偶忆少时明月影，叹流光、散尽悲欢意。怅旧恨，心如水。潭州初见烽烟里。想当年、红颜彼此，新婚燕尔。无限深情无穷意，惜别相思不止。密联系、同窗姒娣。北上文旌图畅叙，望京华、愧失追陪旨。依北斗，梦魂抵。"}