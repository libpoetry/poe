{"id":"816358","title":"岁暮怀人诗","dynasty":"清","author":"黄遵宪","text":"三年秉节辉英簜，万里持戈老玉门。太息韩江流水去，近来心事共谁论？卅年冷署付蹉跎，归去空山卧薜萝。写到哀辞哭金鹿，黄门老泪定无多。既死奸谀胆尚惊，四夷拱手畏公名。一篇荐士通天表，独尔怜才到鲰生。门第将军双戟围，长安花好马如飞。只怜同听秋声馆，瘦竹疏桐鹤不肥。祭酒今为天下师，帝尧苗裔汉官仪。文星光照银潢水，流到人间万派奇。要使天骄识凤麟，传闻星使出词臣。毡裘大长惊相问，李揆中朝第一人。岛夷史读《吾妻镜》，清庙书传《我子篇》。写取君诗图我壁，自夸上下五千年。自笑壶丘慑郑巫，有时弹指说兰阇。四朝盟会文山积，排比成书有意无？十载承明校石渠，搜罗《七录》更无余。传闻《大典》藏蛮貊，欲访人间未见书。天竺新茶日本丝，中原争利渐难支。相期共炼补天石，一借丸泥塞漏卮。怀仁久熟《坤舆志》，法显兼通佛国言。闻说荷囊趋译馆，定从绝域纪輶轩。典属从公欲请缨，吓蛮草诏喜谈兵。迷云毒雾飞鸢坠，曾左星轺万里行。汉学昌明二百年，儒林中有妇人贤。绛纱传授宣文业，自诩家姑王照圆。天边雄镇北门管，海内通儒东塾书。膝下传经幕中檄，数君才调有谁如？释之廷尉由参乘，博望封侯自使槎。官职诗名看双好，纷纷冠盖逊清华。一疏尊崇到许君，壁中古字发奇芬。郋亭弟子湖洲法，讽籀人人解《说文》。粉署归来作画眠，花砖徐步日如年。不知新旧《唐书》注，红烛增修得几篇？赤嵌城高海色黄，乍销兵气变文光。他年番社编《文苑》，初祖开山天破荒。老去头陀深闭关，悔将游戏到人间。杨枝骆马今都去，负杖闲看乌石山。百人同队试青衫，记得同歌宵雅三。上溯乾嘉数毛郑，瓣香应继著花庵。高柳深深闭户居，看儿画扇妇钞书。著书注到萍蒲懒，恨不将身化作鱼。结客须结少年场，占士能占男子祥。二十年前赠君语，于今憔悴鬓微霜。走遍环球西复东，莼鲈归隐卧吴淞。可怜一副伤时泪，洒尽吞花卧酒中。十洲三岛浮槎去，汗漫狂游久未还。输与清闲阳朔令，朝朝拄笏饱看山。闻君近入焦山去，欲访要离伴伯鸾。一个蜗庐置何处？漫山风雨黑如磐。娓娓清谈玉屑霏，仲宣体弱不胜衣。十年面壁精勤甚，多恐量腰减带围。骨肉凋零感慨多，玉关人老发微皤。金壶自写《神伤赋》，每念家山辄奈何。教儿兼习蟹行字，呼婢闲调鴂舌音。十载蓬莱作仙吏，公庭花落屋庐深。珠江月上海初潮，酒侣诗朋次第邀。唱到招郎吊秋喜，桃花间竹最魂消。石鼓摩挲拜孔林，每谈佛性说仙心。赤松辟谷知难学，要学先生戏五禽。拔萃簪花十五余，倾城看杀好头颅。不知今日灵和柳，犹似当年张绪无？风雨更寒守一庐，墓门夜夜泣啼乌。多情人惯伤心语，更谱哀弦十斛珠。十七年来又悼亡，续弦仍复谱求皇。鬑鬑四十罗敷喜，摩捋郎须细看郎。两两鸳鸯挟凤雏，调羹食性各谙姑。一家寿母红氍拜，最羡君家家庆图。新声五十瑟弦调，爱我诗曾手自钞。远隔蓬山思甲帐，此生无福比文箫。悲欢离合无穷事，迢递羁危万里身。与我周旋最怜我，寒更孤烛未归人。"}