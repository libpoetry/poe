{"id":"1192962","title":"舞马篇","dynasty":"唐","author":"薛曜","text":"星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有馀名，今日百兽先来舞。钩陈周卫俨旌旄，钟镈陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝綵络带金羁。随歌鼓而电惊，逐丸剑而飙驰。态聚?还急，骄凝骤不移。光敌白日下，气拥绿烟垂。婉转盘跚殊未已，悬空步骤红尘起。惊凫翔鹭不堪俦，矫凤回鸾那足拟。蘅垂桂袅香氛氲，长鸣汗血尽浮云。不辞辛苦来东道，祗为箫韶朝夕闻。阊阖间，玉台侧，承恩煦兮生光色。鸾锵锵，车翼翼，备国容兮为戎饰。充云翘兮天子庭，荷日用兮情无极。吉良乘兮一千岁，神是得兮天地期。大易占云南山寿，䟃?共乐圣明时。"}