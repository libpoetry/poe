{"id":"692790","title":"天净沙 题画 惜花春早起","dynasty":"明","author":"杨慎","text":"霜天晓角声残。霞绡雪缕衣单。依约宫黄画浅。小梅开遍。咏花人倚阑干。良宵一刻千金。水晶宫里沉沉。月姊休教妒影。离情别恨。人间天上同心。桂花影里金波。瑶池倒映银河。玉臂清辉无那。纤纤摊破。分明掌上嫦娥。晓风香露楼台。长红小白齐开。笑整鲛绡双带。拈来慵戴。满怀蜂蝶争来。"}