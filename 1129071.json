{"id":"1129071","title":"颂十玄谈 回机","dynasty":"宋","author":"释印肃","text":"涅槃城里尚犹危，亲到灵山未足奇。见佛忘知无我所，六根常动转阿弥。陌路相逢没定期，蛇婆来命怪谁知。四十八人成鳖鼻，急唤顽禅草里归。权挂垢衣云是佛，释迦也似偷空贼。忽然捉败不相饶，丹霞火里纯金色。却装珍御复名谁，更展琅函耀木辉。了道不除□权立，一切元体是无馀。木人夜半穿靴去，得意生身无住处。妙用难传妄想心，知君未解通方句。石女天明戴帽归，一身浑著六铢衣。喃喃解说非声舌，生得儿来叫阿姨。万古碧潭空界月，猿啼彻夜何曾歇。几炙孤负一轮光，唯我同辉谁辨别。再三捞摝始方知，捉影逃形也太痴。千眼大悲分得半，维摩老汉始全提。"}