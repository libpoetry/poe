{"id":"613407","title":"夜雨衣衿尽湿抱书三徙因诵坡公一夕成三迁之句即用其句和其韵","dynasty":"明","author":"李之世","text":"夜气凉复佳，夕寝方陶然。我居海之南，老屋阅岁年。习久安其陋，讵云选地偏。独恨微官系，未便营舍田。常思枝鹿游，此地可卜廛。万感攒中夜，雷声复搅眠。破屋雨重重，一夕成三迁。侍儿抱残书，堆拥向案前。冷灶已沈火，敲石又无烟。因叹在官贫，或不愧昔贤。"}