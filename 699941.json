{"id":"699941","title":"和赵瀫阳太史答黎瑶石内史偕游浮邱之作","dynasty":"明","author":"郭棐","text":"仙台缥缈碧云中，遥指蓬莱一径通。珊井源深丹自伏，紫烟楼古月当空。罗天鹤识浮邱丈，陂水龙知抱朴翁。灵气千年浑未散，又从今雨见鸿濛。紫烟楼峙九霄中，十二阑干四望通。珠树万行长挺秀，露华千缀远明空。飞腾旧拉罗浮侣，结构新烦太史翁。最羡清风如阅道，独携琴鹤化颛蒙。石室飞虹壮粤都，玉楼金琯敞名区。岩松栖老千秋鹤，涧草青团九节蒲。风澄月朗宜莲社，水绿蘋芳似鉴湖。不是玉皇香案吏，谁能到此问蓬壶。袖拂烟霞出紫都，宏开朱观作仙区。寰中日月随青竹，杖底龙鸾结绿蒲。玉女三浆嘘伏火，金鳌百炼跃重湖。年来元气谁斟酌，祇藉先生白玉壶。"}