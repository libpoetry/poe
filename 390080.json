{"id":"390080","title":"满江红·题徐用王躬耕图，和余广霞韵，是岁值大水","dynasty":"清代","author":"钱肃润","text":"拍浪天浮，柴门外、江涛新涨。经水道、平添数尺，幸而无恙。荷锸也须耕月下，带经却惯锄云上。看载筐、及筥自南来，伊谁饷？瞻绿野，清波漾。樵父泣，渔翁唱。羡庞妻作黍，陶公成酿。曳索有时还著屩，挂钱无事将携杖。问徐孺、稼穑近如何？图难状。"}