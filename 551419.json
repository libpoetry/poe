{"id":"551419","title":"初夏集王氏南园","dynasty":"明","author":"徐熥","text":"南园开胜地，结伴共盘桓。曲径依精舍，疏钟出戒坛。山光低古堞，树色隐层峦。弱柳垂青沼，名花映画栏。浮屠高七级，悬磴折干盘。帆影云中细，蝉声雨后残。侵衣松露湿，夹座竹阴寒。铃铎凭虚听，川原入望看。明霞散林际，初月挂檐端。啸咏情方洽，酣歌夜未阑。此中足幽赏，长愿接清欢。"}