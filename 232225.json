{"id":"232225","title":"有客·春雨止复作","dynasty":"宋代","author":"张九成","text":"春雨止复作，闭门无与居。童奴告予言，有客叩吾庐。束带出见之，欣然一丈夫。手携一尊酒，辞气何晏如。谓言久闻名，曾未瞻簪裾。天寒宜饮酒，一杯聊以娱。盘飧亦草草，蔬果间溪鱼。颜色温胜玉，言谈贯如珠。岂期有道者，而来警我愚。酒酣意两适，心閒乐有余。四海元有人，君勿轻荒区。"}