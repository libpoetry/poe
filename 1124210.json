{"id":"1124210","title":"送赵成都五首","dynasty":"宋","author":"赵蕃","text":"蜀道当谋帅，维城孰愈公。夷陵护江左，斜谷顾关中。北虏心豺虎，南蛮势蚁蜂。守攻虽有异，镇抚不妨同。不但元戎贵，仍兼制使雄。深沉天与度，简敬学成功。人士薰陶内，兵民教训中。讵应先郤縠，宁复后文翁。甫也会依武，君平直见强。沈冥几大隐，坦率异真狂。此士不易得，遗风今未亡。经过下帘肆，好觅浣花堂。是别且万里，可无书数行。经过连鄂岳，留滞隔沅湘。渺渺孤鸿送，悠悠一苇杭。有怀春水阔，无奈暮云长。雪岭瞻新镇，冰溪想旧州。向来欣御李，今日怅依刘。有志思乘兴，无才称拔尤。深知取义负，不假采薪槱。"}