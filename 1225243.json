{"id":"1225243","title":"留昌平四诗 其二 虎峪淙淙泉","dynasty":"元","author":"吴师道","text":"居庸古塞口，诸峰并嵯峨。左转万栗林，黄叶堕残柯。路出草棘间，石沟泫微波。黄尘欻腾起，知有饮马驼。前趋俯绝壑，素砾没坡陀。穷秋水没竭，泓渟不盈科。无复声淙淙，虚名误来过。下马小徘徊，土屋依岩阿。野老向我言，深入水木多。前年邑中人，来此乘干戈。委蛇数十里，隘险无谁何。桃源志乐土，商山有遗歌。谁知战争场，咫尺隔网罗。欲游苦匆匆，斜阳下前坡。"}