{"id":"817414","title":"拟挽歌词三章","dynasty":"清","author":"戴亨","text":"我命自我立，不受阴阳欺。夭寿无贰理，朝闻夕死宜。所生诚不忝，造化岂能违。舜文称寿考，颜冉非短期。周孔终正寝，龙比死亦怡。鼎鼎宇宙间，均之全所归。生理苟不尽，龟鹤亦奚为。性为形之主，形乃性所依。二者不终聚，性尽形可遗。所以古志士，生死唯自持。敏皇若不逮，蓄念人岂知。修短何足介，圣凡更共之。肖形百年中，百年能几时。奄忽溘朝露，此生亦虚縻。四运递更代，精华暗销铄。形神一夕离，遽尔成徂落。相送出远郊，幽宫闭广漠。丰肌岂暂完，蛇孙饱蹊壑。华堂不复居，山魈款狐貉。万鬼聚为邻，孤魂何所托。平生营此躯，百计愁疏略。绸缪未及终，转瞬随电掠。人生畴不然，念之徒惊愕。缅彼古英贤，千秋事如昨。"}