{"id":"673486","title":"文会轩","dynasty":"明","author":"刘珝","text":"三槐后裔皇家客，潇洒襟怀美风格。生平雅好殊寻常，不向繁华尚清白。禁城东面都衢西，高居大厦连云低。就中一轩号文会，子史经书罗四围。明窗净几绝尘俗，奇花异卉堪娱目。五侯七贵追逐来，学士先生常觅宿。酒肴罗列开绮筵，阔论高谈无后先。不知方来千载下，不知盘古羲皇前。歌诗翰墨成渊薮，篆籀鸟迹杂科斗。钟王笔法鬼神惊，晋唐绘事无不有。东君坐卧不此移，朝回退食无閒时。歌罢鸟鸣歌丽泽，芝兰谊重芳名驰。我居黄扉密勿处，可怜此会未得预。张良范蠡笑人痴，行应参透黄粱趣。"}