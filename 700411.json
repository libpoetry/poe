{"id":"700411","title":"暮春四首","dynasty":"明","author":"顾璘","text":"旅次移春色，沙暄碧草深。游丝横渡水，飞絮巧穿林。物态催年序，风光搅客心。不禁苍鬓短，衰白忍为侵。故国春残日，暄风绽牡丹。诗成传绮席，人醉倚朱阑。久种能多萼，无言独耐看。十年虚此会，何用系微官。煖觉春衣重，閒知昼漏长。蛙声今日有，花片晚来狂。懒性憎书札，衰颜信药方。绝交非达论，那敢学稽康。齐鲁春全旱，焦原麦不肥。幸逢天子圣，端怪雨师非。世难占农务，吾生指钓矶。悬鹑行满眼，空著大夫衣。"}