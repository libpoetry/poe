{"id":"328272","title":"沁园春·自嘲和孝峙尔斐四用前韵","dynasty":"清代","author":"曹尔堪","text":"客老蓟门，筚篥城头，顿起悲风。但晓餐入直，沙飞浩浩，暮还休沐，霾暗濛濛。虎观寒飙，凤城华鬓，空说扶桑日正东。随清跸，献铙歌朱鹭，天乐回中。鼎湖攀鬣难从。偕痛哭褒公与鄂公。竟一朝放费，塞翁失马，百年瞬息，山穴寻龙。畚锸须埋，形骸可略，阮籍刘伶酒社同。真险绝，几飘零异域，万里扶筇。"}