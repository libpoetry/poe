{"id":"634973","title":"陪郭适庵方伯游匡庐","dynasty":"明","author":"释今覞","text":"匡庐高高不可极，积气天近寒云值。晴空风雨飘长虹，掩映光连湖水碧。香炉日暖赤霞明，禹碣苍崖青藓匿。我曾浩荡纵襟期，凭虚不觉心魂歇。方伯奇情天外开，降灵嵩岳见弘才。暂假东山恣游屐，南历三湘北五台。浔阳两度访庐山，玉渊潭水照心颜。不惜招携方外侣，野田麋鹿喜追攀。白鹤棋声泉石里，柴桑人家明灭间。遂淩绝顶驰逸驾，叠壁高奇竞叱咤。奔激洪涛万木声，旋风吹尽层峦下。浮云走处巨石移，咫尺丹梯不敢跨。天池寺，佛手岩，清江九派过征帆。山前山后围松杉，且携明月卧萝庵。闲枕清风酒半酣，岘山真笑羊公憨。方伯言，余侧耳，嗒然丧我忘非是。七十东坡閒羡此，蝴蝶栩栩誇庄子，将閒索閒何足齿。圯桥已进老人履，东山忽为苍生起。把臂一笑聊相视，林响斋钟我说止。"}