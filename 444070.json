{"id":"444070","title":"登楼怨 秋兴次清人顾蒹堂韵","dynasty":"当代","author":"熊盛元","text":"露华千里白，任梦云轻绕，笛外高楼。落木寒蝉，醉边魂也惊秋。强携古恨荒江畔，渺苍烟、豁我吟眸。共何人，小艇穿波，抱月中流。俊游，重料理，待寻仙瑶圃，拾叶香沟。莽莽关河，冥鸿影为谁留？孤怀寄与蒹葭浦，对西风、又动清愁。漫沿洄，离合神光，都萃滩头。"}