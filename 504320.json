{"id":"504320","title":"次韵东坡白战诗","dynasty":"明","author":"李昱","text":"稚子携壶沽竹叶，怪底纷纷乱飞雪。江天云气凝不流，海间波涛来无绝。支机石殒光欲碎，承露高茎冻应折。草中谁忧狐兔死，麦根已喜螟蝗灭。天涯客况胜雪冷，岁里光阴惊电掣。吟脾清苦出秀句，望眼昏花舒醉缬。谁家洛下闭门户，几人海上餐毡屑。是非千古冰鉴在，荣辱百年风鸟瞥。纷纷狂态安足数，烱烱孤怀向谁说。夜深感慨那能眠，但觉衾稠冷如铁。"}