{"id":"759145","title":"疏影 菊影","dynasty":"清","author":"李慎溶","text":"黄昏院宇。有秋魂一片，消瘦如许。载酒篱根，醉眼模糊，误得几回惊顾。夜阑徙倚犹相对，纸槛外、疑烟疑雾。但萧然、淡影难描，不上画家新谱。绕砌鸣蛩旧识，凉宵厌寂寞，来伴低语。隔岁园亭，约略吟秋，曾采幽芳题句。重逢却讶分明甚，正冷月、无声窥户。更谁怜、立尽霜华，又度小庭寒曙。"}