{"id":"1245257","title":"壁间杂画","dynasty":"元末明初","author":"李延兴","text":"山中之人气奕奕，爱画云山与水石。远山近山恣一挥，顷刻生绢数十尺。今代只数高尚书，妙处不减米家笔。后之善画者为谁，青山白云久萧瑟。忽惊座上烟蔼生，漠漠平林翠如织。丕生梦想不可到，乃在君家雪色壁。花发穷林破晓红，水合长天荡晴碧。芦边雁影落回汀，沙上渔蓑晒斜日。白发苍头四老人，棋罢松间坐争席。笋皮笠子大如伞，归去不愁山雨湿。炉经九转鍊丹成，杖挂百钱酤酒吃。眼看此景不可亲，况复憧憧事尘役。会须结屋山之阿，更求好田水之曲。野人生理日有馀，耕归牛角悬书帙。茆檐夜火促寒机，古甸秋风收晚栗。安车若便下邱樊，为报先生不可出。"}