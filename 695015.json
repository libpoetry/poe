{"id":"695015","title":"赠王阳冈赴召二首","dynasty":"明","author":"庞嵩","text":"伊昔岁戊申，而我寓姑孰。送送别梅冈，朱夏月正六。今庚六月闰，三金火旋伏。执手遽言别，曳舄黄山麓。飔飔袭璚树，冷冷漱湍玉。入火能不炎，即此良自足。聊以把赠君，一洗烦与酷。康时在长策，会合良所难。霜蹄信奇捷，岂困槽枥间。君今入承明，驱车出齐山。浮云敛天末，长风纵飞翰。东南满疮痍，愿言借神丹。款语开宸旒，无为空叩关。"}