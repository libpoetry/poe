{"id":"49300","title":"送金秀才归侍","dynasty":"明代","author":"张羽","text":"风吹历阳树，石城悲早秋。高堂入远梦，拂袖登吴舟。金陵官酒如乳香，酌君送君朱雀坊。前日同来二三伴，此时望君俱断肠。科名古来人共羡，富贵不如归故乡。年年随计多辛苦，十上风尘竟何补。秋卷留将箧内归，彩衣重看阶前舞。当时县令亲劝行，今日还家父老迎。门外清溪仍可钓，山下古田躬自耕。子身长健亲长在，黄金如山不可买。君不见长安城中罢官客，欲作布衣那可得。"}