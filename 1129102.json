{"id":"1129102","title":"金刚随机无尽颂 法身非相分第二十六","dynasty":"宋","author":"释印肃","text":"法界全身量，在一毫头上。西天牛吃禾，东土马腹胀。如来一念周，无尽意风流。丰干骑老虎，沩山跨水牛。欲观调御体，穷源须到底。不堕有无空，何处不是你。莫作转轮俦，用识不劳脩。眼前鉴觉破，华亭覆钓舟。色见终难见，就里明须现。回头彻见时，不离娘生面。声求不可求，见迹不寻牛。迹在牛还在，不求何自休。临崖看浒眼，浒即是你眼。眼里有真心，真心非浒眼。特地一场愁，角声吹画楼。不因勉道者，洎合一生休。"}