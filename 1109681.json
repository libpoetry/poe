{"id":"1109681","title":"久雨三首","dynasty":"宋","author":"刘敞","text":"繁阴过五日，积雨迷九天。衣冠亦泥涂，陵陆成深渊。忘屦已乘橇，舍车始思船。曰余蹈沧海，良知时适然。清渠彼涓流，通逵此夷坦。风云瞬息间，江汉倏生眼。渊源讵能问，浩荡颇可惮。白日蔽九霄，吾行幸当返。岩岩蓬莱巅，赫赫昆崙墟。上帝严紫垣，群仙亦深居。高出云电外，俯视风雨除。安知昏垫民，汨没才阖庐。"}