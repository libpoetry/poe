{"id":"816360","title":"养疴杂诗","dynasty":"清","author":"黄遵宪","text":"万山山顶树参天，树杪遥飞百道泉。谁信源头最高处，我方跂脚枕书眠。月黑风高树影沈，鸟噤虫息夜愔愔。柴门似有谁摇撼，晓起纵横虎迹深。树密山重深复深，穿云渡水偶行吟。欲寻归路无牛矢，转向无人迹处寻。高高山月一轮秋，夜半椰阴满画楼。分付驯猿攀摘去，渴茶渴酒正枯喉。钧天一醉梦模糊，喔喔鸡鸣病渐苏。南斗起看翻在北，不知仍是注生无？老妻日据灶觚听，邻有神符治病灵。佛祖不如天使贵，劝余多诵《可兰经》。波光淡白月黄昏，何物㜑娑石上蹲？欲废平生《无鬼论》，回头却是黑昆仑。处裈残虱扫除清，绕鬓飞蚊不一鸣。高枕胸中了无事，如何不睡又天明？桃花红杂柳花飞，水软波柔碧四围。五尺短绳孤棹艇，小儿欢曳鳄鱼归。一溪春水涨瀰瀰，闲曳烟蓑理钓丝。欲觅石头无坐处，却随野鹭立多时。竹外斜阳半灭明，卷帘欹枕看新晴。雨尘飘漾香烟袅，中有蛛丝屋角横。单衣白袷帐乌纱，寒暖时时十度差。冬亦非冬夏非夏，案头常供四时花。颓墙残月竹冥冥，闪闪微灯三两星。绛帕白衣偏袒舞，时闻巷犬吠流萤。镫红月白可怜宵，羯鼓如雷记里遥。异种名花新合乐，知谁金屋别藏娇。千形万态树扶疏，欲唤无名口又茹。重译补笺新草木，马留名字蟹行书。一声长啸海天空，声浪沈沈入海中。又挟馀声上天去，天边嘐唳一归鸿。荡荡青天一纸铺，团团红日半轮孤。波摇海绿云翻墨，谁写须臾万变图？"}