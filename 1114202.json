{"id":"1114202","title":"客有出示御制登中和堂诗小臣斐然仰次宸韵二首","dynasty":"宋","author":"李纲","text":"黄屋狩吴越，勾陈俯江津。迢遥八骏御，时迈慰斯民。汉祚歘再兴，周邦命惟新。谁令猃狁炽，坐使宵旰勤。宅洛既得卜，去豳亦惟仁。宸章迹禹功，道继胼胝身。期运有泰否，钝蟠利则伸。君王自神武，安得熊罴臣。贱子志丘壑，敢怀要路津。偶乘风云会，冀拯凋瘵民。误被圣主知，坐期功业新。飘零继三黜，奔走亦已勤。生还鲸海中，仰荷皇天仁。不然铄金口，何有鸿毛身。当从玄豹隐，无复尺蠖伸。感叹魏公言，愿使为良臣。"}