{"id":"807469","title":"念奴娇  被酒呈荔裳顾庵西樵三公并示豹人孝威梅岑舟次方邺希韩汝受散木诸子仍用原韵","dynasty":"清","author":"陈维崧","text":"仆何为者，是东吴愁客，最能击筑。记得阿奴年少日，曾直高人品目。甚矣吾衰，时乎不再，二语那堪读。朱门列戟，此中何限粱肉。幸遇衮衮群公。怜而召我，共看东篱菊。我意亦思归去耳，聊葺溪干破屋。行乞歌场，为佣屠肆，也觅三餐粥。安能溪刻，矫廉长效孤竹。"}