{"id":"740429","title":"天柱峰出云歌","dynasty":"清","author":"钱载","text":"昨朝望峰峰笔尖，一峰青出群峰纤。今朝岟崥道其左，桃花色云惊所瞻。笔尖不没千丈顶，肩腰覆抱浓如黏。其下全山骨纯紫，献疑谓照晨光暹。余峰自碧身自露，余云自白心自骛。兹独吉贝弹松松，轻茜染之久喷吐。明而相透层层兴，软不欲飞片片驻。五里十里缦缦华，赤霄绛霄亭亭嫭。藏精降神灊固然，汉武南岳根株连。含阳而起可无为，司命君住司玄天。为霖岂私皖伯国，欢喜自指书生鞭。花色蒸空又何湿，缤纷锦曳溟濛烟。我随云行云已后，踯躅马蹄回马首。三祖塔边月茫茫，七星池晴风??。势参吴楚云将孤，壑判阴晴云族偶。云中不入转山前，豁达秋原几培塿。"}