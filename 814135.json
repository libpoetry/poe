{"id":"814135","title":"满江红","dynasty":"清","author":"陈维崧","text":"酒尽天寒，弹短铗、半生无术。拟还向、广陵卖药，荷苓挑术。秋雨好携邛竹杖，荒原莫管周人栗。束残书、准趁半江晴，期来日。蝙蝠暗，空如漆。络纬叫，难成匹。正篱摇书带，庭欹木笔。计画总嗟吾辈拙，安排尽让天公密。笑青毡、一夜羽毛生，飞而出。盗语主人，骊驹唱、留行无术。堪叹息、井丛熠耀，臼荒松术。冥阸关高驴龁荐，王官谷险猿偷栗。算一年、作客纵归来，无多日。何不贩，山中漆。何不织，机头匹。只年年怀刺，几时投笔。胠箧愁看君笥俭，缄縢喜逊邻家密。请先生、晨起检空箱，如何出。"}