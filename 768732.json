{"id":"768732","title":"水龙吟 过孤山怀林处士","dynasty":"清","author":"赵庆熹","text":"月明仙鹤飞来，孤山山上人吹笛。一湖云水，两堤烟草，四山花石。漱雪心清，餐霞肌冷，个人无匹。便茂陵老去，玉簪殉土，终不上、相如册。尚有玉梅相识，好姻缘、古今难得。笑他苏小寻郎，桥畔香车油壁。菊蕊煎茶，渌波酿酒，陪君苏白。想天寒、竹里诗魂，可许我、呼而出。"}