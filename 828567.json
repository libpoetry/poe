{"id":"828567","title":"东坡生日约治芗苕雪嵩儒鲤门曼多酒集鲤门诗先成以公在儋耳时岁为戊寅今历十五甲子矣持较身世婉而多讽予亦继作","dynasty":"清末近现代初","author":"陈曾寿","text":"坡诗绝千古，最胜属过岭。皮肤剥落尽，意外出妙境。阨塞极生前，肸蚃乃弥永。当时岁在寅，儋州方远屏。甲子十五周，逢辰荐果茗。今昔较异同，身世殊宽窘。刘侯妙语言，蕴藉若深幸。古人处忧患，如玉试火猛。携手葛与陶，心光何烱烱。居屯不得力，我辈可叹悯。长腰米撑肠，阔领衣盖瘿。细和渊明诗，差胜持十忍。"}