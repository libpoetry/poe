{"id":"1107372","title":"招隐二首","dynasty":"宋","author":"卢襄","text":"有玉人兮山之隅，骑苍龙兮歌步虚。薜荔衣兮女萝裾，餐琼蕊兮被玉书。朝玉皇兮游上都，擘麟脯兮邀麻姑。胡不舍此而来兮吾与俱。日旋月转兮能几时，人间不可以久留兮，缁尘染予素衣。何不读青苔之篇兮，歌白云之诗。玉书金简号仙籍兮，留芳名其庶几。然后左苍龙而右青螭，飞羽盖兮张云旂。黄鹄引兮归瑶池，汝将舍此兮安之。"}