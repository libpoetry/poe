{"id":"186740","title":"游池州齐山","dynasty":"宋代","author":"张栻","text":"旧闻齐山胜，抱病来登临。苍然俯平湖，秀出几百寻。穹石天与巧，修篁近成林。高攀极巉岩，俯探穷窈深。爱此坚贞姿，摩挲会予心。忆行西湖岸，亦复多嵚崯。颇恨人力胜，刻画时见侵。谁知丑石面，乃亦变孔壬。何如榛莽间，屹立长森森。天然抱幽独，妙质逢赏音。支筇到绝顶，孤亭指遥岑。樊川有留咏，兀坐一长吟。"}