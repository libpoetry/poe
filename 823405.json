{"id":"823405","title":"倾杯乐 次柳屯田韵，自寿","dynasty":"清末近现代初","author":"吴湖帆","text":"韶华朗媚，爱初秋也，晴光永。雅会良朋欢笑，金风送爽，又值河明汉净。正人语盈盈，乍当窗雨，临佳景。喜道如今无病。丹炉渐远，去日艰危还省。最是十年乱绪，云移梦徙，伤情荀倩。祗家常抱素修眉，记淡约、离怀多耿耿。味炎味冷。犹消得、自在迢迢，图史閒来整。映带一片，梅花旧影。"}