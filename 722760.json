{"id":"722760","title":"减字木兰花 斋中微雨","dynasty":"明末清初","author":"梁清标","text":"绿窗才启。雨过苔青阶似洗。咫尺烟霞。风动朱栏芍药花。梦回如醉。人语惊残鹦鹉睡。三径谁开。篱外多应二仲来。垂杨别馆。矗矗高楼当翠巘。草绿闲阶。蛱蝶寻芳自往来。主人何处。客醉金卮愁日暮。燕入谁家。落尽东风第一花。西风暗换。秋到碧梧金井畔。人立斜曛。望见家山一片云。香闺病后。小槛疏兰花影瘦。蟋蟀声催。似为多情宋玉来。疏烟暮霭。人在斜阳秋草外。梦绕天涯。知是当垆第几家。舞裙歌扇。犹忆遏云花底宴。楚客愁多。欲采芙蓉奈远何。秋葵带露。红满窗纱蝉满树。不管闲愁。倚仗浮云度画楼。雨丝风片。消受新凉深小院。蝶过谁家。闲煞墙头野合花。风吹禾黍。几阵潇潇山市雨。秋色三分。让与渔家水竹村。藓阶独立。万户声催双杵急。柳外寒塘。牛背归来正夕阳。秋宵凉乍。淡月疏星清露下。剪剪风来。茉莉当檐几枝开。竹篱绿满。往事追寻人已远。帘影霏微。叶底流萤自在飞。短檠孤馆。锦幄温存天际远。澹扫铅华。半在邯郸侠少家。多情耽误。一笑姻缘艰陌路。马上墙头。不见当时旧画楼。遥汀疏柳。画舫兰桡沙岸口。小坐篝灯。堤外青骢嘶未曾。黄昏有约。明月芦花无定着。茗碗香炉。十样蛮笺薛校书。"}