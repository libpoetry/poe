{"id":"702781","title":"集句次韵俞东村四首","dynasty":"明","author":"董纪","text":"痛饮狂歌空度日，感时心绪杳难平。不堪吟罢东回首，水阁春寒阴复晴。幽居悄悄何人到，一点山萤照寂寥。欲寄所思无好信，夷歌几处起渔樵。蒹葭杨柳似汀洲，细草春香小洞幽。风景苍苍多少恨，烟波江上使人愁。黄昏溪上语人稀，零落交游我独悲。有约不来过夜半，谁收松下著残棋。"}