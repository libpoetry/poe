{"id":"721256","title":"客居五咏 竹","dynasty":"明末清初","author":"陈子升","text":"屋后藏深竹，情知欲避人。钓鱼向东海，难折一竿春。斲琴小自足，栖凤对相求。今年逢叶落，又似去年秋。茅墙数间屋，梨树一园枝。欲问春风早，其如客思迟。急忆家园里，梅花满东亩。等閒看便过，不得诗一首。荒畦老妇锄，数日菜根舒。悬思三千客，只望孟尝鱼。"}