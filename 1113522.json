{"id":"1113522","title":"任道源转示玉艳亭探梅诗卷未暇属和闰月十一日偶自北山塔院过亭下枝间已花因次元韵三首","dynasty":"宋","author":"张镃","text":"因花不作等閒来，屐印苔纹酒便回。明日窗前追昨梦，似逢姑射不逢梅。细看孤标迎腊瘦，争如繁艳遇春酣。古来节士功名薄，剩欲裁诗问水南。占断林家一种春，隔湖茅舍羡渔人。折枝弄蕊年年手，生怕长安揖马尘。"}