{"id":"466825","title":"采桑子","dynasty":"当代","author":"张恨水","text":"琴书漂泊干戈际，有恨填词。恨也谁知。又是荼蘼半谢时。不明何时愁浸骨，梦也如痴。醒也如痴。爱唱秦淮夜泊诗。知音三个都消歇，一个归休。一个飘流。一个青山骨未收。喜君正是知音者，且共登楼。买酒浇愁。怕有离时在后头。东风处处鸣笳鼓，胡马江关。夕照河山。忍向天涯又倚栏。喃喃负手将谁语，哭也无干。歌也无端。填出新词自己看。"}