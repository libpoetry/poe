{"id":"812943","title":"古风八首","dynasty":"清","author":"张之洞","text":"橘柚生云梦，童童如羽葆。甘果既累累，冰蕤亦袅袅。华实均足珍，众彫见孤好。霜中溢清芬，能香不愿早。世人称松桂，兹物不复道。乃知耳目外，薶藏多瑰宝。上山采苦菜，青青不盈筐。暮春茁寸玉，食之生清凉。菲薄野人味，岂荐鼎俎旁。自殊春荠甘，敢望秋藿香。贵人餍刍拳，肠腐亦当防。为君已内热，恐君不能尝。山鸡对镜舞，盘旋无时休。文章召争竞，知与生为仇。不如抱我朴，神与太素游。倏忽不相凿，攻取当无由。人世纵迫隘，持此狎海沤。西蜀严君平，下帘玩道德。襄阳司马徽，善鉴仍守默。褐衣卖畚人，治乱若黑白。抒之不可既，閟之亦自得。士不羞贫贱，有道处岩穴。布衣受人恩，甘以身为酬。白日见肝胆，微生如蜉蝣。荆卿一酒人，晚遇燕太子。揕柱虎狼愁，气夺镐池鬼。战守术已尽，出奇岂得已。信陵破秦军，只为得士死。所惜时已晚，未并剧乐美。赵吟山木下，齐栖松柏里。大义独燕存，光芒照易水。憔鲔悦回渊，惟鹿安茂林。濯莽何所恋，寒蛩乐以吟。大道随所挹，志士各有心。殊涂訾异端，党同感知音。不好自不知，暖姝岂足钦。为谋无相强，偏至方钩深。八纮罗群彦，一目焉得禽。良马千里足，媚人不知狸。球场逐鸡狗，安辨騄与骐。不道无所用，安知非其时。塞草动朔风，喷玉偶一嘶。朝刷医无闾，夕饮西母池。但酬伯乐顾，岂为黄金羁。霜气陨万物，长夜耿不眠。独立望九垓，高穹夐难攀。斗杓倦不转，流星如雨繁。昴毕生芒角，三台惚恍间。文昌倾厥筐，王良失其鞭。独有积尸气，灿白如纯绵。参斿靡不张，枉矢钝不穿。蜷缩玄武颈，虓怒白虎颜。森森华盖下，荧惑岂敢干。警旦盼神鸡，辉辉扶桑颠。"}