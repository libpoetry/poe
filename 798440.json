{"id":"798440","title":"摸鱼儿·苦雨","dynasty":"清","author":"曾廉","text":"向山头、倚空遥问，老天醒也还未。宵来微月云徐散，已是欲晴天气。心忽悸。窗影动、一声鸠妇惊人睡。风斜雨细。任天外危楼，水边曲榭，无地遣愁避。愁无绪，莫怪春人憔悴。三春无日天霁。看看寒食清明过，谙尽冶春情味。回首记。三十载、东坡原是风流帅。金尊久废。又桃杏花零，江南人远，锦字总难寄。"}