{"id":"1125649","title":"次韵杜安行嘉陵春日书事十首","dynasty":"宋","author":"郭印","text":"老觉情怀别，愁随节令来。草茅思雨露，天地涨氛埃。屋雀春弥怨，山云昼不开。何人知此意，藜杖独登台。公退幽斋坐，悠然对碧岑。吹香花拂拂，围翠竹森森。蝶散红芳歇，莺藏绿树深。吾心清似水，尘境勿相侵。雨过川原秀，烟光画不如。人情花动荡，春意鸟分疏。造化空陈迹，乾坤一广居。小轩聊燕息，夏屋正渠渠。圆吭高低唱，奇葩赤白章。每嗟官束缚，肯放酒颠狂。幕燕终难稳，池鱼欲自藏。宦游何处好，山北是吾乡。弱柳青垂缕，新蒲紫作茸。风光明老眼，岁月养衰容。涸思诗难巧，孤斟酒易供。逍遥北山下，一榻傲羲农。江路曾浮宅，悬崖两壁青。晴烟笼小艇，落照射高亭。花簇红妆岸，鸥群白点汀。何时篷底卧，半夜酒初醒。谁念疲民瘠，空令战士肥。羽书传警急，花院锁芳菲。冠屦将身误，山林与愿违。两途俱不遂，衰鬓绿毛稀。举世趋昏浊，前贤慕独清。低回从客笑，怀卷待时平。彭泽非难学，菟裘且旋营。乐哉莘野趣，功业在深耕。良友何年会，书来细作行。柏寒知岁晚，花落笑春忙。从宦愆行乐，休心得坐忘。神炉丹已就，一粒待君尝。圣处沉潜久，心华始发明。绝知人事缪，顿觉世缘轻。俗薄天难定，时危道不行。折腰甘五斗，无意问弓旌。"}