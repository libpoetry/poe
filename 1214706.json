{"id":"1214706","title":"赠制笔沈生","dynasty":"元","author":"黄玠","text":"月中仙人白兔公，缟衣翩然乘玉虹。遗我利器五色光，将使奏赋蓬莱宫。江淹老去才思劣，夜郎归来亦华发。愿乞瑶池不死方，须得玄霜和紫雪。剥啄叩门秋梦回，有客真为黄香来。坐中顿见两毛颖，脱帽露顶美且䰄。君不闻朔土贵人执笏思对事，仓卒墨丸磨盾鼻。何曾望见㕙与䨲，马上柳条能作字。后来雪庵松雪俱善书，始爱都人张生黄鼠须。安知沈郎晚出笔更好，犹及馆阁供欧虞。拔奇取俊锋锷见，双兔健似生于菟。用之不啻仗手檛，颠倒纵横随所如。"}