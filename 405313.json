{"id":"405313","title":"风入松","dynasty":"近现代末当代初","author":"赵尊岳","text":"翠萝筛影覆莓墙。又送斜阳。绿窗倦绣纤眉敛，蕙炉烬、百和余香。天末锦书无据，眼中铅泪潜行。冰弦玉指拨伊凉。不尽衷肠。绿阴红雨寻常事，祇花间、芳约难忘。误我情深款款，付它春去堂堂。梦中疑是梦中逢。直恁春秾。觉来苦忆长亭道，近柳阴、别话忽忽。杜宇啼时有泪，斑骓嘶过无踪。缃桃犹作旧时红。锦字难通。香罗什袭惊鸿影，寓芳心、深意重重。得似影形赠答，天涯珍重应同。"}