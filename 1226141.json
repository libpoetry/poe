{"id":"1226141","title":"湖山春游暮归偶作","dynasty":"元","author":"马臻","text":"西月光景微，斜檐尚如练。揽衣昧旦起，林峦淡方见。景风积雾敛，曙牖新禽啭。尘动九衢喧，烂烂流目眩。游衍惜欢悰，行行信郊甸。遗情席细草，赏静引华馔。山水信恬和，动息各恩怨。云断旧时人，梁回去年燕。姿容一已晚，浩荡群芳变。岂不怀尔思，徇往何由羡。"}