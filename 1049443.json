{"id":"1049443","title":"送赵良弼知广安军","dynasty":"宋","author":"冯山","text":"巴黔万山横楚封，洞庭碧海蛟龙宫。潜灵蓄秀天疏通，楚人自古多材雄。江陵故都当其胸，人物萧爽驰英风。良弼崛起声其中，宏伟浑厚如山东。才思婉娩春华融，论议慷慨无约丰。高步壮领辕不容，徊翔盘纡巫与嵩。拿舟向蜀沿涪潼，嘉陵一曲城古充。鹰隼倒臂宁久笼，南荣霹雳醒愚聋。归来破裳未及缝，籍才檄起如旋篷。瞿唐故交复相从，始适抱子今皆翁。天真逍遥饮量洪，世事历遍诗尤工。有时语酣笑未终，环顾四坐皆虚空。寒飙戚戚凌疏桐，去路山远秋溟濛。临老合散情易攻，岂免泪下如儿童。髋髀始见斤斧功，鹓鸾一息荆棘丛。广安地卑局飞冲，席恐未暖行匆匆。平时物理相磨砻，郡乐不在卑与崇。唱酬自可轻开忠，无事日夕翻邮筒。"}