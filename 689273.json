{"id":"689273","title":"采莲曲三首","dynasty":"明","author":"何景明","text":"青荷昼舒白露睎，朱光照耀含素蕤。绿房翠盖偃参差，红妆皓腕映涟漪。齐声一气歌艳辞，桂舟兰楫纷屡移，佳人罗带宜风吹。岸上有柳，隰中有荷，舟中女儿胜吴娥。为君先唱绿水歌，起揽长带垂纤罗。鸳鸯双栖翡翠过，下渚日暮多风波，叶密花稀愁奈何。急歌太短缓歌长，清风夕回素云翔。双凫飞起向横塘，荷花不言空断肠。明月宛转流四方，月中白露沾衣裳。红颜青鬓安能常，万岁为乐莫相忘。"}