{"id":"1122186","title":"醉落魄/一斛珠 其二","dynasty":"宋","author":"侯寘","text":"梅花似雪。雪花却似梅清绝。小窗低映梅梢月。常记良宵，吹酒共攀折。如今客里都休说。潇潇洒洒情怀别。夜阑火冷孤灯灭。雪意梅情，分付漆园蝶。玉钩珠箔。夜凉庭院天垂幕。好风吹动纶巾角。羽扇休挥，已怯絺衣薄。扁舟明日清溪泊。归来依旧情怀恶。为君唤月骖鸾鹤。天近多寒，满引金凿落。"}