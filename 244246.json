{"id":"244246","title":"瑞鹤仙·霁光春未晓","dynasty":"宋代","author":"史浩","text":"霁光春未晓。拥绛蜡攒星，霜蹄轻袅。皇居耸云杪。霭祥烟瑞气，青葱缭绕。金门羽葆。听胪唱、千官并到。庆三朝、雉扇开时，拜舞仰瞻天表。荣耀。万方图籍，四裔明王，赆賝珍宝。椒盘颂好。称寿斝，祝难老。更传宣锡坐，钧天妙乐，声遏行运缥缈。逗归来、酒晕生霞，此恩怎报。"}