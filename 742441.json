{"id":"742441","title":"西方庵","dynasty":"清","author":"朱方蔼","text":"缘崖折而下，鸟道似凿空。兹来本游遨，反抱失足恐。二分垂其外，一步一神悚。幸有木扶阑，不知滑双踵。径尽得平岚，筠松四围拱。数椽青豆房，缭曲类岩洞。屋后挺一峰，拔地千丈耸。乔松生其巅，蟠根少培壅。居然历岁千，翠盖自郁蓊。同行诧异见，狂叫兴飞动。山僧解留宾，茗碗殷勤奉。聊坐息我劳，去路还贾勇。"}