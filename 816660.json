{"id":"816660","title":"杨忠悯公祠","dynasty":"清","author":"舒位","text":"不上需头乞郡章，残豪重扫一台霜。力排宰相冰山冷，声撼郎官铁锁香。九庙灰飞无劫火，两楹血食此斜阳。读书种子何曾绝，愁杀钤山旧草堂。塞上和戎厌鼓鼙，闺中抗疏撤钗笄。三边债帅骄无主，千古忠臣烈有妻。仙箓荒唐天左右，朝衣惨澹市东西。玉熙事事堪惆怅，碧血何时化紫泥。"}