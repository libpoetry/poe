{"id":"283076","title":"摸鱼子·张彦云于吴门得一镜，背镌思娟二字。邀余赋词","dynasty":"现代","author":"冒广生","text":"是谁家、娟娟此豸，回肠直恁凄断。一丸冷月无情物，曾照春人梦短。妆阁畔。忆手掠犀梳，坐对云鬟绾。于今谁管。只金箧尘封，绣廊屧锁，人共暮天远。当初事，楼上花枝应见。东风依约人面。相逢张绪风流客，入手玉台春满。帘乍卷。袅千缕，茶烟来结书床伴。判教愁损，当软障真真，天涯岁晚，浊酒夜深唤。"}