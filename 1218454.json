{"id":"1218454","title":"余观近时诗人往往有以前代台名为赋者辄用效颦以消馀暇 其四 黄金台","dynasty":"元","author":"岑安卿","text":"雕墙峻宇无不亡，蓟城筑宫国乃昌。屈身延士礼优异，四方英俊如云翔。郭生马喻真良策，亟拜乐卿为上客。兵行旬日入临淄，秦楚诸君咸辟易。夙心已雪先王耻，七十齐城祇馀二。君王仙去主帅逃，叹息后人非继志。巍台悲惨朔风号，不知骑劫何时招。"}