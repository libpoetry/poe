{"id":"640707","title":"送丹丘生兼简金华士友","dynasty":"明","author":"童冀","text":"吾闻赤城之东丹穴山，上有珠树青琅玕。苍麟白鹿共驯扰，翩翩五彩停凤鸾。瀛洲圆峤在咫尺，瑶台银阙青云间。尔来人世竟寥绝，青鸟久不来尘寰。前年衡岳竹多实，凤雏飞来栖石坛。朱陵洞深海云湿，华盖风高秋月寒。三闾庙古江蓠碧，二女祠荒湘竹斑。颇闻蓬莱水清浅，刷羽夜渡沧江湾。沧江东望接云海，霞城石壁高㠝岏。赤泉出穴味如醴，瑶草青青冬亦蕃。九苞綵羽久相迟，碧梧翠竹交檀栾。东归幸谢赤松子，千岁玄裳当复还。"}