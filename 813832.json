{"id":"813832","title":"拟古","dynasty":"清","author":"纳兰性德","text":"客从东方来，叩之非常流。自云发扶桑，期到海西头。白日当中天，浩荡三山秋。回风忽不见，去逐灵光游。烛龙莫掩照，使我胸中愁。天门詄荡开，翕赩罗星躔。白日瞩微躬，假翼令飞骞。平昔紫霞心，翻然向凌烟。双吹凤笙歇，宛转辞群仙。越影?浮云，横出天驷前。玉绳耿中夜，斗杓何时旋。予生未三十，忧愁居其半。心事如落花，春风吹已断。行当适远道，作计殊汗漫。寒食百草青，薄暮烟冥冥。山桃一夜雨，茵箔随飘零。愿餐玉红草，一醉不复醒。白云本无心，卷舒南山颠。遥峰如梦中，孤影吹能还。忽然间高霞，霏霏欲成烟。风花落不已，流辉转可怜。皎洁自多愁，况复对下弦。高楼夜已半，惜此不成眠。世运倏代谢，风节弃已久。磬折投朱门，高谈尽畎亩。言行清浊间，术工乃愈丑。人生若草露，营营苦奔走。为问身后名，何如一杯酒。行当向酒泉，竹林呼某某。时有西风来，吹香满罂缶。不问今何时，仰天但搔首。宛马精权奇，欻从西极来。蹴蹋不动尘，但见烟云开。天闲十万匹，对此皆凡材。倾都看龙种，选日登燕台。却瞻横门道，心与浮云灰。但受伏枥恩，何以异驽骀。魏阙有浮云，荫兹白日暮。返景下铜台，歌声发纨素。流辉如有情，千载照长路。漳河不西还，百川尽东赴。时哉不可失，谠言思所悟。雨后望西陵，蔓草萦古墓。安得为飘风，永吹莲枝树。朔风吹古柳，时序忽代续。庭草萎已尽，顾视白日速。吾本落拓人，无为自拘束。倜傥寄天地，樊笼非所欲。嗟哉华亭鹤，荣名反以辱。有客叹二毛，操觚序金谷。酒空人尽去，聚散伤局促。揽衣起长歌，明月皎如玉。"}