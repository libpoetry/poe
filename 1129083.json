{"id":"1129083","title":"金刚随机无尽颂 无得无说分第七","dynasty":"宋","author":"释印肃","text":"菩提无定法，一体常周匝。个里了无言，圆成无缝塔。如来有说耶，声闻未辨邪。返成非谤罪，却业云遮□。圣贤皆一道，十方常浩浩。当体即如来，何须苦脩造。优劣见千差，迷绳谓是蛇。一轮明皎洁，光分几万家。朝菌荣非速，一念无延促。超过数量心，智宝非荆玉。溟鲲运不赊，大地一微沙。更有九万里，依旧入芦花。南泉中水草，古锥更老倒。放却鼻头绳，四天无处讨。随处纳些些，骑牛已到家。堂前无影木，雪夜忽开花。"}