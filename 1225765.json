{"id":"1225765","title":"扫室","dynasty":"元","author":"陈高","text":"日日扫居室，既扫尘复生。性癖颇爱净，去尘心乃清。居间虽少事，处世岂无营。弱子在襁褓，几时堪使令。蹉跎叹光景，困守限户庭。非无四方志，边隅未休兵。遥闻官军出，尽毁徐州城。朱门与碧牖，回首成榛荆。江淮及闽越，寇盗之所经。人民苟全活，奔走不得宁。眷兹蓬庐下，栖迟聊慰情。但当勤洒扫，读书饱藜羹。万事委天运，何必求荣名。"}