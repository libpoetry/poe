{"id":"686864","title":"鸳枕词","dynasty":"明","author":"伍瑞隆","text":"流澌疏影绿潸潸，雨过春城客未还。多谢秦楼凤箫侣，漫劳清梦到花间。洛妃留梦感陈王，巫女登台望楚襄。千古此心今日见，也知鸳枕故应长。花间雨过梦回时，漫有愁心一枕知。君自清光比初月，祇应三五待佳期。芙蓉双颊镜中开，枕畔含情独未回。肯惜红颜把相赠，酷怜司马为多才。"}