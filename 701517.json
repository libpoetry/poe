{"id":"701517","title":"送程太史舜敷二首","dynasty":"明","author":"黄佐","text":"十月露葵青满溪，嘤嘤山鸟向人啼。梯飙直与鸾霄近，步壑回看象纬低。池上引杯玄鹤舞，花边多烛紫骝嘶。湘弦一奏清商曲，离思如云暗柳堤。供奉当年紫禁东，扁舟吾已谢鹓鸿。烟花北望开秦苑，江海东流绕汉宫。婺郡趋庭双舄远，粤台倾盖一尊同。白头迟尔青冥翼，兴在骊驹感慨中。"}