{"id":"688912","title":"送姚司理座主赴内召六首","dynasty":"明","author":"何吾驺","text":"才烂烟波笔掣云，一朝鸿宝动朝绅。昌黎文自能驱鳄，不信潮阳不借君。苍松寒雪迥无尘，法雨如膏万树春。若问玉壶清绝处，青天空碧照璘珣。波摇岳动起潮湄，万国观风此一时。天子欲兴周礼乐，大官先盛汉威仪。千年爨下得逢君，坐使孤弦绕白云。此曲祇今歌未得，感恩空自指秋雯。谁向龙门指别途，秋风应似别情纡。珠宫一片波心月，得入仙舟梦里无。民事纷纷日未休，东南输运似江流。定陈天下艰难计，早为南方借箸筹。"}