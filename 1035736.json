{"id":"1035736","title":"上知府李殿院十韵","dynasty":"宋","author":"魏野","text":"诏选来棠树，花骢拥旆乘。饥民期再活，寒士贺中兴。廌角谁伤触，狼心自战兢。只求天子信，宁避世家憎。窃听无馀论，唯愁有急徵。每因公宴乐，方遣妓祗承。才薄终难纪，情深岂易胜。相亲容似鹤，不拜许如僧。郡阁招看雪，溪亭访蹑冰。转愁诗老退，何以答褒称。"}