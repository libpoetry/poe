{"id":"544600","title":"赠徐司空十七韵","dynasty":"明","author":"胡应麟","text":"何来星斗色，永昼驻干将。意气高元直，声华擅伟长。新宫营北极，故郡忆南昌。帝胄滕王阁，宗支孺子堂。垂天誇矫厉，绝地快腾骧。冕露昆池外，帷褰粤巂傍。赤墀传凤吹，丹阙觐龙光。万户停芝盖，千门跨柏梁。缗钱蒐海岱，材木下荆襄。樽节苏黎献，忧勤翼圣王。朱衣晨焕烂，彩笔暮芬芳。并探图书域，先登翰墨场。雄篇驰月露，只字斗风霜。丽藻芙蓉幕，幽情薜荔裳。疏狂容孟浩，贫贱揖田方。市骏帷宁敝，歌鱼铗讵忘。欣传赐履近，无棣锡封疆。"}