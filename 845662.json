{"id":"845662","title":"南郊恭谢三首 其二 六州","dynasty":"宋","author":"无名氏","text":"承天统，圣主应昌辰。宝箓降，飙游至，瑞命庆惟新。崇大号，仰奉高真。献岁当初吉，天下皆春。谒秘宇、藻卫星陈。芗霭极纷纶。琼编焜耀，仙衣綷䌨，垂旒俯拜，荐献礼惟寅。芬芳备，精衷上达穹旻。尊道祖，享清庙，助祭万方臻。升泰畤、缛典弥文。侍群臣。汉庭儒雅彬彬。烟飞火举毕严禋。天地降氤氲。高临华阙，恩覃动植，庆延宗社，圣寿比灵椿。"}