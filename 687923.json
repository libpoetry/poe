{"id":"687923","title":"秋杪徐琶洲谭耿章梁止山韩纬五过寺值予远游留诗于壁归而和之","dynasty":"明","author":"成鹫","text":"故人理孤棹，冲破秋云根。独鹤竟飞去，双松空候门。此间无主在，底事与谁论。想到吟诗虚，归来见屐痕。蘧芦时一宿，云水日三迁。顾我只如此，伊人胡不然。重来难逆料，旧约且高悬。篱落花开遍，相思何处边。"}