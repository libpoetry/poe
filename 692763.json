{"id":"692763","title":"李文正母麻太夫人寿九十诗","dynasty":"明","author":"杨慎","text":"星沙炳灵，仙李有故柯。星沙炳灵，仙李有故柯。风霜不摧，雨露何多。度索山中，蟠桃同花。歌以言之，仙李有故柯。昔闻仙家，麻姑多岁年。昔闻仙家，麻姑多岁年。结璘不处，郁仪屡迁。平陆成波，沧海为田。歌以言之，麻姑多岁年。淳风复返，上寿真可期。淳风复返，上寿真可期。戏彩含饴，纬筵献卮。琅琅仙音，僮僮月仪。歌以言之，上寿真可期。"}