{"id":"203787","title":"念奴娇·见山堂上","dynasty":"宋代","author":"王迈","text":"见山堂上，画帘卷、犹是清和天气。绿水红莲，雅称得、瑶碧冰壶标致，名在丹台，籍通紫府，游戏人间世。三洪华阀，自应生此人瑞。好是佳旦称觞，班衣拜舞，有鵷雏相对。後院婵娟争劝酒，端午彩丝双系。管取来年，雪罗风葛，荣被君恩赐。黑头公相，直须眉寿千岁。"}