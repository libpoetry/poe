{"id":"1128323","title":"将为鄞江之游先寄正仲三首","dynasty":"宋","author":"舒岳祥","text":"相思不在远，道地一来难。残月中峰见，疏星半夜看。江湖青草远，风雨小窗寒。鄞水饶鱼米，何由得共餐。天地悲歌里，江城战血馀。哀湍泻坏道，斜日照残书。发秃因慵栉，园荒亦懒锄。旧来双紫燕，随我到茅庐。水涨苔梳发，风晴麦漾须。茶香度深竹，灯影射平芜。岁月江流驶，乾坤客枕孤。鄞乡风物好，莼菜出湘湖。"}