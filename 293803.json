{"id":"293803","title":"瑞鹤仙·大觉寺看杏花","dynasty":"现代","author":"张伯驹","text":"北梅亭尚在，纵依旧东风，游人都改。青山自余黛，映花光岚影，夕晖朝霭。云绡雾彩，罨画出、芳林一带。甚江南、铜井铜坑，不让雪香成海。应悔。玉楼人醉，宝马金鞭，少年豪概。经时换代，故宫远，总同慨。忆踏青俦侣，随春俱去，了却繁华宿债。听斜阳、清梵钟声，顿离色界。"}