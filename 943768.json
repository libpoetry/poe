{"id":"943768","title":"次前韵赠龚养正","dynasty":"宋","author":"陈造","text":"淮乡富奇髦，敛衽让乃祖。及今户相矜，十袭藏妙语。遗泽有源水，岂直轮一取。夫君典刑在，落笔更醇古。白眼视公卿，矧肯睨豪举。世味淡如水，进德吾孔武。四壁但图史，一饱问场圃。修眉冰玉颜，初服仍楚楚。团蒲芥轩寂，索手系雕虎。客来辄欣然，诗就宁漫与。自云窥官达，束身著高俎。肯思麒麟楦，强作沐猴舞。见笑寒如冰，如睫不自睹。君眼高一世，天光静生宇。寓意文字间，轧轧茧绪吐。后皇急幽侧，员阙多未补。当仪振鹭群，亟下冥鸿羽。乡来受廛地，幽屏良独苦。蓬莱道家山，金碧上烟雨。反君招隐篇，长怀报明主。"}