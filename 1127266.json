{"id":"1127266","title":"次鲁直烹密云龙之韵","dynasty":"宋","author":"黄裳","text":"密云晚出小团块，虽得一饼犹为丰。相对幽亭致清话，十三同事皆诗翁。苍龙碾下想化去，但见白云生碧空。雨前含蓄气未散，乃知天贶谁能同。不足数啜有馀兴，两腋欲跨清都风，岂与凡羽誇雕笼。双井主人煎百椀，费得家山能几本。春来腰筥修溪童，摘山归去如年丰。主人长啜不言酒，焉用儿女扶山翁。闻说佳致欲相遂，劳生急放尘缘空。时走长须汲双井，岂吝七椀邀卢仝。夜归须步三峰月，晓望还乘五桂风，静中且看狙公笼。此乐吾宗好方寸，已向清斋望根本。三峰峭拔如武夷，秀气入草根干丰。秋堂一笑诗相共，竹杖未化谁知翁。非特鹰爪致我啜，芋栗亦慰肠中空。脩鱼上钓开酒瓮，但欲醉我君宁同。须饮一斗寄混沌，吹使自觉桃源风，此言当践非相笼。百岁岂能空自窘，万顷汪汪同一本。春山椎鼓雀舌细，石涧垂丝鱼肉丰。异时相逐许馀地，杖藜自号田家翁。有年无累反观处，水天云尽涵秋空。虽然出处有义命，必欲长往非人同。校书千古窜讹谬，日长閒御瀛洲风，故园且付烟云笼。落笔成诗今几卷，洗我烦襟求副本。"}