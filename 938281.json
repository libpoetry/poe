{"id":"938281","title":"雷行雨庚戌岁闻赦作","dynasty":"宋","author":"陈与义","text":"忆昨炎正中不融，元帅仗钺临山东。万方嗷嗷叫上帝，黄屋已照睢阳宫。呜呼吾君天所立，岂料四载犹服戎。禹巡会稽不到海，未省驾舶观民风。定知谏诤有张猛，不可危急无高共。自古美恶周必复，犬羊汝莫穷妖凶。吉语四奏元气通，德音夜发春改容。雷雨一日遍天下，父老感泣沾其胸。臣少忧国今成翁，欲起荷戟伤疲癃。小游太一未移次，大树将军莫振功。刘琨祖逖未足雄，晏球一战腥臊空。诸君努力光竹素，天子可使尘常蒙。君不见夷门山头虎复龙，向来佳气元葱葱。"}