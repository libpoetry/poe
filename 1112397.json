{"id":"1112397","title":"次韵文老使君宗兄见赠近体佳什两篇仆与公别四十馀年一旦邂逅情著于辞","dynasty":"宋","author":"张元干","text":"使君元自锦官来，百丈重寻滟滪回。化阅行年如伯玉，心成全德过王骀。把麾政尔人生贵，持橐终期间世才。莫问桃花今老矣，刘郎去后任渠栽。旧游兰若尽英才，坐上高谈亦壮哉。老去语音虽记忆，众中容貌各惊猜。津亭夜雨故人少，樽酒灯花乡信来。茂苑相逢话京洛，柂楼犹喜待春回。"}