{"id":"507133","title":"题梅石处士诗卷后","dynasty":"明","author":"夏原吉","text":"晋宋有明哲，陶林相后先。陶以菊自逸，林以梅称仙。芳誉蔼当代，高名照遗编。今我赵处士，抱道希昔贤。孑孑谢世故，悠悠乐林泉。买梅更买石，栽布轩窗前。梅兮肖清白，石兮表贞坚。清白期不秽，贞坚冀无谖。岁晏万物瘁，梅芳石初鲜。拉彼林下叟，觞咏梅石边。诗成倚梅歌，酒醉拂石眠。歌声落寒玉，眠席分晴烟。俯仰眉睫外，细大徒諠諠。讵如梅与石，及我同一天。所以永结托，要躐陶林肩。集贤诸大老，交素知其然。爰赠梅石号，重赋梅石篇。铿锵振金玉，至今子孙传。恨予生太晚，不能拜当年。翘翘仰梅石，作诗写馀笺。写罢复展诵，清风竦毛颠。"}