{"id":"1120681","title":"次韵静翁雪中见过三首","dynasty":"宋","author":"周紫芝","text":"年年飞雪闭寒斋，老怯风威不下阶。客至未妨频叩户，人生何必要笼街。莫嫌纵饮方投辖，闻道中兴已勒崖。自笑下愚移不得，从渠抚掌笑高柴。故国飘零万事乖，十年不见雪中阶。要令幽子安圭窦，少待凶酋脱藁街。援笔何由赋梁苑，闭门只合老苍崖。君来看我煨黄独，自采春山带叶柴。端门万马想初回，跪贺群臣拜玉阶。我约江鸥分雪浦，谁将乌帽踏天街。从游久欲真浮海，送客悬知亦自崖。犹有升平临老眼，尚堪方岳看燔柴。"}