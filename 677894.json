{"id":"677894","title":"题成趣轩","dynasty":"明","author":"赵迪","text":"幽人荷衣蕙为带，幽居笑指秋山外。碧水青山意自长，墨绶朱轮心不爱。宁甘高卧绝华轩，木叶纷纷独闭门。篱落鸟鸣山火夕，江村人语藤萝昏。瓜田药圃归来晚，月色苍苍陇猿断。列鼎无论浮世荣，一樽长对清辉满。林下相逢独有君，鹿门谷口俱无闻。羡尔草堂慎终始，莫令山鬼空移文。"}