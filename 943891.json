{"id":"943891","title":"竹米行","dynasty":"宋","author":"陈造","text":"竹君亢宗擅楚墟，一一脩耸山泽臞。风流秀整与世殊，楚俗食息皆尔须。薪之篱之且籧篨，笲筥箱篚䉉篮笯。沟瓦厥祖羹其雏，随索斯获掇诸涂。今岁麦秋旱岁馀，得麦仅足偿官租。竹君悯农如士夫，著花结实千林俱。密砌玉粒缀旒珠，株株撷取虽锱铢。弥顷亘亩无闲株，硙磨蒸炊胜雕胡。邻里乞索水火如，坐令颦蹙兴歌呼。野叟好事能分吾，香清而洌甘而腴。此君行能不一书，此惠及物旋就枯。摩顶放踵忘其躯，所学无乃墨者徒。老子苟禄天之隅，袖手无策苏?孤，投匕三叹吾惭渠。"}