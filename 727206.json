{"id":"727206","title":"怀旧诗九首 伤王融","dynasty":"南北朝","author":"沈约","text":"元长秉奇调，弱冠慕前踪。眷言怀祖武，一篑望成峰。途艰行易跌，命舛志难逢。折风落迅羽，流恨满青松。吏部信才杰，文锋振奇响。调与金石谐，思逐风云上。岂言陵霜质，忽随人事往。尺璧尔何冤，一旦同丘壤。右率馥时誉，秀出冠朋僚。耸兹千仞气，振此百寻条。蕴藉含文雅，散朗溢风飙。楸槚今已合，容范尚昭昭。长史体閒任，坦荡无外求。持身非诡遇，应物有虚舟。心从朋好尽，形为欢宴留。欢宴未终毕，零落委山丘。东南既擅美，洛阳复称才。携手同欢宴，比迹共游陪。事随短秀落，言归长夜台。少府怀贞节，忘躯济所奉。吏道勤不息，繁文长自拥。既阙优孟歌，身没谁为宠。韦叟识前载，博物备戎华。税骖止营校，沦迹委泥沙。始知庸听局，方悟大音赊。处和无近累，天然有胜质。萧瑟负高情，耿介怀秋实。义贵良为重，兰摧非所恤。一罢平生言，宁知携手日。豫州怀风范，绰然标雅度。处约志不渝，接广情无忤。颉颃事刀笔，纷纶递朱素。美志同山阿，浮年迫朝露。"}