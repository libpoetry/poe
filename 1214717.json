{"id":"1214717","title":"藏钩似陈汉卿","dynasty":"元","author":"黄玠","text":"世故纷集如猬毛，今我不乐年将慆。汉家钩弋作隐戏，聊足与客娱佳宵。绿酒荡漾白银瓮，红烛照耀黄金幖。明籹列映左右侍，大宾坐压东西曹。平生刎颈托交契，此日意气争分毫。老拳攘袂坚莫取，钩神瞪目不敢语。搏兔壮士声若雷，失马将军面如土。忍将他日严毅颜，涴墨涂鸦上眉宇。"}