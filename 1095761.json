{"id":"1095761","title":"张萱作妃子夜游图子由谓之秦虢并驱争先图文潞公司马公东坡兄弟一时名胜洎宣和宸翰在焉藏诸御府后归绍兴权倖家复为开禧权倖所有更化后景献仲兄得之","dynasty":"宋","author":"释居简","text":"孰挥若木枝，日驭不可勒。志士分寸惜，长绳系不得。忽观此图使我伤，使我痛愤嗟三郎。三郎飞入月中去，回首不知宫漏长。金羁金勒控紫缰，玉花玉面下采床。天阶夜色净如洗，宫弯促?相抵当。十家三国归模写，不写渔阳闹胡马。较来不画亦不妨，囧囧莫掩张曲江。宣和宸奎独烂烂，元祐名卿题得满。既归天上誇袭藏，又落人间作奇玩。沉思恶衣菲饮食，过门不子呱呱泣。张萱已矣倘可呼，为我只作涂山图。"}