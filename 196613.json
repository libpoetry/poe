{"id":"196613","title":"谢刘仲宽惠茶","dynasty":"宋代","author":"家铉翁","text":"忆昨中原全盛时，五方贡茶走京师。建溪头纲最先到，天子特命开经闱。儒臣讲毕上命坐，瀹茗初试琼瓯瓷。云章昭回耀几席，群公进谢因进规。我生也后不及见，耳闻盛事长嗟咨。十年流落古瀛下，谁谓荼苦甘如饴。蓬山伟人国俊彦，哀此下土南冠覉。肯分锡赍贲衰朽，定知眷奖超凡私。公才雅在严徐右，公学独出河汾师。穹班近闻长祠府，奎壁分野生光辉。儒臣见用天下福，讲席宏开太平期。苍崖赤子望苏息，霖雨八荒舍公而其谁。"}