{"id":"1124555","title":"雨中同无求游龙山胜相观丈六金铜像历诸小刹无求作诗纪事次其韵三首","dynasty":"宋","author":"饶节","text":"细雨无烟昼不开，杖藜同访古如来。声求色见无非道，举似时人一任猜。芒鞋印雨涉泥行，谁是官人谁是僧。我已无心慕支遁，君今宁复愧孙登。剥啄敲门惊隙尘，开门随处得清新。独怜桂子花开处，不见题诗病道人。"}