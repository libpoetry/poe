{"id":"419978","title":"如此江山 避兵东山坪僧寺","dynasty":"近现代","author":"邓潜","text":"宛然杜子彭衙道，名山且随僧占。丛竹编寮，团蒲代榻，容我打包时暂。全消万感。任蜗角争雄，蚁封行险。便唱樵歌，晚来红叶一肩担。秋清人外半夜，有良宵素月，来照肝胆。上寿金萱，缘阶玉树，幸脱惊风摇撼。移家岭广，笑东食西眠。听残清梵，閒课儿书，佛龛灯焰闪。"}