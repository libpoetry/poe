{"id":"404892","title":"扬州慢·春柳同絜生，用白石韵","dynasty":"近现代末当代初","author":"袁荣法","text":"芳草分烟，夕阳匀浪，倚阑数遍离程。问而今客眼，并柳色谁青。暗悽怆、江潭梦苦，鬓丝摇落，犹未休兵。听参差风笛，依然飞堕山城。浅酲易醒，对飘萍、游絮先惊。念汉苑尘荒，章台露陨，空办多情。最怯乱莺啼过，春阴外、髣髴秋声。认窥帘眉萼，年年销褪还生。"}