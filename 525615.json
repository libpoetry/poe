{"id":"525615","title":"议修沔阳堤垸览童司成士畴河防志示官吏","dynasty":"明","author":"顾璘","text":"汉沔古沃壤，凋残慨今兹。禹书竟谁修，洚水仍尧时。鳞鳞烟火居，化为鱼鳖池。惰吏诿天运，素餐寂无施。我行践淤泽，流亡痛仳㒧。兴言乘橇绩，永叹涕泪滋。载考太史编，河防炯然垂。伟哉维扬守，长疏列安危。屯膏罔终惠，徒劳叫天墀。感之起中夜，墨檄纷四驰。版锸及冬举，贵不病农时。丁宁戒群吏，开岁期耘耔。匪躬乃臣职，勿间灾祥疑。"}