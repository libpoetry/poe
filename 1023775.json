{"id":"1023775","title":"题善住阁","dynasty":"宋","author":"释道璨","text":"阁前溪水声潺湲，阁后山色空巑岏。取之不得舍不得，善住道人如是观。浩荡春风满天地，飞絮游丝无定处。去无所至来无踪，善住道人如是住。有所住兮成守株，鱼止泺兮鸟栖芦。无所住兮成漫浪，空中迹兮镜中像。道人一笑璨琳琅，住不住兮吾已忘。閒倚阑干春昼长，眼看白鸟浮沧浪。"}