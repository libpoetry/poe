{"id":"1235729","title":"述感十五首","dynasty":"元","author":"吴当","text":"圣祖开寰宇，英贤集网罗。暂烦周斧钺，即听舜讴歌。世阀风云阔，耕岩雨露颇。万方俱职贡，一旦尽烟波。舆图归覆载，天畀万方全。帝德元无外，皇纲自失权。中原堕土赋，内郡落民编。国计东南隘，经邦愧昔贤。太祖收中夏，供储赋土田。河仓红粟腐，漕壤紫台烟。民物滋殷阜，车书转瘠捐。可怜疆理在，运会付茫然。南国昔归顺，中原仍戍藩。岁分貔虎士，阵入鸟云屯。名籍沦逋窜，枢兵失讨论。诸君甘负国，故里亦空村。帝患湮洪水，人思凿钜河。万方劳畚锸，列郡困徵科。处处黄巾社，纷纷赤子戈。千年遗恨在，铭石写嵯峨。泉货资桑币，经纶称物宜。低昂三尺法，敛散百年规。拙甚黄金注，凄其白鹿皮。纷更愆祖宪，废阁失天威。夜直麒麟殿，晨司虎豹关。周庐诸子贵，枕戟卫郎閒。通籍存奴隶，连车载匪颁。世勋何补报，戎马泪潸潸。世爵推勋阀，元戎典禁兵。营分龙虎卫，势接凤凰城。烽火迷千里，烟尘犯两京。临危忘勇决，何以答升平。黄头称国士，碧眼佩天弧。突骑今何在，风光古所无。旧看装宝剑，可怕执金吾。畜锐思防患，凭谁卫两都。命将图推爵，登坛愧匪材。舟车空府库，金帛散舆台。论赏屯膏泽，争权稔祸胎。旧家零落尽，庙算实堪哀。四野悲龙战，群方习豹韬。烟尘来滚滚，江汉去滔滔。云构千章栋，风帆万斛艘。炎波俱鼎沸，何用赋民劳。福极频移柄，明良久失图。匠材违矩度，博局转枭卢。宝鼎宗周器，玄圭大禹谟。万方俱有间，九贡近来无。乳羝随敝节，帛雁识累臣。渐觉关河壮，应瞻日月新。威声通海岱，喜气入梁秦。万骑轻天堑，何时一问津。异乡风景切，人事见推移。冠盖非前日，豪华又几时。年深鹦鹉草，春老杜鹃枝。依旧青山色，寒云满目悲。世自馀蛇豕，人犹慕凤麟。节旄寒在牧，鈇钺暗生尘。有梦能归国，无邻可避秦。几年江海上，老泪独沾巾。"}