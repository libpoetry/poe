{"id":"1005963","title":"和苏子瞻观百步洪原韵","dynasty":"宋","author":"舒焕","text":"先生何人堪并席，李郭相逢上舟日。残霞明灭日脚沈，水面浮空天一色。磷磷石若铁林兵，翻激奔冲精甲白。岸头旌旗簇五马，一橹飞艎信东下。入夜寒生波浪间，汗衣如逐秋风乾。相忘河鱼互出没，得性沙鸟鸣关关。委蛇二龙乃神物，游乐诸溪诚为难。筑亭种柳恐不暇，天下龙雨须公还。"}