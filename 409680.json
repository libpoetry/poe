{"id":"409680","title":"朝鲜金一浩先生以笺纸索书赋赠长句","dynasty":"近现代","author":"黄洪冕","text":"金冈山在三韩东，山色云气青濛濛。环以大同之江水，拔地一万二千峰。中有人兮美如玉，夷齐千载景高躅。河山破碎天冥冥，穷途耻食周家粟。峨舸大艑过三湘，瞿塘走险巫陕长。囊琴溅泪而惊心，室家安得敉常羊。君独啸歌种蔬适锦里，我居铜山西奥钻故纸。老屋临荒江，养晦获所止。今值娱暮年，隐居长安市。雅抱聆希声，一卷披兰芷。何当斩蓬心，坐随明月所。共倾雪一瓯，清谭掌快抵。"}