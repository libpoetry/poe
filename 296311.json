{"id":"296311","title":"买陂塘·秋水","dynasty":"现代","author":"章钰","text":"问伊人、别来无恙，盈盈相望何处。桃花瓜蔓更番过，波路可怜修阻。容易度。竟转换年芳，还我沧洲趣。鸥晴鹭雨。信万象皆空，一尘不染，眼界豁如许。江南梦，报道松陵葑渚。吴天风景非故。年年要践扁舟约，三十六陂容与。留客住。也一样、雕菰缀米芦飞絮。津桥倦旅。且同证心清，莫悲面皱，再草禊秋序。"}