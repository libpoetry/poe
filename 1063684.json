{"id":"1063684","title":"遇如无象于石霜如与睿廓然相好故赠之","dynasty":"宋","author":"释德洪","text":"西湖睿郎最高道，思之不已令人老。道人相逢吴楚间，闻说绝与睿郎好。年来学富身转贫，岂特诗胆大于身。法朋半是奇逸者，我亦放浪无羁人。霜威折绵寒入颊，长廊无人风卷叶。寒窗诵读夏日吟，和气坐令寒妥贴。笔端解语敏于口，网笺时作龙蛇走。烦君清哦当少休，万象乞怜争叩头。"}