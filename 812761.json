{"id":"812761","title":"菩萨蛮 离心","dynasty":"清","author":"吴绮","text":"离心夜共灯花碎，罗衾倒盖何曾睡。不肯过西窗，空楼月影黄。分明曾梦见，犹是相隈恋。猛地被风惊，吹来雁一声。江都不似开皇好，牛羊横卧雷塘草。伍员但吹箫，霜痕断板桥。田家无幸舍，踟躇秋捧下。服食学淮南，水精何用盐。西风吹醒春婆梦，无端又作参军弄。朱户倚云高，藜羹似七牢。占蓍同得履，北道谁为主。买骏用金时，宁须谢眺诗。"}