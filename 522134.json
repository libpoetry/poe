{"id":"522134","title":"精膳郎中侯纶母张宜人寿七十","dynasty":"明","author":"顾清","text":"五丝蹙云双帔长，珠冠翠蕤明两珰。早年身侍两姑傍，良人执戟戍边方。齐眉举按上高堂，夜灯课子青藜光。良人已矣诸孤昌，大者名在六郡良。小者南省尚书郎，诸孙阶下俨成行。瑶环瑜珥间珩璜，花前迭进奉霞觞。花枝拂帘风日香，人间总谓天茫茫。有如人斯天岂忘，新年七十鬓微霜。药饵不御身康强，门前晋水春洋洋。谓君酿取酒千缸，君家此乐殊未央。"}