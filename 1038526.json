{"id":"1038526","title":"皇帝狩于近郊","dynasty":"宋","author":"张方平","text":"讲事时农隙，斿车引狩畋。旌门开霁野，帐殿拂霜天。星斗随华盖，风云逐宝鞭。翼开花浪急，围合锦城圆。射狡无遗镞，从奔必应弦。迹人轻过电，骑队速回漩。鸷翮纷争击，材卢亦竞先。亟来馀逸足，径下不虚拳。勇气凌金鼓，欢声杂筦弦。抗緌分逆顺，植表阅周旋。汤德逾三面，尧心岂两豜。颁禽均近列，赐帛及高年。坐幄陈慈宴，停舆劳力田。鸣铙回綵仗，斜日下濛泉。宁校虞旗获，聊供庙俎鲜。简稽严卒乘，典制寓蹄筌。甫草深怀古，磻溪念得贤。威灵增震耀，夷虏慑腥膻。羽猎尝箴汉，车攻昔美宣。词臣兹纪咏，抑未愧前篇。"}