{"id":"1144100","title":"丙申重九前后得今日都无病一句成十首","dynasty":"宋末元初","author":"方回","text":"今日都无病，清晨独倚楼。端能常自遣，孰谓不堪忧。老谢人间事，寒添雨后秋。江天诗满眼，可似贾胡留。今日都无病，康强百不忧。近霜黄菊月，过雨紫兰秋。可醉岂容避，欲归遄复休。寒衣浆补办，此外更何求。今日都无病，沉吟算此生。誓将全晚节，懒复问脩程。畏事防忧患，收心入老成。近时学康节，更敢竞时名。今日都无病，今年粗慰心。西风田畯喜，南斗岁星临。人老颜如雪，家贫菊似金。典衣作重九，犹可一杯斟。今日都无病，移盆看菊花。极知诗易脔，唯苦酒难赊。政用匆匆过，何妨小小差。重阳七十度，大半在天涯。今日都无病，重阳酒满樽。浅斟聊慰意，高枕恐消魂。杜老萸难得，陶家菊尚存。邻人送糕果，遥忆小儿孙。今日都无病，黄花酒一觞。登临怜老者，风雨过重阳。稔岁真希有，南天始欲凉。馀生容苟活，不敢昧苍苍。今日都无病，重阳倏又过。浊醪常醉好，佳菊未开多。岂必皆时节，焉容不啸歌。一樽二三友，风雨奈予何。今日都无病，持杯得自如。空行万里路，枉读一生书。可奈多魔障，真当弃腐馀。休官十六载，此计未全疏。今日都无病，閒将往事思。不为一己计，宁受百人欺。老钝文章拙，温恭礼数卑。临风一杯酒，此意未全衰。"}