{"id":"1253036","title":"竹枝歌","dynasty":"元末明初","author":"刘基","text":"人间日月去如梭，快活无多辛苦多。欲识江南古来意，请君听唱竹枝歌。相思无益莫相思，赢得霜髯换黑髭。明月自圆还自缺，蚌胎瘦减有谁知。阳台云雨漫荒唐，巫峡啼猿枉断肠。莫向苍梧山下去，九疑愁色满潇湘。潇湘江水接天河，第一伤心是汨罗。斑竹冈头兰蕙死，黄茅垄上艾蒿多。荣华未必是荣华，园里甜瓜生苦瓜。记得水边枯楠树，也曾发叶吐鲜花。若要开花须护持，花枝怕雨怕风吹。抽条结蕊千辛苦，糁土埋苔一霎时。弯弯月子似帘钩，挂在梧桐树上头。月里姮娥知何处，人间离别未为愁。昨夜星光照湿泥，五更依旧雨凄凄。懊恼人心难测度，说道东方却在西。杜鹃花开不著忙，石莲花落却恓惶。垆头酒尽休悬望，裁衣无尺莫思量。莫见乾藤道是香，莫见白石道是羊。布帘卖酒齐誇好，甜辣须还到口尝。鼋鼍在水虎在山，登山入木早防闲。别有一般真叵耐，虾蟆生在月中间。望帝无端化羽毛，无朝无暮口嘈嘈。见说天高三万物，吻乾舌出也徒劳。"}