{"id":"628650","title":"宝剑篇送梁非馨","dynasty":"明","author":"李云龙","text":"芒砀山中旧龙子，狱底千年睡不起。一朝牛斗敛光华，化作芙蓉出秋水。蛟腾螭掣杳莫穷，阴房夜夜吼回风。雪花照天真宰泣，为怜天下无英雄。扶风豪士邯郸族，不惜千金从彼鬻。淬以银河千丈流，磨用昆山一片玉。舞罢初辞剧孟家，携来还就专诸宿。有时飞电出西方，白帝魂销鬼母哭。自言此物真灵异，巨阙豪曹无与比。醉来横向膝前看，每恨无从死知己。郎宁西下乱山青，此日提携事远征。腰间隐隐星辰动，匣里萧萧龙昼鸣。为君拂拭莲花锷，水涉陆行肆挥霍。神物由来自有神，莫效铅刀试一割。"}