{"id":"621769","title":"枕流为楼隔水尽林阴也林尽而睥睨出过此则千树森然翠烟靡届矣","dynasty":"明","author":"郭之奇","text":"虚牖凭高发，下有碧溪承。临深非所意，枕流获古称。每当潮势长，安处若舟乘。清景移昏旦，波光视升恒。映此疏林美，蕴色浑凝冰。倏忽传空翠，近远碧烟层。春心宜映发，秋容转骄矜。请看云物际，旷怀必可兴。"}