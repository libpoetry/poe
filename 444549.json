{"id":"444549","title":"登楼怨 秋兴和晦窗，用蒹堂韵","dynasty":"当代","author":"王蛰堪","text":"弄窗凉雨急，正断鸿声杳，碧暗重楼。砌咽残蛩，更谁能解吟秋。小园藓径今何处，恐凄迷、绿惹凝眸。叹香丛，几许霜寒，换却风流。胜游。凭认取，奈探芳人远，不识宫沟。检点青囊，前痕枉自尘留。无心斗酒黄花圃，怕黄花、带恨将愁。梦阑时，斜月穿帘，还到床头。"}