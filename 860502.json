{"id":"860502","title":"赠徐微中画龙","dynasty":"宋","author":"王佐才","text":"阴阳变化万物从，其间至神惟真龙。庸夫俗眼不得见，或跃或潜无定踪。后来高士探元窟，素缣摹画求形容。在昔擅名能几人，争为妍巧誇殊功。东朐徐氏奋奇趣，俊笔醉挥欺古风。为余好事辄写寄，老鳞苍鬣惊盲聋。怒抟沧海喷白浪，暗拖暮雨横长空。双双头角战初罢，奔腾半没寒云中。只恐霹雳生坐上，爪牙活动拿寰穹。轩昂当世称独步，贵臣褒誉闻宸聪。黄金扇成争进入，雄声一日喧深宫。从此毫端愈珍重，千岁万岁传无穷。"}