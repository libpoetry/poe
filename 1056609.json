{"id":"1056609","title":"济道过饮偶成长句","dynasty":"宋","author":"吕南公","text":"酤酒榷吏杓，买鱼市儿篮。虽非烂肠宴，亦知足一酣。冬景忽卓午，晴云丧昙昙。室庐绝丝竹，文字入笑谈。以此称出俗，相看庶无惭。解衫挂前楹，岂问布与蓝。追讲石陂会，秋霜正黄柑。傅翁最后至，啸咏能交参。题诗庑东阁，醉卧堂西庵。论子赴官职，可余老耕蚕。俱为乐榆枋，非效溪壑贪。掺袂歌慷慨，暌离各情含。寄书建水涯，年历满四三。不虑复见日，乃于郡楼南。子为赤髯叟，我有学语男。问讯养生具，仅能无一簪。固知寒儒分，未易过石甔。弃置且勿道，行觞趣空墰。将来难预期，既往已备谙。聊尽酩酊兴，安能每忧惔。"}