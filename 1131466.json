{"id":"1131466","title":"和耘老弟韵","dynasty":"宋","author":"虞俦","text":"雪意垂垂漫不收，预愁严凛压貂裘。十分果是滋农谷，一片何妨上酒舟。天远雁飞难寄字，江寒鱼懒不吞钩。欲酬妙唱无佳思，岁恶诗人且罢休。岁旱十分无一收，苦寒何许索重裘。流民岂是无常产，触处浑如不系舟。但愿天心怜冻馁，莫教雪意大牵钩。祇今宿麦无人种，谁问王师休未休。"}