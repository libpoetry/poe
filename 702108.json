{"id":"702108","title":"奉诏西苑陪祀谷祇坛舟渡西太液而归因览诸胜次韵张亭溪学士二首","dynasty":"明","author":"湛若水","text":"皇风吾爱似春初，身际羲农教植馀。凤辇声回闻碧落，谷坛香散满衣裾。卷阿流韵今谁续，瀛海烟波古自如。太一前头有平路，五云深处帝皇居。西畴帝藉方兴晓，太液天池不作波。风引洞箫来月殿，日扶仙仗出云罗。凫鸥自了忘机在，草木何如喜意多。正想新苗翼玄圃，六龙重扈此来过。"}