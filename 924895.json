{"id":"924895","title":"送柳子玉","dynasty":"宋","author":"苏辙","text":"柳侯白首郎，风格终近古。旧游日零落，新辈谁与伍。人情逐时好，变化无定主。试看近时人，相教蹈规矩。行身剧孔孟，称道皆舜禹。但求免讥评，岂顾愁肺腑。坐令不羁士，举足遭网罟。缅怀我生初，遗俗尚目睹。中庸虽已亡，比近则犹愈。老成慎趋好，后生守淳鲁。岂效相谩欺，衒牛沽马脯。过恶酒色间，可罪非可恶。譬如嵇与阮，心迹岂深蠹。京师逢柳侯，往事能历数。叹息子美贤，相与实旧故。至今存篇章，醉墨龙蛇舞。斯人今苟在，亦恐终囚虏。惜哉时论隘，安置失处所。一麾寄河壖，垂老幸有土。世俗安足论，且尽杯中醑。"}