{"id":"491210","title":"赠别王令尹","dynasty":"明","author":"刘崧","text":"闻君解印绶，将有山东归。山东亦何好，毋使我愿违。阴阴垄上桑，下有雏雉飞。沄沄九江水，虎渡不敢威。一邑几百家，夕寐恒敞扉。矧复饥疠馀，瘠者今始肥。奈何去斯邑，山水无光辉。老翁卧行辙，妇女扣马鞿。马鸣秋风高，载驱正騑騑。歌谣有遗思，因之拊弦徽。不恨去者遥，但伤来者稀。"}