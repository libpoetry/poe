{"id":"768601","title":"望远行 郊外见梅","dynasty":"清","author":"沈皞日","text":"冶城一带，见江上、无数遥峰环翠。柳绵初暖，杏蕊微含，正值烟林新霁。茅屋三间，低亚藤萝墙外，偏是垂垂独倚。惹行人多少，为伊回骑。凝睇。绿窗暗香动处，问昨夜、伴谁憔悴。词客镜前，玉人梦里，留此吟笺无计。不向故园拳石，横斜清晓，却傍江南天气。欲閒寻桃叶，春风如醉。"}