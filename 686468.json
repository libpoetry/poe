{"id":"686468","title":"落花八首","dynasty":"明","author":"申时行","text":"铜台金谷总堪伤，昔日繁华已就荒。香入燕泥添旧垒，影归鸾镜作残妆。帘栊飞絮随春老，庭院游丝共日长。闻说仙葩能不谢，谁从海外觅奇方。名园佳卉剧堪怜，玉褪香消倍黯然。旖旎不禁含雨堕，轻扬无奈逐风颠。汉宫憔悴悲颜色，韦曲萧条感岁年。春去春来如有限，试将圆缺问婵娟。扑面窥帘故恼人，秾华能得几回新。漂摇逐浪浑无赖，澹荡随风似有因。青鸟衔来沾绮席，紫骝嘶去踏红尘。呼童扫径还教住，醉客何妨吐锦茵。繁华过眼若为情，独倚雕栏数落英。朱户月来虚弄影，玉阶星陨不闻声。惊鸿雒浦游魂远，飞燕朝阳舞态轻。几日啼将春色换，教人错恨树头莺。剩紫残红惨不禁，狂蜂醉蝶杳难寻。闲阶半蚀苔痕浅，曲径全埋草色深。游子骤惊风雨梦，美人长抱岁时心。枝头取次成青子，且共携尊坐绿阴。香阁缤纷可自由，艳姿狼藉倩谁收。铅华有恨空辞辇，罗绮无情宛堕楼。流出御沟春脉脉，迷来仙洞水悠悠。风光递转寻常事，可奈年年送白头。残英片片入埃尘，芳径迢迢遍草莱。野鹿衔将溪畔过，杜鹃啼向月中来。偶经别院飘歌扇，忽舞前檐送酒杯。不似无情东逝水，明年还逐艳阳开。春风吹老夕阳斜，一笑嫣然度岁华。暂与名园敷锦绣，终怜幻质委泥沙。白头吟罢空相忆，红颊啼残转自嗟。疑是瞿昙新说法，故教天女散空花。"}