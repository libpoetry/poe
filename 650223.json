{"id":"650223","title":"瞻松阁","dynasty":"明","author":"金幼孜","text":"严陵有陈氏，弟昆惟三人。伯也嗣先绪，理家俭且勤。仲也笃问学，起家列朝绅。季也钟友爱，器宇温且淳。三人心不异，夙昔均孝亲。亲殁知几载，至今衔酸辛。伯也怀永慕，种松绕孤坟。坟前构高阁，繁阴蔽青云。朝望松与对，暮处松为邻。松间日来往，重壤贲九原。时祭陈俎豆，謦欬若有闻。风声起悽怆，雨露秋复春。亲去日已远，子怀难重陈。但使松益茂，爱护崇本根。世世勿剪伐，永远扬清芬。"}