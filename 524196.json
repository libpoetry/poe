{"id":"524196","title":"七夕边马二宪使许过繁台别业不成辄用七字句述我志怀","dynasty":"明","author":"李梦阳","text":"懒游因病困蒙茸，不独炎天万事慵。七夕邀行齐踊跃，两人羁绊阻迎逢。大河平地涛长涌，乔岳清秋雾不封。次第荣途俱獬豸，迂疏故国且芙蓉。壮夫激烈悲迟暮，执友团圞喜去冬。久避鸢肩优谏诤，亟推经笥贯中庸。繁台禹庙梁王榭，古寺残碑宋代松。吾企杜高名不及，汝追枚马涕何从。虚疑豪侠轻朱亥，实被文章误蔡邕。愤起铁椎心枉费，曲终焦尾意还浓。不争期约惭牛女，恐使流传笑駏蛩。末俗但知张市虎，异时谁切辨衣蜂。云吁世路聊三径，敢说天门尚九重。宠岂尽轩卫国鹤，尽宜偏骇叶公龙。蒐园卜筑邻猿岛，茅屋昏晨节梵钟。修竹雁池虽惨惨，水花云叶固溶溶。悔将朱绂抛渔艇，誓住丹丘学老农。为底回骢孤蟋蟀，徒思临沼共鰅鳙。踟蹰莫畏风沙眯，吊唁应愁辇路冲。许过只须图酩酊，有谈母遽及徽宗。"}