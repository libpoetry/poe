{"id":"406651","title":"剥啄行","dynasty":"近现代","author":"钱钟书","text":"到门剥啄过客谁，遽集于此何从来。具陈薄海苦锋镝，大力者为苍生哀。旧邦更始得新命，如龙虎起风云随。因馀梁益独隅负，恃天险敢天心违。张铭谯论都勿省，却誇正统依边陲。当年蛙怒螳螂勇，堪嗤无济尤堪悲。私门出政贿为国，武都惜命文贪财。行诸不义自当败，冰山倒塌非人推。迂疏如子执应悟，太平兴国须英才。我闻谢客蹶然起，罕譬而喻申吾怀。东还昔岁道交趾，馀皇衔尾沧波湄。楼船穹窿极西海，疏棂增槛高崔巍。毳旄毡盖傅蜡板，颇黎窗翳流苏帷。金渠玉鉴月烂挂，翠被锦裀云暖堆。大庖珍错靡勿有，鼋胹鲸脍调龙醢。临深载稳如浮宅，海童效命波蹊开。吾舟逼仄不千斛，侍侧齐大殊非侪。一舱压梦新妇闭，小孔通气天才窥。海风吹臭杂人畜，有豕彭亨马虺隤。每餐箸举下无处，饥犹喂虱嗟身羸。船轻浪大一颠荡，六腑五脏相互回。邻舫吕屠笔难状，以彼易此吾宁为。彼舟鹢首方西指，而我激箭心东归。择具代步乃其次，出门定向先无乖。如登彼岸惟有筏，中流敢舍求他材。要能达愿始身托，去取初非视安危。颠沛造次依无失，细故薄物何嫌猜。岂小不忍而忘大，吾言止此君其裁。客闻作色拂袖去，如子诚亦冥顽哉。闭门下帷记应对，彼利锥遇吾钝椎。此身自断终不悔，七命七启徒相规。"}