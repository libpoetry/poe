{"id":"500439","title":"徒氏世德","dynasty":"明","author":"陶安","text":"青山昔年有凤凰，移巢中山琼树苍。凤凰凌云去渺茫，鹓鷟遗族皆文章。金玉为羽锦绣肠，渴饮河汉吞奎光。中有一雏在高冈，众目争光睹嘉祥。嗈嗈几听鸣朝阳，音如重译流宫商。出林沐浴雨露香，思欲闻韶舞岩廊。振翮一飞回故乡，翩然照影姑溪旁。一朝瑞采生我堂，惊看异物来何方。抚此灵质询其详，乃匪物也人之良。手探诗轴出锦囊，始见一家文气昌。叔侄昆弟翰墨场，鲸鸣玉奏声铿锵。我闻君家世德臧，天降百福纷穰穰。若祖从吏笔飞霜，狴犴生死分毫芒。彼何人斯怗富强，虎吞无辜如犬羊。父子诬服情可伤，狱成忍使膏铦铓。独以智识烛奸猖，确言当庭折巧簧。暮夜万缗投贿赃，厉声正色麾门墙。渠魁首实无遁藏，一鞠服罪甘斧戕。官民共喜冤疑彰，不矜不伐如寻常。野服归隐享寿康，无心云路腾飞黄。阶除缤纷五色裳，玉树竞秀芝兰芳。我识彦和温且庄，伯渊积学真贤郎。仲清簉羽鹓鹭行，欲见其馀犹未尝。溪窗烟月琴在床，宝坊教席松风凉。客来烹茶当酒肠，甑炊红粟齑为浆。凤兮凰兮千仞翔，览德而下情悠长。听歌此诗非楚狂，飞上太清朝玉皇。"}