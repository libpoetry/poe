{"id":"1029168","title":"和宁国守沈察院九月严霜十五韵","dynasty":"宋","author":"虞俦","text":"九月十月交，卦应西北乾。少昊犹执矩，玄冥遽行权。庆元敦牂岁，夏无雨旸愆。早禾既有秋，人斯望有年。晚稻亦怀新，颖实相接连。不间东南亩，宁分左右肩。严霜忽早降，节候无馀暄。黄熟乃无日，青乾空在田。殆不如稊稗，那敢咏好坚。造物岂弃遗，繄时失后先。农夫亟欲诉，有司不谓然。课无责之有，何异扼其咽。使君恻兴念，官租为渠蠲。作诗宽彼忧，至哉仁人言。幸甚宣城民，信乎有二天。"}