{"id":"431387","title":"拟赵嘏昔昔盐二十首（选七） 水溢芙蓉沼","dynasty":"近现代","author":"王昌麟","text":"春沼芙蓉满，离怀凄不任。浮花怜妾貌，流水见郎心。芳草前宵梦，香衣异日吟。迢迢南浦路，波绿又伤今。文锦回环织，新词宛转歌。千秋同命薄，一例患才多。道远思无极，情深语不磨。郎君亲打桨，何惜弄鸳梭。劳人怨离别，驱马向关山。跌宕丈夫气，凄凉儿女颜。自伤前日误，唯问何时还。无情东涧水，尚为鸣潺潺。晨光穿牖入，蛛网暗中悬。新绪千重结，晴丝一缕牵。空闺疏洒扫，虚室自回旋。蟢子占何益，音书尚渺然。代郡风霜重，前年暂驻帷。裳沾西望涕，缄寄北征诗。陇水沙飞处，常山日隐时。古来伤别地，旷览足相思。良人矜壮岁，又作蓟门游。塞草枯还发，征蓬转不休。辽云春似墨，海月夜如钩。知否伤离妾，思君更上楼。由来乐府曲，怕听君马黄。生角悲无日，看蹄惜践霜。竟成三宿恋，空自九回肠。麦粟肥何益，寻思泪万行。"}