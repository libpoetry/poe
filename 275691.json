{"id":"275691","title":"华筵引·桂枝吐秀兰芽芳","dynasty":"清代","author":"李应莘","text":"桂枝吐秀兰芽芳，鸾章凤綍何煇煌。黄金作壁玉作堂，满堂丝竹弹清商。侍女如花粲成行，珠环玉佩声锵锵。八珍五鲭遥相望，蟠桃冷咽昆仑霜。玉缺酒泻真珠香，势回北斗倾天浆。庭中白鹤相翱翔，雪眉霜鬓垂明珰。灵寿杖扶康且强，羲和叱驭回扶桑，壶中日月如年长。"}