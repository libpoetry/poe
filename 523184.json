{"id":"523184","title":"雷电行赠宪卿何公美其伐也","dynasty":"明","author":"李梦阳","text":"黄尘蔽日贼大战，元年年除夜雷电。我军后之天威前，一鼓破贼淮阳川。昨者此贼生齐东，眼中久巳无河嵩。渡河转战势果炽，长矛健马六石弓。睢陈飞刃昼接白，亳颖劫火宵连红。一路生灵喂饿虎，中原杀气回春鸿。于时中丞秉钺出，誓不灭贼如此日。三军素壮元老猷，诸将咸遵丈人律。孔明纶巾不离首，羊祜轻裘仅掩膝。精采遽增朱雀帜，运用或参白猿术。陷阵直如风扫叶，追北譬之蜂就蜜。二月朔日振旅归，夹道桃花照铁衣。倾城尽出牛羊犒，父老争迎锦绣旂。喜气真随阳气发，愁云化作轻云飞。捷闻天子喜动色，满朝誉公降褒敕。白金绮缯宁足酬，异日凌烟看画墨。"}