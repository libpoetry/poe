{"id":"1128358","title":"十一月初三日插梅花古罍洗中因成四绝","dynasty":"宋","author":"舒岳祥","text":"半映寒溪半映山，不妨朱户借清閒。诗人带得渠风味，也有香名满世间。正是江村欲雪时，柴门修竹见横枝。谁知句里生香处，只许疏帘半面窥。雪中点缀精神好，月下横陈骨格真。更有风烟生别恨，隔帘遥望李夫人。洛水湘娥剪晓冰，枝头五出幻飞霙。夜来鹤踏高枝折，撒下阶前碎月明。"}