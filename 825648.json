{"id":"825648","title":"为拔可题黄石斋与乔柘田手札","dynasty":"清末近现代初","author":"郑孝胥","text":"忠端多名迹，可敬亦可爱。略观近入藏，此卷宜为最。东洲与石洲，两跋已云备。乙盦为六诗，逸韵转奇肆。我观书品论，迂谨有殊致。茂弘安石间，逸少乃其次。正坐书掩名，钓戈等能事。学中七八乘，作书特未艺。岂堪溷长者，曾不辨法意。作书莫作草，怀素尤为厉。君实与明道，不草究何碍。时人解章草，黄谢若小异。云间周思兼，独往擅妙诣。行草推觉斯，未老锋犹锐。未若倪鸿宝，掩苏当抹蔡。缙绅惮小楷，率尔趁笔势。一札才四行，大书那足贵。又与鸿宝书，持论主遒媚。以此考所见，言行实不背。昔尝睹榕颂，隽拔有古味。樟谳与千文，天壤或犹在。善书轻其书，小技故可愧。荆公赋颜碑，语意绝相类。吾生无死所，偷活识前辈。犹期树名节，何用托文字。"}