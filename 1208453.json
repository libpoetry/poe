{"id":"1208453","title":"知足斋歌（东海蔡平甫未七十致仕以知足名斋其子升卿与予为同舍生江陵郡庠）","dynasty":"元","author":"宋褧","text":"人生堪舆渺海粟，心为形役太愁蹙。岁衣十匹适燠寒，日饭两盂充馁腹。口体之奉盖养生，蝇营狗苟复功名。轩裳茵鼎遂雅志，白头皱面无欢情。四十不作尚书郎，倏忽头颅已如此。渊明那叹松径荒，季鹰岂谓莼鲈美。蔡侯静者吾故人，老聃名言书诸绅。向持白简肃江汉，今祇牙绯耀里邻。幅巾黎杖书连屋，孙子田园多厚福。久知薄酒胜茶汤，尤恶得陇复望蜀。五陵纨裤争纷华，掠剩鬼瞰高明家。旂常竹帛渺何许，云阳市上令人嗟。左手持肴右持酒，酒酣起舞歌击缶。采衣照映酡颜红，不识门前断肠柳。枌榆乡社安乐窝，灵台瑩澈恬无波。烟水云山动高兴，玉堂金马奈予何。"}