{"id":"1144411","title":"性斋二首为分湖陆提举作","dynasty":"宋末元初","author":"陆文圭","text":"孔门性不闻，学者失其义。上中下为三，善与恶为二。邹洛异而同，韩扬同而异。不指理不明，不兼气不备。理无智无愚，气有驳有粹。本体在涵养，工夫由克治。立义以居敬，存诚以去伪。曾思两卷书，学问千古事。性外无馀天，斋中有乐地。吾宗家湖曲，虚斋纳天光。清源泻活水，中有菡萏香。我欲袖两图，再拜升公堂。先天揭右序，太极列左方。见草忆舂陵，看花思洛阳。花草各有性，指图试参详。"}