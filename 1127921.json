{"id":"1127921","title":"次洪景伯韵","dynasty":"宋","author":"曾惇","text":"午夜崩腾玉马飞，春前腊后未为迟。正怜灞上诗无继，似与山阴客有期。摇荡江花迷远渚，埋藏海峤失多歧。谁能作句催端水，清绝台州别驾诗。半刺风流雅好贤，幽寻同举蔡经鞭。江梅满树为谁好，官柳著行还自妍。笔阵如君难索敌，诗锋顾我敢争先。一春剩唤忘忧子，要看长鲸吸百川。新诗清如玉壶冰，一读为破旅愁凝。正怀狂客贺秘监，忽见高人王右丞。坐忘仙去境尚在，广文骨冷呼不应。其谁洗涤怀古恨，别乘博物如何曾。"}