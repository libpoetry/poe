{"id":"1135992","title":"次韵宾旸子瑱草字","dynasty":"宋末元初","author":"方回","text":"平生挟壮心，长剑倚晴昊。岂意日昃歌，高台化为沼。沈蛟九渊底，翔凤千仞表。永言遁遐迹，未觉郁孤抱。良辰值佳友，忽若咏凫藻。大胜新亭集，洪流吟浩浩。初筵客或讶，酒资焉所讨。曰予贷诸邻，趁此风日好。君看万金室，一朝不自保。何如酣中隐，忘忧且娱老。赵翁玉雪郎，弄翰颉颃早。誉儿未妨癖，长松缘小草。"}