{"id":"1245200","title":"咏雪三十韵","dynasty":"元末明初","author":"丁鹤年","text":"露阙双开太素天，通明殿里宴群仙。娉婷后队琼花簇，潇洒前班玉笋联。步月霓裳轻冉冉，御风鹤氅捷翩翩。大珠玓瓅遗悬佩，碎璧玲珑委堕钿。掩日韬霞呈绝巧，镂冰剪水斗清妍。淫池桃熟迎王满，银汉槎回送使骞。上界乘时誇富贵，下方何路告颠连。自从宇宙纵横乱，顿使闾阎苦乐偏。出塞共愁貂帽重，趋朝争美鹄袍鲜。未春上苑先飞絮，不夜边城正折绵。阴窖孤忠苏武节，空斋独冷广文毡。羊羔已属将军饮，凤髓还归学士煎。僵卧洛阳晨闭户，清狂剡曲夜回船。软裘快马增朝爽，破屋孤铛压暝烟。狂走平原丞相犬，饥鸣废垒伏波鸢。梁园作赋频呵笔，灞岸寻诗懒着鞭。入地岂应蝗灭迹，聚沙那辨鹭联拳。谪潮未免衔冤去，破蔡终期奏凯还。粪壤眼前蒙暂庇，阱坑脚底已虚填。尽驱瘴疠南侵越，直逞阴威北犯燕。就暖羽毛违绝漠，避寒鳞甲蛰深渊。楼台远近皆妆饰，陵谷高低悉变迁。已诈清宵为白昼，还诬歉岁作丰年。舣滩渔艇愁胶柂，失道征鞍畏没鞯。隐匿瑕疵称净域，朦胧硗确号平田。声随折竹惊欹枕，影逐残梅乱舞筵。助虐骤添风凛烈，恶明深妒月婵娟。蟹行莎尽宁知止，蚕食桑空未肯眠。欺老虐贫俱实效，呈祥表瑞总讹传。何当红日升旸谷，尽化流凘赴百川。"}