{"id":"772359","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别 其八","dynasty":"清","author":"姚瑩","text":"相知新旧别如何，击筑当筵共放歌。月地怒闻金石裂，霜天哀感雁鸿多。分无宝剑酬燕士，那更悲风渡塞驼。班马萧萧从此去，暮云迢递阻浑河。"}