{"id":"57770","title":"西苑·翠凤翔文囿","dynasty":"明代","author":"王宠","text":"翠凤翔文囿，黄龙戏禹舟。乘云畅皇览，御气警宸游。上圣岂蓄轸，玄功惟委裘。青霞冠玉峤，碧海溢金沟。东出祈年馆，西望五城楼。虹梁像汉徙，芝盖俨星浮。帝女呈机石，天童竖采斿。神鱼五色现，琪树万年稠。竹殿回鸾驻，椒庭降辇留。圜形图贝宇，方折写瑶流。望幸倾三岛，时巡耸十洲。流觞洛水日，张乐洞庭秋。不及天池雁，年年奉藻旒。"}