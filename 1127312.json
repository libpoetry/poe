{"id":"1127312","title":"草堂诗","dynasty":"宋","author":"喻汝砺","text":"灿灿诗翁锦里西，只缘诗好遂穷栖。竹铺冷色云连寺，柳漾晴丝鸟过溪。凝怨不禁关树暗，驻情应恨蜀山低。离人苦怕春归尽，可忍红英半著泥。閒把烟光次第陈，岷峨风物见精神。翻成锦绣千般样，供与江山几处春。深屋长河元老大，蛾眉曼睩却逡巡。从公乞取无边手，免作诗中半个人。从教日日敞窗扉，嫌怕风光入眼迟。剩买芒鞋供看竹，趁乘春雨去裁桤。苦无宾客僧来后，薄有生涯鹤下时。闻道邻翁酒初熟，新篘一酌莫相遗。远屿曲洲纵复横，沙边繁鸟弄箫笙。一轩檐冷松阴合，十里林香药草生。路转断楂逢石坐，风移深竹见僧行。晚来冲抱更清旷，时有幽人带月耕。乱后飘零歇此身，风光无赖更清新。客怀易感酒添病，诗思苦悭花减春。南枝北枝莺舌巧，前村后村雨脚匀。暂借溪边老为客，花心柳眼莫撩人。翠木摇艳溪之湾，游子失气生愁酸。誇力搏虎筋骨绝，双流迸巘道路难。布衾多年窘夜雨，土锉无火啼夜餐。一生忠义老寂寞，旋烧竹叶供春寒。诗人以来谁者工，建安元嘉无此翁。维摩壁畔不到处，伽梨角边无限风。孟郊空螯但彭越，何晏片甲非虬龙。先生住处在何许，我亦不知西北东。朝元阁边瑶草芳，惟君之故遥相望。人归后雁关塞阻，思入南凫离梦长。悬知同心两相忆，剩欲共看千里光。金舆玉辇不复见，肠断华清云树苍。竹外清疏侵碧溪，溪边竹澹烟雨霏。閒看雪岭题诗罢，醉散西郊信马归。霄汉直愁双阙迥，梦魂长著五陵飞。故园秀木又春色，只恐归去池台非。锦宫城西春草芳，杜陵客子忧思长。浴晴晚树淡浮绿，卧水幽花深度香。交情悯悯言燕阻，旧国迤迤云山苍。白蘋洲渚落日晚，明边正衔归雁行。浣花四月天气和，綵舟翠旂乐莫过。离人千里起遥怨，缓棹一曲浮灵波。惠风昙昙泛蘅杜，流云演演逾关河。终然有怀春复夏，归去灞浐眠汀莎。支策翳然林水间，萧疏神韵淡风烟。沧浪亭畔各分手，杜宇声中恰一年。自昔风人裁一骨，于今扪膝亦么弦。试看堂上百千海，馀子浮沤却未全。"}