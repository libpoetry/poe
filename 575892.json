{"id":"575892","title":"题绵州同知曾傃古雪卷","dynasty":"明","author":"孙蕡","text":"开风轩，望古雪。琼崖瑶嶂千万寻，琪树珠林互明灭。此雪千年亦不消，寒光濑彩长岧峣。火云六月烁金石，滕六万片天花飘。曾侯仙中人，胸次同皎洁。公馀对雪开风轩，岩壑窗扉两奇绝。高寒上与元气通，冰光百道飞白虹。群真缥缈下遥夕，高驾缟车乘玉龙。我昨神游共清赏，羽服翛翛恣长往。浩水花明载酒船，天池月照披风氅。蛾眉苍翠接仙台，缥缈坡翁跨鹤来。桃花犬吠空斋里，黄竹柴门君自开。"}