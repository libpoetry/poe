{"id":"826493","title":"齐天乐·秋日剑丞招集吷园，同诸子赋","dynasty":"清末近现代初","author":"潘飞声","text":"重阳已负登高约，园林奈他秋老。丛菊零香，芙蓉剩粉，都入词家画稿。柴门曾到。话酒懒琴疏，俊游偏少。醉墨题襟，如今不似旧时好。赏音人在何处，天涯羁旅惯，谁语幽抱。汐社书沈，南村梦杳，问我几时归棹。芳尊劝倒。任隔水飘镫，逢花侧帽。一夕论心，鬓丝添黑了。"}