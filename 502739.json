{"id":"502739","title":"高凉梁惟正贤妇歌","dynasty":"明","author":"王恭","text":"君不见铜鱼山高崒嵂，蜿蜒下有龙湫窟。神秀清泠杳蔼中，散落谁家作英物。清门女大初嫁夫。射中金屏与梦符。勉郎也似乐羊妇，怀节偏同曹大家。郎骑骢马西台客，妾向空闺侍姑侧。朝吟刘向列女篇，夜诵曾参孝经策。愿为王雎不顾情，愿夫天路受恩荣。铜鱼山崩海水竭，世上应磨贤妇名。"}