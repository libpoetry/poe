{"id":"999205","title":"释奠礼成上安抚大观文十四韵","dynasty":"宋","author":"喻良能","text":"钜宋中兴日，全闽极治年。保釐须硕德，镇抚赖真贤。燕寝何曾逸，儒宫最所先。上丁将蒇事，仲月乃修虔。铏鼎参罍洗，牺尊间豆笾。低昂衮绣服，拜起冕旒前。庭燎明如昼，炉薰滃似烟。向风人引领，观礼士填咽。阖郡欢声沸，熙朝盛事传。僖公甘避路，常相敢差肩。宜有新诗播，庸昭美化宣。陋儒何幸会，典礼获周旋。南纪非工部，中和岂子渊。斐然形颂述，深愧采芹篇。"}