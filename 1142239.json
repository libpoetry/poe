{"id":"1142239","title":"次韵宾旸池字","dynasty":"宋末元初","author":"方回","text":"鸿雁逐稻粱，飞飞无定时。槁草火不烬，层冰风已漪。观化悟兹理，久甘玄鬓丝。良愿息我影，不复天之涯。云何事行役，黾勉营所私。仰睇斗牛分，俯观朝夕池。玉气忽澌尽，侲子犹欢嬉。酸感谅徒尔，得酒竟大奇。是日春雾霁，西楼昼阴迟。云落茧楮墨，雹响纹秋棋。幸喜暂合聚，宁忘倏乖离。舟楫集津岸，焉得长絷维。前谢后花发，东起西星移。烂醉未失策，螺螟彼何知。冥冥失马福，昧昧亡羊岐。终当蜕阛阓，秉耒依农师。"}