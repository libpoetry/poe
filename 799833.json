{"id":"799833","title":"浚河行","dynasty":"清","author":"孙蕙","text":"黄河万里浪高举，贾让之谋世空许。璧马于今不效灵，风涛簸荡连楼橹。忆昔汉武通车书，朝臣建议开河渠。开元以后置仓舍，平分河渭称赢馀。汴宋营漕分四路，半作边储半国赋。斗门高堰筑冈城，历险逾滩计生聚。元人海运创伯颜，引汝绝济诚哉艰！明初海运旋亦废，会通始筑河淮间。年来漕渠失故道，百万金钱任侵冒。督河使者妄庸人，不解河防气桀奡。鞭挞小吏严程期，岂知畚锸皆疮痍。县令陈情不得达，自矜白简吾能持。柳下何曾畏三黜，百姓喧呼趋事疾。一夜荒城走万人，两月之工六日毕。安宜水涝原苦辛，力役谁复嗟劳人。犹幸三代直道存吾民，呜呼犹幸三代直道存吾民！"}