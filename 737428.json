{"id":"737428","title":"茶至从友人索仙翁观乳泉因忆旧游","dynasty":"清","author":"刘青藜","text":"环襄山者八，槎牙罗羽卫。高阳尤挺拔，鹏褰丁戊位。传闻葛孝先，修真此焉憩。丹灶冷松崖，双井留石碣。忆昔踏青鞋，赤壁苏游岁。霜飞旷野清，云断长空霁。同行八九人，其六余兄弟。盘回陟层峦，紫翠侵衣袂。黄冠导客行，指点话遗事。前临古殿脚，瞥眼泉溶潏。垂垂滴复凝，脉缕殊微细。稍下汇为池，盈盈侵阶砌。其色如牛乳，其纹乃蝉翅。甘露唇未沾，掬来知仿佛。旋呼活火煎，山风吹兰蕙。叹息谓同人，此物信灵异。陆羽刘伯刍，品目胡遗弃。茫茫天壤间，何处无珍秘。物必待人传，不然终幽翳。举盏贺山灵，发潜快吾辈。誓将谢尘鞿，把茅向此地。回头已十年，屐齿谁为泥。林壑梦旧游，猿鹤空怨唳。有客顾渚来，紫笋蒻笼遗。枯肠久未搜，蟹眼急欲试。虽无调水符，犹识玉洞味。君家傍山根，挹注颇容易。愿言烦樵青，军持为我寄。"}