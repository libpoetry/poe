{"id":"495631","title":"摸鱼儿 春寒","dynasty":"明","author":"陈霆","text":"悄无人、杏花院宇，终朝冷清清地。春阴只在重帘外，春意不知何处。门也闭。早不省、峭寒阵阵从何至。翠帏怕启。鹦鹉噤无声，香篝宿火，知是甚天气。风头转，窗外纸鸢飞坠。麻家节候难据。天公作意妨游事，罗绮未教轻试。闲议拟。柱教他、垂杨恼乱丝千缕。无情燕子。失了探芳期，风风雨雨，天也会憔悴。"}