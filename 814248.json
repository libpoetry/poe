{"id":"814248","title":"题赵焕文茂才殉节纪四首","dynasty":"清","author":"周在镐","text":"十战秋风落拓身，青杉襟上泪痕新。到今报国摅忠愤，还是当年下第人。汉帜高张万众欢，伤心独自泪汍澜。可怜十载寒窗士，乞丐投河一例看。忍死须臾大节更，君家承旨尚偷生。流传书画人争宝，试比君名孰重轻。三贤庙里旧论文，坛坫尘封冷夕曛。留作君家乾净土，他年香火与平分。"}