{"id":"815558","title":"秋怀用昌黎韵","dynasty":"清","author":"秦际唐","text":"空廊飞流萤，冷抱枯枝乾。残焰作深碧，色若青琅玕。谓是腐草变，安能比月团。熠耀亦转瞬，偷息以为安。百年一朝暮，清泪流淋浪。天地如逆旅，游景驶若丸。劳劳车马客，何不回征鞍。馥馥秋坂兰，颜色难久好。疏疏篱豆花，争妍苦不早。孤根互相倚，誓以终始保。严霜户外催，畏威两俱槁。生质本柔脆，零落勿复道。"}