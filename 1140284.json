{"id":"1140284","title":"古田女","dynasty":"宋末元初","author":"陈普","text":"昔年过饶州，一事独希差。清川浴妇人，以昼不以夜。上流濯垢腻，下流汲归舍。供佛与事尊，共用如啖蔗。朝昏卖鱼虾，晴雨亲耕稼。樵采与负戴，咸与夫并驾。流污浴岂非，失礼事可讶。我时适逆旅，一见为汗下。欲言不可得，况敢加讥骂。静惟天下事，无边可悲咤。一从文王没，声教不踰华。巴夔与闽粤，至今愧华夏。男不耕稼穑，女不专桑柘。内外悉如男，遇合多自嫁。云山恣歌谣，汤池任腾藉。插花作牙侩，城市称雄霸。梳头半列肆，笑语皆机诈。新奇弄浓妆，会合持物价。愚夫与庸奴，低头受凌跨。吾闽自如此，他方我何暇。福州县十三，余幸穷崖下。十里近郭县，此俗独未化。一日来古田，拔秧适初夏。青裙半绞扎，水泥和拨迓。事事亦不恶，位分无假借。三王二帝年，人伦密无罅。冀方古当涂，丰水今浐灞。见恶如豺狼，嗜礼如脍炙。固无期桑中，亦无舞台榭。一国皆若狂，一年唯有蜡。盛年事耕织，斑白可休暇。习见宜如常，骤异良以乍。劝君但勤馌，兹事宜永谢。倘能用吾言，鸡豚愿同社。"}