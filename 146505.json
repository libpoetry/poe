{"id":"146505","title":"筑房子歌·自予居狴犴","dynasty":"宋代","author":"文天祥","text":"自予居狴犴，一室以自治。二年二大雨，地污实成池。圄人为我恻，畚土以筑之。筑之可二尺，宛然水中坻。初运朽壤来，臭秽恨莫追。掩鼻不可近，牛皂鸡于埘。须臾传黑坟，千杵鸣参差。但见如坻平，粪土不复疑。乃知天下事，不在论镃基。苟可掩耳目，臭腐夸神奇。世人所不辨，羊质而虎皮。大者莫不然，小者又何知。深居守我玄，默观道推移。何时蝉蜕去，忽与浊世违。"}