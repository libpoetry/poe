{"id":"543444","title":"闻大司空朱公讣志哀十二韵","dynasty":"明","author":"胡应麟","text":"匡庐摧大江，天柱折南岳。涕泪盈九原，伊人岂重作。桓桓大司空，束发仕台阁。小心历四朝，姬旦恒惕若。维昔嘉隆岁，河流泛大壑。临轩万乘送，飞驭百灵愕。八荒就疆理，四海安画诺。晚遂莼鲈兴，高蹈游广莫。裴公系安危，司马耽独乐。方勤大廷诏，忽跨辽东鹤。衣裳蹑箕尾，名姓悬海岳。煌煌亿万载，禹功在河洛。"}