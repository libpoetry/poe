{"id":"1252192","title":"送太常奉礼郎刘仲庸以二宫命使南省织金段龙帐还京师二首","dynasty":"元末明初","author":"王逢","text":"泽国李膺舟，风霜季子裘。家依南越鸟，身适大宛骝。甲乙帷虚夜，蓬莱殿敞秋。到京王母喜，休语万方忧。秋风吹蕨薇，宫使别乡闱。中夏苍黄色，孤舟锦绣辉。勾骊龙昼偃，瑶水鸟云飞。万一回天眷，均裁大布衣。"}