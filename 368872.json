{"id":"368872","title":"一寸金·花影，和六禾","dynasty":"清代","author":"杨玉衔","text":"春色分明，为怎糊模遽如许。透帘栊宵月，晴波摇荡，阑干朝旭，娇容摹取。睡起婆娑舞。绣茵卧、钿钗衬步。似离魂、倩女迷踪，惆怅无情暴风雨。幸傍灯檠，归来环佩，鸿都帐中遇。似水仙留袜，春泉赐浴，宫妃理镜，晨妆回顾。铅墨渲缣素。疑笼罩、恨烟怨雾。终须见、铲迹人间，蜂蝶无觅处。"}