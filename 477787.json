{"id":"477787","title":"嘉靖丙戌六月五日京兆驿观进贡狮子歌","dynasty":"明","author":"张治道","text":"嘉靖中叶称至治，海内纷纷多异瑞。天子虽闭玉门关，狻猊犹自远方至。呜呼！此物胡为来？钩爪巨牙身嵬嵬。忠顺丘墟土番叛，西域之国绝贡献。月支疏勒称西极，此物十年达中国。目光如电众所惊，踞地咆哮天为黑。倾都之人尽来观，我亦走马入长安。长安市人色无欢，为道食羊责县官。一时无羊人遭鞭，羊备犹索打干钱。高鼻番人眼如拳，锦衣绣裤赤槛前。有时玩弄口生烟，猛烈惊奔声震天。百兽跄地虎豹，鸡犬不复鸣青田。狻猊之外有青兕，四十年前曾过此。异像常闻父老传，奇形尚在丹青里。噫嘻！先皇好搏兽，豹房虎圈亲来斗。自谓真龙虎敢当，挽衣一近遭虎伤。至今海内传其事，呜呼此物安足视！凤凰绝鸣，麒麟不游。牛马不蔽野，狻猊达皇州。我来观罢生繁忧。"}