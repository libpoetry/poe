{"id":"1001914","title":"壬戌仲春隆庆因老留上蓝与琏老往还余续至相过浃旬言别","dynasty":"宋","author":"曾丰","text":"山立堂堂古白眉，一龙一象殿江西。春秋多寡弟兄是，朝暮往还宾主谁。藤坐蒲团邀二妙，其间著我成三笑。无夏无夷迹自融，不儒不释心相照。远公送出如欲留，陶令辞行如欲休。殊觉上蓝今胜践，少分前辈旧风流。"}