{"id":"645783","title":"蜀府命题所藏唐十八学士瀛洲图","dynasty":"明","author":"来复","text":"十八学士瀛洲仙，文彩照世皆貂蝉。庙堂论道豁胸臆，作藩开辟神尧天。烈烈房与杜，树业光联翩。雅爱虞永兴，健笔铁可穿。褚公姚公才涌泉，早以儒术穷磨镌。二苏二薛何挺特，王门献纳相后先。主簿仓曹亦英俊，天策从事尤魁然。太学先生美双璧，参军襟度冰雪妍。宋州户曹最清简，一时风雅同高骞。朝谈黄石略，暮校白云篇。所思在经济，末艺焉足传。方今化雨清八埏，西堂进讲罗群贤。搜材直欲尽岩穴，拔擢远迈贞观前。画师殊有意，模写精丹铅。却令千载后，名高日月悬。丈夫宏达当如此，谁能龌龊困一毡。我愿河清海晏三千年，圣人端拱开文渊。还期比屋可封俗淳古，不独图像夸凌烟。"}