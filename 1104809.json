{"id":"1104809","title":"寿成惠圣慈祐太皇太后閤春帖子","dynasty":"宋","author":"卫泾","text":"一德坤元厚，三朝母道尊。含饴供乐事，戏綵见重孙。北内风光别，仙家日月闲。紫皇天下养，金母住人间。柳色侵宫瓦，花阴覆绮疏。鹊炉烟馥郁，剩阅妙乘书。银幡点缀斗宫嫔，小字横斜篆缕新。岁岁词臣供帖子，从今便数八千春。文孙亲上万年卮，姒妇严妆五翟衣。不用都人须数跸，内庭跬步即重闱。刁斗辕门五夜深，思齐文母正关心。身临大练无他费，汤沐先捐钜万金。"}