{"id":"537075","title":"褚河南文皇哀册歌","dynasty":"明","author":"王世贞","text":"长安城头日中暝，万户呼天哭髭圣。椒房总推太尉公，椽笔却付中书令。尔时玉匣归兰亭，如狱宝剑埋寒星。贺拔虽亡宇文在，此册居然见典刑。巧若婵娟态相媚，拙若老将藏馀锐。读罢疑瞻天日姿，看来尚挟风云气。功名真主词良臣，千秋呵护当有神。不见昭陵六石马，至今雷雨汗长新。"}