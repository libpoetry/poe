{"id":"507523","title":"题白海青图","dynasty":"明","author":"李昌祺","text":"有鸟有鸟海东青，羽仪戍削心性灵。奋身晴滚半空雪，举翮秋摩层汉星。皇仁诞敷被冰壑，物类随应踰沧溟。九霄振翼逐流电，千里转瞬追奔霆。饥来那暇闯林薮，宿处正欲投岩扃。神恬意定色鲜洁，麾之不去亦不惊。初疑稍迫必翔翥，徐呼亟下尤安宁。野夫耕耨岂庸此，时将奉馈亲藩庭。王虽甚爱弗敢蓄，荐诸丹扆输忱诚。想当胚腪潜孕秀，氤氲翕聚川原精。阴升阳降亭毒运，铅旋汞转英华凝。山都护巢雾气滃，木怪守树风威停。琼丸迸裂皬然出，月光灏采同晶荧。银河晃瀁濯奇质，玉露厌浥溥脩翎。坚刚劲爪铁铦利，蒙茸浅毳霜轻盈。体排疏花墨痕淡，目灿悬镜金睛明。皂雕固当逊豪逸，苍隼孰与争凭陵。耻擒狐兔猎梁苑，荣厕鸾鹄朝神京。绒绦絷足锦鞲臂，韦笼冒首朱衣擎。三司寅送拥冠盖，百骑肃导扬旃旌。岳祇袪尘敛氛祲，渎鬼挽舫浮清泠。在途扰驯态闲暇，入觐竦惕心屏营。窥觇未许贵官睹，哺饲先得虞人矜。至尊含笑锡盼顾，词臣献颂歌祥祯。上稀游畋既罕用，尔纵猛鸷何由呈。惟叨豢养毕微命，更辱卷轴留遗形。老拳谩誇潏水鹘，真骨徒诧绵州鹰。作诗纪瑞拜且祝，天子万寿王千龄。"}