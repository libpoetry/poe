{"id":"1130662","title":"某已被旨移蔡贼起旁郡未果进发今日上城部分民兵阅视战舰口号五首","dynasty":"宋","author":"韩驹","text":"永安城外山危立，赤壁矶边水倒流。此地能令阿瞒走，小偷何敢下芦洲。病守虽闲鬓未苍，尚能谈笑坐胡床。指挥一扫妖氛尽，便自关山向汝阳。昨夜黄州得蜡书，老臣恨已解兵符。莫将箭污偷儿血，留与官家北射胡。百忧前日总薰心，一笑朝来得好音。绝域不须遮虏障，今年自有杀胡林。沙场腊送亡胡月，泽国春生贺汉年。说与胡儿莫轻出，黄冈直下有戈船。"}