{"id":"245723","title":"念奴娇·次半塘韵望明陵","dynasty":"现代","author":"王韶生","text":"园陵耸目，对松涛柏雨，寒增襟袖。滚滚长江留一线，付与斜阳钟阜。三界无安，六如一梦，骚客沉吟久。驱胡犹记，神京谁起雷吼。空忆尺剑戎衣，杉丛巢鹤，惯村翁趋走。野雀不知人世换，兀向南枝厮守。神武天成，山灵呵护，并酹中山酒。微茫沙草，白云飞恋若岫。"}