{"id":"1126575","title":"春日村居","dynasty":"宋","author":"章甫","text":"筑圃未成趣，栽桃才试花。年饥儿强饭，春困妇煎茶。为客空迟暮，逢人只叹嗟。上天新号令，雷雨起龙蛇。村迥客来少，山寒春到迟。修塘留野水，插槿补疏篱。旁舍閒相过，幽人旧有期。出门看远烧，拄杖立多时。冬暖惟忧麦，春寒却勒花。地偏宜鸟雀，江远少鱼虾。惊犬时时吠，归鸿字字斜。故园芳草色，游子亦思家。浦树微微改，溪流稍稍深。春来差少病，岁后苦多阴。陇亩三年梦，亲朋万里心。感时仍念旧，老泪欲沾襟。土室宜冬夏，柴门玩岁时。不嫌贫作祟，直恐老相欺。草茁牛羊壮，山空虎豹饥。天晴好挑菜，吾亦伴儿嬉。"}