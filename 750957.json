{"id":"750957","title":"飞来峰","dynasty":"清","author":"施补华","text":"谁将万柄青夫容，横空倒插成此峰。性情自出依傍外，气势尚在回翔中。孤根一削不盈尺，危乎殆矣逾玲珑。旁有巨穴幽且怪，以火来照天光通。苔纹迸裂石乳腻，蝙蝠侧翅惊盘空。松杉千尺覆其上，长根乱走如蛟龙。野亭一角就平衍，山光下射青濛濛。群流趋涧众响激，魂魄凄慄天无风。冷泉判事有苏老，风流照耀谁能同。我来但得遂佳赏，归将眼福夸邻翁。问尔几年辞印度，飞来傥有神灵护。冥冥雷雨满秋山，万石腾空待飞去。"}