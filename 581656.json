{"id":"581656","title":"题李天瑩宪副菜苗瓜瓞图","dynasty":"明","author":"苏葵","text":"汉阴旧事今如何，东陵门外多新波。桔槔不用土膏沃，百草安敢争阳和。畦中甘瓜蔓初长，畦畔嘉蔬叶如掌。旋凭蔬叶荫瓜根，雨露常时默培养。芃芃四畔无藜莠，引蔓千寻正连亩。莫言近本手可围，明月离离大如斗。梁亭夜灌无人知，眼前庆泽凭周诗。公家积德自先叶，更见茁茁兰芽奇。公侯滚滚徐卿子，聃耳云仍亦如此。绳绳须究画工情，肉食休忘菜根旨。"}