{"id":"1120059","title":"酬王判官和九日韵","dynasty":"宋","author":"陈傅良","text":"皇华六辔按倭迟，博采参差到接余。我独内惭无具甚，万家亦免釜生鱼。想悬郴桂一云泥，夫子声名正日跻。乞与早移河内粟，牙牌归听报班齐。翩翩公子一何佳，衔命穷山薄岁华。独自把将诗过日，不知梅影下窗纱。怀自何年晚见欢，匆匆惜已□声班。青刍白饭吾何有，风月犹堪倒玉山。"}