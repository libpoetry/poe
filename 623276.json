{"id":"623276","title":"读南华杂篇述以五言十一章 其十 列御寇","dynasty":"明","author":"郭之奇","text":"列子御风行，冷然日徜徉。无穷终莫至，有待故相妨。资物犹妨己，资人岂不僵。当其适齐反，啾啾五馈惶。内诚虽未解，形谍已成光。户外盈双屦，胸中满百忙。人毒因谁感，天刑忽漫尝。幸遇伯昏药，初违郑缓殃。今人皆缓也，彼故使彼伤。墨儒分道出，父弟反交戕。殚家学屠龙，三年少技偿。得多由舐痔，百乘且誇长。伪饰从兹起，深情孰比量。九徵难遽测，五德任凶狂。骊睡珠遭摘，王寤车亦亡。纵使逃金木，宁可禦阴阳。是惟至人者，甘瞑何有乡。鸢蚁堪同视，牺牛肯自丧。"}