{"id":"693209","title":"为王阳史司丞赋得玉女潭诗七首 其二 玉女潭","dynasty":"明","author":"沈鍊","text":"澄潭宛轻冰，郁拂凄露重。委蛇淑女姿，素丝扬五纵。下有青莲玉，容成手能种。舒藻凤鸟回，沉精鱼龙恐。曜日自光灵，为霖本神用。明发藉风云，膏流八埏共。方峤缘丹壑，云房结绮里。户牖隐星辰，琴瑟丽文梓。披纷烛六龙，朱閤瞻弧矢。奉日本悬心，枕泉非洗耳。朝跻睇八荒，夕宴歌皇矣。风光九道生，云雾从中起。明月升帘栊，叠嶂陈朱几。方契千载期，被发虚皇里。郁伊北山阿，云木自披朗。映日文弥昭，因风气逾爽。芳馨潜金罍，重阴幕朱幌。鼎实方藉兹，佩玉悬和响。天桃徒艳阳，文杏那能彷。比德取平观，会心成独往。磐磐象石分，灵物来稽首。陆离潜精英，蜿蜒成并偶。云气应时生，流泉喷其口。连卷若九回，映带双悬浏。日月并光曜，雷霆鞭不走。元气结于斯，天地固同朽。琪树生涧壑，流湍布涯涘。芳华绕云霓，朱叶亦繁止。百尺振柯条，千龄拓元始。先民咏风诗，彤管辉太史。秀色餐神仙，拍袂洪厓子。飞盖相追随，清觞复伊迩。谢彼桃李颜，抱琴来就此。翱翔以永年，振衣崇燕喜。伊郁北山阿，阶庭气色多。画栏云物近，芳榭月明过。捣药依岩洞，题书荫薜萝。不须寻石室，缑岭听笙歌。"}