{"id":"789200","title":"长亭怨慢 初夏用姜白石韵","dynasty":"清","author":"王策","text":"恰一夜、雨收濛絮。清到南轩，见山窗户。掠水捎烟，燕雏轻俊，已如许。学人憔悴，算只有、芭蕉树。捲恨不成花，孤负了、东风来此。帘暮。向晚香寒处。闷把残葩细数。朱楼望远，应懊悔、金鞭轻付。念乡园、已入梅天，央鸠舌、催晴作主。莫多放暗阴，蒸黦绣衫红缕。"}