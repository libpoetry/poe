{"id":"1111718","title":"送侄赴廷试","dynasty":"宋","author":"吴芾","text":"经术传家几缙绅，孙吴决策旧无人。上将用武方留意，汝始程能遂发身。伫展六韬登上第，更资三釜及偏亲。两科自此增双美，何患衰宗不再振。昔年三榜偶联荣，人道吾家好弟兄。更喜鸰原俱有子，还来雁塔再题名。衰宗正恐儒风坠，晚景那知好事并。老子已为归去计，从今看汝奋鹏程。"}