{"id":"654882","title":"八月四日五鼓大雷雨达旦感之因题白宗璞户部画龙","dynasty":"明","author":"倪岳","text":"八月四日秋始分，霹雳忽送千山云。星斗无光天地黑，须臾雨捲银河浑。似惊神龙起挥霍，夭矫中霄露头角。眼光掣电灭复明，鼻息轰雷止还作。鳞虫变化龙独灵，下上碧落蟠沧瀛。有时奋迅雨寰宇，坐令四海歌秋成。我闻秦关旱未已，安得甘霖遍千里。拟续坡翁起伏龙，何必吴缣写形似。"}