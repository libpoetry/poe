{"id":"708502","title":"五福丽中天  贺梁玉立司农生子次汪蛟门韵","dynasty":"明末清初","author":"龚鼎孳","text":"三公府邸莺花绕，不数画眉京兆。东阁郎君，槐庭儿子，入手英啼初抱，都人欢笑。恰锁院词头，紫纶新草。宰相金仓，先判福德临门早。官事生来能了，陆倕王仲宝，年皆小。上苑春风，华堂文宴。朱履鬓朋齐到。黑头鼎鼐。鲁后周前，拜稽偏好。贞敏勋猷，贻谋天下少。"}