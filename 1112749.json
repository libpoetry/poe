{"id":"1112749","title":"龟山祭淮词二首 迎神","dynasty":"宋","author":"张耒","text":"木枭枭兮苍山巅，回洑重深兮其下九渊。东风歌兮春水舞，庭肃肃兮神来下。神来下兮翠帷举，谷冥冥兮春山雨。雨三休兮神三燕，游云高兮见极蒲，安我舟楫兮君不怒。水滨之人兮苦思君，菖蒲生兮杨柳春。解君旂兮醉君御，聊乐一日兮莫予弃。楚巫醉兮君不留，春风起兮木兰舟。弭余楫兮饮君酒，君既不顾兮驾龙以出游。凌九江兮勒沧海，万龙舞兮百灵会。君孔乐兮我思君，望君故居兮其上片云。水沦沦兮石碌碌，空祠草长兮风雨入君屋。山中春兮鸟鸣悲，明月皎皎兮中夜来。"}