{"id":"698884","title":"尽社咏留春者并函寄复赋二首","dynasty":"明","author":"徐渭","text":"社坛高咏集精蓝，大块青阳俨去骖。闻道沉酣剧河朔，只愁风雨送江南。筵前旨放勾芒辖，嫁后宁烧玳瑁簪。转眼城南桑树下，更题少妇绕饥蚕。西施石上老红茵，贺监湖头款绿蘋。去卜犹能啼故主，风光应亦恋吾人。天涯一燕衔花转，酒畔双蛾对雨颦。并是断绳千尺井，大家无计挽银瓶。"}