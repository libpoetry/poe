{"id":"1109124","title":"老病六言十首呈竹溪","dynasty":"宋","author":"刘克庄","text":"贱臣通金闺岁，先帝凭玉几年。韦曲桑麻如旧，茂陵松柏参天。恰则垂髫两髧，俄然揽镜千丝。昧老聃守黑义，动墨子染白悲。昔似子期善听，今如祈父不聪。怕有学人问话，向道老僧害聋。射虱心法未亲，读蝇头字不真。顾我八十馀老，见公两三分人。存三四齿皆碎，落第二牙尤衰。渠能更斫鲸脍，何不姑食肉糜。萧察数步闻臭，荀令三日犹香。老子年来鼻塞，不分鲍肆麝房。客来怕折枝揖，诏下尚扶杖观。佩吕翁一瓢易，悬季子六印难。七窍岂堪频凿，百骸渐觉不仁。若非右臂作字，乃公已是废人。识郑尚书曳履，嫌高将军涴靴。难伴小儿上树，且饶跛子看花。假合幻躯难靠，夭寿定数孰逃。屈子大招奚益，渊明自挽最高。"}