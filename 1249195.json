{"id":"1249195","title":"以春水船如天上坐老年花似雾中看平声字分韵得如字","dynasty":"元末明初","author":"顾瑛","text":"为人性癖爱幽居，结得幽居画舫如。沙嘴晓风开幔入，檐牙晴日落窗虚。厨空尚有仙家酒，岁晏能来长者车。汲涧绠寒因煮茗，凿冰船发为叉鱼。米颠痴绝尤眈画，郑老穷愁却著书。炉篆宝香薰笃耨，砚泓春水滴蟾蜍。纸浮玉色供临拓，月吐虹光照卷舒。许结老年三绝社，须君好事写归欤。"}