{"id":"713879","title":"送沙子雨往安南","dynasty":"明末清初","author":"屈大均","text":"闽粤奇人沙起云，茫茫浮海凌秋雯。扬帆直入大鳅腹，晞发欲就扶桑暾。琉球日本一再至，萨摩长揖诸郎君。倭奴宝刀日在手，暹罗火春时濡唇。片脑炎油结欢好，红毛白丹通殷勤。长沙石塘逐潮势，诸番往来犹苦贫。身与人鱼互出没，昆崙舶小波长吞。掣鳌欲学古公子，射蛟不数飞将军。东西二洋若平地，蓬瀛诸岛诚微尘。舍舟忽然辞海若，日南首路摩金邻。前年已抵交阯界，鬼门关阻愁逡巡。有兄久为安南客，白头未归含酸辛。脊令急难冒凶险，禦侮欲批修蛇鳞。古森先谒四峒主，山深箐密防狉獉。摩挲铜柱古斑驳，伏波血汗馀苔文。马流丁口尽汉种，黄褟一一神华民。麋泠双女化燐火，西屠诸王无馀魂。蛮逻至今畏新息，岁时腠腊陈椒芬。匍匐不敢庙门入，国王徒跣先其臣。白马衔中亦有庙，象来蹴踏身俄焚。文渊威灵亘绝徼，中华长城凭一身。交人亦尚汉冠带，虽然被发知人伦。裒衣广袖耻左衽，旃裘不肯同吐浑。君行喜得暂束发，网罗马尾重包巾。光光髻子叠纱帽，纵横玉簪含花薰。大樾国中奋才藻，侏离酬和宁无人。美娘香蜡日膏沐，素趺乱踏桃花梱。媚人更多鬼子女，鬒发苦拭杯盘银。君行见兄即返马，此邦淫蛊多妖氛。男女同川兼鼻饮，伤无礼义教持循。谁当恢复此疆土，三百年来哀沉沦。三杨王通罪莫逭，王者无外宁不闻。金标岂是南极界，象林忍使茅长分。夷椎踉跄畏铁骑，巨象丘山偏崩奔。交鎗宁如我长技，丛雷大炮摧千群。君行更为熟形势，为图山川穷嶙峋。唐蒙奇道在掌股，邓艾裹毡当有神。竻竹之城难负固，铜柱易折如枯薪。先臣文简与文敏，两公硕画行须遵。招降兼用邳离策，还同永乐重平陈。倔强自娱亦已久，逋诛宁识天朝恩。与黎皆在我心腹，虽有血气殊尊亲。虎豹累朝驱未得，魑魅随在皆甘人。君今盛夏触炎暑，钦州取道沿江濆。帆扫牙山行十日，笑冲烟瘴香氤氲。丈夫万里若几席，倏忽即可穷九垠。鸿蒙爵跃恣所往，列子御风随天轮。浮游直出天地外，猖狂岂暇忧迷津。况乃居之亦何陋，夷中尽可图功勋。猿狙既好周公服，未应犷悍长难驯。祖宗郡县旧赤子，弃若弁髦伤吾仁。彼中已尝被声教，夫子犹能尊大绅。居行且与说词赋，挥洒翰墨争清新。镇蛮铜鼓尽作铭，大书一一传九真。"}