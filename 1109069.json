{"id":"1109069","title":"杂咏七言十首","dynasty":"宋","author":"刘克庄","text":"元老墟墓中得贬，诸贤烟瘴里招魂。无尽自誇佛口眼，子厚先拚鬼骨臀。雪萧太傅几罹祸，讼石中书又纳忠。岂可朝无宗室老，不知家有国师公。回仙轻举乘白鹤，太白大醉骑鲸鱼。纯湖飞过人不识，入海问讯今何如。宁草两都卿云赋，不作六朝徐庾诗。剩馥沾李翱张籍，残锦分江淹丘迟。文公左目晚羞明，犹抱遗经细考评。今汝畏书如畏虎，天公折罚使偏盲。聪明不及前时久，惟鼻犹能嗅臭香。老去无端都塞了，不分鲍肆与兰房。造物将如此老何，悬车以后稿犹多。晋刘伶醉戏为颂，楚接舆狂偶作歌。周旋王庾二公际，传授并汾诸子间。晚岁更无人共语，牛栏西畔荷锄还。老怜几个小孙儿，不减添丁与阿宜。渐有墨鸦扫窗兴，绝胜竹马走廊嬉。读书十行目俱下，上树百回心尚孩。君看大年与永叔，当日皆从童子来。"}