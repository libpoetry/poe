{"id":"761521","title":"洞仙歌 秋日独游某氏园","dynasty":"清","author":"况周颐","text":"一晌闲缘借。便意行散缓，消愁聊且。有花迎径曲，鸟呼林罅。秋光取次披图画。恣远眺、登临台与榭。堪潇洒。奈脉断征鸿，幽恨翻萦惹。忍把。鬓丝影里，袖泪寒边，露草烟芜，付与杜牧狂吟，误作少年游冶。残蝉肯共伤心话。问几见斜阳衰柳挂。谁慰藉，到重阳，插菊携萸事真假。酒更贳、更有约、东篱下。怕蹉跎霜讯，梦沈人悄西风乍。"}