{"id":"1118514","title":"乙丑夏秋之交小舟早夜往来湖中戏成绝句十二首","dynasty":"宋","author":"陆游","text":"横林渺渺夜生烟，野水茫茫远拍天。菱唱一声惊梦断，始知身在钓鱼船。河汉横斜斗柄低，啼鸦掠水未成栖。怪生凄爽侵肌骨，船系秦皇酒瓮西。谯门鼓角寺楼钟，一一风传到短篷。唤得放翁残酒醒，锦囊诗草不教空。小市易散无人行，茫茫湖桥惟月明。老夫解酲不用酒，自有千顷菰蒲声。鸡头累累如大珠，红草绿荷风味殊。天与杨梅成二绝，吾乡独有异乡无。城南天镜三百里，缭以重重翡翠屏。最好长桥明月夜，寄船策蹇上兰亭。酒旆摇摇出竹篱，扁舟远赴野人期。一天风雨晚来恶，落尽白莲浑不知。七月湖中风露新，临流闲照白纶巾。荷花折尽浑闲事，老却莼丝最恼人。恰听残蝉禹寺门，又看新月石帆村。后来复有龟堂老，千载犹应此意存。娥江道上欲三更，垣屋参差闭月明。倚柁赋诗无杰思，断肠分付棹歌声。秋来湖阔渺无津，旋结渔舟作四邻。满眼是诗渠不领，可怜虚作水云身。梦笔桥东夜系船，残灯耿耿不成眠。千年未息灵胥怒，卷地潮声到枕边。"}