{"id":"639728","title":"玉盘骊珠","dynasty":"明","author":"平显","text":"玉盘骊珠何所名，琵琶斲出滇阳城。昆仑小凤遏云叫，鹍鸡拔筋寒水精。千年紫檀作人语，霹雳辊堂惊破柱。黄河曲折走春冰，白日檐牙堕秋雨。老夫旧住西陵桥，听此不觉神飘摇。初疑莺在苏堤柳，忽尔骤变钱塘潮。鸿门夜斗纷然碎，天遣鲛人泣清泪。玫瑰火齐响枨枨，跳入空明唾壶内。牂牁之山产白铜，此材此艺真良工。何当别作清庙器，明来进入蓬莱宫。"}