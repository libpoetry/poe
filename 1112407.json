{"id":"1112407","title":"福帅生朝二首","dynasty":"宋","author":"张元干","text":"玉帐生朝香雾飞，秋风欲到碧梧枝。回思十载折冲地，还镇八州安静时。淇澳会须歌绿竹，渭滨犹待猎非罴。止戈堂上多珠履，争献庞眉春酒诗。金貂赫奕照来仍，雅意诸郎以寿称。矍铄仪形千岁鹤，扶摇风力九霄鹏。黄云䆉稏人皆醉，丹荔芳敷俎正登。请看君侯高阁宴，层梯无用一枝藤。"}