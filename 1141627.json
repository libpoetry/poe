{"id":"1141627","title":"赤泥岭行","dynasty":"宋末元初","author":"戴表元","text":"种桑三年寒得衣，养犊作牛堪挽犁。生男祇解恋乡土，五日溪船催父归。行前仓庚后杜宇，去家渐近闻剡语。恨身不作田舍儿，骑竹抟沙绕墙户。人生衣饭取裁足，阿奴碌碌犹类福。献书觅举真下策，年少奔驰头已白。君不见燕山万里客更难，赤泥岭上春风寒。"}