{"id":"813206","title":"鹧鸪天  酒边韵","dynasty":"清","author":"张祥龄","text":"高隐青门幸不侯，西园麈尾尽英流。当筵酒阵飞千盏，藏匣诗牌剩几筹。青雀舫，紫貂裘，安排琴剑老苏州。与君重订鸥边约，早占青山买莫愁。错把江南作故乡，十年莺燕识王昌。听歌醉酒寻常事，到了而今做断肠。花亦笑，水都香，甚时重到访吴娘。老怀本自无牵挂，却引閒愁上夕阳。"}