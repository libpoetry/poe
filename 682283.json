{"id":"682283","title":"乌栖曲四首","dynasty":"明","author":"于慎行","text":"桃花如泥柳如雪，飘泊乘风无断绝。青枫江上波色寒，郎今不渡春梦阑。白门栖乌夜未晓，参横月没霜皎皎。金徒受水能几何，合欢日少别日多。芙蓉羽帐翡翠钩，月华当户河汉流。微吟细酌欢未厌，城上乌啼明星烂。银床小簟云母屏，博山吐焰双烟青。相看脉脉两无语，曼声一曲泪如雨。"}