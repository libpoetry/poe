{"id":"123212","title":"太师陈文恭公挽词","dynasty":"宋代","author":"范成大","text":"日者更皇化，公来辅圣能。无心殊辙混，不作众波澄。举国材真相，他年了中兴。天如遗一老，人亦望三登。候火朝连夕，筹帷决纵擒。一江遮虏障，千古杀胡林。皦日黄河誓，浮云绿野心。身名两无憾，天坏独清音。圣父咨当璧，元臣预断金。玉衡宾舜日，黄屋遂尧心。国定功无迹，身闲病已深。旌忠有谟训，碑榜照来今。趣召单车至，惊传两鬓凋。倾城迎国老，即日走天骄。梦已商人奠，身犹汉相朝。古来贤达意，生灭两消摇。"}