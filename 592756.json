{"id":"592756","title":"入洛二首 其二","dynasty":"明","author":"欧大任","text":"步出平城门，三市纷已暮。岩峙虎牢关，威夷成皋路。煌煌京洛中，冠盖竞驰骛。企迹紫闼云，扬芬兰台雾。岂必子公力，猥荷夷门顾。虚薄罕时才，嘉招忝西赴。名位故自卑，献纳宁可遇。引领景运开，奔凑铜龙步。握管腼英髦，弹冠谢交故。龙辱谁可惊，衡茅尚吾素。千金惭非骏，五石偶同瓠。何当奉简书，归事东菑赋。"}