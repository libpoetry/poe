{"id":"1127399","title":"贺种太守破鬼章","dynasty":"宋","author":"喻陟","text":"捷报下岷洮，威传万里遥。渠魁咸面缚，氛祲即时销。圣算百王上，神功千古超。从兹荒忽地，无复恣凶骄。黠卤方千轨，王师薄有征。摧枯祇俄顷，破竹不留行。杀气收貔虎，清风捲旆旌。遥瞻紫宸阙，称贺浃欢声。周后持盈日，戎夷负固年。庙谟期必胜，阃略制于先。不假天山箭，行闻杕杜篇。凯还俘馘献，图像有凌烟。"}