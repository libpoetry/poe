{"id":"1028522","title":"与石岩方常簿游白水塘观龙湫","dynasty":"宋","author":"蒲寿宬","text":"孤灯照不寐，独起行绕床。命驾欲千里，千里债已偿。可怜太拙计，弗学时世妆。癖嗜镌聱牙，拄彼枯肾肠。柴桑赋移居，取友胜面墙。奇文与疑义，相与窥抑扬。愿给薪水役，怀此一瓣香。自分参也鲁，或笑道士狂。吁嗟古之人，踽踽而凉凉。我不欲富贵，修短由上苍。齐奴尔何事，彭祖今何方。庄周蝶体态，淳于蚁侯王。龙湫一瞬息，珠琲万斛强。汎汎莲叶舟，淼淼白水塘。薜荔为我衣，芙蓉为我裳。握石为我饴，采菊为我粻。兴怀自千载，有酒且一觞。"}