{"id":"518503","title":"阳春馆中","dynasty":"明","author":"张吉","text":"寂寥古春州，环堞依列岫。森严类卓锥，妥帖如伏兽。厉气一滃渤，亭午失清昼。猛汉掩袂过，肥男堪一瘦。敛襟思往昨，见说即眉皱。孰知漂流人，山谷几辐辏。见我骑马来，奔波拥先后。相公请下马，听我陈哀疚。厥茅虽可诛，厥壤虽可耨。其如氛祲多，一疾辄无救。老妻委沟壑，洒血空满袖。跳出鬼门关，残生幸脱漏。哀哉胡不归，蹇兔避蒐狩。逆顺多门途，诛求苦难售。众官树声誉，割剥戒迟后。试用此情推，造心何太缪。"}