{"id":"1124507","title":"和韵送方翔仲赴省","dynasty":"宋","author":"项安世","text":"无问其详问其略，奏牍于今祖谁作。三年戍卒箭痍深，长夜破胆鐎铜音。文皇不共□□□，三五须从贾生说。曲江赐酒黄封瓶，仙韶度曲宫花明。江东六月归来早，江西先拜梭山老。苏子书中挦策略，叶家肆里偷新作。南宫卷子不须深，句顺声谐即好音。调古曲高虽句绝，辞严意密谁笺说。清泉白卤贮铜瓶，磨松展楮霜毫明。三题奏罢宫门早，行过郎闱惊阁老。"}