{"id":"415488","title":"与国武兄同游庐山，临铁船峰，相约赋诗。国武兄先成七古，有太白风，遂效颦次其韵","dynasty":"近现代","author":"俞律","text":"猿猱犹疑不敢攀，有人绝壑藏铁船。我今一见心寒栗，惊渠移山鬼神力。渠缘底事匡庐来，负船夜半置此崖。从兹弃船陷嵔垒，有云为帆却无水。世间鱼米万顷田，欲去世间阻深山。坐困万年非得已，非得已事每如此。长守此中待人回，斯人不回梦也微。元亮香山李太白，可曾为汝长太息。古人纷纷先归去，今人何计为汝驭。长恨玉宇不自由，怅望白云逍遥游。匡庐之灵主郁崛，何以系汝案成铁。皇天后土亦黠狯，不教汝插飞天翅。雷电风露雾雨雯，首尾断裂身尽皴。恨我空有舞文手，平生好信雌黄口。书生白面真堪笑，狂言底用实务少。风刀霜剑安敢望期颐，夜夜青灯黄卷萤窗雪案白头低复低。"}