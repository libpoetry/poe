{"id":"1234554","title":"得程翰林扬州消息","dynasty":"元","author":"揭傒斯","text":"皇明属休期，侧席伫贞良。游麟既集薮，鸣凤亦在冈。君子乘时兴，出饯何辉光。车马塞江介，笳鼓迎羽觞。时秋风雨交，四顾野茫茫。晨钲激中流，飞旆忽异方。蓄思遵旋轨，浮云纷北翔。道路閒邦畿，草木陨寒霜。晷影倏易流，悲来但徊徨。君怀经纶忧，予负疢疾妨。搴沈固异趣，情谊结中肠。居下众所夷，在贱谁不忘。宛缅广陵翰，胡独置我傍。郁悒增愁思，投袂睇莽苍。自顾匪茅茹，委质任空墙。渊渊贤达心，悢悢情内伤。"}