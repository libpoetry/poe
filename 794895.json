{"id":"794895","title":"金缕曲 题唐伯虎集后","dynasty":"清","author":"俞庆曾","text":"抛却功名后。莽生涯、惟凭诗酒。懒把文章传后世，只喜寻花问柳。又何论、金章紫绶。醉里年华狂态在，看诸公、触热人间走。杯在手，眉休皱。消尽英雄豪气否。想当时、长辞簪笏，大开笑口。小谪须知蓬岛客，偶向红尘羁逗。应自笑、烟霞痼久。只叹江淹才若此，抱云和、未向王门奏。剩仙馆，桃如旧。"}