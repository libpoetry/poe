{"id":"727172","title":"渡连圻诗二首","dynasty":"南北朝","author":"何逊","text":"此山多灵异，峻岨实非恒。洑流自洄纠，激濑视奔腾。悬崖抱奇崛，绝壁驾崚嶒。硣碌上争险，岞崿下相崩。百年积死树，千尺挂寒藤。诡怪终不测，回沈意难登。愿欲书闻见，聊以寄亲朋。连圻连不极，极望在云霞。绝壁无走兽，穷岸有盘楂。纠纷上巃嵷，穿豁下岩岈。鱼游若拥剑，猿挂似悬瓜。阴岸生驳藓，伏水拂澄沙。客子行行倦，年光处处华。石蒲生促节，岩树落高花。暮潮还入浦，夕鸟飞向家。寓目皆乡思，何时见狭斜。"}