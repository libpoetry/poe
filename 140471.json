{"id":"140471","title":"夜兴·老火顿扫迹","dynasty":"宋代","author":"张镃","text":"老火顿扫迹，颢气凝清英。病淙少栖泊，循檐听风声。桂魄未及圆，列纬已让明。银潢谁决流，静向苍旻倾。引领欲纵望，众屋高峥嵘。又成兴局促，万里孤遐征。阴墙想露溥，夕蔓粘青萤。怯冷独归户，搔头对长檠。咨嗟分赋薄，煮药过半生。随缘但顺受，境逆或渐平。年年中秋夜，裴回晓钟鸣。屈指行复来，得失当除乘。"}