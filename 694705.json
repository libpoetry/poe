{"id":"694705","title":"元宫词（一百三首）","dynasty":"明","author":"周宪王","text":"大安楼阁耸云霄，列坐三宫御早朝。政是太平无事日，九重深处奏箫《韶》。春日融和上翠台，芳池九曲似流杯。合香殿外花如锦，不是看花不敢来。棕殿巍巍西内中，御筵箫鼓奏薰风。诸王驸马咸称寿，满酌葡萄饮玉钟。雨顺风调四海宁，丹墀大乐列优伶。年年正旦将朝会，殿内先观玉海青。东风吹绽牡丹芽，漠漠轻阴护碧纱。向晓内园春色重，满栏清露湿桃花。上都四月衣金纱，避暑随銮即是家。纳钵北来天气冷，只宜栽种牡丹花。合香殿倚翠峰头，太液波澄暑雨收。两岸垂杨千百尺，荷花深处戏龙舟。尸谏灵公演传奇，一朝传到九重知。奉宣赍与中书省，诸路都教唱此词。胭粉钱关岁岁新，例教出外探诸亲。归来父母曾相嘱，侍奉尤当效力频。兴和西路献时新，猩血平波颗颗匀。捧入内庭分品第，一时宣赐与功臣。王孙王子值三春，火赤相随出内门。射柳击球东苑里，流星骏马蹴红尘。阊阖门开拥钺旄，千官侍立晓星高。尚衣欲进虬龙服，错捧天鹅织锦袍。侍从常向北方游，龙虎台前正麦秋。信是上京无暑气，行装五月载貂裘。清宁殿里见元勋，侍坐茶余到日曛。旋着内官开宝藏，剪绒段子御前分。瑞气氤氲万岁山，碧池一带水潺湲。殿傍种得青青豆，要识民生稼穑艰。一段无瑕白玉光，来从西域献君王。制成新样双龙鼎，庆寿宫中奉太皇。灯月交光照绮罗，元宵无处不笙歌。太平官里时行乐，辇路香风散玉珂。玉京凉早是初秋，银汉斜分大火流。吹彻洞箫天似水，半钩新月挂西楼。五色云生七宝台，小山子上数峰排。奇花异草香风度，不是天仙不到来。蜜渍金桃始献新，禁城三伏绝嚣尘。炎蒸微至清宁殿，玉杵敲冰赐近臣。几番怯薛上班慵，生怕鸾舆又到宫。一自恩归西内日，飞鱼闲挂宝雕弓。初调音律是关卿，伊尹扶汤杂剧呈。传入禁垣官里悦，一时咸听唱新声。十六天魔按舞时，宝妆缨络斗腰肢。就中新有承恩者，不敢分明问是谁。背番莲掌舞天魔，二八娇娃赛月娥。本是河西参佛曲，把来宫苑席前歌。上都楼阁霭云烟，风俗从来朔漠天。自是胡儿无禁忌，满宫嫔御唱银钱。侍从皮帽总姑麻，罟罟高冠胜六珈。进得女真千户妹，十三娇小唤茶茶。杏脸桃腮弱柳腰，那知福是祸根苗。高丽妃子初封册，六月阴寒大雪飘。官里前朝驾未回，六宫迎辇殿门开。帘前三寸弓鞋露，知是嬽嬽小姐来。深宫春暖日初长，花气浑如百和香。睡足倚栏闲坐久，琵琶声里拨当当。二十余年备掖庭，红颜消渴每伤情。三弦弹处分明语，不是欢声是怨声。月明深院有霜华，开遍阶前紫菊花。凉入绣帏眠不得，起来窗下拨琵琶。苑内萧墙景最幽，一方池阁正新秋。内臣净扫场中地，官里时来步打球。珊瑚枕冷象牙床，耿耿青灯伴月光。不是宫闱有仙境，如何觉得夜偏长。金风苑树日光晨，内侍鹰坊出入频。遇着中秋时节近，剪绒花绩斗鹌鹑。金鸭烧残午夜香，内家初试越罗裳。芳容不肯留春驻，几阵东风落海棠。梨花素脸髻盘龙，南国娇娃乍入宫。无奈胡姬皆笑倒，乱将脂粉与添红。自供东苑久司茶，览镜俄惊岁月加。纵使深宫春似海，也教云鬓点霜华。恻恻轻寒透凤帏，夜深前殿按歌归。银台烛烬香销鼎，困倚屏风脱舞衣。奇氏家居鸭绿东，盛年才得位中宫。翰林昨日新裁诏，三代蒙恩爵禄崇。湖上鴐鹅映水明，海青常是内官擎。二宫皇后随銮驾，辇内开帘看放鹰。叆抹多官上直时，丹墀千队列旌旗。殿前每遇观西马，诏许宫臣辇路骑。憔悴花容只自知，番思娇小入宫时。经年不识东风面，蹙损春山为阿谁。小楼春浅杏花寒，象鼎烟销宝篆残。情思不忺梳洗懒，半偏云髻倚阑干。年年避暑出居庸，北望滦京朔漠中。经过缙云山水秀，吴姬疑是越江东。鬼赤遥催驼鼓鸣，短檐毡帽傍车行。上京咫尺山川好，纳钵南来十八程。清晓龙闱侍寝回，纻松云鬓对妆台。绮窗昨夜东风暖，一树梨花对雨开。金莲处处有花开，斜插云鬟笑满腮。辕轼向南遵旧典，地椒香里属车回。祈雨番僧鲊答名，降龙刺马胆巴瓶。牛酥马乳宫中赐，小阁西头听唪经。上都随驾自西回，女伴遥骑骏马来。踏遍路傍青野韭，白翎飞上李陵台。队里惟夸三圣奴，清歌妙舞世间无。御前供奉蒙深宠，赐得西洋塔纳珠。按舞婵娟十六人，内园乐部每承恩。缠头例是宫中赏，妙乐文殊锦最新。月宫小殿赏中秋，玉宇银蟾素色浮。官里犹思旧风俗，鹧鸪长笛序《梁州》。比胛裁成土豹皮，着来暖胜黑貂衣。严冬校猎昌平县，上马方才赐贵妃。月夜西宫听按筝，文殊指拨太分明。清音刘亮天颜喜，弹罢还教合凤笙。包髻团衫别样妆，东朝谒罢出宫墙。内中多有亲姨嫂，潜与交州百和香。十五胡姬玉雪姿，深冬校猎出郊时。海青帽暖无风冷，鬒发偏宜打练椎。夜深烧罢斗前香，旋整云鬟拂御床。遇着上班三鼓尽，内筵犹自未抬羊。彩绳高挂绿杨烟，人在虚空半是仙。忽见驾来频奉旨，含羞不肯上秋千。承宠娇行宝殿前，新裁罗扇合欢圆。进来不为凉风好，欲讽君心莫弃捐。大都三月柳初黄，内苑群花渐有香。小阁日长人倦绣，隔帘呼伴去寻芳。腰肢瘦弱不胜裙，病里恹恹过一春。因识玉颜多宠幸，殿前催得太医频。安息薰坛遣众魔，听传秘密许宫娥。自从受得毗卢咒，日日持珠念那摩。暑风催雨滴檐楹，深院吴姬睡不成。梦入西湖荡莲桨，起来弹泪到天明。白酒新篘进玉壶，水亭深处暑全无。君王笑向奇妃问，何似西凉打剌苏。海晏河清罢虎符，闲观翰墨足欢娱。内中独召王渊画，拓得黄筌《孔雀图》。御沟秋水碧如天，偶忆当时事惘然。红叶纵教能寄恨，不知流得到谁边。燕子泥香红杏雨，苕花风澹白鸥波。一年春事闲中过，镜里容颜奈老何。春游到处景堪夸，厌戴名花插野花。笑语懒行随凤辂，内官催上骆驼车。诸方贡物殿前排，召得鹰坊近露台。清晓九关严虎豹，辽阳先进白雕来。骑来骏马响金铃，苏合薰衣透体馨。罟罟珠冠高尺五，暖风轻袅鹖鸡翎。秋深飞放出郊行，选得驯驹内里乘。野雉满鞍如缀锦，马前珍重是黄鹰。江南名伎号穿针，贡入天家抵万金。莫向人前唱南曲，内中都是北方音。西山晴雪玉围屏，随驾登楼眼界明。供奉女儿偏觉冷，貂裘特赐荷恩荣。月钱常是散千缗，大例关支不是恩。南国女官呼姓字，只愁国语不能翻。海子东头暗绿槐，碧波新涨灏无涯。瑞莲花落巡游少，白首宫人扫殿阶。河西女子年十八，宽着长衫左掩衣。前向拢头高一尺，入宫先被众人讥。百年四海罢干戈，处处黎民鼓腹歌。偶值太平时节久，政声常少乐声多。鹿顶殿中逢七夕，遥瞻牛女列珍羞。明朝看巧开金盒，喜得蛛丝笑未休。春情只在两眉尖，懒向妆台对粉奁。怕见双双莺燕语，杨花满院不钩帘。白露横空殿宇凉，房头捣洗旧衣裳。玉栏金牛西风起，几叶梧桐弄晚黄。健儿千队足如飞，随从南郊露未晞。鼓吹声中春日晓，御前咸着只孙衣。天马西来自佛郎，图成又敕写文章。翰林国语重翻译，袄鲁诸营赐百张。低绾云鬟浅淡妆，从来阁内看诸王。只缘谨厚君心喜，令侍明宗小影堂。二弦声里实清商，只许知音仔细详。阿忽令教诸伎唱，北来腔调莫相忘。纤纤初月鹅黄嫩，浅浅方池鸭绿澄。内苑秋深天气冷，越罗衫子换吴绫。凶吉占年北俗淳，旋烧羊胛问祆神。自从受得金刚戒，摩顶然香告世尊。内中演乐教师教，凝碧池头日色高。女伴不来情思懒，海棠花下共吹箫。大宴三宫旧典谟，珍羞络绎进行厨。殿前百戏皆呈应，先向春风舞鹧鸪。兴圣宫中侍太皇，十三初到捧垆香。如今白发成衰老，四十年如梦一场。莴苣颜色熟樱桃，树底青青草不薅。生怕百禽先啄破，护花铃索胜琅璈。昨朝进得高丽女，太半咸称奇氏亲。最苦女官难派散，总教送作二宫嫔。宝殿遥闻佩玉珊，侍朝常是奉宸欢。要知各位恩深浅，只看珍珠罟罟冠。元统年来诏敕殷，中书省里事纷纭。昨朝传出宫中旨，江浙支盐数万斤。谷雨天时尚薄寒，梨花开谢杏花残。内园张盖三宫宴，细乐喧阗赏牡丹。新颁式样出宫门，不许倡家服用新。伎女紫衣盘小髻，乐工咸着戴青巾。梦觉银台画烛残，窗前风雪满雕栏。为嫌衾薄和衣睡，火冷金垆夜半寒。圣心常恤叆焉贫，特敕中书赐绢银。分得不均嗟怨众，受恩多是本朝人。晓灯垂焰落银缸，犹自春眠近小窗。唤醒玉人莺语滑，宝钗敲枕理新腔。"}