{"id":"722393","title":"柳","dynasty":"明末清初","author":"屈大均","text":"青青一夕已成丝，舞向东风不自持。白首正愁飞絮乱，莫教如雪一枝枝。一丝一缕已风流，半拂芳塘半画楼。日夕含烟复含雨，不将春色散人愁。故作长条要拂人，莫教攀折向芳春。怜他叶底流莺好，掩映双栖不露身。已遣飞花作白蘋，又教吹絮逐香茵。枝间娇鸟纷无数，第一流莺最恼人。"}