{"id":"475664","title":"阳山草堂为姑苏顾大有赋","dynasty":"明","author":"丰坊","text":"新晖送山青，点点入茅屋。平原秀芳草，流泉带乔木。篱篁堕凉影，庭兰动徐郁。主人侵朝兴，鹤衣巾一幅。净几发炉燎，就床取书读。坐中无俗宾，砌下有驯鹿。短扉竟日掩，香醪四时漉。闲情寄峄桐，佳词喷湘竹。翘企孤山隐，想像柴桑筑。延睇拥云峰，满听溅霜瀑。久与市尘遥，已共山灵熟。后名谅非求，潜德思厚蓄。落梅正宿雨，予来破幽独。"}