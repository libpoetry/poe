{"id":"216044","title":"霜叶飞·塞云垂地","dynasty":"宋代","author":"方千里","text":"塞云垂地，堤烟重，燕鸿初度江表。露荷风柳向人疏，台榭还清悄。恨脉脉、离情怨晓。相思魂梦银屏小。奈倦客征衣，自遍拂尘埃，玉镜羞照。无限静陌幽坊，追欢寻赏，未落人後先到。少年心事转头空，况老来怀抱。尽绿叶红英过了。离声慵整当时调。问丽质，从憔悴，消减腰围，似郎多少。"}