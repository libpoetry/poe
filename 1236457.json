{"id":"1236457","title":"次王吉夫暮秋旅怀韵","dynasty":"元","author":"陈樵","text":"风吹白日下遥天，容易人间换岁年。菊老不随霜共落，云飞却与雁争先。探囊野草皆为药，入市山梨便直钱。远道故人成久别，每因景物思绵绵。客路风霜厌远行，芰荷犹映旧袍青。东山云杳家千里，南国秋深雁一声。玉笋班头红日近，金华洞口白云扃。求仙何似求名切，几误还丹炼未成。"}