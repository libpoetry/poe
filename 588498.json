{"id":"588498","title":"次郑敬道明府八景总咏韵","dynasty":"明","author":"古文集","text":"邑中奇秀多山水，宇宙名区堪比拟。古祯遗谶良是潜，故老传闻非率尔。文物诚不下他州，吾祖破荒几百秋。公来览胜有高调，胸次岂同俗吏流。梧冈落照夕返岩，岫桂拂岚晴未了。渔郎歌月溪浅清，径出云檐深窕窈。野渡横舟归客号，杏花雨湿耕农劳。龟峰一塔自千古，石边亭饯松花醪。古今赋咏若干首，此景还来待公久。阳春白雪和再难，斲垩肯为运斤否。"}