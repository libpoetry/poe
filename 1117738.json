{"id":"1117738","title":"戏作野兴六首","dynasty":"宋","author":"陆游","text":"省事贫犹富，宽怀客胜家。充虚一箪饭，遣睡半瓯茶。有兴闲垂钓，逢欢醉插花。皋桥亦可死，处处是生涯。扰扰亭中客，悠悠局上棋。所遭元有命，自苦竟何为。冯衍深尤妇，陶潜过责儿。奇文虽可贵，寱语岂非痴。久已挂吾冠，江边岁又残。心惟无愧怍，身取不饥寒。小酌三杯足，安居一席宽。东冈有泉脉，携杖试寻看。今年病微减，耕稼乐江村。灯火耿破屋，歌呼围老盆。常时但葵苋，盛馔有鸡豚。客散茅檐寂，蹒跚自闭门。出户语邻叟，与卿同一愚。逢人即如旧，临事不胜迂。发白花犹插，囊空酒亦沽。回思五十载，何处有荣枯。有酒皆堪醉，无山不可庐。遂初成近赋，孤愤悔前书。湘寺分经帙，庐山寄药锄。江头霜叶满，诗兴属骑驴。"}