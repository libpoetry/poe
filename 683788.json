{"id":"683788","title":"荅许殿卿长史","dynasty":"明","author":"王世贞","text":"莲花簇就济南山，湖上看山尽日閒。一札十行文似锦，非关长史恋人间。拂袖淮王桂树云，远游名字不教闻。自从深得山阴趣，玉室金庭报右军。亲扶豢角汶阳田，不向东风费酒钱。拥彗苍头誇诵赋，搊筝小伎解参禅。踏青风满白杨枝，云到牙山黯自迟。冢上弹琴应莫怪，人间能得几钟期。盻子城边春打围，割鲜呼酒去如飞。一从上客申屠府，不道袁丝罢相归。绣斧朱钲引碧油，风光差胜廿年游。东州耆旧毋劳羡，镜里清霜半上头。"}