{"id":"772133","title":"晓晴散步遣怀","dynasty":"清","author":"林占梅","text":"连夜淋漓春雨足，挹户林光照晴旭。杨柳墙头垂嫩青，芭蕉窗外展新绿。夹廊暴茁碧箖箊，绕槛争开红踯躅。满园草木尽欣荣，雨力能资地肥沃。朝来屐笠自周巡，遣怀缓度池西曲。短篱羃䍥牵牛萝，小圃葱茏长婴粟。花梢雨点叶留珠，水上荷擎波漾玉。閒园卅亩堪寄情，修竹千竿可医俗。小年日日足徜徉，何必夜游更秉烛。列架图书数万篇，得意欣然自藏录。隐囊尘尾恣清谈，诗卷琴经与棋局。吾侪藉此寄天真，何必营谋伤窘促。矧今满目尽烽烟，神州扰扰争蛮触。寥寥永日卧山寮，牢愁拟把「离骚」续。东瀛此际比天堂，散诞优悠无缚束。为读移文居北山，肯因献赋出西蜀。君不见安閒毕世香山老，祗缘知命无贪欲。"}