{"id":"823281","title":"永遇乐 登北固山，次辛稼轩韵","dynasty":"清末近现代初","author":"吴湖帆","text":"多景楼前，凭高穷目，空怆神处。几度登临，欷歔酒酹，两点金焦去。南朝往事，东都旧迹，还被断云遮住。走江城、麾兵白下，健儿尽道擒虎。吴钩且倚，摩洪厓肩，浮玉横江一顾。浪拍矶边，浩茫天际，遥指归舟路。米颠如此，鹤林图里，客况愁听堠鼓。重相问、他年小隐，愿能遂否。"}