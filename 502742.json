{"id":"502742","title":"题剑溪上人坐禅卷","dynasty":"明","author":"王恭","text":"释子安禅何处山，镡津溪上薜萝间。身将鹤畔松同古，心与岩头云共閒。九峰禅观通云月，百六滩声广长舌。翠竹黄花总是禅，西来直指何言说。磨砖作镜无光彩，刻舟求剑知何在。吾乡兄弟刹那间，若问江湖三十载。戒刀禅尺与蒲团，定里休将色相看。直教铁铸脊梁骨，不用安禅禅自安。"}