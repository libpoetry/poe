{"id":"431828","title":"薛南溟挽词二首","dynasty":"近现代","author":"孙保圻","text":"智囊樗里久钦迟，一别无归系去思。攻错自惭年少事，荒寒竟到日斜时。交期累世逾胶漆，保障何人治茧丝。渍酒束刍聊尽意，为君和泪写哀辞。飘瞥流光去似烟，义旗张楚幸随肩。吏材天授征兴颂，耆旧星稀惜此贤。医国有方传子弟，登瀛无路觅神仙。细推运化参生理，我亦婆娑近暮年。"}