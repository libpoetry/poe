{"id":"117319","title":"送吕际秀才南归","dynasty":"宋代","author":"张耒","text":"咽咽幽谷泉，萧萧秋竹风。岂不爱孤洁，但伤愁且穷。吕子南国秀，沧溟贮其胸。出试辄不偶，低头避儿童。离家五千里，客饭苦不丰。冷落卧寒斋，苦吟和秋虫。昨者投我诗，九叹阅未终。欲知作者心，但视读者容。文章出贫贱，此事今古同。但愿子富贵，不愿文日工。今日告我别，出门若惊鸿。各在天一方，何当复相逢。"}