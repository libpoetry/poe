{"id":"564784","title":"寿图提学谢侍御请赋","dynasty":"明","author":"孙承恩","text":"春阳煦物浓若饴，蟠桃结子何累累。仙童捧出来瑶池，大可如盎鲜凝脂。太和孕毓流华滋，三千年方一见之。当年曾许曼倩窥，岂知后世更有偷桃儿。谢子纯孝天应知，奉亲爱日拳拳私。阿母圣善仁且慈，庭前兰桂森葳蕤。高堂长日薰风吹，祝釐设帨当此时。飞飞青鸟来致辞，桃今再熟为子贻。助尔上侑长生卮，福禄单厚生期颐。"}