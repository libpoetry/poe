{"id":"738764","title":"过潼关","dynasty":"清","author":"陈德正","text":"秦关百二重，沃野横千里。一经穿诘屈，险窄不容轨。太华与首阳，两崖并雄峙。黄河走中间，神龙掉其尾。凿幽开门户，设险良为此。乾坤兹奥区，壮哉山河美！缅想嬴秦初，吞噬奋长觜。六合混一家，殽函正东启。兴亡不一姓，城郭今犹是。衰柳带行人，颓阳没残垒。立马重徘徊，苍苍暮烟起。"}