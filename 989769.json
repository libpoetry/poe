{"id":"989769","title":"棹歌","dynasty":"宋","author":"曹勋","text":"谪仙醉揖金陵月，浩歌目送飞鸿绝。江城樽俎照清辉，楼台忽作烟霞宅。长杯引竭北斗空，吴歈楚舞无颜色。行行倒著紫绮裘，径上兰舟岸纱帻。笑谈欬唾惊鱼龙，历块群山看灭没。石头水底度冰轮，迢迢碾破澄空碧。左回右盼生英风，联袂招邀尽狂客。相将醉卧绿萝烟，三山不动鳌无力。秦淮寂寂江月空，人物风流难再得。"}