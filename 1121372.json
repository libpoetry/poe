{"id":"1121372","title":"题西湖山岩二首","dynasty":"宋","author":"林㟽","text":"咫尺移文唤即应，此亭便可配韩亭。溪流横过一湾碧，山色平分两岸青。落日钟声鸣远树，半空塔影倒寒汀。云烟满目皆亲种，留与邦人作画屏。坐对高舂放晚衙，舂米和石也穿芽。鸥边云阔三千顷，树杪烟横数万家。贮月未圆松琐碎，怯风无力竹攲斜。叮咛好护湖山景，养得阴成宿莫鸦。"}