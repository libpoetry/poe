{"id":"695024","title":"又赠别霍子勉衷应召补鄞县尹六首","dynasty":"明","author":"庞嵩","text":"蚤拔南宫隽，归卧樵山云。逢时徵召起，嗣服皆明君。世美良克济，膴仕安足云。表表怀先公，舍子荫其侄。官子亦可轻，何物足吾屈。扩此仁一家，缨冠救同室。先公利社稷，出境陈所知。况兹有专城，邻封即慈溪。目中惯夷险，熟路随所之。峡庙熄邪妖，江心石徙避。峡山刻移文，雷风猛虎毙。动物慎真诚，群邪岂能閟。士无德举主，先公忘己恩。子今酬知己，惟报君与民。向彼潝潝徒，太虚过浮云。朝阳有奇凤，间世时一鸣。雷在地中复，当秋敛其声。所以不言信，混混原默成。"}