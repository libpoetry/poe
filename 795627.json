{"id":"795627","title":"齐天乐 湖上午日","dynasty":"清","author":"卞梦钰","text":"彩云拥退千峰雨，日月并当双五。蒲泛琼卮，丝缠玉臂，竞渡遥同荆楚。门悬艾虎。愿兵辟灵符，尘清烽缕。天台路近，采药人归时正午。风度歌声何许，试问湖山，今可还如古。看小燕新蟾，穿红掠碧，都向景中添句。柳荫低映，好放艇邀凉，水香凝处。选韵题觞，删去繁箫鼓。"}