{"id":"685019","title":"陈瑞山大巡过访以诗谢","dynasty":"明","author":"王渐逵","text":"两持麾节向明都，父老欢传自下车。威望远钦南海若，福星高映祝融墟。迂儒喜慰迎冠盖，野鸟惊看驻隼旟。嬴得光风满归去，竹砰梅浒散幽虚。清霏凉吹涤轻尘，萝径蓬门亦借春。誉望久瞻程叔子，趋迎先愧蜀山人。深怜大雅时相挹，不怪迂狂故独亲。回首峰头萝月夜，白云翘望隔江蘋。"}