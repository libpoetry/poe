{"id":"282428","title":"水龙吟·公愚、汉宗同游花埭","dynasty":"现代","author":"金天羽","text":"问渠南国春来，撩人底事花光眩。桃醺柳醉，闹红舸去，川长山远。仙蝶当风，珍禽窥客，红鳞唼岸。笑天涯浪迹，笙歌无分，坐久看、花阴转。欲觅听松园子，问花农、沧桑谁管。抚遍回栏，石泉新火，徐浇茗碗。海气笼堤，云阴蘸水，鹑鸪声唤。几时锄一角，花田豢鹤，署移家券。"}