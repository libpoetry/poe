{"id":"1107077","title":"偶成二首","dynasty":"宋","author":"邓肃","text":"我生诗酒弄林泉，紫诏三呼出洞天。高视尘寰但蚊睫，冷看时辈耸鸢肩。山间已袖婴鳞手，物外今还钓月船。若使儿曹知此乐，人人同得地行仙。数椽茅屋傍山隈，野草如云径不开。小院纵横行蚁阵，孤灯明灭纵蚊雷。并包益见乾坤大，扫灭何时风雪来。磊块胸中何处洗，酒行到手莫停杯。"}