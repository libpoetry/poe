{"id":"192084","title":"严一飞惠余一唯图书赞其上甚佳石更名忠恕图","dynasty":"宋代","author":"李石","text":"善水沃沸焦，善药调瞑眩。吾岂斯人徒，屏开慈母面。丹青解人意，二字出素练。孝哉耘瓜子，伤根岂所愿。升堂致一唯，出门成两见。遂令李老书，不和韩非传。吾家桃李园，力行未敢倦。明知政事拙，稍觉言语贱。四科定谁先，袖手水入砚。会请无言师，宽处著方便。"}