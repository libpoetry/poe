{"id":"260601","title":"中元夜祭太一罢对月","dynasty":"金朝","author":"赵秉文","text":"今夕知何夕，白露涵秋空。褰衣踏明月，如在琼瑶宫。细数秋兔毫，桂树何玲珑。当年谁所种，翳此天公瞳。清光知人意，飞影入杯中。流霞酌不尽，清光浩无穷。我欲溯白云，一访东坡翁。扁舟下赤壁，此乐将无同。畴昔缟衣仙，化作羽衣僮。酒酣邀我去，鹤背冷松风。灵宫夜醮馀，香雾飞不起。更衣步石坛，风露浩如洗。月波走金蛇，入我清尊里。引杯不复疑，弓影正如此。夜深闻雁过，歘见巾落几。松閒龙一吟，风庭应落子。空中步虚声，隐隐犹未已。"}