{"id":"682777","title":"闻梁彦国别筑西山赋此寄怀四首","dynasty":"明","author":"区益","text":"涉舟罗旁口，如过五盘溪。履险方在兹，白昼闻猿啼。去去还登陆，改辙凌丹梯。垠堮入扳陟，烟霭仍凄迷。历览随适意，得句凭轼题。薄采山中薇，足以充提携。道入西宁县，眼中皆蒸藜。官仪初睹汉，夷俗遂宗齐。四民各就业，郊垒无鼓鼙。词客时即次，羁旅成幽栖。美人心迹素，俨若庞德俦。本具岩壑姿，复耽鹿豕游。乘轩蹑冈陇，意气薄林丘。膏壤一以开，耒耜日相求。有时耕云毕，倚岫思夷犹。荒秽追前昔，清平感此秋。藏书大壑中，应为再来谋。长揖谢耕者，挟策上皇州。闻君构书屋，乃在栗里阳。榛莽既芟辟，岩窦自辉光。编荆足倚籍，白云窥我墙。鸟雀不离侧，藤萝夹舍旁。主人理绿绮，清响协宫商。一弹伤旧染，再弹乐时康。孰意魍魉区，今为文物场。修竹不受暑，野花时扑伤。子云本玄客，兀然开草堂。瑶蛮既荡灭，两山净如扫。是处禾黍场，无复豺狼道。奕奕司马公，殚猷赞鸿造。风景古来无，吾迹恨不到。美人恣遨游，于此事幽讨。几度赋登高，与谁寻瑶草。白发予垂耳，性痴慕高蹈。杖策苦无力，安得从所好。扁舟泊嵩台，待君歌浩浩。"}