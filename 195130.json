{"id":"195130","title":"孙使君飞蓬亭","dynasty":"宋代","author":"戴表元","text":"江南泽国多烟水，年少轻身作游子。适来衰懒畏奔驰，忽见飞蓬平地起。飞蓬主人人中仙，曾乘千斛凌风船。船头画鼓催行酒，船尾红妆歌采莲。收篙卷纶今尚乐，却悔从前风浪恶。青云裘褐一鸥身，白发山林五湖客。我来花雾红霏霏，此蓬如山何处飞。但当共坐索酩酊，溪塘过雨春肥。君不见鸱夷名成沧海去，富贵畏人如脱兔。又不见羊裘钓客桐江上，一出张皇动星象。何如飞蓬主人亭上饮，醒与客论酣即寝。寝酣忽作江湖梦，风雨漂摇蓬不动。"}