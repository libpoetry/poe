{"id":"688069","title":"遂邑阻雨书怀甲寅二首","dynasty":"明","author":"朱同","text":"一春多事羁遂阳，处处水潦如望洋。青山雨歇鸟啼急，白日门关蚕绩忙。倚门无复念游子，思亲空自摧衷肠。慈乌中夜惊独宿，为尔涕泣沾衣裳。痴云一月翳朝阳，四望平芜尽海洋。蜀魄唤春空自苦，吴蚕作茧为谁忙。一身留滞难回首，万事牵萦易断肠。继述久知心事重，莫将流涕浪沾裳。"}