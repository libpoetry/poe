{"id":"813497","title":"题吴桐云同年出山海关图","dynasty":"清","author":"李鸿裔","text":"一笑囊书出汉关，医闾北镇海东环。雄边鼓吹腾三辅，奇句弓衣绣百蛮。夜雪毡庐玄菟郡，夕阳驼背老鸦山。时危地险思周历，仗剑输君独往还。李陵台北晾鹰台，秋到居庸万壑哀。九月出关驴背冷，十年回首雁声来。中原戈马犹前日，边塞风云岂异才。掷画还君三叹息，陪都天仗泣龙媒。"}