{"id":"1119555","title":"到房交代招饮四首","dynasty":"宋","author":"陈造","text":"蹑尽巉岩气未苏，悔来坡下独长吁。一观烟雾南山面，从昔名坡信厚诬。檐外浮岚暖翠堆，道人亲眼为渠开。餐钱官簿何须计，直为南山亦合来。胜日山堂共一樽，未妨窈窕对嶙峋。髻分翠影眉争绿，人与南山各可人。妓围檐额润空青，岫幌云关夜不扃。吏隐风流输我辈，可须逋客诧山灵。"}