{"id":"659267","title":"萱荣为张经载题","dynasty":"明","author":"罗玘","text":"渝水赴海易，渝船上滩难。母心如孤船，遭孀险于滩。凿凿石齿隙，如雷向奔湍。一息生死隔，谁谓天地宽。乳哺各鼎鼎，而今生羽翰。上摩九万里，母老心更安。白昼北堂㵾，闯然入玄冠。树旄塞前途，白马黄金鞍。匍匐走舍儿，邻人越墙看。致词谢邻人，吾亦谏诤官。三岁不见母，初辞五云端。起舞为母寿，儿不饥不寒。儿腹有至宝，其名为琅玕。愿言献天子，功名良不刊。"}