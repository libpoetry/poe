{"id":"768294","title":"莺啼序 寄蓝谢青，即用谢青见别原韵","dynasty":"清","author":"龚翔麟","text":"东皋荜门小小，记蓝生隐处。爱城曲、宛转笆篱，晨凫缓系曾许。载画榼、沈家池馆，酒徒跋扈容龚五。又帆抽秋霁，苍鴚点点偏阻。敲月瞻园，翠藓四壁，听蛩螀似诉。惯引起、乡国离愁，梦中呼艇欲去。喜醒来、茶瓶厅事，卸冬装、旧游重数。笑移宫换徵多乖，被周郎顾。木瓜清酿，莲子深杯，待兴阑三鼓。向拳石婆娑，日对良友，我自逍遥，可忘兰署。歌扇招邀，卖灯春市，长千才卓浮图杖，更蒋陵、寻遍苔枝路。诗逋未了，楝花风里魂消，柳梢莫挽船住。中山卉水，从此凄凉，料吟情最苦。慵续取、江淹词赋。拟倩杜鹃，暂歇啼红，会人言语。浑是无凭，萍藻散聚，寒潮直接锁澜水，剖瓜刀、鱼腹传鹅素。冷枫盼到殷时，双桨冲波，西泠问渡。"}