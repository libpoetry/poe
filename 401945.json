{"id":"401945","title":"丙辰春感八首四叠少陵秋兴韵","dynasty":"民国末当代初","author":"钱仲联","text":"一夕狂飙卷邓林，今年春物倍萧森。黄台再摘辞何痛，素魄来遮日正阴。儒墨是非枝指喻，李牛恩怨两家心。夜深倚柱愁难寐，树树惊乌处处砧。荷镜无光柱亦斜，虬潭祸水遍诸华。未容姬旦巢桑土，偏放张星傍斗槎。摇落何堪汉营柳，仓皇愁听蓟门笳。南宫图颂今谁首，揽笔灯前漫吐花。五十年前见绛晖，汝南鸡唱报熹微。射囊曾建黄天立，挟剑频超紫海飞。翼轸旌旗何处是，云霄毛羽与时违。汾阴一病成千载，丞相新来要瓠肥。百尺高楼一局棋，埃风溘逝镇长悲。难忘傅说骑箕日，正及穷奇窜北时。玉蝀桥边书尚在，青枫江上梦来迟。年来苦恨长城坏，岂独龙门系我思。烛龙衔火照钟山，高会衙头一晌间。正惜蛇妖争郑阙，却占鹑首赐秦关。恢张玄武通南纪，篆刻雄文颂乞颜。外史传闻还失笑，戎巴人领列斯班。三峰遥望海西头，烟景浓春似暮秋。自是楼台无地起，那堪稻蟹万家愁。哀鸣去看双黄鹄，指水难盟旧白鸥。尘老蓬壶谈世运，神山今日让神州。华颠文武两无功，吴市箫声廿载中。解渴不祈金掌露，打头何事石尤风。梦回桂岭云犹墨，劫后桑枝海更红。莫道乾坤非本穴，抱香还有铁函翁。越来溪水碧逶迤，负戴生涯属此陂。物论巳空蝴蝶梦，双栖犹借凤凰枝。故知柏悦缘松茂，纵许舟藏奈壑移。七十年来家国事，春灯话里泪珠垂。"}