{"id":"1111733","title":"和田伯清见寄","dynasty":"宋","author":"吴芾","text":"可叹人生有限身，终朝长是困嚣尘。向来每愧为人役，今日方能保我真。幸有一丘堪避俗，何妨百岁作閒人。更烦妙句相褒借，顿觉柴门暖似春。落笔摛辞烂有章，故应往岁擅文场。身登霄汉声猷著，兴寄湖山气味长。无计盍簪同把酒，尚怀扫地对焚香。依然日暮碧云合，相望回头各一方。"}