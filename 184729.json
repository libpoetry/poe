{"id":"184729","title":"方时敏作寄茶诗允迪赵承之争论锋起有以诗棋","dynasty":"宋代","author":"曾几","text":"丛林一转语，矛盾生诸方。不知维摩诘，众论付括囊。君家富月团，入眼惊未尝。劝君勿浪出，中有双龙藏。一朝不自秘，词锋起堂皇。诗棋竞攻取，信美非吾乡。吾乡亦何有，黍麦纷低昂。作诗天所戒，但欲身稍昌。弈棋正如诗，坐看星垂芒。怪君真不廉，顾我俱无长。天寒袖手垂，未厌舌本强。悬知决战时，两阵争堂堂。诗坛与棋兵，伤杀亦大当。归去竟何得，惊雷转空肠。"}