{"id":"905422","title":"至伏以时雪普沾天颜兑悦特就图书之府广延儒墨之流颁内库之醇醪给大官之珍膳空惭醉饱莫报休明仆射相公与我义高缘情才大遽枉风骚之作过为庸鄙之荣辄扣凡音仰依来韵敢冀聊窥之幸止为笑之资","dynasty":"宋","author":"李至","text":"尽日霏霏洒禁闱，蓬山高会各增辉。数行御札鸾凰舞，一幅天歌锦绣飞。席上共惊飘粉絮，笔头争看落珠玑。兰台老监虽多病，为感君恩亦醉归。"}