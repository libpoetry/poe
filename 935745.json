{"id":"935745","title":"过林黄中食柑子有感学宛陵先生体","dynasty":"宋","author":"陆游","text":"博士得黄柑，甚爱不忍擘。持献太夫人，远附海上舶。故山饶氛雾，可使酒杯窄。岂无荔枝好，餍饫恐不摘。相去三千里，无异娱旁侧。乃知母子意，更远未尝隔。我昨往见君，从容弄书册。药分腊剂香，茶泛春芽白。主意顾未厌，筐筥自搜索。敢谓甘旨馀，亦及此下客。霜包才三四，气可压千百。重是慈孝物，不敢吐其核。甘寒虽绕齿，悲感已横臆。半生无欢娱，初不为湮阨。"}