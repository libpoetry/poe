{"id":"179867","title":"元质偶招客饮为赋此篇","dynasty":"宋代","author":"李流谦","text":"晓风吹花枝，晓雨濯花色。裁缀为好春，天公不遗力。啼禽强领解，对花语移日。世事岂易料，搔首鬓毛白。名园适幽爽，韶序属芳淑。主人雅好客，力能管风物。酒如泻江波，紫翠映华席。我友不可拣，一一如珪璧。远者渺云海，近者接肘腋。能来共一醉，我亦有行役。"}