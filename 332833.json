{"id":"332833","title":"扬州慢·寄酬吕半隐同年","dynasty":"清代","author":"梁清标","text":"廿载游踪，今来河朔，共君咫尺天涯。有中山名酒，好醉赵城花。回首望、乡关万里，萍浮一叶，蹑屩官衙。问玄亭奇字，当传谁是侯芭。苕溪寄迹，梦扬州、又泛仙槎。想邗上风流，海陵烟月，依旧繁华。为我蜀笺写句，图画里、犹带烟霞。看文成五岳，每怜王粲无家。"}