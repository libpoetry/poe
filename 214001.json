{"id":"214001","title":"韩持国从富并州辟","dynasty":"宋代","author":"王安石","text":"韩侯冰玉人，不可尘土杂。官虽众俊後，名字久訇磕。并州天下望，抚士威爱惬。千金弃不惜，宾客常满合。遥闻余风高，为子置一榻。亲交西门饯，百马骄杂遝。子材宜用世，谈者为呜唈。矧今名主人，气力足呵欱。推贤为时辅，势若朽易拉。会当荐还朝，立子在阊阖。惜哉秣骐骥，赋以升龠合。咨予栖栖者，气象已摧塌。他年佐方州，说将尚不纳。况於声势尊，岂易取酬答。有如持寸莛，未足撼鞺鞳。顾於山水闲，意愿多所合。匡庐与韶石，少小已尝蹋。风游会稽春，雪宿天柱腊。淮湖江海上，惯食虾蟹蛤。西南穷岷嶓，东北尽济漯。身虽未尝历，魂梦已稠沓。荆溪最所爱，映烛多庙塔。溪果点丹漆，溪花团绣罨。扁舟信所过，行不废樽榼。一从舍之去，霜雪行满颌。思之不能寐，蹙若虻蚋噆。方将筑其滨，毕景谢噂嗒。安能孤此意，颠倒就衰飒。唯子余所向，嗜好比鹣鲽。何时归相过，游屐尚可蜡。"}