{"id":"1096415","title":"赵大卿归自四明","dynasty":"宋","author":"释居简","text":"玉轮碾秋旻，一印印百川。分光落泾渭，湛染尤澄鲜。素魄当清流，似喜清流贤。冰澌鉴伊洛，支脉逮涧瀍。悠悠涵万象，囧囧洞九渊。可照浊水源，岂异投漪涟。泾也自由浑，月也亏仍圜。各不改故常，亦复无党偏。不知夫如何，竟为浑者獧。天高杳难问，此理何时宣。"}