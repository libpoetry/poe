{"id":"1237518","title":"杂诗二首寄彭通复","dynasty":"元","author":"揭傒斯","text":"区区九州内，横从数千里。谁设山与河？愚者分表里。京师天下本，万国赴如水。珠犀从南来，狗马由西止。浩浩荆吴船，日夜行不已。生材无定所，一物孰非己。皇天仁且广，君道亦如此。我思古唐虞，当日谁共理。脉脉我所思，彭氏蹑遐踪。婉婉若处子，未曾出房栊。相望四千里，踰年阙相从。五月君寄书，九月达京中。我书欲报君，书到岁已穷。岂不怀缱绻，无由觌君容。参差天际云，缥缈乘朔风。羽翼不吾施，翩彼南飞鸿。君有高世行，我无适时功。天命人得违，出处谅非同。"}