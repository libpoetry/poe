{"id":"527654","title":"薛生行","dynasty":"明","author":"何景明","text":"君不见少府忘年交祢衡，中郎倒屣迎王粲。坐间宾客尽倾倒，海内贤豪流英盼。古人爱才今不如，薛生岂得无嗟叹。昨来布衣见天子，日向长安乘款段。公卿门前耻干谒，东归把钓黄河岸。年少今看万卷开，远游自负三山愿。丈夫有才须用世，未许终身随草蔓。闲居好著子虚篇，行路长歌白石烂。"}