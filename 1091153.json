{"id":"1091153","title":"游韩魏王书堂","dynasty":"宋","author":"薛季宣","text":"兰生深谷中，香不为人采。明珠含蚌胎，融曜镇长在。袭来馨满衣，磨琢未曾璀。君子行之常，出处安有改。韩王开此居，山立中?嵬。窈窕二游女，易岁昏有待。柳下学东门，百世人不逮。乃心毋自欺，匪转焉可怠。用之建邦国，所宜烹大鼐。我来追后尘，六逸先驽骀。美人意桃李，德谊见芳茝。瞠若眩吾明，五色腾日彩。"}