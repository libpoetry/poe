{"id":"1120359","title":"送陆务观赴七闽提举常平茶事","dynasty":"宋","author":"周必大","text":"汉皇亲召贾生还，京路争看北海贤。却畏神仙足官府，便思风采烁云烟。暮年桑苧毁茶经，应为征行不到闽。今有云孙持使节，好因贡焙祀茶神。鸾栖枳棘已多年，父老犹传主簿贤。扶杖喜迎新使者，赤帷何惜与高褰。疲驽久倦直明光，风味常思十八娘。拟请一麾依故旧，得无公道学苏章。"}