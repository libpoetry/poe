{"id":"209129","title":"梅韵·伊祁作春私帝力","dynasty":"宋代","author":"郑清之","text":"伊祁作春私帝力，司花女课千机织。月四十五以为功，化工何尝停半息。老梅偃蹇傲众芳，一钱轻视程不识。和羹肯为媚灶计，望林祗笑欲炙色。莓苔被服当文绣，冰雪定交过金石。静乐先生大雅韵，始信清名不虚得。政须草圣传新篇，安得张颠首濡墨。"}