{"id":"432968","title":"无题集玉溪生诗十九首","dynasty":"近现代","author":"胡士瑩","text":"芳草如茵忆吐时，收将凤纸写相思。花须柳眼各无赖，雨落月明俱不知。冰簟且眠金缕枕，灵风正满碧桃枝。蓬山此去无多路，恐是仙家好别离。春阴只欲傍高楼，楼上黄昏望欲休。蜡照半笼金翡翠，绣檀回枕玉雕锼。宓妃腰细才胜露，王粲春来更远游。目断故园人不至，花明柳暗绕天愁。凤城寒尽怕春宵，莫损愁眉与细腰。湘泪浅深滋竹色，碧潭珍重驻兰桡。几时心绪浑无事，惟有衣香染未消。守到清秋还寂寞，王孙归路一何遥。隔得卢家白玉堂，古来才命两相妨。庄生晓梦迷蝴蝶，侍女吹笙弄凤凰。阆苑有书多附鹤，小姑居处本无郎。深知身在情常在，但惜流尘暗烛房。昔年相望抵天涯，枉破阳城十万家。犹自金鞍对芳草，更持红烛赏残花。相逢一笑怜疏放，少得团圆足怨嗟。检与神方教驻景，不教容易损年华。石楠花发旧琴台，一寸相思一寸灰。海阔天翻迷处所，廊深阁迥此徘徊。玉珰缄劄何由达，固漆投胶不可开。惟有梦中相近分，年华犹共水相催。画楼西畔桂堂东，来是空言去绝踪。云路招邀回彩凤，玉壶传点咽铜龙。轻衫薄袖当君意，乞脑剜身结愿重。玉骨瘦来无一把，丹炉犹用紫泥封。不教肠断忆同群，两两鸳鸯护水纹。愿得勾芒索青女，欲书花片寄朝云。西园碧树今谁主，世路干戈惜暂分。直道相思了无益，褰帷旧貌似元君。可惜秋眸一脔光，未妨惆怅是清狂。遥知小阁还斜照，不信年华有断肠。永忆江湖归白发，本来银汉是红墙。清声不远行人去，此去瑶池地共长。君问归期未有期，洞房帘箔至今垂。枉教紫凤无栖处，便是孤鸾罢舞时。斑竹岭边无限泪，相思树上合欢枝。如何一梦高唐雨，罗荐春香暖不知。月中霜里斗婵娟，只是当时已惘然。瑶瑟愔愔藏楚弄，云孙帖帖卧秋烟。定知何逊缘联句，莫见洪崖又拍肩。一口红霞夜深嚼，微香冉冉泪涓涓。怅望银河吹玉笙，相思迢递隔重城。越罗冷薄金泥重，清月依微香露轻。乌鹊失栖常不定，神仙有分岂关情。青袍白简风流极，任昉当年有美名。一生长对水晶盘，夜薄临醒玉艳寒。何处哀筝随急管，岂知孤凤接离鸾。桂宫留影光难取，蜡炬成灰泪始乾。终日相思却相怨，南风无处附平安。全家罗袜起秋尘，忍为黄金不为人。愿得天牢锁冤魄，枉缘书劄损文鳞。江鱼朔雁长相忆，剑栈风樯各苦辛。曾是寂寥金烬暗，云屏不动掩孤嚬。郁金堂北画楼东，心有灵犀一点通。玉简赐书迷凤象，楚歌重叠怨兰丛。贾生年少虚垂泪，赵后身轻欲倚风。清漏渐移想望久，直教银汉堕怀中。雨打湘灵五十弦，一弦一柱思华年。天荒地变心虽折，对影闻声已可怜。欲就麻姑买沧海，可能留命待桑田。未知歌舞能多少，此夜西亭月正圆。梦中来数觉来稀，日射纱窗风撼扉。垂手乱翻雕玉佩，不寒常著五铢衣。轻身灭影何可望，珠箔飘灯独自归。尽日伤心人不见，木棉花暖鹧鸪飞。卧来无睡欲如何，一夜芙蓉红泪多。欲织相思花寄远，空闻子夜鬼悲歌。已悲节物同塞雁，未抵青袍送玉珂。却忆短亭回首处，风光今日两蹉跎。东阁无因得再窥，有人惆怅卧遥帷。由来碧落银河畔，分隔休灯灭烛时。谁与王昌报消息，非关宋玉有微辞。此情可待成追忆，莫道人间总不知。"}