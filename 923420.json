{"id":"923420","title":"地动联句","dynasty":"宋","author":"苏舜元","text":"大荒孟冬月，末旬高舂时。日腹昏盲伥，风口鸣呜咿。万灵困阴戚，百植嗟阳衰。浓寒有胜气，天冻无败期。六指忽摇拽，群蹠初奔驰。丸铜落蟾吻，始异张浑仪。列宿犯天纪，预念汉志辞。民甍函鼓舞，禁堞强崩离。坐骇市声死，立怖人足踦。坦途重车偾，急传壮马敧。陵阜动抚手，砾块当扬箕。停污有乱浪，僵木无静枝。众喙不暇息，沓嶂惊欲飞。踊塔撼铎碎，安流荡舟疲。倒壶丧午漏，颠巢骇眠鸱。居人眩眸子，行客劳髑儿。南北顿倏忽，西东播戎夷。四镇一毛重，百川寸涔微。斗薮不知大，轩干主者谁。共工岂复怒，富妪安得为。宁无折轴患，顿易崩山悲。众蛰不安土，群毛难丽皮。惊者去靡所，仆或如见挤。轰雷下檐瓦，决玉倾仓粢。双颠太室吻，四跃宸庭螭。万宇变旋室，百城如转机。念此大灾患，必由政瑕疵。胜社勇厥气，孤阳病其威。传是下乘上，亦曰尊屈卑。夫惟至静者，犹不可保之。况乃易动物，何以能自持。高者恐颠坠，下者当镇绥。天戒岂得慢，肉食宜自思。变省孽可息，损降祸可违。愿进小臣语，兼为丹扆规。伟哉聪明主，勿遗地动诗。"}