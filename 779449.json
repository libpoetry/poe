{"id":"779449","title":"满庭芳 次筠邻主人咏牡丹原韵","dynasty":"清","author":"顾太清","text":"剪到秾香，清和天气，映空雾雨轻匀。这般态度，谁敢斗鲜新。国色天香富贵，瑶池种、迥出凡尘。雕阑护，姚黄魏紫，深浅总宜人。更谁相问讯，绡窗掩日，苔径留春。飐帘旌风软，花影清真。不管杨花榆荚，肃端庄、一段精神。凝妆处，玉壶亲贮，词客醉芳茵。"}