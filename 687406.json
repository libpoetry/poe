{"id":"687406","title":"授职后感怀三首","dynasty":"明","author":"孙承恩","text":"盛世储才侈禁林，庸愚叨备药笼参。玉堂昼暝消香篆，金阙晨趋响佩音。健鹘抟秋云汉阔，长鲸跋浪海天深。此生图报师前哲，独对遗编万古心。三载虚叨作养恩，拜官仍许列儒绅。受知何以酬诸老，许国惟应致此身。紫禁天回鸾诰湿，御炉烟泛鹄袍新。不将荣盛誇遭际，有待迂忠得上陈。端居深念独长吁，且向灯前一掩书。四禁愿言今日始，三长应愧昔人如。沧溟谁谓堪凭苇，峻坂何由可驻车。肯以清閒供放逸，勉旃深为惜居诸。"}