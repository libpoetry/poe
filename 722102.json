{"id":"722102","title":"奉和澹翁六叔父开春病起之作","dynasty":"明末清初","author":"屈大均","text":"花为春寒未海棠，犹馀梅过立春香。怜翁身入新年健，与我情同爱日长。吟处自能空海岳，酒中那得有彭殇。消除白发诗篇在，况有知音在草堂。边屋云山尽玉屏，人间何处有沙亭。禾皆两熟香粳白，榕是千年细叶青。先祖旧栽长命树，曾孙频见老人星。丈人于我为诸父，抱瓮相将入杳冥。多谢莺声送酒杯，一诗成似一花开。古稀已在羲皇上，难老还如稚子来。心共青兰春箭发，吟随白鸟暮声回。溪边正可垂生钓，作鲙相期向小台。烟管峰峰枕海平，衡茅相接午鸡声。三闾子姓元南楚，二老衣冠是旧京。骚学自应推小父，人师未敢让诸兄。开春灯火丛家庙，列坐欢娱且慰情。五岳归来一草庐，依依桑梓未离居。弟兄遗恨无三谢，父子追欢有二疏。石路乾时人引杖，花窗静处鸟窥书。从来养寿惟芝草，绮皓何人便不如。四百罗浮在枕边，一年春向一峰眠。梦为蝴蝶元非我，生作蜉蝣亦是仙。服食尽多真日月，经营终少幻山川。逍遥见说须无待，姑射神人本自然。"}