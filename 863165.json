{"id":"863165","title":"读中兴颂碑","dynasty":"宋","author":"王洋","text":"峨峨蜀道艰难路，万里行人走征戍。招摇夜发川谷惊，回首长安满烟雾。朔方日已催天明，朱辉散射朝霞升。旌旗指顾豺虎静，风雨汛扫烟云清。臣能奸君子诈父，身有妖雏不知顾。江中鹿死始悲嗟，帐下猪惊犹躁怒。万年枝上春风回，明明九庙无风埃。扶鞋缀组命书重，崇邑大县华封开。如何李父干天路，祸未单诛已交恶。子仪不保坟土乾，淮阳岂为幽燕惧。太宗功业三代前，煌煌建立今古传。两宫哀笳十五曲，至今谈者犹潸然。"}