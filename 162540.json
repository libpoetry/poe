{"id":"162540","title":"念奴娇·少年奇志","dynasty":"宋代","author":"毛并","text":"少年奇志，笑功名画虎，文章刻鹄。永夜漫漫悲昼短，难挽苍龙衔烛。飞藿飘零，浮云迁变，过眼邮传速。昔人真意，眇然千载谁属。犹喜二子当年，诸公籍甚，赏云和孤竹。翰墨流传知几许，遗响宫商相续。梦里京华，不须惊叹，春草年年绿。赤霄归去，更看奔电喷玉。"}