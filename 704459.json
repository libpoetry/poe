{"id":"704459","title":"咏怀二首","dynasty":"明","author":"黎民表","text":"佳人入我梦，华容渥如丹。玉璜称姣服，扬辞吐馨兰。接欢在须臾，寤言阻河山。坐惜朱华改，空悲蕙草寒。别离不可处，况乃玄律殚。肃肃高天鸿，冥飞慕俦侣。岂无凝寒思，连翩自容与。眷我平生怀，梯航限河渚。块然守空堂，伊人自豪举。揽桂聊淹留，折麻空延伫。道远多风霜，岁晏多思虑。光仪恒不忘，何异渴琼树。"}