{"id":"731981","title":"偕顾翎先司理陈坤庵集梓荫山阁","dynasty":"清","author":"谢泰宗","text":"西风禾黍一登楼，槛外青山大海流。钓客六鳌初下饵，仙人双鹤未归丘。移云树影江心见，漱石杯光水底浮。投分半通千佛籍，抡交十载一绨裘。歌风汉苑思皇士，溉釜周京旧国谋。入洛彦先才自美，谁人惊坐辖堪投。振衣试读《怀沙》句，笔底江山何处收。"}