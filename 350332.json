{"id":"350332","title":"解连环·香篆，和张雨珊丈韵","dynasty":"清代","author":"程颂万","text":"返魂难曳，小屏山一角，冷清清地。蓦茶香、扬转风帘，又偷共春窝，暝愁低缀。病月凄烟，画一个、帘前心字。只梨云断梦，梅雨枯禅，错被钩起。幽欢背灯暗记。记浓熏翠被，罗帐私倚。怕深宵、坐暖檀床，恁钗拨炉灰，自添沉水。琐槛云窗，尽蛛网、露凉频系。绾相思、夜阑篆冷，替侬寄意。"}