{"id":"700460","title":"返辰州","dynasty":"明","author":"顾璘","text":"生憎江草唤愁生，闷见垂杨暗古城。隔岁家山仍北望，五溪烟瘴返南征。闾阎未报宽租税，轩冕空嗟拂性情。岁岁深岩求大木，不知陵庙几时成。满江烟浪一官舟，直指巡行遍几州。楚国封疆通塞徼，庾公江汉盛风流。飞鸢堕地还苍水，瘴岭愁人易白头。五柳先生真傲吏，暂来彭泽即归休。"}