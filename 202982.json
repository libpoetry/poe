{"id":"202982","title":"送任山归河东","dynasty":"宋代","author":"蔡襄","text":"风俗忧思深，在昔言汾绛。之人隐其间，白首甘陋巷。毕力事诗书，岂特专记诵。编年作通记，起周迄炎宋。甲子二十五，迴环补遗空。予闻春秋法，尊王正一统。维持生民纲，树立大邦栋。上贤若游夏，鸟兽于麟凤。三传自名家，讲解或失中。区区休预徒，左驰困羁控。排闢侵异端，寖久成蠹虫。仲淹著元经，刘蕡比奴从。去圣日弥远，斯言谁折衷。犹胜儿女曹，烟云费嘲弄。君於春秋学，勤劳务包综。向时耻飞箝，画策尚禽纵。羌戎负恩德，王师压秦雍。边圉重疮痍，堪为贾生慟。庙堂诛贼谋，谓与天下共。诏书入岩穴，丐告嘉谋贡。使者出河东，辄以姓名送。朅来游京邑，天门如可羾。岧嶢双浮云，下有千人{宂辱}。扳缘逐声利，激射苟禄俸。蹭蹬不敢前，抚心愈疑恐。短翮无吹嘘，微芳少培拥。客舍逼隆冬，萧条残雪冻。悠悠晋溪上，水石挂清梦。长谣复西归，孤怀不偶众。身穷见节义，物由何时用。美田随意耕，寒鱼倣经种。夜堂素琴横，晚案青蔬供。决然顾予别，芜音强吟讽。"}