{"id":"427907","title":"满庭芳 辛丑中秋前十日留别社会主义学院诸师友","dynasty":"近现代","author":"龙榆生","text":"金鼎烧丹，溪流浣月，绛楼高会神仙。教持宝鉴，细与判媸妍。凡骨如今暗换，胎禽伴、起舞蹁跹。涵濡遍，琪花瑶草，胜境足留连。钻研。真理见，还童有术，乐志忘年。爱河清在眼，日洒中天。尽把西风压倒，龙山上、落帽翩翩。情舒畅，长征万里，快著祖生鞭。"}