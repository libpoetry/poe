{"id":"541559","title":"登庾亮楼歌","dynasty":"明","author":"温纯","text":"荆州绾毂地，庾亮古今楼。楼吞潇湘洞庭水，地控东西上下流。蜀吴虎斗亦雄武，不得荆州苦更苦。须臾胜败一局棋，三分事业几丘土。何如乘月舒两眸，不浅兴同参佐游。一入醉乡我也无，俯仰天地亦蜉蝤。我今把酒酹明月，虽有圆缺岁岁无休歇。曾向楼中照酒人，又照当时舳舻旌旗之搰搰。瞥见君山云雾横，又见章华草木荣。舜妃楚灵今何在，愁闻江上铁笛声。笛声嘹喨特悽楚，落尽梅花闷不语。回望檐头月已西，乃知千古陈迹仅如一瞬许。孰得孰失孰存亡，孰如江月尚流光。此楼亦难尽满游人兴，胡不乘风鼓枻穷沧海而相羊。醉馀学李白，搥碎黄鹤为狂客。恐杀风景碍吾徒，旋车吊古，更于水浒遍觅庾信罗含宅。"}