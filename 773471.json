{"id":"773471","title":"喜施梅樵见过","dynasty":"清","author":"洪繻","text":"春风满庭除，故人深夜至。明月落空阶，霜痕白在地。剪烛话骚诗，殷勤不能寐。君今居近村，远与红尘避。松风与鸟声，日以悦心志。因之翰墨间，飘飘具高致。五色纷满前，古音粲然备。平生三数子，惟君得高寄。褰涉鹿溪水，去来溪水清。蓬门隔墟市，回车望高城。青山二三里，流泉四五声。相约载酒游，晚鸠啼春晴。年来晤诗人，林君与君耳。或多骛尘踪，巴歌沦下里。扶轮彼何人，风雅自兹靡。君昔少年时，鞶雕亦所喜。中年忽有悟，清声追正始。结庐山墅中，烟霞朝暮起。日出众峰青，日落海波紫。登眺极东西，云涛收笔底。一别一相逢，惊余刮目视。遵步得方涂，访君桃源里。源水多蒹葭，水居多兰芷。临风寂不发，相期道如砥。韬晦丧乱馀，冥心谢时世。高踪寡所谐，获君为深契。所居山林间，阴晴互亏蔽。葛天无怀民，柴桑尚苗裔。穷巷馀落晖，衡门昼常闭。君时一叩关，高谈发沉滞。栗里有年华，晋秦非所计。二豪一蜾虫，不堪供唾涕。昨夕君来过，冥鸿忽即逝。积冻在檐除，望风舒遐睇。溪山两三重，衣裳愿再曳。"}