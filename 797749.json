{"id":"797749","title":"金缕曲 送外","dynasty":"清","author":"袁绶","text":"垂老何堪别。况迢迢、闽南冀北，山川重叠。十万腰缠同转饷，又值炎威酷裂。早梦绕、玉京瑶阙。输与闲鸥眠浪稳，叹劳生、销尽轮蹄铁。漫青镜、添华发。催归莫负鹃啼切。更谁怜、伤贫念远，寸肠千结。看碧成朱还自笑，常恐福因才折。容易过、好春时节。说与旁人浑未省，待宵来、细诉多情月。凝望处，碧天阔。"}