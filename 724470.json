{"id":"724470","title":"释奠诗应令八章","dynasty":"南北朝","author":"江总","text":"敬逊三德，厥修六艺。师圣发矇，尊儒启滞。若括资羽，如金待砺。雅道聿兴，教学无替。希代明王，应期圣主。裁成品物，奄有区宇。篇籍芬场，诗书照府。笼樊七十，驱驭三五。于赫上嗣，毓德元良。崇贤既辟，驰道飞芳。仪刑震象，问望离方。夏戈秋籥，日就月将。肆礼虞庠，弘风阙里。降心下问，劳谦让齿。五方耸听，百辟倾耳。济济耆生，莘莘胄子。閒歌有节，合舞惟恭。阶陈樽篚，庭列笙镛。誉宣四学，业阐三雍。森沉灵宇，依稀神纵。奠馀币久，辰良景暮。黍稷非馨，蘋蘩式昨。崇敬台保，昭彰审谕。翠盖移阴，斑轮徐渡。年灰迭起，星琯环周。春凋树色，日藻川流。雪花迟舞，云叶双抽。雾开金堨，冰销石沟。肃仰鸿化，恭闻盛典。人握悬藜，家藏瑚琏。顾惟朽谢，暮识肤浅。恩谬爵浮，心惭貌㥏。"}