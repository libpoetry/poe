{"id":"414425","title":"偶述二首 其二","dynasty":"近现代","author":"佟绍弼","text":"人生肯无为，急景殊可惜。一朝得彼姝，颇慰十年隔。死生等梦寐，况自丧乱积。遇合非所期，敢望百年匹。浇我冰雪姿，尘滓净如拭。自当感知己，谈深泪横臆。虚窗抚逝馀，雨声共深寂。翻然作奇想，挟之凌八极。突破豕蛇区，摧陷虎豹宅。书生一振臂，声名争日月。浩然发长歌，勿谓我好色。"}