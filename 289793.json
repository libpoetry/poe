{"id":"289793","title":"淡水水源地是世界第三泉，诗以纪之","dynasty":"现代","author":"连横","text":"我昔游金山，曾汲中泠水。北上采翠微，亦饮玉泉美。朅来在南荒，沿海地多滓。夜雨入帘来，新泉绕阶戺。驱车恣登临，凭吊红毛垒。万木翳鸣蝉，苔花浮玉蕊。娟娟绝纤尘，空明浸寒漪。倚杖听瓢声，泠然万虑止。况当炎熇时，润涤诗肠喜。大地毓名泉，此为第三尔。临流几万家，井渫受福祉。馀沥溉良畴，春云侵耒耜。在山泉水清，逝者如斯矣。我志在沧浪，濯缨歌孺子。"}