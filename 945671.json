{"id":"945671","title":"送儿沆赴昌国学录","dynasty":"宋","author":"陈著","text":"来汝沆，吾语汝。蓬莱乡，仙者寓，汝行岂为求仙故。宝陀山，佛者住，汝今岂为礼佛去。吾闻滃洲好学舍，兵后弦歌尚存鲁。巨鳌拄牢苍璧岛，长鲸截断红尘路。黄公高节懔犹在，茹侯英标俨如睹。芷翁器业国有传，逸少词章家有谱。扶桑日出长精神，沧溟际天豁襟宇。潮水生落见乘除，风涛澎湃尝敛阻。耳目所接皆为学，身心所会当约取。旦气清明方见性，人生涉历终知趣。规模要放面前阔，议论要到心平处。雪霜之际有阳春，波浪之中有砥柱。畏友当如父师敬，平交当以兄弟处。我虽自馁耄何及，汝方年壮力须努。亦欲长教在我傍，深恐独学为汝误。不然何以资一出，幸犹近只寸半渡。驾言曰仕实从游，自昔成人出辛苦。著汝意气勉自强，味哉言语谨勿负。东云在望道路开，西风吹送衣裳舞。消受宫墙饭几盂，胜举家庭禄三釜。岁月箭过归有期，却把本色初心娱父母。"}