{"id":"1136449","title":"题寒山拾得画像","dynasty":"宋末元初","author":"方回","text":"我读寒山拾得诗，唐初武德贞观时。此必前朝老进士，开皇大业不仕隋。长歌短舞芙蓉句，开元元和尚无之。一帚天台国清寺，扫灭人世贪嗔痴。文殊师利复现世，僧俗未妨疑传疑。或题松下读黄老，臆辨二叟果为谁。谚云橘皮错认皮，九方皋马遗黄骊。呜呼甚矣吾衰矣，郁郁都都焉雄雌。"}