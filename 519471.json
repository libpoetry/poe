{"id":"519471","title":"沈启南写山水花禽四幅见寄以诗答之","dynasty":"明","author":"朱诚泳","text":"石田居士东吴叟，人品清高称妙手。诗中兼画画兼诗，酒后放歌歌放酒。平生怕入利名场，胸中万顷涵沧浪。兴来濡笔写天趣，坐令万象无精光。信手画山还画水，幻出山僧与仙子。珍禽异草入乌丝，怪石苍松落书几。昨朝有使东吴来，囊封千里轻琼瑰。高堂展玩那忍弃，不觉令人心眼开。君才诗画真三绝，肯让前朝赵松雪。乾坤游戏了馀生，海内何人呼俊杰。一缄简札遥相闻，却恨关山隔暮云。记取蓝田餐玉法，殷勤传去一酬君。"}