{"id":"691927","title":"十二月乐章 其二 二月","dynasty":"明","author":"李德","text":"燕梁玄玉湿，蜂蜜花房晓。铜龙齧水微，翡翠含波小。石间藓蚀菖蒲根，古魂啾啾啼晓昏。红芳碧蕊乱殷殷，蛮女剪烟插翠云。游丝萦春悬锦绮，渚闲沙白鸳鸯喜。花敛容，柳刷翠。扇薄欲裁纨，佩香思剪蕙。桐英寂寂沉寒波，粉绿猗猗日影多。六街烟花净如扫，千年古血生青草。碧云屯午风熏熏，五弦曲奏玄霜纹。湘皋野龙拔新玉，拥鳞健角萧萧绿。蕙香小妓扇轻罗，半掩樱唇试新縠。金丸落落弦红脂，石池青钿溢碧漪。沙上短蒲绿，赤菱紫芡离披熟。越奴青发艾悬香，踏踏采莲塘上曲。游龙撇波海水飞，黄头伐鼓吹参差，少年摇曳澹忘归。皇天高，厚地裂，白日河庭泣鱼鳖。湘神抱瑟愁波涛，颓阳毕化稚阴结。焉知海上黄金阙，万丈丹梯到寥泬，乔松相携弄《白雪》。桐风刮帐无春温，赤精解绶佩金神。银浦桥成鹊济津，遥遥帝子度长云。野芳萋萋日杲杲，十万蛾眉镜中老。锦楼折竹夜迎仙，越秀吴都巧不眠。玉露漙清虚，银云拥明月。空濛白夜凉，远近商声发。桂子落秋香，寒娥能孤洁。谁家理素琴，调急弦应绝。清飙激素商，远客生归梦。茱萸委匣香，玉腕胜金重。幽芳垂晚径，汲绠霜华冻。洞庭木叶空，临水悲相送。沈寒凝海霜斑斑，芦鸿叫叫苍梧间。仙鸡警晓蟠桃乾，天鼓无声泽龙闲。轩辕玉管还初气，彩线迂回报长至。瑶花散落满寥天，万户千门夜明媚。南山幽翠净如削，内屋红炉春自若。璿玑回斡见天心，姬氏骑龙班岁朔。北斗璿光射幽土，四气缘环若朝暮。壑底惊蛇挽不留，官街力兽驮寒去。嬴皇当极黄杨死，一寸霜皮生不起。峄阳老干青铜根，玉叶排秋十三子。郁华羿妃缓两辔，迟回二万八千二。春秋九十短长匀，青红白黑上下均，千秋万岁奉明君。"}