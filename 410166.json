{"id":"410166","title":"东日三首 其一","dynasty":"近现代","author":"袁嘉谷","text":"东日照高堂，游子意凄绝。登堂拜阿母，将别不言别。长跪求母训，母训谆以切。沅湘冒霜雨，河洛破风雪。单车入京师，时当春二月。衣暖食亦饱，慎旃身染疾。吾儿慕古人，学通天下塞。欲放先以谨，岂曰矜末节。忆壬申岁秋，生儿弧早设。今有四方志，何用多言说。鸣马声萧萧，友人来赠策。颜对堂前喜，泪向心头滴。"}