{"id":"1118504","title":"感昔七首","dynasty":"宋","author":"陆游","text":"百丈庚寅上峡时，至今犹健岂前期。家人暗换吾何叹，镜里衰翁复是谁。神女祠前猿夜鸣，相公溪上草初生。重游惟有西窗梦，一点灯青梦不成。白帝城边莺乱啼，忆骑瘦马踏春泥。老来感旧多凄怆，孤梦时时到瀼西。小益晨装雨作泥，南沮涉水马长嘶。山腰细栈移新路，驿壁流尘暗旧题。曾从征西十万师，白头回顾只成悲。云深骆谷传烽处，雪密嶓山校猎时。老君洞外小朱扉，云压寒空雪欲飞。结阵弓刀边垒去，挂鞍狐兔猎场归。少时失脚利名间，寸步何曾不险艰。造物恐人浑忘却，梦中忧患尚如山。"}