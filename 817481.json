{"id":"817481","title":"客怀柬龚定庵舍人","dynasty":"清","author":"魏源","text":"一年春一度，一夜梦一枕。春去梦醒时，回首了无影。微雨原上来，洗我生窗静。以君衣上月，照我花前饮。门前临大道，石坂成畦畛。左有万蹄痕，右有千辙轸。自有宇宙来，车马无停骋。车上客遥遥，车下尘隐隐。长安都会地，车马万阗咽。所喧本非我，城市如山泽。入门纷书册，出门耽水石。苦乐虽殊途，同为物所役。何如掩一关，虚室中宵白。劳劳啼夜乌，夜静未遑息。东风吹草青，西风吹草黄。惟有客子心，不随草短长。束发慕仙真，倒影凌扶桑。幸遇广成子，牖我先天方。中道牵小术，歧路多亡羊。日暮临广莫，天风振枯桑。前途怅淼淼，后辙悲茫茫。惊沙如海涛，欲济川无梁。安得遵云衢，及此桑榆光。地平如板舆，天覆如穹庐。与君百年内，托足无斯须。试问所营营，花蕊上蜂须。一春所酝酿，广为三冬储。下备子孙哺，上奉君王需。区区一饱间，竭此百年躯。谁知甘似饴，出自苦之余。"}