{"id":"1115999","title":"栖霞高士以诗鸣于时方幸缔交而赴玉隆之请鹤驭西去挽之不留临岐告别为赋二诗","dynasty":"宋","author":"杨冠卿","text":"大雅久不作，正音寂无闻。金门栖霞仙，派续修水濆。学海障鲸波，笔力杠龙文。我诵锦囊句，十年思见君。相逢一杯酒，和气蒸春云。去我鼻端垩，君其挥郢斤。蛟窟荡群妖，霞帷快飞举。横江馀铁锁，中流屹砥柱。主人谪仙人，道学侔千古。紫皇香案前，掉头不肯住。亭悬孺子榻，帘捲西山雨。鸡犬许同升，我欲骑鲸去。"}