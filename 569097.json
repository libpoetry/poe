{"id":"569097","title":"有瘦瘠比丘拖丈八铁链䠥䠥行街市间不从人问衣钵而日候余冀得一言之赠悯而应之得一百廿字","dynasty":"明","author":"王世贞","text":"有一苦行僧，鹄形尼干面。丈八铁锒铛，项锁复腰缠。胡跪合掌言，沙门有深愿。不爱摩衲衣，不乞伊蒲馔。公是白尚书，灵山旧法眷。为我施词组，欲作西归传。我已堕疑城，地狱急如箭。斗大青莲花，对眼未能见。汝缚汝自解，无缚汝从便。有言添汝缚，无言当汝荐。何烦贤圣偈，况乃凡夫谚。勿学文畅师，生买昌黎饯。"}