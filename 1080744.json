{"id":"1080744","title":"苏仙宅","dynasty":"宋","author":"释显万","text":"苏君善养志，以孝格神明。一朝蜕尘鞅，通籍赤霞城。相看疑梦寐，去若鹅毛轻。玉笙堕哀响，烟髦错霓旌。丹井愈沈屙，橘叶通仙灵。至今华屋底，想像双眉青。云装挹飞袖，蕊佩敲风鸣。兹事既茫邈，无阶接蓬瀛。掬月漱吟齿，餐霞寿颓龄。蕴真思远托，何从保长生。汉武梓棺朽，秦皇鲍鱼腥。空山鹤未归，花发春冥冥。"}