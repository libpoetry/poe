{"id":"811475","title":"离台诗六首","dynasty":"清","author":"丘逢甲","text":"宰相有权能割地，孤臣无力可回天。扁舟去作鸱夷子，回首河山意黯然。虎韬豹略且收藏，休说承明执戟郎。至竟虬髯成底事，宫中一炬类咸阳？捲土重来未可知，江山亦要伟人持。成名竖子知多少，海上谁来建义旗？从此中原恐陆沈，东周积弱又于今。入山冷眼观时局，荆棘铜驼感慨深。英雄退步即神仙，火气消除道德编。我不神仙聊剑侠，雠头斩尽再升天。乱世团圆骨肉难，弟兄离别正心酸。奉亲且作渔樵隐，到处名山可挂单。"}