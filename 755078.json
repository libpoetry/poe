{"id":"755078","title":"皋亭山看桃花","dynasty":"清","author":"夏伊兰","text":"出港橹有声，沿山花无数。春风替我作前驱，引入红霞最深处。霞光水色冱千重，剪绡曳彩凭天工。半山傥作沩山比，禅偈参来色即空。空明倒影窥屏嶂，夕阳几处闻渔唱。一镜春晴泻绿油，三篙香暖霏红浪。桃花尽处露烟村，鸡犬桑麻聚子孙。不信西湖名胜外，此间别有武陵源。"}