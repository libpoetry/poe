{"id":"1239954","title":"杂诗十一首并序 其二","dynasty":"元末明初","author":"张羽","text":"右军怀逸民，向平悟《易》卦。如何不决去，皆云待婚嫁。区区儿女情，达士何足挂。我今履其境，此语叵深讶。嗟予丧乡土，旧业废耕稼。连蹇五九年，玄发忽已化。一女首甫笄，两男肩相亚。依依向父情，款款接言话。素怀归衡庐，顾此岂遑暇。寒鸡翼其雏，鸤鸠均上下。物性犹有然，人情谅难舍。何当携幼稚，尽室腾远驾。"}