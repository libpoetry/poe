{"id":"811139","title":"岁残风雨满腹牢骚，拈笔长吟藉舒沈闷二首","dynasty":"清","author":"王德爵","text":"西风残柝满城哀，挑尽青镫百感来。绿柳何堪经雨雪，紫云深悔出蓬莱。此生事业惟酬梦，来世天公莫派才。自愿无知如草木，和烟和雨老黄埃。桃花林外酒旗飘，曾醉东风听绿幺。昔日疏狂齐阮籍，几人勋业似班超。草非指佞心终直，桐即知音尾已焦。万事不能能饮酒，月明戏举玉杯邀。"}