{"id":"1139633","title":"送释存游苕川兼怀子昂学士","dynasty":"宋末元初","author":"陈深","text":"吴兴山水邦，杳蔼云气萃。冈峦抱萦回，溪流泻清驶。逍遥烟中客，缥渺云际寺。振锡赴幽寻，揽袂接遐契。是时秋正中，旷朗天宇霁。明月射神珠，光彩难自閟。渔歌和遗音，茶经诧幽事。欲从烟屩游，苦为尘鞅系。缅怀金坡英，归来云壑媚。采采白蘋花，因风为遥寄。"}