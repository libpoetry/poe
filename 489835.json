{"id":"489835","title":"送吴敬德之济宁","dynasty":"明","author":"袁华","text":"黄河冰泮春水生，张帆溯流三日程。买鱼酤酒入闸去，柳岸桑畦啼早莺。歌风台前尘眯目，道路征车声辘辘。秪今边徼静烽烟，百丈纤船随处宿。济州城下旧曾游，少年历览今白头。秦碑汉碣尚壁立，大书深刻蟠蛟虬。太白酒楼高百尺，东望青山是邹峄。市井虽经劫火馀，风景不殊还似昔。送君娄曲柳色浓，大船挝鼓声隆隆。归涂拟蹋梅黄雨，莫待霜林枣子红。"}