{"id":"1237405","title":"杂兴","dynasty":"元","author":"黄溍","text":"昔从六客堂前客，共买何山渡口船。杉松夹道得古寺，风雨漫山连杜鹃。忆别老僧如昨日，待分幽事及他年。春江正绿不能去，胜践萧条秪可怜。几回拟作送春诗，出户春风去不知。叶底孤花犹入眼，竹根稚笋欲过眉。久抛书卷都如梦，閒看香烟偶似痴。寄语平生张仲蔚，一欢相属竟何期。刘生去涤相如器，朱子新裁贾谊书。百代风流今视昔，十年怀抱我怜渠。故应曾对谈谐乐，也复能容礼法疏。风雨潇潇守环堵，秪今可望故人车。"}