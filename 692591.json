{"id":"692591","title":"元夕赐观灯","dynasty":"明","author":"杨荣","text":"綵山高接九重天，珠树银花炫紫烟。云拥群仙朝玉阙，星垂大地簇金莲。峰峦叠翠回蓬岛，罗绮摇光映御筵。宴乐自知同在镐，圣皇端拱万斯年。节临三五雪初融，百尺峰峦接碧空。十二楼台春浩浩，九重宫阙月溶溶。凤笙龙管祥光外，珠树银花紫雾中。再拜嵩呼祈圣寿，年年庆赏万方同。六鳌拥翠出蓬瀛，火树星毬綵结成。万烛光连金阙迥，千花影绚玉阶明。云边鸾鹤来仙驭，天上箫韶度曲声。此夕内庭逢令节，小臣何幸沐恩荣。和气氤氲四海春，金炉玉漏夜初分。烟霞影炫浮丹阙，星斗光摇动彩云。月照锦妆千队出，风飘仙乐万家闻。两京乐事真难遇，愿竭丹衷答圣君。"}