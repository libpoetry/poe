{"id":"432769","title":"春江感旧四首用吴梅村《琴河感旧》韵","dynasty":"近现代","author":"郁达夫","text":"故人门巷只栖鸦，杨柳扶疏影尚斜。蓬岛归来天外使，河阳凋尽镜中花。杜鹃此日空啼恨，烟月春宵忆驻车。泥落可怜双燕子，低飞犹傍莫愁家。仙山春梦记前游，不把亡情怨莫愁。小婢曾通花里约，老奴难耐镜边羞。绝无消息传青鸟，认得啼痕在玉钩。闻说侯门深似海，绿珠今夜可登楼。天上琼楼十二城，人间凝望最关情。花开梓泽多风雨，客去临邛绝送迎。一梦扬州怜杜牧，廿年辛苦忆苏卿。亦知金屋谋非易，拟向渔樵托此生。"}