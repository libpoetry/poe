{"id":"1123834","title":"呈郭峡州二首","dynasty":"宋","author":"赵蕃","text":"往者枉书并赐诗，蔼然高义见乎词。襄阳耆旧今馀几，海内风流更属谁。早日有怀期见止，秋风于此得来思。顾虽愿被林宗识，却恐人非讵辱知。乡来识面苦无因，今日升堂叙所亲。岂爱潇湘为隐地，故嗟伊洛涴风尘。周程授受源流远，广受声名物望均。诏旨已闻班郡绂，徵书看即动蒲轮。"}