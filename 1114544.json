{"id":"1114544","title":"遣兴","dynasty":"宋","author":"李流谦","text":"不于蜗角更称兵，放下诸缘即太平。但有千篇足传世，不须二顷可谋生。盘餐粗粝圣贤事，门巷萧条千古情。缓炷炉熏引轻吹，道人心念一丝横。邂逅成功一世惊，不知元逐众人耕。结茅容我庇风雨，识字教儿记姓名。閒辄吟诗真苦相，醉能遣客即真情。晚来溪月延微步，浴鹭浮鸥俱眼明。翛翛杨柳倚门斜，客至遥疑靖节家。半世功名閒日月，百年生理仰桑麻。只知上将元屠狗，不信通侯亦种瓜。静想升沉堪一笑，清樽且趁未残花。向来穴纸笑痴蝇，犹觉文章是小乘。四壁图书聊隐几，半窗风雨屡挑灯。卑枝早厌鸣冈凤，尺水难留跨海鹏。未试屠龙一分手，可能问舍愧陈登。疏疏帘色映苍苔，屋角诸峰晓翠开。蝶护残花痴不去，鸟争馀食惯仍来。向来栖遁初无意，从古经纶别有才。抱杖风前一长啸，破愁安得即时杯。小窗日影转悠悠，卷尽残书却到头。香茗半瓯轻列鼎，好诗千首胜封侯。朱弦无复人三叹，白璧空惭我屡投。酒好但宜供客醉，痴儿可忍换凉州。楚客近添兰九畹，渭川新长竹千寻。叵堪多病侵豪气，犹喜长閒契宿心。满眼图书吾事定，杜门香火佛缘深。海波倒立风霆峻，未省鳣鲸竟陆沉。"}