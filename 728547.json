{"id":"728547","title":"水龙吟  秋感","dynasty":"清","author":"陈维崧","text":"夜来几阵西风，匆匆偷换人间世。凄凉不为，秦宫汉殿，被伊吹碎。祇恨人生，些些往事，也成流水。想桃花露井，桐英永巷，青骢马，曾经繫。光景如新宛记。记相逢、瑶台殊丽。微烟淡月，回廊复馆，许多情事。今日重游，野花乱蝶，迷濛而已。愿天公还我，那年一带，玉楼银砌。"}