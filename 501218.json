{"id":"501218","title":"赠安南善书阮生生名廷玠为予书春秋春王正月考及安南行稿予喜其楷法遒美更其字曰宝善而诗以赠之","dynasty":"明","author":"张以宁","text":"安南有生阮廷玠，隶书国内知名最。整如老将严甲兵，庄若端人正冠带。老夫持节使炎州，头白眼昏今老大。著书暇日使之写，一笑令人心目快。唐时选人用楷法，嗟尔乃在要荒外。翡翠天涯隐羽毛，蛇珠海底沈光怪。我兴为尔作长歌，生起脩容重再拜。独不见儋耳黎生遇老坡，亦得姓名传后代。"}