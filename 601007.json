{"id":"601007","title":"游罗浮山","dynasty":"明","author":"黎民怀","text":"积思久滞淫，兴言恣攀陟。奇峰亘四百，面面俱可识。上有飞云峰，远接扶桑色。迤逦瑶台石，烟霞随杖舄。群仙宁尽纪，丹灶犹可觅。家由葛令移，松是秦时植。仰首接飞鸢，摩崖多籀刻。朱草希黄落，仙禽无倦翼。步入梅花村，美酿分玄碧。可以醉游人，若为驱肉食。小隐吾敢捐，漫向高山忆。"}