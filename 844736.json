{"id":"844736","title":"追赠族侄四首","dynasty":"清末民国初","author":"徐骘民","text":"由来乡里颂仁慈，廉洁高风繫我思。责已谨严循古道，礼衡世事合时宜。经理宗祠数十年，精诚致享孝居先。膳堂庖舍增宽敞，后起贤能得卸肩。忝作西宾忆往年，衔觞谈笑感情联。绵绵瓜瓞门庭盛，战胜商场哲嗣贤。童颜鹤发气和融，耋老人称矍铄翁。正拟桃觞晋上寿，何图早驾返仙宫。"}