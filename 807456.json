{"id":"807456","title":"念奴娇  十一夜黑窑厂对月龚芝麓先生招陪诸公送董玉虬侍御之任秦中五叠前韵","dynasty":"清","author":"陈维崧","text":"董公健者，到秦川、正看秦时明月。立马灞陵桥上望，极目应添白发。驰道云埋，重关日落，金铁争摩切。慷慨怀古，西风飒飒难歇。今夜客饯青门，马嘶珠络，好遣离愁豁。高处凭阑飞火树，光映凤城如雪。暂领河湟，旋朝京阙，丹槛看重折。木皮岭上，燕书休使稀绝。"}