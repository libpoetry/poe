{"id":"1053745","title":"青州作","dynasty":"宋","author":"孔平仲","text":"京东地平夷，自古四战国。九州此居三，山海在封域。北趋京洛近，南卷江淮直。富饶足鱼盐，饱暖遍牟麦。英雄欲飞腾，假此为羽翼。隆准蹙秦亡，金蟆伺唐隙。方今不忧此，所重只西北。兵防最寡少，主帅失铨择。蒿莱蔽城隍，绣涩满戈戟。慢为盗之资，忽者祸所植。吾视士大夫，赳赳半雄特。歌谣尚慷慨，阔达本多匿。腹心宜先安，豫备乃长策。众方诵太平，我乃虞盗贼。虽言亦谁听，痛哭损肝膈。"}