{"id":"1012914","title":"雪窦宗长老兹写师像以授天童知事壁龛而挂之乞语书其上","dynasty":"宋","author":"释正觉","text":"妙藏绝邻，毕竟无身也清虚之理真。幽灵独神，须臾返色也自照之智亲。云寒有雪意，天远连秋津。缘起佛种，觉生幻尘。语细音柔，丹山凤雏之韵。目深眉重，檀林师子之颦。借位途中宾主，借功门里君臣。洞水逆流，望云岩而半肯。曹山颠酒，知清税未全贫。曲木床头握麈尾，心传一句付其人。"}