{"id":"421142","title":"贺新凉 今晨复咯血，右目尽肿，枕上戏作别君词，愿含笑读之，勿自伤也","dynasty":"近现代","author":"杨杏佛","text":"万事从今已。七年来、食贫饮恨，负君到底。自古良缘天总妒，那有鸳鸯不死。况大地、风波如此。吾已厌醒求独醉，向十洲、三岛谋生计。吾甚乐，君休忆。他生仍愿为连理。愿同生、竹篱第舍，三家村里。尔我性情须略改，莫更互相猜忌。最好是、一团和气。君插山花吾牵犊，樵歌中、不识人间事。天地大，吾与子。"}