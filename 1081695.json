{"id":"1081695","title":"戊申初寒偶作","dynasty":"宋","author":"沈与求","text":"去年十月冬犹温，单衣晓出钱塘门。携孥仅脱饿虎口，更吟楚些招惊魂。儿女争从乱离苦，咿哑绕膝多语言。舟行畏涂侵夜泊，孤灯明灭何处村。萧萧细雨疏苇响，风力渐摇枯柳根。失声号寒泣龙具，促棹傍险争前奔。还家依然四壁立，故衾败絮那忍论。无衣岂暇具裘褐，海图坼裂波涛翻。天公戏人亦太虐，雪花径尺连上元。今年十月事羁宦，两脚如旧身大存。纸窗寂历风竹啸，古木中夜号空园。旅人不眠毛骨冷，抚事念往多烦冤。吾侪小人不论数，豺狼满目哀王孙。似闻易水寒堕指，北望大漠烟云昏。安得壮士驭八骏，沙虫猿鹤俱腾骞。归欤莫如中土乐，天子孝友朝廷尊。坐令铁衣扫虮虱，四海挟纩怀君恩。"}