{"id":"1169969","title":"白虎行","dynasty":"唐","author":"李贺","text":"火乌日暗崩腾云，秦皇虎视苍生群。烧书灭国无暇日，铸剑佩玦惟将军。玉坛设醮思冲天，一世二世当万年。烧丹未得不死药，拿舟海上寻神仙。鲸鱼张鬣海波沸，耕人半作征人鬼。雄豪气猛如燄烟，无人为决天河水。谁最苦兮谁最苦，报人义士深相许。渐离击筑荆卿歌，荆卿把酒燕丹语。剑如霜兮胆如铁，出燕城兮望秦月。天授秦封祚未移，衮龙衣点荆卿血。朱旗卓地白虎死，汉皇知是真天子。"}