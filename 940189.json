{"id":"940189","title":"答黄生","dynasty":"宋","author":"陈师道","text":"冰泥断道雪塞门，远坊累日无行人。卧闻喧呼谁叩阍，稚子往问鹿骇奔。黄生学诗用力新，急手疾口如翻盆。冲风踏冻送七言，要令寒屋回春温。是时积阴又黄昏，叫闹索火惊四邻。迩来结字稳且匀，岂不见我参寥君。嗟吾老矣心尚存，后来得子空马群。径须赤手缚麒麟，四大海水一口吞。丈夫意气抗浮云，道逢其人两手分，妒妇拊膺王右军。"}