{"id":"735858","title":"题梅渊公画松为愚山先生赋","dynasty":"清","author":"陈维崧","text":"施侯沃我以绿雪，不数壑源鹰爪奇。啜余示我一幅画，长松十丈纷离披。牙须蚴蟉猛兕跳，鳞鬣蹙踏苍龙驰。抹眵询问谁所作，乃克肖此形支离。答言柏枧一诗老，两手惯放枯松枝。五日十日画一本，波涛舂激鼪鼯悲。昨蒙携画脱相赠，令我久看忘饥疲。子之作诗兴颇王，亦如此翁作画时。请为拗笔写长句，配此秃干苍茫姿。嗟乎吾家松树老无比，三年偃蹇空园底。何时秉耒去锄理，矮茅檐下拾松子，不尔身入画里。"}