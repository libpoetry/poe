{"id":"1204966","title":"安庆郡庠后亭宴董佥事","dynasty":"元","author":"魏初","text":"鲸鲵起淮服，郡邑尽烧残。兹城独完好，使者一开颜。省风降文囿，弭节遵曲干。双池夹行径，累榭在云间。天远群峰出，地迥沧江还。霞生射蛟室，雁没逢龙山。开樽华堂上，命酌頫危阑。主人送瑶爵，但云嘉会难。岂为杯酒驩，乐此罢民安。魄渊无恒彩，清川有急澜。明晨起骖服，相望阻重关。"}