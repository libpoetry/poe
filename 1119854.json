{"id":"1119854","title":"同袁通判游越中三首 禹庙","dynasty":"宋","author":"陈著","text":"舟行可十里，上岸即山林。曲径抱深意，怪松传古音。平生能几到，好处欲穷寻。春鸟一声处，乡关又上心。停舟过桥去，两岸绿垂杨。绕屋水为界，入门花满廊。如今为道观，闻昔是书堂。此意与谁说，春风湖渺茫。前贤眼力到，占得此名区。荒径百年树，虚堂三面湖。檐阴来钓艇，花外起晴凫。借问园中叟，主人曾到无。"}