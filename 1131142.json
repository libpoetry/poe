{"id":"1131142","title":"中书东厅十咏 迎春","dynasty":"宋","author":"韩琦","text":"覆栏纤弱绿条长，带雪冲寒拆嫩黄。迎得春来非自足，百花千卉任芬芳。当栏新植尽珍丛，异格同妍出化工。何物众人惊绝艳，一枝花坼瑞云红。合昏枝老拂檐牙，红白开成蘸晕花。最是清香合蠲忿，累旬风送入窗纱。牡丹殊绝委春风，露菊萧疏怨晚丛。何似此花荣艳足，四时长放浅深红。莫轻丛筱绿阴微，迸笋方抽嫩玉枝。结实他年臻瑞物，最宜栽向凤凰池。蘼芜嘉种列群芳，禦湿前推药品良。时摘嫩草烹赐茗，更从云脚发清香。随竹萦回翠蔓延，土藷名异出前编。会须霜晚餐珠实，可挹浮丘作地仙。圆沼泓登璧彩浮，萍新殊未覆游鯈。纤鳞不用时惊没，香饵虽投是直钩。危峰叠叠起丸泥，莫爱幽奇是假为。黄阁何功宜自劾，去寻真隐老衰疲。灵鹊双双日自驯，徘徊轩槛若相亲。主人素解忘荣辱，何用喃喃送喜频。"}