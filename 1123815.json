{"id":"1123815","title":"送刘伯瑞四首","dynasty":"宋","author":"赵蕃","text":"长怀远斋老，赠我五言城。世上几朋友，吴中君弟兄。频年欣再见，南走怅东征。情话悦亲友，交情见死生。远斋无恙日，酬唱几多诗。杜集容今附，韩门见昔师。青云虽益显，种发欲奚为。更欲求馀本，流传海内知。居者与仕者，所知张宋间。咸能谓君好，政欲警余顽。论已穷千载，才宁减二班。何当传副本，免使访名山。衡州有贤牧，吾党更监州。事作盐梅济，殊非泾渭流。斯民均受赐，治状各推优。看即蓬山上，联翩两校雠。"}