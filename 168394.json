{"id":"168394","title":"后元佑行上辨章乔益公","dynasty":"宋代","author":"岳珂","text":"正月二日天气清，六符两两三阶平。合门催班报麻案，珂马玎玲万人看。押麻参政拆玺封，宣词舍人来殿东。鞠躬一声百寮听，军国平章乔益公。天心果与人心同，大哉圣断天与通。本朝太平说元佑，五岳三光浑未剖。当年一日三制颁，吕范堂堂分左右。虔中大老更魁杰，申国勋名比韩富。民生是时非汉唐，亲见至治跻羲皇。一尘不起四夷服，轨顺星躔蕃五谷。士皆有造百姓宁，官僚彻底清似冰。桁杨毕空戈革偃，天街镜净无搀枪。彼何人斯阶启厉。九县回飙八弦沸。高皇疋马开东南，王业中兴今五世。穷荒{左革右未}{左革右曷}何自来，中原万里吹黄埃。数殚剥复回否泰，胚腪元气钟奇才。耆明寿隽轶千古，吕望鹰扬称尚父。便教旦奭居东西，穆穆迓衡今再睹。官家即日开天章，貂冠玉佩游岩廊。一都一俞一吁咈，四海春风已披拂。圣贤自昔难相逢，巨鱼纵壑鸿遇风。舆人欢呼争诵说，元佑嘉熙莫分别。君不见徂徕处士歌一夔，浓墨大字庆历诗。生民至今受其赐，千载万载生光辉。陋儒笔研久不治，安得椽笔摹英辞。两朝庆佑俱盛时，众贤一念犹西陲。天心原化光明烛，先望分辉照荆蜀。"}