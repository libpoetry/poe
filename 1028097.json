{"id":"1028097","title":"经筵讲诗彻章进诗","dynasty":"宋","author":"楼钥","text":"圣主承丕祚，于今岁几迁。昭回光饰物，刚健位乘乾。善治新更化，当阳独揽权。诛锄及共鲧，擢任列闳颠。曩日方谋始，宸心最急先。未遑亲政理，首务辟经筵。恭俭甘卑室，尊严拱细旃。昼居勤已甚，坐侍礼无前。讲彻诗三百，时逢运半千。诸儒深诵说，六义极摩研。俯阅毛公传，旁参郑氏笺。慨寻中古意，重是素王编。旧本三千首，终存十二篇。虽遭煨烬厄，所赖咏歌全。开迹因农事，安民在井田。成功时迈酌，兴业大明绵。东国思平赋，南山乐得贤。艰难由后稷，劳来美周宣。起自绍熙载，迨兹嘉定年。关雎从肇彼，殷武遂终焉。宠数传中旨，恩光被迩联。神文期继踵，元祐信齐肩。内厩颁云骑，雕鞍绚锦鞯。茗分龙焙品，香拂御炉烟。众俊咸宣力，孤生亦备员。少时曾学依，老去未忘筌。纳禄诚休矣，归耕久晏然。锋车俄促召，梓里谓登仙。词禁容挥翰，天官命典铨。岂知侵莫境，重得侍甘泉。朽质何能报，孱躯殆欲捐。尚思求谲谏，海岳效尘涓。"}