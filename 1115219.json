{"id":"1115219","title":"送孙检正德操龙图出知镇江二首","dynasty":"宋","author":"杨万里","text":"润州太守去明州，谁寄长江万里流。鸡省却烦三语掾，龙章卧护两淮秋。古来北府多名酒，今复南徐说胜游。聊奉双亲小行乐，即持荷橐侍宸旒。看花走马绍兴间，彼此春风各少年。黄甲诸儒今几许，白头同舍省东偏。昨宵归梦月千里，馀债欠君诗两篇。已乞闽山一窠阙，老身只要早归田。"}