{"id":"1113025","title":"戏用东坡先生韵二首","dynasty":"宋","author":"张侃","text":"冠世文章李翰林，掀天功业汉淮阴。抹靴捧砚荣虽甚，受钺登坛眷益深。远窜夜郎挥老泪，生擒云梦负初心。穷泉二子应追恨，不解君前早脱簪。倦看冠盖闹如林，梦想扁舟破晚阴。步月南楼情不浅，卧风北牖味殊深。朱旂黄纸非吾事，木板青衫负壮心。游宦半生成底事，鬓丝零落不胜簪。"}