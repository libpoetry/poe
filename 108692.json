{"id":"108692","title":"看花回·夜永兰堂醺饮","dynasty":"宋代","author":"黄庭坚","text":"夜永兰堂醺饮，半倚颓玉。烂熳坠钿堕履，是醉时风景，花暗烛残，欢意未阑，舞燕歌珠成断续。催茗饮、旋煮寒泉，露井瓶窦响飞瀑。纤指缓、连环动触。渐泛起、满瓯银粟。香引春风在手，似粤岭闽溪，初采盈掬。暗想当时，探春连云询篁竹。怎归得，鬓将老，付与杯中绿。"}