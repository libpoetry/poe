{"id":"761823","title":"闻雷","dynasty":"清","author":"郑用锡","text":"二十四气候，循环为天时。化工原有准，翕辟本无私；如何未启蛰，雷电乃并施？彼苍诚太急，此事谁主持？将毋切仁爱，庶类待蕃滋；鼓之使及早，欲长其生机？我闻田叟叹，谓此总未宜。阴多晴必少，符合若龟蓍。可徵天地大，人犹或憾之。与其泄而速，不若秘而迟。遵养以应节，位育有纲维。我欲问诸天，苍苍高不知。"}