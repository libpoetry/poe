{"id":"476078","title":"九日登城楼宋故都门","dynasty":"明","author":"高叔嗣","text":"佳节倚秋城，朋曹晚相逐。窃怜坎廪心，暂寓登临目。日落故乡杯，霜寒游子服。百里览山河，千年看陵谷。生欣盛时康，追叹亡王促。帝功颓九五，霸气消百六。犹能识宫观，但见登樵牧。纵酒在高楼，悲歌对乔木。身同司马病，怀异步兵哭。举头望长天，万里来鸿鹄。默寻阶除降，独去归茅屋。"}