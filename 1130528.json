{"id":"1130528","title":"送陆务观得倅镇江还越","dynasty":"宋","author":"韩元吉","text":"高文不试紫云楼，犹得声名动九州。金马渐登难避世，蓬莱已近却回舟。烧城赤口知何事，许国丹心惜未酬。归卧镜湖聊洗眼，雨馀万壑正争流。前年边马饮江水，烽火瓜州一水间。正使楼船多战士，要须京岘作重关。平戎得路可横槊，佐郡经时应赐环。把酒赋诗甘露寺，眼中那更有金山。"}