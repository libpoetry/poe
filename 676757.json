{"id":"676757","title":"读谢明滨明水寺诗慨然有契奉寄二首 其二","dynasty":"明","author":"卢楠","text":"吴门发白马，皎如一匹练。贤无万里明，焉能坐相见。君怀鸾凤姿，羽毛何翩绚。朝游丹水涯，夕赴昆崙宴。黄鹄遭云罗，弋人待珍膳。三年不蜚鸣，冤颈羞绦旋。忽闻云空音，仰首烛流电。翻飞无长风，结思缅州县。悠悠复何言，长歌泪如霰。"}