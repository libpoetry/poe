{"id":"537039","title":"题王孟端画竹后","dynasty":"明","author":"王世贞","text":"老可醉吸潇湘色，吐出千枝万枝碧。彭城才守诧墨派，一扫枯篁一千尺。孟端自是琅玕裔，幅幅生绡露生气。漓漇残沈若有神，或秾或淡皆天真。后来太常非其伦，自言远步湖州尘，但恨无过梅道人。声华积渐背时口，遗迹飘零落余手。高阁如聆鸾凤鸣，华堂瞥睹云烟走。君不见黔宁假王金如山，乞君片纸君仍悭。野人手植三万个，落日清流相对閒。"}