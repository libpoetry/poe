{"id":"1112755","title":"杂咏三首","dynasty":"宋","author":"张耒","text":"隆中卧龙公，平昔事耕钓。无言顾同侪，高视独长啸。彼宁惜开口，顾尔非同调。何事逢玄德，曹孙一言料。六槐当我庭，春叶密如幄。朝来南风起，已见萎叶落。盛衰同时来，岂必待萧索。鄙哉儿女痴，倩倩情所乐。鸟鸣高屋上，饥顾朝求食。扰扰市井人，日夜衣食迫。岂伊理当然，或者养未得。我歌南风诗，归坐还叹息。"}