{"id":"1144241","title":"和本斋止酒","dynasty":"宋末元初","author":"牟巘","text":"白家老瓦惯从游，和气如春不汝邮。近日更谁嫌外酒，梦成燥吻吸青丘。羡渠痛饮日亡何，一石如髡亦未多。曲米春浓禁不撤，酒肠笑我本无它。闻公久矣空诸妄，止酒真成一事无。旧说蜜殊惟饮蜜，不妨试候小风垆。生憎市酒赤如霞，难效当年老阿嘉。一任花前杀风景，破除旧赐小龙茶。酒名真一妙形容，方法传来玉局翁。摇动天关出琼液，澄然不比小槽红。病馀井臼不任劳，欲饮无钱可是高。一笑犹堪谁空腹，少陵诗里学燋糟。"}