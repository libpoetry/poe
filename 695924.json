{"id":"695924","title":"顾玄言以游赤城诸作见寄漫赋四首","dynasty":"明","author":"欧大任","text":"石梁飞雪赤城霞，察岭欢溪处士家。金策君曾鸣玉过，西流曲曲尽桃花。铁船硖过洞犹封，石绾双鬟翠几重。玉女紫霄三万丈，晓妆天镜浸芙蓉。海上仙人华顶行，闾丘太守乍相迎。琼台双阙中天起，常有云霞五色明。北望雁山门户开，大龙湫下昼如雷。金庭咫尺群真会，茅狗何年更一来。"}