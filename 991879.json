{"id":"991879","title":"古柳","dynasty":"宋","author":"梅尧臣","text":"岸侧古大柳，谁种临长江。中自出蠹蝎，百岁成枯腔。忽值涨流没，槎牙缀旌幢。腹肤藏蛟龙，半夜雷砰韸。飞霆痕尚白，如斩马陵庞。倏尔巨电至，万弩声裂缸。又为狂风摧，所残惟朽桩。卧干越大鼎，绝膑不可扛。就爇以照渔，骇鳞一何厖。始知网罟细，未足禁突撞。隆准以脱去，城下徒焚降。我从洲上泊，昏晓睨船窗。始终睹变毁，欲赋挑残釭。吾交评韩诗，险韵古莫双。安得共咏此，但嗟各他邦。"}