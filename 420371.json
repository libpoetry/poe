{"id":"420371","title":"玉连环 玉石花","dynasty":"近现代","author":"沈轶刘","text":"石根浅拗。带云浆、几番微雨，随烟轻窖。向濂溪旧院，分将玉骨，团就粉躯花貌。施朱嫌格短，湛露喜肌饱。碧琉璃地，记遗仙佩，玄霜稳搅。丫角打叠双歧，绾莲衣、漫把红罗添罩。伴破梦辛夷，同心薝卜，闲送柳边舶趠。等残莺倦蝶，唤江南春觉。风纤欲折，乳光浮处，剪来稍稍。"}