{"id":"777865","title":"庆春泽·中秋寄姊南都，同澄宇作","dynasty":"清","author":"陈家庆","text":"瑶席传杯，琼枝弄影，比肩人在花阴。玉露初寒，淡烟微逗罗襟。浅斟低语商量惯，怕姮娥、忍俊难禁。笑登临。徙倚雕栏，指点疏林。西风无恙流年早，有三分秋色，一寸眉心。玉镜高悬，碧天万里沉沉。幽闺坐对年时事，问婵娟、可忆清吟。祗而今。月子天涯，梦里追寻。"}