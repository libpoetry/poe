{"id":"1233150","title":"陪刘先生桂隐偕刘学存谒虞学士邵庵于元妙观学士留饮王玉辉道士山房即席呈上","dynasty":"元","author":"周巽","text":"昔日临奎阁，经筵拜侍书。文章焕星斗，德望重璠玙。太傅归疏广，醇儒见仲舒。诏留遗草在，囊有赐金馀。林下耆英少，天边故旧疏。名高群玉府，身退野人居。山隐五峰秀，池涵一鉴虚。松巢归独鹤，萍水戏双鱼。每有惊人句，频辞使者车。黄花迎晚节，玉树照春初。此日陪藜杖，临风听佩琚。尊前看洒翰，香露滴秋蜍。"}