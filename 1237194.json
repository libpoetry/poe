{"id":"1237194","title":"九日登玉霄峰五首","dynasty":"元","author":"曹文晦","text":"九日登山正自佳，松梯微露湿青鞋。重岩细菊班班出，一路题诗寄客怀。岭头回首是官塘，野树青红天雨霜。清气著人吟不尽，玉霄峰顶过重阳。重阳昔与少年游，红袖黄花送酒筹。今日西风厓石路，白头乌帽不胜愁。白云如屋深复深，白云之外松树林。别峰线路入云去，直恐西通天姥岑。洞门灵气合玄黄，洞里仙人白罽裳。见说金钟飞去远，不应鸡犬不腾骧。"}