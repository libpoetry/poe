{"id":"768576","title":"南浦 送竹垞被徵入都，时道出白下","dynasty":"清","author":"沈岸登","text":"啼柳白门鸦，怕听他、古岸斜阳马首。转怅故人疏，凭谁话、榆影柴门非旧。身将隐矣，近来不醉旗亭酒。唤起阶前猿鹤问，还肯劝君留否。平江小艇迎潮，怪离歌倚棹，催人故骤。准拟乱山隈，扶犁去、苦索力耕无耦。东华驴背，软尘几许征衫袖。烟雨他时归，记取添我，画图携手。"}