{"id":"1236798","title":"绝句六首","dynasty":"元","author":"范梈","text":"障拥芙蓉竞，灯随榉柳移。繁星临迥野，疏雨过高池。江上打鱼船，有头那无尾。与卿相见时，不望如鱼水。乡路西州是，延平那向东。片帆侬会使，祇是怕随风。水清滩自急，荡桨直须人。劝卿休恨水，多为不知津。水如青铜镜，山色绿芙蓉。中天明月上，此处好相逢。日净芙蓉远，春明芍药长。谁怜玉蝴蝶？正似锦鸳鸯。"}