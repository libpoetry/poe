{"id":"687548","title":"登粤秀山","dynasty":"明","author":"孙勋","text":"尉佗山阁枕飞屏，石碣依然似鲁灵。夕照倒随松桧落，晚田遥带稻粱馨。三城鸡犬填阛阓，万里牙樯接海溟。淳朴旧怜吾土胜，未堪群盗日纵横。负郭青山策杖来，暮林红叶杂莓苔。天涯王气盘桓入，世上雄图指点开。烟雾直饶眠豹泽，风云疑是画麟台。凭君好藉金闺质，换取银鱼早续杯。"}