{"id":"1111710","title":"和津喜雪二首","dynasty":"宋","author":"吴芾","text":"六花一夜降中天，飞绕吾庐顿满前。幻出仙家新窟宅，疑非尘世旧山川。但惊岩上青松老，不见天边白雁连。赖有瓮头新酿熟，何妨沉醉度残年。我爱平湖绕碧山，山光倒碧到樽前。同云何事迷千嶂，飞雪俄然蔽一川。纵使玉楼从地涌，便教银阙与天连。到头幻化非真实，争似湖山耐岁年。"}