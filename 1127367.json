{"id":"1127367","title":"次韵马驹父晚菊五绝","dynasty":"宋","author":"喻良能","text":"朔风吹冷破檀心，浥露匀铺琐碎金。喜见鲜鲜长踊跃，只应吏部独知音。开及梅花未发时，那愁三弄有桓伊。何时栗里东篱下，冷蕊寒英伴酒卮。嫩黄初破未凋残，风露相禁晓色寒。欲并墨梅兼墨竹，何人为作画图看。不知香靥为谁开，衫染鹅黄巧剪裁。但得目成兼色授，何妨顷刻耻樽罍。雾幌褰开秀色明，曲尘半臂亦多情。芳菲不拟亲桃姊，萧洒端宜齿石兄。"}