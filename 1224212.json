{"id":"1224212","title":"乐会县","dynasty":"元","author":"范梈","text":"早发端赵村，莫投乐会县。县阻道路长，但见水葱茜。轻风掠溪麋，好月触石面。前行日已分，后从气犹昡。役者向我言，前年土豪变。黄旗伐画鼓，樵屋拟牙殿。居民绝烟爨，搬并入淮甸。却又遭劫杀，流动靡安奠。群夷尽蜂起，尽用血洗箭。公然肆浡暴，请与官军战。官军幸努力，摧落得深便。虽获覆其巢，奸愚不胜谴。于今郊原间，芳草白骨遍。我行适夜分，听此毛发旋。前冈明炬火，叫应欣蹂践。官吏候我来，始与人相见。沿河岛沚深，问路山田转。啾啾乌鸟鸣，靡靡鞍马倦。一从违京国，几度梦霜霰。何所非异乡，开怀谢身健。"}