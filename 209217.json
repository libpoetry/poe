{"id":"209217","title":"冬节忤寒约客默坐爇品字柴作五禽戏体中差小","dynasty":"宋代","author":"郑清之","text":"牡丹骄春醉无力，艳紫妖红锦新织，鹿解衔花空误唐，楚以姬归竟亡息。何如野外挺孤操，照水渊然有深识。昂昂雪鬓颜真卿，何物女子称国色。主张繁华勿复言，如对雁门二千石。语君欲识梅花面，好向云岩访拾得。语君欲作梅花诗，磨尽莲经大千墨。"}