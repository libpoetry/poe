{"id":"1038190","title":"诗答致政范侍郎致政内翰侍郎荣过郊居少驻轩驭兼留诗咏俯贲丘樊辄次元韵","dynasty":"宋","author":"文彦博","text":"郊居诚敝陋，平地见伊光。适值华轩过，仍当煦景长。幸能留憩止，岂敢谓高凉。绿筱缘荒径，青萝补坏墙。劝耕周厥土，问稼保斯箱。处择仁为里，归寻醉作乡。老怀从放达，宴坐绝稀望。后躅承相顾，交情孰可方。清吟委珠玉，雅奏协宫商。似震惊群蛰，如牷荐大房。畏涂逢善友，酷暑得寒浆。三复劳钻仰，词雄韵更强。"}