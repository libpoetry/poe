{"id":"1124904","title":"酬正录直学","dynasty":"宋","author":"徐鹿卿","text":"我生惬幽寻，访古梅花边。道原渺无际，沧海汇群川。仰之叹弥高，立则参于前。为山始覆篑，掘井当及泉。端期会真意，可但窥陈编。再拜礼双趺，清风生诵弦。剑冰望梅关，山川接邻壤。前哲馀典刑，多士德心广。曾子重而厚，朱张妙存养。吴子粹而雅，笔耕惩卤莽。有友五人焉，亦足共清赏。烱然玉韫椟，持此将安往。"}