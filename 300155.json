{"id":"300155","title":"瑞龙吟·乙亥白下送春喜柳溪至又言别和清真","dynasty":"现代","author":"乔大壮","text":"金陵路。依旧细草侵堤，乱鸦争树。匆匆寒食清明，昼长夜短，春归甚处。晚延伫。双燕旧巢新扫，画帘朱户。垂杨广陌三条，玳梁暗换，衔泥对语。千度旗亭相唤，梦中游冶，花前飞舞。残酒四更醒来，人异今故。谁家画壁，能唱黄河句。烟尘满、围棋谢隐，胡床桓步。泪与东流去。为君点检，危肠病绪。玄鬒成丝缕。吟望里，沈沈吴天风雨。后期漫托，一江萍絮。"}