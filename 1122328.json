{"id":"1122328","title":"沿江买鱼不得询之则前此多为官船所强取故有亦言无因成三绝","dynasty":"宋","author":"姚勉","text":"江行安可食无鱼，问著笭箵总道虚。底事官船渠不卖，从来污吏喜侵渔。分明翠笼掩金鳞，鼓枻飘飘不可亲。底事官船渠不卖，官人不是爱鱼人。人间到处有鱼羹，我亦扁舟柳下横。一任官船渠不卖，归欤鲙玉煮深铛。"}