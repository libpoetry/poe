{"id":"883167","title":"梁山刘制参园亭","dynasty":"宋","author":"孙应时","text":"刘侯家有相业堂，东都旧第城中央。剑南参谋今白发，官班且复尚书郎。买田筑室蟠龙下，闺门孝友师一乡。好园十亩当道入，绿竹万个搀天长。池亭面势各有趣，花木手种新成行。客来呼酒径留饮，小鬟妙舞工持觞。人生适意但如此，何用尘土纷劻勷。我来度峡五十日，山深路恶神惨伤。眼明此邦万石坝，况逢好事容徜徉。野鹤寮中最清绝，蜡梅水仙方弄香。为公一醉出门去，祝公眉寿长康彊。"}