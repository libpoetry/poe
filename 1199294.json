{"id":"1199294","title":"又答张君祖诗","dynasty":"魏晋","author":"康僧渊","text":"遥望华阳岭，紫霄笼三辰。琼岩朗璧室，玉润洒灵津。丹谷挺樛树，季颖奋晖薪。融飙冲天籁，逸响互相因。鸾凤翔回仪，虬龙洒飞鳞。中有冲漠士，耽道玩妙均。高尚凝玄寂，万物息自宾。栖峙游方外，超世绝风尘。翘想晞眇踪，矫步寻若人。咏啸舍之去，荣丽何足珍。濯志八解渊，辽朗豁冥神。研几通长妙，遗觉忽忘身。居士成有党，顾盻非畴亲。借问守常徒，何以知反真。"}