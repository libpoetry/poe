{"id":"640759","title":"送刘簿归云中","dynasty":"明","author":"童冀","text":"阴山六月天雨霜，大碛草白塞云黄。边民肉食无稻粱，追逐水草随牛羊。刘郎家居古定襄，少年走马临战场。上功幕府羞戎行，束书甘作薇省郎。将命专对行四方，朅来佐邑东海傍。幡然挂冠归故乡，北风吹沙鸿雁翔。黄河十月冰无梁，问君远行奚所望。关河酒绿蒲匋香，臂鹰走犬猎近冈。归来马上悬两狼，后车捆载兔与獐。割鲜行酒据胡床，酒酣耳热起徬徨。少年此乐无时忘，方今四夷尽来王。塞上有土皆耕桑，五风十雨时岁康。归去欢乐殊未央，人生百年谁短长。镜中赢得双鬓苍，君今已谢名利缰。笑我未识閒中忙，冷官十年坐寒窗。吾伊五夜声琅琅，三径松菊日就荒。把酒送君增慨慷，仰视云汉何茫茫。明年诣阙上封章，圣恩若许归沧浪，白首击壤歌虞唐。"}