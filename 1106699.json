{"id":"1106699","title":"次韵傅彦本三首","dynasty":"宋","author":"王庭圭","text":"介子赍金持汉节，欲斩楼兰言剀切。建康家谱不传人，万口讴谣同一舌。仍闻载书盈几车，指甲生花掌卧蛇。祖风凛凛世不乏，笑我穷山采蕨芽。友琴安用胡公节，帘捲鸣弦自清切。忽闻飞语冲骇机，亦虑过时听反舌。仁风西来随传车，挥毫落纸蟠蛟蛇。正逢久旱得霖雨，一洗槎蘖皆萌芽。国步未宁谁仗节，慷慨谈兵多感切。当时日厌五侯鲭，子云笔札君卿舌。争如不识金银车，亦无字画能惊蛇。且吟老杜江头句，细柳新蒲又吐芽。"}