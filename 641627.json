{"id":"641627","title":"存耕堂为维扬李廷仲","dynasty":"明","author":"董纪","text":"愚者务兼并，良田亘阡陌。苦作子孙计，贪心犹未塞。有田不自耕，安能知稼穑。但见家不訾，大小生骄佚。殊不晓此田，乃是无情物。百年三易主，到汝知几易。一朝天不佑，复为他人得。李公维扬彦，高世有绝识。丧乱二十年，所向无定迹。或寓南山南，或侨北山北。岂不念子孙，为置美田宅。积金与广业，视彼皆下策。惟于方寸地，平居常种德。诗书即耒耜，仁义乃沟洫。利欲比稂莠，孝悌为黍稷。既无水旱忧，宁假耘耔力。富势不能夺，螟蟊不能贼。一气涵至和，沛然有馀泽。兰芽茁庭砌，玉树森相植。家训重义方，弗效于墙䦧。高堂日清晏，燕乐宜酒食。坐上无白丁，谈笑尽逢掖。封胡与羯末，侃侃咸侍侧。父菑子肯播，慈颜喜盈色。大书特书之，世作贻谋则。"}