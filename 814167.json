{"id":"814167","title":"自悼","dynasty":"清","author":"陈瑚","text":"委心任运梦魂安，所欠无过未盖棺。方丈书巢盘马磨，半生家产钓鱼竿。妻孥累重支吾拙，朋好愆多补救难。回首中朝全盛日，茫茫已作上皇看。粘天浊浪障天尘，不死嫌迟二十春。交到白头能有几，看将青眼属何人。和凝多事文章版，张俭无家患难身。羡杀凫鹥闲泛泛，碧波清浅日相亲。"}