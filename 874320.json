{"id":"874320","title":"从军乐","dynasty":"宋","author":"刘过","text":"蛟龙宝剑鸊鹈刀，黄金络马花盘袍。臂弓腰矢出门去，百战未怕皋兰鏖。酒酣纵猎自足快，诗成横槊人称豪。但期处死得其所，一死政自轻鸿毛。将军三箭定天山，丞相五月入不毛。生前封侯死庙食，云台突兀秋山高。书生如鱼蠹书册，辛苦雕篆真徒劳。儿时鼓箧走京国，渐老一第犹未叨。自嗟赋命如纸薄，始信从军古云乐。"}