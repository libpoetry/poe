{"id":"769092","title":"壶中天·再叠韵和赋海棠 其二","dynasty":"清","author":"黄之隽","text":"今年白下，趁春游、踏遍梵宫琳宇。记得隐仙庵里去，一抹绛云遮户。艳又藏丰，娇还带醉，满树杨妃趣。道人供客，雨前芽费频煮。那识薛淀家乡，清河宅第，也有藏春坞。花底邀宾吟玩早，怕待落花飞舞。红绮铺烟，紫绵烘日，烂漫逢贤主。惹人思忆，午晴莺语深处。"}