{"id":"73104","title":"水龙吟·重阳何处登临","dynasty":"元代","author":"张野","text":"重阳何处登临，玉骢惯识南山路。秋空绝顶，西风两鬓，白云双屦。浙浦寒潮，苏堤画舸，吴宫烟树。不一尊琼露，数声金缕，将此景，成虚负。试觅旧题诗句。早斓斑雨苔无数。琼台宝瑟，不堪重记，泛觞流羽。笑捻黄花，闲寻红叶，故人何处。倚危阑北望，燕云＊霭，又征鸿暮。"}