{"id":"1216614","title":"题李早女真三马扇头","dynasty":"元","author":"张翥","text":"金源六叶全盛年，明昌正似宣和前。宝书玉轴充内府，时以李早当龙眠。想当画院供奉日，饱阅天闲万奇骨。等閒游墨落宫扇，骏气凌风欲超忽。雾鬣风鬉剪剔新，郎君丰格玉为人。四带纱巾绣衣领，醉鞭踏尽燕台春。一声白雁黄河暮，岂料征蹄竟南渡。回首西风障战尘，女仙空抱琵琶去。"}