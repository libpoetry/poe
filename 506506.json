{"id":"506506","title":"挽袁太常廷玉","dynasty":"明","author":"王洪","text":"豪杰有不遇，自古恒叹之。先生独昂藏，蚤识龙凤姿。忆在弱冠日，巍然已瑰奇。神观岩下电，颖捷囊中锥。高视群物表，独游东海涯。路逢蓬莱仙，奇书以见遗。窅渺许负术，廓落唐生机。明珠不掩类，白璧知其疵。骐骥喜见收，驽骀愁为嗤。被褐三十年，抱玉无人知。歘逢圣明主，徵起东山陲。秉笏对便殿，峨冠侍龙墀。列坐容台中，高讲虞廷仪。锦绣五色段，黄金双袅蹄。内酝白玉壶，恩赐无虚时。梁木倏云坏，惨澹风云悲。寂寞薤露歌，凄凉老成诗。空令后来者，泪洒茔前碑。"}