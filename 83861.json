{"id":"83861","title":"八月十四夜三叉市对月","dynasty":"宋代","author":"陆游","text":"去年看月筹边楼，云罅微光如玉钩，主人不乐客叹息，清歌空送黄金舟。今年看月三叉市，纤云不作良宵祟，素娥命鴐洗客愁，我亦倾杯邀共醉。风露万里方渺然，冰轮无辙行碧天。盈盈耿耿意无尽，月不忍落人忘眠。一言欲报广寒殿，茅檐华屋均相见。明年万事不足论，但愿月满人常健。"}