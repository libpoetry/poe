{"id":"676232","title":"上新河观练水军歌","dynasty":"明","author":"汤珍","text":"建业城西上河口，大江控截金陵守。圣祖经营置水军，结垒辕门环细柳。两翼回渠伏港通，鱼丽栉比藏艨艟。太平讲武三时暇，教演时当十月中。是日风恬波浪平，团营号令传分明。对壁虚声张寇敌，旌麾简出横江兵。箭羽枪缨光映掩，鲸奔鳄逝天为惨。赤壁曾摧魏武师，襄阳直破杨么胆。朱袍牙帐树中坚，锦帽花靴簇两边。水后天吴称警肃，客樯远避惊鸿旋。炮鼓烟腾川沸动，舻舳相衔万声閧。青山漠漠愁渚宫，白日晖晖撼云梦。先锋一舸最前归，报捷欢呼疾若飞。钲铙并奏齐天乐，虎豹交翻偃月旂。吁嗟训旅虽近古，将军莫浪誇英武。君不见江东水战推吴人，使船如马真绝伦。王浚扬帆一夕来，洋洋天堑同平津。又不见陈家江总歌玉树，谋国书生成大误。朱雀航头烽火红，折苇凭刀竞飞渡。呜呼此军此舟胡可无，屏翰干城存庙谟。不然徒为儿女戏，衣带浮沤作何事。"}