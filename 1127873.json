{"id":"1127873","title":"老农十首","dynasty":"宋","author":"曾协","text":"雨带好风匀净绿，云开暖日染娇黄。今年不识农家苦，总把阴晴属上苍。荷笠腰镰醉里回，和衣卧处息如雷。定无门外催租吏，赢得柴荆日晏开。朝家宽诏年年下，天上秋阳日日明。租税入官公事了，壤歌递与子孙赓。闻说边隅长草莱，汉家肤使漠南回。黍苗正自归仓廪，不怕西风卷地来。田畴总是十分苗，处处逢人意气骄。不问神祠赛箫鼓，君臣有道四时调。敢将体足惮沾涂，日日高原带雨锄。乞与丰年酬作苦，也知天意解乘除。归牛将犊茅檐晚，饥鸟窥人稻圃秋。准拟明年大作社，鸡豚须养秫须留。饱食丰年酒不空，水村山崦老于农。囷仓在眼心无事，邻里经过乐岁穷。儿孙力作莫辞勤，仁政如天四海春。尽说干汤功已就，泽流莘野并耕人。淮上营屯尽偃戈，官军从此罢经过。且书太史丰年瑞，不数周公异亩禾。"}