{"id":"1123222","title":"探春令 其四","dynasty":"宋","author":"赵长卿","text":"而今风韵，旧时标致，总皆奇绝。再相逢还是，春前腊后，粉面凝香雪。芳心自与群花别。尽孤高清洁。那情怀最是，与人好处，冷淡黄昏月。雕墙风定，绮窗烛灺，沈吟独坐。料雪霜深处，司花神女，暗里焚百和。恼人一阵香初过。把清愁薰破。更那堪得，冰姿玉貌，痛与惜则个。龟纱隔雾，绣帘钩月，那时曾见。照影儿、觑了千回百转。素艳明于练。柔肠堆满相思愿。更重看几遍。是天然不用，施朱栊翠，羞损桃花面。疏篱横出，绿枝斜露，笑盈盈地。悄一似、初睹东邻女，有无限、风流意。半开折得琼瑰蕊。惹新香沾袂。放曲屏珠幌胆瓶儿里，伴我醺醺睡。冰澌池面。柳摇金线，春光无限。问梅花底事，收香藏蕊，到此方舒展。百花头上俱休管。且惊开俗眼。看绿阴结子，成功调鼎，有甚迟和晚。溪桥山路。竹篱茅舍，凄凉风雨。被摧残沮挫，精神依旧，无奈相思苦。东君故与收拾取。忍教他尘土。向绿窗绣户，朱栏小槛，做个名花主。雨孱风瘦，雪欺霜妒，时光牢落。怎奈向、天与孤高出众，一任傍人恶。凡花且莫相嘲谑。尽强伊寂寞。便饶他、百计千方做就，酝藉如何学。楼头月满。栏干风度，有人肠断。为多情、役得神魂撩乱。又被梅萦绊。对花沈醉应须拚。且尊前相伴。恨无端玉笛，穿帘透幕，好梦还惊散。清江平淡，暗香潇洒，满林风露。渐枝上、也学杨花柳絮。轻逐春归去。东君著意勤遮护。总留他不住。幸西园别有，能言花貌，委曲关心愫。"}