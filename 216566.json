{"id":"216566","title":"惜鸡诗·吾家有鸡母","dynasty":"宋代","author":"李觏","text":"吾家有鸡母，乘春数子生。生来逾六旬，互觉羽翼成。其母且再卵，逐之使离散。众雏既不来，一子独恋恋。恋恋不肯离，逐之终不移。母行无险易，唧唧相追随。卵生亦云足，母伏窠中宿。厥子苦无依，攀背如悲哭。窠中母所安，忍渴复忘餐。子於背上卧，不舍须臾间。我时见之喜，异类能如此。因欲观其终，其终谅何似。一朝大长成，乃知牝牡情。膨脝娠有腹，渐见东西行。行行求饮食，欲以助生息。卵出子还多，养子何劳役。朝啄荆草林，暮爪汙泥深。昔时随母意，今作爱雏心。雏生诚可爱，母老宁忍背。物性乃不常，使人心叹慨。物类本无知，无知孰责之。斯鸡与从异，酷似有天资。天资以仁孝，变更何太早。况彼本无知，血毛安足道。万物灵者有，孰不念其亲。少艾与妻子，所以夺吾真。五十慕父母，虞舜称稽古。埋子得黄金，迩来唯郭巨。古人往莫追，言之泪沾衣。斯言足自警，题作惜鸡诗。"}