{"id":"1195285","title":"杂曲歌辞 蓟门行五首","dynasty":"唐","author":"高适","text":"茫茫长城外，日没更烟尘。胡骑虽凭陵，汉兵不顾身。古树满空塞，黄云愁杀人。汉家能用武，开拓穷异域。戍卒厌糠覈，降胡饱衣食。开亭试一望，吾欲涕沾臆。蓟门逢古老，独立思氛氲。一身既零丁，头鬓白纷纷。勋庸今已矣，不识霍将军。边城十一月，雨雪乱霏霏。元戎号令严，人马亦轻肥。羌胡无尽日，征战几时归。幽州多骑射，结发重横行。一朝事将军，出入有声名。纷纷猎秋草，相向角弓鸣。"}