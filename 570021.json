{"id":"570021","title":"答赠张太学孺愿兼寄示沈嘉则屠长卿孺愿之先人为大司马公嘉则长卿俱其客且与孺愿善序其诗而不能无白首之叹故云","dynasty":"明","author":"王世贞","text":"明海张司马，龙门一世师。久钦鲸力大，不尽凤毛奇。业称元方弟，名高蔡克儿。有才疑梦笔，无意仅为箕。天向金陵辟，虹从赤董垂。诸生俱避席，祭酒亦低帷。柳态犹长绪，兰心祗项斯。寄声屠与沈，须忆御膺时。"}