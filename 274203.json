{"id":"274203","title":"次河源水口步月河上村作","dynasty":"清代","author":"李士棻","text":"击汰逾南岸，东流汇清泚。人烟动欲喧，客饭行渐止。山沈古县绿，日落野沙紫。榕枝低护塔，楝叶远成里。危樯蚌席家，细草渔镫涘。河声吼遥夜，月色明峛崺。维艄择塘汎，结袜寻墟市。散步踏蟾光，一一银滩徒。松乾星射屋，石转云迷水。天睡雪半镕，地阔风尤起。微闻宿鸟呼，冰心满芳沚。"}