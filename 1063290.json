{"id":"1063290","title":"蜜果","dynasty":"宋","author":"唐庚","text":"臣闻失旦鸡，已晓犹强鸣。书生坐口穷，抵死输血诚。岭南贡蜜果，海道趋彤庭。黄蜂乐受职，紫凤助扬舲。忠勤虽云至，思虑良未精。由来瘴疠乡，不识霜雪清。土风不待讲，气象昏如酲。粳稻粳稻热，水泉水泉腥。而况野果实，岂足奉圣明。未论体性殊，已觉面目生。食之倘有补，劳者甘如饧。政恐无裨益，所出非和平。上林宁少此，下箸安可轻。轩辕尝百毒，上古杂神灵。武王嗜鲍鱼，几谏仗老成。刍荛复何有，葵藿但自倾。"}