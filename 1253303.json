{"id":"1253303","title":"山中漫题","dynasty":"元末明初","author":"蓝仁","text":"平生江海兴，闭户老岩阿。晚景寒山净，秋声落叶多。诗成樵客和，酒熟羽人过。丛菊萧疏甚，其如蔓草何。乾坤千古事，风雨百年心。野兴供高卧，穷愁费苦吟。荷衣秋色老，茅屋夜寒深。蓬鬓看霜叶，萧萧不自禁。读书期有用，闭户耻无能。落叶空山雨，疏钟独夜灯。人称樗里子，住近石门僧。静坐观诗妙，须参最上乘。偶依松石坐，閒咏草堂诗。宿鹤林中静，归云川上迟。千峰秋似水，多难鬓成丝。自识盈虚理，浮生更不疑。寥落三冬学，栖迟十载心。寒云龙战野，暮雪鸟归林。狂客歌徒苦，愚公谷自深。匣琴流水调，岁晚念知音。风雨鸡声乱，云山鹤梦清。自非诸葛卧，谁有鲁连名。碧海堪垂钓，黄河未洗兵。镜中看短发，种种负平生。"}