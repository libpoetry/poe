{"id":"1068548","title":"送晁以道","dynasty":"宋","author":"王安中","text":"人才限南北，河岳日边徼。异时颇自振，以远得轻笑。顾我尚友心，与渠不同调。吾州向虽陋，属令文元肖。仙凫谢云罗，雪浪涌海峤。问山如登天，翰墨相焜耀。高标快目击，胜语醒耳剽。永怀种秫潜，不翅憩棠召。八年杖屦隔，坐睡梦嵩少。何人似严陵，寒滩理幽钓。无因接孙登，半岭听清啸。渐恐落流俗，中夜回光照。倒海觅三珠，更复得二妙。风埃邺王城，晚从折简召。仓曹宾客次，玉立见孤峭。神锋森挺脱，俛嘿愿还鞘。至今牛斗间，宝气干两曜。伯宜承华勋，仲合典书诏。翩翩谁辈行，官职忽哄叫。美须草未斗，好面丧可吊。斯人但寂寞，瑚琏不荐庙。我尝当馈叹，吞愤类牛噍。渊龙岂易扰，遽敢议处劭。念昔忝闻道，锐甚冠始醮。百忧荒寸田，孰与耕新烧。区区冀有获，韅鞅鞭复掉。端来求代公，兀守信麦漂。便将涂六凿，风籁息号窍。政自畏攀援，拄颊遭诟谯。一官涕唾了，得失已悬料。囊中餐玉法，朝饥傥能疗。纵无钱买山，解有杖荷蓧。从公问箕颍，策足事游眺。共待四明归，重丐一言要。"}