{"id":"543442","title":"家君北上半载不得问述怀","dynasty":"明","author":"胡应麟","text":"朝日照高台，清风被华池。椿庭万里外，北望浮云飞。岂不念行役，相携赴皇畿。眷言高堂病，药石久告疲。仰无令昆托，俯靡弱弟依。以兹谢形役，息意掩荆扉。朝掇南涧藻，夕采西山薇。缅怀弹冠客，恻恻常抱饥。天门九重辟，王路正逶迤。轩车满京洛，鞍马如云驰。穷年叫阊阖，当道饶狐狸。积薪谅难守，岁暮空流离。侧身起长望，涕泪沾裳衣。"}