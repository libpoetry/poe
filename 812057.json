{"id":"812057","title":"真真","dynasty":"清","author":"孙原湘","text":"眼福输他老画师，碧桃花下对明姿。竟容平视如公干，悔不前身是恺之。泼茗偏邀当面笑，含毫还要点睛迟。十年枉号平原客，才有楼头一见时。一泓秋水影玲珑，捧出生绡綵雾笼。相识似曾鸾镜里，分明差胜蝶魂中。温柔恰许传神得，供养真应绣佛同。毕竟是烟还是玉，却愁神物化遥空。蔷薇露浣晚妆成，别倚瑶台弄玉笙。綵凤自来刚翼比，银蟾可到是身轻。人担艳冶原须福，天赋聪明必有情。不画幽兰定梅萼，更无他物着卿卿。"}