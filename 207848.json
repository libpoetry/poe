{"id":"207848","title":"过华夫书屋","dynasty":"宋代","author":"晏殊","text":"西齐辉赫亘山隅，嘉致清风世莫如。乡党名流依绛帐，烟萝幽境似仙居。趋庭子弟皆攀桂，弹铗宾朋总食鱼。汗简传经亚邹鲁，粉牌留咏尽严徐。杯盘互进先生馔，门巷应停长者车。坟籍岂惟精四部，弦歌常见习三馀。玳簪珠履延豪士，缥帙牙签刊赐书。碧沼暮凉浮菡萏，纱窗秋静漏蟾蜍。间庭潇洒移泉石，华表峥嵘冠里闾。我恨羁游在芸阁，不陪诸彦曳长裾。"}