{"id":"1109476","title":"挽陶宣义二首","dynasty":"宋","author":"刘宰","text":"历数阴功满巨编，皇天佑善信昭然。金闺密勿身通籍，云路连翩子著鞭。贝叶经中无别想，白莲社里得真筌。忽惊薤露传新唱，愁锁松陵柳泽烟。季方当日缔华姻，曾款门阑列众宾。一别清台频换岁，重逢上苑正回春。白头自叹形容改，青眼相看笑语真。回首不堪成永诀，西风吹泪堕衣巾。"}