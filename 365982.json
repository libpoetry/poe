{"id":"365982","title":"念奴娇·将客西泠填此志感","dynasty":"清代","author":"黄燮清","text":"双亲老矣，更弟兄潦倒，一般作客。两字功名何日就，望得门闾头白。乌鹊依枝，雁鸿印雪，落落饥驱迫。欲留难住，未行先计归日。堪叹寂寞芳闺，露花烟草，总是伤心色。楼上春风增懊恼，莫问绿杨消息。情泪穿珠，离怀中酒，红袖青衫湿。丝儿魂瘦，不禁零碎销得。"}