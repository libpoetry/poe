{"id":"812672","title":"准阴鹳鹤楼题壁","dynasty":"清","author":"吴以諴","text":"金陵重镇拥貔貅，谁总戎机出上流。一夜西风沈铁锁，中原南顾缺金瓯。矢亡志士空呕血，巷战将军有断头。斗大一城磐石固，燃犀温峤在秦州。台树笙歌尚广陵，和戎故智恃金缯。但期弱肉能驯虎，不信愁眸未化鹰。白首元戎抛甲仗，青衿胄子泣刀绳。蜀冈梅岭行营地，欲赋《芜城》百感增。"}