{"id":"1077603","title":"九月八日渡淮","dynasty":"宋","author":"李纲","text":"长淮渺渺烟苍苍，扁舟初脱隋渠黄。平生见此为开眼，况复乞身还故乡。嗟余涉世诚已拙，径步不虞机阱设。空馀方寸炳如丹，北望此时心欲折。楚天清晓作轻寒，黄芦着霜声正乾。川回金碧隐窣堵，风远钟磬闻龟山。橹声呕轧归何处，笑指江皋寻旧路。松菊荒芜欲自锄，盗贼颠翻非所惧。蟹螯菊蕊风味遒，且须为尽黄金舟。世间种种如梦电，此物能消万古愁。"}