{"id":"824919","title":"濠堂","dynasty":"清末近现代初","author":"郑孝胥","text":"抱城水南流，春来绿渐肥。蒋山绕其北，白云相委蛇。精蓝割山光，修竹何猗猗。岸回林梢密，桃李能成蹊。置堂于此间，非瓦而茅茨。据榻揽峰岫，开窗弄涟漪。堂前何所有？鱼鸟常忘机。堂后何所有？儿女从玩痴。堂中何所有？夕阴与朝晖。壁间复何有？旧拓兼新诗。人言此堂陋，华庑宜纤儿。或云此堂偏，当路谁高栖？自从堂之成，使我壮志亏。宁馨必匿笑，焉知旷士怀！"}