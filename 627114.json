{"id":"627114","title":"大庙峡","dynasty":"明","author":"陈邦彦","text":"怪石攒峰横巀蘖，巨灵手擘颜如铁。重关三叠潴潭深，悬丝两溜奔流折。北韶南广此中分，千里连延入楚闽。豺虎气骄嗥夜月，猿猱愁绝啸寒云。舟次看山山欲堕，更看锦石中流亸。水涸如逢滟滪堆，流深却拟横江锁。湟川浈水两汤汤，掣电奔雷怒欲狂。挽路上江俄断绝，长年棙柁较毫芒。蛮烟瘴雨仍中判，海陾州郡资屏翰。卢循暂过遽东浮，黄巢阑入俄西窜。峡外群峦黯不开，奥区奇道更纡回。凭谁建策能增戍，长得熙攘满越台。"}