{"id":"693374","title":"甲子岁二月二十日拜进万寿圣节表文宪长陈吉夫首倡予步韵二首","dynasty":"明","author":"苏葵","text":"沈檀香傍龙图起，华盖星依帝座明。五位冈陵常介福，万邦葵藿自倾诚。真同虞舜昭神化，岂独周文有骏声。献罢琅函偏踊跃，樗驽犹得效干城。唐虞过后三千载，天地如今见大明。竽食自忻叨际会，嵩呼谁不罄丹诚。清清屡睹黄河瑞，翙翙常闻彩凤声。强摭微言鸣盛治，诗悭多愧谢宣城。"}