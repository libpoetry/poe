{"id":"751733","title":"放歌 其二","dynasty":"清","author":"陈作霖","text":"走虽不能及奔马，力虽不能挽强弓。平生揣摩五千卷，略则黄石韬太公。料天下事屡奇中，视贼伎俩掌上同。傥使参谋向帷幄，未必不成分寸功。况兼一枝琳瑀笔，飞书草檄颇自雄。岂若谈空说有辈，只合束之高阁中。茫茫宇宙无知己，仰天吐气成白虹。侧闻江淮诸元戎，延揽似有名将风。我欲仗策相追从，短后裤褶骑黄骢，军门长揖谁为通。"}