{"id":"1225494","title":"采药","dynasty":"元","author":"许谦","text":"亭亭北山松，宿蔼荫深碧。苍根走虬龙，巨干蟠铁石。平生栋梁具，不受霜雪厄。兔丝得所附，袅袅挂千尺。流脂入九地，千岁化琥珀。我欲掇其英，俯仰费搜擿。红炉转丹砂，石髓变金液。但恐茫昧间，图骥不可索。意长时苦促，双鬓日夜白。刀圭或可试，习习在两腋。蓬莱三万里，讵谓弱水隔。他时来山中，故老应不识。"}