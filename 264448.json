{"id":"264448","title":"沁园春·春情","dynasty":"现代","author":"王易","text":"玉案尘生，金炉香烬，罗幕含愁。问帘外桃花，昨宵开未，堂前燕子，近日来否。风景依然，伊人不见，如许春光未肯留。凝眸看，看游丝不定，野马空浮。有时独上西楼，奈乍暖还寒不自由。听枝上黄莺，惊回梦去，林间杜宇，唤出归休。芳草相思，垂柳惹恨，欲语人前又自羞。羞何事，为能言鹦鹉，偏在前头。"}