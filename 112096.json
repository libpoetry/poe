{"id":"112096","title":"金山行·金山杳在沧溟中","dynasty":"宋代","author":"郭祥正","text":"金山杳在沧溟中，雪崖冰柱浮仙宫。乾坤扶持自今古，日月仿佛悬西东。我泛灵槎出尘世，搜索异境窥神功。一朝登临重叹息，四时想像何其雄。卷帘夜阁挂北斗，大鲸驾浪吹长空。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未曾往，壮观绝致遥应同。潮生潮落夜还晓，物与数会谁能穷？百年形影浪自苦，便欲此地安微躬。白云南来入长望，又起归兴随征鸿。"}