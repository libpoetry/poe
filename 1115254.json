{"id":"1115254","title":"山村二首","dynasty":"宋","author":"杨万里","text":"一搭山村一搭奇，不堪风物索新诗。稻花雪白糁柳絮，柘子猩红团荔枝。行者自愁居者乐，晴时即热雨时泥。问知桐汭多程在，未说宣城与贵池。歇处何防更歇些，宿头未到日头斜。风烟绿水青山国，篱落紫茄黄豆家。雨足一年生事了，我行三日去程赊。老夫不是如今错，初识陶泓计已差。"}