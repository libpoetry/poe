{"id":"1121013","title":"赵季茂遗予郭索侑之以诗予早上亦遣山肴两介盖相与驾肩也因和二首","dynasty":"宋","author":"岳珂","text":"驿书传驿使，江蟹出江湄。目早同虾睅，螯曾与虎持。紫髯卸金甲，赤髓映琼肌。正是清霜月，相从无厌时。倚桂傍岩麓，采芝行谷湄。偶因山雨驻，何有岭云持。鼎芼朝欺腹，窗寒夜切肌。开奁应一笑，会有忆人时。"}