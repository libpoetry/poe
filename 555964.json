{"id":"555964","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其七","dynasty":"明","author":"杨爵","text":"人生几何，吾岂恋恋。成吾一死，反贻国患。岁序屡迁，久甘幽难。使我君王，不杀忠谏。魂何彷徨，去如飞翰。呜呼魂兮魂兮，孰非天命。于此永依，安土以听。"}