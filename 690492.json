{"id":"690492","title":"送吴允兆太学归吴","dynasty":"明","author":"张萱","text":"啼莺声里客还家，几载风尘两鬓华。作客懒歌燕市筑，为渔不泛武陵花。菰蒲野水他年绿，杨柳春桥几树斜。十日平原千里别，可堪清泪向天涯。春明门外草芊芊，有客归乘范蠡船。云梦胸中藏八九，孟尝门下识三千。纵横橐剩书裙笔，羞涩囊空卖赋钱。若问生涯君亦得，一溪明月一溪烟。"}