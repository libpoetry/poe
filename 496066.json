{"id":"496066","title":"大江东去 其二 答陆俨翁","dynasty":"明","author":"夏言","text":"凤阁鸾台，受丝纶重寄，敢忘民物。欲挽江河无气力，空羡岩岩立壁。边塞烟麈，闾阎疾苦，赢得头颅雪。凭谁整顿，济时全仗才杰。天生圣主中兴，聪明神武，号令风雷发。赤日中天腾照耀，多少爝沉燐灭。补衮何功，调羹非手，勋业无毫发。太平有象，不妨吟弄风月。"}