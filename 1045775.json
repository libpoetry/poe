{"id":"1045775","title":"奉和胡右丞视学所赋","dynasty":"宋","author":"吕陶","text":"成都学最古，肇自西汉时。寥寥千馀载，间有或盛衰。庆历始下诏，四方如响随。良哉乐安伯，治体由本基。远模类文翁，故事循鲁僖。课试月为度，讲解日有规。教育犹父兄，片言不迩遗。学子五百人，弦诵何仪仪。陶成礼义俗，大变西南维。距此已一世，继者贤其谁。胡公庙堂老，天子深倚毗。下车急先务，劝学为之师。时异心则同，两哲吹埙篪。作诗遗诸生，字字皆典彝。近欲美材成，远使纯风熙。砻石建巨堂，竖柱不复攲。九经满四壁，高下相支持。首尾传注完，粲然日星垂。斯经与斯堂，天下难等夷。度地得胜势，西隅敞高扉。气象自宏显，出门见通逵。嘉木种千本，敷阴接春晖。人将不剪伐，异日甘棠枝。贱子昔在泮，执经趋绛帷。尝闻先生训，敢告多士知。读书有本统，宜先穷是非。微言率简易，众说殊支离。详观圣贤迹，于我犹蓍龟。不独事辞章，华葩竞葳蕤。岂徒换爵禄，称谓生光辉。立已如远游，纵横亦多岐。取舍各异辙，义利难两驰。一足少蹭蹬，终身陷污卑。君子与小人，古今不同归。勉哉笃志操，行副公所期。"}