{"id":"814462","title":"喜桂丹盟超万擢保定同知寄贺以诗并答来书所询近况即次见示和杨雪原韵二首","dynasty":"清","author":"林则徐","text":"枳棘频年厄凤鸾，直声今果报迁官。有人门上嗟生莠，从此河干重伐檀。鹰隼出尘前路迥，豺狼当道惜身难。头衔冰样清如许，露冕从容父老看。秦台舞罢笑孤鸾，白发飘零廿载官。半道赦书惭比李，长城威略敢论檀。石衔精卫填何及，浪鼓冯夷挽亦难。我与波斯同皱面，盈盈河渚带愁看。"}