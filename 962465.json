{"id":"962465","title":"今春大震电雨雹南峰无之黄梦得诗来有天意因以旌遗逸之句正恐其轻忽灾异失圣人迅雷风烈必变之意用其韵以解之","dynasty":"宋","author":"度正","text":"仲春戊申日之夕，牛羊下来犹未毕。回风烈烈涨黄壤，阴云冲冲蒙白日。腾光初觉火烧空，打屋乍疑天陨石。出门愁见荒山径，高卧徒惊堕四壁。尝闻正直天所祐，又闻豪横天所疾。盲风怪雨岂徒然，颠倒横纵未遑恤。老农惨怛心欲死，群蛙号呼兴自逸。那知杀菽困黔首，但指嘉禾歌赤舄。何人漫读周官书，更笑深山间小艗。"}