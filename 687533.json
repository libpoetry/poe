{"id":"687533","title":"襄阳为自古要地抚遗迹吊往事有怀七人焉因各赋诗一首 诸葛武侯","dynasty":"明","author":"孙承恩","text":"堂堂诸葛公，道本伊吕匹。方其未遇时，龙卧泯渊嘿。一朝感时奋，变化乃莫测。恢复信本志，为汉誓讨贼。大义凛照揭，乾坤为开辟。指挥动风云，忠诚贯金石。士生三代后，闻见渐卑溺。公也真天人，正气泰华敌。升平礼乐具，抢攘兵革日。抱负郁未施，永为后人惜。公神在天壤，万古终不没。再歌出师表，敛衽三叹息。庞公大隐流，世利迥莫干。身如野鹤矫，心与浮云閒。刺史不能致，候谒陇亩间。夫耕妻出馌，相对尝怡颜。富贵得几何，忧患来无端。善哉至人训，遗子独以安。鹿门何高高，遂志终盘桓。避世深复深，采药遂不还。惟有遗迹存，高风照人寰。太傅古遗爱，德义孚远迩。亶有儒者风，不作狙诈计。张皇师旅间，裘带自容与。敌国感其惠，何止挟纩士。圣贤有不为，不以天下利。不杀一不辜，不行一不义。推公心所存，或也其可企。公绩多汉沔，爱戴极翁稚。公卒邦人悲，走哭空里市。岘山日巉巉，汉水日瀰瀰。思公不可作，反袂拭清涕。少陵诗之圣，浑浑元气通。尚论制作盛，尽善如周公。胸藏五车书，笔扫千军雄。辉煌三礼赋，曾献明光宫。平生用世志，自许稷契同。摧颓值时难，坎轲悲途穷。兵戈苦骚屑，黄屋当尘蒙。崎岖走行在，饥寒迫其躬。操觚赋时事，宇宙归牢笼。勤拳社稷虑，恳恻生民恫。凛凛忠毅色，烈日明秋空。上可继风雅，下应陋雕虫。一时旅人迹，万古诗坛宗。九原倘可作，执鞭吾当从。白也真天才，变化如神虬。生平耻龌龊，迈往隘九州。词林昔供奉，天子宠渥优。一朝被谗搆，斥远金殿头。高情与逸思，芥带弗少留。供奉非公荣，夜郎非公忧。诗笔驱万象，醉眼轻王侯。晞发扶桑巅，濯足沧海流。今古等一瞬，天地同一沤。以兹昔人言，谓公似庄周。公去几阅世，公名重千秋。谁云公则亡，神爽八极游。蓬壶隔弱水，浩荡不可求。缅怀旧行踪，使我心悠悠。浩然亦高人，神思乃清朗。读书陋拘牵，制行喜疏旷。赋诗妙天趣，力索不可彷。冲融大雅音，金石振遗响。禁中遇天子，召对心所向。终焉意不合，归哉南山放。唐诗盛千古，公也李杜行。布衣一时穷，高誉后人仰。我来经故里，慨矣劳缅想。鹿门当时月，依依汉江上。襄阳昔受困，敌骑何凭凌。矫矫二烈士，提兵援孤城。雪涕奋雄剑，悲风起冥冥。赤手蹈虎穴，义气孰敢撄。轻舟驾巨涛，江水为奔腾。转战前无当，势若可横行。惜哉天亡宋，其功竟无成。一时双玉节，皎皎照日星。我来寻故垒，黯惨愁云凝。草木为号呼，犹似战伐声。英魂凛赫赫，万古常如生。"}