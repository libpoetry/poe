{"id":"1130380","title":"颂古十五首","dynasty":"宋","author":"释慧远","text":"老胡一击许谁知，大冶红炉片雪飞。青草冢间留不住，白云还望故山归。接著一个半个，觅得三文两文。谁知破布袋里，许多弥勒世尊。良哉观世音，旋闻与声脱。犬吠驴鸣休未休，世出世间活鱍鱍。见处孤危立处高，急如石火利如刀。到家问路家何在，掀倒棋盘脱布袍。电捲星飞，珠回玉转。打破面皮，赤心片片。三唤三应，更饶贴称。月逗寒窗，水归巨浸。负汝负吾，全锋敌胜。起模画样弄精魂，拂迹除踪更见人。行到水穷山尽处，满天云散月华明。行行月冷风高，步步山寒水深。逢人披肝露胆，见义劈腹剜心。你爱我笊篱，我爱你木杓。主山才放高，案山又岌嶪。居士大同师，将错便就错。归去来兮天地宽，一对铁槌何处著。佛性分明脱有无，醋酸何用挂葫芦。薄雾轻烟留不住，扁舟已过洞庭湖。换手搥胸哭老爷，棺材未出死尸斜。不如掘地深埋却，管取来年吃嫩茄。南北东西老赵州，见人骑马也骑牛。清风月下寻归路，夫子门前问孔丘。明暗双双照用分，几人亲到孟尝门。街头不识真弥勒，却向灵山问世尊。山花如锦水如蓝，亲见文殊接话谈。十字街头轻一拶，前三三对后三三。尽力当胸一拳，几个眉须堕落。更欲如何若何，普化空中木铎。"}