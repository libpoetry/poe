{"id":"1118656","title":"初秋梦故山觉而有作四首","dynasty":"宋","author":"陆游","text":"陂水白茫茫，草烟湿霏霏。牧童一声笛，落日无馀晖。遥山已渐隐，村巷亚竹扉。老翁延我入，苦谢柿栗微。幸逢岁有秋，一醉君勿违。念此动中怀，命驾吾将归。犬吠舍前后，月明村东西。岸草蛩乱号，庭树鸟已栖。我仆城中还，担头有悬鸡。小儿劝我饮，村酒拆赤泥。我醉不自觉，颓然葛巾低。著书笑蒙庄，茗艼物自齐。昔我东归时，父老迎船头。开篷相劳苦，怪我领雪稠。故山何负君，且作数月留。岂知席未暖，疋马来南州。蛮花四时红，瘴雾日夜浮。归哉不可迟，勿与妇子谋。杜宇真吾交，劝去恨不速。忠告输肝肺，厚意均骨肉。陋哉鹧鸪语，揣我贫念禄。竹鸡更鄙浅，泥淖忧车轴。秋风严濑清，春雨戴溪绿。行矣勿复疑，照影巾一幅。"}