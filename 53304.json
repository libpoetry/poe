{"id":"53304","title":"题庐山瀑布图","dynasty":"明代","author":"普庵禅师","text":"庐山瀑布天下闻，白河倒泻千丈云。长风吼石吹不断，一洗浩劫消尘氛。我昔浔阳看五老，探湫直上青龙夌。六月飞涛喷雨来，洒作冰花满晴昊。是时谪仙邀我锦叠屏，山瓢共酌夸中氵霝。冷光直疑山骨裂，清味不作蛟涎腥。尔来漫游身已倦，归老芝岩寄淮甸。枕流三峡杳莫期，高寒每向图中见。可怜问津之子徒纷纭，高深谁得穷真源。大千溟渤敛一滴，污潢绝港焉足论。我知山中有泉无若此，便欲临渊弄清泚。是非不到烟萝关，两耳尘空何必洗。"}