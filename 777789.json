{"id":"777789","title":"水调歌头·叔华姊索题所临夏圭溪山无恙图","dynasty":"清","author":"陈家庆","text":"画里溪山好，烟水豁吟眸。此中千里云树，景物最宜秋。几处寒汀凫渚，正好浮家泛宅，来往任扁舟。留得仙源在，可许我同游。闺中秀，林下风，世无俦。乾坤多少清气，笔底已全收。唤取夏圭来认，应叹神传阿堵，旷代渺难求。别有烟霞处，灵府意悠悠。"}