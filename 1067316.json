{"id":"1067316","title":"喜刘世基至作诗留之","dynasty":"宋","author":"谢薖","text":"君家飞猿西，我寄跃马北。跃马望飞猿，渺若千山隔。十载一会面，一年三寄书。书中无剩语，只有问何如。去年秋风初，君马秣云卧。鹤立望君来，因鞭不我过。今年薰风后，取道凌云来。解鞍愒我庐，握手慰我怀。胸中所蕴藏，言下皆倾倒。挽留莫匆匆，索去还草草。堂有鹤发母，室有蓬首妻。屋前虎豹怒，屋后鼯鼪啼。远游纵未归，旅寓安得久。三年劳梦魂，一日接杯酒。君归太早计，此乐未易辞。人事虽好乖，兴尽当语离。壮时须摩厉，老矣但跛挈。荃兰本同芳，霜雪有一节。君哦飞猿句，我和跃马诗。它时两相寄，抑亦慰相思。"}