{"id":"712215","title":"闻王惠州紫诠筑子日亭于罗浮绝顶歌以寄之","dynasty":"明末清初","author":"陈恭尹","text":"我昔深春上衡岳，千峰万峰如玉琢。雪压松篁尽倒垂，杖头一拨飞冰雹。祝融古殿在中峰，皎若琼瑶生四角。石墙铁瓦大如席，巨木为椽全不桷。侧听唯有风怒号，仰视分明天一握。南归与客入罗浮，腊尽绵衣寒未觉。三更观日坐飞云，露宿终宵殊龊龊。福地那能久寂寥，使君五马来河朔。山灵留意俟奇人，大雪飞空洒行幄。诸溪生骨不成流，有酒如渑亦须涸。同行宾客多英贤，儒衣僧衲皆沾渥。豪吟总作金石声，瑶池直奏钧天乐。纪游示我诗一卷，更道新亭命工斫。亭成榜以子日名，盛事千秋良不数。蓬瀛来此几星霜，绝顶谁为问硗埆。童儿垒石作浮图，樵斧无时加击㧻。一朝杰构得未曾，四百名峰增卓荦。元阳之生正在子，天心来复还先剥。日月精华吸最初，神仙老易非殊学。重檐深覆欲经久，土墄因仍制宜朴。石楼大小互相望，上界仙坛为犄角。雨馀飞瀑响渐多，暖后黄精亦堪斸。为公拟续春深游，亭中卧待天鸡喔。"}