{"id":"1078689","title":"八阵图","dynasty":"宋","author":"喻汝砺","text":"鱼复江边春事起，万点红旗飏清泚。主人元是刘梦得，载酒娱宾水光里。酒阑放脚步涉碛，细石作行相靡迤。卧龙起佐赤龙子，天地风云入鞭箠。蛇盘虎翼飞鸟翔，四正四奇公所垒。当时二十四万师，开门阖门随臂指。几回嚇杀生仲达，往往宵遁常骑豕。海中仙人丈二履，相与往来迂玉趾。笑云此公大肚皮，龙拿虎掷堆胸胃。江头风波几劘荡，断岸奔峰俱披靡。阳侯鏖战三峡怒，祇此细石吹不起。晋大司马宣武公，常山之蛇中首尾。幕中矹矹何物客，未有一客能解此。千年独有老奇癫，见之敛袂三叹喟。颇知此法自玄女，细与诸公剖根柢。君不见风后英谋尽奇诡，龛定蚩尤等蜉蚁。汉大将军亲阅试，四夷闻风皆褫气。马隆三千相角掎，西羌茸茸落牙嘴。而公于此出新意，盖世功名无第二。不知何处著双手，建立乃与天地比。河图洛书亦如此，堂堂孔明今未死。我门生人如死人，老了不作一件事。却被狝猴坐御床，孰视天王出居汜。既不能蹠穿膝暴秦王庭，放声七日哭不已。又不能断脰决腹死社稷，满地淋漓流脑髓。羡它安晋温太真，壮它霸越会稽蠡。八年嫪恋饱妻子，洒涕东风肉生髀。斑斑犹在杲卿发，离离未落张巡齿。爱惜微躯欲安用，有臣如此难准拟。虽然爱国心尚在，左角右角颇谙委。二广二矩及甄，春秋所书晋所纪。况乃东厢与洞当，复有青龙洎旬始。淫淫陈法有如许，智者舍是愚者蔽。此图昔人之刍狗，参以古法行以已。偏为前距狄笑之，制胜于兹亮其岂。尔朱十万破百万，第顾方略何如耳。嗟我去国岁月老，渺渺赤心驰玉扆。可怜阿伾财女子，而我未刷邦家耻。属者买舟泸川县，扣船欲泛吴江水。赤甲山前春雪深，白帝城下扁舟舣。胡为于此久留滞，细雨打篷愁不睡。剽闻逆雏犯淮泗，陛下自将诛陈豨。六师如龙贼如鼠，杀回屋瓦皆蜚坠。距黍直射六百步，虏尸蔽江一千里。哀哉狝猴太痴绝，垂死尚持虞帝匕。那知光武定中兴，要把中原通爬洗。君不见陛下神武如太宗，万全制陈将平戎。倚闻献馘平江宫，坐使四海开春容。六騑还自江之东，光复旧京如转蓬。蜀花千枝万枝红，辄莫取次随东风。奇癫眼脑醉冬烘，东向舞蹈寿乃翁。醉醒聊作竹枝曲，乞与欸乃歌巴童。"}