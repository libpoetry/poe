{"id":"564056","title":"钱塘","dynasty":"明","author":"孙承恩","text":"钱塘名都会，山林多清妍。层城填华屋，巨栋相钩连。歌吹日无虚，笙箫间丝弦。通逵接广陌，车骑何喧阗。我来属清秋，况值升平年。游观邦人士，日醉湖堤边。维兹盛官僚，地主多时贤。喜予斯文契，邂逅意亦虔。名山古招提，扳游列芳筵。登临诚雅怀，王事靡敢愆。万里方此始，心旌日悬悬。顾此简书畏，我行敢淹延。"}