{"id":"893662","title":"佳人歌","dynasty":"宋","author":"宋伯仁","text":"淡傅粉，浅画眉，鬓边休插桃花枝。白面郎君马如箭，回头再盼情依依。文君未识相如面，朱弦声里犹相恋，风流胜事千古传。宁如文君当时深深深处深庭院，临邛亦免王孙怨。佳人佳人休捲帘，门外落花春正甜。绣床午困语声寂，博山篆冷香频添。佳人噫，佳人吁，今人安得人人思秋胡，黄金不认真丈夫。"}