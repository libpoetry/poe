{"id":"604270","title":"日升霞举诗为邑侯裒谷孙公览揆而赋也侯以壬戌秋八月分城南海以乙丑秋八月课绩罗浮时都御史台御史台未获交承故侯之最未上而玺书未报八之日则侯之览揆也罗浮之父老子弟一则以喜矣吉祥善事巧于相值如此惟侯以文事饰吏治以美意行良法求之两汉文苑循吏传中业已前无古人不肖萱尝以三曹抱关于侯之德里缟带之欢盖世讲焉故侯式庐则停镳辍轭问俗则解带开襟东阁吟花有简必授南楼对月无酒不同形骸尽捐肝胆相照盖谊为君民恩为父子矣去岁是日侯方","dynasty":"明","author":"张萱","text":"八月八日秋正新，月雄酉仲长庚明。喜闻千秋之节后三日，元成节前一日天生中。罨画溪头拥浮玉，四安八座钟灵淑。九龙东走笠泽西，狼北狐南光煜煜。栏干三百真垂虹，谁挹金波濯玉龙。角亢仙人坐奎壁，前身子乘今兴公。应期名世由天锡，五百年来侯即一。金声曾赋赤城霞，绛帐曾传田氏易。凌云彩笔正翩翩，掉鞅文坛四十年。五车已饱三馀力，一日能操万古权。摩天忽取斜飞势，吏隐罗浮疑玩世。轶尘神骏旋蚁封，览德祥鸾栖野枳。视民如子邑如家，行春不种河阳花。扫除城社绝狐鼠，耻纳沟壑驱龙蛇。最奏循良逢览揆，赫赫玺书天上至。郎星光并寿星高，象岭骊峰团紫气。五色云中四百君，骖鸾驾鹤乘飙轮。一君为侯祝一岁，华封三祝何足云。雨露桑麻春百里，壤父康衢歌乐只。已知遐算寿如山，祇是一官清似水。官清似水乐难支，更进榕溪水一卮。飧冰茹檗兮，肺腑不受一尘染。寝昌寝炽兮，斯年亿万以为期。西园遗老九顿首，请诵日升霞举诗。"}