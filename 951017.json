{"id":"951017","title":"吴越三王判牍帖赞","dynasty":"宋","author":"岳珂","text":"玉册之楼压吴杭，三川锦绣开故乡。英姿飒飒熊虎相，红袍金印交炜煌。百年霸府仪物庞，山判近出功臣堂。凤宅画诺鹊抵章，五云八体严且庄。流传世世民弗忘，鬼神呵护谨毖藏。题染犹带猊炉香，卷端藻墨十二行。紫橐曾是天台房，我宝此帖随缣缃。匪徒嗜古思耿光，大谊犹可占尊王。"}