{"id":"1097163","title":"武夷猴","dynasty":"宋","author":"刘子寰","text":"猕猴群居时，得食互争夺。嚣哓以力胜，无复长幼别。及其有老病，同类争救活。嗛食置其旁，交来伺饥渴。死埋高崖巅，并力事窊掘。乃知禀元命，无间䎉与狨。质性有所偏，良能或焉阙。惟仁乃生理，恻隐由情发。鸟乌知反哺，报祭及豺獭。人心具中和，推此与天达。物欲为私蔽，真知反磨灭。利害怵于中，骨肉交朋绝。一从失本心，比兽乃反劣。武夷山多猴，此事樵者说。因书观□篇，惟日三省察。"}