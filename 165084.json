{"id":"165084","title":"陈秘书分符星渚同饯别","dynasty":"宋代","author":"崔与之","text":"天生一代奇，人瑞国之宝。少游翰墨场，声誉日杲杲。蟠胸三万卷，致君应有道。怀璧掩其光，几书州县考。翩翩凤新雏，飞上群玉岛。郎星粲光躔，同舍未为老。自诡乘一障，决计何太早。分以星子符，庐阜足幽讨。荣途竞奔逐，砥柱回澜倒。自顾孤危踪，归意万浩浩，白头频送客，可以慰离抱。江头潮正平，西风一帆好。"}