{"id":"1194931","title":"杂句","dynasty":"唐","author":"庞蕴","text":"行路易，行路易，内外中间依本智。本智无情法不生，无生即是入正理。非色非心放一光，空里优昙显心地。名为智，智为尊，心智通同达本源，万物同归不二门。有非有兮理常存，无非无兮无有根。未来诸佛亦如是，现在还同古世尊。三世俱皆无别道，佛佛相授至今传。外无他兮内无自，不动干戈契佛智。通达佛道行非道，不舍凡夫有为事。有为名相尽空华，无名无相出生死。余有一大衣，非是世间绢。众色染不著，晶晶如素练。裁时不用刀，缝时不用线。常持不离身，有人自不见。三千世间遮寒暑，无情有情悉覆遍。如来持得此大衣，披了直入空王殿。思思低思思，自叹一双眉。向他胜地坐，万事总不知。六识若似眉，即得不思议。六识若嫌眉，论时没脑痴。伊若去却眉，即被世人欺。饶你六识喽啰汉，总成乞索儿。出一屋，入一屋，来来去去教他哭。来去祇为贪瞋痴，于今悟罢须知足。知足常须达本源，去却昔时恶知识。恶知识，将伊作，手力法施无前后，共护无生国。无事失却心，走向门前觅。借问旧知识，寂绝无踪迹。却归堂上审思看，改却众生称心安。不能出外求知识，自向家中入涅槃。大丈夫，昔日有，今日无，家计破除尽，赎得一群奴。奴婢有六人，一人有六口。六六三十六，常随我前后。我亦不拘伊，伊亦不敢走。若道菩提难，菩提亦不难。少欲知足毛头宽，远离财色神自安。分明了见三涂苦，世上名闻不相关。难复难，持心离欲贪涅槃。一向他方求净土，若论实行不相关。枉用功夫来去苦，毕竟到头空色还。易复易，即此五阴成真智。十方世界一乘同，无相法身岂有二。若舍烦恼觅菩提，不知何方有佛地。正中正，心王如如六根瑩。六尘空，六识净，六六三十六，同归大圆镜。阿难贝多叶，持来数千劫。匕宝藏中付迦叶，分为十二部，析作三乘法。非故亦非新，应化随缘百亿身。若有真如一合相，一亿还同一聚尘。珠从藏中现，显赫呈光辉。昔日逃走为穷子，今日还家作富儿。"}