{"id":"696045","title":"上巳日孙清远陈三水沈从化三明府公偕程参戎田都护招同社岑克念朱季美万伯文刘季德咽慈度寺分赋","dynasty":"明","author":"欧必元","text":"春光偏似永和年，宝刹邀宾敞上筵。星聚久惭名下士，风流今见令中仙。吴歌逸处疑清梵，画舸归时杂钓船。酒态诗情忘尔我，愿从兹地结青莲。万雉青山隐黛眉，飞花游蝶趁江涯。天边乍下排云舄，海上新传横槊诗。对酒但凭歌紫电，临风谁为理朱丝。共誇此会凌千古，冠盖词坛自一时。"}