{"id":"308930","title":"三姝媚·题休庵《秋雁词》卷","dynasty":"现代","author":"赵熙","text":"西京如梦短。似金铜仙人，露盘辞汉。四壁成都，为五陵芳草，酒边肠断。故国骖鸾，魂一夜、簪山千转。庾信生涯，萧瑟江关，一声秋雁。赢得中仙词卷。笑记曲箱中，可收田券。按拍花前，赖小红知己，玉箫春暖。我亦愁乡，嗟半世、齐谐同传。若问虚名身后，嵇康性懒。"}