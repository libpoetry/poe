{"id":"433485","title":"七月晦夕卧疾不寐诵涪翁诗自遣即用其秋怀二首元韵","dynasty":"近现代","author":"黄浚","text":"背我往者何堂堂，秋檠残被俄夜凉。新愁如丝不可理，旧学太邃畴为商。已从蛮触厌争战，懒与凫鹤论短长。平生志节孔文举，谁念皓皓如秋霜。昨梦上方山水发，晓蹋城西泥滑滑。眼从双毂望青天，梦堕千岩抱孤月。极知范甑宜尘埃，但恐齐纨成决绝。鹿卢为肠鹤为骨，起视参横斗复没。"}