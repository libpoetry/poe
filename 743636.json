{"id":"743636","title":"唐荔园","dynasty":"清","author":"阮元","text":"红尘笑罢宴红云，二百余载荔子繁。十国祇知汉花坞，晚唐谁忆咸通园。咸通岭南郑节度，风流曾见诗人言。曹松陪游老文笔，丹砂湿湿霞轩轩。前此英词接扶荔，曲江一赋传开元。荔香曲破妃子去，贡骑不复驰中原。后此年年荔支熟，那堪屈指巢与温。桑田有改荔林在，隐岩得地皆唐恩。茉莉不强牡丹胜，昌华废苑成荒村。方今承平岭海盛，夷賨十倍唐昆仑。贡献屏绝尤物贱，百蛮共仰朝廷尊。节使公余但缓带，荔湾一任开园垣。士民竞赴半塘社，家家画舫倾芳樽。燕脂林外立白鹄，芙蓉塘底飞文鸳。所惜游谈但南汉，何曾买夏唐园论。刘家暂窃枝与叶，岂知本是仙李根。曹诗岿然见文苑，古园不泯因诗存。喜从新构得陈迹，社诗千首题园门。诗人精魄自千古，一亭便可乾与坤。更向梦徵追老杜，试擘重碧轻红痕。"}