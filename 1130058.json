{"id":"1130058","title":"程公辟给事罢会稽道过钱塘因以诗见赠","dynasty":"宋","author":"释道潜","text":"尝闻钟鼓过蓬莱，席上无非八斗才。刻烛挥毫公屡胜，投壶饮釂客先颓。老元格调真难继，短李风流不易陪。鉴水稽山行乐处，后车长是载邹枚。江干千骑送朱轮，父老无缘借寇恂。吴国旌旗开白日，越溪桃李失青春。雄名素与珠星烂，妙质长随玉树新。当宁比闻思旧德，万方行见入洪钧。"}