{"id":"581136","title":"远华楼","dynasty":"明","author":"张诩","text":"远华楼前百花开，金鞭紫骝嘶将来。明眸皓齿绝世艳，玉箫金管振天哀。远华楼前百花落，夜夜楼头吹画角。笙歌声断昼沈沈，烟草愁生春漠漠。花开花落自年年，今日繁华非复前。尘世几人能得仙，古来无恙此山川。草芥功名何足觅，浮云富贵终何益。君不见漳河铜雀起秋风，洛下铜驼在荆棘。"}