{"id":"1202616","title":"绿头鸭","dynasty":"元","author":"王吉昌","text":"体希夷。谷神玄牝为基。气回蹙、三千六百，溯双关、风浪涟漪。绕金城、泥牛拉凤，度玉径、木马参龟。七返归真，九还复命，孕成魂圣瑞烟弥。念般若、不迷三昧，得岸证无为。超真境、红光素艳，出入相随。洞天莹、清微洒落，恣阳魂、轻健风驰。抉神耀、无涯炳辉，总辉开、千古容仪。清净风光，冲虚活计，浩然一点顿无亏。放圣变、通天彻地，珠显露摩尼。如如相、腾腾兀兀，处处瑶池。"}