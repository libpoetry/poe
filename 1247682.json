{"id":"1247682","title":"早发黄州驿赠江上老父","dynasty":"元末明初","author":"蓝智","text":"解缆发清晓，乘清越前津。鸟鸣新树绿，雨映空江春。遥趋清浔山，回瞻苍梧云。沈忧郁中怀，浩思集芳辰。仰视茫茫天，俯念悠悠身。坐感时序迈，愁看卉物新。遗老村巷古，遐荒风俗淳。日出原野暄，四邻耒耜陈。但愿岁事丰，焉知帝力勤。黄尘染素发，愧尔山中人。"}