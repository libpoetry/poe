{"id":"817316","title":"送云浦出塞觐亲","dynasty":"清","author":"戴亨","text":"每至黄花节，频伤出塞軿。况当新抱恨，不比旧趋庭。桐杖扶边月，风林惨客星。乳鸦哀苦韵，忍畏老亲听。晓起严征橐，霜花入望纷。马头升旭日，鸿背落寒云。海气深秋肃，笳声绝塞闻。旅怀当此际，一倍感离群。贪程悲不觉，游子暮何依。落日孤烟远，辽天古木稀。长途趋色养，回首念慈帏。霜露情悽怆，中宵泪满衣。居邻辽水岸，牧野旧非田。骄马嘶风烧，奔狼骇猎烟。君经沙漠地，我忆雪霜天。羁旅怜同调，空斋计日还。"}