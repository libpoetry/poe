{"id":"58812","title":"胡人归朝歌","dynasty":"明代","author":"王鏊","text":"儿胡儿，女胡女，女嫁胡儿娶胡妇。唯有老身从汉来，椎结毡裘作胡语。当时从驾土木间，匈奴驱我不得还。朝看鹞儿岭，暮宿木叶山。昔闻青冢今始睹，几过苏卿持节处。胡风猎猎胡霜飞，听罢胡笳泪如注。胡中洵乐汉自亲，呼韩犹作南朝宾。款关不用通事语，三十年前我汉人。奉天殿前拜天子，封爵归来认邻里。南街北巷争聚观，家人见我还惊起。男袭冠裳女绣襦，今日汉入昨日胡。回思李陵并卫律，漠北高坟空突兀。"}