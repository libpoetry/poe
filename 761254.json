{"id":"761254","title":"花犯 唐郪梅花林下作","dynasty":"清","author":"谭献","text":"倚东风，看花雾冷，芳心付流水。去帆阴里。望暮雨朝云，无限离思。弄珠负了韶年纪。前欢犹剩几。恁记省、半江颜色，婵娟相料理。无言绕花易黄昏，依稀认，窈窕文禽烟际。仙袂举，疏枝外、不禁憔悴。涟漪碧、晚来照影，春梦好、怜他莺唤起。但领取、玉楼颦笑，寒香生翠被。"}