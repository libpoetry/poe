{"id":"647609","title":"奉和御制塔影诗","dynasty":"明","author":"王汝玉","text":"金仙设教传人间，法王阐化抽玄关。遂看灵谷是灵鹫，还指东山为雪山。钟声晓逐湖声起，江月芒寒天似水。弘敷大法起秋毫，弥满三千大千里。昆崙之水决黄河，滔滔一派东流波。人生真源无滞碍，何用平地生遮罗。乌飞兔走朝还昧，春去秋来递更代。若能澄净不生尘，千古灵根镇长在。世间何色与何空，空色由来何异同。岸上花开水边影，分明空色有无中。谁言金石终成毁，须信真空有真体。东园卉木万般新，独数姚黄并魏紫。世人实解消群惑，枥骥终然脱徽纆。春风得意骋康衢，长日遨游趋乐国。大漠群山葱岭西，法王曾此导沈迷。只今谒帝到中土，法雨洒出红玻瓈。人喜迁乔出幽谷，快披云雾曕晴煜。天风吹送天花来，万壑千岩总芬馥。紫霄复见发神光，祥云五色连苍茫。金莲花开遍古柏，宝塔倒影来长廊。回望凤城才咫尺，都人瞻仰无晨夕。倾心愿效鹿衔花，毕竟顿忘驹过隙。小臣幸预登香台，周瞰玉宇消轻埃。天书煌煌丽云汉，龙鸾腾舞奎文开。青山尽是烟霞绕，玉树珠林相皎皎。法王长赞太平年，九重阊阖春初晓。"}