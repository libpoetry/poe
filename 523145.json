{"id":"523145","title":"画鱼歌","dynasty":"明","author":"李梦阳","text":"吕公手持画鱼障，清晨挂我北堂上。岛屿晴开云荡荡，众鱼出没随风浪，四壁萧萧起寒涨。嗟此数尺障，天机妙入神。信手扫绢素，惨澹开金鳞。濠梁断裂东津远，任公掣钓沧溟晚。此时天黑众鱼出，鼋鼍徙穴蛟龙返。或言乘湖万鱼集，细小亦趁云雷入。只尺波涛有得失，屈强泥沙恐难立。细观又似洪河风，昆崙既道龙门通。霹雳殷殷行地中，鲤眼下射盘涡红。非独一身生羽翼，亦有数子随飞龙。山根小鱼更无数，鳣鲔昂藏喷烟雾。美人修竿淇水阔，渔子孤舟洞庭暮。我生好奇古，览画心不动。吕公此障谁为之，令我一见神色竦。想当经营始，笔端万钧力。五湖齐倾四海立，空窗滚滚拔浪急。阳侯逆走天吴泣，不然千鱼万鱼何由集。我闻神怪物，变化不可料，点晴破垣古有兆。即恐风雷就壁起，饔人挥刀莫相笑。"}