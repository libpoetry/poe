{"id":"1096047","title":"毗陵三题 其二","dynasty":"宋","author":"释居简","text":"太平寺壁沧烟浦，亭匀剪得寻丈许。初惊汹汹欲掀天，熟视方方不踰矩。潜珍毓怪疑无数，又疑勇斗鲸鹏聚。掩敛光芒不呈露，定在崩奔漩澓处。三江既入九派分，南江北江相与邻。中泠一滴浑不得，滔滔清彻岷山脉。故家门掩岷山云，送江入海窥蓬瀛。山遥海阔三万里，一芥不浮长止止。六鳌不动风不摇，烂银城阙明霞起。回头观此破屋壁，千涛万浪寻无迹。乡来有术只观澜，只今观画宁无术。"}