{"id":"816995","title":"题冒芥原先生编年图录八阕 更漏子 雪窗夜课","dynasty":"清","author":"熊琏","text":"夜窗虚，严训督。膝畔依依课读。添活火，袅炉烟。宵深未许眠。竹频敲，风乍咽。阁外乱飘琼屑。灯影碧，纸声酸。翻书呵手寒。文坛劲敌。总角花生笔。短短春衫垂柳色。两袖芹香应滴。桃花马上扬鞭。高楼卷尽珠帘。偕问谁家玉树，篁宫第一青年。蓼莪堪痛。榻畔雁行形影共。血是鹃啼。肠断灵萱欲悴时。何曾解带。报答劬劳刚一载。回忆心酸。长夜西风阵阵寒。学识才兼始擅长。风云月露总寻常。乾坤大义付平章。为念重泉薶烈魄，更搜潜德发幽光。千秋笔底姓名香。月满良宵，楼高秀水香尘绕。凤箫缥缈。咫尺仙车到。寸草同心，未得春晖照。伤怀抱。思亲梦杳。泪滴鸳帷晓。黑貂裘敞几多年。一朝领袖文坛。儒生风味只清寒。鬓发将斑。迟暮才沾天禄，高堂已隔重泉。回思往事益心酸。茶水无欢。牵袂处，风急雁飞遥。几度床前重握手，临歧一别已魂销。永诀是河桥。榻畔记叮咛。字字凄清。遗孤付托任非轻。累世宗祧香火系，一脉相承。念念孔怀情。死者如生。白头犹自抚零丁。克尽友慈原是孝，永慰幽冥。"}