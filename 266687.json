{"id":"266687","title":"渡江云·秋日自海道游劳山，乘军舰往返，望洋兴叹，倚此写之","dynasty":"现代","author":"叶恭绰","text":"连山青插海，画屏九叠，岚影乱雯华。万松开绀宇，依约蓬莱，云外几人家。瀛洲咫尺，谁与剪、溟渤鲸牙。吼怒潮、冯夷如诉，清籁杂悲笳。堪嗟。齐烟气黯，泰岱云沈，送黄流日下。问几时、神山重到，弄水看花。华严楼阁凭弹指，休怅恨、残照西斜。归路迥、源穷八月仙槎。"}