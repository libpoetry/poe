{"id":"810105","title":"壶中天  庚寅中春，将予计车维舟胥渡，留别江东故人。","dynasty":"清","author":"郑文焯","text":"江城暗雨，正残箫昏梦，客船无酒。曲里香尘，吹不起，还误少年衫袖。官烛烟寒，驿亭波暖，绿入清明柳。玉人休折，小眉经岁疏瘦。慢忆赋别东风，待新词谱遍，吴趋歌口。后日西园，春好在，留得一双鹤守。蓬海仙踪，蓟门归梦，叠鼓催津堠。长安花发，故袍鸳缕能绣。"}