{"id":"613379","title":"陈宪副招同吴非熊集大云寺，分得怀字","dynasty":"明","author":"李之世","text":"黝壑莽回互，绀宇藏其厓。金风度檐铃，堕叶满庭阶。夙负云林想，兹忻朋好偕。纡回历郊坰，登践穷幽崖。香厨戒衲子，促席唤歌娃。徐倾北海罍，复啖太常斋。竹戛棋声碎，风回舞袖徘。入云磬袅枭，出谷鸟喈喈。草色偏萦袂，苔文欲印鞋。剥藓看残碣，窥林拾堕钗。延赏偕欢悰，沈吟叶所怀。山霭晚逾翠，秋容望转佳。林翳光忽暝，露泫径深霾。归路忘其疲，暮雨糁长街。"}