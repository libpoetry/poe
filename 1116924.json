{"id":"1116924","title":"春日会饮怀丘思同林成之作四首","dynasty":"宋","author":"苏颂","text":"浊酒浇肠遣旅怀，春宵常苦漏声催。坐中不见丘夫子，明月无光厌举杯。二月中和气序均，酒酣偏觉长精神。之人欢会何稀阔，惆怅尊前更惜春。诗论心胆见天真，酒逐羁怀若有神。一夕所思惟我友，四时最乐是熙春。右持卮酒左持螯，慷慨酣歌忆藉糟。因想良交成不寐，清谈终夕未为高。"}