{"id":"101155","title":"以诗相迎次其韵·敝裘羸马古河滨","dynasty":"宋代","author":"苏轼","text":"敝裘羸马古河滨，野阔天低糁玉尘。自笑餐毡典属国，来看换酒谪仙人。宦游到处身如寄，农事何时手自亲。剩作新诗与君和，莫因风雨废鸣晨。夜拥笙歌霅水滨，回头乐事总成尘。今年送汝作太守，到处逢君是主人。聚散细思都是梦，身名渐觉两非亲。相従继烛何须问，蝙蝠飞时日正晨。"}