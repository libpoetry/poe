{"id":"464591","title":"念奴娇 坐看诸山，颇涉遐思，拈此自解。","dynasty":"当代","author":"章士钊","text":"平生疏懒，尽意中山水，眼前放过。一到桂林形势异，硬把千峰围我。南郭子綦，枯容憔色，隐几堪同坐。嵯峨如画，苍玉纵横堆垛。曾记安石当年，从容蜡屐，准拟云间卧。雁荡环城今日事，临绝曾无一个。却羡于湖，靖江作帅，水调声声破。东还海道，旧约重寻差可。"}