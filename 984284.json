{"id":"984284","title":"赠吴氏甥二首 其一","dynasty":"宋","author":"袁燮","text":"男儿何所急，为学要立志。此志苟坚彊，天下无难事。超然贵于物，万善无不备。厥初本高明，有过则昏蔽。但能改其过，辉光照无际。厥初本笃实，有过则虚伪。但能改其过，金玉等精粹。改过贵乎勇，不勇真自弃。有过如坑阱，改过如平地。平地可安行，坑阱宜急避。事亲贵乎孝，事长贵乎弟。是为立身本，奉承无失坠。门户久衰颓，盍作兴起计。是心通神明，勿使形骸累。持之久而纯，百福如川至。"}