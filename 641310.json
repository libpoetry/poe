{"id":"641310","title":"送李丞赴堂邑","dynasty":"明","author":"苏伯衡","text":"堂邑古壮县，地滨白通河。我等游燕冀，操舟河上过。路逢两父老，白髭鬓皤皤。自言令斯邑，前后知几何。岂弟如父母，张令良不多。往者不可作，来者谁同科。吏治日芜秽，民病日沉痾。语罢还太息，继以涕滂沱。何况十年来，无岁无干戈。黄尘迷道路，白骨?陂陀。原田自膴膴，孰种麦与禾。遗黎转茕茕，短褐不至腂。念此丧乱际，思治意则那。今焉亦已幸，得见羲与娥。脱之涂炭中，所重在抚摩。视民有如伤，圣德无偏颇。载粮往赈给，下令蠲烦苛。之子青云彦，绿发颜如酡。壮志在经济，夙学崇丘轲。一旦?推择，职此非由他。丈夫贵立事，岁月如奔波。丞乎岂负子，行矣勿蹉跎。赠以辛苦辞，酌以金叵罗。报政抑何日，天门郁嵯峨。"}