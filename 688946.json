{"id":"688946","title":"舟中留别天竺和尚","dynasty":"明","author":"何吾驺","text":"倦即抛书隐衲衣，虚舟到处是禅机。凭君稳诵弥陀佛，待我功成拂袖归。每日登山作赋还，常馀苍翠染眉间。昨宵更作游仙梦，携尔同登万仞山。秋风凉夜话临歧，却到淩江分手时。对面寒山吹朔雪，非君谁和远游诗。山深洲渚不胜寒，念尔羁孤客计难。尔自杖头誇满百，春风容易上长安。"}