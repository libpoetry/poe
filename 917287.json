{"id":"917287","title":"瑞鹤仙 元夕为王史君赋","dynasty":"宋","author":"杨炎正","text":"风光开旧眼。正梅雪初消，柳丝新染。楼台竞装点。照金荷十里，珠帘齐卷。湘弦楚管。动香风、旌旗影转。望云间，一点台星飞下，洞天清晚。争看。袖红围坐，舞翠回春，笑歌生暖。欢声正远。嬉游意，未容懒。恐丝纶趣召，清都仙伯，归去朝天夜半。倩邦人、挽取遨头，醉扶玉腕。"}