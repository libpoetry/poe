{"id":"431269","title":"望江南十首 游黄山","dynasty":"近现代","author":"丁宁","text":"黄山好，风景世间稀。到处松云皆入画，当前泉石自神奇。游迹试重提。黄山好，飞阁枕桃溪。十里落英霏绛雨，一川乱石布仙棋。俯槛翠微低。黄山好，微妙是温泉。濯足濯缨无住相，宜冬宜夏总天然。尘垢一时蠲。黄山好，林壑胜桃源。几叠云峦分远市，一宵秋雨涨山泉。依石听鸣弦。黄山好，幽境隔红尘。绝壑穿岩难辨影，奇峰夹径欲淩云。策杖过天门。黄山好，日出涌金轮。七宝光涵云灿烂，万山霞映气氤氲。虹彩绣天阍。黄山好，云起势如潮。转眼群峰迷雪浪，拂衣轻雾散冰绡。琼海望迢迢。黄山好，到处尽奇松。劲质傲霜还傲雪，虬枝疑凤复疑龙。振翮待天风。黄山好。怪石夺天工。叠嶂排空青菡萏，孤峰削玉碧玲珑。回首白云封。黄山好，清影细寻搜。最是文殊台上夜，一丸凉月万山秋。何日赋重游。"}