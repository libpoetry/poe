{"id":"1099007","title":"独孤宪公桧","dynasty":"宋","author":"张侃","text":"古人声名期不朽，一言之谬如此酒。今人随世就声名，浮云变灭无不有。讵知老杜可叹诗，争似宪公当陛奏。文章远继商周作，气骨已逼秋山秀。晚分符竹行其志，务在人民安?亩。仁声既远姓氏传，遗迹常存鬼神守。老桧槎枒枝干古，参天黛色犹冲斗。终然依附得声名，孰谓今人不如否。"}