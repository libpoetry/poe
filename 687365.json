{"id":"687365","title":"六月廿七日诸君子会予草堂次前韵四首","dynasty":"明","author":"孙承恩","text":"重订茅堂约，无嗔折简招。追游匪公等，意气向谁消。村酿分邻瓮，山蔬荐菊苗。安期如可访，欲去海门樵。门驻高人辙，光生贱子居。开轩纳凉气，展席俯清渠。野老遗朱果，溪翁留白鱼。轻雷应送雨，百里殷空虚。岁月堂堂去，江河靡靡流。笑谈且樽酒，身世自虚舟。莫易催归思，须教倚棹讴。更容移小艇，同傍白蘋洲。座拂花香细，阶连草色深。狂歌吾巳醉，不饮公何心。烟水三江阔，风云万里阴。素怀邈何许，托迹在岩林。"}