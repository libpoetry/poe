{"id":"50619","title":"悯日歌","dynasty":"明代","author":"沈周","text":"日既去，日复来。来如赴，去如颓。来是谁约？去是谁推？一来一去，彼此自禅续。无与我事，何故使我心惊猜？似乎少年有根是汝拔，老丑无种是汝栽。百年所算三万六千日，自我而数指作枚。我今行年已七十，历日二万五千枚。所该百而去七大大半，又复使我心惊呆。虽欲不惊呆，猛见霜丝雪缕垂两腮。何况人生不满百，疾乌捷兔又如此而相催。我思天地灵长之气十二万九千六百年，然后运穷劫尽荡而为灰。吾人亦谓参三才，胡乃其气短索不得相追陪。准天地而言，人眇尘海之一埃。慨岁月之玩人，同今古而一雷。我无长绳系日住，亦无长戈挥日回。亦不知学仙能久视，亦不知托佛能轮回。而今而后，去之日付一杯，来之日付一杯，不忧罄其瓶，耻其罍。春暖秋凉，山边水隈，访黄菊，寻白梅。秋月自与吾虑净，春云自与吾怀开。昼游之地吾蓬莱，夕息之处吾夜台。以殇视我吾老大，以彭视我吾婴孩。信寿夭，吾何以外。请享此见在，不乐胡为哉！"}