{"id":"1044764","title":"和江邻几送文丞相还游普安院","dynasty":"宋","author":"沈遘","text":"扰扰市朝士，一身众役该。官曹畏职业，人事烦往来。朝出被风雨，莫还冲尘埃。竟岁长若此，何时能休哉。适闻丞相行，巾车城西隈。冠盖盛出送，车马相喧豗。吾有四君子，约言共追陪。乌躔转背午，归来倦支骸。道旁有精舍，聊兹释鞍彍。殿阁郁四合，高明绝纤灰。曲池含清波，鱼鸟中沿洄。禁园直南望，参差隐楼台。秋风肃众物，野气日夕佳。幽趣坌来会，俗纷顿可推。高情缅山水，剧语杂讥诙。清赏何以娱，一枰聊为开。岂徒事争决，要且资欢咍。谓言坐上客，兹乐那易谐。城中苦多事，况复日月催。功名未有立，壮志先欲摧。幸时得閒暇，一出纾吾怀。此言固可结，此愿惟恐乖。须臾夕照下，欲起姑徘徊。揽辔更留顾，馀兴无穷涯。"}