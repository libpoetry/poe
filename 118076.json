{"id":"118076","title":"送文太师致仕还洛","dynasty":"宋代","author":"苏辙","text":"国老无心岂为身，五年朝谒慰簪绅。元臣事业通三世，旧将威名服四邻。遍阅后生真有道，欲谈前事恐无人。比公惟有凌云桧，岁岁何妨雨露新。齐鲁元勋古太师，寂寥千载恐无之。昔归暂缩经邦手，复起还当问道时。入谒何曾须掖侍，到家依旧拥旌麾。孔公灵寿固应在，秋晚香山访佛祠。西都风物汉唐余，天作溪山养退居。盈尺好花扶几杖，拂天修竹倚庭除。白头伴侣谁犹健，率意壶食久已疏。"}