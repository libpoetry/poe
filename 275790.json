{"id":"275790","title":"绛都春·荪友为西溟作松萱图，寿其母夫人，西溟属题于图侧","dynasty":"清代","author":"李良年","text":"乡心一片。倩好手书得，墨光深浅。白发倚闾，萱影松风，双扉展。年时午脍冰鱼馔。尽对客、茅斋蔬饭。而今遥忆，无端绽了，越衫慈线。春半。江南迢递，甚燕草再绿、王孙归晚。旧树小园，反哺鸦雏，闲栖遍。故人尽撤君羹返。想卖畚、吹箫都倦。争如拜母芦峰，麻姑酒暖。"}