{"id":"696286","title":"丁巳再饥","dynasty":"明","author":"范景文","text":"彼苍何可问，异祲若为常。秋至还祈雨，田空又见蝗。疗饥人啖鬼，劝赈肉医疮。沟瘠填难尽，流离满路旁。何不陈灾状，轻于背尔乡。去非心所愿，留恐肉先僵。墓委他人守，儿充此日粮。知能来复否，言下意悲凉。岂无贤宰牧，缓颊说如伤。点铁原无术，催科自有方。计穷生胜死，众弱聚能强。比岁歼群盗，将无元气戕。开庾仍分镪，也知数发棠。穷应呼父母，乱亦费赀粮。天虐君能补，帑空赋可偿。蠢兹邦本在，持以告吾皇。"}