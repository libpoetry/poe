{"id":"633469","title":"戊申冬舟过英州阻风追忆行役之难因赋北风篇","dynasty":"明","author":"释今无","text":"一年辛苦事，欲暂息舟中。买船上水撑逆浪，不吹南风吹北风。北风怒号船头裂，北风怒号牵枝折。出门便得羁旅愁，人生那可轻离别。我闻滟滪堆难平，巴字猿声不可听。少年未肯寻常老，山川虽险心犹横。又忆当时瀚海归，寒沙万里无征衣。黑海海水与天阔，心知入水终难活。不道悲凉雪窖来，却含郁抑无人说。即使鞭驴走幽蓟，易水流澌风透袂。冷人莫过五更霜，悬鹑已见三年敝。北风北风于我亲，八岁流离已苦辛。至今所历三十载，日夜徬徨驱心神。人生学道存安逸，吾道萧萧悲白日。君不见德宗懒瓒呼不起，纵有北风吹何益。"}