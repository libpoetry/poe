{"id":"1172113","title":"夜闻江南人家赛神因题即事","dynasty":"唐","author":"李嘉祐","text":"南方淫祀古风俗，楚妪解唱迎神曲。鎗鎗铜鼓芦叶深，寂寂琼筵江水绿。雨过风清洲渚闲，椒浆醉尽迎神还。帝女凌空下湘岸，番君隔浦向尧山。月隐回塘犹自舞，一门依倚神之祜。韩康灵药不复求，扁鹊医方曾莫睹。逐客临江空自悲，月明流水无已时。听此迎神送神曲，携觞欲吊屈原祠。"}