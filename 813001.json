{"id":"813001","title":"淮阴侯二首","dynasty":"清","author":"张廷寿","text":"世间恨事宁有此，韩侯乃不如雍齿。雍齿无功犹得侯，韩侯功成竟诛死。请假王制全齐为，汉树威望臣心非。有携赤帝大怒良蹑足，勋业愈高死愈速。不听蒯彻争龙兴，肯助陈豨效羝触。迎銮云梦甘成禽，臣罪当诛亦可赎。未央罗织断身首，功狗功人同一哭。人谓太公一块肉，分我杯羹帝心毒。高鸟既尽弓不藏，祗一功臣宜赤族。我读求贤诏、猛士歌，始知杀信良由后意多。钟室沈冤帝亦悟，牝鸡司晨奈尔何。吁嗟汉天子，畏雉如畏虎。吁嗟汉昭阳，制龙如制羊。拔龙爪牙去龙角，囚何醢越诛韩王。韩能兴汉必复汉，不尔产禄何由强。君不见戚姬人彘赵王死，万乘莫保妾与子，何况王孙一国士。矫矫韩侯孰知己，前惟漂母后吕雉。无侯刘忽诸有侯，吕侯功成竟诛死。母能活侯雉杀侯，生死英雄两女子。汉高祖，萧相国，知侯只得皮毛耳。国士乃为执戟郎，项籍重瞳宜愧死。"}