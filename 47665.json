{"id":"47665","title":"得令字","dynasty":"明代","author":"刘基","text":"勾芒发陈根，北斗转东柄。众星各参差，威弧何时正。好生虽圣心，明刑亦王政。哲人慎谋始，斯焉获终庆。徒言两阶舞，可以怀逆命。不见三危山，万里窜枭獍。世德异唐虞，民情好争竞。那无跗扁医，面有膏盲病。波涛地轴?，虎豹天关敻。雨露当春滋，风霜及秋劲。谁能奉明主，顺天行号令。"}