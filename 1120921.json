{"id":"1120921","title":"时宰相生日乐府三首","dynasty":"宋","author":"周紫芝","text":"帝居七星中紫宸，黄金掣销天开门。中人传诏不动尘，御府拜赐天炉芬。郁金苏合百和匀，双虬镂合盘雕纹。云锦织帕劳天孙，金狻猊拥春空云。流霞一酌千日醺，寿公遐龄天语温。朱弦白雪声调新，洞庭之乐人皆闻。官家异礼尊帝臣，八师七友无此勋。圣贤一出五百岁，开辟以来能几人。东方曼倩何足数，三食仙桃识王母。何当移植上林中，岁岁年年见花吐。溪上人家自一川，武陵邂逅非神仙。但令父老不识战，人间何处无桃源。自从罢武得生活，垂髫小女皆能言。肯为八方开寿域，庙堂政要公调元。甘泉羽书久不至，六乐初成礼初备。万两黄金铸景钟，八级层坛筑圆陛。侍臣晓入明光宫，彤庭暖日升曈昽。弦匏鼎俎耀前列，大圣制作垂无穷。太常为旂玉为辂，路稳沙平试天步。日边风雨晓前收，夜半笙箫月中度。君臣有道道格天，五星同色三台圆。千官拜舞皇舆旋，青城路远闻鸣鞭。黄麾羽葆识全仗，绣衣雷鼓鸣钧天。羽林骑士如流水，未央宫阙明山川。千门万户不知数，尽捲帘幕瞻龙颜。道傍父老百岁许，醉倚春风自相语。昔年旧事一日新，廊庙功成不因武。群生欲报知何缘，再拜愿寿公千年。海上神仙不知数，无人解说三山路。舟中彷佛见霞裾，弱水波深不堪度。青天那得白日升，仁能爱物功乃成。秦汉之君俱好武，枉从方士求长生。从来定乱必以战，公以不战为中兴。两朝岁活数百万，报公福禄知难名。只今潭潭开二府，富贵如山泽如雨。经殿时闻御幄香，日对清光接天语。归来下马复过庭，一德楼边柳阴舞。天上频移玳瑁筵，琼浆赐酒如流泉。盛事传观作图画，蕊珠何处求群仙。皇天报德何时足，政恐天心似人欲。会从四世数五公，何止长年是公福。"}