{"id":"296436","title":"作集·桃李阴浓柳絮飞","dynasty":"现代","author":"章以荣","text":"桃李阴浓柳絮飞，蚕儿再眠麦秀齐。是时熏风四月初，艳阳十里闹芳菲。粉黛妍丑尽得意，老携其小夫辇妻。四面蜿蜿陌上来，塞街阗巷复盈堤。帆樯逦迤百贾集，肩摩毂击汗淋漓。溱洧游观何足数，肉林酒池不为奇。市声一片杂丝竹，嚣嚣上遏行云低。广场百步陈千技，杂沓纷纭难俱记。东边击鼓卖饴饧，西面鸣饶出新意。几丛人压碧阑干，问君已掷金钱未。蓦地欢声动地起，隔墙更作鱼龙戏。忆昨衔枚战缅北，王师百万新挫衄。将军一挥鲁阳戈，天地震怒鬼神哭。嗟我吴民岂异国，魂游釜底尚行乐。当年不教奈尔何，噫余对此涕滂沱。"}