{"id":"733200","title":"故兴献帝陵","dynasty":"清","author":"叶封","text":"桥陵龙升空剑履，谷林通树非观美。骊山冢底凫雁销，青梧树下麒麟委。郢州城东纯德山，郁郁佳城余废垒。寝殿灰飞华表孤，曲渠泉涩朱门圯。生为藩王殁称帝，松柏无烦向西靡。祇怜拱木已尽摧，犹幸前和未遭毁。缅怀建文与景皇，手握乾符作天子。易名莫获及其身，追王偏能尊既死。当时议论争短长，事久终应定谁是。吁嗟竹简出人世，零落蟾蜍盛滴水。一双玉鱼犹宛然，三重铜棺亦徒尔。为君难保不失势，带剑上丘古如此。遥瞻斜照十三陵，尚护闲云暮山紫。"}