{"id":"1111961","title":"山中杂言","dynasty":"宋","author":"吴锡畴","text":"小小柴门傍竹开，幽深不惯有人来。颇嫌老鹤无情思，啄损庭前一径苔。老作山翁行辈人，素衣曾不化京尘。只应猿鹤无惊怨，从自龙蛇有屈伸。数家鸡犬小成村，一带冈峦近入门。怕有渔人来问讯，溪流那得截云根。草色侵除雨后深，天教閒静在山林。无田种秫供桑落，有地栽兰当水沈。移春有槛遍京华，剩种人间富贵花。谁识山中穷活计，眼前沃沃只桑麻。得失升沈是与非，纷纷世上局如棋。白云谷口横遮断，万事山中总不知。谬有生涯类蠹鱼，萧然四壁一床书。儿曹未信儒冠误，犹事青灯废耒锄。"}