{"id":"1141970","title":"次干寿道陪曹许二丞山行","dynasty":"宋末元初","author":"龚璛","text":"西郊凛风快冬晴，南州落木先春荣。骅骝并辔来幽并，天上丞弼山中行。山如削华水环瀛，观山玩水宽作程。海鸥忽来立虚明，翛然更觉富贵轻。路傍初植析羽旌，道从肯令僧定惊。涵空俯瞰吴王泾，当时射越飞鹘鸣。入贡施女如娇莺，亡国不在黄池兵。吁嗟斯人为物灵，岂随血肉同腐腥。故有戒心无放情，尔培尔栽覆尔倾。姑苏范公自高平，庆历执政用六经。是能才全德不形，一代治化非难成。二公酌泉倚云屏，古今事业相峥嵘。栋梁松柏森森青，忠烈寺下谁将迎。有客新列慈恩名，何假禅悦谈无生。促坐参语酒未冷，焉得閒日留双清。归途寥旷嵯峨城，林薄万籁皆琴筝。洞庭慑伏波涛声，英雄废台呼旧鹰。鱼龙末技不敢呈，惟见夕照寒烟横。"}