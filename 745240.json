{"id":"745240","title":"和周保绪常副将军折枪歌","dynasty":"清","author":"沈钦韩","text":"将军发迹牛渚矶，铜头铁额摧童麋。手中丈八寒骨白，神州一扫穷朔陲。鞋山合围战鼓竭，沔阳渔子气咆勃。万人呼号玉蝀光，胆落江神掀贝阙。妖星雨急罂子口，虎魄堕地群狼走。将军呼酒解裲裆，大羽腰间犹剩否？黑蛇掘断波心掷，千岁老蛟吞不得。鱼蛮罥网半段强，齿齿涛痕湔血色。周郎寓目快作歌，泥沙皵蹙三摩挲。淬鍊一朝钟鼎出，壮士从此挽天河。君不见，秦武卫殿庭，肆设雕戈贵。又不见，王彦章庐陵，嗟叹记铁枪。男儿所遭亦间阔，金锡跃冶诚不祥。周郎武库艰一试，刚砮逡循土花翠。朅来麟阁自赏诗，拈弄毛锥愈有味。聊看退笔满墙根，亦似将军折枪弃。"}