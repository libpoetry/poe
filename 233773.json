{"id":"233773","title":"喜雨上文相公","dynasty":"宋代","author":"黄庶","text":"火神侵官弄胸臆，青帝欲满勾芒慵。骄阳暴苗不得秀，风俗相顾无颜容。我公裨补造化手，乞许暂息平奸骢。西湖景好天子惜，讼简朝夕临青铜。忽窥庭民有旱色，辍寝废饭忘巾筇。访求雩法得古本，若可舒卷阴阳功。除坛规土锸未动，精意已与神耳通。雷官风师不敢息，先时奔走鞭群龙。稚苗滂霈饱哺乳，一夕换得千里丰。老幼欢呼相公雨，喜气酝酿为和风。一封朝缄万室意，慰减焦思宽九重。选牲祀龙益倾倒，大宅不满犹忡忡。朴愚幕吏解公意，期雨沾足环海中。不以一郡喜为喜，喜忧天下公之公。"}