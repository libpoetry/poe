{"id":"1123525","title":"和龚同叔春日即事五首","dynasty":"宋","author":"赵善括","text":"苦雨不肯霁，花愁都落红。老农欣岁兆，游子恨途穷。寒尚衣难褪，春侵酒易中。城头喧角弄，轻度一帘风。柳绵飞扑扑，荷叶散田田。物幻无穷意，春归何处天。事随鸾镜改，人逐燕巢迁。一笑千金价，吾羞鲁仲连。莺簧方报暖，鸠唤未容晴。新涨长还减，痴云暗复明。我生随分乐，春事有馀情。闻道东湖好，相邀散策行。春已堂堂去，那闻杜宇啼。江山惊异土，桃李谩成蹊。我自无心了，谁能与物齐。功名傥相贷，深卷碧云溪。邂逅相逢好，初心各壮图。金兰期永好，银艾愿同纡。恨逐芳樽遣，情烦綵笔铺。风云偶然会，携手上天衢。"}