{"id":"1001147","title":"读吕居仁旧诗有怀其人作诗寄之","dynasty":"宋","author":"曾几","text":"学诗如参禅，慎勿参死句。纵横无不可，乃在欢喜处。又如学仙子，辛苦终不遇。忽然毛骨换，正用口诀故。居仁说活法，大意欲人悟。常言古作者，一一从此路。岂惟如是说，实亦造佳处。其圆如金弹，所向若脱兔。风吹春空云，顷刻多态度。锵然奏琴筑，间以八珍具。人谁无口耳，宁不起欣慕。一编落吾手，贪读不能去。尝疑君胸中，食饮但风露。经年阙亲近，方寸满尘雾。足音何时来，招唤亦云屡。贱子当为君，移家七闽住。"}