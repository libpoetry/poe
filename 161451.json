{"id":"161451","title":"壬子春罗端长赠别","dynasty":"宋代","author":"王炎","text":"忆昔如相识，公归自中都。时方擢上第，绿发青衫纡。论郊兄弟间，意气和笙竽。瑰文得要揽，快语相为娱。一别间何阔，流年走暘乌。高情自浩浩，风骨乃仙癯。顾我蒲柳姿，雪霜凝鬓须。回思鸿雁行，泪落衣袖濡。相逢慰栖迟，此道评精粗。稔闻充素蕴，诸老推通儒。又知治剧县，民瘼删繁须。清才为世用，洗目亨天衢。监州尚小试，称屈非超逾。敂门喜重来，新诗遗明珠。倾倒念有陈，草具陪觞壶。自愧学不讲，议论无根株。殷勤谢雅贶，披索中肠枯。壮志已怆悢，俗情厌崎岖。正须心所欣，日与镌迂愚。奈何复作远，揽袂还踌躇。公犹寄异邦，同是江南区。但虑怀与安，久客非良图。终当念坟墓，速归三径芜。昨言亦云然，岁寒勿盟渝。"}