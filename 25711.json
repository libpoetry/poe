{"id":"25711","title":"送郑子宽弃官东游便归女几","dynasty":"唐代","author":"李群玉","text":"八月湖浸天，扬帆入秋色。岷峨雪气来，寒涨潇湘碧。子真冥鸿志，不逐笼下翼。九女叠云屏，于焉恣栖息。新诗山水思，静入陶谢格。困醉松花春，追攀紫烟客。相逢十年旧，嚬笑等欢慽。一饭玉露蔬，中肠展堆积。停食不尽意，倾意怅可惜。云水一分飞，离忧洞庭侧。回车三乡路，仙菊正堪摘。寄谢杜兰香，何年别张硕。"}