{"id":"293977","title":"水调歌头·南行逢春雪至金陵稊园词社以此调咏春江花月夜因赋","dynasty":"现代","author":"张伯驹","text":"睡醒欠伸起，开眼换山川。迷离不辨天地，春雪正漫漫。昨日黄沙白草，今日琼枝玉树，一夜到江南。江水今犹昔，江月古长圆。江与月，花与雪，映钟山。风流六代不见，只有夜潮还。月为花来写照，花为江山生色，雪为月增妍。我岂谪仙侣，着我在其间。"}