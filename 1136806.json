{"id":"1136806","title":"金馀元遗山来拜祖庭有纪行十首遂倚歌之先后殊时感慨一也 和元遗山八首","dynasty":"宋末元初","author":"王奕","text":"荒荒望鲁甸，姬孔庙粼粼。允祚五十代，颜孟东西邻。旁求侍坐翁，草莽迷城闉。岂应发肤体，竟此成湮沦。铿尔续道韵，垂此天伦亲。犁锄供子职，犹裕耕凿民。可能百世祀，不庙三省身。亦必有坛壝，尚稽廓荆榛。五贤配西序，馀沥波杨荀。肥马视轻服，此景良清新。微言苟不及，往迹亦易陈。安得沂水上，菊泉荐斯人。"}