{"id":"703312","title":"海珠寺","dynasty":"明","author":"释今无","text":"三山漂却此山存，南渤横流足巨吞。宝角寒星飞水国，玉鞍神马堕云根。磬沉响跃扶桑日，龙过身遮古寺门。我似漆胶移未得，上方钟鼓对黄昏。虚无一蜃结楼台，碧瓦高连粤秀开。八水尽朝珠气入，二丸还照佛光来。寒窗僧去难巢鹤，夜角秋深自落梅。咫尺尘寰人莫到，不堪今昔动馀哀。"}