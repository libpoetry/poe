{"id":"1143974","title":"孚舟亭新成赋十绝","dynasty":"宋末元初","author":"方回","text":"岸人胆落傍船看，鼍吐鲸吞一叶寒。鬼伯神官莫狂荡，灵台无愧自平安。南北东西四面看，舸轩虽窄自心宽。永无金马门边梦，岂有黄牛峡里滩。春浓面面透花香，秋皎团团转月光。窗户总空天是壁，如吾肺腑没遮藏。六爻虚实相为用，二位高卑各有宜。顺抚说随心不爽，风漂罗刹有还时。傍石横陈八柱亭，一篷撱矮似船形。松声浪作风涛吼，何处风涛不惯经。心许天知不愧天，酣风醉月仰天眠。自疑略似知章马，人道还如太乙莲。不须有客问张凭，且要无人觅庾冰。好是夜寒风浪静，月明空载一孤僧。人间踏地有风波，归老山林莫问他。身是我船心是柁，早寻岸泊奈侬何。向来人唤老梢工，解使帆樯八面风。今日钓鱼亦无力，劣能听雨卧船篷。不待圆□□□□，□□□□□□□。栖梁燕乳春声豫，细玩天机坐此亭。"}