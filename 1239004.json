{"id":"1239004","title":"铙歌鼓吹曲二章 其一 屡丰年上帝闵农也帝德好生易菑为祥焉","dynasty":"元末明初","author":"陶宗仪","text":"屡丰年，群生熙。瘨我旱，宁怨咨。星火烈，螟螽滋。苗而不秀，岁且荐饥。精诚格天听，允惟念之。命幽灵，击妖魑，龙膺捷疾先后驰。金精流光淫虹糜，四溟叆叇甘雨时。积水弥九野，稔而可期。不殄禋祀，上帝是祈。"}