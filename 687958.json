{"id":"687958","title":"还东林萧志三见赠用韵赋答","dynasty":"明","author":"成鹫","text":"烟波回首人微茫，归路何如归兴长。两地云山无主客，半年风日各炎凉。方池旧闻花添影，圆牖重开月借光。莫笑别来贫更甚，榆钱将䞋遍斋堂。何事行藏偏落后，却缘筋力不如前。虚堂久别从生草，旧社重开又种莲。爱石谱将云里岫，引泉流出水中天。老来识得荣公乐，只买青山不买田。"}