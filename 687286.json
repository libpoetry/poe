{"id":"687286","title":"新正十三夜李念腾招饮署中赋谢","dynasty":"明","author":"孙传庭","text":"良宵清宴酒如渑，剧饮酣歌逸兴增。我欲问天宜有月，君堪照夜不关灯。慨慷元自空三辅，裘马何妨似五陵。玉树临风殊皎皎，阶前火树漫相矜。当筵谁似度支郎，酌酒论诗总擅长。文雅不存才子色，风流曾入少年场。龙门旧识家声重，雁塞新承使节光。爱我粗豪差脱俗，中堂小集任疏狂。"}