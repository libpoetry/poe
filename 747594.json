{"id":"747594","title":"紫阳山飞来石歌","dynasty":"清","author":"黄曾","text":"紫阳山头境胜绝。何年飞来石兀突，坤灵盘礴螭肠结。离龙当门骨为热，苔衣簇绣色光洁。棱棱秋气霜华刷，精英内孕灵髓澈。尖风作势欲颃颉。初疑越阳老松变，倏忽虬鳞莽莽蟠孤窟。又疑玉绳结解星精跌，太白峰头张两翮。不然武城一夜震雷拔，惊起鹰头出山穴。又不然作桥填海秦法烈，神人鞭石石流血。黠者逃之作屼?，游人摩挲认环谲。蹴之以足势欲活，石似有言不能说。神耶妖耶两无决。君不见，霜鸿雨燕非顽拙，常山鹊印是谁掣。天地精华受自物，混沌有窍石有魄。观此令我疑顿析，手携蕉片坐幽凸。芳萝絷翠烟痕湟，夕影鸦翻红一抹。"}