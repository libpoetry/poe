{"id":"293856","title":"西河·金陵怀古答南田依清真韵","dynasty":"现代","author":"张伯驹","text":"形胜地，兴亡梦里谁记。寒流北望接天低，怒潮又起。归帆去棹送征人，斜阳冉冉无际。曲阑畔，曾共倚，桃叶渡口船系。当年第宅剩春风，燕泥故垒。昔游回首几经年，应知愁似江水。绿杨白板旧酒市，想枇杷、花下门里，换了繁华人世。只秦淮、片月凄凉，相对曾照南朝，歌声里。"}