{"id":"1122237","title":"后平叔母夫人挽辞二首","dynasty":"宋","author":"俞德邻","text":"十载干戈四海同，几人徐庶几陈宫。阿奴侍母但膝下，潘令弃官归洛中。生死总归蝴蝶梦，哀荣何啻马牛风。送车千乘谁能致，我亦潸然泪洒空。昔年烽火隔江津，指痛呻吟夜彻晨。旁置万家空有冢，禄营三釜已无亲。鸾回紫诰承恩旧，牛卧青冈卜兆新。送死养生无一憾，老怀缘此重沾巾。"}