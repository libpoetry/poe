{"id":"696438","title":"题汪无际茸游册三首","dynasty":"明","author":"郑胤骥","text":"此日迫长至，嗟予季行役。忽尔来入门，意气殊奕奕。未及相问劳，怀中出卷册。题曰茸上游，开缄风两腋。先之以图绘，次乃文字襞。新诗数十首，幽响清磔磔。下笔妙言语，肺附生竹石。湖山岁欲暮，谁乃逐无益。一时颇相传，香紫耽奇客。之子多胜情，同游意俱剧。遂如投山猿，一一惬所适。巨细得周省，手口能指画。人事贵勉强，恬安岂有获。山气何四时，一任游者择。胸中无丘壑，笔底谁能摭。因之想昔游，梦寐余芳泽。嗒然无一言，予意徒脉脉。乃今得此卷，使我懊怀释。微景偿宿逋，旧观快新辟。人生无胜游，何必异巾帼。岁晚夜何长，天寒日苦短。谁与秉烛游，自是吾季悍。此处故不凡，茸游庶非但。输尔胸盘纡，一一笔能管。从游吾未果，亦嫌缁仲懒。忆昔相过时，予意如匪浣。同行劝买山，土人指町疃。结束足幽栖，地偏人事罕。予时欣欲就，自辟沟中断。怀之一年余，此言日以缓。子言乃起我，自愧我言窾。此志不终竟，犬氂马生卵。岁穷寒气骄，况复风雨作。底事须游观，而乃得萧索。此意殊泬漻，余子故须噱。聊同弋者慕，肯效屠门嚼。人生本坦荡，谁使攘六凿。蹇予本畸人，所愿每落落。平生踣百忧，于此惕一诺。乃者实惭子，今悔已难昨。幸子妙点染，使我富磅礴。我有一樽酒，与子共斟酌。子歌我起舞，相对差不恶。仰俯一室间，但见天宇廊。旁观或嗤之，此言得无谑。予亦笑夫夫，生命如陨箨。何为苦营营，不见舟藏壑。且子固非鱼，亦安知鱼乐。寄言沓拖者，意趣由来各。"}