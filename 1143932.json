{"id":"1143932","title":"送王宣慰中斋上温州","dynasty":"宋末元初","author":"方回","text":"两朝参预庆源长，愧我蒹葭玉树傍。先世幸联龙虎榜，难兄复接鹭鹓行。江东连帅迎前纛，浙左侯藩饯去艎。每愧淡交无以报，愿闻所至有甘棠。梦草堂边下榻时，隙驹四十五年驰。东嘉太守真知己，西里先生共赋诗。前辈风流元不远，故家文献未全衰。留耕相种书元帅，好与儒坛建鼓旗。"}