{"id":"739028","title":"与张云汀论汉隶","dynasty":"清","author":"王如玉","text":"苦悬光和不可见，郭泰夏承为鲁赝。隶体纷纷惑汉唐，几人曾识庐山面。剪秃兔毫状剥蚀，古拙苍奇自惊炫。盟津谷口竹垞翁，意态有余非杜撰。痴儿拾得半段枪，跨上疲驴学桃战。一字人夸过百金，谬种流传方炽扇。当年宣庙古碑存，五凤一砖枝玉片。乙瑛韩敕史晨铭，孔宙彪褒泉侯羡。龙拿虎攫势蜿蜒，利刃铦锋侔戟剑。其中梁鹄事宏整，体格严棱汉法变。外此迁仁韩固郑峻鲁荣武，晚出曹全最完善。又有当涂大飨文，三绝之名称受禅。两朝碑版照千春，垂璧竟同燕石贱。无人心手竞追模，可惜琳琅散雷电。银钩金薤掩神明，美女时花工婉变。我生嗜好在金石，贪若贾胡百货衒。安能盛业继鸿都，永兴斯文留一线。"}