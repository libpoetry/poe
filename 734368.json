{"id":"734368","title":"雨后登惠山最高顶","dynasty":"清","author":"邵长蘅","text":"雨歇翠微深，山光媚新霁。拄策凌清晨，松杉吐仍翳。扪萝已数盘，缘磴方屡憩。平芜鸟去没，远浦树如荠。绝顶惊银涛，始觉具区大。雨沤浮日月，三州萦衣带。淼漭极无垠，遥天与波逝。群峰散凫鸭，汎汎烟波际。平生怀壮观，兴惬兹游最。下方隐招提，钟声破苍霭。"}