{"id":"816093","title":"金缕曲","dynasty":"清","author":"梁德绳","text":"帘捲东风冷。正花前、莺声渐涩，半凋红影。花外愔愔藏楚弄，玉手明徽相映。仿佛写、熙春丽景。忽作清商翻怨调，似秋空、朔雁飞无定。沙塞迥，夜霜警。一时四座无言静。敛丝桐、逡巡再拜，细陈萍梗。憔悴朱颜今已矣，梦断红楼金井。更那望、知音倾听。柳絮浮云根蒂杳，枉娇痴、阅尽繁华境。诉往事，意悲哽。甲第河东冠。护芳姿、金笼翡翠，盈盈仙伴。记取双名书线夹，只许鹦哥偷唤。尘不到、玉娥窗畔。香影花光初学步，太憨生、时博闺中粲。朝绣幌，暮云幔。午桥池馆清幽惯。颇憎它、新声嘈囋，穿丝透管。唤取师曹教小玉，指点吟揉抑按。算众里、独推心腕。生结名香焚篆鼎，傍妆台、细鼓清音缓。五弄罢，月初满。姻戚崔卢贵。倒金樽、兰堂日午，广筵佳会。软舞娇歌都过了，志在高山流水。催一霎、妆成奏伎。上客低徊频注目，为儿家、一洗筝琶耳。娇顾影，自矜喜。当时只解耽游戏。一年年、桃鬟高并，柳丝难系。弱蔓孤根无处著，随分萦依荆杞。也算做、花开连理。茵溷飘零元不定，判百年、人事长如此。浑不计，电光驶。金谷繁华歇。更惊心、乔松鹤去，大弦声急。丝管春风前日事，悲动白杨萧瑟。对弟子、青娥暗泣。小队银筝零落了，玳梁边、谁管双栖翼。秋燕影，浪萍迹。燕飞萍转钱塘客。鼓飞涛、泠泠江上，樽前发白。换羽移宫传别恨，回首蓬莱云隔。但海水、数峰摇碧。停拂银钩增怅惘，坐幽篁、为谱胡笳拍。词未尽，泪盈臆。"}