{"id":"1049953","title":"奉和安中尚书同漕宪登长干塔","dynasty":"宋","author":"郭祥正","text":"揽衣登塔窥泬寥，黄金篆牌神所摽。层梯转道二千尺，铃索交响风常飘。天厨晓送阿育供，海月夜领飞仙朝。南溟安在心欲化，九万一举期今朝。我宋真人启阊阖，尧舜之运重昭昭。佛老并儒鼎足盛，理归一善无烦条。净缘胜赏固莫逆，足力强健朋侪要。昌黎首唱城南句，东野继作芬兰椒。诸公笔力斗颖发，七言纸上铿琨瑶。聚沙叠甓付童子，秀实始自春之苗。凌空得路未足恃，遇险惊魂安可招。龙虎低沈凤鸟散，藉此弹压无祲妖。四郊松柏列兵卫，万家弦管均咸韶。广庄黔乌类蠛蠓，岁望已觉元鼎调。晴川疏树历阳近，浮云蔽日长安遥。贯轮巨木彻十地，斜飞八角穿重霄。扶持故国肖父老，综领诸刹如孩髫。循栏作礼共悲仰，绝顶进步谁腾超。迹虽有为志颇壮，报且不尽功何辽。挥毫题识未云毕，城头鲁角声迢迢。兜绵铺舒换尘境，宝灯照耀银为桥。乃知此会世稀有，请君审听长干谣。"}