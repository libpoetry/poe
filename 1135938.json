{"id":"1135938","title":"戏简杨华父","dynasty":"宋末元初","author":"方回","text":"落笔知学力，开口见心事。吾尝持此说，以阅天下士。杨侯老病躯，斗胆傲一世。王公敢唾骂，圣贤自位置。贫至典深衣，犹抱禹稷志。立论无今人，作诗有古意。半夜起醉歌，达旦不肯寐。佯狂未为非，贾祸亦可畏。筑屋五百间，誓言恢讲肄。何如觅皂角，浣濯暑服腻。"}