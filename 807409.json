{"id":"807409","title":"月华清  为蒋元肤催妆","dynasty":"清","author":"陈维崧","text":"犀盒偷春，鹅笙沸夜，曲栏花睡初醒。荀鸭微红，不许晚寒犹剩。看门外、绛烛双笼，正楼上、麝巾低凭。红定。算全然不似，旧时三径。寄语酒徒蒋济，总北酿清芬，休教酩酊。渐觉帝城，玉漏隔花催暝。怪何处、北阮疏狂，约来朝、西山寻胜。谁应。只推言且待，雪残冰净。"}