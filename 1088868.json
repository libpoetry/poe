{"id":"1088868","title":"赋沈商卿砚","dynasty":"宋","author":"张孝祥","text":"石渠东观天尺五，壁星下直图书府。琳琅宝镇出三代，浩瀚简编照千古。右文储砚一百九，钿匣珠囊护琼玖。有时清夜发光怪，诸儒纵观容拜手。一收朝迹归故园，瓦池苇管涂突烟。梦寻清都故历历，起凭书案空潸然。眼明见此超万石，色如马肝涵玉质。白圭之玷尚可磨，涩不拒笔滑留墨。摩挲太息不自已，呼儿汲甘为湔洗。天遗至宝瑞吾子，要与词林壮根柢。子行飞骞为时须，西清承明有佳除。收功翰墨傥乞我，田间自抄种树书。"}