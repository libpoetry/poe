{"id":"434441","title":"木兰花慢 元宵感旧","dynasty":"金末元初","author":"段成己","text":"金吾不禁夜，放箫鼓、恣游遨。被万里长风，一天星斗，吹堕层霄。御楼外香暖处，看人閒平地起仙鳌。华烛红摇醉勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事今不见，对清尊瘦损沈郎腰。惟有当时好月，照人依旧梅梢。"}