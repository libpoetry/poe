{"id":"747536","title":"霁虹桥","dynasty":"清","author":"曹楙坚","text":"阴崖插层穹，苍寒扑人面。壁立阻岖嵚，磴回行撇旋。鸟啼不知处，猱影时一见。丛深竹翠交，峡逼藤梢罥。洑流瞰兰沧，奔涛洒晴霰。危梁穿铁縆，嵌空挂匹练。俯视惕屏营，仰瞩骇冥眴。夕阳开林光，前峰堕云片。祠宇耸岧峣，清风缅羽扇。长怀沪水勋，欲采溪毛荐。理策骛征途，耽幽寄遐眄。"}