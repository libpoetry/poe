{"id":"214883","title":"谢章季思惠镜屏","dynasty":"宋代","author":"王遂","text":"客从东南西，遗我古镜屏。圆明绝点滓，表裹无遁形。云是旧太守，思之我为铭。吾惛不能进，何敢陈诸庭。我闻生民初，五常具函灵。器质欠推广，物欲加凋零。眉睫近莫睹，稍远何能听。君子抱明德，止善湛中扃。静如昼有夜，动若渭流泾。坐令方寸地，目睫何晶荧。上天方於昭，皎彼垂日星。五官属宰制，万化随指令。留之千百载，犹足存典刑。余心岂昧此，一念存芳馨。在昔圣敬主，丹书刻方棂。近者摩镜帖，字字炳丹青。夫君往教意，大寐如得醒。置之敬义堂，与世犹说铃。"}