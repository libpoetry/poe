{"id":"1126177","title":"小重山","dynasty":"宋","author":"曹组","text":"帘卷东风日射窗。小山庭院静，接回廊。疏疏晴雨弄斜阳。凭栏久，墙外杏花香。时节好寻芳。多情怀酒伴，忆欢狂。归鸿应已度潇湘。音书杳，前事忍思量。陌上花繁莺乱啼。骅骝金络脑，锦障泥。寻芳行乐忆当时。联镳处，飞鞚绿杨堤。春物又芳菲。情如风外柳，只依依。空怜佳景负归期。愁心切，惟有梦魂知。"}