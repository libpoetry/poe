{"id":"1057356","title":"送李侯朝散还任一首","dynasty":"宋","author":"刘弇","text":"西山阅今昔，章水弄清泚。云陴插天半，滕阁中隐起。青鸳千万家，湖光豁如洗。钟陵一都会，信亦非偶尔。君来无几何，所得已倍蓰。笑谈送白日，慷慨拾遐轨。成诗殆百篇，天籁落凡耳。秋摽拔孤峰，阴胆掉百鬼。顾我佁儗人，晚乃识君子。未漫祢生刺，先倒蔡公屣。清扬舞眉间，秀语屑琼蕊。囊间锥立见，公今无乃是。柰何迫归欤，笑把吴云指。六月江南天，烦抱剧含滓。轻篙下鲵浪，画槊摇翚尾。高怀傲匡庐，醉眼宽彭蠡。山长楚甸转，駃席抉空紫。珠玑纷满箧，银钩赫蹄纸。野蔌饶掇英，水豢足缗鲤。人生不知他，安与乐而已。行行勿滞淫，吴中古来美。一官虽翕翼，焉往不为仕。洞庭五湖间，明月清可跐。盐豉誇未下，莼羹贵千里。由来张翰兴，今复见松水。吴儿洗眼看，吾岂倦游士。九月秋风高，缇骑迎携李。"}