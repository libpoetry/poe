{"id":"918544","title":"放歌行","dynasty":"宋","author":"汪莘","text":"口中吐佛子，腰间出神仙。眉心红日大如钱，脑宫诵经声泠然。瞿昙黄老去我久，可使举世终无传。天亦若忌我，我自梦里知其天。团团清光中，本来面目常现前。分明是真不是想，水中月影镜中像。自从别后见君稀，一朝邂逅成欢赏。见亦不可拟，得亦不可强。知音相逢只弹指，甃命遮寒且涵养。芙蓉芰荷颠倒披，九天风露流肝脾。俯观人世不忍弃，世人弃我良非痴。有时愤闷须痛饮，长安市上相追随。左挟田先生，右拍樊于期。狗屠在前舞阳后，击筑叱起高渐离。扬雄但能识奇字，未识以道御之无不宜。一舞神鬼哭，再舞雷电飞。三舞乾坤悉清净，却视万物生光辉。我衰不能作伊川，手把犁锄垦蚯蚓。亦复不能作吕望，垂丝磻溪上。但愿汉家宗社牢，化权何必吾人操。但愿紫微宫南太微北，中间七个能甄陶。君不见张三裹青衫，李四著紫袍，黄金转多官转高。孔丘盗蹠那复辨，长蛇封豕争雄豪。我欲告天天肯否，旁人窃笑妇摇手。不如开眼明月前，莫教失却清风后。杜子美，李太白，清风为魂月为魄。至今来往天地间，几回独把栏干拍。"}