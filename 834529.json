{"id":"834529","title":"三姝媚 其二 中秋，叠前韵","dynasty":"清末民国初","author":"姚华","text":"风来云骤展。正姮娥妆成，万家同盼。露影弥天，似羽衣肌骨，暗滋珠汗。臼杵身边，记旧日裴航亲见。此夕秋佳，丹桂阴圆，碧梧人倦。天上年时能按。问羿药初尝，骨凡谁换。碧海青天，料掉头尘世，素心凄断。人喜团圞，争解得霜嫠幽怨。竞把婵娟，共影良宵怕短。"}