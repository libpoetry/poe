{"id":"203371","title":"上赵漕·太山之巅有乔松","dynasty":"宋代","author":"华岳","text":"太山之巅有乔松，凛凛千丈摩苍空。风云有会直相际，轰雷制电蟠蛟龙。盘根错节真天种，卿月郎星伴辰拱。高风萧瑟涕清泉，桃李无言谩丘垄。南宫仙桂饶天香，南国蔽芾歌甘棠。大枝擎天作砥柱，小枝驾海成虹梁。六月无风天欲雨，赤龙衔火烧空宇。亭亭横盖指扶桑，万壑千崖冷无暑。大椿可笑欺庄周，便指千岁为春秋。使民若战夏后社，用汝当作商川舟。自惭藤蔓缠林壑，未遂鹪鹩一枝乐。盘桓已喜跨高寒，更借扶摇荐鵰鹗。我闻处士方绸缪，三友简在公宁留。苍姬已托大夫荫，赤子愿陪丞相游。"}