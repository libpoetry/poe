{"id":"1113425","title":"送徐衡仲归侍次福建帅属二首","dynasty":"宋","author":"张镃","text":"三年林曲喜谈丛，交荐俄闻得数公。竟觅一官莲幕下，漫添千咏锦囊中。时乖岂但冯唐老，性癖甘如叔夜慵。应是黄花过江路，笑垂双袖立西风。和篇犹未忽成行，无柰离情杂愧情。风雨连朝难远送，湖山何日再寻盟。饱参屡见从头举，识破悬知到处轻。疏懒祗愁书问少，望君因便却传声。"}