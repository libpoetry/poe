{"id":"702102","title":"和孙月崖大巡海珠四首","dynasty":"明","author":"湛若水","text":"浮生浮世上，况值此浮宫。日照孤根立，波光四面通。星槎乘汉上，水镜阅人空。洒落来游者，惟应学尔中。船来知有路，烟塞欲无门。世味非前日，潮来到旧痕。藤萝偏得意，萧鼓罢芳樽。遥想人如玉，生刍孰与论。僧贫无裤着，门设亦无扃。门设从风入，无扃待月明。人情云愈薄，世态昼长冥。惟有东流水，可以观我生。鸡声闻两岸，寺影界中河。渔唱乘除语，孺闻沧浪歌。严霜下蔓草，密雨长藤萝。穹昊元无际，浮云一片过。"}