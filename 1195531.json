{"id":"1195531","title":"春日使府寓怀二首","dynasty":"唐","author":"薛能","text":"一想流年百事惊，已抛渔父戴尘缨。青春背我堂堂去，白发欺人故故生。道困古来应有分，诗传身后亦何荣。谁怜合负清朝力，独把风骚破郑声。平生无解亦无操，永日书生坐独劳。唯觉宦情如水薄，不知人事有山高。孤心好直迍犹强，病发慵梳痒更搔。何事故溪归未得，几抛清浅汎红桃。"}