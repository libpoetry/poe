{"id":"699536","title":"哀殇","dynasty":"明","author":"袁宏道","text":"弱腕系金铃，青丝绾偏髻。胸前两绣囊，犹作长命字。欠尔三斗乳，偿汝一升泪。稚魂半尺馀，荒荒投旅次。我尝静坐思，生死同一例。子既光我行，即是鬼先辈。如彼排场人，尊卑乃相递。一去与一来，孰知非天戏。逆旅投主人，不待卸鞭箠。颜尘尚未浣，已渡向他之。来如风过林，去若鸟辞枝。细鬼胜巨人，量汝必有知。吾欲痛哭汝，恐汝笑吾痴。辟彼筵宴时，朱紫栉巾綦。一宾偶先去，诸客尽歔唏。去者固太早，歔者亦何迷。转眼即天明，请君听鸡啼。"}