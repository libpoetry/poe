{"id":"691042","title":"无题和韩孟郁","dynasty":"明","author":"李云龙","text":"台上箫声怨落晖，天边孤凤欲何依。自怜一别萧郎去，嫁与山鸡作对飞。含颦含笑漫多姿，过眼芳华不可期。莫向东风论往事，碧桃花谢已多时。万树垂杨蔽渚宫，襄王曾此醉春风。巫山西望行云杳，始觉当年是梦中。红楼冷落綵云缄，又抱琵琶逐客帆。却笑多情白司马，为渠犹自湿青衫。"}