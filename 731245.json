{"id":"731245","title":"高宗纯皇帝御制大雩乐章云汉诗八章乾隆七年","dynasty":"清","author":"弘历","text":"瞻彼朱鸟，爰居实沈。协纪辨律，羽虫徵音。万物芸生，有壬有林。有事南郊，陟降维钦。瞻仰昊天，生物为心。维国有本，匪民伊何。维民有天，匪食则那。蝼蝈鸣矣，平秩南讹。我祀敢后，我乐维何。黾鼓渊渊，童舞娑娑。自古在昔，春郊夏雩。曰维龙见，田烛朝趋。盛礼既陈，神留以愉。雷师阗阗，飞廉衙衙。曰时雨旸，利我新畬。于穆穹宇，在郊之南。对越严恭，上帝是临。茧栗量币，用将悃忱。惴惴我躬，肃肃我心。六事自责，仰彼桑林。权舆粒食，实维后稷。百王承之，永奠邦极。惟予小子，临民无德。敢懈祈年，洁衷翼翼。命彼秩宗，古礼是式。古礼是式，值兹吉辰。玉磬金钟，大羹维醇。元衣八列，舞羽缤纷。既侑上帝，亦右从神。尚鉴我衷，锡我康年。惟天可感，曰惟诚恪。惟农可稔，曰惟力作。恃天慢人，弗刈弗获。尚勤农哉，服田孔乐。咨尔保介，庤乃钱镈。我礼既备，我诚已将。风马电车，旋驾九阊。山川出云，为霖泽滂。雨公及私，兴锄利氓。亿万斯年，农夫之庆。"}