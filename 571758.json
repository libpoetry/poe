{"id":"571758","title":"出燕别大哥三哥","dynasty":"明","author":"袁宏道","text":"长安二月时，阳缓北风厉。霜刃割地皮，古木领寒气。纷纷骡马尘，晓起如云辟。置酒上南冈，别我好兄弟。一母生三人，顶踵皆相类。发愿穷无生，百劫相砥砺。言前识锋机，死里寻关捩。居身如竖铜，蓄口唯谈义。兄性温而真，弟性坦而毅。余性兼宽猛，弦韦时相济。堕地便同根，飞天亦共翅。一旦忽分首，能不添憔悴。白马望吴门，惨淡无边际。畏路如畏虎，猜官如猜谜。长兄见老成，劝余勉为吏。钱谷慎出入，上下忌同异。小弟发狂谭，兄言胡乃赘。胸臆自可行，荣枯安足计。纵使挂弹章，亦只数行字。八十日彭泽，独非男儿事。言罢日西沉，强起各分袂。马尾对马尾，东西倏异位。欲哭近妇人，一笑飞寒泪。"}