{"id":"1062495","title":"与诸友游南湖分韵得红字","dynasty":"宋","author":"谢逸","text":"不通泮宫籍，端居常屡空。贫知俗益薄，老觉书有功。寂无裹饭客，门前翳蒿蓬。平生眼底人，粗知吾困穷。招呼城南游，饭我枵肠空。亭午得一饱，哦诗和秋虫。扪腹步南湖，缓带披凉风。渐见波心莲，颇忆新妆红。徐酌穆生醴，宛如和露浓。三咽不知味，百盏无醉容。但可胜茶汤，留饷东坡翁。儒生本酸寒，独处罹百凶。不谒魏元君，粗免恶少攻。"}