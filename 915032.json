{"id":"915032","title":"七字长句敬饯提刑寺丞胡元之持节桂林","dynasty":"宋","author":"杨万里","text":"江西太守说谁子，只说吉州有新事。棘闱照日动碧鳞，粉堞入云横烂银。三年八邑邑邑熟，一任千日日日春。君不见吉州太守清何似，白鹭江心秋见底。除却太仓五升米，不曾遣人来向市。四邻束脩来相看，不将入家将入官。清名袭人冰霜寒，随风一夜入九关。帝曰桂林五千里，象犀珠玉生海里。安得使者人人皆如此，金捐于山珠抵水。却从吉州夺吾侯，一州夺与三十州。梅花一笑迎汉节，桂花八株吹岭雪。使星归去作台星，跳过郎星与卿月。"}