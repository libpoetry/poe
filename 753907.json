{"id":"753907","title":"元日同诸兄分韵得洁字","dynasty":"清","author":"姚允迪","text":"朝阳破云翳，朔气变华节，帘栊鸟语新，石鼎香初爇。堂前拜嘉庆，长幼咸欣悦。柏酒次第斟，盘蔬随意设。风暖景物佳，檐梅拆晴雪。过午山斋静，琴书自閒洁。相将茶一瓯，拈韵擘彩缬。诸兄富文藻，顾我惭薄劣。兴到亦长吟，遑计工与拙。且遂今日欢，岁月任更迭。"}