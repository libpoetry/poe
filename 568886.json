{"id":"568886","title":"唐伯虎画牡丹下睡猫题者不甚快意因戏为作之","dynasty":"明","author":"王世贞","text":"白日当卓午，狸奴睛一线。胡为尚颓然，曲肱掩其面。得非薄苛醉，毋乃干陬倦。风吹木芍药，时时堕芳片。堕者作裀褥，留者充帷帟。高卧时未至，雄才晚方见。纵横群鼠辈，未解事机变。牙爪攒戟霜，飞腾掣弓电。讵止无当锋，谁与敢奔殿。刳裂惩狡贪，吮咀慰酣战。能令此辈空，不爱通侯券。丹青何人手，唐子少豪健。卖骏足偶蹶，屠龙技方贱。韬精恣鼓跌，含意在荒晏。鲑虾苟不乏，猫鼠各自便。犹胜李雟州，摇尾媚娘殿。"}