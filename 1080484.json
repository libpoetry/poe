{"id":"1080484","title":"怀古","dynasty":"宋","author":"吕本中","text":"买臣负薪行且歌，其妻羞缩悲蹉跎。季子归佩六相印，骨肉歆羡缘金多。人生穷达等幻灭，贫贱何忧贵何悦。争如饥采首阳薇，不慕皋夔希稷契。贪功徇名世莫嗤，拖金曳紫同儿嬉。一朝祸至几发冢，却思衣布丹徒时。丹徒风月依然好，尔自升沈委荒草。草长木拱荒烟寒，此恨年年向谁道。"}