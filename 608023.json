{"id":"608023","title":"平望驿阻雨二十句","dynasty":"明","author":"饶与龄","text":"万里赴神京，踽踽一舟独。徂冬更中春，漫尔滞行躅。光景随地迁，揽之辄有触。把笔写幽情，支词盈素牍。冲寒怯衣单，虑寇挑灯读。飙风送雨声，湖波摇地轴。偶值觉伤神，拥被姑闭目。忆昔陶潜翁，解绶恒对菊。岂不慕荣华，洒酒甘野簌。外物无所萦，日夕袛坦腹。"}