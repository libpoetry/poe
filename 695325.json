{"id":"695325","title":"傅寺副双亲挽二首","dynasty":"明","author":"林光","text":"江汉边头狱洗新，却因而子想而亲。弓遗已称悬门意，机断应怀旧日恩。原上邱坟封宿草，阶前兰玉长深春。不知从役京尘里，得受光荣有几人。泉壤受恩原有自，薤歌枯笔发无从。寒霜不恨戎衣薄，夜月难忘手线重。一武一文儿有立，齐眉齐寿福先钟。且看荆楚来谳狱，遗有求生念未慵。"}