{"id":"433304","title":"感事","dynasty":"近现代","author":"盛世英","text":"骗局垂成一掷输，恢恢天网信非诬。当场不著白纱帽，失计难凭金匮符。侯景可能浮海去，巨君合受渐台诛。含情细问黄皇主，还嫁炎刘帝子无。才闻劝进共输诚，忽地联军倡北征。向背靡常人负汝，忠奸异代我怜卿。砀山建节君恩重，郿坞藏金贼计横。鬼语夜台公路泣，祖孙同志竟无成。居摄何如径即真，妄思裕后昧前因。化家为国端由尔，引火焚身莫怨人。自丧心肝忘祖祢，谁同僭窃论君臣。重洋幸有逋逃薮，未必天风送海轮。磊落胡雏论自公，欺人孤寡不英雄。可堪得寸翻思尺，果是无初鲜有终。虎节金章恩正溥，蛙声紫色事全空。崭新殿阁难消受，枉费经营土木工。"}