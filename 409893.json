{"id":"409893","title":"伍子胥","dynasty":"近现代","author":"骆成骧","text":"客过伍相祠，徘徊一长啸。隐忍酬君亲，天日寸心照。荒哉楚平王，贪谗尽权要。既昧奢也忠，又忘尚也孝。胥才竞不知，吴兵真自召。太白悬纣头，鞭尸气何傲。嗟尔芦中人，得毋暴易暴。当其漂泊时，百死尝亲冒。宛转回僚光，深谋洞神奥。二憾一朝伸，双名九州耀。龙髯苦莫攀，虎口甘终蹈。计寒勾践心，忠夺西施貌。有眼窥越来，无力改天造。鸱夷既浮江，空对溺人笑。自古豪侠人，施行半逆倒。不惭乐毅嗤，宁计申胥报。蔡泽轻薄儿，偷位敢深诮。有意我自行，无辜天不叫。肯学小丈夫，自作还自悼。英气傥不磨，风涛号万窍。"}