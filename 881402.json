{"id":"881402","title":"丹青阁","dynasty":"宋","author":"华岳","text":"未识丹青意，凭栏试解嘲。烟云朝起陆，汀渚暮生潮。山卓数枝笔，天横一幅绡。霞收红晕浅，溪褪绿痕消。个里风烟冷，于中景物饶。飞黄凌翠阁，寒碧瞰红桥。酒尽香凝瓮，诗成锦掣标。朱衣扶客醉，翠袖殢人娇。屏帐接千里，画图连九霄。长风来水尾，斜日转山腰。赤脚支筇稳，苍头控马骄。老臣今已矣，儿女总金貂。"}