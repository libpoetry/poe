{"id":"738611","title":"题桃源图","dynasty":"清","author":"严遂成","text":"师来先生生清门，胜国遗老中丞孙。灵宝夙经龙汉劫，义熙私记柴桑村。问问庵中门两版，白云留住心难转。生涯三绝画书诗，踏破当时铁门限。流传一幅《桃源图》，茅屋禾田路超远。汉魏茫茫那可追，依稀犹认秦鸡犬。想其下笔寓深意，剩水残山到双眼。洞口扁舟归去来，猿啼鹤怨吾知免。吁嗟乎！平原花木摧为薪，葛帔流离感路人。茂先机杼魏公笏，长埋黑土生丹磷。此本弆藏幸无恙，后贤购以双乌银。浴手令我肃展视，如获剑履思先民。夜深风雨起寒籁，墨痕中湿西台泪。"}