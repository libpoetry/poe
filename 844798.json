{"id":"844798","title":"上巳戏集禊帖八首","dynasty":"清末民国初","author":"曹家达","text":"山曲林阴静，流觞映带之。崇兰欣有托，脩竹若为期。日暮毕群感，风清会故知。人怀永和岁，寄兴昔于斯。脩禊兰亭会，群贤迹已陈。风期随所遇，今昔每相尊。兴感故山暮，畅怀流水春。快然一俯仰，趣舍异时人。风日会清朗，畅游欣得天。山林不知老，觞咏亦能贤。每览古人事，相期诸少年。幽兰合湍水，静躁契清弦。林亭足怀抱，兰室长清幽。随以地欣得，畅然天与游。会当暂观察，一述古风流。无事及娱乐，情迁因短脩。万殊系大化，向春时托生。无为痛古昔，及此齐殇彭。仰遇天风朗，俯怀山水清。永言极所寄，异世有同情。地静清游盛，兴怀得未尝。林兰茂春集，山竹带流觞。尽致形骸放，殊情弦管将。当风一嗟咏，坐听水浪浪。事外得静致，山人天所殊。取怀乐相与，览兴况同符。万类尽陈迹，一觞能自娱。所之在游骋，不事托虚无。世会少知己，相期在所欣。形骸不系迹，少长尽能文。感兴及时至，清流无足云。兰亭今已矣，览古有同群。"}