{"id":"1058995","title":"登召伯斗野亭用孙莘老韵寄秀老参寥","dynasty":"宋","author":"邹浩","text":"广陵最佳处，堂与南山平。慨然寄远瞩，溷浊为冰清。冷官从无徒，犹阻窥朱甍。矧兹斗野构，名实久已倾。距我逾一舍，何由偕友生。王事有邂逅，川途假新城。登亭若为慰，饥渴甘大烹。莲花袭襟裾，双鹤唳且行。一笑发深省，坐见星斗明。回首莫逆交，物外正采荣。"}