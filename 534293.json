{"id":"534293","title":"归宗岩","dynasty":"明","author":"邱云霄","text":"鸟道悬空翠，龙筇拂晓寒。逶迤回碧嶂，突兀散朱栏。怪石云边堕，虬枝雪后看。振衣山果落，听法鼎香残。庭鹤巢松近，林僧种药还。气蒸玄洞湿，珠落古厓丹。引火窥仙窦，临河纵大观。孤亭摩汉出，斜磴倚云安。煮茗游烟细，攀藤着屐难。泉幽贪洗耳，天近想飞翰。岁晚悲行役，登临兴渺漫。浮生无住着，空羡结蒲团。"}