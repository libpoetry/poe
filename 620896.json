{"id":"620896","title":"吴江舟中感念先高士夜遂梦见起以墨研泪爰识斯作","dynasty":"明","author":"黎遂球","text":"昔者不识礼，孝道多所违。或狎少年场，或僻书与诗。或逐高朋会，或结穷交知。意气人所慕，声名忽以驰。岂知为人子，有一非所宜。我父本硕德，博雅为世师。馀兴复不浅，风月开襟期。我始因过庭，坐客称佳儿。弱冠志四方，色养遂已亏。父兮本好游，儿不于焉随。父归儿复出，两载儿乃归。宾朋交杂遝，登堂重修词。毋乃父劳苦，借读邻一枝。敢忘定省节，乌恋曾几时。敢畜私钱帛，解赠恒不支。只恃爱日长，讵识沉崦嵫。床前跪侍疾，痛哉永相离。虽誓断肉食，何能一补之。虽为资莲邦，宁似居庭帏。行行乃复见，音容俨昔慈。独坐拥万卷，儿亦前戏嬉。梦乐觉益哀，见喜想逾悲。愿告为人子，承欢慎毋迟。"}