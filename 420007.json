{"id":"420007","title":"念奴娇 其四 老妓","dynasty":"近现代","author":"邓嘉缜","text":"等闲风月，争因伊、颠倒古今情思。红袖青衫沦落感，还算才人余意。裙屐欢悰，钗钿佳约，原是清时事。章台杨柳，几曾烟里蕉萃。为甚金缕歌残，年年耽阁，不结明珠佩。韦杜莺花还似昔，寥落冶游车骑。豆蔻香零，枇杷春黯，花里门常闭。琵琶低诉，感时难制清泪。"}