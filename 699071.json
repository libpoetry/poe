{"id":"699071","title":"拟长沙过贾谊宅","dynasty":"明","author":"徐熥","text":"怜君谪宦楚江来，门外湘波日夜回。废井年深生乱草，古墙春尽长荒苔。猿声似诉孤臣恨，马首空劳过客哀。此地无须叹寥落，长安甲第亦成灰。他乡迁客恨悠悠，此日长沙宅尚留。寂莫空梁栖鸟雀，萧条古院闭松楸。几年宦况同云薄，一去君恩共水流。欲采江蓠伤往事，半天风雨洞庭秋。"}