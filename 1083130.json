{"id":"1083130","title":"次韵谢绰中游报国寺诗","dynasty":"宋","author":"朱松","text":"掩关味诗书，青简亦已槁。相携出东城，及此风日好。僧檐覆溪渌，共取一尊倒。眷此松桂阴，不接车马道。慇勤玩流光，齿发行且老。诸公奠九鼎，帝室欣再造。优游容我辈，放浪事幽讨。念君东山姿，文字富天藻。风期在经纶，弹冠苦不早。宁知如子云，白首太玄草。"}