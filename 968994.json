{"id":"968994","title":"送眉山孙梦得从饶伯舆李纯父学","dynasty":"宋","author":"赵汝腾","text":"景山书来说蜀珍，与吾气象清而真。束书亟归侍温凊，力祈朴学为是正。程文不过工进取，何若杜门诵论语。一言可以行终身，世间至乐惟求仁。弋阳馀干相望尔，紫阳的传伯舆是。同志更有李纯父，劲节清名照今古。为我问讯出此诗，子亲炙之有馀师。"}