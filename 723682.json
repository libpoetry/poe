{"id":"723682","title":"奉报寄洛州诗","dynasty":"南北朝","author":"庾信","text":"舟师会孟津，甲子阵东邻。雷辕惊战鼓，剑室动金神。幕府风云气，军门关塞人。长旌析鸟羽，合甲抱犀鳞。星芒一丈燄，月晕七重轮。黎阳水稍渌，官渡柳应春。无庸奉天眷，驱传牧南秦。繁词劳简牍，杂俗弊风尘。上洛逢都尉，商山见逸民。留滞终南下，唯当一史臣。"}