{"id":"862370","title":"竹石屏歌谢遁泽","dynasty":"宋","author":"王柏","text":"好古博雅时遁泽，往岁赠我墨图柏。今年揆予初度临，又复持赠竹石屏。柏以祝我老，竹以坚我心。长歌短歌先后发，书室夜夜生光荧。君才固磊落，爱我何独深。此石不知出何地，来自紫阳夫子门。紫阳缘督两授受，谓宜永作传家珍。所宝又有大于此，馀光委照非其人。以我所愿紫阳学，以我生作石笋孙。石笋固宜有石竹，笋竹生成同一根。当时竹上岁寒句，先达难赏流传今。去年忽得紫阳岁寒字，如约屏石来同盟。朝夕敛身对二妙，俨然拱侍沧洲之竹林，寓物敬慕度义全幽贞。不有畏友相勉励，安得准绳磨琢箴。句中雅意已佩服，石中有竹谁能评。欧梅苏范六君子，绝识雄辨万口称。珠犀砂玉亦似矣，髣髴未得此理真。顾我生既晚，欲说口已瘖。造化发育固难测，尝闻古有刚柔分。柔土既发万物之生气，刚土故涵万物之阴精。人之所见自有限，熟识万象俱妙凝。此非物之影，真是竹之形。遗梢坠叶积于土，土化为石竹自存。生物不随凝结变，请观琥珀与水晶。我疑此石生渭滨，土石变化岁一层。岁岁层层应万状，直欲尽磨翠壁铺作千亩帐。"}