{"id":"545121","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其八","dynasty":"明","author":"胡应麟","text":"十载风尘国士知，论心深负白云期。迟回五岳天难问，落魄三都世尚疑。敢向周王誇骏足，聊从越女斗蛾眉。高山久绝人间调，试拂冰弦问子期。"}