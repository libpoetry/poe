{"id":"436828","title":"陶君秀晋人尝为司竹监使因祖渊明尝游五柳庄为立五柳祠在县东西原方见有祠堂诗碑向禹城侯先生司竹时与扶风张明叙六曲李仲常凤翔董彦材从之学如白云楼海棠馆所谓胜游也兵后吾弟主之亦西州衣冠之幸感今慨昔不能不惘然也握手一笑知复何年敢先此以为质兼示鄠亭赵秀才","dynasty":"金末元初","author":"杨奂","text":"家世江头令，风流竹里仙。海棠烘晓霁，野笋淡春烟。尊俎违今日，弦歌记昔年。挂冠吾有意，送老白云边。违别亦已久，萧萧双鬓丝。自怜多病后，不似早年时。暮雨千山道，春风五柳祠。剩留溪上竹，到处刻新诗。不见长杨馆，人家只翠微。溪流环监署，林影入宫闱。花鸭夜方静，竹䶉秋更肥。青仙无处问，老泪日沾衣。老病乡心重，艰危世契疏。少年知自立，近日定何如。渭上千丛玉，陂头半尺鲈。往来元不恶，容我坐篮舆。"}