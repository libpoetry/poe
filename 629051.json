{"id":"629051","title":"送方仲玉还莆","dynasty":"明","author":"李云龙","text":"有美莆中彦，名区秀气钟。共誇毛是凤，不愧种为龙。腰下虹三尺，眉端彩数重。春花作诗骨，秋草伴行踪。漳水移孤棹，樵山纵短筇。素心欣有托，白社喜相逢。命酌凭觞政，分题试笔锋。醉常连夜月，坐或到晨钟。正尔交情洽，那堪乡思浓。盟心指松柏，携手赠芙蓉。别曲云中雁，离怀江上峰。今宵烟水里，应有梦相从。"}