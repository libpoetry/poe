{"id":"1119734","title":"呈程帅五首","dynasty":"宋","author":"陈造","text":"平?陆海吸潘江，羽扇雍容筑受降。许蔡衡湘全楚地，了知邾郐不在邦。景物横前祇费才，何妨折简唤邹枚。连朝积雨前宵雪，总为催诗陆续来。不将杯酒破衰颜，轹月凌风取鬓班。隽永要同无味味，雕搜聊乐不闲闲。客间久欲赋归欤，归去何人为起予。平日呕心空子墨，羡公落笔便黄初。一樽规度雪寒朝，小辍鸣弓抗射雕。未用军书送巾帼，故人祭灶有佳招。"}