{"id":"566446","title":"故宫行","dynasty":"明","author":"夏完淳","text":"朝登建康城，暮宿丹阳道。黄尘落日大江流，紫陌微寒故宫草。故宫烟雨动新愁，华屋参差成古丘。当时罗绮三千户，何处莺花十二楼？六代繁华如在眼，真龙不动河山转。春光缥缈景阳宫，月色徘徊芳乐苑。细雨深宫花落迟，轻风合殿香飘远。花香十里到平康，莫愁歌舞冶游郎。侠少尽骑青络马，交游争系紫罗囊。鸳鸯两两芙蓉沼，鹦鹉双双玳瑁梁。一朝景物如反掌，富贵风流竟长往。玄武池边暮雨来，朱雀门前春草长。美女琵琶塞上行，绮构云连空复情。行人夜雨乌衣巷，归雁秋风白下城。登临千载空回首，陈井梁宫竟谁有！游鹿争衔上苑花，流莺自啭台城柳。台城下接孝陵西，无限枝头乌夜啼。杨花风起过江去，薄暮如烟满大堤。"}