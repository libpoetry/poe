{"id":"1108815","title":"仓部弟生日五绝","dynasty":"宋","author":"刘克庄","text":"郎宿临初度，村翁喜欲颠。要知侬甲子，老弟已稀年。爵并开乡邑，官皆视大蓬。年龄高略似，须发黑难同。我昔单栖久，君今半被空。天公将老寿，裨补两鳏翁。菰甘因辍送，荔熟亦均分。食指真欺我，脾神不似君。平生老兄弟，岁晚共婆娑。苏氏推同叔，程家说二哥。"}