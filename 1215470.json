{"id":"1215470","title":"贫女行","dynasty":"元","author":"陈泰","text":"贫家养女才十五，手足如绵独当户。阿爷前月去行商，小弟伶仃未离母。筠篮日暮挑菜葵，倩人远籴防朝炊。簪花枝重黄垂额，汲涧泉深绿照眉。生时不得嫁时力，却喜夫家惯耕织。堂前供养老姑存，姑为艰难少颜色。夜来小弟报平安，见说新年百计宽。此身岂愿独温饱，父母养我良辛酸。"}