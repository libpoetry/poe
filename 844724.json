{"id":"844724","title":"感遇三首","dynasty":"清末民国初","author":"夏孙桐","text":"朔风河上号，黯黯天将夕。落日云气黄，波涛自腾拍。逆流舟徘徊，中有孤怀客。欲退无停区，欲行势复格。噫嘻人世间，此境殊相迫。何以涉艰危，踌躇百忧积。天寒百卉腓，丛柯振落槁。亭亭孤生树，雕零每苦早。昔时桃李秾，转眴靡秋草。荣枯乃常理，贤知非能保。所赖耐岁寒，冬心自含抱。君看青阳归，清阴覆行道。独鹤东南飞，身迥心自违。云霄纵高举，此去何时归。虽脱牢笼患，却怜俦侣稀。四顾廖廓外，不知曷所依。上警霜露变，下视关河微。鲲弦一再鼓，苦调知原希。"}