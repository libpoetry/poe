{"id":"745141","title":"下滩","dynasty":"清","author":"孙尔准","text":"上滩如上天，下滩如入渊。逆流轑登阪，顺流箭脱弦。船头俯啄骇，欲没却值槛。泉觱沸推船，直出群峰巅。群峰两岸腾万马，骖騿左右相后先。不知轻舟随涡旋转不得住，翻疑袖有秦皇鞭。回波乘间忽一驶，但觉众山倒走纷联翩。风帆篙橹弃不用，惟恃船头一人指总持挺名长年。人生失足在快意，况乃四旁锐石相磨镌。垂堂之诫古所凛，宗壳豪语非万全。螺女江头幸出险，喜见船人酌酒企脚皆高眠。"}