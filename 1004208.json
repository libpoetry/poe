{"id":"1004208","title":"凌云李圣可西郊别墅创小亭属余作风月无边古篆四字为扁颜平冈冯炳仲赋诗和者盈轴因赋此","dynasty":"宋","author":"程公许","text":"我不愿筑受降城朔方职总管，又不愿金狨系马西池万人看。只愿宽閒寂寞滨，倚醉高吟青玉案。秋霜斫蟹草泥滑，春浪叉鱼杨柳贯。江湖长恐寸心违，世界饶君左手断。水寒轩槛碧万顷，山扫巫娥云一段。鹤唳那愁蕙帐空，羊裘未让严陵岸。是家太白孕英精，待诏銮坡摛藻翰。藕船驾得玉井来，荔支腰重金章焕。至今人物说淳熙，可并成周歌伴奂。谁令七叶侍中貂，风月无边奉娱玩。牺尊屡唤?玉液，科斗何能体先汉。相期云路早骞翔，分明世泽流波漫。"}