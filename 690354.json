{"id":"690354","title":"次韵答丘时雍太守二首","dynasty":"明","author":"张弼","text":"未老身閒乐有馀，芝山旧业竹扶疏。兴来纵写开长卷，醉至微吟坐软舆。甘与鹿门成隐计，肯从狗监荐相如。床头赖有韩檠在，且读平生未读书。轻风细雨晚凉馀，摵摵庭梧叶渐疏。念我此时来手笔，爱公何日举肩舆。欺人岁月翩翩尔，随世功名碌碌如。矫首番湖几千里，伤心归雁一行书。"}