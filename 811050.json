{"id":"811050","title":"鞠通二首","dynasty":"清","author":"王家枚","text":"谱按宫商不自禁，灵虫偏解理瑶琴。筝琶净洗能清耳，桐墨饱尝已惬心。未必座中无顾曲，却从弦外访知音。纵然方士荒唐甚，愿买雷威涤俗襟。坐我春风已六年，无端惆怅感离筵。文章知己吕蒙正，慈爱宜民寇颍川。朗照高秋悬皓月，声称累叶继青天。心香一瓣虔诚祝，异日重临话旧缘。"}