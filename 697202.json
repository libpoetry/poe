{"id":"697202","title":"张成叔过访以尺牍诗草见投颇深推挹赋答四章","dynasty":"明","author":"胡应麟","text":"意气翩翩入洛才，衡门游屐破苍苔。朱弦惨淡佳人绝，彩笔峥嵘大将来。宇宙渐开新兔苑，风云重上旧燕台。从知国士深难遇，片诺何妨共草莱。十年尘迹叹飘蓬，倾盖何由道路同。一顾骥群空牝牡，双飞龙剑隔雌雄。名流上国交垂尽，才子中原业未穷。怅望四明云雾满，独将离目送高鸿。片席乘风下海头，屋梁明月梦难酬。尚虚文举三年刺，谁共元龙百尺楼。大业乾坤孤凤起，长途雨雪片鸿愁。京华旧识如相问，老尽桐江钓客裘。粲烂鲛珠海色傍，飞光遥夕遍茅堂。千金易水看过市，片玉昆山总擅场。白日鸿心游浩渺，青天鹏翼破苍茫。为君一诵如渑句，齐晋他年可暂忘。"}