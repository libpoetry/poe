{"id":"410613","title":"滑竿诗恼石遣翁","dynasty":"近现代","author":"金天羽","text":"人坐滑竿习作惰，舁行尽日仰天卧。上坡趾高头在下，头不着枕苦摇播。以手承头臂力尽，戴此巨赘真无那。八一老翁遘此厄，翻羡褙子得安坐。峨眉褙子亦生趣，累箱叠箧高能荷。入蹲架上侈两胯，有似虾蟆升宝座。头鬓雪白襁负孩，空惹旁人笑口哆。翁性畏险两不乐，宁使拄杖足趾破。我独竖脊不倒卧，此身晷仿箭折苛。腰腰叠摺额近膝，彼自轩前我立垛。泰山亦有爬山虎，旁行斜上四贴妥。有时左右忽相易，髣髴迥帆拽转舵。峨山磴窄难方轨，胡旋便恐碎及踝。伤禽恶弦翁固然，心悸临潼覆车祸。"}