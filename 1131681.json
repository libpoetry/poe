{"id":"1131681","title":"又和前韵十首","dynasty":"宋","author":"廖行之","text":"梅君消得为高吟，素艳曾无媚世心。粲粲墙隈自潇洒，江南到处有知音。贪看繁红锦被堆，有人青眼为君开。西湖千古林和靖，还悟牺尊木质灾。曲槛雕栏诧护持，宽閒何用著藩篱。林间立马多真赏，须信行人口是碑。结实收功鼎鼐调，不论江路与山椒。可怜杨柳空牵妩，飞尽狂绵祇绿条。客舍袁安雪壅扉，清标廪廪讵容欺。如今冻解梅无恙，还似高眠甑不炊。新诗笔力可天回，万里东风扫冻开。照眼玉英清彻骨，花神报子亦琼瑰。嫩蕊含芳恰褪冰，此时偏恼少陵人。颠狂觅酒寻诗去，赏遍西湖几树春。痴绝儿童不耐穷，搓酥缀蜡竞销镕。如何见得真风度，须索天工岁一逢。如今总总斗新妆，天与风姿压众芳。自是百年中第一，不因兰菊返魂香。劲气由来不可摧，年年偏向腊前开。清芬肯为冰霜减，好在含章檐下栽。"}