{"id":"290231","title":"瑞鹤仙·加午上巳，洁园禊集，以李宾之《重经西涯诗》分韵，得水字","dynasty":"现代","author":"郭风惠","text":"群翁过上巳。便秉蕳吁乐、味殊溱洧。花光艳罗倚，看烟峦太行，东风梳理。古今有几会山阴，永和内史。问西涯付与谁来，如此湖烟湖水。芳沚凤城围住，鹤枻旁边，又安樽簋，高谈大睨。怜芳草，晴阳美。衣有风尘健羽。祓除何物，忍弃蓉裳草履。却沉吟，花舞回风，柳绵又起。"}