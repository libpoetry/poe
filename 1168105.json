{"id":"1168105","title":"万愤词投魏郎中","dynasty":"唐","author":"李白","text":"海水渤潏，人罹鲸鲵。蓊胡沙而四塞，始滔天于燕齐。何六龙之浩荡，迁白日于秦西。九土星分，嗷嗷栖栖。南冠君子，呼天而啼。恋高堂而掩泣，泪血地而成泥。狱户春而不草，独幽怨而沈迷。兄九江兮弟三峡，悲羽化之难齐。穆陵关北愁爱子，豫章天南隔老妻。一门骨肉散百草，遇难不复相提携。树榛拔桂，囚鸾宠鸡。舜昔授禹，伯成耕犁。德自此衰，吾将安栖。好我者恤我，不好我者何忍临危而相挤。子胥鸱夷，彭越醢醯。自古豪烈，胡为此繄。苍苍之天，高乎视低。如其听卑，脱我牢狴。傥辨美玉，君收白圭。"}