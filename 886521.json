{"id":"886521","title":"自题懒愚室","dynasty":"宋","author":"何师韫","text":"君不见南岳懒残师，佯狂啖残食。鼻涕任垂颐，懒为俗人拭。又不见愚溪子柳子，堂堂古遗直。以愚名溪山，于今慕其德。二子真吾师，欲见不可得。唯有懒愚树，终日对颜色。齐威勤读书，轮扁巧斲轮。勤巧动心志，何如懒愚贞。衰年发已皤，行少坐时多。亦欲效勤巧，奈此懒愚何。"}