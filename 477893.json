{"id":"477893","title":"春晓曲","dynasty":"明","author":"文徵明","text":"翠尘沃日烟霏霏，彤光飞上干罘罳。谁家高楼锁春色，金铺约户蟠双螭。东风掠幌鸾绡动，瑶鸭兰温睡初重。起来临镜悄无言，含情自理双莺梦。梦回生怕守宫残，捲袖移韝独自看。燕子衔春欲飞去，海棠犹自勒轻寒。帘幕垂寒朝不捲，绮疏结香春较浅。欲裁罗段作春衫，自爇薰垆熨金剪。"}