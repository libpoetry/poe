{"id":"215570","title":"登高斋·寒云沈屯白日埋","dynasty":"宋代","author":"王安石","text":"寒云沈屯白日埋，河汉荡坼天如簁。衡门兼句限泥潦，卧听窾木鸣相挨。萧辰忽扫纤翳尽，北岭初出青嵬嵬。微之新诗动我目，烂若火齐金盘堆。想携诸彦眺平野，高论历诋秦以来。觥船淋浪始快意，忽忆归云胡为哉。念君少壮辍游衍，发挥春秋名玉杯。书成不得断国论，但此空语传八垓。登临兴罢因感触，更欲远引追宗雷。君知富贵亦何有，谄誉未足偿讥排。风豪雨横费调燮，坐使发背为黄台。留宾往往夜参半，虽有杂俎无由开。江南佳丽非一日，况乃故园名池台。能招过客饮文字，山水又足供欢咍。剩留官屋贮酒母，取醉不竭当如淮。"}