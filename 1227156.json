{"id":"1227156","title":"九月十日接驾回因游香山寺饮于西厓之上酒酣呈主人","dynasty":"元","author":"卢亘","text":"迎銮北去迷风沙，看山西来走烟霞。苍山朝含太古色，长松百尺凌云斜。杰观重楼炫金碧，笑拍阑干倚天立。出门却得望东山，红树青林乱秋色。痛饮崩厓鲸吸川，径欲醉倒秋风前。但恨浮云蔽白日，使我不得瞻青天。忽忽今年负重九，树老山空复何有。莫将身世愧渊明，纵有黄花无此酒。"}