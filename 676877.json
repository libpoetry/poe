{"id":"676877","title":"暮秋承华主簿竹川馈饭奉谢凡三十五韵","dynasty":"明","author":"卢楠","text":"卫上清秋暮，寰中氛气多。草湮康叔国，沙没禹王河。瘠土分常贡，苍生病岁傩。挽应梁地麦，畬浸汉江波。盗贼缘边郡，喧呼动罝囮。济南钟俊杰，河北待弦歌。断鹄挥虹剑，扬兵蹴海鼍。黑山戎破胆，白马将横戈。山鸟行厅事，芳颜藉酒酡。图书盘海岱，词赋入牂牁。芳阪时鸣骥，黄庭或换鹅。久传骢马客，旧听凤凰珂。敏察周穷傫，殷忧达隐讹。怜才无近远，覆业惠征科。中馈人间出，殊恩天上过。金城酥比练，翠釜鲙兼和。?吻愁玄豹，摧峰掣紫驼。秋深沙苑菟，霜落洞庭鮀。细腻殷红玉，芳蕤净碧莎。那能双玉筴，秪辱缕金陀。小食歆三臭，回思感万疴。严庭风觱烈，幽垒日蹉跎。絷雁窥前浦，啼乌想故柯。通宵从鼯鼠，入夜戏天魔。燥发纷难解，胼肌厉可摩。永怀天吏仗，拭泪使星轲。海运虚垂翅，云身早见罗。祢衡愁正苦，阮籍醉如何。岁暮谁堪健，风尘鬓欲皤。凌虚疑海峤，曳履想岷峨。谬望舒州锡，不成彭蠡蓑。青云思桂树，春月罢松萝。猿鹤三年梦，琴樽一夕俄。明公宽节制，雨露得滂沱。犬马如留齿，神光报泰阿。"}