{"id":"543488","title":"乙未秋邂逅梅生泰符把臂甚昵同观涛江上别去未几则闻生病且殆俄闻生竟不起矣余再入武林检敝箧得生手书屡纸不胜山阳邻笛之怆爰赋二言投宛溪之上以吊之 其一","dynasty":"明","author":"胡应麟","text":"梅生宛陵秀，负笈来钱塘。啸咏湖山间，咳唾驰琳琅。一朝玉树亭，睹我神飞扬。十载胡先生，姓名狎词场。慕子如渴饥，戚戚萦中肠。龙门屹造天，怨彼一水长。班荆倏成故，愿得升君堂。嗟余蹇且拙，历落如桓郎。将汝缱绻怀，永夕连匡床。观涛大江涘，海若为徬徨。眷眷执手言，晨风发河梁。将无绮语累，念子毛发黄。愿言保玉体，百岁遥相望。"}