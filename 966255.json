{"id":"966255","title":"和彦达新居","dynasty":"宋","author":"胡寅","text":"喜居夏屋成，竹树欢燕雀。门径眇云水，亦见轮蹄错。君本有用才，魏匏自濩落。平生五车勤，岁晏一箪乐。永言青眼旧，每笑春风薄。共保贞石心，火炎岂能铄。激志山岳耸，放怀宇宙廓。过我虽蹁跹，拄杖得所托。但惭城市远，兼味止葵藿。方罗玉麈挥，忽听金奏作。薰然陶天和，宁复慕人爵。澹泊道义交，已谢势利怍。遥知尊杓存，酒熟待同酌。"}