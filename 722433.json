{"id":"722433","title":"金陵曲送客返金陵","dynasty":"明末清初","author":"屈大均","text":"文德桥东武定西，灯船高与画楼齐。笙歌声满秦淮水，惊起啼乌不得栖。雨雪官街夜市寒，六朝灯火未曾残。城南步马还城北，廿四航边次第看。乌衣朱雀御桥通，六代精灵在月中。亡国只馀春草色，青青长向景阳宫。花间擎出玉盘迟，正是江南九熟时。灵谷樱桃春不荐，杜鹃啼断御园枝。丽华兰麝在荒丘，光气长如匹练流。南国美人元有数，江东天子自无愁。金吾旧有四花园，东在青溪故址存。不到太平歌舞地，从何沾洒列朝恩。玉溆金塘濯锦馀，武宗曾此得金鱼。紫云一片钟山至，长向楼端护御书。长板桥通太液流，月明游女满桥头。中山画舫随人坐，东泛青溪西莫愁。飞桥三折逐溪长，红杏千株落水香。十里溪云连古木，阴森不见帝城墙。白鹭芳洲廿里长，家家花发暖飞香。轻舟未忍随潮去，公主坟西吊夕阳。"}