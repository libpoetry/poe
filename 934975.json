{"id":"934975","title":"十月十四夜月终夜如昼","dynasty":"宋","author":"陆游","text":"月从海东来，径尺镕银盘。西行到峨嵋，玉宇万里宽。幽人耿不寐，弄影清夜阑。五城十二楼，缥缈香雾间。不知何仙人，亭亭倚高寒。欲语不得往，怅望冰雪颜。叩头傥见哀，容我蹑素鸾。掬露以为浆，屑玉以为餐。泠泠漱齿颊，皓皓濯肺肝。逝将从君游，人间苦无欢。"}