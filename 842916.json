{"id":"842916","title":"次韵和步溪","dynasty":"清末民国初","author":"陈宝琛","text":"今愁古忧身并担，情丝缠缚成老蚕。跫然闻音慰衰暮，失喜对雪同城南。别来侘傺已逾艾，元发虽秃骄霜毵。我当晨兴子不睡，梦寤震壁方雄谈。昨游郊坛阅书肆，夙嗜未餍谟觞探。贾胡捆载此残剩，文物散佚繄谁惭？西山向人不改色，松栝冬秀龙蛰潭。往时避热每信宿，九九今正寒及三。君能度腊值休假，贾勇前导吾犹堪。夜中顾共阿戎语，文种垂绝常悲含。卅年兄弟子犹子，染素肯使迷朱蓝？人生得丧视所宝，万一用世功勿贪。"}