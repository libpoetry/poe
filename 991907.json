{"id":"991907","title":"永州守王公慥寄九岩亭记云此地疑是柳子厚所说万石亭也因为二百言以答愿当留咏","dynasty":"宋","author":"梅尧臣","text":"天地磨今古，贤愚为埃尘。草树易变改，山川无故新。眷言零陵守，白发驾朱轮。间来问遗老，俯迹哀昔人。昔人者谁欤，元和前放臣。下上穷幽荒，憔悴楚水滨。试观当时记，图写未必真。最苦来黄溪，坐石数游鳞。有鸟大如鹄，东向立不踆。始买钴鉧潭，鄠杜难计缗。冉溪袁家洞，乱石多磷磷。深里与沸白，若尽无穷津。石渠连岩泓，菖蒲被其垠。穷胜得其诡，众美谁齐均。西涧石为底，岂无芹与蘋。涧崖如堂席，涧响如龙唇。折竹扫陈叶，罗榻同众宾。其言粲星斗，百岁犹比晨。万石乃浅近，尚可资覆巾。而况前所说，但恐烦镌珉。"}