{"id":"741861","title":"读张杨园先生补农书作 其四","dynasty":"清","author":"朱琰","text":"殷勤说重农，农夫正在外。今年岁不登，未得餍粗粝。八口既嗷嗷，百事皆昧昧。种谷已无成，出门走相丐。回看市井中，昂昂坐牙侩。贩籴且为豪，居奇何足怪。或又为吾言，眼前见成败。不知此天灾，人事贵预备。安得如《农书》，精详有校计。吾愿为老农，教稼课殿最。"}