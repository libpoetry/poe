{"id":"766366","title":"扫花游 铁仁山总宪招游城西某氏园","dynasty":"清","author":"周之琦","text":"粉垣带郭，是旧日朱门，赏心佳处。翠笺唤侣。借闲园半角，胜游星聚。倦客幽寻，过眼韶华试数。悄回顾。问选石莳花，人更何许。兰锜今在否。但艳槿沤珠，暗随春去。燕归自语。叹高楼似昔，杏梁谁主。卧柳攲桥，总被群鸥占取。小山句。为王孙、桂丛吟苦。"}