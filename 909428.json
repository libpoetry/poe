{"id":"909428","title":"过涪州怀伊川涪翁两先生","dynasty":"宋","author":"李曾伯","text":"昌黎昔作潮州游，潮人百世称名州。又闻柳州柳子厚，柳人至今爱其柳。二公皆以文鸣唐，所至不偶为异常。卒今江海流落地，化作文物声名乡。涪南僻在巴子国，地绝中州少人物。天将儒道淑是邦，曾向先朝处羁客。河南夫子间世贤，山谷老叟人间仙。一时辙迹相继至，顿使光价增山川。尝嗟道从孟轲死，一贯谁能接原委。又嗟诗自杜甫亡，四海谁能造诗垒。幸生伊洛续圣传，鸢鱼遂复穷天渊。从而江右振馀响，清庙又得存遗弦。今踰元祐二百载，草木涪人尚知爱。文章性命虽匪倖，气象风流久皆在。惜乎两公生盛时，下与屈贾同驱驰。涪人则幸公不幸，天下应怨涪人私。"}