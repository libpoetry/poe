{"id":"487530","title":"忆旧游 感怀思倩倩表妹","dynasty":"明","author":"沈宜修","text":"叹无边景色，绿遍垂杨，红褪蔷薇。寂寂湘帘晚，是东风过尽，燕子还飞。画栏几曲慵倚，清露半烟肥。怅旧恨惊心，闲愁蹙黛，带减罗衣。云迷。望何处，有宝镜银奁，筝雁依依。想杏花梢下，把红桃玉笛，风月初吹。故人别后深怨，螺冷绛仙眉。更粉蝶双翻，阶前懒自纤履移。"}