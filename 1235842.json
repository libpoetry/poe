{"id":"1235842","title":"金鱼曲二首","dynasty":"元","author":"吾丘衍","text":"锦霓散影飞海空，霞浆浩饮酣群龙。紫鳞一夜变春色，琼丹照耀桃花红。珊瑚折钩舞条脱，守宫暗泣凝娇血。碧塘烟水涵雾沙，水中火色神仙家。天吴魂惊梦欲死，神辉煌煌赤龙子。仙人剪霞掷波浅，红玉依微锦光晚。绛绡落佩流弯环，碧水悠溶暖娇转。桃花成鳞飞锦梭，彩虹短折珊瑚柯。玉珰移阶照晨影，御沟梦冷鸳鸯波。"}