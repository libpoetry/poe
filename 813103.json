{"id":"813103","title":"题王雨时亲家遗照二首","dynasty":"清","author":"张洵佳","text":"江南荡子老还乡，感旧山阳玉笛凉。一代交情留白社，半生旅梦醒黄粱。尽多词客成新鬼，剩有宫人说上皇。惆怅钟期怜后死，断琴弹落满天霜。临歧握手泪如丝，犹记河梁送别时。名士散场君太早，劳人返辙我偏迟。墓门宿草成千古，野店黄垆酹一卮。不尽死生离别感，故人情重为题诗。"}