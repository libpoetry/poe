{"id":"1090919","title":"袁山春望","dynasty":"宋","author":"薛季宣","text":"密雨作春社，袁山暂登临。迎人多野花，对镜谐道心。于以今日态，而开去年林。平沙没浩荡，涨水相浮沈。草绿湖万顷，峰青天一寻。无情云自闲，此理吾难任。故垒雉明玉，寒溪叠重岑。朅来听流泉，可用资鸣琴。新霁石磴滑，崩波马蹄肣。不知日已暮，迂回树生阴。归路尚修阻，时哉羡灵禽。"}