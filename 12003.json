{"id":"12003","title":"赠岐山姜明府","dynasty":"唐代","author":"李端","text":"昨夜闻山雨，归心便似迟。几回惊叶落，即到白头时。雁影将魂去，虫声与泪期。马卿兼病老，宋玉对秋悲。谢客才为别，陶公已见思。非关口腹累，自是雪霜姿。酿酒栽黄菊，炊粳折绿葵。山河方入望，风日正宜诗。牧竖寒骑马，边烽晚立旗。兰凋犹有气，柳脆不成丝。别后如相问，高僧知所之。"}