{"id":"687012","title":"出须阳峡二首","dynasty":"明","author":"刘崧","text":"出峡入峡皆天风，朝云还似楚王宫。群猿呼啸青林上，八桨欹摇白浪中。望海瘴烟愁更入，问程蛮语苦难通。向来道路饶荆棘，此去车书庆混同。两峡东西互犬牙，一湾寒水净无沙。野鹿畏人腾绝涧，山猿饮水憩高槎。老藤翠抱三春叶，阴洞红迷十月花。夤缘青壁愁无路，独倚蓬窗咏日斜。"}