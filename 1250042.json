{"id":"1250042","title":"至正辛丑秋七月十有三日憩龙渊景德禅院分韵得閒字","dynasty":"元末明初","author":"周棐","text":"终岁局城府，长有戚戚颜。晨登郭西寺，逍遥任疏顽。林堂含馀清，爽垲非人间。况兹群彦集，秩秩文翰班。善谑等高咏，嘉言振幽孱。岂无觞酌欢，茗煎亦未悭。喧卑受物旷，志遹忘世患。耽留阳景驰，飞羽当树还。赏心颇逡巡，纷虑仍粗关。谐此尘外踪，再期永日閒。"}