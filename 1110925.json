{"id":"1110925","title":"汲清泉渍奇石置熏炉其后香烟被之江山云物居然有万里趣因作四小诗","dynasty":"宋","author":"朱熹","text":"晴窗出寸碧，倒影媚中川。云气一吞吐，湖江心渺然。一水渺空阔，群山中接连。寒阴白雾涌，飞度碧峰前。隐几对寒碧，忘言心自闲。岂知宜寂士，灭迹青峰间。吟馀忽自笑，老矣方好弄。慨然思古人，尺璧寸阴重。"}