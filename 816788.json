{"id":"816788","title":"双调望江南 和尚木潮州寄怀原韵二首","dynasty":"清","author":"董俞","text":"江南忆，犹忆旧繁华。绛蜡三更偎芍药，红螺百盏听琵琶。肠断赋梅花。人何处，远宦隔天涯。鹦鹉薄岚愁度岭，荔枝残月醉思家。山城衙鼓挝。江南忆，银管擅风骚。鲁国灵光推第一，高唐丽句总魂消。烟月妒妖娆。知何日，绿醑共良宵。粤岭人归桃叶渡，淀湖花满木兰桡。丘壑尽逍遥。"}