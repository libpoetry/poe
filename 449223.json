{"id":"449223","title":"木兰花慢  春云","dynasty":"当代","author":"陈永正","text":"积春情万叠，为谁向、暮天飞。正大野沈冥，层楼远眺，几点峰低。堪悲。夕阳不见，料依然、深隐大江西。未必无心出岫，谁教逐水流迟。凄迷。初夜待来时。那忍便相思。恨密意浓情，未能成雨，何况佳期。怜伊。海棠待放，乞春阴、长护最繁枝。独向天东凝睇，明朝可幻霏微。"}