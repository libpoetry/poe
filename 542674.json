{"id":"542674","title":"送冯驾部伯祥出守羊城","dynasty":"明","author":"谢榛","text":"折柳踟蹰傍御堤，长亭回首夕阳西。独看芳草初成赋，相聚浮萍又解携。出浦棹声空外杳，隔林帆影雨中迟。三江路尽烟岚迥，百越城高牛女低。日上火田鸣翡翠，风翻炎海跃鲸鲵。尉佗旧俗还能化，陶侃遗踪可自题。共道抡才今代盛，遥知为郡古人齐。行春露冕青山下，父老争迎五马嘶。"}