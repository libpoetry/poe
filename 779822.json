{"id":"779822","title":"探春慢 春寒较甚，忆西山花事，为奏此调，以当寻吟驴背也","dynasty":"清","author":"戴延介","text":"草脚青苏，柳眉绿染，南枝香梦犹浅。欲结乡愁，未逢驿使，时序早过春半。一缕吟魂涩，又却被、东风吹远。只凭前岭斜阳，额黄传出无限。遥忆铜坑西崦，问几树苔封，几重云掩。独鹤宵鸣，翠禽孤语，似诉山空清怨。待扫枝头雪，蓦化作、绿波香暖。唤起银蟾，林边一笛声晚。"}