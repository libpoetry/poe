{"id":"676233","title":"题沈石田效米元晖云山图","dynasty":"明","author":"汤珍","text":"春山蒸云湿模糊，春树凝烟渺有无。汀花岸草愁相唤，蘅渚兰皋低自纡。江南雨景真貌出，世传曾有元晖笔。石田老人近代豪，步骤邯郸更超逸。越溪难注消夏湾，胥口波涛杳霭间。西遮震泽双螺小，北走灵岩万笏还。江村桥外炊烟夕，上沙下沙水涵碧。似闻茅屋啼斑鸠，无那东风摇燕麦。沈吟忆得画中诗，洒墨挥毫兴发奇。并驱逐鹿知谁手，何必敷文待制为。"}