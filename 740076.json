{"id":"740076","title":"萧尺木画竹","dynasty":"清","author":"吴颖芳","text":"画叉高展秋{衤鹿}{衤敕}，磊落长身一区玉。天风吹我过衡湘，彷佛青岩白沙曲。名手宋文元仲圭，古劲笔力挽与齐。即今画欠铁钩锁，茎驽叶钝俗不医。良朝客满东轩外，起立如墙开眼界。梢长便欲破屋椽，室小檐低不容挂。枝枝叶叶竹意中，无枝叶处皆清风。汤瓶火急作蟹语，瞪视大幛空复空。细思似有百怪助，妙在无意非人工。南溪上品潇湘种，愁绝烟林什伯丛。"}