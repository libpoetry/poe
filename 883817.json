{"id":"883817","title":"春社斋禁连雨不止赋呈梦得","dynasty":"宋","author":"朱松","text":"岁丰农犹饥，岁恶何可说。哀哉半菽氓，罪岁同一舌。年时旱尘涨，腊尽不见雪。青皇忽雨我，万顷麦苗活。令尹民父母，沟壑思手挈。祈年祓斋禁，有酒不忍设。那知桃李径，狼籍香泥滑。芳意倏如此，坐恐及鶗鴂。郊原伫开晴，出劳南亩馌。秋成已在眼，一醉宇宙豁。更呼湔裙人，劝此侧帽客。和公斜川诗，磨石镵岁月。"}