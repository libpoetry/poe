{"id":"1249995","title":"寄曹德昭台郎","dynasty":"元末明初","author":"吴克恭","text":"昔子驱车往河甸，河水迢迢不相见。侍御骢马昔扬镳，郎君今年复为掾。乍冬苦寒不可当，子乃衰绖请太常。礼官封谥有褒恤，赐碑撰刻皆文章。名驹翩翩日千里，自是骅骝与騄駬。范滂揽辔望澄清，爱尔传家尤更美。我宗门户真凄凉，四十五十年相将。数奇命薄多轗轲，但恐失所缠风霜。冯唐已老何由起，鬷蔑不言几失子。雄飞雌伏何足论，目断秋江送双鲤。"}