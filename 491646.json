{"id":"491646","title":"养牛叹","dynasty":"明","author":"刘崧","text":"田家养牛如养子，爱惜皮毛少鞭箠。一冬霜雪无青草，还喂盐羹龁糠秕。全家性命系一牛，牛肥即喜瘦即愁。木阑土屋护乾煖，出入更防人夜偷。乱来买牛如买马，典尽春衣酬买价。寸田尺土未得耕，军来牵牛谁敢争。拦街号哭送牛去，青草空馀旧眠处。君看新来山寨军，前日亦是耕锄人。即今打粮不耕土，身着牛皮食牛脯。"}