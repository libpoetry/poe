{"id":"359898","title":"摸鱼儿·别瑶雪","dynasty":"清代","author":"黄钧宰","text":"一朝朝、怕离愁别，今番真个行矣。轻装一石秋风后，才作归来燕子，谁说起。早又被、饥驱历碌无时已，眉闲眼底。任拍遍花栏，听残莲漏，不敢堕双泪。销魂是，岁岁瑶琴撇理。华年都付流水，思量明日黄河道，人在斜阳影里，差足喜。有万叠，青山容我相偎倚，闲钱剩几，好载酒河干，看潮海上，尽把乱愁洗。"}