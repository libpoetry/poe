{"id":"815552","title":"杂感诗","dynasty":"清","author":"涂天相","text":"兀坐空堂中，万籁俱寂寞。嗒然丧我形，天地同廖廓。微飙鸣窗罅，入耳神已觉。东西揣方隅，高下胡起落。此心遂不静，纷然万念作。欻起立窗前，飘风卷积箨。触目感时序，忽忽转不乐。可知物交物，牵引如绎络。苟无大常存，动静都无著。咄哉隐几翁，槁灰焉可托。盎水置庭中，虽寒犹未冰。微风吹一过，便如霜霰凝。更复动摇之，磊磈结层层。已而冰到腹，覆之不可倾。冲冲凿以斧，势将羸其瓶。坐待阳和至，一泓仍自澄。始事知有由，后患庶可徵。"}