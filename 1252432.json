{"id":"1252432","title":"赠王左丞二首","dynasty":"元末明初","author":"杨维桢","text":"卧云道人今左辖，当时出岫本无心。隆中豪杰征初起，江左苍生望正深。星斗一天环北极，山河万里贡南金。已闻艮岳无遗胤，况复淮淝有捷音。共说淮南王左相，开门下士日忘餐。入幕许谁延铁笛，备员寻客奉铜盘。长绦掣去饥鹰饱，故道归来老马寒。若问东维上书者，五湖今把钓鱼竿。"}