{"id":"695519","title":"寄右讲经春日早朝","dynasty":"明","author":"林鸿","text":"王气匆匆曙色开，钟声隐隐九天来。钟山半压金鳌上，淮水新从玉涧回。花拥千官瞻衮冕，雪消三殿隔蓬莱。小臣曾奏中和曲，散作阳春遍九垓。奉天宫殿五云间，旧是春官侍早班。大礼庆成严鹭序，长杨赋奏觐龙颜。风光渐报三眠柳，佳气长浮万岁山。身落江湖心魏阙，梦魂犹逐晓钟还。"}