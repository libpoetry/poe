{"id":"1070701","title":"九月二日自公馆迁居双泉风物幽胜作双泉诗二十韵","dynasty":"宋","author":"李光","text":"山腰秘灵源，初出才一线。方池湛空碧，奔驰忽萦转。皎皎涵青蘋，累累涌珠串。夜深耿落月，澄澈静如练。呀然旧穴深，神物或时现。邦人傥知敬，早岁起雷电。琼山濒巨海，卤水充煎炼。凛然居其间，正味独不变。我来卜幽居，萧洒得奇观。挹彼注两泉，渑淄忘分辨。陶公岂虚言，掬饮逃祸难。激齿冰雪寒，晨起频嗽咽。入腹清而冽，丹田赖浇灌。甘寒胜钟乳，精洁可羞荐。静无蛙蜩喧，不受泥滓淀。惠泉入权门，疲人走邮传。贪泉亦强名，闻者自鄙贱。瓶罂日夜汲，闾里悉周遍。数椽如可老，一壑吾欲擅。时时俯清泠，照见本来面。"}