{"id":"599381","title":"赠张印江社丈","dynasty":"明","author":"霍与瑕","text":"侍君江海间，匆匆秋复春。野水玩游鱼，空山看出云。花发园林媚，机忘鸥鸟驯。浩歌复浩歌，云水傲閒身。九老聚香山，玄谈何清真。一自出山来，冉冉各风尘。羡君理旧绪，鸣珂佩华绅。朝探岭外梅，暮泊柳河津。显显服新命，肃肃拜圣人。世路际清平，直道乃长伸。看君奋休烈，指日画麒麟。我亦乘风便，徊翔淮海滨。然而野鹤性，终非凰凤群。即当返初服，毋为明哲嗔。君了天皇事，应步赤松芬。此时订旧盟，参同更细论。努力且努力，前有无穷门。"}