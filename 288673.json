{"id":"288673","title":"高阳台·林令雪女士摹周文矩玉步摇图，为瓶斋丈人寿，丈人赋诗，徵题","dynasty":"现代","author":"袁思亮","text":"叶间金琼，花萦翡翠，凌波一笑相逢。响屧廊边，如闻舞佩丁东。南唐粉本开生面，费玉人、几许春工。最难摹、云髻嵯峨，水盼玲珑。尊前如愿应能唤，愿月圆人寿，长贮东风。赚得仙郎，香奁秀句题封。梳妆不是当时体，媚古欢、漫妒新侬。但殷勤、小印亲钤，教认泥鸿。"}