{"id":"721039","title":"和白沙八首","dynasty":"明末清初","author":"王夫之","text":"耳目忻浮光，不自知其性。砂中原含金，非天有殊命。外取亦甚晰，内视还成瞑。如彼夜行人，思与骐骥竞。天下自閒閒，人心长戚戚。身为物所持，骑虎不得息。息之在先几，几先人不识。适燕而南辕，终身无返迹。我闻庄定山，其心如寒铁。去我二百载，清琴音已绝。船山半亩池，一泓贮香雪。濯发夕风微，长歌弄明月。迢迢开一径，双足尽登临。密至云无际，明生月有心。当前霜岸直，彻底碧潭深。神禹留金简，居然在岳岑。蠕息皆吾侣，鲲鹏固不交。有时冰串释，歘尔泪珠浇。酬物唯三径，从天付一瓢。空林桂花发，何有小山招。此心昼夜至，此生天地生。云先肤寸合，月到上弦明。自昔知无畏，随方受一清。白沙潇洒处，步步踏莎行。无云天自碧，有云天亦清。在天原不损，因尔有云名。一极情无妄，六爻变遂成。千秋尽合辙，莫笑造车轻。江门一空际，万卷且幽寻。龙马谁之迹，星河尽此心。萍月开池影，松风合涧音。万端无彼是，中有指南针。"}