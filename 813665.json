{"id":"813665","title":"寒食郊行率尔成咏","dynasty":"清","author":"杨芳灿","text":"天涯冷节最无憀，信马垂鞭过野桥。前度园林花事减，旧时衫袖酒痕销。满陂新水跳鱼子，一径晴烟长药苗。指点遥村云树里，青旗风影若相招。岚光澹澹水粼粼，春到边城不似春。双鹭萧闲如傲客，孤花憔悴欲依人。久抛谢客寻山屐，空戴陶家漉酒巾。侬是江南游冶子，为君怊怅话前尘。"}