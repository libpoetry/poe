{"id":"782643","title":"索竹诗简庆松乔","dynasty":"清","author":"戴亨","text":"阳燧烧空烈炎毒，倒喝亲看人代速。芭蕉短尽桐叶焦，使我窗前草无绿。愁死不遑遑计他，惊魂定后思娱目。浣花老翁平生居，到处先栽数竿竹。子猷不教一日无，坡仙宁可食无肉。为爱虚中节复坚，森萃凉飙戛寒玉。亭亭翠干齐荣枯，精神不畏霜风酷。我性爱竹逾诸公，尘垢兼须竹浣浴。相对静夜两忘言，明月高秋伴幽独。苍根亲许移上林，讵有成言久不复。君不见眼前繁卉渐枯凋，萧萧飒飒随狂飙。老夫对此心烦劳，安得劲节排云霄。"}