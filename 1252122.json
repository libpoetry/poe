{"id":"1252122","title":"送王宣乐先生秩满归西江","dynasty":"元末明初","author":"王佐","text":"桐江八月西风急，冠盖纷纷送行客。相看俱是异乡身，满目离愁禁不得。君持教铎今十霜，缤纷桃李罗门墙。桷榱梁栋收时誉，行将此绩陈明光。明光尚远家林近，拨棹西还逐归兴。柯山云散晚峰青，苕溪水落寒潭净。到家正值黄花开，摧柑击蟹罗尊罍。霞觞满注为亲寿，华堂顿觉移蓬莱。人生百岁贵行乐，何必拘拘恋名爵。由来宦海多风波，伊孰如君独先觉。我来托交虽未深，多君意气如南金。欲知去住两相忆，明月一天千里心。"}