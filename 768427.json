{"id":"768427","title":"绮罗香 桃源晓行同分虎赋","dynasty":"清","author":"李良年","text":"僧磬才闻，渔歌乍响，一叶早潮催去。背岭人家，云碎著檐如絮。记前度、也趁鸣榔，料从此、仙源非误。只长年、见惯秋山，满船凉翠不教住。好怀都付倦旅。细数青鞋往事，尽谙佳趣。除了江南，此景总无寻处。转溪湾、锦石分开，又飒飒、水红花路。甚西风、吹亚霜砧，数枝遮浣女。"}