{"id":"579396","title":"甘颂声赠张方伯","dynasty":"明","author":"唐璧","text":"蔽芾甘棠树，秀色苍翠蓊。召伯千载馀，声名山岳耸。煌煌我张公，端能绍芳踵。许身拟稷契，学道尊周孔。饱蕴经纶才，夙抱义理勇。文如凤九苞，智若龟五总。于焉奠南服，谭笑拨繁冗。恩敷民物安，威振蛟鳄恐。归朝赞元化，宗社磐石巩。吾皇乐无为，恭己但垂拱。勋庸照麒麟，奕叶承天宠。"}