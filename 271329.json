{"id":"271329","title":"石州慢·登燕子矶遍游十二洞","dynasty":"现代","author":"吴梅","text":"十里晴波，千丈翠微，人意高洁。闲携两屐登临，水国白蘋风热。阴崖古洞，但见紫笋排空，霓旌霜葆朝仙阙。回步出层霄，恰山花如血。悲切，画阑帆影，萧寺钟声，霸图销歇。眼尽南朝，几许春江风月。碧云天暮，唤起海底潜龙，柯亭笛管吴冰裂。泻泪湿綀衣，又黄梅时节。"}