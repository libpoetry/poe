{"id":"815464","title":"秋日杂感","dynasty":"清","author":"徐元文","text":"云物苍凉禁御同，逼人秋气动遥空。铜池霤滴宵宵雨，金井梧飘叶叶风。秘阁几曾锵佩玉，缭垣时听响哀鸿。当年醉草青词处，满径苔衣锁碧宫。天兵万里播声灵，誓扫鲸鲵服不庭。催战正驰赤白羽，转输难论斗箕星。同时将帅推徐绩，盖代勋庸数卫青。文齿雕题拓地远，受降还拟到穷溟。金风阊阖授衣初，陇亩荒芜足感歔。淮右人民祈石燕，江州车马就河鱼。大农孰问长平粟，左藏仍编会计书。但得政苛非猛虎，甘将膏血佐储胥。梦到阖阊城外望，一天寒色满平芜。街调献辔严秋马，树绕将雏子夜乌。白羽将军初建节，青苗长吏正催租。庙堂自轸艰难意，谁绘流民入画图。"}