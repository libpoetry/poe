{"id":"489322","title":"朝阳篇","dynasty":"明","author":"虞堪","text":"大明隐蒙汜，韬韫万世光。三浴一出海，盈盈上扶桑。发机遂动息，幽眇复张皇。融结川岳丽，昭回云汉章。所以旸谷宾，若稽在陶唐。希天建至极，放勋被遐荒。悠悠则万圣，荡荡名无疆。孰云时害丧，违之靡不忘。三纲既沦斁，九法遂乖张。斯须浸颇僻，终古失馨香。馀孽留简帛，乌得垂衣裳。参两讵无端，秉彝实有常。暹也父命名，钦哉究元良。求之得馀师，字之以朝阳。凤凰不世有，维时鸣高冈。览辉用比德，景瑞期远翔。文献乃足徵，嘉言斯孔彰。冠礼久已废，请训独可尚。俨如三加祝，宾主迭在堂。虞生鄙何述，斐然不知量。观象咏元化，稽经陈否臧。希天复希圣，质说几荒茫。易称健不息，君子当自强。惜阴既云哲，失道还受伤。夙夜审出处，悠久慎行藏。群物岂违忤，欣欣乐其昌。颠沛造次间，操德其何爽。勖哉保厥始，寿考有馀庆。作诗以咏叹，永矢慎勿忘。平旦再仰察，庶几予匪狂。"}