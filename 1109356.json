{"id":"1109356","title":"自舒城南至九并并舒河行水竹甚有佳致马上成五首","dynasty":"宋","author":"刘攽","text":"升曦上南山，千峰云碧明。晨风激寒水，琴瑟环佩声。蚕老桑柘空，麦熟黄鹂鸣。浩然田野兴，遂尔忘都城。高高嘉树阴，下下修竹林。水光摇日影，人语乱鸟吟。兴适尽佳境，有逢皆会心。安知道路傍，前更登嵚岑。一溪分百泉，一泉流十家。恶竹莽连云，古树横带沙。鱼子戏稻秧，凫雏唼荇花。信美非故乡，无由寄生涯。溪水转山曲，杳如天际流。浅濑不解衣，浮查曰为舟。惜无同心子，此地聊淹留。但爱溪上儿，蓬头坐垂钩。南山近仙居，太古馀积雪。阴云五月寒，松桧为之折。如何车马客，尘土倦炎热。挥手谢世人，吾将与君绝。"}