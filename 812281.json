{"id":"812281","title":"感怀和周铁门韵兼呈汝南公二首","dynasty":"清","author":"江宏文","text":"九重宫阙隔云霓，昔梦曾依浴殿西。青琐几人犹索米，玄都千树莫留题。孤鸿出塞惊衰草，旅燕寻巢识旧栖。遥忆东山桥下路，秋风起处暮烟迷。单衣短褐话当初，潦倒空悲岁月虚。击鼓谁云丞相怒，扫门自与舍人疏。陆沉渐觉风波老，生死还依骨肉居。三十三年多梦梦，此生犹在黑甜馀。"}