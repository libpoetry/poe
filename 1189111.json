{"id":"1189111","title":"同房宪部应旋","dynasty":"唐","author":"储光羲","text":"衡山法王子，慧见息诸苦。落发自南州，燕居在西土。养正不因晦，得中宁患旅。旷然长虚閒，即理寄行补。四句了自性，一音亦非取。橘柚故园枝，随人植庭户。我地少安住，念天时启处。宪卿文昌归，愉悦来晤语。车骑践香草，仆人沐花雨。长风散繁云，万里静天宇。起灭信易觉，清真知有所。逍遥高殿阴，六月无炎暑。微言发新偈，粲粲如悬圃。直心视惠光，在此大法鼓。"}