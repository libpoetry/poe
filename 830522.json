{"id":"830522","title":"去任有期矣三月二十三日分巡至信丰留赠诸父老","dynasty":"清末民国初","author":"俞明震","text":"昔遭粤匪乱，兹城独完固。郁郁五十年，遂通南雄路。风气递旋转，博斗争蚁附。父老拜马前，欲语尚瞻顾。陋俗非近因，合群费将护。欲预百年计，力岂旦昔赴。三宿吾何恋，讵曰弥世故。天地入尘埃，一罅春光聚。因之怀物情，百忧竞奔注。声声行不得，鹧鸪留我住。林外杜鹃啼，道不如归去。山深见日迟，晴光阻高树。出谷眼忽明，触境吾无忤。还待后来人，悱恻瞻天步。"}