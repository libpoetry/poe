{"id":"735012","title":"江上望九华山慨焉有感","dynasty":"清","author":"梅文鼎","text":"曾闻九子山，险怪类西岳。攒簇金芙蓉，峥嵘发华萼。我来江上看，烟光喜澄廓。奇峰缥缈间，一一青如削。百里势不绝，蜿蜒相回薄。扁舟不可停，所见乍前却。参差互出没，灵异难遥度。振衣思高颠，攀跻一何乐。长歌入杳冥，凌风瞰大壑。身轻生羽翼，虚无行碧落。平生慕至道，幽探性所托。于役曾未休，天游攘六凿。福地傥依栖，旷然解尘缚。敢忘夙昔心，敬与山灵约。"}