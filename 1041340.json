{"id":"1041340","title":"过圣俞饮","dynasty":"宋","author":"刘敞","text":"积雨不出门，局促如井蛙。初晴强人意，今日来君家。下马笑握手，埽阶去尘沙。银瓶拨醅酒，紫碗双井茶。黄雀随素鲂，安榴杂木瓜。举非一方物，远或万里遐。不知王侯宅，此味何以加。扶疏庭下槐，灿烂盘中花。春事岂不多，游览何必赊。与公平生亲，总角见发华。饮当外形骸，语当恕喧哗。纵心倒所诣，相对白日斜。江韩亦我徒，但恨宿约差。愿使公多财，此乐宁有涯。"}