{"id":"786378","title":"检疫叹","dynasty":"清","author":"洪繻","text":"睢盱海东国，其俗与人殊。暴殄待人物，行与疫鬼俱。检疫入人家，横将老幼驱。刀圭及针药，刲剖死人肤。云欲免传染，须焚死者躯。到处人惶惶，有病应受俘。不许在家养，病院非虚拘。或有讳病人，一死如偷窬。亦有无病人，羸黄以病诬。封守死者家，禁锢七日踰。彼谓行善政，防患无不孚。将彼作疠看，自是愚人愚。愚人死犹可，检疫呼杀我！疫死柔于水，检死暴于火。水火两无情，万物为么么。"}