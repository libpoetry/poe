{"id":"1162018","title":"锡杖歌送明楚上人归佛川","dynasty":"唐","author":"权德舆","text":"上人远自西天竺，头陁行遍国朝寺。口翻贝叶古字经，手持金策声泠泠。护法护身唯振锡，石濑云溪深寂寂。乍来松径风更寒，遥映霜天月成魄。后夜空山禅诵时，寥寥挂在枯树枝。真法常传心不住，东西南北随缘路。佛川此去何时回，应真莫便游天台。"}