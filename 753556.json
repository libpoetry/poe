{"id":"753556","title":"因探亲吴门同虞夫人游虎丘","dynasty":"清","author":"徐昭华","text":"阊门日出晴鸦噪，两桨閒寻虎丘道。宿雾犹含堤上花，流云已渡波间藻。红栏上下傍水行，画船歌吹来倾城。回帆不尽掺挝意，转幔时闻过曲声。斜峙山桥甫能住，香车早趁山塘去。满街栀子未开花，几树垂杨自飞絮。到门知是梵王宫，台榭连云曲径通。棕棚覆叶沽茶碧，漆柱遮油卖杏红。我寻生公旧法席，蹇裳一上生公石。龙剸绝壁尚留池，虎去中林杳无迹。登山四望更无山，但见山藏古寺间。绕地松楸看去密，空庭塔影落来圆。修廊诘曲几回度，又听归鸦噪前路。夕阳一片寺门边，不识真娘在何处。"}