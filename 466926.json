{"id":"466926","title":"咏南社四首","dynasty":"当代","author":"汪梦川","text":"百劫神州悲老大，望中生气已零星。乱风频送狼烟远，暗野渐闻龙血腥。鱼烂几人称国士，陆沉何处有春霆。天罡地煞浑无数，一出东南动北廷。高楼醉饱自狂呼，眼底千人付阙如。意气便申黄石略，纵横欲请孟尝车。移山力尽身填海，说剑心灰手著书。汉祚重光才几日，不堪寥寂子云居。文章自古不封侯，漫说南山牧马牛。虎豹当关羞北面，英雄入彀恨东流。销沉万口横磨剑，辜负千金大好头。经国奇功终一梦，初心谁在悔依刘。几复风流应不输，半称名士半江湖。武功文学皆家事，宋调唐音俱野狐。党社自来申铁血，词章空使费工夫。书生大业谁成就，老却高阳旧酒徒。"}