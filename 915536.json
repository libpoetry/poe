{"id":"915536","title":"送李童子西归","dynasty":"宋","author":"杨万里","text":"江西李家童子郎，腹载五车干玉皇。选德殿后春昼长，天子呼来傍御床。口角诵书如布谷，眼光骨法俱冰玉。紫绡轻衫发锦束，万人回头看不足。莫言幼慧长不奇，杨文公与晏临淄。老翁笞儿也太痴，欲鞭辕下追霜蹄。六岁取官曲肱似，春风昼绣归吾里。生子当如李童子，至如吾儿豚犬耳。"}