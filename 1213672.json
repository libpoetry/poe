{"id":"1213672","title":"为静斋学士讲寿","dynasty":"元","author":"陈孚","text":"大赤冲气开鸿濛，仙人飞下方诸宫。苍麟吐书卫青童，从以丹篆金芙蓉。仙人炯炯双碧瞳，珠庭鼎角冰雪容。倒泻银潢沃笔锋，玉杯繁露凌星虹。绛纱鸾扇天九重，翠凤衔出芝泥封。赐以册府群玉峰，七宝之床双莲红。春光荡淡薇花风，肺肝一镜磨寒铜。行须便归碧纱笼，永为四海斯文宗。我来满泛玻瓈钟，更无谄语歌祝雍。君不见孔孟之道与天通，愿身任此传无穷。"}