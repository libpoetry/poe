{"id":"936825","title":"寄子虡兼示子遹","dynasty":"宋","author":"陆游","text":"书生赋命艰，举步得忧患。敢论得意事，一笑亦有限。南征度闽岭，西戍历蜀栈。吴江听唳鹤，淮浦送归雁。归来耕故山，暮雨泥没骭。群鸦下空陂，黄犊鸣绝岸。索饭闵儿啼，乞墦虞妾覸。一裘三十年，破裂不受绽。欲添一把茅，百计亦未办。大儿急亲养，辛苦就远宦。间出冒虏尘，短甲中夜擐。小儿奉亲欢，野果采溪涧。勉使就微禄，未对涕先潸。观汝兄弟意，岂复厌藜苋。兄归弟不出，定省同夜旦。"}