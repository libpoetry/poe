{"id":"1076071","title":"袁时良雾隐斋","dynasty":"宋","author":"周紫芝","text":"袁侯家多文，颇似班叔皮。厥后有仍云，文采如当时。流风今尚存，所恨世未知。一官事桁杨，相处似未宜。西斋附寒厅，花竹摇风枝。惟因有馀日，隐几哦新诗。愿君扫秋茶，决狱称吏师。何必大门闾，可使高轩驰。会当专北门，诰命司文词。斯文可华国，当代称羽仪。他时豹一斑，宁须管中窥。时来固有待，道在亦可斯。只今坐寒窗，相从叹兀谁。聊呼管城辈，文字相娱嬉。"}