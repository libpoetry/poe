{"id":"673705","title":"题钟文选云山图歌","dynasty":"明","author":"许天锡","text":"石屏山人过我游，手携群峰挈沧洲。买我如舟小斋里，景象落落乾坤浮。江声撼瑶席，山色悬清秋。碧树何渺渺，白云空悠悠。霏微烟岚湿不收，翠光欲上人衣裘。洞江先生起梳头，对之不觉宿疴瘳。但见翠微人家疏复稠，石田茅屋莓苔幽。小横桥涧风飕飕，无人濯足寒矶头。矶头一叶小艋艇，我欲乘之随长流。宁须骑鹤驾苍虬，与君鼓枻访丹丘，餐霞饮瀣穷冥搜。"}