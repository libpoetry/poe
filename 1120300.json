{"id":"1120300","title":"胡涣季享示寿诗二首十月二十五日因其生日次韵答之","dynasty":"宋","author":"周必大","text":"诸父声名塞两间，圭分青白毂朱丹。莫年勋业心方壮，前日奸谀骨尚寒。闻道秋官还简擢，独怜处士失荣观。如今喜见当家子，应赋忠州此日欢。杲杲朝曦正在东，文心诗耳一时聪。学当鼎盛犹无敌，才过颐期想更工。此去宦游谈笑里，后来家庆画图中。俾昌俾乂诗人事，不似荒虚汉少翁。"}