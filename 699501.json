{"id":"699501","title":"惠安伯园亭看芍药开至数十万聊述数绝以纪其盛兼赠主人","dynasty":"明","author":"袁宏道","text":"看罢南徐紫锦埋，钗亭碧股又催开。旋心缬子纷难识，唤取维扬旧谱来。雪色玲珑照地华，飞觥走兕疾如车。等闲倒却春三瓮，未了东轩士角花。百千新艳一时开，那遣花妖不下来。好与扶筇枝上去，花头处处有楼台。花勋难树亦难酬，炙雪浇风老未休。给与扫香十万户，灵芳国里古诸侯。"}