{"id":"505477","title":"秦梁洪","dynasty":"明","author":"唐之淳","text":"前月公使还，送之聊城东。今日公使出，遇之秦梁洪。公如虬与龙，来往无定踪。我如萍与蓬，流转何终穷。淹留千里内，再得仰音容。下马野人家，星稀月当空。山炉爇枯桑，土甑炊新舂。问言及母妻，慇勤慰冲冲。复许还故乡，送之以仆僮。期以阅岁见，镫罢桃花红。一饭恩必酬，禽鱼恋渊丛。明日车马异，天涯矫冥鸿。"}