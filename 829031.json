{"id":"829031","title":"满江红 再用前韵答今稀","dynasty":"清末近现代初","author":"宁调元","text":"雨打风吹，问桃梗、漂流何极。剩一缕、情魂不死，断肠今昔。别后书来常半寸，梢头月上刚初十。掷金钱、应替远游人，伤今日。挽慧海，将愁涤。凭纤手，剖胸臆。奈寒云千里，韶华暗逼。红豆可怜劳梦想，青衫莫更寻痕迹。总百无、聊赖对东风，蘼芜碧。九转蜣螂，起烦恼、尘劳未极。笑世事、大都如是，抚今追昔。平子愁来诗咏四，牧之梦觉年刚十。尽劳君、屈指数归期，知何日。莽山海，长涤涤。纫兰佩，綷丹臆。计别时容易，愁绪纷逼。马卵休提真与幻，兔丝莫定踪和迹。只年年、无恙可怜他，湘河碧。"}