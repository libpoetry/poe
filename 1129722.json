{"id":"1129722","title":"知府黄寺簿生日","dynasty":"宋","author":"释绍嵩","text":"绿杨红杏满城春，杂树含芳让锦茵。天为吾皇宗社计，老君亲送石麒麟。春来何事谪蓬瀛，自是山河应数生。尚父年龄子仪考，请君从此振朝缨。文章士海已多传，供奉班中须此贤。美化事多难讽诵，自宜松鹤伴长年。器度风标合出尘，高贤应总贵全真。野僧何以伸谣咏，鹤算三千别有春。邦伯由来有令名，修持清苦振佳声。至尊仄席思耆旧，即看徵黄侍紫清。笔端风雨发天悭，应有清名动九关。正直早年闻苦节，只今文翰许谁攀。惠爱如春威似霜，家传活国有良方。平章风物诗无敌，玉唾银钩十万行。从容此日见清规，玉佩琼琚杜拾遗。槜李转闻风教好，苍生从此得伸眉。文星渐见射台星，仙籍高标第一名。为语邦人休眷恋，北门卧护要耆英。自笑无机触事真，衰迟犹许望光尘。此邦若有诛茆地，乞借风波起涸鳞。"}