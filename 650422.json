{"id":"650422","title":"瑞雪诗","dynasty":"明","author":"金幼孜","text":"盛业开千祀，皇威肃万方。一阳初届候，三白已呈祥。尽夕迷蟾影，连朝隐旭光。铺桥明螮蝀，覆瓦失鸳鸯。辇路琼瑶衬，朝宫宝玉妆。轻盈飘广陌，宛转度回廊。川岳同高下，乾坤接混茫。斗奇宫树侧，呈巧御阶傍。帘捲琪花湿，车行缟带长。雕楹斜点染，绣槛远悠扬。重压虬松偃，深埋虎石藏。联翩沾几席，散漫集琼珰。沛泽滋群品，氛埃净八荒。从天消瘴疠，入地殄螟蝗。百辟欢逾洽，三农喜莫当。九重颁圣制，五彩焕天章。宗社鸿图远，朝廷运祚昌。作诗歌圣德，永世绍虞唐。"}