{"id":"511901","title":"题菊庵先生挽诗卷","dynasty":"明","author":"童轩","text":"菊庵先生天下士，才器卓确俦能同。读书一目五行下，六经星斗罗心胸。当年束发试乡举，已与老辈争豪雄。文章湓溢万斛涌，不啻天马行秋空。词场七试竟不偶，铁砚欲弊仍磨砻。登高解作子虚赋，金玉掷地声玲珑。兴来临池恣挥洒，彷佛羲献渠亲逢。园林颇似通德里，气岸不减眉山公。胡为一夕遽梦牒，玉楼仙去何匆匆。遂令里闬失模范，贸焉摘埴行途穷。年深草色上翁仲，马鬣一片青山封。于今有子更奇拔，明时科第高登庸。清词醉草得遗训，耻学篆刻工雕虫。东台列职近五载，谏疏屡上输精忠。天章褒异重厥自，恩被两世颁双龙。先生于兹固不朽，光烛泉壤回春风。嗟予后学生已晚，不获铅椠相追从。怀贤窃欲颂潜德，安得巨笔如长虹。"}