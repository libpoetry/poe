{"id":"749351","title":"漓江行送苏虚谷同年还桂林兼怀龚茂田","dynasty":"清","author":"孙衣言","text":"君不见漓江江水零陵来，虞山鸣玉千潆洄。桂岭青青接绣岭，水光倒射马王台。人家都在碧峰下，万松不动鸣如雷。君家此中结茅屋，青山四时落酒杯。饮酒但醉不愿醒，漓江江水新泼醅。何为舍此不为乐，短衣匹马随尘埃。尘埃自古长安市，五侯第宅连云起。知君腹中经世书，少年自欲干天子。如何不见曲阳侯，咫尺仍落铜龙楼。驽骀嘶风饱食粟，骅骝日暮饥垂头。幽州十月初见雪，城南草尽北风烈。沙头送客双玉瓶，骊驹蹴冰四蹄热。漓江江水眼中好，但恐照人颜色老。扁舟一去真浩然。瘦马三年欲自怜。我家浙东更千里，梦魂夜逐栝溪水。今君归随秋雁飞，到家已及春风始。春风春水生菰蒲，漓江江水如五湖。玻璃汩㶁三百顷，为君一洗尘衣裾。碧桃作花柳绵白，飘然又醉山中庐。尔时不觉开口笑，世间万事徒区区。灵川老龚好诗句，别来一载今何如。诸君自尽故乡业，未知亦思故人无。漓江江水双鲤鱼，几时寄我空中书。"}