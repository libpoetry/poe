{"id":"786343","title":"答李石鹤","dynasty":"清","author":"清琦","text":"青山起暮云，寒日栖鹿渚。凉风飒飒吹，中庭正延伫。正望故人来，忽得故人语。清言如珠玉，清词如琼瑀。拂尘细披吟，两心长相与。内有褒宠言，受之颜惭沮！相晤虽一朝，相期已千古。他日相追随，愿为风从虎！送君长安行，长安帝王所。宫殿接云霄，城阙耸寰宇。中多螭龙蟠，外多鸾凤舞。君才云锦张，固应备绣黼。自惭泥涂身，无由舒毛羽。不获从君游，遥祝君遐举！沧海重重波，飞渡澎湖屿。扶桑日色高，照君金莲炬。瀛洲咫尺间，是君所居处。君家谪仙人，昔曾梦天姥。君将登蓬莱，非比梦中睹。愿上金银台，复宿琼瑶圃！君意轻荣华，世人重簪组。得志抒中藏，于时岂无补！日日涉关津，莫道风涛苦！此行过松江，好上春申浦。日月射楼观，烟波涵舳橹。航海入燕都，奇气谁与伍！上林望旌旗，长乐闻钟鼓。大夫快壮游，何可守环堵！愧我拜行尘，未能亲饯祖！君书与我云，近有小㺊蛊。远辙柅双轮，劳人茧两股。我闻欲往视，亦为二竖阻。张敏与高惠，当以梦中许。风雪数邮程，关山念旧雨。今日杨柳歧，后日浮萍聚。后会虽遥遥，中情寄一缕。"}