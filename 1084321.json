{"id":"1084321","title":"答毛唐卿虞卿借昌黎集","dynasty":"宋","author":"王十朋","text":"予少不知学古难，学古直欲学到韩。柰何韩实不易学，怛觉昼夜心力殚。茫然故步亦已失，有类寿陵学邯郸。虽然予心未肯已，尚欲勉强求其端。跬步不休效驽马，千里未至空长叹。羡君兄弟俱早慧，家学岂止传柔温。圣经贤传饫已久，百家诸子皆蠹残。学文要须学韩子，此外众说徒曼曼。韩子皇皇慕仁义，力排佛老回狂澜。三百年来道益贵，太山北斗世仰观。我生于今望之远，时时开卷相欣欢。岂惟庐陵惜旧本，我亦惜此祇自看。子今欲假敢违命，愿子宝之同琅玕。"}