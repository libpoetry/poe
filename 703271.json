{"id":"703271","title":"宝积寺","dynasty":"明","author":"释今无","text":"异锡穿山骨，芳膏迸石流。药苗香不到，风力冷全收。足下云生岭，窗间树挂猴。未能成一宿，五负此林丘。易引孤筇去，难名异鸟啼。晴岚初放岭，曲树已吞溪。蚁穴藏青霭，蜂房贴紫坭。且将蝴蝶梦，先寄石楼西。薇老还能食，花奇可插瓶。潭心龙气黑，僧面岳形青。山大猺居密，鸾多羽族灵。洞天深寂寂，星月大柴扃。才沿峻壁还，寻溪意未閒。日光先透石，树势欲争山。花是仙源异，头从玉塞班。廿年辛苦意，凄折对松关。斜阳明谷口，金色忽离披。病久骨先弱，乍閒意便宜。窗窥人上岭，枕听鸟呼儿。更欲探奇去，扪苔读古碑。又逐晨鸡去，相将甲马还。去如愁故国，忙亦累名山。云势宜长夜，峰皱失旧颜。溪光兼树影，疑惑不能删。"}