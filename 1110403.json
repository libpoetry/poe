{"id":"1110403","title":"寄题虞阳山周氏隐居五咏 妙光庵","dynasty":"宋","author":"孙觌","text":"孤烟抱水村，落日满云树。乱山如连环，杨柳是门处。青缭竹溪湾，翠点苔石路。钟鱼寂无声，白日掩僧户。茗碗酌云腴，香篆擢烟缕。坐稳不知夕，炯炯山月吐。浮生知几何，闻道苦不早。过眼电掣云，转看露晞草。匆匆已解镳，马鬣翳蓬葆。夫君悟无生，不待须发皓。朝行清溪曲，暮宿白云道。柴门鸟迹绝，槁叶风自扫。竹间雨泠泠，花上日杲杲。坐对五大夫，自足休吾老。老来厌朝市，静占五百弓。山棱瘦如削，水面清若空。行穿万盖青，卧戴一叶红。黄柑千头奴，白凫五尺童。银刀贯翠缕，象鼻卷碧筒。一醉百不知，渔父真家风。幽寻属无事，散此九节筇。空濛水云里，端生画屏中。"}