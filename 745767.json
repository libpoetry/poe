{"id":"745767","title":"峡中行十余里奇奥殆绝出峡后上辣子山险峻为诸山之最","dynasty":"清","author":"姚椿","text":"空山无人鸟欲栖，后者鸱啸前猿啼。两面绝壁中一溪，众峰压天天亦低。羲和有辔不得骋，山势欲掣斜阳西。斜阳到山不到地，影射瀑布晴无泥。飞流直下二千丈，冲石石白一色齐。有时欲落不肯落，片片击碎青玻璃。云根突兀峙崖底，沙石相夹成径溪。舆夫利涉视晴雨，我行雨过径不迷。平时暴涨尽淤没，巨浸不许牛驾犁。便思盛夏此消暑，道远何用糇粮赍。山行快意苦易尽，突落万仞高崥嵽。作势伛偻磨盘蚁，举步局蹐藩触羝。仄身树碍险被挂，当头石崩如欲挤。谁知此路有时上，风吹绝顶阴凄凄。下坡走丸侧复侧，势险节短不敢稽。陂陀磈礨尽如此，直使人力穷攀跻。令我回首望石峡，到此阁笔诗难题。"}