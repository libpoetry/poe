{"id":"1115765","title":"晚归再度西桥四首","dynasty":"宋","author":"杨万里","text":"归近溪桥东复东，蓼花迎路舞西风。草深一鸟忽飞起，侬不觉它它觉侬。水落沙滩倍有情，漩来漩去不成行。暗丛飞下小瀑布，拦住溪声独作声。尽日山行意未销，归来再与坐溪桥。山童抛石落溪水，唤作鱼儿波面跳。朝过溪头听水鸣，似哀如怨百般声。归来依旧鸣未了，知向何人诉不平。"}