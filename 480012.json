{"id":"480012","title":"题苏李泣别图","dynasty":"明","author":"何乔新","text":"黄云黯欲暮，归骑惨将发。酾酒上河梁，羞与故人别。后会不可期，请与君永诀。祁连山前箭，沙漠窖中雪。君心与我志，各欲效忠节。老亲坐诛夷，此志遂蹉跌。今君获生还，竹帛炳贞烈。顾我坠家声，有怀共谁说。韩王昔降虏，茅土世不绝。念我先飞将，守边号瑰杰。臣罪固当诛，臣族讵宜灭。嗟嗟全躯臣，谁肯为论列。我心岂忘归，望乡心如爇。亲族靡孑遗，念之肝肠裂。恸哭送归旌，哀哀泪成血。君归谒茂陵，毋为遂结舌。寄语霍将军，此心宜识察。"}