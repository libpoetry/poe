{"id":"1121644","title":"新作锦亭程咏之提刑赋诗次其韵二首","dynasty":"宋","author":"范成大","text":"飞鸿衔子谩纷纷，万里西游始识真。不管吴霜微点鬓，来看蜀锦烂争春。倚阑定有司花女，秉烛仍留主夜神。异县赏心谁与共，故人新作坐中宾。小筑聊锄草棘荒，游人错比召南棠。花边雾鬓风鬟满，酒畔云衣月扇香。灿烂吟笺烦索句，淋漓醉墨自成行。报章迟钝吾衰矣，终日冥搜谩七襄。"}