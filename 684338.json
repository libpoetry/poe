{"id":"684338","title":"桶冈和邢太守韵二首","dynasty":"明","author":"王守仁","text":"处处山田尽入畲，可怜黎庶半无家。兴师正为民痍甚，陟险宁辞鸟道斜。胜世真如瓴水建，先声不碍岭云遮。穷巢容有遭驱胁，尚恐兵锋或滥加。战乱兴师既有名，挥戈真已见风行。岂云薄劣能驱策？实仗皇威自震惊。烂额尚惭为上客，徙薪尤觉费经营。主恩未报身多病，旋凯须还陇上耕。"}