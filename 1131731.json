{"id":"1131731","title":"故丞相吕成公挽歌诗辞五首","dynasty":"宋","author":"綦崇礼","text":"翊戴兴炎祚，权宜仿晋都。关中萧相国，江左管夷吾。感会逢英主，拘挛鄙腐儒。人间留不得，去与列星俱。忆昨初南渡，人情正自危。起平王室乱，笑指楚囚悲。投箠来方锐，乘桴计不疑。还师期克敌，遗恨失斯时。仗钺除君侧，披荆立本朝。规模收庙胜，威略动天骄。贤业留黄阁，闲情在午桥。伤心桃李径，霜霰日萧条。名与功高大，身为世重轻。初传都督令，已慑敌人情。门谢三千客，胸包十万兵。圣王分陜意，叹息失长城。龊龊诚何算，堂堂亦已休。嗟闻闭东阁，忍复过西州。会送宜千乘，归藏但一丘。往来埋玉恨，清泪涨溪流。"}