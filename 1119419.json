{"id":"1119419","title":"次韵谢程帅复游习池见寄二首","dynasty":"宋","author":"陈造","text":"名园壮观还前日，禊事追游可后时。试问绣筵张绿野，何如诗客到昆池。绮罗香外莺偷眼，花柳稀间鸟哢儿。定许此民同此乐，春城无处不嬉嬉。风流羊杜不劳追，况复轻裘缓带时。醉倒莫孤桃李月，诏归恐便凤凰池。政传西蜀中和颂，笔跨东京大小儿。我亦抄诗支郡去，公馀吟玩取娱嬉。"}