{"id":"722039","title":"蟂矶谒灵泽夫人庙","dynasty":"明末清初","author":"屈大均","text":"灵泽夫人死汉家，何殊二女殉重华。瑶姬一自辞巫峡，精卫千年恨海涯。国贼岂能分历数，天威犹自振褒斜。永安哀诏惊闻日，飞泪应沾白帝花。一逐长江下楚云，翠华望断泪沾裙。少康兴日因姚氏，帝乙归时是女君。花落锦城先主忆，月明瑶瑟逐臣闻。徽称不愧同昭烈，终古蟂矶享紫芬。"}