{"id":"1066517","title":"张周韩侍御迁居北市示诗次韵","dynasty":"宋","author":"葛胜仲","text":"神羊厌峨冠，铜虎出分土。一区久未卜，薄遽归无所。寓居得爽垲，众口粗安堵。委怀荣槁外，长歌乐韶武。自言倦霜台，笔端有萧斧。毋宁乞小愒，松菊问衡宇。未看武当山，聊踏南梁鼓。浮生皆寄耳，莫作飘流苦。要津况虚位，掀腾在仰俯。政恐尺一来，均人隔绥抚。"}