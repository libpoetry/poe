{"id":"689452","title":"戴朝宾四山亭","dynasty":"明","author":"佘翔","text":"四山环抱着孤亭，中有高人醉复醒。一径蓬蒿车马绝，床头草就太玄经。亭俯溪流白日寒，鹭鸥轻下使君滩。何须夜泛山阴雪，五月扁舟兴未阑。五岭风流一使君，飘然林下鹿为群。醉来不枕山中石，别取支机卧白云。南海归来兴不孤，高阳浊酒命吾徒。一池春水葡萄色，肯与西施泛五湖。"}