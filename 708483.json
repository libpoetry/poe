{"id":"708483","title":"贺新郎  其三 影梅庵忆语，久置案头，不省谁何持去辟疆，再为寄示，开卷泫然，怀人感旧，同病之情略见乎词矣","dynasty":"明末清初","author":"龚鼎孳","text":"雁字横秋卷。乍凭栏、玉梅影到，同心遥遣。束素亭亭人宛在，红雨一巾泫然，理不出、乱愁成茧、骑省十年蓬鬓改，叹香熏、遗挂痕犹浅。肠断谱，对花展。帐中约略芳魂显。记当时、轻绡腕弱，睡鬟云扁。碧海青天何限事，难倩附书黄犬。藉棋日、酒年宽免。搔首凉宵风露下，羡烟霄、破镜犹堪典。双凤带，再生剪。"}