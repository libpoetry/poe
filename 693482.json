{"id":"693482","title":"闻三原公讣二首","dynasty":"明","author":"邵宝","text":"五朝进退盛明时，四海瞻依百辟师。散地尚堪栖老凤，格人真合拟元龟。紫宸陛远星辰切，绿野堂深日月迟。韩富勋劳司马望，大书谁作墓前碑。载起登廷七十馀，两童疋马老生如。四夷相问相司马，千载独知师敬舆。咫尺天回书侃侃，万间人庇屋渠渠。典刑已矣遗文在，西望三原泪满裾。"}