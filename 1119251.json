{"id":"1119251","title":"承刘学录示三山佳咏兼欲下旬仙鲤湖宿约以诗谢之","dynasty":"宋","author":"陈宓","text":"诵君盈轴三山咏，唤起前回二纪游。老我无因重一到，时将佳句洗昏眸。六年作意观仙鲤，未得清闲自在身。近日孙归娱膝下，拟拚三日奉高人。秋声又向耳边鸣，转眼平头六十人。最是读书难久坐，不甘空负百年身。藤床竹簟称羸身，独卧空斋绝点尘。更有池台堪却暑，一生清苦愧先人。"}