{"id":"265758","title":"秋日登陶然亭","dynasty":"现代","author":"王昌麟","text":"元蝉无停号，升高纵遐瞩。四望增人愁，蒹葭萋以绿。秋气吐商声，清风激城曲。洿池涸寒流，遥山罩晴旭。故乡有广泽，水深蒲苇足。霜天一登眺，但见群鸥浴。朅来京华游，空殚米廪粟。冉冉徂六龄，何为自局促。身无淩霄羽，八纮安可烛。蓼虫不知辛，谁与问黄鹄。"}