{"id":"704715","title":"鹿鸣宴二首","dynasty":"明","author":"薛瑄","text":"揭晓乡闱日正晴，大开藩府会文星。绣衣弭节皆英俊，章甫持衡尽老成。龙管缓吹金缕细，凤笙齐逐玉杯行。酒阑归骑西风稳，蟾魄秋高万里明。古木森森政事堂，兴贤开宴会金章。绯衣送酒倾鹦鹉，翠袖吹笙引凤凰。晴日渐移珠箔影，暖烟深护瑞炉香。秪知醉里风云阔，袖拂归鞭满路霜。"}