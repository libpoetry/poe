{"id":"755605","title":"乙丑五月十四日叛苗陷石阡叔兄巷战死节余亟负母逾垣出馀人从之既闻贼将至全家投署后荷池中贼相谓曰严太守清官眷属不可犯也遂得免贼退后奉母旋里途中纪事 其三","dynasty":"清","author":"严永华","text":"吏才经术久闻名，东海争夸万石荣。毕竟家声传义勇，早知天道极神明。白头色养心馀恋，朱鸟归来泪共倾。最是联床思旧约，中宵风雨怆离情。"}