{"id":"887226","title":"和伯恭殿丞游西蓉山寺","dynasty":"宋","author":"余靖","text":"休浣约过从，宁论隘与恭。溪光染醽渌，山色秀芙蓉。乍霁千丝雨，齐张万盖松。岫孤如欲遁，径曲似相逢。共怏云霞志，更寻麋鹿踪。氅披吴国纻，杖拄蜀郊筇。奕布东西刹，鳞差远近峰。禽喧五色聚，钟迥六时桩。兴废虽留目，荣枯莫荡胸。忽惊雷出地，未省雪经冬。阴谷鸣归鹤，灵湫起应龙。跳梁窥果狖，缥缈入花蜂。磴滑并萝蹑，岩幽半藓葑。竹间泉缭绕，烟外草蒙茸。民乐讴谣洽，春和气象浓。吟多资雅兴，望极动离悰。有语嫌双燕，无虞羡大槦。归来却回睇，暮雾已重重。"}