{"id":"754039","title":"自端溪入羚羊峡","dynasty":"清","author":"胡慎仪","text":"西行过端溪，放棹入谷口。千峰叠回环，一水何深浏。沿津三五家，寥落依山阜。岩石凌空虚，相对如配偶。老坑生奇质，鬼神日夕守。鸲鹆眼难逢，蕉叶贵清厚。造琢付词人，文光直射斗。龙蛇惊毫端，烟云泼墨后。举目眺两崖，苔铺虎豹走。俯耳聆渚宫，风激冯夷吼。山川爽襟怀，笔砚吾良友。对此融心神，萧然出尘垢。孤鸿一声来，魆地乡心陡。"}