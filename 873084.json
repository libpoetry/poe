{"id":"873084","title":"贺新郎 其一 贺李簿生孙","dynasty":"宋","author":"伍梅城","text":"甲子头春雨。知老天、净洗荆扬，十年烟雾。夜半堕中星一颗，飞下五云深处。帝亲敕、六丁呵护。须信斯人为世瑞，非人龙、定是文中虎。关世道，系天数。此儿殊怕人惊顾。况当家、廷评为祖，大中为父。料想廷评公一笑，笑对大中共语。应自把、小程夸取。会见九州熙白日，做状元、宰相荣门户。年正少，四亲具。"}