{"id":"844779","title":"画梅为章次公成之题四首","dynasty":"清末民国初","author":"曹家达","text":"鹤唳四山应，花开月有棱。朔风残腊鼓，微雪上元灯。沙碛晨逾静，烟光夜不凝。待招仙子下，远在最高层。为谁厌尘世，屏迹入荒林。山月冻逾瘦，溪烟春转深。清寒高士梦，静穆贵人心。欲觅追陪者，茫茫不可寻。岁暮苦萧瑟，寥寥江上村。丹砂难换骨，冰雪与招魂。野水有馀韵，长烟留片痕。人间寡巢许，契赏更谁论。姑射渺何许，神人不可逢。林寒尚啼鸟，山静欲成龙。超淡尊前影，萧条世外踪。冷香无著处，摇落暮天钟。"}