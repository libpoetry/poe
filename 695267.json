{"id":"695267","title":"连窝舟中偶述四首","dynasty":"明","author":"林光","text":"扁舟如箭下中流，何处风烟更可留。诗思乱撩官柳色，橹声摇碎闸河秋。湖山有梦回青眼，岁月无情易白头。北往南来觑未破，人间富贵是云浮。韶光去我疾如流，费尽诗辞莫挽留。袍葛未离三伏暑，雁声遥送一天秋。还凭白月开心曲，懒把焦桐上指头。惨目风烟醒复醉，铁桥高步忆罗浮。推移何日到安流，笑把新题处处留。舒卷未谙周卦画，支离空抱鲁春秋。閒将醉墨开醒眼，宽着乌纱裹白头。泡沫风灯容顾惜，此身天地任沈浮。慈闱飞梦泪交流，苦被微官久绊留。玉食谁为天下计，斯文聊寄眼中秋。黄花准拟供南酒，白发相将遍黑头。半醉半醒吾欲赋，柳风吹动野烟浮。"}