{"id":"1118896","title":"夏至日与太学同舍会葆真二首","dynasty":"宋","author":"陈与义","text":"微官有阀阅，三赋池上诗。林密知夏深，仰看天离离。官忙负远兴，觞至及良时。荷气夜来雨，百鸟清昼迟。微风不动蘋，坐看水色移。门前争夺场，取欢不偿悲。欲归未得去，日暮多黄鹂。明波影千柳，绀屋朝万荷。物新感节移，意定觉景多。游鱼聚亭影，镜面散微涡。江湖岂在远，所欠雨一蓑。忽看带箭禽，三叹无奈何。"}