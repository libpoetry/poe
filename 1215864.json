{"id":"1215864","title":"遂昌纪事","dynasty":"元","author":"洪焱祖","text":"万嶂周遭立，双溪会合流。虽晴云可掬，但雨涨堪忧。岭不通商担，湍偏拒客舟。穹林长似暮，乱石自生秋。僻壤连衢婺，遗风染粤瓯。百家成聚落，何地许遨游。晓市花猪肉，宵檠菜子油。清醇誇好酒，白粲胜他州。富货资杉筏，贫羹仰芋畴。伺窥多鬼蜮，谈笑乏朋俦。俗乐军中借，歌筵梦裹求。画仙丹灶冷，诗衲翠峰幽。箭竹寻常采，绵华琐屑收。银坑归武断，铁冶费冥搜。野性常轻死，官方亦欠优。昔常骚寇贼，今幸偃戈矛。岁熟宽租赋，庭空省系囚。扶颠如有策，安分复奚尤。"}