{"id":"286124","title":"秋日谒轩皇庙","dynasty":"清代","author":"李锴","text":"土德承炎统，雷光兆斗枢。帝鸿开宝历，少典扩皇图。荡涤乾坤色，昭回日月模。窟巢淳古辟，轨物嗣王趋。圣实推先觉，天方剖众愚。道隆九纪著，政洽八荒苏。襄野曾纡驾，凶黎敢后诛。应龙披毒雾，牧马喻迷涂。俛仰寻姬水，传闻异鼎湖。一丘纯质见，百尺此厓孤。神鬼呵虚殿，山河拱旧都。溯时绳契远，徵俗礼文敷。画壁讹虫鸟，灵旗荡虎貙。树声商或奏，云意白仍铺。岁享劳耆叟，秋风拜匹夫。载寻陶铸迹，妙绪启唐虞。"}