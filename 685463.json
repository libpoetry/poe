{"id":"685463","title":"癸丑季冬过黄州柴羽元方伯胡存蓼张玄中两宪副招游赤壁时江风不可以舟同酌苏祠台上得五首","dynasty":"明","author":"邓云霄","text":"洪流吞绝壁，危堞挂长虹。一睹江山丽，方知词赋工。野烟低晚照，旧恨问东风。欲写前朝事，凭栏想像中。三分堪一笑，两赋足千秋。成败浑如梦，山川尚带愁。潮来疑战鼓，叶落想残舟。多少英雄泪，长江不尽流。昔人浮一叶，我辈上层台。斗酒兼鱼至，东山送月来。雄风催作赋，霜气避传杯。郢调今还几，因君问楚材。乘舟能犯斗，倚槛亦摩霄。道士如相遇，飞仙或可招。台高堪抱月，夜静忆吹箫。叹息词人去，江城倍寂寥。一瞬成陈迹，乾坤大转轮。江山非属我，风月偶随人。乘兴骑孤鹤，毋劳吊逐臣。安知今夜客，不是德云身。"}