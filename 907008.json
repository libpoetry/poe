{"id":"907008","title":"江行至黄牛庙山特奇秀晚舣舟庙下留诗于壁","dynasty":"宋","author":"李复","text":"层峰浮云空，亭亭出众峤。芬敷如青莲，飞光乱寒照。霜枫杂丹碧，瀑布垂窈窕。秀色纷异状，争奇动奔峭。欻失畏崄心，颇惬赏幽好。舟行不暇徐，粗得领其要。随风转隈曲，晚泊黄牛庙。杖策登东岑，周睇万山奥。临岸理晚饷，问客卖早稻。明朝走夷陵，便入襄阳道。从此步平陆，归程已可料。"}