{"id":"182775","title":"白砂驿作·浮云纷纷鏁太清","dynasty":"宋代","author":"孔武仲","text":"浮云纷纷鏁太清，骤雨肃肃飞中庭。冰虀脱粟冷稳骨，欲语寂然谁知譍。辞家十日心甚壮，今日始觉愁肠并。仆夫聚首亦不乐，泥深滩密尤难行。长途何意此艰险，彼苍其谁司晦明。闭门篝灯夜未久，试绕前楹望星斗。顽阴稍散避青冥，白月飞光临户牖。推移变熊俄顷间，坐使惨寂成欢颜。群奴喧喧亦相语，明日快马临关山。阴亦不可知，晴亦不可必。尔曹稳眠莫匆匆，清明更待乐方白。"}