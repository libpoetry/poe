{"id":"813946","title":"燕京杂诗 其二","dynasty":"清","author":"陈之遴","text":"未歌《玉树》已亡陈，不筑阿房亦覆秦。一旅卒然挥白梃，九州强半著黄巾。求为黔首悲龙种，别有蛾眉辱马尘。痛忆文皇南下日，大廷幽谷尽忠臣。尽剪诸边贼算深，一宵风雨忽南侵。翻城虎旅元牙爪，揖寇貂珰总腹心。黑眚蚤从三殿出，黄霾频障九天阴。卜年亦拟齐周历，洛鼎安危匪自今。中人戚里竞豪华，勋爵重封几世家。十万买春灯市酒，两行照夜玉楼花。忽惊流矢丛丹阙，尚有鸣珂导锦车。玄武冈头霜树色，年年寒食吊群鸦。神宗中叶久熙康，龙战玄黄在庙堂。从此群公轻国恤，终令剧贼乱天常。八鸾晚出金堤月，五凤秋芜粉堞霜。莫叹簪绅刀俎尽，鼎湖遗憾杳难偿。烈皇亦是英明后，辛苦兴邦反丧邦。南渡有臣曾死诤，西征无将不生降。鹃枝血洒春宫六，龙驭魂归夜阙双。差幸孝陵弓剑地，寇氛犹自限长江。片石才看勒汉铭，几番烽火照彤庭。腹心未见恢河套，肩背何缘割大宁。千帐美人歌夜月，四郊残鬼哭秋星。高皇颇有都秦意，遗恨当年失地灵。中书罢省启文渊，阁老仍专宰相权。非少萧曹扶汉日，终如牛李乱唐年。荒陵石马寒风里，废沼金凫落月前。行过黄扉长太息，虚将误国恨中涓。他时旄节总书生，军覆潼关国已倾。造膝主臣徒对泣，同心兵贼久输平。犹驰铁券封诸将，虚拟铜车指旧京。闻道榆林俱斗死，至今磷火遍荒城。安定门西旧教场，朱旗玄纛岁翱翔。风云尚想团营壮，狐鼠多从禁旅藏。没马乱蒿迷废垒，惊人斜雁起回冈。霜前北望松楸少，千里平芜落照黄。芳湖西绕夹城隈，翠辇龙舟昨日来。波黑夜腥秦苑血，风黄秋卷汉宫灰。朱楹系马肥瑶草，锦袖呼鹰下玉台。何处如云行十二，洗妆楼上镜重开。朱城绣岭接西山，缥缈花宫紫气间。塘上水嬉陈百戏，楼头春望出双鬟。干戈满地天方怒，台榭无人月不还。惟有金鱼池畔路，三春游马暂回环。"}