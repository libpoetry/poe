{"id":"317699","title":"念奴娇·江城如画","dynasty":"现代","author":"苏渊雷","text":"江城如画，算留得、倦客河关羁泊。春雨楼头杯酒共，转眼风花又扑。难挽梅仙，重逢徐甲，老泪双双落。故人无恙，诗肠应起芒角。嗟我南北萍浮，归休乞可，犹恋江湖绿。廿载海红劳梦想，惆怅秦家吟阁。绛雪凝梢，垂丝窥鬓，情景纷来触。小园待赋，一枝巢父堪托。"}