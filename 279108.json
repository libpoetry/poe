{"id":"279108","title":"更漏子·拟庆湖遗老惜别","dynasty":"现代","author":"周岸登","text":"南浦西曛。映卸帆隔坞，去楫临津。一剪春波，满堤芳草，离觞未饮先醺。歧路执手，殷勤题襟双泪痕。正裙腰绿罨，带眼香移，罗荐轻分。同浣劫后京尘。记听鹂三海，信马千门。甲舞丁歌，白云黄竹，昆仑睡醒曾闻。今宵远水荒村。追寻。劳梦魂。待随君去也，画里吴船，难溯江云。"}