{"id":"278323","title":"透碧霄·寄白蕉","dynasty":"现代","author":"沈轶刘","text":"六书微。麝煤拈韵灿灵辉。二王已去，三唐交鬨，北事谁归。银钩倒薤，宣毫皱石，花雨霏霏。更夫容、开烂初晖。羡艺人心手，诗人肝肺，树帜成围。痛乡关血泪，烽烟南浦，图谱化灰飞。对乱流，空惆怅，重到旧地全非。香兰写遍，金刀锈蚀，难逭朝饥。画帘垂、高卧柴扉。剩锦囊珠唾，檀板风怀，又卖春衣。"}