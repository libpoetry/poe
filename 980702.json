{"id":"980702","title":"赠别蓬莱簿林希孟子醇","dynasty":"宋","author":"晁说之","text":"吾友陈无己，文会班生庐。是时与林侯，有若同队鱼。相见元无约，相别讵有谟。那知数岁后，聚首如当初。眷言二三子，今来安稳无。意气充眉宇，比昔姣且都。乃见松与柏，不似柳与蒲。怜我守枯禅，谈笑使甘腴。何如又为别，泪下青霜俱。男儿志四海，不辱黄金躯。试看习主簿，穷悴能著书。"}