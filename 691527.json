{"id":"691527","title":"橙川四咏 橙峰晚云","dynasty":"明","author":"李昱","text":"壮观橙川第一峰，寻常云气接飞龙。玉漦流地春无尽，翠髻撑天晓更重。几度采芝身缥缈，连朝拄笏兴从容。虽然不作他山雨，灵物何曾有定踪。陇上曾传负米生，至今知姓不知名。乡人但比庞公隐，使者能忘冀缺耕。红槿日边黄犊卧，绿蓑雨里锦鸠鸣。有时醉倒枌榆社，隔舍扶归稚子迎。莫怪斋居山似航，徐君教子有馀芳。青灯只假梅梢月，綵笔兼书柿叶霜。千古南州名不废，几人东阁兴难忘。百花榜上魁名在，要借嫦娥一寸光。武陵谩说遇神仙，此处分明小洞天。始谓山川无道路，忽惊鸡犬有人烟。秋风禾穗黄云外，春水桃花红雨边。我欲题诗誇绝境，诗成又恐竞流传。"}