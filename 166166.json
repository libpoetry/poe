{"id":"166166","title":"次韵连江陈丞闵雨","dynasty":"宋代","author":"李弥逊","text":"春雨两甲子，夏雨知复多。麰麦已受弊，波及术与禾。禾秫尚有望，霖霪人告瘥。云师挟风伯，斥去烦撝诃。后土不得乾，浸欲乖时和。山翁食病粟，一饱宁忧佗。军储涸邻国，柰此黔赤何。谁为四达聪，黜陟分两科。陈谟坐皋夔，御侮用牧颇。上当天公心，立致击壤歌。"}