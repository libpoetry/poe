{"id":"717489","title":"代赠王海宪十六韵","dynasty":"明末清初","author":"屈大均","text":"南武称天府，城临百粤雄。山川多霸气，割据有遗宫。夫子来开府，诸侯早避骢。宣威鲛浦上，秉宪象林中。界柱勋重建，戈船策更工。夷吾筹煮海，越石赋扶风。上郡多豪杰，横行独乃公。神灵钟太华，剑履下崆峒。豹变真君子，龙骧是阿童。年时冠獬豸，衮职补华虫。谟似皋陶告，诗将大夏通。鼓钟开板屋，琴瑟待焦桐。吐握符姬旦，仙灵问葛洪。作人持玉尺，求士得冥鸿。恺悌垂天德，神明作圣功。愿言逐裘带，长在药洲东。"}