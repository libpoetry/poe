{"id":"1237440","title":"题梅花太极图十首 太极无朕","dynasty":"元","author":"黄镇成","text":"万里江天欲雪时，石梁斜路枕寒漪。山翁拟觅春消息，踏遍青苔未有诗。吟屋萧疏霜后村，江头千树欲黄昏。等閒又被春风觉，添得寒梢月一痕。携杖来寻碧玉泉，千林红叶晚霜天。何人写得琴中意，尽在疏枝浅水边。曾向燕云画里誇，孤山流水断桥斜。祗今残雪疏篱外，始见江南第一花。行到湖边处士家，春风篱落近晴沙。应将綵笔题新句，直待满林飞雪花。幽芳一点无尘到，况是月明霜夜深。怪得阳春满天地，溪桥千树玉成林。霜姿月骨夜棱棱，亦有轻烟一带横。聊似染空成淡影，幽香不减向来清。雪枝擎重为花惜，怯冷应开春色中。劲节始知金断日，岁寒终谢玉成功。山亭流水雨初歇，杨柳桥头花正飞。直待清阴成子日，与君携酒送春归。凝姿已得木味正，鍊粹复专阳德纯。大用悉归调鼎实，生生无尽一腔仁。"}