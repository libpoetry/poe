{"id":"746686","title":"和座主汤敦甫先生游龙杖歌","dynasty":"清","author":"梅曾亮","text":"春红已退夏绿疏，黄花未来人意孤。谁欤发艳回春腴，游龙作花红扶苏。髲?八尺堆珊瑚，荡摇秋空如画图。世人但夸颜色姝，岂知直干中不枯。忍使花落随犁锄，我师巡圃为踟蹰。试以为杖轻若无，刊落枝叶除根须。以铁为距漆作肤，策之稳步如安车。子美桃竹能给扶，昌黎赤藤杖自娱。风流文彩二子都，惜哉迁谪随江湖。岂若此杖忘崎岖，侍师缓步留天衢。七十谢政神蘧蘧，春光澹沱梨云铺。昆明芙蓉能白朱，与尔同佩花间壶。园官十客相友于，乃知草木遇各殊。赤藤桃竹愧不如，岂惟赤藤桃竹愧，不如孔光乃使灵寿污。"}