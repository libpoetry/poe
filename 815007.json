{"id":"815007","title":"读史","dynasty":"清","author":"姚范","text":"蛙紫既熸熄，汉道炳朱光。真人起白水，《河图》协会昌。于赫建武世，景烁逮明章。芝醴日翕集，礼乐何焜煌。邈矣跨千载，懿哉冠百王。谁知运期氏，辽辽歌未央。驱马去国门，哀茂惜余芳。乃悟古人心，故非群所量。云台绘四七，赋颂侈班张。以质赁舂士，不足扬秕糠。悲哉璿枢运，河海流汤汤。皇王若梦觉，天地就尨凉。斯人不可作，慨然我心伤。当涂窃国枋，八纮掩中州。隋珠既在握，荆璞亦冥搜。繇朗黜庙议，扬斑争匹俦。汉典何郁郁，学辞良优优。南皮清宴接，西园秉烛游。谓当致高蹈，何意摧华辀。体弱既足病，肥赣亦为羞。空文侔日月，桢干委山丘。遂使三公位，徒嗤孙仲谋。西园既谐价，左驺督礼钱。五百意未姝，小靳可万千。此例遂垂则，意气匪鱼鱼。垣闳拘被赕，士操危不全。日进尚未足，月进岂待宣。判官及刺史，绎绎连车船。我闻畜淘河，终日循洲堧。鱼虾虽满胡，吐去不填咽。又闻韝鸷鸟，雉兔饱霜拳。食之仅一脔，纵制肘绦旋。嗟哉中林卉，侯栗伤屈卷。矫翼云天际，冥冥泪鹑鸢。《小雅》今已废，斯义其谁笺。空怀皇古世，德至珠藏渊。薳冯辞荆政，暑气而茧衣。王子逃丹穴，越人薰出之。高位患疾颠，畏死良可悲。丈夫非瘖躄，何可同支离。始志六百石，进退脱衔羁。顾盼跻端揆，骧首希台司。富贵偪人来，婉娈参璿玑。从容入左腹，语笑宜夸毗。但见饱从谀，谁复知瑕疵。一朝荣华歇，众美成瘢胝。上尊兼养牛，白马相追随。门无青蝇吊，魂有黄犬嗤。始悟断其尾，鸡惮为人牺。端冕祝牢栅，豢彘之所非。"}