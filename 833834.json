{"id":"833834","title":"法曲献仙音 月下闻山寺步虚声","dynasty":"清末民国初","author":"易顺鼎","text":"行处无人，听时有寺，古木云峰犹远。战胜风篁，飘残烟磴，林深几回吹断。正缟鹤难成梦，松阴月明满。拨苍藓。又经过、数重秋影，门掩定、初指翠微僧院。步到列仙家，问瑶天、因甚清感。那怪红楼，倚萧台、一半泪眼。让陈思悟后，来向鱼山闻梵。"}