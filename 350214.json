{"id":"350214","title":"水调歌头·中秋夜偕张仲卣式恭、家兄彦清玩月","dynasty":"清代","author":"程颂万","text":"万古一圆镜，飞挂有情天。瘦蟾痴魂无恙，流照自何年。我有相思一发，欲寄美人千里，衣薄五铢寒。仙子正双笑，呼我碧云间。琼楼迥，银河淡，不成眠。秋香正熟，今夜还傍画阑悬。漫道姮娥终寡，毕竟吴刚未老，江上待鲸仙。痛饮且须醉，灵药误婵娟。"}