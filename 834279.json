{"id":"834279","title":"春云怨","dynasty":"清末民国初","author":"易顺鼎","text":"乌衣旧国。感百年初遇，春寒奇劫。已过踏青时候，恁地小园晴未彻。杏雨封巢，梨云堆巷，蓦比人间路还窄。说与卢家，莫愁知道，此日也愁绝。东风漫冷栖香骨。看离魂几队，双双心热。胜似楼中赋生别。多故池塘，薄福帘拢，本难消得。证到花天，者般同命，更有万红一窟。"}