{"id":"1174012","title":"赠比部萧郎中十兄","dynasty":"唐","author":"杜甫","text":"有美生人杰，由来积德门。汉朝丞相系，梁日帝王孙。蕴藉为郎久，魁梧秉哲尊。词华倾后辈，风雅蔼孤骞。宅相荣姻戚，儿童惠讨论。见知真自幼，谋拙丑诸昆。漂荡云天阔，沈埋日月奔。致君时已晚，怀古意空存。中散山阳锻，愚公野谷村。宁纡长者辙，归老任乾坤。"}