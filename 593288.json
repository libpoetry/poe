{"id":"593288","title":"杏山翁寿歌","dynasty":"明","author":"欧大任","text":"濑乡之孙内乡客，文杏满山署仙伯。三玄岁岁纷矣紫，五沃枝枝烂然白。种从东海都尉求，实容洛涘园人摘。西岭新成董奉林，南邻半似张元宅。昔日长安奏赋来，正逢五色曲江开。紫茸系柳章台辔，碧玉飞英麴院杯。上林文木栖不借，中禁明光望却回。酣歌地厌金门据，卜居策指丹江去。羔雁频辞三府书，烟霞自草诸山疏。贤良再上谢菑川，骠骑初心落句注。大儿周南太史公，小儿高第郎官署。万石家能向里趋，八龙门可迎宾御。佳辰上寿祝乔龄，尺简称诗满朝署。香扑玉缸花更繁，此时仙伯驾青鸾。崧高嵾上将扶毂，裹核蓬莱授我餐。"}