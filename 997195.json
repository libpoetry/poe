{"id":"997195","title":"铜官悬望五松山","dynasty":"宋","author":"黄庭坚","text":"北风无时休，崩浪聒天响。蛟鼍好为祟，此物俱神王。我来五松下，白发三千丈。松门闭青苔，惜哉不得往。今日天气嘉，清绝心有向。子云性嗜酒，况乃气清爽。此人已成灰，怀贤盈梦想。衣食当须几，吾得终疏放。弱女虽非男，出处同世网。搔背牧鸡豚，相见得无恙。"}