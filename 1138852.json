{"id":"1138852","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其十一","dynasty":"宋末元初","author":"陆文圭","text":"刺叶为筒制颇奇，郑公故事老坡诗。擎来入手成攲器，注在当心即漏卮。玉露有香黏翡翠，碧云无影浸琉璃。假饶吸尽西江水，钵内生莲是几时。"}