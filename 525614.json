{"id":"525614","title":"赠北村路中丞赴晋阳","dynasty":"明","author":"顾璘","text":"路公廊庙器，特达瑩圭璋。学道出邹鲁，雕文陋班扬。举政必王道，岂随俗士行。手挈万黔首，盎然履虞唐。初提北门钥，燕冀尘不扬。再拥南邓麾，按堵清四疆。天子爱雄才，三命迁晋阳。譬如大旱雨，所至民悦康。韩范在边重，何如立朝堂。谋国有深意，中外非公量。"}