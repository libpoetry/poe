{"id":"1041574","title":"和吴九元会","dynasty":"宋","author":"刘敞","text":"汉家初成长乐宫，亦以十月朝百工。武夫崛起少仪节，秦制苟简非王风。犹云始知天子贵，此甚可笑田舍翁。圣朝礼乐百年备，文物寖盛兼羲农。月正元日古所用，数岁一讲宾王公。东至日出西太蒙，南极丹穴北崆峒。重译款关惟恐后，奉琛荐币无不恭。太常调乐辨韶武，少府拭璧差桓躬。旗常卷舒王路肃，干羽出没顽民从。协风入律效朔易，瑞雪盈尺迎年丰。阴惨阳舒变顷刻，天决地辟含冲融。君看此等圣人事，岂得复顾叔孙通。道旁击壤九龄叟，校室受书三尺童。惯习升平不自觉，岂悟帝力高无穷。赖君作诗播英实，如以鸣鼓祛昏聋。吾知朝廷亿万载，与地侔富天比崇。"}