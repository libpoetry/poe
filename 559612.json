{"id":"559612","title":"次日蒋四公招同贺父母南河观舟并阅杂剧","dynasty":"明","author":"王应斗","text":"昨夕方舟连未解，平明整伍欢相待。贮来蒲酒一溪香，添得梨园数声采。台上笙箫半入云，水底干矛浑蹈海。乍疑蜃气结为楼，又见螭光聚成垒。匆匆牙板续霓裳，队队绯衣明雪铠。劳歌一曲送烟波，谈笑片时誇鼎鼐。几人拍手颂传奇，几处扬标鸣奏凯。竞渡今朝世所同，演古登场人弗逮。莫只离骚说楚风，须知偕乐钦吾宰。但愿四宇恒升平，沿此百年长不改。我思畴昔共游人，南楼痛饮今何在。归来市井各喧传，此事不逢三十载。夜深伏枕神飞扬，隐隐梦中闻欸乃。"}