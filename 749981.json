{"id":"749981","title":"纪事一百韵","dynasty":"清","author":"董文涣","text":"维嗣皇践阼，辛酉十月朔。贤圣作继七，乾坤辨御六。联珠集星躔，合璧光辰旭。天与百神享，人归九族睦。亶聪明作后，念终始典学。端拱抚华夷，辟门咨牧岳。举善无遗贤，省刑不留狱。穷奇欻授首，朝廷一澄肃。霜霆互震涤，日月新栉沐。文母佐十乱，家相咸二叔。再光中兴业，一洗旧染俗。宽大诏频颁，忠厚基更筑。洸洸继述美，翼翼夙夜勖。皇道弥正直，皇风益清淑。忆昨庚申秋，国步初反覆。祸首晋郑依，王风变中谷。朋家作挡恶，颠趾负优渥。太阿一倒持，傅翼擅威福。清流务尽歼，宵小屡升擢。贵贱剧赵孟，彼苍易寒燠。泽竭网日密，民劳土日蹙。岂徒冠楚猴，忽欲指秦鹿。郊垒谁之耻，忍进《钧天乐》。致令歌《板荡》，不得同忧辱。惊波沧溟来，澒洞昏地轴。豺虎走封畿，蛟鼍起平陆。太白再经天，荧惑不肯伏。威弧罢张弮，枉矢忧集屋。乌上延秋门，仓皇夜避啄。月黑凭城啸，六师中野宿。连营散秋叶，狼藉兵革粟。眼见不得收，儿戏寄帷幄。百年备不用，藉寇无疑卜。古有飞一箭，今宁折一镞。岂闻骸可爨，无复指可匊。遂使太平民，展转脱万辐。飞火通甘泉，阴风动艮岳。抢攘终夜声，竭蹶三面祝。猿鹤一怛化，沙虫万出缩。惜哉云西北，怅矣月朓朒。问谁致此繇，人百身莫赎。泣欲排云叫，天远万重曲。平生怀忠信，敢谓莫予毒。九回一日肠，千里双寸目。忧来成内奰，颠倒怪童仆。性命宁关人，排遣藉篇牍。时从冯与王，日夕醉酃醁。人事尚纷纭，予醒安忍浊。岂效径窦由，而希岩穴躅。余情固未伤，余分亦云足。乱离一朝定，关市罢酤榷。输金高邱山，赐宴纷烹剥。畴资和戎绛，终赖退秦烛。一言同兰臭，连券比笋束。列圣赫在天，兆亿遍亭育。钟虡俨崇树，阛闾仍肩毂。国命灵长新，群公容珞琭。存者幸迁延，亡者惜颠仆。奈何枭鸱辈，睅目犹皤腹。百计冀言售，致祸恐不速。诱衷莫假手，何以餍尔欲。自有师尹肠，谁食伍参肉。塞粟犹勤挽，边衣尚寄裻。悠悠天门远，惨惨雪霜酷。招摇未回星，榆柳忽改木。地僻离魅群，宠深怨詈笃。连垣树桃李，比户具贝玉。捋须谁敢问，坐榻莫为逐。况闻郿坞营，丹楹而刻桷。金紫耀舆台，风雷生掌握。欻出夜半纸，真伪谁能觉。崩坼逖髯驾，飞腾阻日輂。恶流岂尽海，奸诛欲罄竹。似厌王侯尊，急登酆岳录。寇木争自贵，燎原方未扑。屯余端养蒙，剥极肇敦复。羲驭俄再中，星占验三渎。迅耳不及掩，晡食岂待蓐。肩舆下槛车，手笏生桎梏。面腼市朝涶，魄惊鈇櫍触。佞血污霜刃，臭骨点素幅。罄甸恩鸩孟，肆衢快㸐卓。始悔外生成，不及早天椓。生为华堂贵，死为天下戮。丕劳羞乃祖，圮族愧世禄。昔闻诛国忠，唐祚兴巴蜀。又闻排六奸，宋运延郓濮。当时义士奋，听荧断未独。黾勉迫群愤，牵挛逼他族。岂若陨自天，声色无急促。女中既尧舜，禁中更颇牧。深谋剪凶憝，坐镇净墋黩。流辉一下照，四罪咸率服。反思初阶戾，内讧异瘰瘯。省括苟未审，何能发中鹄。尝剧句践胆，生难燕国角。明明宗社神，烈烈桢符箓。行当落旄头，再与安鼎餗。元和韩公诵，治安贾生哭。小臣职载笔，赓歌古人续。"}