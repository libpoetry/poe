{"id":"742575","title":"乾隆丙戌秋卧疾山园得叔诒咏都中书并忆昨行一首起坐而歌家人叹惋疾为之愈十余年欲答临纸辄废闽中客舍乘兴仿其体和之","dynasty":"清","author":"吴询","text":"昆仑山头阆风苑，忆昨王母开清宴。桃花结子三千年，与君共作东方倩。世事由来难独擅，人生那得长相见。七载风尘跨蹇驴，有如东飞伯劳西飞燕。衔得天涯尺素书，开缄令我沈疴变。张仪无舌亦欲吟，子龙有胆终须颤。于潜绢，裁为扇。嫁得黔娄失金钏，是时在侧缝针线。卿有三寸箧中刀，我有一尺床头卷。天风吹客海上来，十年又复光如箭。借问行人路几千，途中却过丰城县。客舍中宵总不眠，团团海月当窗见。把君诗卷长吟遍，使我心似余霞散绮澄江练。自骑竹马吐狂言，汝南空有先贤传，腐儒破帽何须恋。呜呼破帽真可嗔，生儿却似又工文。文如不贱仍不贫，骑马便作看花人。"}