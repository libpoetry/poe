{"id":"191662","title":"黄岩张之望之立来访与游梅潭诗以送之","dynasty":"宋代","author":"陈傅良","text":"张子好兄弟，别我今九年。东风刮眯眼，双鹄忽堕前。坐定看两鬓，喜极意惨然。来日岂不多，此意合少延。念子伏岩穴，有作皆巨编。稻粱未暇谋，从我志独坚。虚名适相累，浩叹当谁怜。积雨得新霁，绿涨弥百川。载酒问何有，漾舟随所便。与子梅潭游，以兹寓惓惓。倾崖俯仰立，中有飞瀑悬。平地俨阊阖，晴空自云烟。既见各有得，欲语不保传。众妙在领会，天成谢琱镌。子归有新诗，时寄三两篇。"}