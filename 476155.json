{"id":"476155","title":"同李御史徐副使登庐山道中作","dynasty":"明","author":"陈束","text":"维舟问水境，振策蹑奇峰。冥濛谢物外，孤秀绝区中。中峰连天自天直，石磴崎岖路不极。开凿空传帝后功，阴灵自识神仙域。探灵劳顿登，扪险损心情。苍崖忽转万仞仄，瀑水散落千岩声。岩深生夏寒，涧复埋昼雾。幽花不记新，断石偏宜故。时从树底践行云，还向云中辨来路。九派遥音渐细微，群峦下瞰如翔赴。别有青虹照碧川，香炉更在前峰前。凌风挥手招五老，烟霞却在衣衿间。玄窦青溪不可测，紫芝白术行当餐。髓出何时遇，丹成几日还。我生剩有高深意，结因况复逢初地。待问远公可卖山，换却春衫作归计。"}