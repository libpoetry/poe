{"id":"1067582","title":"同云叟道人季西弟宿祈泽寺晨起示以此诗","dynasty":"宋","author":"赵㠓","text":"道人自捲衣，欲往夫子林。形瘦若鹳鹤，复作鹳鹤音。此音久不已，扰我清静心。听尔纵好语，鼎足三竹簪。松扃启虚晓，将见晨曦侵。霜风满招提，出望青烟岑。从君行逾年，壮我方外吟。会须速招隐，脱身事幽寻。尚为城郭叟，愧尔壁间琴。"}