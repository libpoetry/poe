{"id":"644128","title":"苏武慢 八首 其六","dynasty":"明","author":"林鸿","text":"北垄耕云，南溪钓月，此是野人生计。山鸟能歌，江花解语，无限乾坤生意。荷锸归来，担簦閒眺，风景又还光霁。算人生、奔走如狂，万事不如沈醉。细看来、聚蚁功名，战蜗事业，毕竟又成何济。有分林塘，无心钟鼎，誓与渔樵深契。石上酒醒，竹间茶熟，别是水云风味。顺吾生、素位而行，造化任他儿戏。"}