{"id":"766749","title":"沁园春 其一 偶兴同程村羡门作","dynasty":"清","author":"王士禛","text":"春去秋来，林无静柯，川无停流。忆卓女垆边，花笼赵瑟，要离冢畔，霜淬吴钩。剑客从游，酒徒托乘，意气居然横九州。谁知道、看主家厮养，骑尉通侯。十年壮志难酬。但眼底、青尊恣拍浮。谓万户千钟，卿其休矣，千峰万壑，吾又焉求。龙性难驯，鸿飞何慕，争席休惊海上鸥。忘机久、任行歌带索，五月披裘。"}