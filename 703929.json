{"id":"703929","title":"西园公非水居成招饮同泛以近体二律代柬次韵奉和","dynasty":"明","author":"韩日缵","text":"榕水初晴涨合流，相将鼓棹绿蘋洲。采花蝶傍新枝戏，听曲鱼依浅濑游。老去健姿同野鹤，閒来逸性狎江鸥。停桡更有含情处，明月半帘人倚楼。佳筵放舸傍渔矶，解佩芳洲此会稀。槎汎似从天汉去，兰薰疑自洛川归。凭将绿水开耆社，为采玄芝赠宓妃。欲赋閒情思不就，洋洋且与乐忘饥。"}