{"id":"743566","title":"前侍郎李鹤峰遗像","dynasty":"清","author":"王芑孙","text":"嗟公起炎徼，天荒破完璞。百驽骇骐麟，万鸟睹鸑鷟。持衡遍东南，蒐材尽棫朴。群讶藻缤纷，无奈气雄独。时峨头上冠，肯画纸尾诺。土流或遭点，吏牍常苦驳。率真泯周防，嫉恶类严酷。世久熟夸毗，谁容献牙角。遂以阳子刚，坐下邹生狱。功名虽不终，文采良自足。风流前辈传，科第后贤续。毁誉久而平，行义徐可录。再世寓浮萍，百年等风烛。易乾主乎刚，夕惕谨无欲。坤动直以方，柔顺固所勖。试参过去因，更与将来告。"}