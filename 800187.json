{"id":"800187","title":"登五老峰最高顶","dynasty":"清","author":"潘耒","text":"我浮鄱湖望五老，万仞秀出天中间。云气蒙笼乍开合，恍疑蓬阆难跻攀。岂意今朝策藤杖，逍遥遍踏五峰上。寒空啸裂碧玻璃，大地山河收寸掌。南康军城一叶浮，扬澜左蠡横天流。白沙赤岸错如绮，烟林点点天南州。天公妒我尽远景，故遣飞云夺峰顶。如轮如席掠面来，万象斯须不留影。乘云我欲之帝廷，稍为匡君呜不平。兹山何者让衡霍，不岳不镇谁使令？一笑颠仙扶我住，世上空名了无据。餐霞吸露快即休，多口无遭帝阍怒。"}