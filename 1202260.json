{"id":"1202260","title":"月中仙 望海","dynasty":"元","author":"王丹桂","text":"暑气方阑，渐云收四野，山海明霁。凭高放目，视万里汪洋，东连无极。廓然风浪静，屡显现、嘉祥至瑞。大哉玄元体，澄清浩渺，浮动乾坤势。神功圣力难量，信归墟运转，无有休息。恢张万化，任云物飞翔，鱼龙游戏。混融千古秀，隐三岛、十洲异域。直待功成后，骑鲸笑傲超于彼。"}