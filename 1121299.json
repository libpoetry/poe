{"id":"1121299","title":"杂述","dynasty":"宋","author":"林泳","text":"关令著黄帝曰，柱史称圣人云。俗学谩誇臆说，仙书犹述旧闻。书生钻故纸里，衲子转法华时。易有九事未解，禅无一句可疑。谄道正为著相，谤禅未许知音。人无第一等眼，佛具若干种心。竺仙论五百劫，蒙叟誇八千春。但闻尧舜氏作，谁识羲黄上人。毕方鹤而一足，鬼车鸺而九头。物怪不知谁使，人身又复何求。坦腹东床佳婿，企脚北窗真人。谈笑眼前事业，风流膜外精神。祝柱客曾兴刺，斲窗史亦留名。我见诸相非相，天何不鸣善鸣。文章不宜命达，帝王亦忌时名。谩说赋求司马，曾闻诗杀道衡。唐士有非国语，汉人曾反离骚。依本定非笔杰，爱奇自是人豪。徐无党注欧史，黄仙鹤刻邕书。身外谁为知己，眼前我正是渠。"}