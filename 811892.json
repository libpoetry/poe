{"id":"811892","title":"?山顶上度重阳节","dynasty":"清","author":"吕师濂","text":"望中楼阁似仙家，徙倚浑疑泛渚槎。爱暖柳条依旧叶，避寒梅子尽情花。不韦城上长含雾，诸葛祠前烂吐霞。去岁登高无此景，且抛乡思醉天涯。吴越如今霜桕肥，炎方且得缓寒衣。但违吾土登楼倦，欲笑参军落帽非。客重屠沽投臭味，秋谁瘦健向庭闱。东来一片伤心雁，恐有乡书莫即飞。"}