{"id":"1122422","title":"和虞守钓台四首","dynasty":"宋","author":"姜特立","text":"龙衮羊裘孰重轻，当时俱是一书生。相忘道术仍忘势，超出人间万古情。七里滩头岁月增，汉家川谷几丘陵。祠堂只许玄英配，此后寥寥见未曾。天下清名属至公，当时四七谩英雄。祠庭千古增轮奂，不见云台续画工。先生蝉蜕出尘埃，万古声名一草莱。尽道高风激贪懦，何人到此挽舟回。"}