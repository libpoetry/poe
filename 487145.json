{"id":"487145","title":"八声甘州 留别阿字无兄","dynasty":"明","author":"释今释","text":"叹离情一往一重来，可似海门潮。已千秋期许，十年建立，两地忧劳。又道如形伴影，彼此不容招。底事扁舟上，回首迢迢。待向梅关北去，倩宾鸿寄语，云阔天高。想闻声欲下，转眼失鹪鹩。更有时、连床续梦，怕冰霜、折断岁寒梢。晨钟起、添些风雨，相助萧萧。"}