{"id":"266268","title":"姜尧招登香炉峰绝顶同姜十七廷梧商二徵说","dynasty":"清代","author":"毛奇龄","text":"秋山崒嵂海日红，浮晖倒映金芙蓉。苍崖负杖招羽客，携我直上香炉峰。枫林黄叶下幽壑，杖底风吹草衣薄。石屋高看洞鸟翻，横梁斜度山花落。秋空望海海色飞，赤城万里烟霏霏。越王台上青烽起，夏后祠前白雁稀。玉函金简探难得，况蹈岖嵚未曾息。北谷空标承露台，南还竟负凌风翼。苍崖四顾意气开，吹笙跨鹤真仙才。何年乞汝盈箱药，共俟安期海上来。"}