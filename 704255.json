{"id":"704255","title":"次韵黄秀才秋兴二首","dynasty":"明","author":"滕毅","text":"西风如水洒絺衣，无数南来候雁飞。朔漠地寒收王气，岷峨秋尽敛余厓。三泉忽报金棺葬，万国同瞻玉玺归。相见不须谈往事，百年耆旧眼中稀。虎战龙争二十秋，江波日夜自东流。道傍无语王孙泣，天际含颦帝子愁。苜蓿风烟空壁垒，蒹葭霜露满汀洲。古来惟有西山月，永夜依依照白头。"}