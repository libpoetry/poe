{"id":"240569","title":"范元通见和仍邀再赋","dynasty":"宋代","author":"王灼","text":"新桥酒作琥珀浓，平生颇羡江南翁。扁舟尚系清涪尾，却对炉香开病容。何必探囊寻旧谱，一见诗筒喜欲舞。奇芬丽句两争雄，苏合芝兰谩旁午。当时俊气轻百年，父老而今悲逝川。得公操笔吊兴废，定知诗与香俱传。我生自是痴中绝，懒学诸儒议盐铁。枯肠空洞费搜寻，兀坐忍饥三百月。"}