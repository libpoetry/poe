{"id":"696509","title":"用韵寄王汉章三首","dynasty":"明","author":"郑真","text":"山中报政两年余，卓鲁声华总不如。遗迹向来询汉楚，淳风今得问庐舒。据鞍自觉丹心壮，照镜应怜绿鬓疏。楚泽天高鸿雁远，短歌空复赋三闾。花县仙人玉雪清，科名词学早蜚声。共知簪绂家传久，多羡弦歌德化成。千里山川鲸海岛，五云宫阙凤阳城。故人相见多青眼，狂客谁怜贺四明。年过半百未容闲，县宰今跻七品班。陇上恩须金诰赠，堂前笑待锦衣还。蓬莱云近通三岛，阊阖天高睇九关。海宇会同春正月，紫宸行复觐龙颜。"}