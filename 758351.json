{"id":"758351","title":"迈陂塘 西溪看芦同蔼卿","dynasty":"清","author":"关锳","text":"看溪山、一十八里，秋容瘦削如许。粼粼漾漾平陂水，摇荡白萍花雨。天欲暮。任今夜、乌蓬随水随风去。芦花浅溆。只第一防它，眠鸥飞起，又闹半汀絮。人间事，从古浮名无据。百年难得萍聚。青蓑何似归休也，料理钓筒渔具。溪尽处。便不用、扁舟也算浮家住。柴门河渚。纵不种蒹葭，也堪约略，种带水杨树。"}