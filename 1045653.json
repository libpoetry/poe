{"id":"1045653","title":"雪 其六","dynasty":"宋","author":"徐积","text":"江西词客休刺船，马上俊郎休弄鞭。且看满城花落地，恰如穷谷晓时天。松林独干凌坚操，麦垄疏毛白少年。犬信宜将筒护纸，鸿书须用帛为笺。月中两艳非投暗，物里千形不较鲜。最好一环围井口，有时数点露山肩。纷来上相挥长麈，侧去诸卿蔽曲旃。水畔谁为佩珠女，车中人是行云仙。吟裁笛竹清梅瘦，忽爨琴桐湿更烟。近日无钱酬酒媪，且教借卖漫翁田。"}