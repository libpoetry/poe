{"id":"1209040","title":"望海潮 海子岸暮归金城坊","dynasty":"元","author":"宋褧","text":"山含烟素，波明霞绮，西风太液池头。马似游龙，车如流水，归人何暇夷犹。丛薄拥金沟。更萧萧宫树，调弄新秋。千里烟波，几双鸥鹭两渔舟。暮云楼阁深幽。政砧杵丁东，弦管啁啾。淡淡星河，荧荧灯火，一时清景难酬。马上试冥搜。填入耆卿谱，模写风流。明日重来柳下，携酒教名讴。"}