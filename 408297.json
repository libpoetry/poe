{"id":"408297","title":"纪见","dynasty":"近现代","author":"冯振","text":"我登惠山顶，路过山之腹。童子三四人，年可十五六。操镰齐割草，割罢自捆束。见我颇惊奇，似怪我行独。吾呼与之谈，厚气向人扑。问渠家何处，遥指山下屋。卖草得几钱，日换一升粟。此亦足过活，天寒无尺幅。何不改他业，无工可自助。割草虽非计，但比坐食淑。天公与地道，衣食凭手足。有力无路施，穷人同一哭。"}