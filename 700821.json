{"id":"700821","title":"题徐翼所年伯素履图说十二首 庭闱受业","dynasty":"明","author":"曹于汴","text":"人以官拓产，伊产以官落。何能卑小官，而不清献若。世情难与偕，所贵在空橐。贻谋亦有良，一经不为薄。曩未采芹日，芸窗现鬼魑。移居免覆压，人谋讵及斯。毋乃人四旁，有鬼相依随。慎旃涤厥衷，谁云可射思。昔人羡一鹗，况乃双桂芳。贺者交于闾，若为共荣光。或亦怙其贵，邻里转彷徨。徐翁仍往役，吾以酬吾乡。天远不咫尺，宫阙高嶙峋。徘徊耸瞻视，兹地致吾身。致身未为报，丁宁启后人。而勿忘此日，应更念吾君。曾闻南方强，情与北方异。吾不虐其人，渠亦不为祟。贪将故生衅，馘杀自网利。一札平番书，千里免兵燹。千章出万壑，躬先不畏苦。神为画良筹，梦里频开剖。人恐遗之累，输金不啻土。神人不可格，何不于斯睹。从昔论事主，以人为上臣。一人曾无几，安得百千人。若得人千百，便是百千身。守蜀蜀人化，兹意良独真。余闻古圣人，出入剑为佩。奈何悬蓬矢，慑志黄云塞。挥毫睨武夫，武夫歼巨憝。扬戈沧海中，不比龊龊态。从昔有事使，从昔有君臣。不闻君负臣，惟闻臣负君。试睹龙章锡，皇恩被两亲。负曝还自暄，何以报王春。余诵闻胪说，林泉见一人。有子朝通籍，若翁暮乞身。不缘寄寸赤，岂释负千钧。侃侃嘱报国，吾亦怵吾神。昆弟俱白首，兰桂何翩翩。读罢七训语，霞觞欣流传。亲亲共长长，风世以家先。莫道赋归去，经纶更灿然。舆人皆曰贤，跻诸鹿鸣席。先生曰予眊，检身转惕惕。惟其检厥身，兹筵得上客。知非不为非，伯玉映今昔。"}