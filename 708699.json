{"id":"708699","title":"六州歌头•凤凰山吊南宋行宫","dynasty":"明末清初","author":"沈谦","text":"烟销艮岳，一马却浮江。南渡事，真草草，寓钱唐。正苍黄。怎爱湖山秀，新歌竞，离宫起，将二帝，冰天苦，竟相忘。恸哭朱仙三字，成疑狱，自弃封疆。反半湖灯火，蟋蟀当平章。播越堪伤。遂销亡。空馀五寺。山钟歇，悲辇路，草荒荒。子规叫，精灵出，景凄凉。泪沾裳。回忆骑驴笑，厓山远，断归航。西湖上，却依旧，奏笙簧。闻道鹤归华表，城郭是，人去何方。恨东风一夜，吹变几沧桑。满地斜阳。"}