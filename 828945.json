{"id":"828945","title":"瑞龙吟 延寿寺济公招赏雨中牡丹","dynasty":"清末近现代初","author":"郭则沄","text":"垂虹转。依旧翠径通门，画廊连院。空帘长日无人，愁罗恨绮，伤春谁见。暗凝眄。妆罢凤鬟低亸，露浓香溅。行云半湿罗裙，宝阑斜倚，新寒似浅。抛尽罗屏前梦，系情休问，宣华亭苑。罢舞翾风，芳心含恨犹卷。维摩病榻，坐送千红断。思量到、灯床对话，歌屏尘扇。点泪金尊懒。拚付与吴弦，潇潇弹遍。醉痕最惜，一襟花片。"}