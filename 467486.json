{"id":"467486","title":"云鹤兄属咏湖石","dynasty":"当代","author":"姚佳","text":"历劫通灵侍列仙，幻形入世复何年。随风而靡飞沙走，积露为波滴水穿。淹久已无天可补，睽时唯有海能填。成羊不及初平叱，已惯风前拜米颠。妙境玲珑足大观，奇峰突兀倚高寒。纵教日近长安远，未必云深蜀道难。策杖神游供好梦，倚天啸傲侑清欢。千岩万壑升扶出，一觉希夷眼界宽。卧游云岭适吾狂，随处泰山石敢当。锦绣可怜些子景，芳菲偏爱朵儿香。聊弹流水催诗棹，肯借修篁伴酒觞。七十二峰青未了，与谁归去泛沧浪。洞天福地固难陪，怪雨盲风节物催。但见虚方八百里，不妨沉醉两三杯。钩帘静院初云度，花竹幽窗午梦回。相对无言成莫逆，者般悉意忽飞来。形影相怜太瘦生，胸中丘壑恨难平。膏肓病入烟霞癖，迢递心存鸥鹭盟。四海九州人寂寂，三山五岳路萦萦。愚公竟夜催尘马，输与玄冥诏六丁。乃知自在拱清班，若有光明咫尺间。阖界钟声邀万佛，中天月色向千山。白云西去上林苑，紫气东来函谷关。吩咐须弥成芥子，隐几香炷竟忘还。烟驾瑶台度玉墀，穹崖巨谷阻归期。应怜伯第四维距，莫笑则天无字碑。半壁河山春去后，满城风雨雁来迟。南柯一觉黄粱熟，嘉木繁荫掩黍离。老去经年动客愁，兴亡过隙一窗收。流从泰伯奔无地，漫羡鸱夷泛具区。和璧隋珠随处了，越吟楚舞即时休。视听云鹤鸣千仞，水软山温孰以酬。"}