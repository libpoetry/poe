{"id":"694012","title":"与陈隆之太史侨寓广陵比园庐者累日临别赠余六绝用此见答","dynasty":"明","author":"陈吾德","text":"有客遥从庐阜来，旧题名字在丹台。袖间拾得金光草，投向沧江夜色开。南北分携是此筵，君游紫闼我苍烟。不知后夜芜城月，几向仙人掌上悬。广陵一叶落梧桐，斗酒看君意气同。二十四桥秋色迥，参差吹彻月明中。中朝久已待元瑜，书记翩翩翰苑孤。裁罢明光诏五色，应题尺牍到潜夫。鸒斯随处可游身，罗网疏开天色春。已把閒心对渔父，敢将哀怨托灵均。酒尽离亭玉露秋，风前赠我双吴钩。飘然携入空山里，魑魅逢人迥自愁。"}