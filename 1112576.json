{"id":"1112576","title":"上元日驾回登楼二首","dynasty":"宋","author":"张耒","text":"紫雾氛霏阊阖开，团团明月上天来。香车百两天街晚，清跸一声仙仗回。灯隔画帘时闪烁，风穿高幕故徘徊。太平日久多閒暇，簪笏从容侍燕杯。长街十二远相通，阊阖峨峨彩雾红。天白华灯交皓月，楼寒朱幕荡春风。车头笑语归时醉，城下传呼夜向中。自古长安多乐事，周南留滞意何穷。"}