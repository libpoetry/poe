{"id":"648020","title":"正月六日偕邹汝舟庶子金用诚司直张伯原司谏过姚友直洗马饮","dynasty":"明","author":"杨士奇","text":"绪风回微和，青阳肇新岁。官曹属休暇，朝簪盍交契。虚馆坐幽深，南窗敞明丽。清言畅素抱，至理有超诣。醇醪写芳冽，嘉肴列甘脆。觞行屡循环，欢洽忘次第。既醉各已归，独淹余岂泥。磬折辞主人，斜月皎庭际。"}