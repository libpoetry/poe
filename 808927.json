{"id":"808927","title":"寄答莫五","dynasty":"清","author":"郑珍","text":"南北二万里，得归便可喜。止当看山来，名心淡如洗。君才不一世，群心有窃比。水母目濛濛，焉识长鲸事。何必说高言，不入里人耳。自非此病药，固让溲勃使。且吾观古贤，谁能不骳骪。金待百鍊柔，木要九枸美。安知屡摧坐，学问不在此。迩来吴桥上，槴尘光玼玼。左对而右弄，弟妹绕肩背。朝会小斋食，夜温北堂被。闲来拥寒毡，铅椠伴针黹。富贵诚无权，兹岂不足恃。俗儿那可道，追膻若奔蚁。神血先未凝，尸虫食其髓。可怜负当年，赢作昏昏鬼。念此耸毛骨，百年固无几。父母七尺躯，责备塞天地。区区一科目，真不与荣靡。我今老复懒，负贱不自耻。澜浪适平夷，半载绊盐米。叔夜本无虱，把搔不自已。数月断家书，乡梦乱难理。未识今年秋，溪田有收否。又未识家人，御冬作何计。阿卯出门时，论语读数纸。至今知所诵，曾否到孟子。悠悠我之思，肠中转轮似。如何接君书，亦复穷尔尔。下无缝裤襦，上无奉甘旨。吾侪傥定穷，理也奈何彼。子贫且在家，我贫更客里。客里贫转甚，春衣今未褫。日夕数来店，弟辈默以傒。拟得一个来，兹事有人庀。依然满箧书，随渡乌盘水。携手慰离索，一笑愁城圮。翻瓮饱黄齑，冷寻红叶寺。更当出秘籍，共读梅花底。"}