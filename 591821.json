{"id":"591821","title":"黎秘书席上赠李少虚之官赤岩","dynasty":"明","author":"欧大任","text":"长安腊月送行客，雪中命酒秘书宅。客行路出八闽西，赠言岂有绕朝策。前年岛奴犹未平，郡县纷纷皆甲兵。岩前吹角边军集，城上鸣铙老将行。岛奴今已悔祸久，闽中咸奏凯歌声。客为南海李少虚，谢家之亲黎秘书。请缨岂是抱关吏，佩印那辞乘传车。风尘止可树勋伐，今人古人何不如。吾闻桐乡朱邑本啬夫，阳夏黄霸曾游徼。客行上马须早驱，慷慨岂道功名小。"}