{"id":"695405","title":"高阳池候都宪李先生四首","dynasty":"明","author":"林光","text":"春去夏复来，怀贤情未已。雨馀山正佳，汉水增浩瀰。溯回惊急湍，来舟进复止。望望鹿门山，众芳竞妍美。至人无牵尼，行止自有时。未能测中蕴，信息满江湄。青阳亦易暮，风色未迟迟。徘徊洁豆觞，凝睇高阳池。骋目汉江湄，涨沙忽吞改。谁持造化机，一雨功十倍。岂无欲济心，忧在渔梁水。达人来拯溺，引领时相待。转盼宇宙间，高才能几见。身轻囊易括，花落春空羡。绵绵忧世心，暮景来恩眷。风云在掌握，叱咤看雷电。"}