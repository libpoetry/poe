{"id":"1126606","title":"六言","dynasty":"宋","author":"章甫","text":"刺绣何如倚市，力耕须要逢年。留醉堂中老子，日长沽酒无钱。饥肠有句欲吐，陋巷无人肯来。薄晚飘风骤雨，终年枯木寒灰。从来钟鼎无梦，是处林泉可家。料事颇知风雨，逢人且说桑麻。一丘一壑粗足，老圃老农可师。鸡唱不踰风雨，蛙鸣何择官私。旧书终日懒读，小斧有时独携。取醉旋篘白酒，护生不杀黄鸡。儿女逼人咄咄，交朋笑我悠悠。幸逢边塞无事，但愿山田有秋。"}