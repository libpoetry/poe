{"id":"505237","title":"直沽见潮","dynasty":"明","author":"唐之淳","text":"我家东海头，门前潮水鸣朝昏。自从江淮来，不闻潮声见潮痕。别淮入徐沛，日日对黄河。河流浑浑东到海，我不如何愁奈何。河中半月馀，逆流千载折。南风喜人北风怨，忆著潮声梦吴越。下水复上水，行行抵直沽。我家门前旧潮水，忽复见之当海隅。忆我去家正月末，桃花水生洲渚阔。今我忆家春欲归，月缺半圆潮水落。潮落当更长，月缺当更满。月色潮声无尽时，天地久长人世短。明朝又北去，见月不见潮。潮头有鱼好寄信，欲持尺素托波涛。"}