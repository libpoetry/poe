{"id":"1200885","title":"沁园春","dynasty":"元","author":"无名氏","text":"自古神仙，隐迹终南，万代流传。说经台上，针活枯柏，炼丹炉下，化女石泉。四皓商山，十老古洞，尹喜亲闻道德篇。结庵处，有青牛系柏，白鹿升天。翊圣古迹依然。雪样三朝画得全。有元真文涧，松阴一梦，钟离悟道，跨鹤金仙。二祖披毡，甘河引度，传受重阳七朵莲。全真教，洞天福地，象帝之先。"}