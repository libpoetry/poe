{"id":"119676","title":"题陈守宰仁和无倦堂","dynasty":"宋代","author":"陈造","text":"仲尼治道师，今古谁造阃。公与由也果，有得非二本。为政贵无倦，圣语要自反。吾宗宰仁和，条教仰瓴建。吟对千挺竹，日课五升饭。胶扰付冰解，隐幽莫形遁。器资铜百炼，心地兰九畹。人绝悬鱼续，自诡割鸡偃。秉心宁作辍，提耳悟顽谖。岂伊不可耐，据以为益损。譬如岁丰凶，良农守穮蔉。功名自民庸，君子计岁晚。"}