{"id":"1114636","title":"大雪投宿圜通以野雪盖精庐为韵赋五诗并书涂中所见","dynasty":"宋","author":"李彭","text":"寒雪尽垂空，玉色粲万瓦。默默行五牙，郁霭望黄野。昔我游山阴，杂花纷似雪。重来雪作团，远树皓已结。山翁雪垂素，相逢乃倾盖。同看艳雪舞，尽此威迟态。借问佩苍玉，何如煮黄精。古来涧谷槃，价自重连城。马疲如客饥，税鞅文公庐。人好雪亦好，何啻射洪乌。"}