{"id":"736652","title":"睢阳汤公挽词","dynasty":"清","author":"周龙藻","text":"初喜明良合，旋伤道命孤。世应摧直道，天亦丧醇儒。正色居朝著，昌言备庙谟。常羞持禄位，未拟保身躯。仗马方钳结，成乌自毕逋。群嗔杨震戆，翻笑马光迂。白日高难照，青蝇点欲污。尸犹思指佞，瞑岂为怜吴。定论中朝在，遗哀南国殊。衔恩遍倪耄，会哭尽生徒。岘首碑宜勒，桐乡祀不诬。瓣香曾愿托，北望泪苏苏。"}