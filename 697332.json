{"id":"697332","title":"瞻堂十景为大参徐公作 一环楼","dynasty":"明","author":"胡应麟","text":"底事爱楼居，楼居自堪爱。千峰翠若环，不断雕栏外。南峰流素华，光彩荡林樾。胡床人未眠，玩此瑶台月。一镜涵空明，波光倒楼殿。错诵玄晖诗，澄湖碧如练。移来蜀相祠，曾息轩皇驾。乍宵风雨声，恍惚苍龙下。何来千仞壑，贮此百尺流。莫令到人境，畏引桃花舟。禾黍被郊原，绿畴自高下。何论十仞堂，将筑万间厦。松柏啼乌鸟，楸梧下鹤群。咫尺亲颜在，无劳望白云。悠然人境中，舟车任来去。底事论避喧，本无喧可避。泠泠清溪水，倒流向幽谷。任洗高人耳，不濯凡流足。突兀金台尖，去天不盈尺。中夜五云飞，正见蓬莱日。"}