{"id":"704928","title":"侍甘泉师谒四贤祠","dynasty":"明","author":"霍与瑕","text":"百代真儒共此祠，溪蘋涧藻具威仪。三香手献烟如缕，一脉心传道若丝。古洞浮岚青霭霭，山堂芳草绿依依。春深风月无人领，渺渺微躯谁与归。高山千载瞻前哲，庭宇经营信有心。门户森然廊寝异，阶除宛似奥堂深。虹垂两涧清殊派，屏展诸峰碧万寻。终古秉彝应不泯，同祠配享匪斯今。"}