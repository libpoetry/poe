{"id":"814822","title":"十二月看牡丹","dynasty":"清","author":"金朝觐","text":"牡丹偏欲傲梅枝，富贵争先恰出奇。何似春深三四月，天时人事两相宜。可惜名花睡未醒，被人强起逗春情。重帏密室深深护，不恨东风是此生。无奈冲寒放牡丹，勉成富贵亦非难。此番出世休疑早，只为旁人带笑看。国色当前秀可餐，争妍应不怕春寒。捲帘休惜胭脂冷，燕赵佳人本耐寒。缇室才吹六管灰，蓦然生意牡丹开。春风欲启东皇驾，先遣天香导引来。花事能回隔岁春，冬烘倍觉长精神。终须富贵趋炎热，知否旁多冷眼人。"}