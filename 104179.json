{"id":"104179","title":"寄题刘仲叟泽州园亭","dynasty":"宋代","author":"梅尧臣","text":"城临太行谷，谷暖宜草木。既移洛阳花，又种阮家竹。五色杂黄红，一林常翠绿。其间广亭开，亦欲危榭筑。春归百禽嚎，抟黍及布谷。桑上啄椹食，林下窥果熟。果收椹已尽，飞去不须逐。婆娑黄杨树，谁谓逢闰缩。物犹有进退，此理何用告。余心当效君，未有地可卜。缀书岂贫乐，且以苟微禄。"}