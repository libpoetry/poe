{"id":"798982","title":"烛影摇红 寿陈柱尊，时柱尊在沪","dynasty":"清","author":"杨玉衔","text":"满地江湖，閒情尚寄吴淞棹。诗清还浥惠山泉，蜡屐梁溪到。风月秋高岸晓。抱花眠、瞢腾藉草。羲皇入梦，酒国无愁，愁怀知少。山水因缘，茂陵吟席婵娟照。故园松菊未归看，暂恋江南好。儿女灯前喜笑。乐团圞、凤笙绵邈。登高期近，萸盏长春，纤葱整帽。"}