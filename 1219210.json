{"id":"1219210","title":"题夷僧写兰卷","dynasty":"元","author":"郑元祐","text":"老禅昔从日本来，足踏万里鲸波开。金仙所居太霞上，五色芝草为楼台。国香中有兰与蕙，成丛托根在蓬莱。老禅一见契幽独，叶叶茎茎在心目。砚坳盛得楚芳魂，九畹春风种华玉。紫鳌背开龙伯宫，千柱结搆神施工。妙高台上醉挥墨，光云闪映珊瑚红。贤王分茅甸南服，万马屯云夜如簇。独延老师至王宫，霜毵毫蘸松煤绿。为书蛟龙古奇字，喷雾拿云看不足。老禅担簦东入吴，白虹夜腾西太湖。飞墨何分醉和醒？高天顷刻青模糊。横挥直抹恣图写，太虚空里无精粗。诸方非无大床坐，合让主席候挥鈇。只缘自有宝玉刹，千层楼阁金银铺。人间腥腐蜗一壳，蠛蠓聚散真斯须。定追他日议天统，大沛法雨滋焦枯。"}