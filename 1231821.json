{"id":"1231821","title":"题天台采药图","dynasty":"元","author":"于立","text":"天台之山，千崖万崿。下压玄阴之九垒，上通青天于一握。长松古桧阴森蔽白日，飞湍悬瀑澒洞振岩壑。穷搜远讨不可极，中有仙人在寥廓。褰衣涧曲者谁子，似欲长往穷冥漠。石桥流水定何处，鸟啼春暮桃花落。但见霓旌飘飘集仙侣，丹光翠色映楼阁。授子素书仙可学，况有琼浆与灵药。云霓衣裳霄雾乐，瑶床玉枕真珠箔。此中居处良不恶，胡乃区区念城郭。世道日偷民德薄，变转更迁如六博，人间不似山间乐。呜呼，人间不似山间乐，胡为丁令归来化为鹤。"}