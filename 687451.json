{"id":"687451","title":"和许龙石同年会诗三首","dynasty":"明","author":"孙承恩","text":"宦途三十七年过，回首今看第几科。岁月浪从忙里去，交情偏觉暮年多。疏慵老我真何补，勋业群公自不磨。胜会弗常欣此夕，狂歌聊用慰蹉跎。联翩岁月几经过，尚忆先皇第二科。契阔惊心兄弟少，风花转眼变更多。已看世务俱成幻，独有交情不易磨。惭负清时无寸补，敢因日暮叹蹉跎。从前岁月等虚过，此夕传杯话昔科。不讶萍蓬飘转易，独嗟兄弟仳离多。鬓毛莫计纷如雪，意气须教老不磨。黾勉及时期报主，只今吾已愧蹉跎。"}