{"id":"683896","title":"咏无住观中物四首 白鹦鹉","dynasty":"明","author":"王世贞","text":"仙音隐隐似云和，雪色衣裳推素娥。生长白莲花瓣内，那能不遣诵弥陀。青田别种是胎仙，午夜清音彻九天。我诵黄庭换凡骨，他时一点破苍烟。日长行散步庭皋，插羽佳人媚寂寥。五色别成铺地锦，千铃忽起半天娇。猩红数点媚清泠，暖藻香萍度此生。莫向江湖贪广阔，近来鱼网大纵横。"}