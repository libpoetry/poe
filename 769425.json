{"id":"769425","title":"摸鱼子  瑟轩前辈阅近作拜新月词，有句云：钓竿百尺缀珊瑚，不羡麒麟阁上图。欲取鳌鱼斫作脍，问君何处觅沽屠。盖檃括词中语也，倚此奉答","dynasty":"清","author":"王鹏运","text":"镇无聊、一尊相属。罪言君试听取。管城食肉都无相，妄意凤脩麟脯。君且住。问鲭合侯家，胜得齑盐否。书空自语。叹臣朔常饥，将军负腹，奇气向谁吐。麟阁上，往事不堪细数。算来图画难据。高平博陆皆人杰，属国尔来何许。休起舞。便燕颔、权奇无觅封侯处。歌予和汝。纵掣得金鳌，凫髦未扫，莫慰此情苦。"}