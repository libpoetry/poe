{"id":"682074","title":"陆敬承有台曰来爽暇日登之漫赋","dynasty":"明","author":"余继登","text":"登君来爽台，直北见宫树。春条敷其华，韡韡团朝露。秋风撼霜柯，零落非其故。倏忽阴阳移，荣悴犹朝暮。人命良若斯，胡为苦驰骛。不如饮君酒，豁然抒情愫。志士爱修名，达人贵真趣。登君来爽台，东望平津宅。高门临交衢，轩车填广陌。大命忽以徂，寥落非畴昔。芳树摧为薪，空庭惟鸟迹。盛衰更何常，华豪竟奚益。不如饮君酒，长歌浮大白。世事难具陈，壮士腕空扼。登君来爽台，南望长安道。车马何纷纷，辇路无宿草。怀璧意自衒，弹铗食难饱。名利无终极，红颜郁枯稿。攘攘竞岁时，凄凄伤怀抱。不如饮君酒，与君共倾倒。一醉空百忧，当生以为宝。登君来爽台，西望西山岑。飞泉流阴壑，初日照阳林。岩栖者谁子，容与山之浔。蝉蜕遗世累，放志独高吟。我欲往从之，云溪阻且深。不如饮君酒，洗盏更复斟。古人有遗言，金门堪陆沉。"}