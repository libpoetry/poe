{"id":"1089340","title":"再次大用韵赋梅花","dynasty":"宋","author":"许及之","text":"暖律回枯荄，春阳发寒梗。梅根有特操，花事每先省。分苗本十洲，孕玉可千顷。松篁纳深交，桃李绝奇请。冬居姑射山，下荫太华井。幽栖有心赏，巡檐常笑领。相对各忘言，岂但无机阱。诗虽道未尊，技可造经綮。孤标固洗凡，累句自无警。转庵诗家医，妙剂即苏眚。元方诗家禅，默参惟打静。欲离香色想，恐堕人我境。昨夜来朔风，吹香过南町。小解作浅语，醍醐欣灌顶。"}