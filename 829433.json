{"id":"829433","title":"丁丑三月至旧京与立之伯夔君任羹梅及心畬叔明两王孙聚晤常至夜分始散心畬园中花正开以诗纪之","dynasty":"清末近现代初","author":"陈曾寿","text":"十分春色在鸾枝，老去逢迎恰未宜。惟有墙阴一株雪，疏疏淡冶最相思。妆迟睡欠试猩唇，帘外馀寒怯暮春。不借东风誇烂漫，只应身分是天人。千花万草醉芬芳，幽妙清醲费品量。微觉香中参酷烈，插瓶偏爱紫丁香。小奚捧砚供题壁，主客行吟入画图。名署苍虬佳石底，嵚崎相对不曾孤。密国樗轩岁一来，暂凭香茗洗边埃。花时雨阁连宵话，清梦人间第几回。"}