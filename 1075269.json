{"id":"1075269","title":"复故庐一首","dynasty":"宋","author":"周紫芝","text":"我卜我居，于城之隅。缭以群山，带以清渠。日出扶桑，月翳金枢。朝云夕烟，变灭卷舒。乔木丰草，蔚其周庐。群书在床，浊酒在壶。蹒跚簪裾，亦复晏如。淮水之游，谁脂我车。逮其归而，四壁其徒。柔柯既剪，稚竹日疏。山为改容，木为槁枯。吾亦浩然，言念归与。今我来思，为之踌躇。扊扅在门，鞿靮在涂。驾言曷归，杜门寔娱。寒止皲瘃，饥止瘠臞。人谁不死，焉识其馀。"}