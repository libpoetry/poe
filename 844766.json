{"id":"844766","title":"冶秋词十四首","dynasty":"清末民国初","author":"康有为","text":"银灯错落走骅骝，夹道珠帘尽上钩。最是太平山下路，玉笙吹彻小红楼。华鬘宝靥自娇嗔，翩尔淩波误洛神。灵风神雨无心事，不分桃花忽恼人。阆风吹下许飞琼，珠作根芽玉作英。为问护花青鸟使，种将红药为谁生。梦回檀枕玉搔头，鲛帐垂垂紫凤钩。绣被堆云香玉腻，海棠春睡冠香廔。围绕雏鬟珠箔垂，曲师高坐教新词。云华半亸樱唇启，正是新莺初啭时。碧玉娇嗔细细声，愁红恨紫付瑶英。却怜华月殷勤甚，陪伴银缸照到明。华簪委发翠盘鸾，玉面珠光笔画难。犹记镜华开满月，水晶窗下捲帘看。半恼佯羞带笑痴，春云如梦正迷离。桃花开尽无言处，消受芳馨语阿谁。馀香深夜在熏笼，三尺华云委坠红。檀枕半欹新睡觉，明河欲曙隔屏风。绰约花枝露蘸秋，芙蓉乍敛却含羞。照来影画三分肖，不数卢家有莫愁。绿鬓香罗著绣鞋，玉容传粉手亲揩。背人对镜私偷语，昨卜金钱事可谐。绿杨低指隔红墙，紫燕呢喃傍杏梁。他日相思山下路，银灯桃尽记平章。银云淫滞月华圆，花气氤氲腻醉眠。无那西风催别急，不堪回首在归船。亦识人间终别离，最难排遣是当时。多情却是无情好，怊怅三生杜牧之。"}