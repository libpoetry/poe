{"id":"740659","title":"任城李太白酒楼歌","dynasty":"清","author":"王鸣盛","text":"任城酒楼高入云，游丝飞絮何纷纷。竹溪六逸今安往，断碣苍苔蔽榛莽。汶水东流去不回，徂徕秀色空森爽。红泥亭子赤阑干，当年豪饱来盘桓。沈香牡丹看不足，骑鲸径去埋青山。我向东门游，登楼纵高宴。鲁酒白玉壶，不用金龟换。醉眠衣上斑斑红，几点春风落花片。我无谪仙百首诗，兴酣一斗颇似之。鸬鹚之杯葡萄酦，何当唤起同醉楼头月。"}