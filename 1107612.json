{"id":"1107612","title":"送容斋自福倅满归","dynasty":"宋","author":"叶黯","text":"一门伯仲知谁似，四海文章正数君。何事与予如旧识，由来于世两相闻。闲官各喜光阴剩，胜地空多物色分。忽复翩然从此去，便应变化上青云。此地相从惊岁晚，登临况是客归时。却将襟抱向谁可，正尔艰难唯子知。情到中年工作恶，别于生世易为悲。梅花尽醉清江上，黯澹西风冻雨垂。"}