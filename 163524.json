{"id":"163524","title":"池口昭明太子钓矶蜀僧住山相邀访古和壁间韵","dynasty":"宋代","author":"程公许","text":"击船池口泛滥游，老禅邀我半日留。岸莎堤柳窈窕，初暑忽送风雨秋。萧朗钓台三间屋，万顷烟波媚幽独。长令千载好事人，贪为淮山流远目。芊芊蔓草迷长竿，台城直作平野宽。那知万古文选理，不尽词源八节滩。英魂还逝招不得，谪仙小杜底处觅。插天崷崒九芙蓉，试与凭高间物色。"}