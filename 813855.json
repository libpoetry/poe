{"id":"813855","title":"呈李许斋师","dynasty":"清","author":"邵堂","text":"礼堂朴学世推宗，尺木难撞待叩钟。识字远承许祭酒，诂经孱守郑司农。名山副墨当谁属，落叶仇书肯自慵。记向扬云问奇字，草元亭外绿阴秾。剪茅小筑十弓宽，撰杖分尝?蓿柈。家本长贫非宦拙，子因晚得当孙看。汗青绝业今原少，清白循声古亦难。七十县车成例在，未应蓑笠把渔竿。"}