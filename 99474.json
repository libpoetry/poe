{"id":"99474","title":"玉盘盂·杂花狼藉占春余","dynasty":"宋代","author":"苏轼","text":"杂花狼藉占春余，芍药开时扫地无。两寺妆成宝缨络，一枝争看玉盘盂。佳名会作新翻曲，绝品难逢旧画图。従此定知年谷熟，姑山亲见雪肌肤。花不能言意可知，令君痛饮更无疑。但持白酒劝嘉客，直待琼舟覆玉彝。负郭相君初择地，看羊属国首吟诗。吾家岂与花相厚，更问残芳有几枝。"}