{"id":"1238350","title":"梅花四首 其四","dynasty":"元末明初","author":"王冕","text":"昔年曾踏西湖路，巢居阁上春无数。雪晴月白最精神，玛瑙坡前第三树。虬枝屈铁交碧苔，疏花暖迸珍珠胎。初疑群仙下寥廓，琼珰玉佩行瑶台。又疑幽人在空谷，满面清霜鬓华绿。迎风冷笑桃杏花，红紫纷纷太粗俗。今年来看秦淮水，路隔西湖一千里。草堂上是白云窝，夜半松风唤予起。青山隔世无游尘，云根粉壁光如银。长啸一声月入户，孤山处士来相亲。江南梅花自有主，休问当年何水部。山僧对我默无语，柏子无风堕青雨。"}