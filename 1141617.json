{"id":"1141617","title":"君莫誇少年一首赠余光远","dynasty":"宋末元初","author":"戴表元","text":"君莫誇少年，与我惫者疏。我亦尝少年，少年君不如。谈谐今已忘，犹有少年馀。东南山水国，早得飞长裾。春园虎丘树，夏槛玉泉鱼。吴妍与楚艳，过眼日千车。当此秋风凄，游子易欷歔。我时未更事，意气益发舒。出门有佳侣，遇胜不得虚。惟忧日晷短，当去亦踌躇。官曹人所厌，高士不肯居。平生纵观处，最在客南徐。姻党四面集，綵衣拥安舆。停觥待淮蟹，醇甘逮僮胥。道路无此愿，此愿胜乡闾。自从秣陵归，郁郁不再摅。三间风雨屋，僻其荒林墟。非君好事者，谁能至吾庐。今来建溪上，逢君屡相于。行藏且勿问，人世有乘除。旧狂我已悔，新锐君当袪。男儿不用世，资身在犁锄。临风赠君别，劝君惜居诸。劝君重桑梓，劝君重名誉。岁晚未相忘，频寄山中书。"}