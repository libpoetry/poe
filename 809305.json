{"id":"809305","title":"松花江放船歌","dynasty":"清","author":"玄烨","text":"松花江，江水清，夜来雨过春涛生。浪花叠锦绣縠明，綵帆画鹢随风轻。箫韶小奏中流鸣，苍岩翠壁两岸横。浮云耀日何晶晶，乘流直下蛟龙惊。连樯接舰屯江城，貔貅健甲皆锐精。旌旄映水翻朱缨，我来问俗非观兵。松花江，江水清。浩浩瀚瀚冲波行，云霞万里开澄泓。"}