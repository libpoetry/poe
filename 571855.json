{"id":"571855","title":"节寿篇 其一","dynasty":"明","author":"袁宏道","text":"三十年藐诸，一顾一呜咽。泪湿琐窗花，红紫也成雪。穷巷苦书声，孤釭语寒铁。敝帙三五箱，字字殷痕血。垂老课儿官，霜花冷白发。湘湖千顷莼，不敢饷儿侄。母贞益子廉，源清者流洁。辟如干霄筠，稚笋亦高节。翚锦落天花，万古水潭热。乡邦传盛事，似作昔贤说。试检孀娥编，女史难为烈。"}