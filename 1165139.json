{"id":"1165139","title":"城南隅山池春中田袁二公盛称其美夏首获赏果会夙言故有此咏","dynasty":"唐","author":"张九龄","text":"忆昨闻佳境，驾言寻昔蹊。非惟初物变，亦与旧游暌。幽渚为君说，清晨即我携。途深独睥睨，历险共攀跻。林笋苞青箨，津杨委绿荑。荷香初出浦，草色复缘堤。乐处将鸥狎，谭端用马齐。且言临海郡，兼话武陵溪。异壤风烟绝，空山岩径迷。如何际朝野，从此待金闺。"}