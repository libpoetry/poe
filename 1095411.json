{"id":"1095411","title":"桃源行","dynasty":"宋","author":"释居简","text":"种桃种得春一原，逃死逃得秦外天。杀鸡为黍替草具，不识晋语犹秦言。昨日相逢今日别，流水落花行路绝。鸡黍更从仙隐设，疑是齐东野人说。典午乱多仍治少，此事明明不分晓。一秦才灭一秦生，避世避人还避秦。忆昔怒驱丞相去，犹思上蔡东门兔。纵有封君禄万钟，争如食邑桃千树。空山惜日见日长，秦民怨日偕日亡。恨身不为治时草，不恨祖龙长不老。"}