{"id":"1002086","title":"题张德清悦斋","dynasty":"宋","author":"曾丰","text":"君不见胸中义利交战初，胜负未分子夏臞。又不见胸中义利交战馀，胜负已决子夏腴。臞腴之变何须臾，一忻一戚相乘除。初枉德清来致敬，盛年已有臞之證。况年不似旧时盛，为若面上腴生瑩。纷华淡泊交相竞，利攻莫入义还胜。小斋容膝祇数椽，焚香坐对古圣贤。关钥勘到羲皇前，肉融形释心悠然。非金非石非管弦，抵掌顿足喜欲颠。杨墨申韩初立说，其心亦为道而设。差以毫厘缪燕越，更于真似细区别。万一悦非吾所悦，恐乾孟子韩公舌。"}