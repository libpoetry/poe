{"id":"962700","title":"沁园春 夜登白鹭亭","dynasty":"宋","author":"施翠岩","text":"披紫菟裘，上白鹭亭，看吹洞箫。望长庚鲸过，江横素练，回仙鹤度，月在青霄。依约淮山，清冷风露，如到瀛洲听海涛。浮图近，更玉铃金铎，初奏琅璈。人间梦境寥寥。问故国繁华能几朝。有千年枯井，龙沉凤怨，数丘黄壤，兔走猿嗥。莫问荣华，不如归去。短棹孤篷乘夜潮。翠岩下，耕白云二顷，胜种仙苗。"}