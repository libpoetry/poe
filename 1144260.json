{"id":"1144260","title":"东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和","dynasty":"宋末元初","author":"牟巘","text":"吾翁始落南，土思尚依依。筑堂扁岷峨，目断落日晖。忆昔丙申岁，锦里烟尘飞。甲子已一周，而我犹未归。孤蓬失本丛，旅雁抱长饥。百年直寄尔，旷然勿徒悲。惊飙举落叶，意气何轩轩。秋高百卉尽，寂寞但空园。何异富与贵，变灭随云烟。缅怀陶彭泽，平生极几研。朗咏贫士诗，相对如晤言。今人之所耻，古人以为贤。我殆胜彭泽，无酒亦无琴。湖外来远饷，屋角啭好音。吹帽节已迫，醉乡路可寻。勿违故人意，洗盏起自斟。甜酒乏风骨，谷永与杜钦。而此清且劲，良足慰我心。人生徒自苦，与世为卷娄。何如有美酒，自献还自酬。贫虽不若富，用寡庶易周。婚嫁愿已毕，此外复何忧。况无下噀田，得与彭泽俦。年丰米长贱，一饱或可求。翁媪老白发，萧然老江干。大儿荆溪游，折腰岂为官。诸儿走异县，亦各营一餐。别多会面少，端复坐饥寒。诸幼且眼前，笑语开我颜。勿问贤与愚，怀抱俱相关。好恶岂不察，凿垣植蒿蓬。而此庭前菊，锄灌少人工。此物抱至洁，有似楚两龚。留香待严凛，意与烈士同。粪土笑伯始，金钱鄙邓通。千载一元亮，舍此将安从。两山南北峙，四水贯此州。登临岂不嘉，出门自寡俦。客乡几重九，岁月如奔流。萧然具果饮，聊以散百忧。平生和陶集，韵高乃敢酬。乃复咏歌之，岁晚葆姱修。"}