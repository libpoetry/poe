{"id":"695047","title":"登岳四首","dynasty":"明","author":"林大春","text":"灵岳中天起，高寒逼太阴。峰峦积雪遍，松桧一冬深。骑马愁仍滑，披衣行且吟。朝来偶乘兴，惜未有招寻。海内传名岳，关西望独尊。青牛人已远，白璧事空存。幽树千年色，飞泉万丈源。谁知岭外客，此日驻山门。来迎者羽士，言共访仙踪。峡隐真人骨，峰窥玉女容。神林龙骑入，天路凤旗重。更见磨厓石，千秋纪汉封。客思登临动，山光远近开。风烟尽东望，天地忽西来。城拥咸阳树，春生渭北台。翛然怅归路，车骑满尘埃。"}