{"id":"897610","title":"白乐天有渭上雨中独乐十馀首仿渊明予寓宛丘居多暇日时屡秋雨仿白之作得三章 其一","dynasty":"宋","author":"张耒","text":"寒极则有暑，晦久则有明。开辟迄今兹，此理信可凭。炎炎者易灭，巍巍者必倾。圣智无奈何，况此愚昏氓。设罗以猎兽，切骨陷其膺。重势以镇物，悬绝压其肱。纵使贲与育，力有不获呈。物情千万变，可尽得经营。不如寂寞士，葛带而兰缨。无求复无忧，容貌甚和平。况兹积雨馀，秋气日姿清。悠然有佳兴，美酒时一倾。"}