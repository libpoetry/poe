{"id":"1198676","title":"晋鼓吹曲二十二首 其十四 于穆我皇","dynasty":"魏晋","author":"傅玄","text":"于穆我皇。盛德圣且明。受禅君世。光济群生。普天率土。莫不来庭。颙颙六合内。望风仰泰清。万国雍雍。兴颂声。大化洽。地平而天成。七政齐。玉衡惟平。峨峨佐命。济济群英。夙夜乾乾。万机是经。虽治兴。匪荒宁。谦道光。冲不盈。天地合德。日月同荣。赫赫煌煌。曜幽冥。三光克从。于显天。垂景星。龙凤臻。甘露宵零。肃神祇。祗上灵。万物欣戴。自天效其成。"}