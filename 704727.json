{"id":"704727","title":"磁州咏古二首","dynasty":"明","author":"薛瑄","text":"北来行色正骎骎，马傍西山静客襟。滏水源从龙洞出，漳河流自发鸠深。卓茆亭古无遗响，胜景园空罢赏心。翘首川原思故老，尚留珠玉到如今。持节南行过滏阳，川原缭绕接衡漳。神麇山下河流出，牛尾冈头故冢荒。风月旧楼馀断刻，大明遗刹有名章。园林花木南薰细，犹似祥莲九夏香。"}