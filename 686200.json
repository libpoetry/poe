{"id":"686200","title":"社中延李本宁先生同集承见赠四章答和如数","dynasty":"明","author":"卢龙云","text":"江左富才华，佳丽称自昔。文人几代兴，词章稍赫奕。沈谢既相雄，颜鲍俱挺出。终焉匪国桢，绮靡亦何益。道丧千载馀，谁与振芳迹。大明甫中天，应运多贤硕。斯文乃在兹，起衰济其溺。后进有师承，努力追前辙。留都实旧邦，万年等丰镐。钟山接石城，长江复环抱。太平多欢娱，曹务亦稀少。眷焉心所知，相与事幽讨。慕类情每殷，结盟以为好。休浣迭命觞，意气恒倾倒。篇翰各自雄，聊此谢尘扰。服义畏友朋，群疑互质考。圣治日休明，奇文播芬郁。伊我二三子，于何绍芳躅。大雅既堪师，稽古念逾笃。末学安足云，中行贵独复。探讨多会心，俦侣情俱属。梦寐昔贤豪，千秋矢与续。日月惜居诸，飞光一何速。艺苑有宗工，相期善自勖。金石本希声，瓦缶一何众。江汉楚望分，争先睹麟凤。赤帜竖艺林，千载无屈宋。海内几神交，雄篇或传诵。紫气忽东来，盈门多宾从。吾党勉步趋，翩翩逐飞鞚。君子遗德音，穆如过雅颂。鸾翮非久羁，大厦需梁栋。"}