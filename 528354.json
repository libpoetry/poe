{"id":"528354","title":"寄赠王子衡御史时按关中","dynasty":"明","author":"何景明","text":"独坐清关内，台中觉汝贤。函崤天下险，周召国风先。按节人文朗，登台使命宣。豺狼避骢马，神鬼泣龙泉。文彩惊流辈，徵庸忆往年。衣冠随谒帝，馆阁望登仙。省接星辰近，池临雨露偏。畏途逢改革，新法忤权奸。放逐江湖去，飘零岁月迁。地卑栖铩羽，天近起联翩。残寇犹冲突，苍生极倒悬。专征空授钺，募战岂论钱。漂血江河赤，僵尸楚蜀连。俊才兼武略，要地有威权。马上排金戟，军前赠玉鞭。笑谈安石计，激切贾山篇。汉苑南山下，秦城北斗边。相思一回首，万里各风烟。"}