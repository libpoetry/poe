{"id":"807333","title":"水调歌头  画楼诗为西陵吴子玙赋","dynasty":"清","author":"陈维崧","text":"有客向余说，昨又到湖头。湖中翠奁未敛，湖畔水明楼。万本澄心堂纸，千页大观楼帖，百幅李营邱。盘礴此楼上，缥缈紫绨裘。风弄麝，波漾縠，浩悠悠。涌金门外新月，听足采菱讴。分付危栏飞槛，莫遣于祠岳墓，烟景触帘钩。贮酒兼贮茗，不贮古今愁。"}