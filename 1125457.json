{"id":"1125457","title":"和邓慎思秋日同文馆诗三首","dynasty":"宋","author":"耿南仲","text":"诏命连催发，英髦一日齐。周瑜醇似酒，崔远爽于梨。高馆清无梦，寒灯坐赋题。还同宿山驿，风雨闭重闺。槐市任花黄，赓歌且辟场。醒心流水曲，警耳白云章。冷竹枝枝翠，芳兰叶叶香。满前皆俊彦，何但有三康。翠幕春云合，场登看舞鸡。冥搜人不到，惊盼日沉西。瞢学愁精鉴，英材喜巨题。何人当首选，双觡起蚖泥。"}