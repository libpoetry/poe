{"id":"160679","title":"林宝文生日","dynasty":"宋代","author":"王炎","text":"乾健运元气，斗杓默回旋。千岁生一圣，半千生一贤。间世有异禀，天意非徒然。皇极在人心，俗学无自得。天意兴斯文，公独抱深识。微言发绪余，河汉浩无极。士气久不振，罢软无刚风。天意眷吾君，公独奋精忠。雷霆不能惊，正色撄神龙。膏泽不下流，闾阎有憔悴。天意佑斯民，公独蕴慈惠。春风小披拂，万物回生意。既赋以全德，必益以寿祺。其颜如渥丹，天意可测知。再拜上黄堂，一洗玉屈卮。戬谷既鼎来，保以致祝辞。在外守麟符，十连蒙宠绥。在内调金弦，四海无忧虞。邦人丐公留，天子遄公归。臞儒愿控鹤，云路从先驱。"}