{"id":"1109748","title":"哀吕西台行父四首","dynasty":"宋","author":"刘摰","text":"大夫门户斗魁旁，落落南宫旧望郎。收敛壮心书万卷，沈浮高兴酒千觞。乘骢始欲新年去，藏壑俄惊半夜亡。索我赠言曾未暇，哀怀今变绋尘章。仙骨萧疏古柏秋，合于尘世独悠悠。人间未熟黄粱饭，天上新成白玉楼。隐几不闻遗治命，飞旌何日向西州。识君惟有崔夫子，预说衣冠一蜕留。前月南河欲放船，壶觞一夕暂盘桓。吐霏珠玉音犹在，风折筼筜墨未乾。皎皎不应随物转，滔滔从此缔交难。孤怀幽调谁知者，寂寞金徽不复弹。吴兴空望使君车，道厄陈州亦命欤。归路自为兜率去，遗忠谁访茂陵书。秕糠世俗心无累，兰玉阶庭善有馀。一束生刍犹未至，春风洒泪满襟裾。"}