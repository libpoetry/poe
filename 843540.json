{"id":"843540","title":"满江红 送孟晋使俄","dynasty":"清末民国初","author":"奭良","text":"天外嬉遨，人閒事、壮游无比。持节处、人人争道，中朝第一。倚汉初瞻旌旆异，过秦不觉河山坼。廿年中、三度采风来，周南北。黄金辔，王尊叱。青油幕，宣明唶。只支机风景，有殊曩昔。突厥比邻皆旧戚，呼韩分部观新立。更遐方、风物纪輶轩，如椽笔。万里追锋，似周道、平平如砥。经过处、恶溪衔渡，流沙同轨。斜日瀛洲曾击楫，秋风大漠新开邸。望汉官、威重几时来，跂而视。袒帷驻，经营始。樽俎事，规模侈。只题桥司马，别生感喟。辽鹤重来城郭是，天狼何日干戈洗。待閒中、望远一吟哦，传笺寄。"}