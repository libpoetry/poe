{"id":"91992","title":"四印室长句效刘信夫作呈信夫","dynasty":"宋代","author":"杨万里","text":"广文眼力自超然，作室题诗字字研。愤世嫉邪聊尔耳，未必崔君真鹤言。涪州别驾亦浪语，渠家四印何曾铸。漫向世人言养生，涪州却向宜州去。广文平生不解愁，只将诗句敌清秋。白浪如山风打头，江南江北一虚舟。唑上无毡惟有客，青灯枉草强边策。万言万当不如默，误人又掯庭前柏。"}