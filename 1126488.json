{"id":"1126488","title":"杂诗绝句十七首","dynasty":"宋","author":"梅尧臣","text":"蛙行动萍叶，误观作游鱼。稍稍引两股，已变科斗书。青草生水中，日日随水长。水落何所依，撩乱为宿莽。有虫托断葑，断葑日夕流。不知止息处，随夫非自由。荒水浸篱根，篱上蜻蜓立。鱼网挂绕篱，野船篱外入。茸茸剪熟丝，雨染燕脂晕。满树敛黄昏，槿花无此分。青青老镜叶，下有繁实尖。浪头拨船女，刺手终不嫌。岸傍草树密，往往不知名。其间有啼鸟，似与船相迎。青蝇何处来，聚集满盘间。谁知腹中物，变化如循环。水上卖瓜女，摘瓜陂上田。长麻已不识，满把青铜钱。买鱼问水客，始得鲫与鲂。操刀欲割鳞，跳怒鬐鬣张。沙头风雨来，帖水野云黑。如观曹公营，万弩射船侧。前时双鸳鸯，失雌鸣不已。今更作双来，还悲旧流水。度水红蜻蜓，傍人飞款款。但知随船轻，不知船去远。塘上挽船人，塘泥深及胫。落日望前村，心将道途竞。燕立茅屋脊，燕衔芹岸泥。巢成同养子，薄暮亦同栖。鹊衔高树蝉，危胁缫车响。露腹不曾肥，杀之嗟已往。河畔有钓翁，团泥为瓮缶。坐想秦人声，思倾杜陵酒。"}