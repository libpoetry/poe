{"id":"1126463","title":"度支苏才翁挽词三首","dynasty":"宋","author":"梅尧臣","text":"二十识君貌，交游非一朝。魄光沉碧海，志业陨青霄。洛客旧为社，楚人今作招。素车京岘路，应不似嶕峣。盛世虽多士，唯公与众殊。高才飞健鹘，逸句吐明珠。未入周官采，争持楚璞模。莫悲泉骨朽，青史见贤愚。自昔爱春物，樽深眼底红。日斜花在落，身醉客西东。殁叹千年隔，生悲百事空。君尝知此理，不误学陶公。"}