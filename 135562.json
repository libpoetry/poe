{"id":"135562","title":"东风第一枝·迅影凋年","dynasty":"宋代","author":"黄载","text":"迅影凋年，嫩晴贳暖，意行问讯春色。不知春在谁家，闯香幔拢玉勒。一枝竹外，似欲诉、经年相忆。奈情多、难剪愁来，寂寞水寒烟碧。吟正好、悲笳唤恨，酒正殢、夕阳催客。殷勤片月飞来，更随暗香细索。横斜瘦影，看尽未开时消息。为春来，还怕春多，肠断夜阑霜笛。"}