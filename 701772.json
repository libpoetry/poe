{"id":"701772","title":"嬉春曲和黄泰泉四首","dynasty":"明","author":"黄衷","text":"紫燕飞龙避赤骝，春光如海逐花游。南州山水连高栋，午夜歌钟角少侯。月妙欢悰回漏滴，风微香霭绕帘钩。老翁残梦随蝴蝶，却到蓬壶浅水洲。飞觞流水泛春矶，清晓初回小猎旗。旭日有光迎落絮，东风无力控游丝。兴酣翠幔襟芗满，舞罢红筵步锦移。谁道云鬟萧瑟近，城中犹自远山眉。水上楼台壮巨京，遥看真在镜中行。金屏自倚孺人瑟，玉柱谁传叔夏筝。榆荚纷飞那有态，蒲芽难绾若为情。竹林精舍无多事，一树梨花月满城。瑶空如水染云光，多属翩翩白面郎。槐市银鞍驰騕袅，藕塘金弹掷鸳鸯。秾华已放城隅李，新叶将齐陌上桑。总是欢娱无限地，止馀严濑一丝长。"}