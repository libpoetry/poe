{"id":"1129904","title":"观音像赞二首","dynasty":"宋","author":"释清远","text":"旷大劫来离众苦，心心永断诸分别。闻处真闻实不闻，说时虽说常无说。法身普现凡圣等，耳根采听音声绝。娑婆最有大因缘，一念清凉除恼热。旷大劫来不虚妄，言言故得皆真实。应念蒙光迅电飞，寻声救苦奔风疾。千章万句离文字，异韵殊音垂秘密。现相宣扬遇此时，见闻颖脱欣今日。"}