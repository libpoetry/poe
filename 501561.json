{"id":"501561","title":"赠李一初","dynasty":"明","author":"林弼","text":"岩岩岱宗山，道远不可即。悠悠黄河水，源深杳莫测。至人抱玄道，高浚与之则。我欲往从之，瞻忽徒役役。安得纵壑鳞，愿插凌风翼。沿流载穷源，登峰一造极。夫君抱幽尚，生此圣哲乡。清晖方被物，旭日升扶桑。岂不念远道，努力及青阳。况复际清时，肃肃宜高翔。龙马出荣水，凤鸟鸣周冈。千载文明瑞，愿言扬耿光。"}