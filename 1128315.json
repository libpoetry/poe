{"id":"1128315","title":"踏莎偶成三首","dynasty":"宋","author":"舒岳祥","text":"坐避窗边瀑，行便石上莎。清池写癯貌，空谷应悲歌。暮色东西合，虫声寤寐多。离愁谁与洗，举斗酌明河。两山天一路，孤石水分流。多难身衰日，新凉病有瘳。侯封竹万个，奴课橘千头。生理能如此，真堪隐去休。玉宇浮丛雁，黄槐带化蝉。青山一长啸，白日半攲眠。机断虫虚织，囊空藓叠钱。去年真可怕，戎马暗山川。"}