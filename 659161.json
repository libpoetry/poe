{"id":"659161","title":"游穹窿山","dynasty":"明","author":"王鏊","text":"十年林下无羁绊，吴水吴山饱探玩。穹窿至近高且险，欲至靡由辄兴叹。喜闻地主有嘉招，春服初成杂童冠。画船载酒出胥口，略绰湖稍旋抵岸。民淳地僻客至稀，老少相扶出门看。吴王种香泾尚存，岁岁采香多女伴。我闻且欲登香山，雨脚忽来行涣散。明朝雨势止复作，世路阴晴那可算。文侯岂失虞人期，勇往前行赖明断。篮舆旋泞那复辞，逦迤青山开四畔。前山云接后山云，似是山灵显奇观。嵚崎荦确路登登，山腹盘回转危栈。诸峰一望皆下风，始信阳山才抵半。买臣驳落读书台，曾是樵夫终佐汉。丈夫出处会有时，不记当年愚妇讪。清泉一脉甘且寒，肝肺尘埃得湔浣。山头咫尺不得升，甘被同行讥老愞。兹行虽胜兴未厌，斜日归途几留盼。回头一笑谢地主，他日重来殊未晏。"}