{"id":"431517","title":"苍梧春暮四首次柱尊韵","dynasty":"近现代","author":"冯振","text":"三年为客此迟回，饯送春光但举杯。一事无成浑浪迹，寸心未死欲燃灰。江南风景花空落，日暮云山人未来。离恨不须愁帝子，可怜笑口为谁开。苍梧花发正斓斑，杜宇春归春又残。千载尚馀挥竹泪，九疑应化望夫山。野阴漠漠天将老，芳草凄凄客未还。多少伤春伤别意，故园肠断白云间。异乡无那送春愁，逝水繁花不肯留。贵贱原知随瓣落，功名何可执鞭求。孤云自有天涯意，一日难忘物外游。战伐岂堪频北望，青山白骨是中州。高楼愁望入苍茫，鼓角风烟互送将。耒耜岂能安畎亩，男儿只合老沙场。莺花灿烂今可在，蛮触争诗枉自忙。但得洗兵长不用，肯辞归去事蚕桑。"}