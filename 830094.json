{"id":"830094","title":"答黄秀才","dynasty":"清末民国初","author":"康有为","text":"黄童名誉早腾飞，慷慨陈书事是非。卫玠风神窥玉润，裴遐名理自珠霏。红楼听雨春同醉，碧海看潮暮共归。柳絮吹绵张绪去，他年烟浒记依稀。绝怜裙屐多幽怨，若有真灵證妙华。秋玉风流能好事，漠镛才笔合看花。荷衣蕙带吾常佩，白水青松尔莫嗟。自笑子云甘寂寞，多君载酒似侯芭。"}