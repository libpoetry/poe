{"id":"1118613","title":"杂赋十二首","dynasty":"宋","author":"陆游","text":"地炉夜热麻䕸暖，瓦釜晨烹豆粥香。不是有心轻富贵，从来吾亦爱吾乡。病叟胸中一物无，梦游信脚到华胥。觉来忽见天窗白，短发萧萧起自梳。终日才堪米一升，生涯略似草庵僧。湿薪不管晨炊晚，留得松肪代夜灯。出门信步作闲游，野庙村坊到处留。每伴樵夫尝半舍，更随牧竖采沿沟。体不佳时看周易，酒痛饮后读离骚。骑驴太华三峰雪，鼓棹钱塘八月涛。昔人莽莽荒丘里，陈迹纷纷朽简中。毕竟是非谁辨得，举杯吾欲问虚空。百亿须弥理固有，八九云梦何足吞。天下广居君识否，一间茆屋寄孤村。梦里曾作南柯守，少时元是东陵侯。今朝半醉归草市，指点青帘上酒楼。七十八十古来稀，行年九十固应衰。已兴工部耳聋叹，更和文公齿落诗。中年畏病杯行浅，晚岁修真食禁多。谢客杜门殊省事，一盂香饭养天和。齐民让畔不争桑，和气横流岁自穰。君看三山百家聚，更无一垄有遗蝗。得雨郊原已遍耕，东家西舍多逢迎。前山云起树无影，别浦潮生船有声。"}