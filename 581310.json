{"id":"581310","title":"龙眼","dynasty":"明","author":"张诩","text":"龙眼虽珍果，因多价却廉。著花明野圃，垂实暗闾阎。盛暑攒如蚁，秋风白斗盐。清香腾玉轸，翠色上珠帘。具眼应多见，称奴每好谦。益颜无限补，止渴有馀甜。女伴携篮摘，儿童斩竹拈。三朝留火焙，四海作珍瞻。卢橘中元冷，杨梅性本炎。中和惟尔羡，饕餮不渠厌。玉食时充贡，佳宾俎旋添。终身为世用，厚味少人嫌。衒玉非求售，韬光亦解潜。纷华杂桃李，骨鲠畜箴砭。药谱功当载，仙翁齿屡沾。陶门何必柳，千树映茅檐。"}