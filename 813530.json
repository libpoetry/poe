{"id":"813530","title":"蝶恋花二首","dynasty":"清","author":"李慈铭","text":"豆蔻梢头春一寸。些子柔红，生被朝烟困。碧玉年华都未省，家家先下黄鹂聘。梦雨连番花噤痒。水样轻寒，佯唤缃桃醒。帘外炉香扶彩胜，绿窗人语东风近。寂历园亭闲几许。蓦地东风，一霎花无数。泪沾年年无觅处，平芜绿遍伤心路。数日不来春又暮，病酒耽香，料理和愁住。墙外人家闻笑语，夕阳独下西墙去。"}