{"id":"1108229","title":"次韵新乡诸公雪诗二首","dynasty":"宋","author":"刘子翚","text":"腊里天公未得閒，重阴先殿晚来寒。数丝绰约流空际，一陈缤纷糁夜阑。已傍馀光窥蠹简，更消清液试龙团。杜门自觉心神瑩，老去追随只强欢。贪行璀璨意无寒，不管飞花著鬓斑。一段清光贻老境，十年胜览在家山。遥知物外徜徉乐，肯放毫端造化閒。寸铁不携当百战，欲申前令愧辞艰。"}