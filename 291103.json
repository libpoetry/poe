{"id":"291103","title":"眉妩·对微风柳苑","dynasty":"现代","author":"陈师曾","text":"对微风柳苑，隐雾莲汀，聊阔异乡眼。宿鸟归飞处，阑干外、沉沉云醉天半。素襟共远。便兴来、徐步芳岸。看平地，藻荇交横影，又凉夜难遣。十里晶帘初卷。料翠欹珊枕，凉沁香汗。环燕皆尘土，痴儿女、鸣筝谁补幽怨。泪深意款。怅棹歌、空老张翰。待邀我明蟾，凌波路，照清浅。"}