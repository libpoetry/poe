{"id":"813813","title":"田家杂兴","dynasty":"清","author":"沈德潜","text":"村墟起暝色，牛羊各来归。田家晚炊罢，犹自开柴扉。邻里夜相过，团坐情依依。共夸麦苗盛，共忧桑叶稀。儿女齐长大，所需食于衣。地远人俗淳，言语心无机。祇谈农家事，焉知谁是非。白云护山村，红叶隐茅屋。门前跨板桥，户后罗修竹。牛闲系道旁，磨痒向古木。是时秋风高，霜重粳稻熟。老农颜色喜，早晚食新谷。惟苦欠文墨，举动成鄙俗。今年幸有秋，送子入里塾。"}