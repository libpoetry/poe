{"id":"693371","title":"寄陈水部学之时读礼将从吉之京二首","dynasty":"明","author":"苏葵","text":"大雅遗音我辈承，江门新绝管弦声。溪山瑰丽谁为主，天地寂寥公合鸣。某水某山浑入梦，无花无酒不关情。乞骸已具胸中稿，只恐先生稿未成。料得三千尽废诗，如今花鸟正参差。西川过雁能投我，南海明珠欲寄谁。家学太邱还出色，官曹何逊不同时。老夫先与梅花约，公了经纶也未迟。"}