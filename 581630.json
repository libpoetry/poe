{"id":"581630","title":"题张兵备仲明楝庄卷时张将致政","dynasty":"明","author":"苏葵","text":"公植楝成蹊，我栽梅荫篱。楝根苦如荼，梅子酸若醯。酸味我不厌，苦节公恒持。握手论物态，意趣真同归。甬东十亩园，屋旁千尺枝。百卉既寂寥，始放花纷披。严风战扶疏，朔雪淩葳蕤。后殿不自矜，中凉托谁知。甘瓜藉地力，甜李凭露滋。苦楝与酸梅，恶土曾何辞。所以酽酸子，能赋楝庄诗。诗成共抚掌，笑罢各天涯。"}