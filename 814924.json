{"id":"814924","title":"调笑令 四首","dynasty":"清","author":"俞樾","text":"春浅。春浅。谁家曲栏深院。落花蝴蝶团团。只逐东风转旋。旋转。旋转。◆了春光一半。微雨。微雨。小庭乍消残暑。扁舟去采芙蕖。收得荷盘露珠。珠露。珠露。滴入莲心便苦。秋蛩。秋蛩。一宵苦吟谁共。月明万里长空。只有怀人梦同。同梦。同梦。凉透罗衾独拥。风细。风细。纸窗又添寒意。关河雨雪靡靡。辛苦长征未归。归未。归未。折得梅花谁寄。"}