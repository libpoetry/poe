{"id":"685204","title":"宪副吴汝畴秋官郎赵栗天马上联句索和","dynasty":"明","author":"王缜","text":"越南燕北路迟迟，来往忠勤圣主知。嵩祝九天倾肺腑，海涛千里听衔羁。春醪酤我刚投分，秋色催人又别离。更恐东方留不住，鸿飞遵渚欲兴思。二十馀年仕路迟，清名到处有人知。神鳌撑海藏鳞甲，天马驰空脱絷羁。平断刚柔真是节，明重日月正为离。愿将岭表风霜力，散慰东南百郡思。"}