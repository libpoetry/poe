{"id":"23974","title":"杏花·上国昔相值","dynasty":"唐代","author":"李商隐","text":"上国昔相值，亭亭如欲言。异乡今暂赏，眽眽岂无恩。援少风多力，墙高月有痕。为含无限意，遂对不胜繁。仙子玉京路，主人金谷园。几时辞碧落，谁伴过黄昏。镜拂铅华腻，炉藏桂烬温。终应催竹叶，先拟咏桃根。莫学啼成血，从教梦寄魂。吴王采香径，失路入烟村。"}