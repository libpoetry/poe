{"id":"1109575","title":"又泛西溪诗十首","dynasty":"宋","author":"刘跂","text":"溪小才容舴艋舟，一樽聊复寄春流。纵横不用施篙棹，自在教随水上鸥。溪头青草弄春柔，一带花开动客愁。贪看波中锦纹石，不知船已过芳洲。春水微生放鹢初，和风习习日舒舒。洲前且为停轻楫，待摘蒌蒿煮白鱼。扁舟如箭过前湾，飞鹭多情送我还。张起片帆风正急，回头已失蔡公山。天生桥畔水交流，夹岸花飞逐客舟。时听山禽歌一曲，何须吹笛舞凉州。下濑忽惊花满树，踏舟常恐酒杯翻。鼻头只怪香风远，知是行过桃李村。寒沙如雪水如蓝，歌啸中流响半岩。秖恐骊龙惊睡觉，呼风吹浪溅春衫。春树连山水浸云，棹歌初奏浪花分。溪神为我添风色，十里归来日未曛。淡淡春烟夕照微，渡头已觉行人稀。玉樽未尽宾朋意，两桨何妨待月归。岸边渐长陶潜菊，渚畔初生柳恽蘋。自学操舟狎清泚，从今休笑往来频。"}