{"id":"175742","title":"新凉·新凉为招客","dynasty":"宋代","author":"刘子翚","text":"新凉为招客，胜集非预图。前峰雨未散，泠风绕吾庐。披襟沐清驶，合席随沾濡。定知喧譊中，欲此一快无。兴来扩以酒，草具来须臾。田翁偶过我，添杯坐其偶。为言秋暑剧，稻畦日凋疏。宁辞抱瓮劳，仅给园中蔬。喜兹甘澍足，普润无遗墟。遥山莽难分，绿浪摇虚徐。我病不任耕，岁收仰微租。蒙成每自愧，一饱便有余，连觞使之釂，醉语杂叫呼。野人无他肠，我辈恐不如。"}