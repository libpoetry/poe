{"id":"419609","title":"台城路 枯树","dynasty":"近现代","author":"姚鹓雏","text":"西风斜照婆娑意，兰成昔年曾赋。雨暗虚篱，烟荒断壑，瘦影鬅鬙谁顾。秋声最苦。更阑楯萧疏。几家庭宇。减尽清华，不驯龙性尚如故。溪山依旧寂寂，笑轮囷坐老，终远斤斧。脱叶难留，盘根自出，一任支离寒暑。前游暗数。是白鹄来时，碧柯交处。五亩嘉阴，唤人闲认取。"}