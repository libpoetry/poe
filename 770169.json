{"id":"770169","title":"叔峤印伯居伏魔寺数往访之","dynasty":"清","author":"林旭","text":"窗外丁香玉雪色，窗下两生坐太息。可怜太息空为尔，舍人县令官秩卑。朝出空遮御史车，莫归还草相公书。宗庙神灵三百春，即今将相未无人。言战言守言迁都，三十六策他则无。深宫追念前朝痛，根本关中敢轻动。掷鼠忌器空迟疑，喂虎割肉有尽时。书生不自有科第，能为家国作么计。东家翰林尽室避，犹闻慷慨排合议。"}