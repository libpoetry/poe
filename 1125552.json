{"id":"1125552","title":"峡路山行即事十首","dynasty":"宋","author":"袁说友","text":"环山翠幄远尤清，柏叶丛枝到地生。恰傍浓阴深处过，无端杜宇两三声。短篱深閟两三家，门外低畦长豆麻。急系芒鞋看行客，野花犹带一枝斜。旌旗猎猎晓云风，扑面清微破午烘。更度幽香来细细，转头寻见野花红。跳山踏草笑迎逢，要识新侯过眼中。寄语山翁吾老矣，冬裘夏葛与伊同。双牛只叟一横犁，白水青秧透面肥。是处喜经连夜雨，田家十口可无饥。老去纡行盍罢休，忙身閒虑足搔头。林烟岩雾鸟声远，独对遥山无限愁。鼙鼓鸣山绿叶摇，繁声嚣杂漫终朝。不如涧下一杯水，沃起行人心肺焦。倚风修竹叶滋繁，穿石湍流浪吐吞。薄暮柴门人影寂，晓风烟树鸟鸣喧。浩荡东风晚更严，黄埃得得上霜髯。细题今日山中景，更有前头万点尖。千里山行一月程，攀层蹑级几宵征。明朝猛入遂宁路，闻说夷途砥样平。"}