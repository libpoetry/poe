{"id":"865668","title":"月湖新得浮石岩","dynasty":"宋","author":"邓深","text":"月湖先生乐山水，搜奇曾不远千里。那知去郭三牛鸣，浮石岩中晦佳致。神剜鬼划有许工，天坠地出知几世。平时樵径所不由，一旦屐齿胡为至。由来绝景难久藏，竟须好事与经始。见之三叹欲忘归，市以千金不惜费。公之得此真无价，我亦闻之喜不寐。朝来幽事颇相关，乘兴纵观约联骑。霜明日暖马蹄轻，曾不踰时即其地。喷云泄雾疑有神，旋呼斤斧诛榛苇。初惊巨石几百寻，突兀嶙峋湿云气。嵌窦谽谺元自开，藤蔓骈罗巧相缔。清涵竹木总坚瘦，阴生莓苔倍葱翠。老根侧出掀虬髯，幽草倒生摇凤尾。前山一抹横蛾眉，隔尽俗尘如户闭。褰裳振足履崎岖，披棘扪萝穷幽邃。忽有一径出自然，委蛇深隐阔盈咫。四面周遭步转高，心领目击纷可喜。处处出石作奇怪，续续哦诗聊比拟。或黎其色如铁绣，或赭其容如酒醉。或傲睨而痴自笑，或突怒而狠相视。或开幽室为书院，或引长廊为客次。或虚高下成楼阁，或严尊卑作堂陛。或分半月隐天形，或展胡床圈地势。或露码碯红而润，或错琉璃青且腻。或如入关如升堂，或如卧榻如隐几。或如立壁如拱梁，或如卓笔如布字。递递逢迎巧献状，试举其凡莫殚纪。最喜宾从可从容，甲乙其间有一二。昔闻淡岩天下稀，金华仙伯载称美。围中仅可坐十客，举此十倍加不啻。余贺兹丘有所遭，初不远人人自弃。先生一笑与我言，平生此兴觉为累。岂期幸会得所图，孰使之然天实畀。须臾更涉屏岩巅，指云此有无尽意。一水萦纡殊有情，万山回环杳无际。规以数椽安一榻，时来长啸舒清思。愿观馀力佐天巧，名与此山传不替。自惟野性寡所嗜，犹喜登临同臭味。剩欲相从为久计，祝公先了公家事。"}