{"id":"991787","title":"大风","dynasty":"宋","author":"梅尧臣","text":"夜风昼不止，天理何可常。正当春木荣，摆磨枝叶伤。东皇务长养，乃值此物狂。曷不诉于帝，斥之出远方。风伯有罪五，孰肯进皂囊。往时岁苦旱，救热雨欲滂。吹之不使下，云雷遂深藏。复摇江海波，白日沈舟航。又卷关塞沙，千里填河隍。拔木与退鹢，书传言已详。今者天柔和，煦煦皆敷芳。独尔何不仁，嚎怒事雄强。既其背天时，诛殛固所当。鸢鸣兼虎啸，助恶党亦昌。"}