{"id":"687595","title":"刘山人送牡丹","dynasty":"明","author":"孙继皋","text":"匹马层冰淮上来，名花相赠与亲栽。东风十日看将近，遮莫三春烂熳开。嫩梗泥封不怕寒，移来新傍石阑干。丹葩绿叶关心待，翠幕金尊著意看。嘉名一一署周藩，黄紫还谁数洛阳。秀色定知誇绝代，此花真不愧花王。异种传来百宝装，花开应不比寻常。春城定惹游人看，泼却新醅满瓮香。"}