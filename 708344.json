{"id":"708344","title":"石州慢  感春","dynasty":"明末清初","author":"龚鼎孳","text":"香阁春深，庭院昼长，花雨飘洒。清明时候，轻寒小热，暗愁盈把。呢喃燕子，却憎画栋，凋零乌衣，闲恨犹牵惹。拍碎玉阑干，尽黄鹂描写。游冶。禁烟吹散，宝瑟风前，紫骝花下。何似一灯寒食，柴门初打。楼头柳色，望里青断天涯，絮飞还殢王孙马。解道莫愁谁，只长于人也。"}