{"id":"754506","title":"汉金釭歌","dynasty":"清","author":"孔璐华","text":"一锊金釭忆汉年，汉宫遗制至今传。赵家姊妹来何处，燕燕飞来绝可怜。双双燕入昭阳殿，班姬辞辇甘秋扇。黄金作屋贮温柔，《西京杂记》分明见。专宠承恩望久长，玉阶铜沓斗新妆。碧栊朱户参差起，歌舞声中夜未央。此釭嵌璧锁深阁，象床熊席明珠蛤。白璧蓝田似列钱，釭中翠羽涂金合。汉宫劫后久成灰，春风惟有野棠开。美人黄土归何处，此时犹见燕飞来。当年威斗尽颠倒，鼎在陶陵亦难保。千年未损古金纹，农夫犹得耕芳草。可怜涎涎啄王孙，釭上泥巢旧有痕。一镮人手寒金重，不打仓琅古木门。"}