{"id":"826724","title":"湘月·八月十四夕集冰丝厂，依白石体并韵","dynasty":"清末近现代初","author":"章钰","text":"百花诞日，记兰梅媵座，来赏韶景。路熟杭州尽替得，夜泛西湖秋兴。洞石清供，园蔬嘉馔，称我交情冷。回廊巡遍，一轮正挂天镜。回首汐社经年，牢愁万古，付香禅棋阵。梦境光阴怕更问，南北谁强谁胜。破碎山河，高寒殿宇，望断澄清信。良书曾借，误文且勘三省。"}