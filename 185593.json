{"id":"185593","title":"寄申屠御史","dynasty":"宋代","author":"陆文圭","text":"御史帝耳目，监察沿隋唐。台阁迥清风，笔简凌秋霜。澄清一揽辔，驱狸走豺狼。贤哉故安侯，廉介尤刚方。闭门杜系谒，上殿肃朝纲。今侯有祖风，学术尤章章。出拥簿书尘，入薰书傅香。胸襟汉石渠，人物鲁灵光。终然百鸷鹗，不及一鸾凰。奉国信孜孜，问涂何皇皇。往岁金陵辙，前年古浙航。鸣犊有馀哀，河水空洋洋。行役山川苦，归兴桑麻长。广陵挹雄胜，平山吊凄凉。瘦马乏刍枥，寒妾无帛囊。家瘠道愈肥，躬瘁名逾芳。昔在东都季，憸佞沉忠良。知几独子龙，绝迹栖梁碭。瞻马止谁屋，亦复可怜伤。"}