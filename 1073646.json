{"id":"1073646","title":"洞庭沈氏园亭","dynasty":"宋","author":"孙觌","text":"云根瘴滔天，万叠如连环。峨峨一镜中，绾结十二鬟。坛殿岁月古，敝石苍苔斑。毛公已仙去，故物尚人间。群胡射汉月，猎火焮百蛮。安知橘中乐，避世真商山。英英东阳孙，高情寄人寰。诛茅择地胜，斩崖破天悭。开轩叠苍玉，乱峰刻孱颜。循除绕罗带，浅溜鸣潺湲。意行云共出，地坐草可班。兴至亦乘桴，一蓑卧沧湾。"}