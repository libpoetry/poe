{"id":"643180","title":"送百户徐叔平之甘州","dynasty":"明","author":"胡奎","text":"徐卿有子天马驹，从戎甘州十载馀。白云东望八千里，夜夜梦绕鸳鸯湖。鸳鸯双飞复双宿，湖中鲤鱼白如玉。腰下能悬宝玦还，水边不用金钱卜。左持张掖酒，右进凉蒲萄。上堂舞莱衣，暂脱战时袍。别家复向甘州去，简书有程那久住。雁落黄云塞上芦，乌啼白月庭前树。吾闻李牧今守边，边庭四境俱晏然。椎牛飨士开屯田，星河远近同一天。愿卿父子长寿考，壮士不须忧远道。"}