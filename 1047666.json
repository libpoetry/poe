{"id":"1047666","title":"次韵奉赠巴陵上官令","dynasty":"宋","author":"沈辽","text":"古人善治身，摆落在尘土。明哲所自任，不为小人侮。嗟我一何愚，逍遥寄天宇。长嫌柳下污，有意庄生堵。微官被黯黮，远放潇湘浦。闭关绝世故，况复挥谈麈。蒙恩许北下，始接诸公武。若得一丸药，顿发三年瞽。巴陵遇言游，高文璨瑶圃。泠泠挹清风，使人怀玉斧。"}