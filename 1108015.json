{"id":"1108015","title":"出东门","dynasty":"宋","author":"艾性夫","text":"驱车出东门，怅望东门道。折兰赠所思，所赠非所好。岂无千丈红，相媚一饷好。终然失所性，不肯寘怀抱。秋风日以高，玄发日以缟。携兰种幽谷，佩服从吾老。驱车出东门，客问将何之。遗我黄鹄羽，举我栗木枝。勿谓一羽轻，横翔以相期。勿讶一木微，谨畏堪自持。一拜感客意，再拜领客辞。何以报知己，奉之千岁龟。"}