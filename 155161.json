{"id":"155161","title":"夜宿天章寺·兰亭负崇冈","dynasty":"宋代","author":"喻良能","text":"兰亭负崇冈，修竹翳寒绿。嚣烦隔人境，爽气森佛屋。薄暮行役罢，言就上方宿。是时秋峥嵘，西风响岩谷。越兰不可见，浩歌想馀馥。右军恨何许，禊序空三复。夜久百虫绝，灯花媚幽独。萧然四壁静，一洗圣万斛。何当脱羁鞅，阴岩事卜筑。聊复得此游，澹然心赏足。"}