{"id":"111675","title":"木兰花慢·笑花神较懒","dynasty":"宋代","author":"姚云文","text":"笑花神较懒，似忘却、趁清明。更油幄晴慳，蒻庵寒浅，湿重红云。东君似怜花透，环碧需、遮住怕渠惊。惆怅犊车人远，绿杨深闭重城。香名。谁误娉婷。曾注谱、上金屏。问洛中亭馆，竹西鼓吹，人醉花醒。且莫煎酥涴却，一枝枝、封蜡付铜瓶。三十六宫春在，人间雨无情。"}