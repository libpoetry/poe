{"id":"1053657","title":"酬王衮臣朝奉见赠","dynasty":"宋","author":"释道潜","text":"吾闻终南山，郁茀参斗牛。其下多贤豪，学术贯九流。公生实异禀，气夺河汉秋。妙龄升广文，岐嶷压上游。登科三十年，仕宦真悠悠。功名信有命，富贵岂力求。迩来居海上，未解钟仪囚。高怀素闻道，对客忘咿嚘。相欢固倾倒，不可即掉头。今我来自东，邂逅欣绸缪。新诗激谬懦，词力劲且遒。恍如开武库，左右森戈矛。便当偃旗鼓，罢战为良谋。与公从逍遥，放浪追子休。"}