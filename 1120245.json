{"id":"1120245","title":"戊辰感事二首","dynasty":"宋","author":"周文璞","text":"久要和平福，须宽次第刑。诸公善调壹，熙祚必清宁。夹道焚香拜，今知病酒醒。谩劳双鬓白，何止故山青。妖纬朝沉彩，非烟夜透扃。愿同臧获列，齐寿八千龄。幕府才方盛，军师意最高。何年燕巢木，几处马腾槽。驰骋心方壮，指麾身更劳。周诗歌劳徕，费誓说逋逃。行阙占风角，穹庐拜羽旄。飞腾真有种，淡泊正相遭。"}