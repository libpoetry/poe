{"id":"594194","title":"答吴秀才拾之","dynasty":"明","author":"欧大任","text":"浚发吴楚间，奕奕一髦士。读多袁豹书，代守班家史。敷文蔚霞灿，持论倏飙起。白马夹车毂，青云拥冠履。就我秣陵西，檀桥暂停轨。美晰玉照鲜，馨言蕙吹似。昔闻沐雪赋，今得过江汜。援毫惠雅篇，酿黍荐新酏。奖挹非所膺，丽泽能毋鄙。秉礼大姬宗，历聘延陵子。桑阴日未移，傥来问樗里。"}