{"id":"645038","title":"赋得字水成文送陈子鲁","dynasty":"明","author":"解缙","text":"章江飞出赣石来，大皋渡头群玉开。神螺浦翠晓光发，天狱山高青练回。东江西江小水合，章水中流何壮哉。双洲横作两龙剑，交锁石濑鸣春雷。一点分明飞作笔，上字成文下成吉。沧田桑海说荒唐，焉用河图洛书出。文水生祥不可休，坐谈孔孟思伊周。萧曹管乐不足数，倦游往往思扁舟。陈君更在水西住，几回击楫歌中流。鹧鸪洞前薜荔晓，赤石潭下芙蓉秋。天风吹云捲大旗，玉文深发清涟漪。君今归去事仙赏，我亦乘之歌式微。"}