{"id":"703441","title":"罗浮诗","dynasty":"明","author":"释古云","text":"高高万仞湿衣寒，天外孤筇不怕难。绝壁眼空低尽放，平崖魂倦绕初安。啼残山鸟人偏老，摘得琪花兴自宽。且把云庵笼日影，好声吟与葛洪看。药生樵径不知名，石涧潺潺尽日听。万壑绕衣沾老桂，二楼闪眼小重溟。云中古观珠花树，松下香台贝叶经。猿听鹤归无限意，人间谁是梦初醒。"}