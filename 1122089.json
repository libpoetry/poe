{"id":"1122089","title":"病后和黄玉泉韵","dynasty":"宋","author":"郑清之","text":"山扉连月款言卮，拟共还家浣客衣。愧失养生收一溉，笑擒梦竖窜三危。大槐安国休重省，兜率陀天尚缓归。一病一衰秋后雨，孰言之武老能为。赤明瀹篆正恢台，戏挹雄风涤闷怀。病骨喜随新箨换，好诗忽馈宝珠来。巨鱼未纵王褒壑，陋室聊淹禹锡阶。且共理身如理国，小须握手咏康哉。"}