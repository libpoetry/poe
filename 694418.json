{"id":"694418","title":"悼周镐","dynasty":"明","author":"陈献章","text":"一封长夏寄京书，不遣归来待拜除。谁与行人报消息，高堂今日要人扶。一双玉树出东溟，岂意先随晓露倾。三十六年惟一女，老夫垂泪写铭旌。叔子还家定买碑，墓旁将刻老夫诗。诗中不借閒言语，只写人间母子悲。嗜好平生法帖诗，偶逢方士问刀圭。何人摆脱浮生事，得似周郎易箦时。里巷三年六七坟，老年无泪哭交亲。数声愿借辽阳鹤，唤醒人间未死人。"}