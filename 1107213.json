{"id":"1107213","title":"登西湖北楼","dynasty":"宋","author":"丘浚","text":"寻游心绪忍阑珊，高处重登始是观。晚吹划开三面碧，晨曦收住一天寒。南屏洞户萝阴合，东极鳌峰雪浪漫。远近声形穷不得，离朱师旷漫凭栏。澄霁无涯混一区，似开尘网到华胥。图抨水墨烟昏处，国占清凉月上初。云梦泽宽城邑远，华严川好酒胥疏。祇期摆脱名缰了，来约真仙傍此居。"}