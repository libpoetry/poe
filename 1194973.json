{"id":"1194973","title":"闻无相道人顺世五首 其二","dynasty":"唐","author":"贯休","text":"自昔寻师日，颠峰绝顶头。虽闻不相似，特地使人愁。庭树雪摧残，上有白猕猴。大哉法中龙，去去不可留。常思将道者，高论地炉傍。迂谈无世味，夜深山木僵。下山遭离乱，多病惟深藏。一别三十年，烟水空茫茫。石霜既顺世，吾师亦不住。杉桂有猩猩，糠秕无句句。土肥多孟蕨，道老如婴孺。莫比优昙花，斯人更难遇。百千万亿偈，共他勿交涉。所以那老人，密传与迦叶。吾师得此法，不论劫不劫。去矣不可留，无踪若为蹑。"}