{"id":"1143830","title":"挽艮岩梅府卿","dynasty":"宋末元初","author":"方回","text":"庚午昔同朝，权臣狠且骄。至尊俱芥视，大物遽冰消。密勿毗廊肆，艰难驾使轺。丝毫心有愧，寿肯到今朝。往事括囊坤，元魁罪忍论。咸淳君蔑有，德祐国能存。委曲都司笔，侵寻亚从门。惟公独不肯，手板倒桓温。改卜龟图后，閒居二十年。商颜才聘币，剡曲竟回船。□□无虚日，粢盛有薄田。何须似裴李，绿野及平泉。"}