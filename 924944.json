{"id":"924944","title":"偶游大愚见馀杭明雅照师旧识子瞻能言西湖旧游将行赋诗送之","dynasty":"宋","author":"苏辙","text":"五年卖盐酒，胜事不复知。城东古道场，萧瑟寒松姿。出游诚偶尔，相逢亦不期。西轩吴越僧，弛担未多时。言住西湖中，岩谷涵清漪。却背闾井喧，曲尽水石奇。昔年苏夫子，杖屦无不之。三百六十寺，处处题清诗。麋鹿尽相识，况乃比丘师。辩净二老人，精明吐琉璃。笑言每忘去，蒲褐相依随。门人几杖立，往往闻谈词。风云一解散，变化何不为。辩入三昧火，卯塔长松攲。净老不复出，麈尾清风施。苏公得罪去，布衣拂霜髭。空存壁间字，郁屈蟠蛟螭。知我即兄弟，微官此栖迟。问何久自苦，五斗宁免饥。俯首笑不答，且尔聊敖嬉。我兄次公狂，我复长康痴。反复自为计，定知山中宜。但欲毕婚娶，每为故人疑。君归漫洒扫，野鹤非长羁。"}