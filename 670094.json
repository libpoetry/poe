{"id":"670094","title":"送申职方谪莱州推官","dynasty":"明","author":"李攀龙","text":"嫖姚三疏奏明光，九月王师扫大荒。不求十万羽林骑，从军但请尚书郎。看君未是侯门客，草檄论兵一当百。片言不合径拂衣，坐使元戎气萧索。汉主临轩送逐臣，褰帷海上及行春。正逢匹妇衔冤雨，一洒浮尘不污人。游燕曾携短匕首，袖里虹蜺今在否。出关若见弃繻生，为余持赠单于走。"}