{"id":"680774","title":"拙吟一首奉寄叔固贤表","dynasty":"明","author":"谢孟安","text":"忆昨与君别，春风三月时。感君不我弃，祖饯当路歧。斗酒不成欢，挥手重致词。别来今几月，两地遥相思。人生贵知己，爱我其有谁。惟君颇同调，缔交无所疑。君如云间鹤，饮啄思天池。天高风露寒，归宿青松枝。又如渥洼骥，胸藏千里姿。俯首槽枥下，伯乐顾何迟。读书破万卷，老苍咸见推。嘉遁白石涧，所友鹿与麋。富贵等浮云，游心书与诗。遥遥出华胄，雅称为白眉。而我鲁钝质，鬓发今成丝。忝沐明主恩，列衔白云司。就养旴江郡，黄堂望巍巍。屈指阅寒暑，出入聊在兹。思君不可即，山川杳难期。有时动归念，目极闽南陲。偶因鸿雁便，空缄意无涯。"}