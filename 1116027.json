{"id":"1116027","title":"嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖宜亦以慈名作诗曰","dynasty":"宋","author":"杨简","text":"惜也天然一段奇，如何万古罕人知。只今烟水平轩槛，触目无非是孝慈。惜也天然一段奇，如何万古罕人知。只今弄月吟风处，孔子明言是孝慈。惜也天然一段奇，如何万古罕人知。只今山色连深翠，孔子明言是孝慈。惜也天然一段奇，如何万古罕人知。只今步步云生足，底用思为底用疑。惜也天然一段奇，如何万古罕人知。只今讲学从游地，一听思为一听疑。惜也天然一段奇，如何万古罕人知。慇勤为语从游子，孰是思为孰是疑。"}