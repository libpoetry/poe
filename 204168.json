{"id":"204168","title":"吴山庙诗·君子尚权变","dynasty":"宋代","author":"释智圆","text":"君子尚权变，权变贵合道。子胥薦专诸，子光专非好。父雠共戴天，乞师恨不早。子光既得志，入郢事征讨。报父既鞭尸，谏王仍杀身。孝子节方全，忠臣道且新。驰名天地间，岂是悠悠人。青史书盛烈，血食旌遗尘。庙堂耀晨曦，庙木荂阳春。往来无知俗，焚香勤祷祝。忠孝不敢行，神兮宁降福。"}