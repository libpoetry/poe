{"id":"1089359","title":"崧高齐上施参政寿","dynasty":"宋","author":"许及之","text":"灵山钟秀崧高齐，鹿苑名胜神所栖。水晶玉札银成泥，无论粉绿丹黄黳。文星相望直斗奎，出藩入从黄金闺。谁坐廊庙赓凫鹥，山经地志古有稽。我公间气今其繄，资兼文武双印提。十年太学甘朝齑，吐光万丈腾虹霓。鸡林传诵争航梯，至今威名詟羌氐。张旃朔庭抚遗黎，鼓舞雄豪泣旄齯。折冲樽俎眠鼓鼙，屯云万里行春犁。五风十雨无苦凄，此疆尔界谁町畦。不须京观封鲸鲵，混一少忍矜扶藜。从容论道开端倪，一语折衷温如绨。鉴裁不阅黄与骊，流品自成桃李蹊。琴音八极回薰兮，长庚夜明玉绳低。貂珰晓驰建章西，黄封九酝天处题。寿以一饮千玻瓈，公开寿域民同跻。龟文燕颔额插犀，中书之考米一稊。葛仙炼丹旧有溪，从公拟欲求刀圭。散作人间刮膜篦，尽洗凡骨开尘迷。"}