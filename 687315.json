{"id":"687315","title":"驾幸承天二首","dynasty":"明","author":"孙宜","text":"迢遥列郡总维城，彩仗朱笼夹道迎。太守尚宽诛北地，群臣何似幸南京。山河嵩洛开皇览，雨露荆襄动圣情。莫谓此行劳万乘，即今四海是升平。万国先声二月过，亲行丰乐旧山河。趋朝故老虔奔走，失候元臣合谴诃。燕寝昼参增拭泪，享筵朝荐阅登歌。从来只谒关殊思，此地无妨礼数多。"}