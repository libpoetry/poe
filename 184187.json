{"id":"184187","title":"入剑门和少陵韵","dynasty":"宋代","author":"孙应时","text":"客还入剑门，纵览形势壮。两崖摩青天，石城岌相向。风云郁惨澹，神鬼见情状。重关一何危，哀壑不可傍。岩蹲虎豹怒，水落龙蛇放。英雄意习扬，行路色沮丧。杀人古如麻，俛仰有余怆。我游亦何事，哦诗神颇王。杜陵千年句，角逐不得让。过关一雨凉，浓绿出千嶂。独酌无与歌，怀人复怊怅。"}