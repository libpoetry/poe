{"id":"1078300","title":"马友馀党步谅等以万众自江西寇湖南破醴陵攸县屯于衡山县界得报即自衡阳率师次衡山遣兵将夜渡江晨叩其垒贼出不意悉解以降放散驱虏老弱外得精兵七千人分隶诸将漫成口号四首 其二","dynasty":"宋","author":"李纲","text":"王师破贼凯歌还，积甲高于熊耳山。尽选精强付诸将，威声已足镇荆蛮。"}