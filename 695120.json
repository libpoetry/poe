{"id":"695120","title":"送劳掌教之任连州四首","dynasty":"明","author":"林大春","text":"横经几载卧潮阳，再转湟州秋色凉。莫道宦游千里隔，风烟犹尔是同乡。曾向云间陪二陆，却从岭左拜昌黎。于今匹马连山道，翻作青衿两地思。探奇乘兴望沧溟，时向东山万古亭。此去登临谁最胜，联翩白鹤倚秋汀。吾乡多士屡蜚声，报道都充六馆英。玉铎流音君更远，行看丹阙荐阳城。"}