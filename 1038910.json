{"id":"1038910","title":"顶破二山诗","dynasty":"宋","author":"苏舜钦","text":"此邑有顶山，下潜子母虬。其子去为雨，以救乡人忧。前擘穷峰开，化出百丈湫。后因号破山，致祠献庶羞。岁来省其母，风雹六月秋。烟云腾蹋去，不复经月留。邑民赖其灵，虽旱岁有收。因成两佛宇，幽邃号胜游。涧泉走鸾车，松桂拥石楼。夜堂人噤渗，阴壁风飕飗。近年返暴雨，颇亦伤田畴。老农务祈祷，梵呗日不休。常为释徒利，乃作生民雠。呜呼二虬者，其说何悠悠。"}