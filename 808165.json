{"id":"808165","title":"水龙吟  用丁宏庵韵","dynasty":"清","author":"厉鹗","text":"客怀偏恨秋阴，故遮一半阑干影。蛬欺人独，鹊欺书滞，何曾惯听。叠叠吴云，迢迢楚水，悠悠醒枕。漫寻思那日，门前银浦，不抵似、关山永。凝立风帘露井。可能拌、参差簧冷。飘零愁发，萧条长铗，无言自领。楼月斜初，篝烟清后，旧家标韵。又新凉陡起，添衣时候，作西窗暝。"}