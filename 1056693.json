{"id":"1056693","title":"镜镊","dynasty":"宋","author":"吕南公","text":"镜镊亦何功，铿铿漫从事。助人饰形骸，初若逞意思。须毛何足简，尘垢何足薙。端为儿女怀，丰靓以言贵。余家在农亩，耘耔当传世。朝犁泥糊糊，暮耨草翳翳。风搔日暴炙，姿状难妩媚。百年寄托身，颠倒皆顺利。颜红黑何害，发黑白亦是。谁能妄去取，屑屑论姿致。深村拟三径，岁月治去计。带经以随牛，镜镊成相弃。"}