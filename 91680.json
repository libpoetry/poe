{"id":"91680","title":"碧落堂晓望荷山","dynasty":"宋代","author":"杨万里","text":"荷山非不高，城里自不见。一登碧落堂，山色正对面。如人卧平地，跃起立天半。指挥出伏兵，万骑横隔岸。後乘来未已，前驱瞻已远。晨光到岩岳，人物俱蒨绚。绿屏纷开阖，翠旗闪舒卷。安得垂天虹，桥虚度云巘。老铃偶报事，郡庭集宾赞。匆匆换山巾，默默下林阪。"}