{"id":"672425","title":"永丰谣","dynasty":"明","author":"王弼","text":"永丰圩接永宁乡，一亩官田八斗粮。人家种田无厚薄，了得官租身即乐。前年大水平斗门，圩底禾苗没半分。里胥告灾县官怒，至今迫租如迫魂。有田迫租未足怪，尽将官田作民卖。富家得田贫纳租，年年旧租结新债。旧租了，新租促，更向城中卖黄犊。一犊千文任时估，债家算息不算母。于乎有犊可卖君莫悲，东邻卖犊兼卖儿。但愿有儿在我边，明年还得种官田。"}