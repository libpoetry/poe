{"id":"663334","title":"醉中呈时大亲丈","dynasty":"明","author":"边贡","text":"忆昔别丈人，倏忽八九春。往年虽暂逢，契阔无由伸。寒冬阴气固，微阳照广津。送送不及远，千里空劳神。今来芳草时，言作上国宾。青袍耀垂杨，移家住京尘。吾亲适试吏，相过无昏晨。见母复见姑，此乐难具陈。佳辰展良宴，味寡情则真。相顾各踌躇，何以序情亲。醉别勿草草，挥手天涯人。"}