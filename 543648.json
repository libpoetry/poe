{"id":"543648","title":"长安僧舍邂逅庄山人静父余初未之识也静父独以意契邀余啜茗禅榻中翛然竟日垂别问姓名乃相顾大笑赠以此歌","dynasty":"明","author":"胡应麟","text":"黄金台下庄静父，啸弄云烟天尺五。烹葵拉我远公社，错落芙蓉剑花吐。经年作客咸阳东，浩歌击筑飞长虹。貂裘敝尽归不得，五见黄叶号西风。何日相将武夷去，桃花九曲流春红。丹青楼殿四百八，醉谒上帝金银宫。"}