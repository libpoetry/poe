{"id":"1063213","title":"寿蒲宪","dynasty":"宋","author":"夏倪","text":"君不见相如题桥出蜀都，归来驷马驾赤车。王孙喟叹分金珠，遽喜文君得此夫。又不见扬雄玄经垂日月，承明昼日见三接。当年戏为赋甘泉，炯炯至今光不灭。山川炳灵四载英，两君千载悬盛名。后来继者谁其人，蒲公使君早飞声。先皇侧席搜殊杰，明公凛凛来射策。合沓英词动一时，紫燕飞黄行莫测。文明天子脩前烈，赤轭班输公建节。二年和气满西川，父老欢娱丰两颊。锦瑟高张箫鼓集，还见公膺诞弥日。玉露金风丽早秋，绿樽翠杓明相射。有酒如渑肉如陵，再拜寿公千百年。愿公早早树高勋，快插貂蝉据鼎茵。"}