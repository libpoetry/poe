{"id":"303761","title":"疏影·蛮柯点碧","dynasty":"清代","author":"陈方恪","text":"蛮柯点碧。趁越溪雪霁，曾共吟屐。素涧泠泠，静拂瑶琴，春风为洗芳泽。青山一见经年事，定谁惜、飘零江国。怅娉婷、恨想云衣，泪洒翠华亭北。须信骖鸾旧侣，月明香雾里，飞去无力。尽念多情，剩取寒姿，慰我天涯游历。金尊别有相思句，奈瘦损、庾郎词笔。便醉归、一笛扁舟，付与暮愁空阔。"}