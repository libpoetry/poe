{"id":"302641","title":"天香·为吴湖帆题马湘兰薛素素画兰合卷","dynasty":"现代","author":"黄公渚","text":"缃蕊啼烟，璚蕤亸露，残春自写芳思。侠骨红妆，坠欢金弹，中有南都铅泪。蔫红小印，还未褪冰奁脂水。怊怅幽香空谷，依稀个人憔悴。可能倩魂唤起，阅风霜、托根无地。澹墨未忺，妆束断肠身世。珠字黄庭婉娈，更枨触、听鹂旧风致。漫惜余芳，骚愁满纸。"}