{"id":"822511","title":"八犯玉交枝 其二 蘧庐见和。叠韵詶之","dynasty":"清末近现代初","author":"周岸登","text":"寒甚尧年，运丁贤劫，问鹤鹤应无语。人悯冬穷天更惜，幻作银城珠树。圆穹低杵。岁晚孤客衣单，围炉谁为添薪楚。还被冷风吹泪，琼瑰盈路。忆曾赋笔裁圭，诗心拟絮。一时山雅扶步。宴梁苑、纶巾欹羽。更谁管、堆檐填户。正屏曲、传歌按舞。昔年风措今销去。便换谱阳春，情怀记得阿连否。"}