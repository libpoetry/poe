{"id":"794036","title":"射工行","dynasty":"清","author":"黄毓祺","text":"虎欲齧人，不避贤豪。猛虎齧人不齧影，行路之人犹可抱影逃。嗟嗟射工猛于虎，含沙射影我心苦。我欲渡水，畏此射工。仰视飞鸟，愿言往从。假尔羽翼，飞飞摩空。我欲假孔雀，渴饮寒泉牛觚触。我欲假鹓雏，道逢腐鼠鸱怒呼。不如鸂鶒肯见假，载飞载鸣水上下。啄食含沙射人者，射工射工不敢前。令我皇帝陛下寿万年。"}