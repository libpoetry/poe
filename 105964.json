{"id":"105964","title":"春寒纪异·今年一何异","dynasty":"元代","author":"方回","text":"今年一何异，人日苦连雨。甲子复不晴，吾密识诸簿。烧灯前一夕，轰然震雷鼓。醉卧初未闻，遄骇雪霰舞。乍暄汗肤烂，倏冻尫脊楼。造物谑百昌，摩手遽斫斧。侵寻二月初，野花半吞吐。严霜甚腊天，挫使颜色沮。日昏盪黑子，天暗堕黄土。占谶或未习，灾眚亦可睹。有客言近县，疠鬼肆虐侮。槌撞体肢软，{左骨右列}棘喉咽楚。一家朝团栾，暮辄踣四五。上丁祭孔庙，儒冠列如堵。鼻雍背肩缩，咯唾满廊庑。閒居乏薪炭，畏风紧扃户。病轻勿略医，芎芷自煎煮。横纵乱方书，叠重着褐裋。向来佳气和，藜杖涉园渚。扫涸詗新泉，搜枯揽幽莽。融澌跳鲋鲦，润壤泄蛙{上去下黾}。谓即挈蛮榼，所至品村酤。此意未获骋，叉戟已见拒。遥遥莺花饶，惴惴蚕麦腐。身患能有几，时忧卒难数。乾坤亦大矣，一喙其何补。小待春事深，汛墓宴别墅。"}