{"id":"745963","title":"中秋嶰筠尚书招余及关滋圃军门饮沙角炮台眺月有作","dynasty":"清","author":"林则徐","text":"坡公渡海夸罗浮，凉天佳月皆中秋。铁桥石柱我未到，黄湾胥口先句留。今夕何夕正三五，晴光如此胡不游。南阳尚书清兴发，约我载酒同扁舟。日午潮回棹东指，顺流一苇如轻鸥。鼓枻健儿好身手，二十四桨可少休。转眸已失大小虎，须臾沙角风帆收。是时战舰多貔貅，相随大树驱蚍蜉。炮声裂山杂鼓角，樯影蘸水扬旌斿。楼船将军肃钤律，云台主帅精运筹。大宣皇威震四裔，彼伏其罪吾乃柔。军中欢宴岂儿戏，此际正复参机谋。行酒东台对落日，犹如火伞张郁攸。莫疑秋暑酷于夏，晚凉会有风飕䬟。少焉云敛金波流，夜潮汹涌抛珠球。涵空一白十万顷，净洗素练悬沧洲。三山倒影入海底，玉宇隐现开琼楼。乘槎我欲凌女牛，举杯邀月与月酬。《霓裳曲》记大罗咏，广寒斧是前身修。试陟峰巅看霄汉，银河泻露洗我头。森森寒芒动星斗，光射龙穴龙为愁。蛮烟一扫海如镜，清气长此留炎州。三人不假影为伴，袁宏庾亮皆吾俦。醉归踏月凉似水，仍屏傔从袪鸣驺。褰帘拂枕月随入，残宵旅梦皆清幽。今年此夕销百忧，明年此夕相对不。留诗准备别后忆，事定吾欲归田畴。"}