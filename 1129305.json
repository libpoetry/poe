{"id":"1129305","title":"送灵江住金华讲院","dynasty":"宋","author":"释行海","text":"七里滩头问去津，崭岩渔石藓花春。自从一别刘文叔，直到如今少故人。石里烟云护洞天，一条流水狭通船。金华仙子如相见，应问人间是几年。名自黄扉遴选来，山中亦有祢衡材。清风八咏双溪月，讲彻莲花第一回。功成身退只留侯，多少英雄隐白头。为报襄阳今日事，未应先向赤松游。山北山南草木青，杜鹃入夜不堪听。月明一种相思处，遥见天边婺女星。"}