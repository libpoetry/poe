{"id":"662545","title":"悼亡","dynasty":"明","author":"石宝","text":"骤骥下长坂，日月双转毂。容华易消歇，奈此光景速。结发与君欢，绣帘映华屋。芙蓉为君面，秋水为君目。佩君宜男草，饭君落英菊。谁知绰约姿，弃置在山谷。凄风偃蔓草，犹疑靡罗縠。皎月射危坡，哀乌号古木。安知下泉人，不念我幽独。君无儿与女，谁为君斩服。白杨渐有芽，二月酒初熟。荒凉隧道外，徒使奔童仆。纸钱烧作灰，素手岂堪掬。抛殽在中野，秪充饥鸢腹。回风从西南，袅袅如纺轴。未知是芳䰟，瞻望令頞蹙。伉俪虽人合，乃亦系骨肉。顾彼双飞鸟，安能不反复。语尽情未舒，聊以歌代哭。"}