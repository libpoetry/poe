{"id":"1079908","title":"景德北窗","dynasty":"宋","author":"吕本中","text":"云横树阴浓，雨涨溪水白。故人唤我出，已度蒸暑厄。北窗非不佳，尚苦眼界窄。小楼隐床后，自与尘雾隔。更怜昭亭山，相向有佳色。君能具鸡黍，略不厌须索。我能知子穷，子亦能爱客。人生要如是，一举乃讽百。我病思远引，未塞交友责。便当约诸公，归耕作长策。囊无一钱赢，岁晚会有获。"}