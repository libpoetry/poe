{"id":"542905","title":"拟大明铙歌曲十八首 其六 四友","dynasty":"明","author":"胡应麟","text":"于维文王，是亲四友。疏附后先，以翼元首。峨峨高踪，异代曷有。天威是临，匍匐奔走。猗与圣祖，广延群雄。如天如海，为万物宗。王师所向，六合景从。爰率车徒，以定浙东。浙东底平，大统未集。蚤作暮思，思布文德。曰基曰濂，曰琛曰溢。玄纁奕奕，交布东国。曰四先生，论道经邦。坐而弗名，匡朕弗遑。呜呼盛节，庆流无疆。德六五帝，功百三王。"}