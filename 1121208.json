{"id":"1121208","title":"后村为李教赋诗且以索和辄课二首","dynasty":"宋","author":"林希逸","text":"莆在东南誇独盛，材如荆楚信多奇。为祥以德麟昭矣，增击何心凤去之。玄岂可嘲嗤范蔡，廉无敢溷慕随夷。情知结束非时样，冷看人间半额眉。诸老赓吟如许富，一翁寒瘦岂能奇。君为严郑其清矣，仆岂羊何敢和之。投匦疏高闻殿陛，入图赋妙遍蕃夷。子云自许千年后，觌面何须彼俯眉。"}