{"id":"1126693","title":"念奴娇","dynasty":"宋","author":"黄人杰","text":"菊黄萸紫，近重阳、天气秋光如泼。怀燕占熊，还又应、崧岳生申时节。玉女擎香，金仙持送，锦里欢声彻。照人风度，满怀俱是冰雪。那更千里江城，政成人化，比春生秋杀。双凤云间御诏墨，将下十行新札。黄阁亨衢，碧油重幕，稳复清毡物。策勋归去，蟠桃犹许三窃。山光堂下，恰催花雨过，韶华将半。蝶舞回风莺度曲，暖响笙箫庭院。泥轼仙翁，当时此夕，正梦投怀燕。紫髯黄发，到今如此清健。岂但风月平分，海沂千里，流得欢声遍。屈宋江山，还助说，莫惜金荷频卷。问寿何如，凤池三到，却放壶天晚。赤松应待，挂冠归伴萧散。"}