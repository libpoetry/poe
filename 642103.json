{"id":"642103","title":"送陆伯瞻主事使朝鲜","dynasty":"明","author":"王绅","text":"皇明受天命，海静波不惊。一统大无外，万国皆来庭。圣人坐法宫，端拱思穆清。朝鲜古名国，畏天慕仪刑。仁贤遗德化，礼义为干桢。至今数千载，文献犹足徵。陆君汉臣裔，儒林蚤蜚英。星轺奉丹诏，使节下青冥。殊方固云远，王事式有程。朔风袭重裘，祖道列都城。橐金岂足羡，专对夙所能。相期圣化宣，庶以承家声。"}