{"id":"686980","title":"过李黄罗茅堂五首柬克正茂才","dynasty":"明","author":"刘崧","text":"幽居仍近郭，高隐即深山。草径经年合，茅堂尽日閒。检书青竹映，倚杖白云还。远愧南游客，逢人秪厚颜。茅堂子故物，归意定何如。学道亲先辈，清心远俗书。藤稍垂石乱，瓠叶上檐虚。日有南溪叟，能来送鲤鱼。水碓时时急，秋山岸岸阴。偶来看野客，浑欲托云林。乌石寒松暝，香田雨稻深。幽栖宁避世，暂去已关心。何年远城市，来此寄高情。客有求书札，谁从隐姓名。茅茨寒更湿，花竹晚初成。江海尊前意，依依见弟兄。伏雨日潇潇，寒风断柳条。居然怀契阔，何以谢招邀。把酒销银烛，披图出绛绡。由来文物异，况乃自前朝。"}