{"id":"280397","title":"鸱鸺曲·鸱鸺鸱鸺","dynasty":"现代","author":"宗远崖","text":"鸱鸺鸱鸺，鹰体猫头。兄鸱枭，弟鸺鹠。喜昏出，恶昼游。宛鸟雏无所用，嚇之不与俦。田鼠害人稼，疾之更若仇。夜猎何必待清秋，目光如炬能冥搜。不惜毛羽落风露，但除群鼠无他求。鼠狼食鸡功何有，家猫食鱼饱即休。嗟尔护农实鸟圣，寸茎颗粒不私收。食母事虚俗莫辨，除害声厉人空忧。任劳任怨终不悔，夜夜飞巡南北畴。"}