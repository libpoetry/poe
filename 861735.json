{"id":"861735","title":"题苍玉轩","dynasty":"宋","author":"王炎","text":"羽客家何在，翠微有仙躅。谁谓绛阙远，功行要纯熟。小筑开壶天，燕坐媚幽独。室中阅丹经，檐外养脩竹。竹清不受尘，人清不受俗。意甚珍惜之，命名以苍玉。此玉可种不可餐，檀栾秀色青于蓝。琅玕碧树未足贵，直节虚心同岁寒。风前历历戛球磬，雪里珊珊鸣佩环。他年化作苍龙去，紫霄直上追鸾骖。"}