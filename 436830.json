{"id":"436830","title":"游嵩山十三首 轘辕坂","dynasty":"金末元初","author":"杨奂","text":"盘盘十二曲，石岭瘦峥嵘。脚底有平地，何人险处行。茂陵骨已朽，万岁恐虚传。莫上中峰顶，秦城隔暮烟。方若植嵬冠，森若削寒玉。明月夜中游，谁家借黄鹄。顽石本在世，启母人亦知。可怜宋太后，死骂宁馨儿。路傍双阙老，蔓草入荒祠。时见山家女，烧香乞茧丝。避名名自在，身瘠道还腴。未到千年后，空岩已姓卢。壮哉昌黎笔，谈笑排佛祸。不言动鬼神，翻疑触雷火。几时落东溪，曲折卧天汉。语似登山人，可饮不可盥。一片开元石，愈知天地中。今宵北窗梦，或可见周公。土阶堕渺茫，多少曹与马。底事住青山，近代无让者。邂逅洗耳翁，去饮上流水。此日傥相逢，黄犊应渴死。大士传心要，诸方叩道玄。至今卓锡地，瑩彻有遗泉。既知田间乐，焉知田间苦。惟是唐虞朝，所以有巢父。"}