{"id":"635493","title":"题龚雪心白描罗汉卷","dynasty":"明","author":"成鹫","text":"雪心老人身姓龚，自称画禅非画工。游丝白描擅能手，千卷万轴无雷同。昔曾见翁写罗汉，今见罗汉如见翁。翁与罗汉一而二，伸纸挥毫事游戏。恢恑谲怪皆有神，神运心兮心运臂。最初幻作伟丈夫，高坐师王擎钵盂。复次幻作老缘觉，摄受和南无住着。复次幻作降幺么，小鬼大鬼肩相摩。复次幻作擎宝塔，塔重塔轻无定法。复次幻作憨长汀，儿戏场中笑不停。复次幻作痒和子，背触翻身声洞耳。复次幻作般舟定，合掌跏趺泯喧静。复次幻作声闻僧，手持贝叶翻金经。复次幻作梵宫殿，指端涌出云端现。天上人间注目看，聋盲喑哑交钦羡。复次幻作洛伽山，一道神光万古閒。善财渴仰观自在，有人端坐竹林间。复次幻作大化主，缨络严身持宝杵。鹿苑高僧补衲衣，药炉童子烧香炷。后来伏虎并降龙，狞貌慈颜指顾中。虎鬼龙神各皈命，旁观仰首空瞪瞢。受楮先生长八尺，中间钜细穷幽颐。不分缁素及髦倪，岂辨溪山声与色。七条衣，六环锡，行住随身俱委悉。铁轮如意钵多罗，只手提携只手搦。动者动，植者植，情与无情含八识。一时摄入白毫端，万象森罗明历历。雪心雪心将无庸，打翻跟斗还虚空。一回开卷一回笑，笑到慈氏离天宫。"}