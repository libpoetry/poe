{"id":"491623","title":"题竹石图歌奉赠周思廉思忠伯仲","dynasty":"明","author":"刘崧","text":"周郎伯仲美且温，乃是南渡丞相之玄孙。三朝书诏烂盈箧，旧物历世能俱存。伯也从容端好文，仲也英气干青云。芝兰晏岁在空谷，风露早已扬清芬。吁嗟昔人邈千载，平园草木春先改。衮绣坊前旧宅空，恩褒寺里遗祠在。极知令德世所钟，矫如双凤骞云中。为君挥翰写竹石，况有风节能相同。嗟哉双凤世所奇，路远昆崙谁致之。何如栖琅玕食竹实，乘清风翔八极。烂文章兮耀云日，毋使山中之人空叹息。"}