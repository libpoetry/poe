{"id":"690246","title":"补牛尾八阕乐歌辞 载氏","dynasty":"明","author":"张孟兼","text":"彼民之初生兮靡慝。彼熙载兮不知不识。彼一人兮操要会以立极。鸸之来，民迎禖矣。鸸之归，民财阜矣。相甲历以制宜，之子兮勤施。而萌肇茁，而汇弥稷。乃攘乃剔，蕃其质。中我宫室，中我琴瑟。种之嘉，播乃畬。出而作，赵其镈。仓斯千，祝百年。乃昭率育，乃游鼓腹。聿康回自神兮，彼天折其柱。维民彝俶乱兮，畴日监而在兹。乃维其斁，乃安其度。若掘大象兮，调太鸿。乘精拱默兮，耳目内通。维率九寰以承流兮，顺轨从。风亮天工兮，一人斯隆。彼奠而靡隳兮惟厚。取财而勿匮兮，惟百耕者馀饩宿陇首。俾我不武，法其阴德。眷群生，气莫阏。芸万百，一何轕。应不求兮，聚必夺。绍物开智兮，一物胥达。"}