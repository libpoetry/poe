{"id":"86179","title":"贺新郎·梦断钧天宴","dynasty":"宋代","author":"刘克庄","text":"梦断钧天宴。怪人间、曲吹别调，局翻新面。不是先生喑哑了，怕杀乌台旧案。但掩耳、蝉嘶禽啭。老去把茅依地主，有瓦盆盛酒荷包饭。停造请、免朝见。少狂误发功名愿。苦贪他、生前死後，美官佳传。白发归来还自笑，管辖希夷古观。看一道、冰衔堪羡。妃子将军瞋未已，问匡山、何似金銮殿。休更待，杜鹃劝。"}