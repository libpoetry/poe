{"id":"747070","title":"钱诏江观潮歌","dynasty":"清","author":"杨知新","text":"癸卯八月月既望，凤山门外来观潮。始入蜿蜒仅一线，或断或续流漂摇。须臾乘风立十丈，浪花飞激吴山椒。势如雷霆发震怒，声如车骑腾喧嘈。皎如银山驾两座，疾如骤雨倾崇朝。红幡白马降荒忽，赑屃出没鱼龙骄。地轴顿翻白日动，云气半晦青天高。当日钱王意气豪，三千强弩曾亲操。潮头忽向富阳落，至今箭铁沈洪涛。我来正逢日卓午，汹涌直欲排云霄。壮观一洗胸次隘，掉险跨越秦函崤。忽忆南宋请降日，北兵骈集屯江皋。宫中福人默虔祷，至诚或可回斗杓。惊波疾卷一千里，百万性命轻鸿毛。如何三日竟不至，天意毋乃亡南朝。江山依旧尘劫换，慷慨吊古歌长谣。日斜潮罢各归去，满林落叶风萧萧。"}