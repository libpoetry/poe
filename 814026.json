{"id":"814026","title":"蝶恋花 邓娘花鸟绣本，感题二阕，并柬凤公","dynasty":"清","author":"陈步墀","text":"开到荼蘼春尚早。柳线秧针，辛苦闺人了。指上粉痕香又渺。黄花有梦黄魂绕。没个团圆明月照。侬却怜伊，伊却怜侬少。尽日莺啼兼燕笑。枝栖切莫将人恼。莫计留春春欲暮。恻恻东风，占了颓红路。正是海棠初睡妒。化为蝴蝶寻香去。楚楚明妆连翠羽。满地相思，鸟也低头语。六角锦屏丝万缕。人间何处无愁绪。"}