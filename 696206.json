{"id":"696206","title":"大司寇林见素先生朝见之日余适出京承见示谒武夷精舍宿武夷自寿诗凡四首依韵奉答","dynasty":"明","author":"罗钦顺","text":"高人何适莫，消息与时行。岫暖云还出，溪春水自生。棹歌经夕远，驿路到燕平。无忝师门处，心如九曲清。岩崖矜险绝，筋力副攀缘。自作从龙起，难忘枕石眠。道南尊嫡派，经古惜残篇。想见赓歌处，薰风满舜弦。愁极逢兴运，根深有大年。晓峰精舍上，春水寿觞前。稳曳尚书履，光陪阆苑仙。功名卑马援，矍铄自堪怜。一酌金陵酒，分飞二十年。谁教宫漏底，相见烛光前。海宇公宜寿，尘埃我未仙。春明回首隔，犹荷故人怜。"}