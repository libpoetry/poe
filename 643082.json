{"id":"643082","title":"题樵云","dynasty":"明","author":"胡奎","text":"请樵停斧柯，听我樵云歌。问樵住何所，乃在山之阿。朝樵林下风，暮樵谷中雨。林风吹我衣，谷雨沾我履。何如白云深处栖，采樵不离云东西。有手自操修月斧，有足能蹋登天梯。山头肤寸崇朝起，从龙化作天瓢水。一洗八极黄埃空，随云复归岩壑里。若有人兮被女萝，扳崖度岭无风波。世间万事浮云过，樵云樵云奈尔何。"}