{"id":"699526","title":"严子陵滩限韵同陶石篑方子公赋","dynasty":"明","author":"袁宏道","text":"一州数百里，山水半呼严。先生高洁人，取名胡不廉。宏也负奇气，气高心廉纤。空有如绵腰，了无似戟髯。稽首先生祠，自羞自弃嫌。高迹如可履，乞我上上签。不是刘文叔，讵说严老子。羊裘钓滩下，一渔户而已。无用合退藏，非是退藏是。谁知误得名，来者趋如市。末世竞声称，藏丑翻成美。与其作假龙，孰若真虫蚁。不肯助为理，咄咄严子陵。皋夔与管商，问君能不能。众狗逐膻羊，疾者业先登。我才不如狗，妥用强奔腾。明月虽有照，终不笑孤灯。不见东阳殷，强出如冻蝇。积溺以自监，效鸠勿效䴒。因山以为台，因水以为滩。因草以为丝，因木以为竿。因拙而辞世，因傲而弃官。严翁诚自知，刘叔亦难瞒。宁有同肝膈，而不可羽翰。"}