{"id":"691791","title":"步庭海棠下四首","dynasty":"明","author":"李梦阳","text":"买宅兼花事亦希，树成春足主人归。花开巳诧胭脂透，叶展还惊翡翠围。若较梨花憎太白，纵多桃李叶全无。何如翠袖红妆倚，的的黄须锦瓣扶。独恨无香恐未真，纷纷蜂蝶底相亲。俗传定欲烧银烛，绝代谁为照睡人。沉香亭上已多欢，梦入昭阳月色寒。若使天香亦倾国，君王应更倚阑干。"}