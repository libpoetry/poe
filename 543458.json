{"id":"543458","title":"山左侧小径扪萝入红光寺寺僧尽出独坐赞公房题十韵壁间","dynasty":"明","author":"胡应麟","text":"西山四百寺，金银烂蓬岛。红光据绝颠，迥出千岫杪。香山既穷望，石磴上深杳。奇峰刺天出，势欲截飞鸟。凭高豁双眸，顿觉宇宙小。危龛贮金粟，亿万恣围绕。禅堂阒无人，黄叶净于扫。昙花吐优钵，香气达萝茑。悠然悟尘世，解脱何不早。会当携瓢笠，一息万缘了。"}