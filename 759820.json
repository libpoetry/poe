{"id":"759820","title":"题兰史西樵揽胜图","dynasty":"清","author":"丘逢甲","text":"山气化云云化水，玉龙飞挂空山里。七十二峰云水中，仙人夜半呼龙起。空山有客晨搜奇，濛濛龙气寒须眉。消遥台上吸云水，散作人间无数诗。我来寻山看龙挂，犹幸读诗如读画。朅来复见揽胜图，置身忽入清凉界。此山自合巢古仙，谁教凿险通人烟？世人奔走仙人笑，山中讲学声琅然。奇峰尽矗青莲朵，何意人间飞劫火。神仙楼变豪客居，古洞碑流党人祸。山中流水长潺潺，山云一出何时还。我披画图望云水，七十二峰相对閒。安得将山还大古，谢绝时人作山主。餐云饮水吟仙诗，呼龙耕烟垦瑶圃。"}