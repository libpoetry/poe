{"id":"1237427","title":"仙华方先生析简斋杏花消息雨声中之句为韵赋山中社雨七章和者四人先生于第四章见及顾未能属和今五十馀年诸老皆已下地先生门人在者惟朱仙仲山年八十矣偶逢春社兴怀存殁追次前韵以抒鄙情","dynasty":"元","author":"黄溍","text":"贞居远人寰，屋老四山静。一翁屹灵光，二季亦秀整。晓闻枫林鼓，雨过邻墙杏。翛然发孤咏，语尽意方永。昔年恸哭地，古剑生铜花。凄其怀故交，中情乱如麻。仝彼盛壮时，缓辔扬轻挝。吁嗟长星坠，无复出汉巴。淮阴权奇士，髀肉老始消。长眉已雪色，頩颜尚红潮。朋游三数公，于焉共逍遥。平生经济策，忘言付诗瓢。卓哉全归子，离尘返冥极。却观人世间，千载犹一息。赠言在吾耳，风规良可则。欲叩封禅书，探囊竟无得。"}