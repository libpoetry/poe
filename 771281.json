{"id":"771281","title":"尉迟杯•和清真","dynasty":"清","author":"陈匪石","text":"沧洲路。悄目断、十里堤边树。频年暗碧笼烟，依约春莺藏处。游踪记省，残月里、轻舟出前浦。野风吹、万柳欹斜，片红催趁潮去。波逝甚日重回，高楼外、山眉隐隐愁聚。五月江城梅花落，疑遍地、蛮歌凤舞。秋光到、蒹葭水国，暗中换、凄凉朔雁语。近黄昏、阵影摩空，岁寒谁是俦侣。"}