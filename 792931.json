{"id":"792931","title":"钱江归舟","dynasty":"清","author":"王泰偕","text":"道出钱塘江，十里无顽壤。斗然怒潮来，激岸成滉瀁。波势倏低昂，帆影随俯仰。蛟涎溅衣湿，鹢舟荡人晃。峡危疑五丁，石削强千丈。穿漏虞崩奔，迥旋益惝恍。境险禽鸟稀，气盛鱼龙养。乾坤渺一身，陡觉心神畅。碧血认孤坟，千秋结遐想。历历平江堡，昔年资保障。犀军射潮迹，灭没劳揣象。夕阳崦嵫下，皓月海门上。沿洄溯前川，渔歌厉清响。"}