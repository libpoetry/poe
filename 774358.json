{"id":"774358","title":"挽槐庭簉室仙逝","dynasty":"清","author":"陈瑚","text":"小宋风流亦足多，八年华烛伴娇娥。红尘谪满瑶池去，碧海青天唤奈何。玉镜台前小照陈，凭君重见李夫人。月痕花影分明在，不用丹青为写真。美人无寿古今怜，谁乞娲皇补恨天。毕竟文箫休怨别，彩鸾原是蕊珠仙。悼亡词谱断肠声，密誓凭肩忆旧情。寄语韦郎珍重好，玉箫缘分望来生。"}