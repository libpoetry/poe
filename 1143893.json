{"id":"1143893","title":"九日诗冯伯田王俊甫刘元煇杨泰之见和复次韵二首","dynasty":"宋末元初","author":"方回","text":"空经虚纬费来之，弦急常由瑟柱危。壮似阴山歌敕勒，悲于易水和渐离。崎岖万古无穷事，酩酊重阳几句诗。剩喜故人会吾意，东篱何日酹残枝。归来誓墓学羲之，政坐机张触处危。久已光芒韬巨阙，更能文采眩长离。奏书方朔三千牍，饮酒渊明二十诗。索米长安饥欲死，何如终保傲霜枝。"}