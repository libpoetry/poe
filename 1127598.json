{"id":"1127598","title":"代张京尹贺皇太子生辰三首","dynasty":"宋","author":"彭龟年","text":"问寝随天子，论经有帝孙。千年几神圣，四世一乾坤。盛德从心远，灵源自古存。欲知天意近，九月似春温。神光开甲观，寰海作重阳。世尽占人瑞，天应发子祥。山河涵玉露，象纬泻银潢。有道如三代，宁须不老方。青禁罗鸡戟，朱明出虎闱。布宣当浩穰，简乐著精微。有志窥成画，无材守一圻。徒能歌圣子，重润更重晖。"}