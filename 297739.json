{"id":"297739","title":"大江东去·藤塔摇青。塔砌石为之，蔓藤缘壁，天衣无缝，风动若万鳞涌波，穷极幽诡","dynasty":"现代","author":"傅熊湘","text":"撑空何物，竦苍苍翠翠，凌波欲渡。过客低徊迷望眼，解道非花非树。疑是孤山，不然笋峤，或者将军虎。天寒风急，牵萝翠袖谁补。相逢飘絮春残，落枫秋晚，岁晏还愁予。蓦地生天鳞甲动，走壁龙蛇飞舞。閒御青鸾，笑招黄鹤，我欲乘风去。庄严一片，可怜阅尽今古。"}