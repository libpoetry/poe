{"id":"627818","title":"夏日江上寄怀乔生兼讯黎美周归信","dynasty":"明","author":"李贞","text":"扶离染就罗裙茜，江妃笑上芙蓉殿。亭亭翠盖倚酡颜，秾李夭桃叹衰贱。清溪女儿罢浣纱，蜻蜓艇子载琵琶。采菱歌怨江南暮，一夜风吹度落花。忆君遥在城南曲，七尺虾须拥寒玉。庭前榴火烧白云，南熏一洗清如沐。花渡头前金是塘，几回涉水行搴裳。闻道云英犹未嫁，相迎应学唱迎郎。"}