{"id":"1108384","title":"和赵吉州三首","dynasty":"宋","author":"刘克庄","text":"学者当穷理，工诗岂美名。不能禆采访，徒自取讥评。责己希韦孟，休官慕尚平。如今成病鹤，垂首噤无声。憔悴东阳令，区区谩自疲。断无问牛智，宁受放鱼欺。俭陋交游笑，低平父老知。向来子元子，髣髴是吾师。今代庐陵牧，苍生属意深。胸中丝补衮，肘后药成金。仆自操齐瑟，公宜和舜琴。篝灯精舍里，何日共论心。"}