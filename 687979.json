{"id":"687979","title":"答梁南樵过寺见赠韵二首","dynasty":"明","author":"成鹫","text":"一帆春雨一篙烟，门外何人泊画船。得句吟来欢喜地，随风飞上净居天。颠张狂李非关酒，瘦贾寒郊总是禅。江北江南无可问，待君携手问南泉。春入空林澹也浓，野花开遍一重重。梦回老鹤啄寒磬，坐久驱乌鸣午钟。客至罢琴悬向壁，篱疏移竹补将松。因君过我闻清论，明月入怀云荡胸。"}