{"id":"56771","title":"送程子厚还新安","dynasty":"明代","author":"陶安","text":"於穆苍灵运，元化无始终。垂象炳躔逡，积闰成岁功。茫茫万古余，坐致理则同。清台窥玉管，缇帷侯律筒。教筵分列郡，设官效儒宫。新安万山深，闭户象数攻。青袍客江上，宾友蔼文风。望气登危城，占星指遥空。泉清壶漏滴，表正阳晷中。寒毡能慰藉，杯酒聊自充。风高白云飞，澄波送归篷。佳哉泉石墟，树色环青葱。凤凰衔书来，招邀游紫宫。扫清黄道尘，晓望扶桑红。"}