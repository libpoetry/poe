{"id":"1241010","title":"泛西湖舟中作","dynasty":"元末明初","author":"戴良","text":"夙负海岳志，缅怀西湖名。蹉跎去玄发，邂逅徵素情。驿鞚依岸息，画舫漾波轻。前睇苏堤绕，旁窥葛岭横。恋结处士祠，悲缠忠将茔。兴繁赏屡失，境变魂愈惊。雉堞见新筑，翚甍失旧营。空馀歌舞地，讵闻箫管声。顾余文墨吏，遑知治乱情。人隐虽未弭，客怀聊暂清。一动群生念，咄咄何时平？"}