{"id":"1131293","title":"适斋挂冠次韵","dynasty":"宋","author":"楼钥","text":"致仕吾非不待年，礼经自合许求田。祇图径取衣冠挂，不愿更寻香火缘。富贵鼎来先瞥地，是非衮处独翩然。鄮峰相对两真隐，共仰元台与大天。世事相牵无了期，平生待足是何时。抛官不作九阍梦，纳禄尚馀三径资。紫绶金章宁复恋，黄冠野服自相宜。耳根赢得长清净，理乱从今不用知。"}