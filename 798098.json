{"id":"798098","title":"贺新郎  瓜步与姜子翥","dynasty":"清","author":"陈维崧","text":"佛狸祠下别。看此处、江花如练，江烟似织。忆昔结交坚戴笠，江左周郎英发。正烂醉、金钗之侧。宋玉计倪俱大侠，更颖川、年少风流客。仰天啸，冠缨绝。十年往事同陈迹。恰传闻、洛阳金尽，栎阳狱急。一旦二桃疑尽释，广柳车中人出。又买得、如花小妾。送客惊心千万里，但销魂、此际真愁绝。吾自有，蒯通舌。"}