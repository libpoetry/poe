{"id":"11173","title":"又酬晓灯离暗室五首","dynasty":"唐代","author":"戴叔伦","text":"知疑奸叟谤，闲与情人话。犹是别时灯，不眠同此夜。寒灯扬晓焰，重屋惊春雨。应想远行人，路逢泥泞阻。灯光照虚屋，雨影悬空壁。一向檐下声，远来愁处滴。楚僧话寂灭，俗虑比虚空。赖有残灯喻，相传昏暗中。雨声乱灯影，明灭在空阶。并枉五言赠，知同万里怀。"}