{"id":"1083124","title":"寄题陈国器容膝斋","dynasty":"宋","author":"朱松","text":"渊明乃畸人，游戏于尘寰。南窗归徙倚，宇宙容膝间。岂不念斗米，折腰谅匪安。是非无今昨，飞倦会须还。国器青云姿，逸志追孔鸾。曲肱数椽底，尚友千载前。规模琴书室，料理松菊缘。心游万物表，了觉函丈宽。念君方适越，昔至谁云然。要知丘壑志，本出轩裳先。琐闼丽宸居，追飞不云艰。回车莫待远，泉石闻此言。"}