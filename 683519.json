{"id":"683519","title":"由太和登绝顶二首","dynasty":"明","author":"王世贞","text":"千盘转尽见三门，七十二峰朝至尊。下插香垆胜庐岳，中悬天柱即昆崙。琅璈挟籁晴疑雨，金殿摇光夜不昏。欲指群方无可问，青山处处白云屯。绛节朱幡缥缈间，纵非天汉不尘寰。平超五岳王公位，肯数三峨伯仲山。千嶂雾深银作海，九霄云净玉为关。空馀沆瀣零仙掌，消渴相如可再攀。"}