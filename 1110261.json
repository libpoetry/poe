{"id":"1110261","title":"挽曾原伯大卿","dynasty":"宋","author":"孙应时","text":"世岂无全德，今犹见古人。大圭非刻画，天醴自清醇。未说功名地，犹令宇宙春。苍茫何处觅，丹素岂精神。群献馀端绪，中原故典刑。风霜催短日，河汉独晨星。悽恻丹心在，萧条世路丁。天高那可问，挥泪湿青冥。天下张廷尉，君王付老成。不辞劳日夜，初岂为恩荣。竹隐今年志，萱堂晚岁情。全归虽不恨，此段渺难平。夙昔吾何幸，龙门获御公。青灯鸣夜雨，白发对春风。契阔今安访，蹉跎愧所蒙。源流千古意，铅椠若为功。"}