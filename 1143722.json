{"id":"1143722","title":"秋花十咏 莲花","dynasty":"宋末元初","author":"方一夔","text":"十里红裙间绿衣，西风吹乱碧参差。佳人日暮秋裳薄，怕有天霜磬折时。仙府分根饱月光，百车金粟撒瑶房。夜来东壁西风劲，三万牙签字字香。一串金铺簇碧丛，野田高下状童童。凭君洗我读书眼，收入公门药笼中。似是根株食辣虫，知君苦梗老霜风。功名莫道全无意，火气腾腾浮面红。风急从衡木叶飞，寒花摇曳水中低。褰裳不采空归去，谁识江南季女饥。步马西风冠切云，欲从九畹问秋芬。自原未死香都变，老尽山人况识君。篱下花逢少酒钱，何如潭上酌芳泉。颓龄此去凭料理，四百添书甲子年。河鼓无灵帝遣来，野篱竹屋手亲栽。仙姑咳唾随风去，染作琉璃八角杯。露冷霜清日已凄，淡妆素服满前溪。涉江一段荒凉意，弱国孤臣寒士妻。寒芦飒飒响风沙，直待秋来雁作家。夜擘饥翎搏未起，一汀撩乱雪飞花。"}