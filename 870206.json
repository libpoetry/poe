{"id":"870206","title":"晚食菊羹","dynasty":"宋","author":"司马光","text":"朝来趋府庭，饮啄厌腥膻。况临敲扑喧，愦愦成中烦。归来禠冠带，杖屦行东园。菊畦濯新雨，绿秀何其繁。平时苦目痾，滋味性所便。采撷授厨人，烹瀹调甘酸。母令姜桂多，失彼真味完。贮之鄱阳瓯，荐以白木盘。餔啜有馀味，芬馥逾秋兰。神明顿飒爽，毛发皆萧然。乃知惬口腹，不必矜肥鲜。尝闻南阳山，有菊环清泉。居人饮其流，孙息皆华颠。嗟予素荒浪，强为簪緌牵。何当葺弊庐，脱略区中缘。南阳丐嘉种，莳彼数亩田。抱瓮亲灌溉，烂漫供晨餐。浩然养恬漠，庶足延颓年。"}