{"id":"1242587","title":"拙逸斋","dynasty":"元末明初","author":"张昱","text":"群峰兮立立，众流兮湜湜。大木千章兮，丘陵是植。桑麻百顷兮，蔽于原隰。翁居是间兮，以作以息。阶庭五子兮，兰玉其质。教以一经兮，是训是式。富春之渚兮，漫而不激。有鱼可钓兮，凫雁可弋。翁居于是兮，天之所骘。凿井而饮兮，耕田而食。仰事俯育兮，不知不识。洼樽兮噏噏，土鼓兮秩秩。优游卒岁兮，皆仰蒙乎帝力。高车驷马兮，非予心之所及。"}