{"id":"1246728","title":"水龙吟　 夜闻铜瓶汤□作","dynasty":"元末明初","author":"刘基","text":"玉釭开尽丹葩，画檐深宿蟾蜍影。门掩清宵，声来何处，堂空人静。如竹梳风，如荷过雨，如泉发井。向罗帏细细，如歌如语，还如暗虫相命。绣被沉薰正暖，梦云车、紫鹓双并。洞庭旷野，九韶齐奏，殷天笙磬。别有蛾眉，鼓琴弹瑟，江鸣山应，待翛然睡觉，炉存馀灺，鸡啼窗囧。"}