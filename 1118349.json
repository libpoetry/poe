{"id":"1118349","title":"题四仙像四首 梅福","dynasty":"宋","author":"陆游","text":"反虏鲸鲵世共雠，汉公勋业过伊周。市门洒泪尘埃里，谁与朝廷植委裘。世上年光东逝波，咸阳铜狄几摩挲。神仙不死成何事，只向秋风感慨多。曾看四岳荐虞鳏，阅岁三千一瞬间。归卧青山孤绝处，白驴常伴白云闲。莲花峰下张超谷，此老何曾有死生。闻道清风明月夜，至今鼻息乱松声。"}