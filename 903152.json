{"id":"903152","title":"石首春鱼梅鱼三物形状如一而大小不同尔因赋长篇","dynasty":"宋","author":"张镃","text":"遐陬编户居海滨，不但生涯仰虾蟹。鬻盐成雪雪成堆，清曝群鱼趋市卖。其间石首最得名，随潮百万鼙鼓声。长舻巨艑斗截取，急逐风便来王城。头中有物从何得，精卫含冤口抛石。此鱼腹小不容舟，只把石吞那患迮。错将转上泥丸宫，又疑当年漱石翁。临流快咽透入脑，化作鳞鬣金巃嵷。子孙诜诜仍亹亹，曰春曰梅俱可喜。醉乡贪衒风味高，失身盘脍杯羹里。先生趁晴携酒觞，柳色正似鹅儿黄。与渠岂暇考族谱，便结保社南湖傍。软炊玉饭乘燕艇，撑对柴门乱花径。并呼三子伴渔童，食肉诸公自时政。"}