{"id":"820778","title":"月下笛 咏络纬，和彊村韵","dynasty":"清末近现代初","author":"郭则沄","text":"荒砌偎霜，空帘吊月，背人低语。伶俜念汝。絮西风甚情绪。红闺刀尺新来懒，只道是、敲屏残雨。奈宵寒初紧，秋心搅碎，蜡泪啼曙。休误。牵愁住。便锦字千回，鸾肠难诉。笙歌夜午。空房谁问鸳杼。湖山拚付雕笼戏，算赚取、销金几度。付倦客、怨天涯，秋共王孙老去。"}