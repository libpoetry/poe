{"id":"819524","title":"泊走马出洞滩在郧阳西","dynasty":"清末近现代初","author":"杨圻","text":"我思洪荒前，千山一大石。真宰泄飞流，巨灵一掌劈。馀力百脉受，群石皆碎裂。绝壁遂倒撑，如墙攒万额。断崖乃逡巡，如蚁缘败叶。船从地底来，寸步万牛力。竹缆数十丈，摇摇不得直。摩穹百夫伏，缒壑一舟黑。乃知著地行，难于蹈虚立。此路非通人，曷为强舟楫。波涛接云霄，自问将安适。江南有良田，归计未为拙。为歌公无渡，蛟龙亦叹息。"}