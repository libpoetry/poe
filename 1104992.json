{"id":"1104992","title":"伏中作二首","dynasty":"宋","author":"孔武仲","text":"酷暑已旬日，薰炙势自如。昨夜得佳雨，新凉生太虚。清风入窗牖，蚊蚋避衾幮。木末有劲气，淅淅如秋初。稍见清泠池，幽香随芙蕖。三伏已过两，禦热沛有馀。更得滂沱泽，大患自此除。中园有佳果，瓮面有浮蛆。相过玩华月，北邻宁我疏。去岁复今日，清槐系扁舟。手携筇竹杖，朝上龟山头。百川合为一，浩渺蟠天流。徙倚弄佳音，啸歌怀旧邱。京都偶为客，岁月复临秋。蓬转近千里，星回将一周。酷暑虽暂解，馀威难速收。金火两相抟，火壮金欲流。恐有郁蒸陈，当代作戈矛。且当事纨扇，未可窥狐裘。"}