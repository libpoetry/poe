{"id":"768669","title":"百字令 其三 高舍人斋即事，送武曾南还","dynasty":"清","author":"沈皞日","text":"满庭芍药，看瞻瓶注水、芳樽开处。人在小窗花影下，门外软尘吹絮。鸥梦堪寻，莺声未老，肯负江南树。明朝别路，更谁良夜同语。一点雨点晶笼，杏梁斜挂，照见姗姗舞。月转帘旌终不饮，只有茶星悬度。试问蘋乡，柳阴短艇，楼傍红兰渡。先生归也，吟笺题遍烟雨。"}