{"id":"388338","title":"貂裘换酒·暖气饧箫透","dynasty":"清代","author":"谈印梅","text":"暖气饧箫透。乍披图、裁红晕碧，艳阳如绣。记得灞桥携手处，摇曳风前杨柳。千万绪、向谁分剖。楼上晚妆帘半捲，料个人、定为伤春瘦。人不见，漫回首。盈盈鸭绿空江皱。望参差、浓阴蘸影，小窗低覆。两岸夭桃红未了，已被云迷洞口。但隐约、轻罗衣袖。春色撩人无赖甚，向前村、且醉如淮酒。风景好，忍辜负。"}