{"id":"1223158","title":"息斋风竹图道士华山隐得之命予赋之","dynasty":"元","author":"马祖常","text":"往年家住筼筜谷，丹鸾之实美如粟。玄云翻空下深靓，昆吾宝刀削秋玉。石衣渍锦侵书光，风微粉堕生细香。琳馆瑶台九天近，夜寒笙磬声锵锵。万斛苍烟郁江雨，二妃弹瑟潇湘浦。郫筒蜀酒亦堪沽，蟠石双杖令谁取。河朔岁晏冰为梁，群木鳞皴临雪霜。迟汝狂飙莫吹裂，截管他年侑帝觞。"}