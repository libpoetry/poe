{"id":"721207","title":"惠州秋日同尹澜柱先生假寓叶金吾湖山泛舟","dynasty":"明末清初","author":"张穆","text":"百顷玻璃合一湖，六桥分水入山纡。芙蓉处处汀州晚，欲问临平绣似无。白鹤峰遥月上迟，渔灯芦苇夜参差。湖山最是清深处，永福桥头鹤梦时。千林寒玉净无尘，断岸平桥紫蓼新。别有仙源看又失，石桥曾见玉为人。隔城朱阁两相看，万叠青峦晓色寒。谁好曙烟争早起，美人先抚赤栏干。暑烈初残气渐收，晚波容与上兰舟。舟中有酒不肯醉，争就朝云酹古丘。幽园选胜得篁塘，湘竹来风拂药房。百尺红楼烟里出，望中黄鹄入苍苍。放艇湖归月欲倾，秋还水气薄寒生。数声鹤唳沧洲外，唤醒酕醄已解酲。苏堤桥上玉钩斜，皎皎明河欲溯遐。无尽笙歌慰佳夕，不知凉露湿蒹葭。"}