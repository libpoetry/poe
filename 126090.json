{"id":"126090","title":"王胜之谏议见惠文房四宝内有巨砚尤佳因以谢","dynasty":"宋代","author":"邵雍","text":"铜雀或常闻，未尝闻金雀。始愧林下人，识物不甚博。金雀出何所，必出自灵岳。剪断白云根，分破苍岑角。既为之巨砚，遂登于纶阁。水贮见温润，墨发知瀺濯。窗下喜鉴开，案前惊月落。见赠何殷勤，欲报须和璞。胡为不且留，洪化用斟酌。胡为不且留，贤人用选擢。胡为不且留，奸人用诛削。胡为不且留，生灵用安泊。则予何人哉，拜贶徒惊矍。须是笔如椽，方能无厚怍。"}