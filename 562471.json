{"id":"562471","title":"题杨廷玉忠义","dynasty":"明","author":"丘浚","text":"幽燕自古多奇士，勃勃胸中抱奇气。要留世上不朽名，羞见人间不平事。金台峨峨易水寒，相看意气何桓桓。君臣义大此身小，宁问鸿毛与泰山。荆生不还田生死，地气翻为时势使。西风吹散壮歌声，百鍊铿钢柔绕指。文皇建国来全燕，风声震地雷轰天。声名独出百王上，风气还回三代前。关西后裔范阳客，二十辞家侍君侧。出入勾陈太乙间，一片丹心皦如日。落落身无七尺长，忠肝义胆无他肠。前年持矛刺狂贼，去年上书论流氓。有劳不伐言皆应，四民安堵三边靖。丹心自结明主知，时时持节衔王命。禁庭之狱非等閒，生死都来掌握间。昨日九重亲锡命，三军百姓总开颜。好生恶杀天之道，圣主仁明法天造。杨君杨君听我歌，臣心尽处君恩报。"}