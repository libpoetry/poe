{"id":"700204","title":"山妻六十效乐天体","dynasty":"明","author":"顾清","text":"练裳竹笥忆萧然，又到人间六十年。我学鲍宣方自愧，君于桓少定谁贤。已看儿女诸房满，始有金珠两鬓全。白首青山是何日，举杯重赋鹿车篇。生朝甲子值元辰，腊月风光动早春。算巧适逢三会合，岁行初届六周旬。曾闻孟母中闺礼，不耻韦郎少日贫。一酌尊前重有感，几时同洒太姑坟。"}