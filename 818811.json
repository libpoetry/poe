{"id":"818811","title":"秋明室杂诗（五十二首录三十） 其七","dynasty":"清末近现代初","author":"沈尹默","text":"一念生参差，万端付怠惰。腾腾十二时，并作一日过。连山屹不移，澄江净莫唾。相看不相涉，眯目飞尘堁。礼乐在衣食，道义出冻饿。为己抑为人，兼独两无那。昔嘲夷齐阵，今遂无一个。此辈诚清流，旋供浊流涴。彼哉求田人，亦就床下卧。"}