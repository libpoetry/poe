{"id":"612971","title":"予六十有一诸荐绅孝廉文学以诗为寿而陈秋涛太史弁其端兹再值生朝适装潢成帙庄诵再三爰缀数言以声谢悃","dynasty":"明","author":"黎淳先","text":"湖海有畸人，幽栖违世俗。上种岭头松，下采篱边菊。托言以徜徉，老至忘龌龊。何当损大篇，锦绣被岩曲。客至时披吟，敲金而戛玉。莫言贫贱交，顿使富贵足。可以示子孙，什袭当三祝。昨夜狼弧间，辉映在林木。"}