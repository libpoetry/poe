{"id":"1130542","title":"春日书事五首","dynasty":"宋","author":"韩元吉","text":"十年骑马听朝鸡，老窃州符簿领迷。衙鼓不闻春睡足，闭门聊喜得幽栖。晓猿夜鹤寂无生，春至山禽百种鸣。步绕新泉聊洗耳，由来心与地俱清。极目亭边花定开，野棠山杏手亲栽。春风拂槛知何似，应记刘郎两度来。忆上金华第一峰，相君官重酒樽同。梦寻绝壑谁重到，零落山桃小院风。溪边乱石蛟鼍卧，烟里千花锦绣围。记得年时作寒食，山桥吹笛雨中归。"}