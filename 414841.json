{"id":"414841","title":"游永乐宫","dynasty":"近现代","author":"孙玄常","text":"朝辞汾水去，暮宿黄河边。晨兴游道观，微雨气澄鲜。道宫名永乐，肇自至正年。当时崇吕祖，画壁今犹全。始登无极殿，群灵毕朝元。帝君拥华盖，玉女尽婵娟。骈罗诸星宿，侍从列仙官。方知严制度，天上即人间。纯阳重阳殿，异迹图二仙。闾巷众男女，言笑曲能传。画手追前辈，宗元复道玄。纵目恣游赏，更喜主人贤。盛夏凉风至，鹧鸪啼林端。灵宫境逾静，尘洗意萧然。闻道移三殿，辛劳费万千。中枢护文物，功德信无前。惟兹名天下，妙迹海东喧。欲继灵光赋，恨乏笔如椽。"}