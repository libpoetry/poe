{"id":"545232","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其二","dynasty":"明","author":"胡应麟","text":"才名伯仲世争奇，并握隋和照海湄。大野正看仪凤日，荒郊俄遇泣麟时。惟应翰墨留千载，盛有文章落四夷。烨烨鸡林传赏遍，悬金宁俟国门知。"}