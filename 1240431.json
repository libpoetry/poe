{"id":"1240431","title":"燕京客舍送友归天台","dynasty":"元末明初","author":"陈秀民","text":"雁鸣沙漠风，秋入燕陵树。客子衣裳单，宁不畏霜露。驱车国东门，迢迢怀往路。尺璧横道周，谁能一回顾。登山豺虎雄，入海鲸鲵怒。天台隔三江，丹霞夹玄雾。黄精或可寻，胡麻庶当遇。明时有遗佚，归哉保贞素。我马病已久，东西厌驰骛。逸驾如可攀，吾将执其御。"}