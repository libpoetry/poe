{"id":"1118725","title":"秋夜感遇十首以孤村一犬吠残月几人行为韵","dynasty":"宋","author":"陆游","text":"月生东山口，宿鸟惊相呼。我起立苍茫，恍在白玉壶。饥鹘掠危巢，大鱼跃平湖。作意赋新诗，佳夕不可孤。今日天气佳，驾言适山村。种枳作短篱，叠石成高垣。牲酒赛秋社，箫鼓迎新婚。所愿在仕者，努力苏元元。长康有三绝，吾独得其一。寓世八十年，一痴万事毕。世间所谓黠，正类裈中虱。燂汤会有时，为计谁得失。我梦游异境，乌帽跨小蹇。桑麻夹阡陌，山川旷何远。俗有太古风，萧散到鸡犬。钟鸣忽惊觉，所造恨犹浅。竭作朝筑陂，独劳暮锄菜。草烟栏犊卧，船响篱犬吠。残年迫耄及，农事不敢废。儿曹强学馀，努力事舂硙。颁历如昨日，俯仰芳岁残。蜩蚻方鸣秋，砧杵已戒寒。书生赋予薄，何适不艰难。粱肉固所美，食淡心始安。前年蒙趣召，渡江当六月。顾惭衰病躯，触热朝行阙。君恩虽屡下，恐惧乞骸骨。飘然返柴荆，所愧已黔突。畏首复畏尾，吾身其馀几。虽云食不足，健决岂不伟。蓬窗对亲旧，情话来亹亹。何以永今朝，沽酒刺圈豨。昔遇高皇帝，同朝多伟人。哀哉逝不留，焄蒿返苍旻。存者才一二，相望不得亲。秋风闻雁过，老泪沾衣巾。唐虞治巍巍，洙泗道益明。岂知秦汉后，佛老起纵横。诗书虽仅存，韶頀无遗声。书生幸有闻，未死犹力行。"}