{"id":"187531","title":"送王深道归黄岩云霞居并简李微之周子靖吴毅","dynasty":"宋代","author":"刘宰","text":"之子云霞居，地隔千万山。三年三过我，一见一开颜。袖出西游编，字字破天悭。可怜东门享，不及海上閒。后会不可期，天步方艰难。赠别可言无，鸟倦宜知还。白发暮倚闾，山空水潺潺。道逢两伦魁，风采照人寰。出处各有适，为问二者间。李周两太史，笔削凛二班。为问静中得，何方济时艰。老我疾病馀，癙尤涕空潸。回雁可寄书，勿诿殆且烦。"}