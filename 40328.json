{"id":"40328","title":"为临川王九日侍太子宴诗","dynasty":"南北朝","author":"沈约","text":"凉风北起。高鴈南翻。叶浮楚水。草折梁园。凄凉霜野。惆怅晨鹍。云轻寒树。日丽秋原。三金广设。六羽高陈。寒英始献。凉酎初醇。靡靡神襟。锵锵羣彦。思媚储猷。洽和奉宴。恩畅兰席。欢同桂殿。景遽乐推。临风以眷。丽景天枝。位非德举。任伍辰阶。祚均河楚。负岳未胜。瞻云难侣。望古兴惕。心焉载伫。"}