{"id":"1237281","title":"梦登高山得诗","dynasty":"元","author":"萨都剌","text":"登高远望四山齐，何处风流杜牧之。白苧曾听松下唱，紫箫还向月中吹。野云雨过无行迹，芳草春深有断碑。梦里胜游閒记得，翠微高上写乌丝。杖藜踏破碧崔嵬，梦里清游乐未回。万壑泉声松外去，数行秋色雁边来。文章小杜人何在？风雨重阳菊自开。山路云深行客倦，竹鸡飞上独春台。"}