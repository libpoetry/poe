{"id":"694218","title":"西湖图录二","dynasty":"明","author":"陈滔","text":"谁写西湖一段奇，主人閒寄旧游时。红楼倚醉临空阔，画舫移歌入渺瀰。解语荷花争献酒，多情桃叶索题诗。丹青此意谁堪会，肠断三生杜牧之。闻说杭州胜颍州，平湖千顷净如秋。东坡到处留新话，西子何年忆旧游。十里荷花迎画舫，六桥杨柳送鸣驺。摩挲老眼丹青里，惆怅天堂负白头。"}