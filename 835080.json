{"id":"835080","title":"摸鱼子 贺金篯孙老友，咏梅见寿","dynasty":"清末民国初","author":"奭良","text":"大江东、稀逢驿使，一枝来日何暮。开云每惜孤山浅，千顷吾思叔度。眉影妩。是白发连蜷，那有园林趣。倘联支许。且近步溪桥，远寻灞岸，休话苏门树。遥相语，空山无好情绪。镇日淮风别语。寒伧惯识酸齑味，忽忆绮窗芳俎。擎一羽。便举似南金，绝倒扬云不。烦君拣取。只索笑无凭，留香易散，偏少冷枫句。"}