{"id":"1000140","title":"与任道及顺久二师赋小阁见月","dynasty":"宋","author":"强至","text":"醉领玉川子，夜入支公院。危阁邀共登，身在霜空半。缺月穿云来，尘区未应见。长飙荡寸霭，天宇痕无线。坐久吹青灯，寒光可对面。飘飖释苑秀，洒落儒林彦。相爱忧清景，险语写幽玩。野令才素悭，斗为吟毫健。诗成万象索，孤影转楼殿。游屦绝出门，高僧应作伴。"}