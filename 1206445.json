{"id":"1206445","title":"木兰花慢 留题济南北城水门","dynasty":"元","author":"胡祗遹","text":"历雄都大邑，厌车马，市尘深。爱历下风烟，江湖□郭，城市山林。人家水芝香里，看万屏千嶂变晴阴。无问买山高价，休论寸土千金。偶因王事惬闲心。佳处更登临。倩万斛泉珠，四围岚翠，一洗尘襟。强齐霸图陈迹，但华山平野耸孤岑。今夕高筵清赏，明朝驿骑骎骎。"}