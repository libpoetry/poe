{"id":"815236","title":"次猿叟留菊元韵","dynasty":"清","author":"胡兴仁","text":"严霜白于水，节候已逾秋。惟有庭下菊，叶老枝仍遒。或言骨太傲，姿熊少温柔。岂知鼓泽令，澹荡与同流。五斗腰不折，古书自校仇。南山对纸笔，素心谁共抽。或访五柳宅，巾车本无辀。清风不觉寒，特为晚节留。飒飒万木落，菀枯难自由。君真安淡泊，气味孰能俦。苍苍孤松外，更有一林竹。徘徊松竹间，数子皆耆宿。老圃且共娱，清霜忽忘肃。正喜餐黄英，有客来不速。坐客静相对，狂谈惟我独。城东晚香叟，新诗示一轴。为报岭头梅，驿使已相属。我欲祷苍苍，留此东篱菊。但得傲霜枝，常伴破茅屋。何须白衣至，醇醪吾自足。"}