{"id":"118101","title":"集贤殿考试罢","dynasty":"宋代","author":"苏辙","text":"振鹭纷纷未著行，初従江海觇清光。卷声风雨中庭起，笔势云烟累幅长。病眼尚能分白黑，众毛空复数骊黄。禁中已许公孙第，得失何私物自忙。衰病相侵眼渐昏，青灯细字苦劳神。遍看大轴知无力，听诵奇篇赖有人。前日鼓旗闻苦战，明朝雷雨出潜鳞。殿庐困极唯思睡，却忆登科似后身。"}