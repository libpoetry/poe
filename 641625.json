{"id":"641625","title":"葵轩为平恩尹苏德辅","dynasty":"明","author":"董纪","text":"菊遇陶靖节，莲遇舂陵翁。菊取隐逸意，莲有君子风。嘉话至今传，所遇非虚蒙。卓哉苏平恩，襟期古人同。植葵用名轩，勉兹培养功。眷焉举可则，树德匡厥躬。进此正色黄，远彼乱朱红。夕萼知向西，朝葩还附东。卫足喻吾智，倾心喻吾忠。拳拳爱君念，对之弥敬恭。牛腰富品题，千里走诗筒。葵遇视菊莲，未必惭二公。花若敷而荣，轩若增而崇。勉旃名轩义，有初期有终。"}