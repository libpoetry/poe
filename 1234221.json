{"id":"1234221","title":"寄题杜尊师白云庵琼秀亭 其一","dynasty":"元","author":"赵孟頫","text":"白云从何来，乃在计筹山。山中古仙伯，翱翔白云间。城市多嚣尘，山林幽且闲。结屋松竹里，开窗泉石边。清斋诵道德，焚香降神仙。俯仰皆自得，洗心游泰玄。税驾往从之，规买山下田。蓺药扫白发，栽桃映红颜。庶几林下意，期了区中缘。丹成从师去，笑拍洪崖肩。"}