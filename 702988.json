{"id":"702988","title":"新搆杏山田舍雪湖以诗来贺次韵三首奉答","dynasty":"明","author":"谢迁","text":"山趾西来水绕东，个中真趣傲王公。荷锄当径开茅塞，抱瓮沿流引涧通。冬煖净依南牖日，夏长高卧北窗风。先忧己愧吾衰老，后乐何当物与同。并湖两眺兀西东，来往登临枉钜公。云就暝时山顶出，水长流处竹根通。濯缨古汊聊乘月，振袂高冈或驭风。新菊满篱花欲吐，采芳颙待一樽同。汝水西头胜瀼东，诗名却愧少陵公。衡门遁迹丹崖夐，短策寻幽曲径通。欲制颓龄储菊酿，为清尘耳迓松风。雪湖遗老知心久，时复相过话尚同。"}