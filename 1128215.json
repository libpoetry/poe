{"id":"1128215","title":"壬子七月十六日夜月蚀五首","dynasty":"宋","author":"程俱","text":"青天那得虾蟆窟，白地空忧虮虱臣。坐待煤炱露残魄，十分寒玉涌秋旻。阿脩罗王手所障，卢祛虱吒心定知。一念多生人我垢，能令天眼作昏眵。怪发玻瓈塌死灰，食馀明镜挂高台。撒沙星出争光大，不易青莲火里开。撑肠挂肚何繇足，持腋持颐可自娱。底事缘天得刳磔，未妨璧月照空虚。烂银盘从海东出，云楼半开壁斜白。时有幽人自往来，兰佩相逢桂香陌。"}