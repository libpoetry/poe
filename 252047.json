{"id":"252047","title":"霜叶飞·梦痕窗影埋心碧","dynasty":"现代","author":"邵林","text":"梦痕窗影埋心碧，斜街遗绪谁省。噤蝉零咽不关秋，忍作秋魂听。正木叶、萧萧堕冷。凄凉分占虫天病。念夕秀幽寻，漫撷得、灵苗艳裔，寄与荒夐。消对剩角残宫，邙尘飘断，倚笛清泪哀迸。拚从鸿雪认微茫，烟语寒灯凝。恨冻萼、眠愁未醒。孤蟾移破遥山暝。且唤教、词仙住，待晓霜空，展春人境。"}