{"id":"1123021","title":"皇帝閤春帖子","dynasty":"宋","author":"胡宿","text":"三元凤历当春始，万寿龙卮进御前。綵胜朱幡宜此日，金枝玉叶庆新年。苍玉新旂祀木神，今朝太皞始司春。农躔渐觉星辰正，寿历长随日月新。剪綵房中新胜出，披香殿里早春回。祥云更傍南山起，来对君王万寿杯。苑中芳树条风细，天上黄衢杲日迟。仙果定生千岁实，祥烟长护万年枝。春官青鸟司开启，星舍苍龙主发生。甘雨惠风资帝力，杏花蒲叶劝民耕。玉殿香丝萦綵缕，金盆白雪间红花。子孙千亿无疆寿，尽逐东风入帝家。"}