{"id":"542988","title":"平陵东","dynasty":"明","author":"胡应麟","text":"平陵东，气郁葱。大雷电，天以风。启金縢，告元功。谁其辅者安汉公。安汉公，坐明堂。发天兵，下咸阳。讨贼盗，捕乱亡。贼盗乱亡，畴则使东郡，太守翟氏子不量。其力罔畏死，天兵桓桓孰敢当。所击者破禦者殃。烟尘扫荡清一方。颈系诸累俘未央。君不见翟义公，今日系。安汉公，明日帝。彼已之子甘若荠。天凤改元易汉制。白水真人从东来。昆阳百万成沙灰。坐倚斗柄临高台。胡不再开金縢谕九垓。胡不再开金縢谕九垓。"}