{"id":"1141783","title":"次贡仲坚教授污湾行","dynasty":"宋末元初","author":"龚璛","text":"沧海蜃化楼台生，琐碎一一不可名。夜如何其夜六更，是中精异方冥行，忽然钟鼓声轰铿。我恰混沌死来觉，浊恶泥沙埋龌龊。珠玑金碧视性命，黩货聊堪付官榷。洞房蛛网镂象床，重门藓铺撼仓琅，魂兮归来知在亡。纵令僵立倚桥柱，忍见逝者相为忙。百尔君子须远猷，公私漫藏多后忧。官库诃护竟失守，岂以尤物无庸留。传闻顷刻飞烟尘，天夺鬼偷希世珍。重云宝构亦变灭，况复区区迷幻身，积苏累块惊盲人。"}