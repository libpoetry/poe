{"id":"519418","title":"九鸶图为魏大用佥宪题","dynasty":"明","author":"朱诚泳","text":"春树垂阴春雨足，潋滟银塘涨新绿。何处飞来属玉群，相逐波间弄晴旭。宿食飞鸣态度閒，网罗不到清溪湾。有时一行上天去，凤凰池上联鸳班。画工图此宁无意，得句紬思缘古义。我师此义不师工，目睹令人心惕励。伟哉佥宪古人徒，爱此宁殊丹穴雏。素心一点与俱白，虚室相忘馀此图。眼前何限丹青笔，生色虽工总无益。不观南浦锦鸳鸯，交颈双双徒尔匹。"}