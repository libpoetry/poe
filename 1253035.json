{"id":"1253035","title":"古歌","dynasty":"元末明初","author":"刘基","text":"红葵高花高以妍，清晨方开夕就蔫。美人迢迢隔山水，可望不见心茫然。花开花落日复夜，惟觉新年非故年。人生百岁花一度，何不作乐令人怜。旧花欲落新花好，新人少年旧人老。佳人见此心相怜，举觞劝我学神仙。我闻神仙亦有死，但我与子不见耳。秪言老彭寿最多，八百岁后还如何。双燕双飞入我堂，衔泥养雏何太忙。养得雏成却飞去，双燕双飞复如故。东园桃李春萋萋，日华烘露生紫霓。一朝实熟付人采，叶枯枝折空成蹊。"}