{"id":"1062788","title":"梅花下置酒送潘廷立学正赴官京师因寄博士王尧明监簿刘仲忱","dynasty":"宋","author":"赵鼎臣","text":"卧龙山下梅花发，举杯半夜邀明月。自从却棹酒船回，一十五年如电掣。相逢忽在百花洲，玉骨冰姿愈奇绝。粲然顾我低欲笑，敛衽对之那忍折。应怜我老遽如许，鬓发摧秃牙齿缺。对花不饮可奈何，急唤潘郎相煖热。潘郎趣召许朝天，昨日见之今日别。莫嫌韩愈困齑盐，会有王良收汗血。同僚满屋多豪杰，仓卒立谈难尽说。请于主簿觅于思，博士龙头如玉雪。故人傥问我何如，正被梅花恼不彻。"}