{"id":"238116","title":"监造御茶有所争执","dynasty":"宋代","author":"徐玑","text":"森森壑源山，注注壑源溪。修修桐树林，下荫茶树低。桐风日夜吟，桐雨洒霏霏。千业高一青，一业千万枝。龙在水底吟，凤在山上飞。异物呈嘉祥，上奉玉食资。腊馀春未新，素质蕴芳菲。千夫{左口右上丰下石}登垅，叫啸风雷随。雪芽细若针，一夕吐清奇。天地发宝秘，鬼神不敢知。旧制遵御膳，授职各有司。分网制品目，薄尉监视之。虽有领督官，焉得专所为。初网七七夸，次网数弗差。一以荐郊庙，二以沦宝夷。天子且谦受，他人奚可希。奈何贫渎者，凭陵肆奸欺。品赏珍妙馀，倍称求其私。初非狐鼠媚，忽变狼虎威。巧计百不行，叱怒面欲绯。再拜长官前，兹事非所宜。性命若蝼蚁，蠢动识尊卑。朝廷设百官，责任无细微。所守傥在是，恪谨焉可过。君一臣取，千古明戒垂。以此得重劾，刀裾弗敢辞。移官责南浦，奉命去若驰。加首凤凰翼，雨露生光辉。"}