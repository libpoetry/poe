{"id":"273372","title":"喜逢谢碧城","dynasty":"清代","author":"李景复","text":"青衣江水千顷绿，奔流斜对峨眉出。峨眉山色镇中流，四时佳气满林麓。闻道嘉州似永嘉，中间灵运擅清华。成佛升天等閒事，多在山陬与水涯。蔡蒙两峰东南起，濆沫暄豗汇于此。瓦屋霜前雨后青，离堆凿破舟人喜。江乡风景證江南，苇溆芦汀万象涵。唱晚渔灯逗新月，趁旭樵语破朝岚。前朝松柏百年树，百尺楼台绕云雾。鸡犬桑麻长子孙，诗书弦诵娱朝暮。忆昔逢君皆少年，今朝相见各华颠。一官曾入秦关险，单骑囊空蜀道旋。还家如梦誓高隐，笔耨舌耕文藻骋。入幕未展郗生才，荐书又挠曹生引。鸾鹤高骞鸡鹜忙，日中爝火亦光芒。行潦岂知江海阔，塿垤争与华岱长。世路多歧乃如此，大道陵夷可知矣。{墓土换石}苻讵有读书人，草茅纷乱老人耻。笳鼓惊心阻锦城，周南小滞盼归程。缅怀桃李春风处，无限蒹葭秋水情。"}