{"id":"683406","title":"览古感时偶成十古律","dynasty":"明","author":"王世贞","text":"知己世不易，知人吾亦然。方共东山隐，甚谓安石贤。物议善翻覆，时情多变迁。何如饮清泌，高咏白驹篇。右军本清贵，暮年厌时私。偶闻远游讯，遂结良常期。峥嵘破羌帖，掩抑誓墓辞。朝贤未应悉，惟许蓝田知。阿游踞东阁，赣君谈坐隅。小生乃相吏，苟出当非夫。感慨事已往，功名人自愚。纵甘嗟来食，念此非穷途。东京昔云季，贤哲亦憧憧。少犹慕党锢，晚则趋中庸。吾爱黄叔度，世矜郭林宗。揽辉固威凤，无闷乃潜龙。何由贡禹冠，寂寂向空弹。薇蕨尽堪饱，薜萝殊未寒。将无弋腐鼠，谓欲饵鹓鸾。见侮乃如此，雄心胡不残。元王溷大历，矫矫独杨公。所以白麻下，弇然素丝风。驺呵京兆削，粉黛汾阳空。虽怜夺之早，高名翻得终。冬寒衣一称，朝饥酒再巡。老叨儿女惠，粗足渔樵身。幼安恬遁野，子鱼惭要津。苟无青云望，何必登故人。少日不知佞，老来宁贡谀。念君当尔尔，聊此布区区。廊庙既已圣，山林安自愚。忘机独鸥鸟，或可与之俱。朝事不入耳，入恐滞眉端。君子自为敌，小人能即安。牛李横角抵，洛蜀竞崩湍。未必深山内，闻歌行路难。乡书不入眼，入恐翳双眸。闾井有封豕，衣冠多沐猴。东家易新主，西田非故畴。欲借空门宿，阇黎讼比丘。"}