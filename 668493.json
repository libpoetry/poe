{"id":"668493","title":"送蒋员外浙东采木还朝","dynasty":"明","author":"文徵明","text":"祗命临南服，奏功旋上京。欢声载后车，玉节光前津。维皇崇出治，肃肃建清庙。郁攸昨肆沴，潭潭付延燎。皇心轸隆业，起废属司空。抡材匪云易，使君简宸衷。维兹浙东南，民穷岁仍厄。山空川泽竭，畴堪重兹役。使君独垂青，勿缓亦勿期。上足俾国用，下恤斯民疲。民疲不知劳，功成使君去。青山挂离思，白日照行路。夙驾不容淹，遗惠何能忘。愿君茂远猷，万里永相望。"}