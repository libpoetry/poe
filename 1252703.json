{"id":"1252703","title":"观兰室禅老山阴道中之作次韵二首","dynasty":"元末明初","author":"梁寅","text":"吴山尽处越山多，尚想经行野景和。朝旭射岩晴卧鹿，春泉落沼响惊鹅。山人看竹敲门入，溪女如花荡桨过。千里东游何日再，镜湖明月醉中歌。诸峰翠拥兰亭胜，稧饮尝闻晋永和。羽客喜邀仙子鹤，野翁仍爱右军鹅。粉垣护竹家家似，棕轿穿云处处过。最好昼眠松下石，若耶溪上听渔歌。"}