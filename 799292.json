{"id":"799292","title":"黄鹤楼寄怀汪氏兄弟","dynasty":"清","author":"李振钧","text":"澹云微雨登高楼。今昔悠悠万斛愁。昨夜西风捲林雾，苍茫一览江天秋。五载重游汉江渚，解佩当年偕稚齿。白水心肠不改初，青山面目浑犹是。男儿未具封侯骨。埋首禅巢复诗窟。题诗空忆鹤千年，点石难酬金十笏。明珠荆璞人不识。古月好花那抛得。浮躯七尺蒿与蓬，酒怀空吸春江色。到眼繁华付雪泥。江头芳草碧凄凄。日暮晴川隔烟水，笛声吹度海云西。"}