{"id":"1114152","title":"叶梦授送家园梅花且以绝句十五章见示次其韵","dynasty":"宋","author":"李纲","text":"天欲春光一点回，素英先识化工裁。恼人不作铅华态，愿下当年玉镜台。道人宴坐得圆通，妙观年来等色空。结习已销花不染，何妨镶丽伴衰翁。枝头数点雪初残，折置冰壶分外寒。烟蕊轻盈未全拆，国香暗淡已欺兰。慇勤剩作送梅诗，撚断霜髭不为棋。只恐苦吟令太瘦，个中风味有谁知。傍雨移梅趁小寒，探春几度独凭栏。不知冷淡缘何事，偏得幽人带笑看。坐来寒谷变阳春，雪里开花若有神。多作新诗咏尤物，知君最是爱花人。超然标格冠群芳，妙质天教彻骨香。烂熳开时何足道，最怜新蕊半涂黄。疏篱烟雨数枝斜，行路于今五见花。又向闽山和月摘，坐令流寓叹年华。山路相逢若有情，折来书幌愈轻明。何须更道能调鼎，小啄微酸已解醒。天生丽质绝尘埃，肯把胭脂漫污腮。幸有清香过于雪，对人何止白皑皑。萧疏竹外袅烟梢，清浅溪流映小桥。不似僧房静中看，月明风细夜寥寥。小轩幽槛最相宜，对酒难禁绰约姿。莫讶落英飘万点，待看青子缀疏枝。云裳缟带步摇冠，谁遣瑶姬下广寒。默侍先生浑不语，风枝时听佩珊珊。广平援笔赋梅花，富艳清便底死誇。况有西湖隐君子，句中能道影横斜。草木冻死山中村，惟有梅花解返魂。弱植孤根傲霜霰，玉奴终不负东昏。"}