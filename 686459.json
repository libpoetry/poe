{"id":"686459","title":"山居杂兴二首","dynasty":"明","author":"田汝成","text":"芙蓉窈窕月朦胧，草阁遥怜玉殿风。曾从龙舟西苑里，正闻莲漏百花中。珠帘卷雾摇波绿，宝扇开云射日红。恍向九霄重浪迹，却忘身世一飘蓬。涧户岩扃俨未移，青山怜我似前时。书林旧聚珠千箧，社饭新分雪一匙。阴蚁战来规阵法，午蜂衙罢忆朝仪。河清海晏逢休历，剩有豪怀付酒卮。"}