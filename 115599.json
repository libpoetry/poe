{"id":"115599","title":"寄李端叔·陈墟自古皇","dynasty":"宋代","author":"张耒","text":"陈墟自古皇，疆野实楚县。沃野接神畿，荒沟漕淮甸。民风静而陋，原隰平以远。我来逢艰岁，禾黍秋色浅。荒居困蛩蚓，风雨老藜苋。闭门谢车马，隐几亲笔砚。马迹巷泥深，庖烟檐日宴。深居窥老易，妙理殊自玩。困亨方寸足，夸安劳远愿。乖离感岁月，老色各满面。友道古所敦，尺书莫辞倦。"}