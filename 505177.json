{"id":"505177","title":"怀友行寄水北杨云溪","dynasty":"明","author":"张宇初","text":"昔喜馆西清，今嗟乏东易。钟陵杨君文献家，奕世诗书贯胸臆。宫亭湖口春涨号，水北溪头晚峰碧。日卧柴扃人迹稀，秋声坐绕寒蛩夕。忆昨论交倏有年，下榻宾帷绝尘役。苍蝇白璧宁足嗤，天藻云葩烂珠璧。贰室馆甥儒雅流，从君立雪春云陬。五经六艺富探讨，风雅百氏追源悠。咏雩经史益钻仰，迎刃窥光如解牛。圣哲遗言犹菽粟，味澹涵和厌粱肉。风辰细语玉树前，月夜高歌翠微麓。一别更秋日爽期，切思丽泽盈膏馥。悒怏离情渺去鸿，蹇予薄世羁荣辱。玩几知患故预图，岂意迂疏堕虞蹙。鸩媒曷足达衷诚，豺虺扬嗔肆夷腹。妖氛翳空晦曙明，簧鼓潜期务藩触。东归卧疾松桂丛，脱屣浮尘课樵牧。怅怀屈贾亦何悲，用舍随时恒自足。云溪子，儒之徒，藏器乃肥遁，含章谢驰驱。愿从冰壑侣渔钓，奚复君门献子虚。"}