{"id":"687443","title":"腊月十日乡搢绅邀会宣城私第小诗纪事兼述鄙怀二首","dynasty":"明","author":"孙承恩","text":"同朝乡曲喜诸贤，老我惭多一日先。官里差池稀笑语，侯门忽漫对高筵。乾坤頫仰怀千古，萍梗游从感百年。雅会清时良不易，共将欢赏媚灯前。莫讶灯前笑语频，秪缘乡曲谊相亲。衣冠幸际风云会，禄仕谁非感激人。华月中天侵院竹，清歌午夜动梁尘。南鸿朔雁为谋异，看取孱夫两鬓银。"}