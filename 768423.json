{"id":"768423","title":"貂裘换酒 其一 和朱十","dynasty":"清","author":"李良年","text":"尚忆青门醉。正鞦韆、翠裙入望，帝城桃李。君向扬州吾湘汉，身与沙鸥无际。感此日、琼枝先寄。别后眠餐应似昔，奈浮云、聚散伤同辈。缄未拆，杂悲喜。频年泪滴芳兰悴。况天涯、岁华易改，锦鞯俱敝。退谷僧坊留题处，旧事凄凉何已。若天意、定怜才子。潘耒查容无恙在，伴竹垞、老去同烟水。楚江柳，又青矣。"}