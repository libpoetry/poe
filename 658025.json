{"id":"658025","title":"定山甘雨弥日悬想松厓诸田亦皆沾足秋成碗中饭矣明日桑柘影中斜阳社酒松厓与我倾倒令叔酒中名仙亦不得高坐无分也书以志喜录上一笑","dynasty":"明","author":"庄昶","text":"江畴四顾总如焚，一夜甘霖遂解纷。活水我犹堪饱饭，松厓天况与斯文。鼕鼕社鼓堪酬雨，攘攘秋田办割云。酒米许同三百斛，也招令叔共醺醺。"}