{"id":"618929","title":"吊热水吴节妇","dynasty":"明","author":"郑奎光","text":"予读柏舟诗，遥遥慕芳轨。两髦实我仪，靡他矢之死。不谓千馀年，闻风有麦氏。麦氏村家姑，羞与村姑伍。十六归延陵，茹荼不言苦。拟学双鸾飞，忽作孤鸾舞。一醮义不忘，妾命轻如土。母也不谅人，烦言益酸楚。母谓妾无儿，怀中抱孤女。母谓妾无田，衣食在机杼。妾心一片铁，不入红炉灭。妾心万钧石，不触洪波裂。发何剪兮元可截，妾心白兮不可涅。柴门寂寞草芊芊，冷落风霜六十年。六十年中无笑面，此日开颜见所天。潭流山下水悠悠，潭流山上多松楸。松楸不彫水不竭，清风万古留荒丘。吁嗟妇人谁似麦，心如冰兮肌如雪。至今热永村边水，流到墓前不敢热。"}