{"id":"815863","title":"次儿栋代运北征","dynasty":"清","author":"顾永年","text":"天子方自将，临边极西域。一挥百万师，灭此而朝食。转饷出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。四体软如绵，性命在呼吸。官符火速催，同伴相促逼。有儿立身旁，垂头但哭泣。长跪前致词，此行是儿职。巾帼且从军，须眉宁弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。生儿廿岁余，教养无一善。既失阿母欢，父亦罕见面。寒不曾暖衣，饥不曾饱饭。虽负读书名，谁与给笔砚。所生尚如此，何况疏与远。儿命本来穷，父又遭谪谴。徒步出长城，三载忘其倦。方喜共生还，谁料复征战。禾黍或不登，荑稗时亦荐。乃知秋实成，不在种贵贱。一龄父见背，无知人所怜。如何白头子，有母抱终天。六旬顾复恩，尽付东流川。堂虚不敢登，衣敝不敢牵。苟知母已死，思归亦徒然。哀哉欲重见，非梦即黄泉。养儿空令老，何如早弃捐。栋也代父行，匹马走燕然。忘躯冒矢石，一往更无前。惭愧我为子，反不如汝贤。我居辽东西，三月冰尚涸。况涉漠北庭，草木萌未吐。千里拥流沙，马嘶不敢渡。朔风昼悲号，黄尘蔽欲暮。所仗童仆亲，苦与乐相顾。小心事长官，莫更逢其怒。汝当少壮年，风霜非所虑。所虑情性疏，未必谙世故。出门尽荆榛，有罪孰肯恕。岂乏老成人，药石语无误。志不图封侯，图此骨肉聚。安得柴桑翁，归来及早赋。"}