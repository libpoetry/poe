{"id":"1117937","title":"秋雨三首","dynasty":"宋","author":"陆游","text":"剡曲高秋一草亭，雨来迨我醉初醒。豪吞平野宜闲望，急打虚窗入静听。沙上湿云号断雁，篱根衰草缀孤萤。老人懒复亲灯火，卧看炉香掩素屏。赤日黄尘势已穷，凄风苦雨却匆匆。盛衰默定见天造，寒暑密移成岁功。柯叶凋零无茂木，羽翰憔悴有羁鸿。谁知病客悲秋意，尽在空阶点滴中。冷雨萧萧涩不晴，丛篁遮尽小窗明。故衾独展成酣寝，新酿初尝得细倾。壁简积阴添蠹字，床琴生润咽弦声。此时怀抱真难遣，一首清诗信笔成。"}