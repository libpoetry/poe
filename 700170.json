{"id":"700170","title":"遣天彝归省","dynasty":"明","author":"顾清","text":"遣汝宁容易，高堂念久违。书将锦字寄，心傍白云飞。干誉知吾意，承欢羡尔归。有怀言莫尽，愁立到斜晖。地是承家重，年今抱子馀。出门初托汝，念别正愁予。乡党先亲旧，川途慎起居。由来荣故里，非必在高车。吾家寒薄味，汝顷及亲尝。莫以花间日，都忘叶上霜。容仪师抑抑，裘马戒扬扬。自古谦恭子，名高禄寿昌。槿花随日殒，松柏入云高。树德由先世，沾恩到尔曹。亲贤衣袭麝，从恶火消膏。看取盘中粟，耕耘亦甚劳。八年违故里，此别更悬心。伎俩人看汝，承传始自今。罗囊知不带，缃卷亦时寻。勿忘临行语，风来伫好音。"}