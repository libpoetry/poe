{"id":"1127692","title":"东轩小室即事五首","dynasty":"宋","author":"曾几","text":"卷书坐东轩，有竹甚魁伟。清风过其间，戛戛鸣不已。写之以素琴，音节淡如水。不惜为人弹，临流须洗耳。鼠迹印尘几，蜗涎篆书帷。儿童勿除去，佳处正在兹。人言有何好，此段真成痴。俗子徒败意，幽怀定谁知。去圣未云远，故在黄卷中。孰能领其要，直用一理通。森罗废兴事，瑩若磨青铜。使我见万古，敬谢典午公。烹茗破睡境，炷香玩诗编。问诗谁所作，其人久沈泉。工部百世祖，涪翁一灯传。闲无用心处，参此如参禅。有客过丈室，呼儿具炉薰。清谈似微馥，妙处渠应闻。沈水已成烬，博山尚停云。斯须客辞去，趺坐对馀芬。"}