{"id":"708343","title":"绮罗香  同起自井中赋记用史邦卿春雨韵","dynasty":"明末清初","author":"龚鼎孳","text":"弱羽填潮，愁鹊带血，凝望宫槐烟暮。并命鸳鸯，谁倩藕丝留住。搴杜药、正则怀湘，珥瑶碧宓妃横浦。误承受、司命多情，一双唤转断肠路。人间兵甲满地，辛苦蛟龙外，前溪难渡。壮发三千，黏湿远山香妩。凭蝶梦、吹恨重生，问竹简、殉花何处。肯轻负女史苌弘，止耽莺燕语。"}