{"id":"401845","title":"浣溪沙    秋兴和忼烈八首","dynasty":"民国末当代初","author":"饶宗颐","text":"暝宿篝灯却念谁。忍寒清影更何依。秋深难遣独醒时。寄远凤笺堪赎梦，起衰鸾镜可添姿。平明风叶满林飞。画扇它乡久见捐。遥山一抹倩谁怜。无多枫树著红嫣。手斫井冰成片玉，心存蕙亩忆遗钿。芳菲犹似燕归前。槛外缤纷日色妍。病榆凋尽不成钱。空怜瘁叶落山泉。涌地塔高天尺五，辞家心惮路三千。剩从驹隙觅徂年。牢落关河赋远游。马嘶叶脱已惊秋。八声谁共唱甘州。休怨霜风帮擪笛，生憎残照苦当楼。眼中旧垒起新愁。不饮深教负酒卮。愁墉孤弄忽移时。宵昏炉暖尚单衣。隔汉珠星劳怅望，镂寒冰豆足相思。清辉射枕月钩垂。芳愿重违荐苦心。移红停倩护疏林。绪风犹道是春深。万古旧欢奔似矢，一时新怨怯成吟。酒阑悲壮有鸣琴。闭置行厨懒出门。一楼远远见高垣。诸峰俯瞰似儿孙。未觉轻阴愁日暮，每看返照入江翻。陂陀回首浸湖沦。月上藤萝见紫茎。枝枝叶叶复鬅鬙。一宵如水寂如僧。曙色暂销无歇绪，衣香深恐有时憎。黄花白露认秋棱。"}