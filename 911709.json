{"id":"911709","title":"登山述怀","dynasty":"宋","author":"杜范","text":"抆泪别妻子，登山望归舟。舟远望不及，岩溜鸣咿嚘。足茧坐绝顶，晚色忽已稠。凄其杜宇声，问我胡为留。抚襟独浩叹，泪下不可收。三年足别离，此泪良有由。区区驹隙中，为形役不休。为形役尚可，为人役何求。渊明独何人，我乃如拘囚。亲老方倚门，甘旨谁供羞。子幼未知学，择师谁与谋。鬼蜮闪光怪，虎豹嘷昏幽。世路委丛棘，吾道若缀旒。岂无知我者，应谓我心忧。"}