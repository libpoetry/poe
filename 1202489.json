{"id":"1202489","title":"木兰花慢 坤卦老阴之象","dynasty":"元","author":"王吉昌","text":"剖坤柔立象，太阴体，换三阳。因六变心虚，关开实腹，应候呈祥。冲和易灵变态，运圣功、旋转斡天罡。消息栽培道化，六宫毂辏中央。融融品物含章。归土德，密收藏。性与命咸通，个中将养，气孕玄霜。香浮彩霞烜赫，混浩然、纯粹散诸方。造化冥冥极妙，超凡不离玄黄。"}