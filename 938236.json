{"id":"938236","title":"寄题康平老眄柯亭","dynasty":"宋","author":"陈与义","text":"高怀志丘壑，既足不愿馀。惜哉三径荒，滞彼天一隅。小筑聊自适，空园辟榛芜。清影吊高槐，气与西山俱。何以开子颜，庭柯作森疏。月露洗尘翳，天风吹笙竽。方其寓目时，万象供啸呼。终然成坐忘，天地犹空虚。券外果何有，浮云只须臾。乃知钟鼎丰，未胜山林癯。渊明死千年，日月走名誉。不肯见督邮，归来守旧庐。可怜骨已朽，后有谁继渠。愿子副名实，此事吾欲书。"}