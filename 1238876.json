{"id":"1238876","title":"禽演赠丁道人","dynasty":"元末明初","author":"杨维桢","text":"令威仙人归故林，白昼飞下天门深。一千年人忽作鹤，二十八宿皆为禽。俛头垂翅听驱使，走报祸福不敢喑。南方朱鸟献奇状，部领其属来骎骎。毛鳞裸介各异态，肖像妙合天地心。翩然谢客欲高举，便恐灭迹丹霞岑。东州名山指华顶，碧天倒坠青瑶簪。人间华表或可拟，驭风时复来相寻。"}