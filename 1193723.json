{"id":"1193723","title":"汉武帝杂歌三首","dynasty":"唐","author":"韦应物","text":"汉武好神仙，黄金作台与天近。王母摘桃海上还，感之西过聊问讯。欲来不来夜未央，殿前青鸟先回翔。绿鬓萦云裾曳雾，双节飘飖下仙步。白日分明到世间，碧空何处来时路。玉盘捧桃将献君，踟蹰未去留彩云。海水桑田几翻覆，中间此桃四五熟。可怜穆满瑶池燕，正值花开不得荐。花开子熟安可期，邂逅能当汉武时。颜如芳华洁如玉，心念我皇多嗜欲。虽留桃核桃有灵，人间粪土种不生。由来在道岂在药，徒劳方士海上行。掩扇一言相谢去，如烟非烟不知处。金茎孤峙兮凌紫烟，汉宫美人望杳然。通天台上月初出，承露盘中珠正圆。珠可饮，寿可永，武皇南面曙欲分。从空下来玉杯冷，世间綵翠亦作囊。八月一日仙人方，仙方称上药。静者服之常绰约，柏梁沈饮自伤神，犹闻驻颜七十春。乃知甘醲皆是腐肠物，独有淡泊之水能益人。千载金盘竟何处，当时铸金恐不固。蔓草生来春复秋，碧天何言空坠露。汉天子，观风自南国。浮舟大江屹不前，蛟龙索斗风波黑。春秋方壮雄武才，弯弧叱浪连山开。愕然观者千万众，举麾齐呼一矢中。死蛟浮出不复灵，舳舻千里江水清。鼓鼙馀响数日在，天吴深入鱼鳖惊。左有佽飞落霜翮，右有孤儿贯犀革。何为临深亲射蛟，示威以夺诸侯魄。威可畏，皇可尊，平田校猎书犹陈。此日从臣何不言，独有威声振千古，君不见后嗣尊为武。"}