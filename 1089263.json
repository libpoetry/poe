{"id":"1089263","title":"读书堂在乌江即唐张文昌读书处自五代至宋皆世守之渡江后为史氏所有","dynasty":"宋","author":"张孝祥","text":"漫有五车书不读，岂似一编勤过目。痴儿鬻肆蠹鱼书，巨富牙签尘满屋。市南水竹一亩空，平生腹笥史长公。闭户却扫得真乐，冥搜万古窥鸿濛。淹留岁时亦何有，策勋兹事要持久。吾家文昌读书处，好在溪山落君手。上方治定登文儒，东观石渠森宝书，望公起直承明庐。从来海内知名士，须读人间未读书。"}