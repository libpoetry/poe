{"id":"1123832","title":"送吴提刑赴召三首","dynasty":"宋","author":"赵蕃","text":"拥节西来岁未更，提封略已遍循行。洞庭青草绝馀寇，沅水武溪俱力耕。勿漫绣衣閒直指，正应天下急澄清。治平已召吴公去，材秀何人是贾生。连朝欲作送公诗，以颂悬知孰愈规。万事要当明本末，一身切莫计安危。老农不过除荑稗，良药安能弃朮芝。勿谓常谈便轻鄙，献言端自戒新奇。只道边城狱讼稀，那知亦有造空为。不惟宽大难容止，正畏精明莫可欺。已矣榜敲成俗吏，怀哉香火奉湘祠。傥蒙一纸闻天奏，便是吹嘘送上时。"}