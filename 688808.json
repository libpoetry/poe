{"id":"688808","title":"秋夜不寐卧诵郁秋官诗用韵述怀","dynasty":"明","author":"何乔新","text":"南北驱驰叹独贤，归来林下喜陶然。幸多圆史留儿读，讵有勋名与世传。抱瓮虽劳甘守拙，方知欲凿耻为圆。茆檐饱吃鱼羹饭，似胜侯家玳瑁筵。宦游几载厌纷华，乞得閒身钓水涯。骑马懒从听禁漏，问津直欲泛仙槎。虽无食客堪延誉，幸有痴儿可保家。负郭何须田二顷，数畦祗种邵平瓜。"}