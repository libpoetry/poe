{"id":"1095719","title":"书薛符溪诗卷","dynasty":"宋","author":"释居简","text":"三峨孕元气，直与乔岳侔。因依几何年，蕴藉六十州。芃芃擢楩楠，碌碌生琳璆。潢污化清泠，仄陋发炳彪。岩岩钟人才，出辄第一流。或为德渊薮，或擅文雄酋。或赴功名期，或于名节收。崭然薛符溪，馀地出一头。高寒蓬婆雪，翠扫山月秋。黑头当策勋，青绶曷足酬。得年虽不多，得名端不浮。遗墨见绝少，六丁方隐搜。曩闻桃花为，强悍繄公柔。篇什富袭藏，零残皆萃裒。牛腰几卷轴，棘心怀松楸。心声出诚素，瑶肪谢雕锼。往年诗寄为，趣为买归舟。为无一簪直，自衒富寡俦。倒橐仅如此，贫祟何时瘳。昨从西子湖，来访蘋花洲。请续梁甫声，使贻齐大羞。惆怅貂不足，非类何足求。"}