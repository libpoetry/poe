{"id":"1044982","title":"大松","dynasty":"宋","author":"徐积","text":"东海有物天下雄，万灵戮力生奇松。天精地粹萃其下，沧溟百道来相通。一根直去穿九泉，一根斜插鲸鱼渊。远者压折巨鳌背，近者倒缠山根偏。小枝可就千钧弓，大枝可挂万斛钟。唯有老干苦难状，吕光营外堆玄龙。身披北帝雄犀甲，虎贲连臂围不匝。无计都将大地遮，有心尽把浮云刷。樛枝入地旋复上，怪怪奇奇非一状。谷陵相变任古今，土木两行专王相。列帜空遗渭川垒，犒师留得杨隋帐。玄驹来撼亭亭盖，渌鱼飞入苍苍浪。最是半霄风雨声，山妖走尽川魅惊。十万争挥铁槊骑，百千齐阚黑旗兵。有时海面波涛小，一部仙韶下蓬岛。残声逐水散鸣琴，遗响穿云聚啼鸟。混沌死来凡几朝，清气浊气痕未消。独叶耸来新盖凤，双柯合处旧藏蛟。其本既异其事殊，德若有容材有馀。大鹏斥鴳皆可居，相忘有似江湖鱼。美哉此木真不凡，能以智免斧斤閒。过尽工师无所用，庄周应作不材看。大松大松如此奇，方舆圆盖不可知。阴阳山海气合离，不然神物相护持。"}