{"id":"1121638","title":"次黄必先主簿同年赠别韵二首","dynasty":"宋","author":"范成大","text":"当年仗外揖高标，绣䪌芦鞭宝马骄。琼苑天香飘合坐，碧城山色照同僚。思归意决吾张翰，赠别情深子绕朝。蟹簖鱼梁从此去，他年书札堕烟霄。山郭官閒得烂游，弥年还往话绸缪。西园剥栗催奴课，东院寻梅劝客留。笔下修锋千首富，谈间和气两眉浮。别来怅望何时见，谩上重城谩上楼。"}