{"id":"623059","title":"隋四主","dynasty":"明","author":"郭之奇","text":"六茹秉政假黄钺，身骑虎背噬黑獭。龙首山头玄象昭，朱雀门前王气剟。江东三百中原合，曙星一旦光天豁。南北从兹定一尊，周灭陈倾难再割。兼国依稀嬴政齐，传家亦与亡胡埒。诗书毁弃独刑名，密网严科那许脱。杀人庭殿法奚为，囚子东宫根自拨。大事何堪付畜生，八荒已任阿摩挞。侈心逸志日悠悠，春渠秋海时活活。普天同怨尽予仇，御衣溅血谁相抹。为侗为侑总虚名，布席礼佛空哀怛。我闻以力服人者，前秦后隋同衣钵。虐我繇来必众仇，殴民岂得逃天夺。古往今来共一轮，此兴彼丧休嗟咄。"}