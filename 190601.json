{"id":"190601","title":"观建安七子诗","dynasty":"宋代","author":"胡宏","text":"作文发妙理，经国厉远图。游目建安中，才子足欢娱。王刘与应阮，精神可交输。西南落汉日，扬益奋两隅。山河裂地轴，星象分天衢。八师遇有姚，万世垂楷模。一元均大化，五服拥皇都。悠悠彼七子，流光失其孚。飞觞宴婉娈，鼓瑟吹笙竽。主人敬爱客，徒尔相扬揄。魏祚竟不长，诒谋止斯须。逡巡数十年，刘石横八区。所以汉高帝，慢骂轻文儒。"}