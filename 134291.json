{"id":"134291","title":"早春戏作呈范景仁","dynasty":"宋代","author":"司马光","text":"闰余春意早，卉木先有思。嘤嘤群鸟翔，东西各求类。伊予忝谏垣，动息抱忧悸。衮职旷不补，言责真可畏。况复禁过从，陋巷若办击。茅茨庇风雨，偏隘无余地。时於坏垣隙，历历生新荠。君侯乃比邻，哇步难自致。常思去岁初，西轩习歌吹。座客皆故人，欢笑无拘忌。平生不喜酒，是日成烂醉。岂言长揖归，良会难再值。东风忽复来，时华一何驶。丛竹固无恙，夭桃作花示。朝廷正清明，讵肯容窃位。何当遂废放，欢饮还自恣。"}