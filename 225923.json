{"id":"225923","title":"溪上桑叶萤食已既今年蚕事颇落寞","dynasty":"宋代","author":"黎廷瑞","text":"沿溪十亩桑，绿叶敷且腴。朝采不盈筐，暮视唯空株。乃知飞萤来，窃食无复余。汝饥既云餍，蚕饥当何如。岂挟照书劳。我困正在书。喫衣谚所笑，思炙计复虚。僮奴日捕拾，囊献如囚拘。尘编眊难覩，乾死气亦纾。政尔可得尽，一笑清霜初。清霜几时来，我亦寒无襦。及时且封溉，朂哉为后图。"}