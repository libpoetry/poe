{"id":"1214197","title":"八里庄渡淮入黄河水浑不可饮过徐入清河水方澄洁信笔閒记","dynasty":"元","author":"周权","text":"河流汩汩如泾水，浊浪崩腾疾驰驶。一石中胶数斗泥，舟客居民皆饮此。黄河不复行故道，下注清淮通海涘。十人度索上一洪，寸寸强弓挽难起。屹然趺坐如僧禅，日与篙师同愠喜。青山一发认邳州，萧条暮上鱼豚市。酒边一笑我何为，独冒惊涛行万里。争如林下混渔樵，俯仰啸歌行复止。回头寄语北山云，征尘待向风泉洗。"}