{"id":"1225389","title":"陪杨仲弘先生观董羽画江叟吹笛天龙夜降图","dynasty":"元","author":"朱德润","text":"黑云冥冥江叟出，暮泊孤舟夜吹笛。怪雨盲风动地来，奔涛只欲沈江国。一声吹罢关河黑，乱石随波山树侧。云端夭矫见双龙，水气高寒星渐没。闻声解意似相感，一曲未终人听寂。吾闻应乾龙在天，潜鳞或跃藏深渊。仙翁幻术偶惊世，粉图萧瑟能相传。宋初董生学画龙，龙惊皇储真枝穷。三百年来似转瞬，空令丹雘留遗踪。请君急缄卷还客，叟似欲言龙欲逸。淮南赤日土欲焦，祈汝飞腾作甘泽。"}