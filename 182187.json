{"id":"182187","title":"示高台足庵绍印","dynasty":"宋代","author":"胡寅","text":"万生纷纶堕迷纲，谁能自拔起情想。隙尘初傍阴色空，烧草又趁春风长。将身出家参佛祖，此病中作膏肓养。足庵道人肯珍重，不与凡流较斤两。彼方弹雀弃隋珠，我自舍鱼取熊掌。高台平挹石廪翠，古辙下辗雷溪响。粥鱼斋鼓不经营，竹月松风静来往。定心古井波浪息，夜气灵源襟韵爽。忆昔幽寻度云壑，见投佳句论乡党。岂惟高格擅风骚，颇信中扃得平广。转头尘事还匆匆，入梦胜游真莽莽。山梅有信寄一枝，更欲青鞋快真赏。"}