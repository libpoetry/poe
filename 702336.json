{"id":"702336","title":"和气致祥卷为黄州刘太守敬之赋次其韵二首 其二 折梅结实","dynasty":"明","author":"程敏政","text":"钤斋传盛事，春意着寒瓶。瑞牒徵刘宠，诗邮到管宁。老枝疏缀白，佳实乱垂青。多少閒花木，勾萌待迅霆。长养无烦九夏风，瑞榴宁与野芳同。根涵勺水凝烟碧，花映窗纱濯露红。郡客屡闻开盛赏，园丁何敢策新功。玄都再入非虚兆，名节班资看两崇。"}