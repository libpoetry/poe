{"id":"119725","title":"题钦主器时所作登瀛图","dynasty":"宋代","author":"陈造","text":"唐家大府开天策，祖庙工歌登七德。伪王连组{纟斥}颈归，山东羞死虬须客。文儒济济陪英游，海内共指登瀛洲。未妨滥吹一延族，中有谋断皋伊流。崇宁圣人抚洪业，黄头遗种初芽蘖。青宫进讲多暇日，壑情远览思才杰。水墨落纸分毫厘，心融笔忘天运机。鸾翔鹄峙俨在目，更用褚亮摛辞为。天翻地覆人得知，神京北风吹皁旗。空令便桥乞央酒，盛事拂膺正观时。天家所宝君家得，拜手披图悼今昔。鼎湖龙去馀弓剑，上林雁来断消息。莫年笔力犹枝梧，惯题七骑阴山图。为君斲句偕画往，贷我老泪淋衣裾。"}