{"id":"1118930","title":"夜游宫","dynasty":"宋","author":"陈允平","text":"愁厌眉峰成敛。几回皱、落花钿点。镜里芳容自羞见。又黄昏，听南楼，度更箭。月引桐阴转。珠帘动、影摇花乱。雁过西风楚天远。待归来，把愁眉，印郎面。窄索楼儿傍水。渐秋到、渔村橘里。薄幸江南倦游子。恣轻狂，恋高阳，歌酒市。独自帘儿底。香罗带、翠闲金坠。为恼情怀怕拈起。对西风，揾啼红，印窗纸。"}