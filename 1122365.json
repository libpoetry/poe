{"id":"1122365","title":"糟蟹呈虞察院","dynasty":"宋","author":"姜特立","text":"星分井鬼占高躔，琐细还书食馔编。不作屈原醒到死，却同李白醉登仙。濡涎唧唧生泉眼，閟息陶陶乐瓮天。口腹固知能累德，为渠风味一轩然。祸成篝火最堪怜，蒯索寒芦更与编。细剔膏苏付馋子，却吟醉骨属诗仙。沉冥并作南柯梦，混沌谁开太极天。闻道将糖尤躁扰，解蒲投甑想骚然。"}