{"id":"684567","title":"冯甥雁图","dynasty":"明","author":"王佐（汝学","text":"长铗归来耿不眠，月明如水浸霜天。一声远落潇湘浦，怨满江南锦瑟弦。草草书空断复连，秋云无迹淡相妍。贪看素景情何限，欲剪衡阳半壁天。岁暮江烟洲渚非，水寒沙冷稻粱微。绝胜饱地多矰缴，的的高情已见几。水国微茫岛屿宽，夜深渔火到应难。奚奴不警沉沉睡，满地芦花月影寒。"}