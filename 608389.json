{"id":"608389","title":"大雪林维烈南发以诗留之","dynasty":"明","author":"区大相","text":"燕京春来十日雪，封瓦填池三尺深。街北小台压欲倒，城南古道没难寻。芦沟冻合桑乾水，碣石寒凝黍谷底。宅里惟便高士卧，街前空笑先生履。南客此时正望家，四顾茫然生怨嗟。当门驴子缩如猬，未行先倒路复赊。怜君怀归思转剧，道阻雪深归不得。安得赤脚踏层冰，恨不随风生两翼。苑西书楼连汉上，披帷对此多心赏。苑东酒楼高刺天，当垆小妇鸣管弦。劝君不如且留读书饮酒过寒节，犹胜蹇驴出踏雪。直待春江花鸟繁，看花听鸟还故园。"}