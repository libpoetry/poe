{"id":"1117863","title":"玉笈斋书事二首","dynasty":"宋","author":"陆游","text":"莫笑新霜点鬓须，老来却得少工夫。晨占上古连山易，夜对西真五岳图。叔夜曾闻高士啸，孔宾岂待异人呼。眉间喜色谁知得，今日新添火四铢。雪霁茆堂钟磬清，晨斋枸杞一杯羹。隐书不厌千回读，大药何时九转成。孤坐月魂寒彻骨，安眠龟息浩无声。剩分松屑为山信，明日青城有使行。"}