{"id":"544551","title":"投赠督学滕公三十八韵","dynasty":"明","author":"胡应麟","text":"云雾南溟外，星辰北斗傍。九霄回气色，千里见飞翔。大雅今谁属，明公早擅场。应图看騕袅，绝代起鸾凰。出入平津底，超迁吏部郎。攀花游太液，视草历明光。佩染金茎露，衣含玉座香。直躬行殿陛，蹋翼守遐荒。瘴疠开盘水，川原接夜郎。停车蛮垒肃，驻节海山苍。名姓传阊阖，丝纶下庙廊。双旌辞汉苑，匹马渡钱塘。斧钺江城树，楼船水国霜。海隅兴礼乐，河宿敛文章。时雨行连郭，春风坐满堂。真才呈琬琰，异品得圭璋。沂水琴堪奏，丰城剑有芒。弦歌闻曲阜，桃李遍河阳。吾道乾坤辟，斯文日月光。六桥供舣棹，三竺引飞觞。黄阁声华远，青冥道路长。鸾书飞建礼，凤藻出长杨。师范真辽绝，生徒转激昂。陆机曾入洛，司马旧游梁。九岁题鹦武，三冬解鹔霜。上书思汉主，作序拟滕王。綵笔空凌厉，丹梯尚渺茫。塞翁悲失马，牧子叹亡羊。寂莫松萝契，萧条薜荔裳。一区原宪宅，万卷子云床。避世嗟秦士，酣歌学楚狂。烟岚寻白石，云水狎沧浪。历块凭谁试，连城祇自伤。几年怀卞氏，此日遇孙阳。轵里心犹在，夷门念不忘。惟馀星斗色，夜夜绕干将。"}