{"id":"845047","title":"拟枚乘杂诗六首","dynasty":"清末民国初","author":"曹家达","text":"黄钟动寒气，蕤宾既重裘。备禦非不早，将为达者尤。随分值所适，勿勿将安求。华灯错绮筵，光照西北楼。姜人弄瑶瑟，日夕发清讴。所赖主人贤，聊以胜烦忧。为高不务峻，跛羊陵其巅。为下不务深，孺子溷其渊。所以古之人，操行贵自全。白龙处穷谷，下有寒潭烟。时至风霆发，尺木飞上天。拙哉鱼服游，大为世纲牵。假道枳棘林，乃求凤凰雏。谁云径寸蚌，生此明月珠。所资良未然，实获殆不敷。日暮空还家，妄意世所无。朝阳灿梧桐，秋露垂江湖。过时不相顾，美玉成珷玞。飘风即云厉，不扬湛水尘。河伯固滔虐，不溺陆地人。世事苦相累，缘合各有因。澹冲寡营息，畴是无怀民。生无针芥性，凝静希大纯。努力爱尺璧，所贵在履新。蛛丝出罗罻，鸟迹肇文字。所资不在大，往往绝群类。专精方入神，爱博古所忌。关山送行处，下有杨朱泪。歧路迷所往，睹此怵心意。大巧固若拙，毋为前鱼弃。步出东郭门，杨柳何青青。风花二三月，摇落催芳馨。愿得絮沾泥，勿为江上萍。沾泥守故土，逐水成飘零。"}