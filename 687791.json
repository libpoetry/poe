{"id":"687791","title":"书东山草堂扁","dynasty":"明","author":"庄昶","text":"封题云卧东山扁，歌咏司空表圣诗。天阙星辰遗旧履，橘洲岁月有残棋。石横流潦潜虬角，梅迸垂萝屈铁枝。自笑野人閒袖手，云烟浓淡忽交驰。黄落空山满地知，江湖残线一襟诗。是天荣瘁元无意，犯手输赢不会棋。沙苑草非骐骥秣，潇湘竹是凤凰枝。紫虚有约千回醉，笑指僧趺亦坐驰。"}