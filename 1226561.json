{"id":"1226561","title":"赠道林训上人","dynasty":"元","author":"惟则","text":"角鹰一侧目，所视无穹苍，臂鞲索饱非所长。良马一振鬣，所向无穷荒，内闲待秣安可常。丈夫心胆塞天地，身与世道为低昂。况从世外发高趣，蓬蒿岂足誇翱翔。我怜古道满荆棘，岁晚狐兔争跳梁。今年识君谷水傍，爱君骏气如鹰扬。愿君莫如我，学步成踉跄。愿君莫如我，用拙甘六藏。茅舍深居，已无马师问梅子，木叶蔽膝，尚有懒瓒知南阳。九峰之外天茫茫，寒梅欲花春在霜。兴来拂袖谢丘壑，阔视四海皆吾乡。我有解缆歌一章，如击瓦缶无宫商。吴松江上为君歌，一发怒潮卷雪天风狂。"}