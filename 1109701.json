{"id":"1109701","title":"和永叔夜坐鼓琴二首","dynasty":"宋","author":"刘敞","text":"众人于五音，丑正不丑随。所以匣中琴，寂寂少人知。淳和太平风，简淡邃古时。得意亦忘言，居然见无为。非公蕴真乐，此道谁复期。知音古亦少，况乃今人乎。至和动殊类，此则今世无。舜韶舞百兽，事可观于书。但非耳目接，便自疑其虚。谁谓今之人，反不如兽欤。大音盖希声，聋俗或万殊。中孚有不化，嗟嗟乎豚鱼。"}