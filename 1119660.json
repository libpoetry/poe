{"id":"1119660","title":"次韵解枢干二首","dynasty":"宋","author":"陈造","text":"我方首儒冠，颇亦易此人。尚友卑自汉，读书考先秦。士或暗郑朴，识面蕲卜邻。计疏志空勤，敝帚浪自珍。口前齐东语，瞢欲润帝纶。学如村社酝，百醨间一醇。老檗媚衰红，饱阅姚魏春。顾惭误题品，五字极清新。君才允文武，行矣拱帝宸。余年念桑榆，归去侪编民。阿文钝于学，莫计故新年。向微他山错，讵彻醯瓮天。论交置才否，如君政自贤。为导有源水，俾加视后鞭。譬彼千仞登，投足得攀缘。君生英卫家，造诣超儒先。馀论分吾儿，一一当手编。繄我液樠木，卧沙不受镌。鹊音晓见谂，群玉纷堕前。政使高纸价，敢蕲世儒传。"}