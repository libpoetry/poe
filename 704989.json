{"id":"704989","title":"十月十三日送孙小渠归庐州","dynasty":"明","author":"霍与瑕","text":"征车远来下，寒菊对时芳。离离菊叶青，灿灿菊英黄。菊英上茶瓯，菊叶照月光。令仪比幽姿，明德有馨香。幸觏此馨香，佩服应不忘。忆昔十载前，同立程门雪。杨柳揖春风，梧桐映秋月。一岁旅燕城，多荷君提挈。悠悠各言归，苒苒度时节。去岁忽相逢，感旧情何切。凄清海国秋，关山劳跋涉。高谈彻三宵，铭德有心碣。幽幽江畔草，漫漫江外路。客子上归舟，相思渺无度。相思不可期，相见知何时。别谈何容易，回首即天涯。把酒不能欢，高山聊为弹。一鼓怨别鹤，再鼓月关山。三鼓不成声，江波空自潺。赠此忘弹意，置君怀抱间。细雨度秋山，菊花黄欲坠。送远多苦心，一洒寒江泪。寒江千里程，新月湛江明。画航浮月去，而我自山城。山城鸣夜角，疏星何错落。思君梦不成，远听残更铎。"}