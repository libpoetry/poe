{"id":"173884","title":"上邵尚书","dynasty":"宋代","author":"郭印","text":"康节名天下，流芳到子孙。素风门户远，皇极典型存。存邑纷戎马，十年辞帝阍。家艰俄茹苦，国难更堪论。上念长城寄，兵分细柳屯。紫泥颁诏綍，墨绖总戎轩。权重将军幕，忠求孝子门。江朝南海阔，星拱北辰尊。智勇张良足，诗书郄縠敦。边储裁冗蠹，邦本厚黎元。士仰苏天覆，人依赵日暄。势增师旅气，威讋虎狼魂。帐幄稽前箸，山河暂偃藩。精诚扶日月，谈笑整乾坤。贱子欣蒙庇，先君旧感恩。驾辕怜病马，投木笑穷猿。扶摇如可借，短翮待腾骞。"}