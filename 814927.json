{"id":"814927","title":"玉京秋 秋声","dynasty":"清","author":"俞樾","text":"良夜寂。无端送幽信，做成萧瑟。不是哀弦，亦非脆管，凄凉无匹。倾耳纱窗未已，短篱边、添个寒蟀。等闲觅。此声何处，似南仍北。我本悲秋词客。怎禁他、啾啾唧唧。冷梦催醒，微吟凄断，愁来无迹。水咽云寒，只一夜、能使愁人头白。红闺夕。休更琼楼吹笛。桐叶秃。闲庭又添得，浅黄深绿。烂漫风前，几丛水蓼，几丛霜菊。尤喜西风锦衲，雁将来、先已红足。映修竹。紫罗裳倩，绛云冠矗。一曲园中游瞩。喜秋光、斑斓满目。转忆春三，红酣香暖，反嫌粗俗。老去江郎，怎笔下、无此缤纷浓郁。萧斋读。空对秋山如沐。"}