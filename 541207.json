{"id":"541207","title":"送方伯滕公拜大中丞操江 其一","dynasty":"明","author":"叶春及","text":"紫阳郁崔嵬，阙里在南服。武夷似岱宗，沂泗流九曲。五百灵运周，谁哉继芳躅。芳躅君继之，黄华翥鸾鷟。伊余昔远游，四海莽一瞩。卖珠见楚商，玫瑰美其椟。燕客恣谭天，齐人誇炙毂。驱马复来归，弹琴坐空谷。一朝遇知音，并奏丝与竹。何以结同心，愿比双黄鹄。"}