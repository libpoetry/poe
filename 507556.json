{"id":"507556","title":"题东坡游赤壁图","dynasty":"明","author":"李昌祺","text":"东坡先生人中龙，才高屡被群小攻。遭谗近谪齐安东，渔樵混迹忘显融。岂以得丧留心胸，吊古惟访前代踪。两游赤壁当秋冬，扁舟泛泛波溶溶。东山月出来清风，举酒属客谈从容。缅怀公瑾真英雄，破敌于此成奇功。老瞒胆落摧兵锋，烟尘涨天烈火红。楼橹灰灭须臾中，故垒回首生蒿蓬。运去物改世不同，沉沙遗戟埋榛丛。临流但见双崖穹，崖根下俯冯夷宫。滔滔江汉仍朝宗，孙曹意气宁重逢。千年往事付画工，兴亡割据俱已空，惟有两赋传无穷。"}