{"id":"1105574","title":"九日寄昌龄弟","dynasty":"宋","author":"王十朋","text":"忆昔逢重九，登临不惮遥。弟兄同把酒，行乐兴飘飘。去岁重九日，吾亲窀穸期。东篱自黄菊，泪眼可曾知。此日黄花酒，深期酌弟兄。谁知有离别，西望不胜情。我有茱萸沜，遥同辋川底。登高少一人，又是王家弟。嘉节苦难遇，故山随俗登。未能如郑谷，一榻对高僧。白石登山客，新诗句必豪。宁容杜陵老，独步玉山高。我思雁荡游，欲与雁行去。羽翼本天生，谁令分两处。乐事苦无多，良辰岂长见。明年缀席时，要使茱萸遍。庭前有晚菊，青蕊未堪插。开日即重阳，归来酒同呷。载酒觞黄菊，登山臂紫茱。重修汝南事，灾厄自今无。老去悲秋甚，兴来聊自娱。明年知健否，子细看茱萸。穷途嗟我衰，中岁伤儿夭。兄弟止三人，尊前岂宜少。嗅菊谩劳三，赐安得萸一。聊分故园枝，不负重阳日。节物岂不好，吾家何太贪。一尊聊尔寄，重意愧先人。"}