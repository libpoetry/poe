{"id":"992401","title":"和王仲仪楸花十二韵","dynasty":"宋","author":"梅尧臣","text":"春阳发草木，美好一同时。桃李杂山樱，红白开繁枝。楸英独步媚，淡紫相参差。大叶与劲干，簇萼密自宜。图出帝宫树，耸向白玉墀。高绝不近俗，直许天人窥。今植郡庭中，根远未可移。但欣东风来，不恨和煦迟。山禽勿蹙踏，蜂蝶休掇之。昔闻韩吏部，为尔作好诗。爱阴无纤穿，就阴东西随。公今亦牵此，端坐曾莫疑。"}