{"id":"1044721","title":"七言送何中复赴高陵簿","dynasty":"宋","author":"沈遘","text":"昔初送君向秦关，君时失意多悲叹。今来送君复西去，君怀新命多欢语。别君重见凡四年，颜色如故气轩轩。文章学问益老富，卓然远致信可贤。长安古都今大府，并护关西诸节度。迩臣元老来后先，贤士大夫还而聚。君持利器往从之，当能一发胸中奇。莫嗟须臾廷下屈，我有镃基又乘时。君家湘衡万馀里，十年远游何所事。高车驷马终当归，努力无为故人耻。"}