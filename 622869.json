{"id":"622869","title":"高凉秋意","dynasty":"明","author":"郭之奇","text":"造物平分四令兮，胡为凄此秋阴。吾将矫首而秋问兮，恣余胸之所寻。露何德而比玉兮，风何贵而称金。云谁拭而如雪兮，月谁修而似琛。潮何昵而胎壮兮，木何仇而罢森。嗟日月之长勤兮，悼飘回之屡侵。时过中而渐敛兮，气始洁而收淫。天既高而木落兮，人未归而远临。忽驱驰以并逐兮，亦余怀之所歆。嘉南州之炎德兮，羡松竹之有林。烟浮壑而澄潦兮，光拂岫而染涔。曾欷歔余郁悒兮，听空外之希音。恨胡笳之未已兮，劳寄远之寒砧。何昔日之芳草兮，今直为此荒深。汩莽莽于涯角兮，时瀰漫而增霪。曾不知夫蕙华之既落兮，犹窃冀夫芰荷之可衽。哀凤冈之稀梧兮，叹鹿野之无芩。鹰祭鸟而横厉兮，燕依鸿而自愔。蝉寂静而晨咽兮，虫历乱而宵吟。览察时物其如此兮，余悲夫孤臣孽子何以为心。物有微而陨性兮，时屡逝而光沉。余永念夫溟海之怒立兮，愧蓐收之难禁。吾令望舒弭节兮，飞廉至而骤骎。帅奔电而来御兮，闭丰隆而使瘖。我生不辰而逢彼兮，彼亦安能为岁而作霖。美超忽而逾远兮，魂销铄而赴燖。思九丘之浩博兮，尔何怀乎故襟。何所独无荪蘅兮，孰求凤而少琴。历吉日吾将行兮，谁烹鱼而溉鬵。饮朝兰之坠泽兮，怀夕英以自斟。勉升降以离合兮，盼西归之渺禽。怀余情而不发兮，余安能舍山隰而问裯衾。及榛苓之可睇兮，扫胶葛之腥阴。折若木以拂日兮，迎少皞于昆岑。吾令帝阍开阖兮，毋此商而彼参。及时岁之未央兮，振终古而在今。"}