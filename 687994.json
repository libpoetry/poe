{"id":"687994","title":"续西园咏木芙蓉后十五韵","dynasty":"明","author":"成鹫","text":"自断荣枯休问天，看朱成碧总非然。繁华落尽秋风里，陆地花开又一年。弱叶柔柯覆板桥，涉江不用买兰桡。秋光过眼成朝暮，几度新花换旧条。白鸟低飞定露巢，赪霞高罥缀霜梢。野塘秋色如春色，摇落犹堪作解嘲。艳质由来不易牢，藕房零露委寒皋。孤标独立群芳外，相伴幽人读楚骚。溪上看花能几何，红颜回首白头多。儿童争唱莲花落，招得芗魂过别柯。一度秋风一度花，疏篱隔水有渔家。老人独坐倚芳树，溪月和烟笼绛纱。叶并秋葵怯早霜，花兼朝槿度斜阳。与君相去溪南北，红蓼苍葭各一方。晓露光团白玉京，夕阳红沁赤霞城。蹉跎一日成今昔，惆怅花前落叶声。榴火当轩暑气蒸，梅花开日又坚冰。四时最好凉秋节，几树幽花伴一僧。携手相期共入林，百花丛里见秋心。孤芳静与清流合，影入澄潭何处寻。木未幽香近小楼，微风吹入始知秋。横塘一派烟如碧，惟许閒人尽日留。若木扶疏绕一亭，低枝临水水泠泠。花边茗椀迟佳客，不信人间有醉醒。海燕归飞雁欲南，芙蓉开日正秋三。花间恰好斜通径，林下偏宜小结庵。绿叶丹葩接短檐，西风如剪月纤纤。溪翁独住秋花里，斗帐新凉睡正甜。溪光斜日两相涵，清影和香上客衫。我即莲花花即我，水仙何用笑山凡。"}