{"id":"275887","title":"绣停针·题陈蘅芳三姊倦绣图","dynasty":"清代","author":"李佩金","text":"小院静，见暖日烘花，莺梭织锦。检点芸奁，浅碧深红，无力绣床斜凭。叶遮莲映。刺一对、鸳鸯栖稳。彩丝欲整还停，霎时柳瞑花困。愁春清昼永。听杜宇枝头，声声离恨。翠羽笼窗，鹦鹉帘前，低诵侬诗乍醒。金钱怕问，卜不出、天涯芳草，王孙归信，远山断烟青迥。"}