{"id":"925356","title":"甲子岁七夕与伯业伯衍游龙井聪老出示次韵边校理诗卷奉同雅趣一首借用嚬字","dynasty":"宋","author":"苏籀","text":"道隐祖风邈，讷斋重葺新。猊巘下兽魅，神泓跃鳍鳞。缁郎踵教律，梵夹画金银。几岸风篁帻，屡钩崖峭绅。颂诗传正眼，击节富其人。汉沔曾沦碣，长康工写神。思茇在封植，春萝容抗尘。韡萼秀多襈，茶瓜经几巡。休休墨儒行，汲汲宰官身。欠伸白氎褥，翻倒明玑囷。䔲褐岚烟染，心脾草树亲。怜君深锻炼，公鉴褒老嚬。"}