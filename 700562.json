{"id":"700562","title":"送储司徒入京三首","dynasty":"明","author":"顾璘","text":"紫微耀中天，列宿驰清辉。巍巍四门辟，群贤歘来仪。明公秉淳懿，皎皎金玉姿。北起既凤翥，南迁亦鹏飞。止水鉴群类，凝霜肃台威。抗志秋汉迥，振藻春林菲。于今乃独秀，视古允同徽。煌煌整严驾，肃肃赴明召。矫迹登中台，于兹辅邦教。九赋正王度，六礼率先道。防淫广同风，训物释异好。小人思惠泽，君子仰华照。愿言王国桢，永为神所劳。瞻彼冶城曲，风物何融明。嘉树参差发，谷鸟下上鸣。理棹及兹逝，踟蹰郁离情。列筵总髦士，陈诗并朝英。眷眷依兰思，欣欣拔茅荣。嗟予抱陋质，亦得奉休声。虽蒙略年义，投报愧身轻。"}