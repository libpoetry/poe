{"id":"1120018","title":"奉和周蕃伯用王道夫韵二章见寄 其二","dynasty":"宋","author":"陈傅良","text":"论定千年后，心宽万事平。吾方惭鼠伎，安敢道鸿冥。门户虽入境，溪山亦世情。半天乔木立，尽日好禽鸣。森森万木一精庐，黄卷青灯自卷舒。却肯追随三舍远，不论闻问十年疏。遗贤公已长怀玉，老圃吾方欲荷锄。安得谢岩题壁处，一尊相伴看芙蕖。"}