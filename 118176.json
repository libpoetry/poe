{"id":"118176","title":"次韵毛君烧松花六绝","dynasty":"宋代","author":"苏辙","text":"茅庵纸帐学僧眠，炉艺松花取易然。唯有未能忘酒在，手倾金盏斗垂莲。饼杂松黄二月天，盘敲松子早霜寒。山家一物都无弃，狼籍干花最后般。〈蜀人以松黄为饼甚美。〉松老香多气自严，余烟勃郁透疏帘。须臾过尽惟灰在，借问谁收一番〈去声〉炎。美人寒甚懒开扉，金作松花插幕。几度低头疑堕落，青烟已断未消时。枯萼鳞皴不复坚，重重正似半开莲。曾经樵舍砖炉见，未许邦君画閤然。黄蜡供炊自一家，锱铢贫富递矜夸。都城争买方薪贵，却顾松花已自奢。"}