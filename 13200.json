{"id":"13200","title":"秋日对酒","dynasty":"唐代","author":"武元衡","text":"行年过始衰，秋至独先悲。事往怜神魄，感深滋涕洟。百忧纷在虑，一醉兀无思。宝瑟拂尘匣，徽音凝朱丝。幽圃蕙兰气，烟窗松桂姿。我乏济时略，杖节抚藩维。山川大兵后，牢落空城池。惊沙犹振野，绿草生荒陂。物变风雨顺，人怀天地慈。春耕事秋战，戎马去封陲。波澜暗超忽，坚白亦磷缁。客有自嵩颍，重征栖隐期。丹诀学仙晚，白云归谷迟。君恩不可报，霜露绕南枝。"}