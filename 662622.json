{"id":"662622","title":"午坐","dynasty":"明","author":"石宝","text":"轻风度松籁，庭閒午更寂。倦鸟贪熟眠，幽草何历历。新莺忽一啭，宛若江上笛。翩翩叶间蛾，尽日何所觅。时物自生长，吾性亦顺适。临池玩清寒，倚竹聆浙沥。谁言牡丹丛，不道芦与荻。真意苟自全，圭璧同瓦砾。悲哉处士心，色动于尺檄。曾念公子臣，牵若执羁靮。奇功随物化，荣名今安觌。所以大圣徒，无为以为绩。轩冕岂不华，一喜生众惕。卓尔巢由存，千载欲目击。"}