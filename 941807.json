{"id":"941807","title":"瑞云浓慢 六月十一日寿罗春伯","dynasty":"宋","author":"陈亮","text":"蔗浆酪粉，玉壶冰醑，朝罢更闻宣赐。去天咫尺，下拜再三，幸今有母可遗。年年此日，共道是、月入怀中最贵。向暑天，正风云会遇，有恁嘉瑞。鹤冲霄，鱼得水。一超便、直入神仙地。植根江表，开拓两河，做得黑头公未。骑鲸赤手，问如何、长鞭尺箠。算向来、数王谢风流，只今管是。"}