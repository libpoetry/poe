{"id":"449122","title":"青房并蒂莲","dynasty":"当代","author":"陈永正","text":"雨晴初。望水腴山瘦，烟聚云舒。沙际荒荒，几处动菰蒲。旧游地已惊疑梦，旧游人、一别何如。理旧情，未抵愁心，乍随鸥影度平湖。相思少年过却，自客去津桥，事与人孤。纵无恙、吟襟素履，总付清癯。但忆拈花小径，问今日、真忍见蘼芜。尽风怀、已逐春空，凭栏天远却愁予。"}