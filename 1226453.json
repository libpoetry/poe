{"id":"1226453","title":"初发金陵夜泊龙湾寄茅山道士李方外","dynasty":"元","author":"大欣","text":"人生不必行万里，亦不愿读万卷书。愿为茅山十日客，山僧坐列群仙图。大风扬旗出天阙，小峰万马争奔趋。俄顷波涛忽破碎，木末飞上金毕逋。青书昼驰坛室静，玉鞭夜击闻传呼。去年独宿丹井下，天风拂地迎麻姑。今年许入玉柱洞，谁遣旅食随樯乌。怀人吊古夜寂寞，寒江落月号猩鼯。祖龙埋金王气歇，梁宫晋苑沈烟芜。想见云龙映朝日，山中宰相良非迂。"}