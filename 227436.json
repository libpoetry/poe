{"id":"227436","title":"贺江宰生朝","dynasty":"宋代","author":"林亦之","text":"清秋八月月未弦，河阳市上讴声传。今年百姓杯饭足，敢不祝公长命篇。青衫白马鸣琴初，适逢吁嗟舞群巫。日维对案愁眉纡，退食皇皇双颊癯。家虽贫困仰母慈，村村乐业无逃逋。况此一熟十年无，东家西家禾满车。穷儒如侬四壁立，亦有瓯窭可读书。县人安得此丰岁，实以善政吾非谀。昨者越上人苦饥，公一主簿何能为。自穿沧海告邻糴，所视身命半缕丝。长风驾浪海波黑，舟人各各面如墨。尚据胡床取纸笔，为文愤怒骂风伯。翩翩盛名日以起，四海识公从此始。总为六鳌带归去，何哉双凫更来此。阴德由来活人多，龟龄鹤算定尔过。况当竹下园棋日，缤纷百福连山河。"}