{"id":"509096","title":"题雪景赠陈雪轩南归","dynasty":"明","author":"韩雍","text":"冻云茫茫天一色，六出花飞绕天白。山间林下无人踪，草堂独卧江南客。客乃文范先生之贤孙，养高乐道居衡门。闲轩扫榻曲肱卧，左图右史恒讨论。门前大雪随风飏，严寒不入芙蓉帐。斜拥青绫足晏然，游神已在羲皇上。披襟起望双目开，乾坤万里无纤埃。清光正与素心合，以雪名轩心快哉。雪轩雪轩世事不足道，山林之下风光好。僵卧休如袁邵公，迎宾须似王元宝。何当归棹剡溪船，登尔高轩扫取烹茶一倾倒。"}