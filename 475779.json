{"id":"475779","title":"北风篇赠文衡山待诏","dynasty":"明","author":"黄佐","text":"轻阴漠漠飞朔鸿，雪崖冰柱连烟空。银缸入夜照瑶瑟，坐拥青绫闻北风。北风浩浩吹南极，飞蓬满天堪叹息。铜龙错落误昏晓，朱凤威垂失颜色。骚骚屑屑断复连，据梧细听寒不眠。鲲鹏变化抟碧落，虎兕叫啸愁苍烟。有时悠扬入寥廓，妙韵奇音相间作。碧梧翠竹竞竽籁，汉女胡姬合弦索。又如鲛室鸣杼机，万灵汹涌乘潮归。老蛟怒挟片云立，海水潇潇皆倒飞。吾闻风自土囊起，摇荡青蘋千万里。兰台词客谩雌雄，大块何心乃如此。忆昨与君同燕娱，琼帘绣幕围彤炉。坐中酬劝不知暮，门外寒威何处无。出门势欲卷平地，幽栖咫尺何由至。褰衣似怯寒浪涌，刮面不数锥刀利。归来大笑行路难，岂知跬步成关山。百年鼎鼎贵行乐，何用跋涉摧心颜。君今未得扬帆去，归梦飘萧满烟雾。浩歌一曲江南春，北风吹落三花树。"}