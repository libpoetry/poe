{"id":"415335","title":"下放吟用匋公《过秦岭》韵六月六日","dynasty":"近现代","author":"单人耘","text":"我昔下放时，安危不自警。秋红栖远村，春碧忆狮岭。少年耽书卷，深巷一灯炳。中年客江干，执铎丹心顷。哦诗又作画，师承得概梗。文选肌理富，新安笔力猛。席联管宁洁，镜窥仁寿静。祖母爱稚孙，篮中时储饼。施礼师友间，蹊成桃李省。方庆书味腴，孰料坠厄境。灵魂触风雷，一扫无騃颖。爝火渡舟喧，霜月村墟冷。情亲老农语，疏篱补桐杏。浅浅蔬供盘，姗姗竹弄影。已浣草堂砚，更涤灶前皿。野旷芋垄直，黄叶秋风骋。我生未有涯，悲来天无顶。慈亲一辞世，云沉筝断绠。归来强自适，萧然蛰乡井。发白不复青，何由娱暮景。"}