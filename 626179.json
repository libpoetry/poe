{"id":"626179","title":"哭灏子","dynasty":"明","author":"黎景义","text":"曰若丁卯秋，梦有熊罢贶。一索获震祥，庆深尸匕鬯。蓬矢并桑弧，环射一何壮。钟彼清淑气，诞此岐嶷相。嬉笑曾几时，吁嗟罹剧恙。拊畜亦云瘏，力命难相抗。诘旦乃端阳，溘然竟长俇。哀哀孺子魂，弃我将何向。回头忆弄璋，转盼已属纩。生当桂蕊芬，死值菖蒲?。有名登鬼箓，无语归阴圹。玉树摧庭前，蚌珠离掌上。达道逢厥亏，天性失攸畅。痛哉梓初折，苦矣桥安傍。札号三欲绝，商明两将丧。童乌玄未闻，羊祜环谁偿。巍巍桃山腰，弱骨于焉葬。凤子埋芳丛，龙驹委坱壤。掩土泣永诀，中心烦自㤮。夜台寂无音，薤露那堪唱。林木为悽悽，行云相悢悢。短草覆孤坟，出门不忍望。存没虽既殊，幽明岂能忘。耳闻啼笑彻，目记瞻依亮。欲睡未睡时，孩抱一如向。开眸不见人，灯壁摇微?。汝祖吾萱慈，爱汝宝莫尚。条啸含饴虚，朝夕频嗟哴。汝母悼汝殇，荼毒不可量。宵梦汝在怀，依依犹故状。醒离原死别，路绝焉从访。乌鸟失哺雏，恸号崩腑脏。呼声动九京，涕陨浮春涨。三更风雨凄，潇潇助哀吭。心伤剩鬓饰，泪湿遗衣桁。邻妇慰增悲，家人哭愈怆。我生二十龄，七尺虽肮脏。俯仰弗愧怍，奚辜吞莨菪。彼苍胡不仁，酷祸偏余降。夺我鹤和欢，庆殃徒见迋。园樾鸟歌风，池塘鱼喷浪。晓来花韵馨，夜半月澜暀。远者论诗书，迩兮友直谅。畴昔得意场，俱作凄凉况。衋谈时类狂，愁默恒成惷。忘忧倩笔墨，遗憾凭醨醠。蒙庄号达生，揆理终邻妄。数乘运可安，伦挚情难旷。三万六千朝，悲咤何时荡。裁兹思子吟，聊以鸣惆怅。"}