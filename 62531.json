{"id":"62531","title":"庚子正月吴子往见过同访高存之于漆湖","dynasty":"明代","author":"归子慕","text":"令节思故人，流光惧蹉跎。心在隰桑篇，三复当如何。忽闻叩门声，良友远见过。携我访同志，诘朝鼓轻艖。情殷无遥路，信宿逾关河。依然漆湖上，春山渺晴波。主人愉愉如，兼以风日和。风和卷帘坐，开尊鸟来歌。忘饮饮更适，不觉芳颜酡。阶前山茶花，落英何其多。"}