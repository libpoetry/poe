{"id":"1143997","title":"寄同年宗兄桐江府判去言五首","dynasty":"宋末元初","author":"方回","text":"联翩同挂别闱名，尚得秋崖病体轻。三十四年如一瞬，梦中时见老先生。秋崖犹子蛟峰弟，同榜三人老弟兄。君玉中尝辞直指，去言晚乃佐专城。不识康庐真刺史，可怜德祐假平章。木绵老鬼死遗臭，万古秋崖姓字香。子陵滩上一诗翁，七十四年双耳聋。第一老穷吟第一，一樽时与酹江风。好山多处说严陵，官事閒时定一登。野寺岂无僧十百，爱僧须是爱诗僧。"}