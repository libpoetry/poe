{"id":"773603","title":"送林四季丞之英伦用菱槎韵却寄","dynasty":"清","author":"罗秀惠","text":"骊珠摘颔龙跨头，骊歌叠唱天为秋。诗人一去鸥盟愁，习闻海客谈瀛洲。安得挂席拾海月，相浮大白酣舵楼。有客同舟航故里，耿耿篷窗催漏矢。跋烛白战星月凉，中有仙眷鸿与光。幔亭广乐武彝君，赢得新妇谐参军。鲲身旧渔乘龙客，龙门声价荆州分。自从泛棹游鲲岛，夺得锦标树蝥纛。流行自在轻艨艟，苏门更啸竹林风。睡狮怒嘲抛拄杖，别从海外图淬掌。兴动东坡横气机，谲诡波云层胸荡。断流壮绝快投鞭，移情大水刺琴船。乘风万里破骇浪，功成投笔摹燕然。归来策上长安贾，奋扬国光辉白社。相逢马上揖雄风，车笠故人凭君下。吁嗟阳关一曲哂巴渝，吹竽语滥齐东野。"}