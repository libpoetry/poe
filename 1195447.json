{"id":"1195447","title":"游城南十六首 其八 赠同游","dynasty":"唐","author":"韩愈","text":"唤起窗全曙，催归日未西。无心花里鸟，更与尽情啼。扰扰驰名者，谁能一日闲。我来无伴侣，把酒对南山。直把春偿酒，都将命乞花。祗知闲信马，不觉误随车。白布长衫紫领巾，差科未动是闲人。麦苗含穟桑生葚，共向田头乐社神。榆荚车前盖地皮，蔷薇蘸水笋穿篱。马蹄无入朱门迹，纵使春归可得知。草树知春不久归，百般红紫斗芳菲。杨花榆荚无才思，惟解漫天作雪飞。已分将身著地飞，那羞践踏损光晖。无端又被春风误，吹落西家不得归。几岁生成为大树，一朝缠绕困长藤。谁人与脱青罗帔，看吐高花万万层。幸自枝条能树立，可烦萝蔓作交加。傍人不解寻根本，却道新花胜旧花。浮艳侵天难就看，清香扑地只遥闻。春风也是多情思，故拣繁枝折赠君。喜君眸子重清朗，携手城南历旧游。忽见孟生题竹处，相看泪落不能收。廉纤晚雨不能晴，池岸草间蚯蚓鸣。投竿跨马蹋归路，才到城门打鼓声。暂出城门蹋青草，远于林下见春山。应须韦杜家家到，祗有今朝一日闲。青幢紫盖立童童，细雨浮烟作綵笼。不得画师来貌取，定知难见一生中。断送一生惟有酒，寻思百计不如闲。莫忧世事兼身事，须著人间比梦间。"}