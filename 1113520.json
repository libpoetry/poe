{"id":"1113520","title":"咏千叶缃梅","dynasty":"宋","author":"张镃","text":"巧留芳艳待春回，不受霜飙苦折摧。应对群葩羞冷淡，数花并作一花开。忍冻拖筇月下看，烟笼繁影共汗漫。缃裘不是多重数，争奈清宵尔许寒。一枝深雪绽前村，冷落犹能役梦魂。况有堆林春万叠，传餐甘此度朝昏。光摇层蕊望晴花，谁把鹅黄染练纱。已是被香侵到骨，不须呼酒但烹茶。玉砌珠攒萼翠中，开时应是费东风。临摹不著诗人手，剪綵徒劳蠹女工。"}