{"id":"174484","title":"和于子仪观见赠二十韵","dynasty":"宋代","author":"郭印","text":"壮岁悟修性，磨砻谢圭角。随身尘网中，意气翔寥廓。动遭白眼观，罕识黄金诺。圣贤皆吾心，所读真糟粕。妙处谁与语，此道今萧索。西施及嫫母，本身非美恶。掩关学宴坐，浩气合冲漠。身世鸿毛轻，利名蝉翼薄。兀兀寡知音，头童齿将豁。向未得良友，杯酒屡同酌。见我辄倾倒，清音听明铎。马队骧天骥，鸡群昂野鹤。新诗续风骚，久矣无此作。词锋敏而锐，百献敢一酢。愿君偃戈矛，使我坚城郭。中虚道自来，大信本不约。养兹百炼金，劫火难销铄。心法两俱忘，无解亦无缚。参乎一以贯，回也不改乐。富贵何足云，侯门空赭垩。"}