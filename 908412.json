{"id":"908412","title":"送王总卿","dynasty":"宋","author":"李流谦","text":"北风号霜脱群木，送客东门车万轴。城中人家作儿啼，若为四角生华毂。公今未上九天上，身虽去此犹在蜀。边头张颐万虎兕，一食不饱吼振谷。况闻天骄屡窥瞰，往往危机生隐伏。欲宽九重宵旰念，分付若人一夔足。钱如流水粟如雨，指顾之间叹神速。公方揽辔使一道，百吏毛寒颈仍缩。隳者振职污者澄，如临鬼神不敢渎。峨冠置之一堂上，不劳折箠四夷服。天生此材必此用，楩楠本为渠渠屋。孤生蒙庇逾岁月，况复鸰原辱甄录。明年春风二三月，更看枯根回寸绿。"}