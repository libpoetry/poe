{"id":"814798","title":"清明纪事兼忆亡友邴西津","dynasty":"清","author":"金朝觐","text":"铅华零落冷妆台，明月他乡任去来。曾忆春闺惊梦觉，杜鹃啼处最堪哀。忆从花县与琴台，回首燕云不复来。人物已非城郭是，夕阳流水可胜哀。家山远隔望乡台，曾见家家扫墓来。酒冷灯昏香缕细，一番消受一番哀。不生不灭是灵台，不了将来与未来。总为夙根情重处，怕言哀处却言哀。怜儿不作望思台，抛却儿家孰再来。琴鹤未将儿共去，青山相对自生哀。宿草萋萋绕墓台，一年一度送青来。黄泉从未春光到，苦雨凄风孰告哀。风送香魂到夜台，更阑烛尽月明来。那堪孤雁惊嘹唳，不禁悲声为写哀。散花天女绕莲台，会见幢幡度世来。愿到诸天欢喜地，不知人世有离哀。"}