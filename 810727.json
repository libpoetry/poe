{"id":"810727","title":"砦居避兵杂诗","dynasty":"清","author":"毛澄","text":"久赁樵人屋，时寻木客家。秋灯飞怪鸟，暑雪长奇花。井竭泉多石，田硗饭有沙。烧畬灰土下，蚯蚓大如蛇。江山寒雨冷，萧瑟不成春。豺虎昼当道，乌鸢饥啄人。军需城邑竭，贼火井闾贫。一饱非容易，长歌背负薪。冤气黑云横，苍茫七百城。营空中夜徙，垄废去年耕。抱珥天常晕，生毛日不明。秋风吹木叶，送作鼓鼙声。忽忽三春尽，凄凄百卉肥。云忙冲隼坠，风陡挟人飞。荷筱久忘世，灌园今息机。干戈昧生理，掘尽北山薇。"}