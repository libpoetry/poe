{"id":"686990","title":"十二月十日晚同吟所郭光辈奉陪溪南隐君与其诸郎群从观舍傍蔬畦仍出山后临眺江上周览林麓追念旧游抚余羁怀益深感慕因赋五言近体六诗柬同游诸君亦以识嘉会也","dynasty":"明","author":"刘崧","text":"背岭溪流合，穿林石路高。连甍依嵽嵲，百堵见周遭。扫叶看畦韭，搴萝出涧桃。极知幽兴熟，来往未云劳。林下戏秋千，中流奏管弦。看花还旧赏，抚树惜流年。白发金台客，青云玉署贤。后来文物盛，此事会俱传。古庙依苍麓，穷林俯绿潭。石台交野祭，画壁拥朝参。云送千林雨，烟飞隔水岚。向闻灯火夕，歌吹足沉酣。喜有连云树，仍多近水村。偶来随杖屦，浑欲托丘樊。山暝寒初落，滩低水自喧。终然远城市，何用觅桃源。日落风犹起，江寒鱼正肥。鸬鹚下水急，舴艋出滩稀。旅食劳行李，归栖念采薇。已惊残岁迫，犹恐壮心违。欹树共维楫，高崖可构亭。沙呈桥外白，山漾水中青。别洞通仙境，何年閟地灵。时来及登眺，亦足慰飘零。"}