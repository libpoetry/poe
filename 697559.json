{"id":"697559","title":"塞上曲八首","dynasty":"明","author":"胡应麟","text":"白草连天大漠秋，千家铙吹古梁州。飞霜为洗燕然石，上客新从定远侯。紫电花骢白玉鞭，远从都护出居延。清秋不辨龙城色，一片黄云瀚海前。接天烽火照平卢，乍夜单于猎上都。十万征人明月里，一时齐挽绣蝥弧。绝碛霜飞塞草空，燕支晴色乱云中。将军醉拥吴钩出，万里霜天照白虹。冢上明妃草色青，征人立马问龙庭。西风片月秦城下，愁绝胡笳几处听。平沙一望陇云开，玉笛飞声夜转哀。万里朔风吹不断，梅花齐落李陵台。战马骄腾大漠间，遥看敌骑薄阴山。横戈不待嫖姚令，静扫边尘入汉关。边烽不动边尘收，刁斗无声夜色流。醉杀歌姬油幕底，霜天遥按小凉州。"}