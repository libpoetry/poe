{"id":"1115232","title":"贺皇太子九月四日生辰二首","dynasty":"宋","author":"杨万里","text":"金茎分露与黄花，银汉非烟作瑞霞。万国元良当诞节，重轮日月正光华。祖尧父舜真千载，禹子汤孙更一家。清晓寿觞天上至，蟠桃如瓮枣如瓜。典学光阴璧不如，简编灯火卷还舒。极知储后勤稽古，却是儒生懒读书。心到帝王图籍外，手追雅颂国风初。人间未见瑶山集，十倍曹丕尚有馀。"}