{"id":"583810","title":"武夷山和姚维宁","dynasty":"明","author":"黄衷","text":"弱冠尚奇远，谬意思登瀛。孤吟过月午，肩瘦寒山撑。无弦倚两膝，金石遗琤琤。学道负俗累，矫首惭秋英。待罪转运台，所怀异前盟。空棂掩素卷，正昼如鸱盲。把君武夷咏，因识兹山名。隐几噤不语，以意摩峥嵘。春丝带结绪，一一沿寒清。潺湲九洑曲，野艇随蜗行。山家昧晦朔，夜炬推阴晴。儿孙见俗客，对屋报且惊。弋凫具中饭，鱼稿羞神明。有花不夕槁，有木非朝荣。崩崖出鬼谷，紫茜缘龛生。朅来寂无见，但挹霞裾轻。弃置勿复道，世故煎人情。"}