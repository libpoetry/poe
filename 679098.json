{"id":"679098","title":"边城出猎图","dynasty":"明","author":"洪性","text":"白草秋高塞马肥，朔风捲地黄尘飞。黄尘万里暗金微，冰天白日寒无辉。单于号令急传箭，指挥部落连长围。旌旗列绕阴山侧，身骑骏马交鸣镝。野兽成群时正饶，击狐射兔宁遑息。霜气寒严弓刀强，韬丝仰落云中翼。臂上苍鹰初解绦，劲秋六翮铦如刀。钩爪金眸意气豪，横身纵击抟空高。桑乾水冷冰初合，黄云遍地层阴匝。老上急徵左右王，列骑寒郊相会猎。貂鼠黄羊鞍畔悬，歹辣酥香满椑榼。昭君马上弹琵琶，声声哀怨空思家。双啼雨泪沾襟袖，愁闻处处吹边笳。毡毳往来依水草，稚驹惯识居延道。回头北斗南方看，牛酥马酪塞门老。中原边关昔脱扃，漠南近地皆龙庭。只今圣代昭文明，太平稀见塞外形。此图相传二百载，赵君妙迹今犹在。羞闻红粉去和戎，坡图一见翻成慨。"}