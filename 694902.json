{"id":"694902","title":"无题二首","dynasty":"明","author":"居节","text":"坐倚熏笼火尚温，钟鸣高阁又黄昏。梅花雪后门半掩，豆蔻枝头月一痕。漫说倾城岂颜色，曾闻化石是精魂。寄君茶碾湘江竹，犹有娥皇泪点存。力薄慵梳十八鬟，梦回谁与说双鸾。鹅儿酒嫩堪成醉，云母屏凉不障寒。芳草都从行处长，春山岂是画时残。金鱼笺纸回文句，昨夜灯前仔细看。"}