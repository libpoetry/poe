{"id":"1117954","title":"晚步门外散怀二首","dynasty":"宋","author":"陆游","text":"大千沙界一浮沤，成坏元知不自由。寓迹个中谁耐久，问君底事不归休。春陂欲雨黄鸦闹，晚渡无人白犊浮。七十之年何啻足，戏凭药物小迟留。万化纷纷本一机，不为腐骨欲安归。彭殇共尽孰修短，尧桀两忘无是非。濡首极知当痛饮，剪翎那复许群飞。江郊未解春寒恶，高柳吹花又满衣。"}