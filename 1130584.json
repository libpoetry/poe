{"id":"1130584","title":"送杜少卿起萃知遂宁府以高名千古重如山为韵七首","dynasty":"宋","author":"韩元吉","text":"男儿生世间，身名要俱高。苟不得其所，富贵轻鸿毛。古来献言士，忠嘉极夔皋。尚友千载馀，斯心岂徒劳。十年天壤间，久矣闻公名。词华少陵系，臭味修水甥。一著獬廌冠，谠论惊纵横。九卿固美秩，不如偃专城。国朝御史府，一代名多传。暂退或久庸，始愚亦终贤。得失安足论，俯仰岁已迁。但存爱君心，岂忧时命邅。厚味得无毒，良药信多苦。毒留患滋生，苦过疾自愈。吾君尧舜资，事业方复古。公行幸迟迟，去国犹去鲁。灵旂出江淮，犀甲下秦陇。天声毙狂酋，百战有馀勇。手敛权贵避，胆落将士愯。谁欤任司直，用舍系轻重。西京蜀都望，渊云暨相如。节谊知不足，文章焉取馀。凛然见风采，吾非斯人徒。峨峨眉山阳，不但闻三苏。征帆转吴楚，涉江指岷山。富贵归故乡，昔人以为难。大府固可乐，高风亦难攀。岂必待政成，甘泉行赐环。"}