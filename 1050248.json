{"id":"1050248","title":"安中尚书见招同诸公登雨华台","dynasty":"宋","author":"郭祥正","text":"城南五里近，驱车稍停休。层台临古刹，欣陪清净游。凭高送远目，考古思名流。更读琳琅篇，叙事何其周。尸黎与法云，接迹居岩幽。趣将金仙谐，行匪邪径由。至今手植松，千丈腾龙虬。悟发特异众，妙龄已依刘。天华无根蒂，应讲来飞浮。帝释昔举手，此理谁可侔。迩来表前踪，新亭压鳌头。空渚栖古月，大江浴清秋。旷怀出十地，壮气横九州。三山连天门，水府卧金牛。故国罗绮灭，深宫榛莽留。兴亡千岁间，愁绪如缲抽。惟馀北岭云，无心自悠悠。高鸿正飞冥，网罗安得收。公等真丈夫，问学皆渊丘。不应持使旄，归合登瀛洲。桓桓鼎鼐司，落落金马俦。君臣若尧舜，明良互赓酬。胡为慕瞿聃，玄微解而优。愿舒三日霖，慰此旱岁求。乾坤涵润泽，使我醉两眸。咄嗟勿重陈，玉树后庭讴。"}