{"id":"1107107","title":"新岭庵","dynasty":"宋","author":"邓柞","text":"千尺长松矗太清，倚松栋宇与云平。凭阑只恐西风起，吹上青冥九万程。三径从来半草莱，席门那为故人开。自惭不是梧桐树，安得朝阳鸣凤来。彭泽思归意未成，折腰五斗谩劳生。何如张翰秋风起，便忆鲈鱼莼菜羹。厌从薄宦思莲幕，思见故人映玉山。须信人生贵适志，相逢樽酒且开颜。笔下文章信有神，西来避地不无因。要看银汉从天落，一洗人间万古尘。中原回首涕沾裳，谁是当时柱石强。会唤谪仙天上去，扶将日毂出扶桑。"}