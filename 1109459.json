{"id":"1109459","title":"贺陈子扬致仕追赠父母二首","dynasty":"宋","author":"刘宰","text":"一念平生在报亲，九原今日喜追荣。鼎来天上维新渥，足慰人间罔极情。康乐弟兄传绝唱，胡威父子擅清名。君家盛事人难及，倦客闻风亦眼明。一笑相逢意自亲，别来庭树几枯荣。流传郢客阳春句，想见鸱夷万里情。贾傅才能通国体，柳州文字占时名。何如一棹洮湖去，独泛沧波弄月明。"}