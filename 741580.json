{"id":"741580","title":"酬胡君","dynasty":"清","author":"姚鼐","text":"我如游云出庐霍，千里飘飘向京洛。黄山西畔初别君，溪流饮马桃花落。江南花落几春风，羁思渔阳飞塞鸿。今年乘舟玩海月，片帆淮甸摇晴空。西寻庐阜彭蠡侧，拂袖千峰万峰碧。仙人一去白云秋，明月无心照石壁。远公东林寺，徐孺南昌宅。寒草苍烟昏似积，我对青天空太息。丹枫十月凋南州，雨声寒抱章江楼。登高把酒忽相遇，昔君颇料如今不。明月寒胎耀当代，楚望沈沦媚幽彩。人间得失似浮云，且对江山吾辈在。清诗一唱碧霄间，五色余霞散湖海。湖海西风万里吹，酒阑明日各天涯。青山挂席余将去，嗟尔尘埃玉树姿。"}