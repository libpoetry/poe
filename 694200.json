{"id":"694200","title":"北征道中四篇","dynasty":"明","author":"陈第","text":"翩翩五两，载发载远。沙滩累累，溪流反反。临此剑津，伊思塞苑。我有所怀，遥展嬿婉。秋风拂拂，杨柳凄凄。商羊为虐，树杪栖泥。四野萧飒，几乏遗黎。羁人夜泊，蟋蟀宵啼。四望茫茫，原隰禋禋。乱江涉淮，云戾徐土。我授我衣，复越齐鲁。家鲜担储，忧我父母。天边鸣雁，行列丽丽。伊谁云从，实维我师。我师元老，壮志不萎。过古战场，忾然嗟思。"}