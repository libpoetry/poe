{"id":"522129","title":"友人李民畏别号鹤峰尝欲予作诗未果也乌伤之任别有日矣为歌以送之","dynasty":"明","author":"顾清","text":"鹤城九峰俱有名，后来鹤峰名更清。鹤峰只在九峰里，题品往往由先生。鹤峰鹤城相对起，烟水四周三百里。峰前一径画图开，翠竹碧梧清似水。先生藏名三十年，鹤亦周旋云水间。一声此日彻天上，回首翻愁蕙帐閒。蕙帐閒兮猿亦惊，作歌为尔谢山灵。不须驰烟向驿路，不须移文到山亭。君不见九苞鸣鸟本在丹山外，终为箫韶仪舜庭。"}