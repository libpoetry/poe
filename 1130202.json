{"id":"1130202","title":"十二月二十六日永明禅师生辰三首","dynasty":"宋","author":"释德洪","text":"世界撮来如粟米，根尘劈破似虚空。骄嘶铁马追风去，杴斗泥牛跃浪中。十圣撼摇无缝罅，三贤摸索堕盲聋。长因此日容瞻仰，面目分明岁岁同。刹那思虑不及处，智入三世无去来。水母有虾方见色，芭蕉无耳亦闻雷。闲中情垢消磨尽，笑里心花造次开。今日全身毛孔笑，老师带伴与春回。昨日云门曲调分，今朝法眼已生孙。渠将大地藏针孔，汝等诸人甚处蹲。块石浮空将压汝，一毛在火不曾焚。孤猿叫月千岩晓，知道当时以眼闻。"}