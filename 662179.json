{"id":"662179","title":"秋风吟","dynasty":"明","author":"石宝","text":"惊飙振修麓，槁叶下乔林。怒号捲积霭，急转杨轻砧。翩翩孤凤雏，托身芳树阴。中夜感箫韶，激烈发清音。下有抱贞士，闻之援素琴。一弹南山高，再弹流水深。离鸾与别鹤，嘹唳声相寻。律吕转清切，壮怀伫萧森。谁言人生贵，无异巢中禽。得时应春鸣，遇寒亦哀吟。万动各有息，睹物悟人心。服我敝缊袍，安知辟寒金。"}