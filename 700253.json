{"id":"700253","title":"宫体四首次良金韵","dynasty":"明","author":"顾清","text":"鳷鹊楼深月到迟，倚阑閒弄玉参差。侍鬟记得新腔去，又向花间教雪儿。水殿凉多梦易醒，昭阳歌吹隔青冥。绛纱还有同来伴，奉帚金门候晓星。领得银环奈别何，更烦同伴画双蛾。一般昨夜龙池雨，偏有垂杨叶上多。玛瑙阶边蛱蝶花，玉阑低转画廊斜。大家近日亲经史，不向宫门候小车。"}