{"id":"1237478","title":"杂诗三首","dynasty":"元","author":"傅若金","text":"植兰弥九畹，种菊被三径。幽芳固殊姿，馨德良可并。搴兰以为美，餐菊以资命。眷言理芜秽，恒使枝叶净。芜秽苦易侵，枝叶苦不盛。岂无桃与李，贵此谐野性。穷巷有畸人，夙夜勤古道。敝衣适至骭，疏食恒不饱。歌声若金石，颜色终岁好。岂无当世念，所趋恶佻巧。美玉不足珍，怀义以为宝。异人言种石，可以致双璧。千金受玄秘，辛苦乃有获。温其比君子，韫椟良爱惜。青蝇易为污，恒恐伤厥德。连城不愿售，思以置君侧。终岁无与言，持之将安适？"}