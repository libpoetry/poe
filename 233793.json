{"id":"233793","title":"灵井·何年清泉眼","dynasty":"宋代","author":"黄庶","text":"何年清泉眼，几斛涵苍苔。瓮盎日夜至，长满莫可涯。天旱不知竭，众流起黄埃。淘绠乾未定，能使沴气开。庙祠失根柢，故老奠酒杯。蚕民咒枣栗，千斤意徘徊。儿童惯冷暖，预知春秋来。临之鉴须眉，方鉴无煤炲。窟穴若喉吭，我疑吐云雷。何当鞭蜃螭，与国驱旱灾。"}