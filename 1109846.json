{"id":"1109846","title":"春日杂兴十五首","dynasty":"宋","author":"华镇","text":"季冬岁云暮，玄冥肃寒威。浓云蔽白日，朔风戾天飞。霜华昼不消，木冰粲琼枝。河汉凝以冱，松竹惨萎蕤。豺虎有饥色，况乃狐兔微。朝阳汎春光，黄雀鸣华榱。鸣禽断残梦，寒衾有馀温。褰帷览东窗，朝阳汎晴暾。晨兴不知倦，摄衣步南轩。碧瓦无寒霜，芳露浥兰荪。东风苦未竞，愁见阴云屯。登高远四望，极目际郊原。三眠愁夜久，夙兴坐高堂。是时大火中，启明在东方。晓月俯前楹，列星掩微芒。和风从东来，草木有流芳。栏花浥零露，密影森低昂。咸池浴朝日，照耀上扶桑。轻烟霭帘栊，盈盈敛馀光。韶光入南园，芳树啭珍禽。弄月晓烟际，吟风夕阳林。间关调巧言，玲珑韵鸣琴。密传青帝意，说尽阳和心。采之芳林幽，置之华堂深。愿言几席间，时听林中音。朝餐屑昆玉，彫笼饰南金。引盼结绮疏，弄影高梧阴。三旬春欲暮，写此如簧吟。缓步出东门，徘徊高城隅。芳郊晓烟霁，极目眺平湖。迟日暖潜鱼，东风汎菰蒲。阳和著万物，动植皆昭苏。行乐贵及时，流光易云徂。五陵少年客，燕赵倾城姝。憧憧满金堤，盈盈杂簪裾。华龙俨上驷，冰雪瑩肤腴。帷花启芳筵，藉草罗樽壶。搴条密相遗，巧笑情有馀。溱洧宛未妍，桑中良不如。东风入九门，细草有馀绿。长杨散金缕，缭乱青楼曲。缃桃美于锦，素馨纯如玉。名园搜未尽，春华已盈目。兰蕙有天香，乃在山之麓。不与东风发，谁知顾中谷。姜庸晓相携，采桑高城东。新妆竞姚冶，危鬟较栊松。袿襦无旧制，组绣有馀工。穿林逐流莺，遵渚学惊鸿。密叶朝露晞，远扬戾东风。日昃蚕已饥，采采不盈笼。虚怀湛秋水，拳石枕寒沙。上栽九节蒲，依倚复攲斜。寄怀曲几稳，发秀终年嘉。细根散苍髯，巨柢蟠青蛇。玉篦瑩故叶，剑铓长新芽。融怡谢阳光，滋泽非露华。洁贞宛相适，吹嘘曾不赊。乃知元气游，吻合大道涯。生生无间断，在在均迩遐。阴骘有异禀，朗应无尔差。故兹灵药材，见重长年家。宁如溱洧赠，复异洛阳花。臭腐荐高腴，夭冶扬芬葩。栽培剧彫楮，徂谢迅飞霞。韶光瞬息移，不得延豪奢。东郊接南陌，芳树缭脩堤。疏雨敛轻埃，十里平如坻。云日弄晴阴，烟花淡低迷。往来多騕袅，踯躅赴东西。紫骝连钱花，青骢碧玉蹄。轩头剥秋兔，阔臆竦鸣鸡。金镳响玲珑，玉校光高低。促缰合组绣，脩策琢玻瓈。顾影敛逸足，迎风郁长嘶。不逢王武子，与解锦障泥。晴春厌密处，驾言出林坰。舍车步蘅皋，缓带遵兰汀。长林合葱茜，绿阴透虚明。上有迁谷莺，下闻求友声。风和簧舌稳，薄暮耳犹倾。归辀俯俄景，脩路尚安行。华铺闭深院，嘉树列前庭。高梧荫绮窗，媚柳拂朱甍。安得谷中侣，晨昏此飞鸣。迢递长江表，崎岖青障间。瑞草杂野卉，吐秀莫穷看。馥郁谁与奇，细碎如等閒。荆榛共荣悴，樵牧几摧残。殊乡采嘉声，千里辏名园。轻舟走彫槛，文砌荐朱栏。芳华未盈枝，倾都已酡颜。疏丛乏葱茜，薄采愧朱殷。珍赏占芳时，野客更旧观。试问蜂和蝶，何如蕙与兰。江梅灿瑶琨，绪风未成和。红药簇云锦，韶光已蹉跎。腊寒苦难任，秋阳暴如何。宁知桃李树，乘春蔚婆娑。二月艳阳天，两京佳丽多。五陵浮瑞气，三州翻绿波。宫槐出华阙，御柳夹银河。玄鸟杂飞舞，黄鹂竞鸣歌。芳蹊展平练，繁艳簇香罗。浥露笑金谷，迎风媚铜驼。落英纵纷纷，珍实已峨峨。莫讶潘河阳，盈城意靡他。纤纤兰蕙甲，青青杨柳丝。草木有春华，园林竞芳时。妆点贵铨次，高下有推移。连畛已端修，茅蹊尽平治。雕栏被丹雘，文甃合琉璃。穿薄启萦迂，拍堤汎涟漪。安排红药树，映带牡丹枝。蔓草既诛锄，秋荣亦芟夷。碧芦断修干，丹蓼剪芳蕤。苞杞散不收，丛菊弃如遗。芦蓼尚云可，杞菊或未宜。神功著西河，嘉声蔼东篱。朱实照金鼎，黄华登玉卮。暄凉虽异序，荣秀各有期。商飙掠春丛，摧折谁能支。春华杂丹素，芳心馥椒兰。蝴蝶采其荣，交飞密为团。轻须卷丝绪，弱翅剪冰纨。栩栩婉有容，飞飞闲可观。深丛密依倚，曲径恣盘桓。日昃芳气消，露晞黄粉乾。繁华未零落，幽意已阑珊。中和嘉会日，名都肆广筵。华榱荫簪裙，樽俎森盈前。主宾兴方谐，威仪曾未愆。凤箫密银簧，瑶琴掩朱弦。众优凑广庭，跰?飒回旋。被服偭古制，咿呜操方言。钲鼙杂鸣击，促数竞喧填。歌舞养心耳，心耳今烦悁。恐非君子音，不足延永年。"}