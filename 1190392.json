{"id":"1190392","title":"别泛水县尉","dynasty":"唐","author":"韩翃","text":"未央宫殿金开钥，诏引贤良卷珠箔。花间赐食近丹墀，烟里挥毫对青阁。万年枝影转斜光，三道先成君激昂。谷水直言身不顾，郤诜高第转名香。绿槐阴阴出关道，上有蝉声下秋草。奴子平头骏马肥，少年白皙登王畿。五侯客舍偏留宿，一县人家争看归。南向千峰北临水，佳期赏地应穷此。赋诗或送郑行人，举酒常陪魏公子。自怜寂寞会君稀，犹著前时博士衣。我欲低眉问知己，若将无用废东归。"}