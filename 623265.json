{"id":"623265","title":"读南华外篇述以四言十五章 其十四 田子方","dynasty":"明","author":"郭之奇","text":"使人意消，全德君子。人貌而天，道存目指。一规一矩，何足观视。一虎一龙，应从鞭箠。绝尘而奔，交臂失趾。萌乎所生，归乎所止。一止一生，或为之纪。游心物初，宁令心死。祸福存亡，怒哀乐喜。变不易常，其胸若水。至阴天出，至阳地起。二者交和，至人游是。百体为尘，百年犹滓。抱一而同，至乐至美。彼何世民，少见多訾。一夫立门，一夫钓涘。鲁国一儒，周初一士。千变不穷，诸侯群迩。槃礴解衣，方称画史。临渊履危，忽遗射矢。孙叔尹荆，三仕三已。凡君亡凡，存吾亡彼。由斯而言，万物皆累。物成必亏，道成孰毁。"}