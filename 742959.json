{"id":"742959","title":"西涯诗 其二","dynasty":"清","author":"法式善","text":"路折李公桥，吾庐一水隔。杨柳绿依依，不见李公宅。桔槔亭已颓，清响落林隙。微风散稻田，斜月上松石。菜园全荒凉，莲花总幽僻。惨淡经檀花，照人犹深碧。李公社稷臣，杯酒非所适。挥涕白鸥前，散发秋堂夕。竹林寄余兴，禅房时著屐。偶然出诗句，幽怀感今昔。虾菜尚难具，平泉安足惜。惟有法华庵，空廊黄叶积。"}