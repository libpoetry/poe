{"id":"597011","title":"孔释抱送图送王忠铭","dynasty":"明","author":"张子翼","text":"君不见，水晶之子生绝奇，乾坤覆载无穷期。龟蒙络绎汇洙泗，泰山盘郁纠青徐。阙里虽传笃生地，尼山应记祷禋时。莫道西天无善果，却于东鲁有乘除。申甫昔殊嵩岳降，传说今看星宿离。从此人间渥洼种，多缘天上麒麟儿。天入南溟连地脉，东连建水涟且漪。尖峰矗矗凌霄汉，金鸡宛宛走蛟螭。阜钟奇气穿龟窦，江留古迹壅清泥。诞生异质归青琐，秀出雄文入凤池。地灵自古人多杰，善积由来庆所馀。胶漆襟期倾海宇，云龙意气动亲知。共传荀氏龙初聚，谁云仙果子生迟。河东瑞丽徵玄凤，马氏贤良数白眉。周雅便须赓振振，史臣应自谬嶷嶷。骚人郁悒忻摛赋，尽史缤纷预献图。"}