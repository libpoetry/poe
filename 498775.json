{"id":"498775","title":"武夷有茶灶石酒杯洞大藏峰翰墨峰仙机岩棋盘石天壶峰大小廪石幔亭峰仙迹石水帘洞投龙洞汉祀坛大隐峰升真洞一线天灵岩石晚对峰虹桥金鸡洞钟峰玉女峰妆镜台铁笛岩天游峰钓矶石偶即景写怀馀未尽书也 其五","dynasty":"明","author":"黄廷用","text":"璇题画阁魏王宫，灯火千年汉祀同。大隐何须朝市里，升真只在水云中。无端白日双厓断，有路青天一线通。衣湿洞云寒彻骨，石床晚对漏声穷。"}