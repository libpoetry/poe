{"id":"925093","title":"赠德仲","dynasty":"宋","author":"苏辙","text":"我昔见子京邑时，须发如漆无一丝。今年相见颍昌市，霜雪满面知为谁。故人分散隔生死，孑然惟以影自随。怜子肝心如铁石，昔所谓可今不移。世间取舍竟谁是，惟有古佛终难欺。嗟哉我自不知子，意子清净持律师。忽然微笑不言语，袖中锦绣开新诗。可怜相识二十载，终日对面初不知。蚌含明珠不肯吐，暗行沙底藏光辉。蚌为身计良可耳，旁人不悟宁非嗤。"}