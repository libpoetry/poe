{"id":"402416","title":"花犯 窗梅初开词以赏之依清真韵","dynasty":"近现代末当代初","author":"张伯驹","text":"镇厌厌，欢娱渐减，思来甚情味。小梅初缀，看冻蕊疏花，依旧幽丽。横斜顾影阑干倚，枝间鹊报喜。更好是、夜窗残月，寒香留翠被。如今鬓丝老何郎，盈盈似有意，相怜憔悴。开未了，须惆怅，褪粉轻坠。曾经记、去年胜赏，应想见、人间如梦里。又暗转东风消息，二分还似水。"}