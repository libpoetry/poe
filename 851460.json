{"id":"851460","title":"发郓州喜晴","dynasty":"宋","author":"文天祥","text":"烈风西北来，万窍号高秋。宿云蔽层空，浮潦迷中州。行人苦沮洳，道阻路且修。流澌被鞍?，飞沫缀衣裘。昏鸦接翅落，原野惨以愁。城郭何萧条，闭户寒飕飕。中宵月色满，馀光散衾裯。余子戒明发，飞雾霭郊丘。微见扶桑红，隐隐如沉浮。身游大荒野，海气吹蜃楼。须臾划当空，六合开沉幽。千年厌颜色，苍翠光欲流。太阳经天行，大化不暂留。辉光何曾灭，晻霭终当收。严霜下丰草，长歌夜悠悠。明日东阿道，方轨骤骅骝。"}