{"id":"356479","title":"壶中天·峭寒随马","dynasty":"清代","author":"项鸿祚","text":"峭寒随马，指疏林尽处，暝投孤驿。短榻尘栖风自扫，酒薄禁愁无力。窗纸蓬飘，炉灰荻冷，灯闪题诗壁。燕南赵北，可怜今夕何夕？凝想箫鼓春城，园香倚醉，多少闲踪迹。梦影迷离天未晓，铃语东风催客。印月虚廊，敧梅小院，到此都休忆。长安近否？夜阑应有人说。"}