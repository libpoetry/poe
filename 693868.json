{"id":"693868","title":"读书寡出拈古韵事作戏谑非咏史体也得五首","dynasty":"明","author":"陈子壮","text":"料得曹瞒兵气骄，审音当日见方谣。风流一顾人人误，只合清歌试小乔。只借庭阶玉一枝，弈棋未了破秦师。佩囊赌却无人赠，生怕东山再弈棋。八咏楼前逸似云，少年场里为输君。终须减尽腰围带，始把分桃作忏文。清赏沈吟殊未央，梅花端的为谁芳。可知再到扬州日，不作师雄梦几场。千古文人信有权，一言那肯博婵娟。为逃相路教歌舞，严续殷勤亦枉然。"}