{"id":"581609","title":"马汝砺府倅入觐乃翁侍读先生以诗示之还治予步韵以赠","dynasty":"明","author":"苏葵","text":"纷纷利名场，爱早畏迟暮。腾踏尽争先，有如舟兢渡。谁怜三月花，偶值终朝雨。既不谬书空，岂眩今为注。笑彼斗筲徒，捧腹作蛙怒。宾僚谅匪轻，况是纱笼护。倾阳心愈丹，驰祝万年祚。卮酒就高堂，斓斑学莱仆。子年本方青，亲发亦未素。宴赐承天恩，蓼萧被瀼露。造化有足徵，否泰自更互。德星近微垣，祥光在门户。莫言行路难，暂蹴南还屦。赵轨称循良，清白天所付。我非邵尧夫，解究天人数。以往测未来，报君五云路。尺蠖屈后伸，物理此其固。赠言和杨春，窃愧负贩裤。玉堂有老仙，锦衣绣搏鹭。示辞差胜韩，摩挲谢庭树。白璧纵投泥，元不沾滓污。仰笑千载人，徒誇何物妪。汪汪千顷波，眼前见风度。鲤庭浃月谈，义理益厌饫。内充气尤宏，岂倩外物助。金玉与土苴，轻重在自悟。喧阗鼓淫哇，寂寥伤大濩。世情不足怜，古道请共慕。恬淡齐王晞，愚直汉长孺。冷热熟较量，刚柔曷吞吐。长啸向秋山，烟消却如故。"}