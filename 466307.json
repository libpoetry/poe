{"id":"466307","title":"除夜自作火锅饮，醉中书此","dynasty":"当代","author":"卢青山","text":"吾祖燧人氏，古圣不可测。其智超群伦，独得钻木术。微烟生木肌，旋复及骨隙。弱光始犹疑，俯首吹以息。大耀忽跃腾，吾祖面已黑。即以卢为氏，万古传不失。我虽后来人，犹及与祖泽。长冬置一釜，下以火相炽。杯酒酹孤影，此乐吾能识。地下知吾祖，微笑髯已捋。大甑蒸糯米，米熟置诸臼。訇訇持长杵，击击以下掊。米与米相融，相融不可剖。此即成糍粑，软细粘吾手。移来塞匮屉，待其凉一宿。刀割成片分，更措火塘右。微火相袭烘，其形鼓而厚；嫣嫣香渐发，疾取入我口。入口味如何，卅年不能有。我乡昔困贫，终年不得肉。乃至除夜餐，始能唇一触。大锅略贮水，剁肉置锅腹。肉上铺菜青，是我地所蓄。精粉白复细，菜面薄一扑；此物购之商，其价何昂毒。尚有何物来，一一序而续。最上剖豆腐，封盖如被覆。即此势已成，锅下薪可烛。自晨至夕暮，文火烹以熟。镇日袅奇香，使我鼻时缩。终焉移桌间，爰以聚亲族。嗟我至亲人，久已入冥录。况复万里乖，归路不可筑。年饭食既毕，髫龀意最欢。启门蜂拥出，伴侣呼联翩。手提纸灯笼，笼中小烛然。荧荧聚而往，叩彼邻户关。拜年双掌合，两眼翻复翻。乞公糖与果，止我口中馋。或者扎草龙，其长五尺还。略作舞弄势，以娱长者观。老翁抚我顶，颤颤垂长髯。姨嫂拧我耳，久久出茶盘。任我攫零食，衣袋鼓如山。既出愈踊跃，彼此共较攀。此时我何在，在我小屋椽。扶我病中父，入我断床间。忆我幼童时，衣食不能全。我父疢已疾，喘息声如湍。安能抚幼子，使之腹可安？除夜赊片肉，聊为一岁餐。破瓦风雪入，正共此时欢。食已病遂作，咯血满柴弯。血色红愈殷，面色白可参。我复持何术，救此死中还？以手扶其额，手足皆痉挛。人间自渺渺，宇宙况茫茫。我身尚犹在，此已是慈航。"}