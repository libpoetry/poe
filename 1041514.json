{"id":"1041514","title":"苦雨","dynasty":"宋","author":"刘敞","text":"东风十日不肯回，浓云猛雨无时开。纷然万瓦垂组练，忽变百里吹尘埃。河鱼无翼蹈平陆，水鸟哺子升高台。羲和送日不竟夜，阳乌翅湿方摧颓。腐薪数吹不堪湿，灵井已满无用汲。大衢泥潦安得出，败瓦漏缺端愁入。街头红粟更腾踊，岁晏敝裘方缀缉。黄花荧荧独不忧，怅然为尔临风立。"}