{"id":"160721","title":"送朱大卿归龙舒","dynasty":"宋代","author":"王炎","text":"觚棱挂晓日，浮鹢违都城。今代朱伯厚，勇去投簪缨。津津眉睫间，不见离别情。问之何能尔，内重外物轻。声利诱一世，漏尽犹夜行。岂不厌逐逐，无由息营营。若人著眼高，不受世网缨。奋身许国久，艰险亦饱更。乘传上蚕丛，拥旄到龙廷。中朝豹尾班，讵可欠老成。一旦念丘园，拂衣即遐征。君相虽贪贤，欲留终不能。班以内阁奥，秩之閒馆清。皖山插天翠，淮水到海平。婆娑山水间，可筑半隐亭。鸡豚入新社，鸥鹭寻旧盟。收身谢危机，至此全修名。嗟我为糊口，偃蹇侵颓龄。仰羡冥鸿高，俯惭晓猿惊。青山不负约，行矣谋归耕。"}