{"id":"1070274","title":"借叶内翰画令小江模写","dynasty":"宋","author":"程俱","text":"十年同舍今华颠，印山满眼囊无钱。每看图画辄心醉，自笑说食流饥涎。世间范李真幻士，断取妙喜移山川。朝来问疾方丈室，但怪衡霍罗窗轩。飘风急雨暗四泽，转看锦翠开云烟。崔嵬磊块冻相倚，恍然雪塞蓝田关。是中大有结茅地，指点三径依林泉。世人无乃笑痴绝，心境二妄交相缠。安知三万师子座，同此幻力无中边。衢山小江新悟幻，落笔欲追祈与虔。愿从公借此妙景，已具东绢和丹铅。照中写照供幻观，聊自慰藉销穷年。千岩万壑纳环堵，更令一拂松风弦。"}