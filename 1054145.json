{"id":"1054145","title":"送董少卿","dynasty":"宋","author":"孔平仲","text":"庄重邦之望，疏明众所钦。守符频握虎，使节屡颁金。天子东州幸，时蒙皂盖临。名卿镇以静，循吏见于今。岂弟民无扰，廉隅俗不侵。清樽但谈宴，和气入讴吟。盛德推先进，高怀在直寻。两忘兼宠辱，一笑寄浮沈。积雪留行色，朱轮挽去音。梦回双阙表，爱结水棠阴。贱子非良器，经年托泮林。清晖瞻画戟，谆诲俯华簪。与进恩尤厚，临分恋最深。送公无外饰，终始古人心。"}