{"id":"495018","title":"甲午正月初七日于严介溪公所寓山池作瀛洲会是日会者八公分得七言长句体为八仙歌","dynasty":"明","author":"湛若水","text":"元日人日连晴明，三阳交泰阳道亨。燬规魄渊吐华精，瑞台八仙排云行。锡声鹤御风泠泠，琼琚玉佩空中鸣，冠盖闪烁如流星。主人自是爱敬客，拥帚下阶倒屣迎。恍闻异香生四座，华筵徐开孔雀屏。烹鲸炮凤煮麟髓，八珍水陆陈前庭。美酒近寄金华仙，玉露下浥来金茎。琉璃滴沥珍珠清，琼浆交迭玉糁羹。渺然一山在池北，宛隔弱水如蓬瀛。鹓鸯宝鸭立洲渚，酒徒词客皆仙灵。试问主人为谁氏，无乃西蜀严君平。自言神降奎壁星，先时历历知前生，下与云鸟纪官名。函谷传家许旌阳，育神灵宝来帝乡。暂出紫微司天仓，岁计出入为经常。紫岩前身是刘晨，天台来侍玉皇前。旧从日讲来经筵，亲受符玺统军民。姬公留后机务身，玄庵元是治仙官。清卿灵骨交天神，道流仙子出其门。愿公玄之而又玄，双脩性命道义存。方山崔嵬张紫阳，帝命督储下玉堂。满期天粟盈仓箱，庸为时弊祛秕糠。钟石缩地如长房，长安市上壶中藏。翰苑银台高穹苍，后与疲癃施药方。介立节介如逋仙，早读中秘游木天。苦辞司业参纳言，夙夜惟允天喉咽。贱子本住甘泉宫，别馆增城仍九重。天乙降精来地中，白业面壁烟霞东。陆沈金马二十冬，恭命三礼绝天通，凡骨未脱非仙踪。今夕何夕良会同，坐令玉烛回春风。酒阑云散月明空，他日莫须誇八龙。"}