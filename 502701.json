{"id":"502701","title":"为陈必宗题高漫士山水","dynasty":"明","author":"王恭","text":"水墨不求似，意在丹青表。前朝独数僧匡然，后有方壶可同调。龙门此日发天机，挥霍霜毫亦神妙。遥林积水湛清晖，金削芙蓉连翠微，中有白云朝暮飞。云飞尽逐青山去，山灵笑谢红锦衣。主人原是幽栖者，乔木苍苍此山下。我亦沧波淡荡人，醉里閒寻有声画。"}