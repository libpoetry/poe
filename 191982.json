{"id":"191982","title":"读范文正公神道碑有感佚事","dynasty":"宋代","author":"陈傅良","text":"武侯不可致，玄德造其庐。公在衰絰中，乃上时政书。维时君臣定，事与草昧殊。出处千载同，岂必名迹如。行伍拔大将，寒饥得名儒。推毂天下士，百年用其余。生平慕河汾，未许王魏俱。殷勤八司马，意独何区区。自古朋党论，消复莽无期。谁令群疑亡，韩富及有为。惜哉公不见，功名止西陲。"}