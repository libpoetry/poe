{"id":"713716","title":"和友人度昭关之作","dynasty":"明末清初","author":"屈大均","text":"端居苦离索，思君芜湖间。忽闻昭关咏，感激泪潺湲。丈夫不得志，饥寒行中原。断发投炉中，为君铸龙泉。器成不见御，雌雄各沉渊。登高望四野，亭障何连连。惊风折旗帜，落日迷山川。谁知远游子，呜咽不能言。维昔吴子胥，吹篪诚足怜。一怒覆强楚，父雠不戴天。解牛宜薄刃，驱马贵长鞭。苟能勤耘耔，何必求膏田。亮怀鹰隼羽，时至自飞骞。勉尔慷慨人，遥遥托赠篇。"}