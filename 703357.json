{"id":"703357","title":"春风","dynasty":"明","author":"释今无","text":"郊外閒田十亩宽，竹窗孤坐到更阑。长鸣檐马听无倦，乍过山花不耐看。浊酒客添烦思满，幽香僧爱石楼寒。微微几阵黄梅雨，随意莓苔上石坛。月明小立爱纷披，数九初停境物移。雁翅暖归过岭候，炉烟断见入帘时。梅花落地飘还起，凤尾捎云薄易知。欲煮一瓯春露茗，将铛悬向白莲池。"}