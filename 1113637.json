{"id":"1113637","title":"比部文承制移竹赠初秀才尧民有诗因次其韵","dynasty":"宋","author":"李之仪","text":"古人偏爱竹，种不虚一席。相将共忘年，敢惮培且植。君家占何方，容易来秀色。薙草出明轩，翛然耸修碧。剪梢畏风摧，留叶期凤食。从兹两茧足，闭户忘所适。增筑贵坚厚，抨绳避攲侧。朝灌暮复压，深虞枯易得。劲节既能主，百蠹遂为客。风微吟疏簧，日永齿客屐。此况倘可期，吾甘事潜默。晋人知自完，皎皎良未息。不材谢纷纭，斯言愧安国。"}