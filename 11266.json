{"id":"11266","title":"赠康老人洽","dynasty":"唐代","author":"戴叔伦","text":"酒泉布衣旧才子，少小知名帝城里。一篇飞入九重门，乐府喧喧闻至尊。宫中美人皆唱得，七贵因之尽相识。南邻北里日经过，处处淹留乐事多。不脱弊裘轻锦绮，长吟佳句掩笙歌。贤王贵主于我厚，骏马苍头如己有。暗将心事隔风尘，尽掷年光逐杯酒。青门几度见春归，折柳寻花送落晖。杜陵往往逢秋暮，望月临风攀古树。繁霜入鬓何足论，旧国连天不知处。尔来倏忽五十年，却忆当时思眇然。多识故侯悲宿草，曾看流水没桑田。百人会中一身在，被褐饮瓢终不改。陌头车马共营营，不解如君任此生。"}