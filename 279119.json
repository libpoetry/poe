{"id":"279119","title":"玉漏迟·晓行由明月场至康家渡，用钓月韵","dynasty":"现代","author":"周岸登","text":"小车山畔路。炊烟弄晓，短亭笼雾。病叶辞秋，愁点镜波蘋浦。断梦重寻驿枕，恍人在、琐窗朱户。休恨阻。袖寒天远，凄清如许。庾信近日愁多，自感旧铭成，厌闻欢语。廿载江湖，莫把游踪重数。尘事劳劳未已，更谁倩、残蛩声诉。窥碧宇。丝丝袅空灵雨。"}