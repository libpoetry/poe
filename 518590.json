{"id":"518590","title":"送刑部主事陈德英赴任南都","dynasty":"明","author":"张吉","text":"忆曾首事陈耻庵，玄霜绀雪咀寒甘。继事蒙庵在南国，歜根九节席微酣。我非二老几乾没，业使凡躯有仙骨。用师绝利枉劳形，却笑阴符为长物。每依海月望三山，宛在虚无缥缈间。或骑黄鹤去不返，或拥衾枕相幽潺。得朋偶在钱塘浒，耻庵伯也蒙庵父。吴歈楚舞避清欢，笑煮龙团擘麟脯。醒心知味怜绝少，枕籍糟床纷莫数。手握灵龟入省初，刺天羽翮看轩舞。"}