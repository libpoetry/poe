{"id":"505193","title":"沁园春 登真","dynasty":"明","author":"张宇初","text":"溟涬鸿濛，肇自先天，无极之初。暨阴阳分判，乾坤定位，循环动静，真宰中居。一点灵明，辉天朗地，亘古圆融无智愚。尘缘断，看碧潭镜净，月瑩心珠。八荒洞照毋隅。中宵永、冰壶玉液酥。正真铅投汞，坎离交姤，火龙水虎，橐籥吹嘘。白雪凝舆，黄芽满鼎，雷震昆崙彻太虚。功成后，俟胎圆神化，同赴天衢。"}