{"id":"1116086","title":"送赵君十绝","dynasty":"宋","author":"汪莘","text":"皂盖朱轓练水滨，春生秋杀总精神。须知爱士何曾泛，屈指应无第二人。醉把金鞭度绿杨，军民夹道笛声长。红旗千面诗千首，半杂风云入建章。荷叶高高荷蕊低，夕阳初落画桥西。湖州士女来相接，争拥兰舟入霅溪。归去苕溪理钓蓬，风清月白水精宫。青莲居士争闲得，时答天书一两通。风雨黄昏自掩扉，灯前时复一歔欷。儿曹相问缘何事，为道君侯早晚归。一榼村醪插别筵，清风急雨送归船。望中未是湖州境，便有吴歌唱采莲。练水至清无浅深，使君何日再登临。请看江上千株柳，尽是君民离别心。有客胸藏太息书，萧萧白发不堪梳。君王若问江东士，莫只相怜诵子虚。"}