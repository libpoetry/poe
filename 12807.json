{"id":"12807","title":"合肥至日愁中寄郑明府","dynasty":"唐代","author":"刘商","text":"失计为卑吏，三年滞楚乡。不能随世俗，应是昧行藏。白璧空无玷，黄沙只自伤。暮天乡思乱，晓镜鬓毛苍。灰管移新律，穷阴变一阳。岁时人共换，幽愤日先长。拙宦惭知己，无媒悔自强。迍邅羞薄命，恩惠费余光。众口诚难称，长川却易防。鱼竿今尚在，行此掉沧浪。"}