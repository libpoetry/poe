{"id":"626445","title":"吴趋歌寄徐子能","dynasty":"明","author":"薛始亨","text":"四座请听歌吴趋，阖闾城郭连江湖。美人家在馆娃侧，相思天末采蘼芜。蘼芜春到江波阔，梦逐寒烟不可越。旧苑荒台柳半残，管弦何处枫桥月。先生大隐吴门市，高卧十年犹未起。已闻隐几若南綦，复见篮舆同栗里。读书怀古倍情深，琅函遗我胜兼金。参辰旷隔不可见，离忧日暮空行吟。君振王风存大雅，予亦巴歌怜和寡。何日吹箫向市中，几时佣作居庑下。江云溟溟姑苏台，尚有乘春海燕来。短书珍重五千里，欲寄愁心未易裁。"}