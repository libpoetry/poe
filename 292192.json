{"id":"292192","title":"齐天乐·胡玉津邀同宋芸子、赵尧生、邓华溪、邓雨人、路金坡、江子愚宴集天倪阁赏白秋海棠","dynasty":"现代","author":"张慎仪","text":"当年曾访凌云去，小住海棠香国。轳辘井边，秋千亭畔，簇簇疏花如雪。萧晨蕙夕，剩清怨几分，闲情一霎。春睡醒来，梦华破碎秋心仄。光阴回首都幻，又古鹳重缔，饱有秋色。冷艳弄晴，素馨吹息，销尽红尘炎热。无言脉脉。有篱豆吟蛩，伴伊幽寂。画箔低垂，玉阶凉露白。"}