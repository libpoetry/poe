{"id":"1080137","title":"范伯言药隐","dynasty":"宋","author":"吕本中","text":"烈士故徇名，中民但荣官。宁知陋巷士，坚坐有馀欢。出从圣师游，归坐守一箪。出门视天壤，密迩心自宽。范侯懒仕宦，决意归西山。西山有药隐，此地可盘桓。誓将从古人，上追孔与颜。有田可以耕，有屋可以安。宁能伴儿曹，日夜不得闲。我亦倦游者，世味更百难。梦寐想君家，父子兄弟间。便当卜邻居，一生长往还。相依得情话，出语清肺肝。后生有郢质，更为斲其漫。君行问安否，此盟当未寒。"}