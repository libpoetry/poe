{"id":"1198904","title":"赠傅长猷傅时为太尉主簿入为都官郎诗","dynasty":"魏晋","author":"羊徽","text":"赫赫宰朝，匪虬伊鸾。微微殆足，策驽末班。靡获于心，有虔惟官。肃幽幽禁，孔邃且难。孰寄斯诚，实惟旧要。自昔偕游，聿来并朝。虽或戎阻，虽实氛嚣。我有闲暇，与尔清谣。物化交寻，聚散飘薄。有美一人，翻飞云阁。离轸迎今，嬿从谢昨。虽则匪遐，言觏弥索。秋鸿溯节，商风厉时。肃彼具物，叩此幽司。违好独羁，怅其凄而。言念斯盈，告劳惟诗。"}