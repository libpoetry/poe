{"id":"1110227","title":"次仇待制韵","dynasty":"宋","author":"吕颐浩","text":"腐儒奋迹自山东，强欲区区效小忠。恢复中原虽有意，翼扶兴运怅无功。辞荣归去营三径，念昔何颜总百工。海不扬波边堠啸，伫闻飞牍奏肤功。韭违轩陛归临海，颇幸栖身田亩间。混迹每寻樵叟伴，放怀常羡钓翁闲。君恩深厚司留钥，野性彷徨恋故山。异日公成勋业后，巾车无惜过柴关。"}