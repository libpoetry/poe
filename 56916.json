{"id":"56916","title":"题藩王出猎图","dynasty":"明代","author":"钱宰","text":"燕山八月秋草黄，秋高马肥弓力强。藩王朝辞诈马宴，羽猎不敢齐长杨。西风猎猎边城戍，山队旌旗打围去。英姿飒爽思奋扬，面如玉盘身玉树。金羁朱缨玉腕骝，紫貂兜鍪银鼠裘。燕姬如花向前骑，从官错列秋云浮。猛士先驱仗金钺，胡笳一声鼓齐咽。骢驹并载双歇骄，海青翻臂思超越。黄须健儿勇且骁，虎纹交韔悬在腰。翻身控弦响若掣，一箭射落双飞雕。马上双雕驰献捷，凯歌向王王击节。金杯进酒饭黄羊，马潼淋漓手新捩。穹庐张天落日黄，醉拥婵娟马前歇。百年富贵空画图，桑田茫茫海水枯。画中豪杰八尺躯，昔何勇锐今何愚。悲风萧萧渺绝漠，漠南千里王庭无。"}