{"id":"350097","title":"绛都春·海上遇夔笙赠词","dynasty":"清代","author":"程颂万","text":"云涯恨里。对短鬓、夕阳缁尘浮世。种柳汉南，同赋消魂人无几。琅玕芝馆经行地。怪巢燕、衔泥争坠。乱钟催客，虬壶赚取，两襟冰泪。英气。年时酒祓，倚危槛、几度问天还醉。古镜贮愁，侧管吟商乌阑字。蠡舟春黯湖阴睡。等抛却、人天间事。奈他草阁江深，乱蛙又起。"}