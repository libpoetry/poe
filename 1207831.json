{"id":"1207831","title":"八月十五日公堂宴别作","dynasty":"元","author":"范梈","text":"悠悠我行迈，去此粤山端。迟明驻征车，爰尽公堂欢。开颜俯城郭，箫鼓集仪鸾。谓欲戒醉饮，重此良辰难。关门集会府，僚友并征鞍。更辞无别语，但祝长加餐。役者四五人，相从出林峦。亦复路傍泣，岂独殊肺肝。况我离慈母，朝暮侦平安。送行各如许，焉得不辛酸。"}