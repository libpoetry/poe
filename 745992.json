{"id":"745992","title":"游宝藏寺清凉厂","dynasty":"清","author":"程恩泽","text":"两峰忽破处，一榭明以敞。虚无尽齐一，万绿与天荡。高楼出头角，圆水画盆盎。塔影随烟细，城齿齧云上。九重莲万井，五色日晃朗。庆霄龙虎气，人定自来往。天苑几处罗，琼树夹金榜。灵风山背至，盛夏萃森爽。雪泉与月夕，清景劳梦想。谁将千里目，舒卷一指掌。凭高岂不快，望远失之恍。见牛不见睫，离朱同象罔。三叹返幽寂，钟鱼正交响。"}