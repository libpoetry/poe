{"id":"684583","title":"藤作 其二","dynasty":"明","author":"王佐（汝学","text":"后至先皇弘治初，大禁贡献民熙和。振儋金香罢唐例，南宁银姜无宋科。民赖优游三十载，肇此厉阶谁复再。公贿私贡恐已迟，谁体圣心存海外。妻号儿哭无朝夕，催奴那知更下石。谁能临武叫天阍，守有徐方留郡迹。君不见女苦吉贝男苦䔲，停车榜免崔相公。前朝旧事数百载，至今青史扬清风。福星监司贤太守，民殃至是公知否。"}