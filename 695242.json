{"id":"695242","title":"谒徐孺子次石斋韵三首","dynasty":"明","author":"林光","text":"面面湖光水镜寒，一丘垂老足盘桓。冥鸿阅世终辞缴，白刃临头几见冠。南亩有情拚独力，西山无数共谁看。故人谢得常留榻，三复应难露肺肝。松竹摩挲对夕阳，东湖亭上吊荒亡。清风南国千年在，片碣开元只眼光。田野自能容此老，湖山终不爱名香。焦头烂额支颠厦，陈窦何曾纪太常。到处耕庸亦不悲，巢栖穴处尚谙时。三秋异卉终难好，一柱颓波别有裨。当宁叠能崇礼数，四山元亦托心知。生刍迢递来今日，一瓣名香孺子祠。"}