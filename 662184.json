{"id":"662184","title":"送马汝砺次韵","dynasty":"明","author":"石宝","text":"岁事如流星，奄忽迫迟暮。甫爱槐阴庭，旋看蓼花渡。西风撼秋色，况值连夜雨。瑶琴不成调，檐溜下如注。缅怀同心人，自昔无藏怒。芝兰许深入，蓬藋赖持护。邻芳得屡接，家善本多祚。壮如百堵干，足以保颠仆。廉如千顷波，所志在清素。文如布帛衣，不但形月露。直绳置我旁，曲木岂回互。宝鉴悬我前，清辉照门户。君去我悬榻，我来君倒屦。汉禁柳色稠，吟情屡相付。胶漆方谓坚，萍梗乃有数。我归莱子衣，君徙庐江路。离合奚足云，穷通理其固。不见闾阎人，隆寒出无裤。眷彼贵介子，裘狐仍舞鹭。托身穹壤间，何异草与树。溪涧自谓清，潢潦岂知污。娟娟如花人，耻逢东邻妪。宁知众物情，长短无定度。运改王孙饥，时来奴台饫。此事难重陈，君子道以助。不须叩禅关，万想劳顿悟。静闻发天籁，浩荡如大頀。君能久此安，胡为不兴慕。况乃椿庭翁，耆儒德犹孺。包荒门下士，发愤肆倾吐。谁嗤吾赠言，祗以道旧故。"}