{"id":"1143794","title":"唐閤门挽诗三首","dynasty":"宋末元初","author":"方回","text":"除布何飘骤，偾亡足败伤。宁歌紫芝曲，自老白云乡。兵息潢池弄，书全屋壁藏。铭碑端不愧，今代蔡中郎。儿子与门生，东篱忆送迎。吾虽愧光禄，独幸识渊明。爱酒终成疾，工诗早得名。晁家鸡肋集，已足继新城。异日烟霄梦，终身水竹居。早交天下士，尽读世间书。汉祚金刀末，江流玉树馀。兴亡较功罪，元不涉樵渔。"}