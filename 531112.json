{"id":"531112","title":"为唐池南题秋江远眺图","dynasty":"明","author":"杨慎","text":"秋空泬寥秋影阔，鱼尾霞收云一抹。千崖有霭风落山，万壑无声水归末。杈枒老木挐虬龙，椮槭平林叫鸧鸹。不闻金籁似竽鸣，但见翠微如黛泼。窣堵僧睇迥不昏，略约樵行危易怛。一弯赤烧枫人明，万㽦黄云稻孙割。寻穴玄驹迷东西，卜树乌鸦相叫聒。词客频将枝痒搔，画工欲把天机夺。老倦扪萝与攀葛，倚阑独把吟髭捋。遥岑寸碧天杵倚，远目双明海月掇。开樽披图兴不浅，乌丝栏界玄霜沫。为君走笔赋新诗，却笑萧郎击铜钵。"}