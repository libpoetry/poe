{"id":"515815","title":"题雪洲卷","dynasty":"明","author":"程敏政","text":"船窗手披雪洲卷，王子作图滕子篆。残编亦有赋兼诗，入眼平生惊一见。澄江叔度真高人，旷视百世非常伦。浮槎独抱江海志，草屦不沾京洛尘。渔翁笛里歌声阕，春到梅花几愁绝。诸公久作地中仙，一洲漫存图上雪。分司使者都水郎，旧物所宝非青箱。抚时怀古三叹息，彭城北去春流长。"}