{"id":"1237051","title":"剡西八景为开明空相寺僧华月江赋  乌石卧云","dynasty":"元","author":"凌云翰","text":"青天堕玄云，万古收不起。毋劳一点头，已悟二生理。月到南轩外，中庭可一方。开门才放入，满室白毫光。绿阴坐昼寒，林深不知路。子熟定何时，山中雨如雾。三面连高竹，苍凉画亦迷。道人参玉版，窗下说曹溪。凭阑见西山，满目青历历。太白如可招，三美无花笛。砚垢须频涤，何如只洗心。纤尘浑不染，顽石变黄金。西方金粟身，仁立双林下。给园无秋风，布地却非假。岁晚归来日，苍枝忽转东。神龙能护法，日夜吼天风。"}