{"id":"812132","title":"松陵有旧家子卖笑以养亲孙子悯其志为成四诗","dynasty":"清","author":"孙原湘","text":"上弦月出两头纤，双笑花枝揭画帘。不似小家拘束态，自然通脱自矜严。酒龙喝月笑如雷，赢得桃花上玉腮。生小颂椒吟絮手，红酥浑未惯行杯。荥阳第宅旧平泉，券写簪花记昔年。莫话东山丝竹事，惹侬双泪落尊前。博钱酒券替亲偿，燕玉还求暖老方。侬自白华亲洁养，任人调笑野鸳鸯。"}