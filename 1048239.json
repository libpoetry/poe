{"id":"1048239","title":"别李世美","dynasty":"宋","author":"韦骧","text":"御茶贡了文书阒，静一堂深生昼寂。木兰花谢叶成阴，霁日辉辉荡轻碧。主人为我开芳筵，滟滟金樽泛春色。举杯相属念我行，赠以长篇重圭璧。联官共职诚意钧，踰岁光阴驹过隙。自惭老钝于事疏，每幸高才见禆益。招携地宝溢课输，立遣讼筒平郁抑。隔州移粟赈疲氓，指日驱兵斩狂贼。走章驰檄公事外，间有赓酬副清适。搜罗绝景穷造化，铺写幽情露胸臆。今朝饮别接殷勤，判袂分岐在朝夕。萍蓬邂逅难期度，鱼雁附托宜频的。愿聆三节促归轩，聊慰驰情想风格。"}