{"id":"356912","title":"摸鱼儿·自题《人面桃花图》","dynasty":"清代","author":"黄人","text":"算人间、相思长在，春来春去无据。折花曾记门外剧，相对最销魂树。芳讯阻。只小立、移时便掩瑶扃去，重来容与。尽觅叶求根，总无消息，打桨谩呼渡。红双颊，想见颦烟啼雨。梦都无可寻处。三年窥宋缘偏少，孤负东墙邻女。花忆否？花也渐、燕脂零落伤迟暮。东风暗诉。道红影斜阳，画图省识，再赋断肠句。"}