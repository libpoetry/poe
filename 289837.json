{"id":"289837","title":"摸鱼儿·三月晦日稷园牡丹花下饯春","dynasty":"现代","author":"郭则沄","text":"记相逢、翠池西畔，盈盈鸾袖邀舞。绮镫荡起香如水，十二锦栏低护。肠断否。认梦里仙云，梦后维摩雨。流莺寄语。借小盏当歌，密围留醉，万一绊春住。江关晚，锦样流年懒顾。惊心花外啼宇。夕阳帘角凄迷影，偏近旧时坛树。吟望苦。剩掩泪衰兰，底许寻归路。愁丝漫数。凭侧帽馀狂，繁枝笑折，重叠唱金缕。"}