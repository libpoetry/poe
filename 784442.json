{"id":"784442","title":"灭蜂行戏作","dynasty":"清","author":"李锴","text":"轮囷老树空其中，裁有罅隙巢山蜂。白蛇当道虎伏路，微物布势将无同。纤尾怀毒等虿蝎，细腰蛊媚逾蠮螉。经营采掇数十百，日夕飞集声匈匈。入怀壮士闻色变，出衷孝子悲冤蒙。么魔罪大莫可逭，扶义敢止儿童攻。前驱贾勇后作气，不辞辛螫披群凶。咸阳可怜一炬尽，函谷竟藉丸泥封，丑徒殄灭閒园空。绿阴亭亭老翁喜，寒蝉细蝶秋风起。"}