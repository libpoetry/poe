{"id":"474639","title":"适金陵登魏武读书台奉别李觉斋丈","dynasty":"明","author":"卢楠","text":"魏武建雄图，虎视何壮哉。秪今霸气尽，空馀读书台。登台览四野，萧瑟悲风来。饥鸢猎平楚，寒狐鸣城隈。林木郁苍然，烟霜日空摧。咄嗟此山川，千载埋云雷。我亦慷慨人，与君远追陪。酒酣拂宝剑，肝胆历然开。遥望南溟间，鲸鲵沧波颓。相顾起叱啸，坐使风云回。杨仆拥楼船，声名冠崔嵬。富贵吾自取，他人徒惊猜。投鞭自兹去，千里骑河魁。"}