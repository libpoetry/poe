{"id":"1130386","title":"雪堂仍旧老师和予送可师新字韵见招复作五首寄之兼呈无證","dynasty":"宋","author":"释慧空","text":"梦历百城路，笑翻床上身。惟应个些子，所以见吾人。玉蕴西山重，花开南浦春。异时冰雪里，仍旧一枝新。不触波澜手，而彰名句身。向来天上寺，得此眼中人。一别湘湖路，三回岭海春。何时清夜坐，听我话韶新。干戈平定日，湖海倦游身。况得君为社，招呼我辈人。初无家似燕，宜有喜如春。悬想西山下，雨馀钟鼓新。妙湛清虚理，芭蕉立井身。惟君俱得地，独我不如人。书辱寒温问，茶分安乐春。殷勤拜佳赐，自汲井花新。木蛇头带角，古路独横身。大有傍观者，初无踏著人。病来思自养，此去或同春。送老须何物，窗明贝叶新。"}