{"id":"700472","title":"和文济迁居二首","dynasty":"明","author":"顾璘","text":"大隐何劳访碧岑，帝城佳处即云林。阴阴柳覆溪门静，宛宛莺啼竹坞深。安石东山堪独卧，孔明梁甫莫悲吟。凤台雪霁多佳景，不负扁舟五夜寻。碧烟虚槛树千章，最爱疏桐挂月光。胜地别开棋局墅，仙人新住水云乡。西邻脩竹青稍细，南郭群峰翠黛长。闭户注书稀出入，莫言门外有风霜。"}