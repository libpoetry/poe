{"id":"119326","title":"游锺山·江南四月如三伏","dynasty":"宋代","author":"苏辙","text":"江南四月如三伏，北望锺山万松碧。杖藜试上宝公龛，众壑秋声起相袭。青峰回抱石城小，白练前横大江直。石梯南下府城闉，松径东蟠转山谷。乔林无风声如雨，时见游僧石上息。行穷碧涧一庵岩，坐弄清泉八功德。归寻晚饭众山底，困卧定林依石壁。朝游不知涧谷远，莫归但觉穿双屐。老僧一身泉上住，十年扫尽人间迹。客到惟烧柏子香，晨饥坐待山前粥。丈夫济时诚妄语，白首居山本良策。茹蔬饭糗何足道，纯灰洗心聊自涤。失身处世足愆尤，愧尔山僧少忧责。"}