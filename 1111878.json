{"id":"1111878","title":"送梁漕东归","dynasty":"宋","author":"吴泳","text":"四年一节蜀山间，父子重来世所艰。镜月澄心寒吏胆，条冰濯魄映儒冠。孤清自古知谁似，遗爱于今愈耐看。归去光明赢一着，笑渠袖手直旁观。皎皎从来世不容，平平未足与言功。介言西事何妨谪，洵著权书竟是忠。祇为边民忧自北，卷将吾道载而东。分明自有天知己，趣檄行看骑火红。"}