{"id":"209737","title":"次天启赠净利名吴道人韵","dynasty":"宋代","author":"吴则礼","text":"君名讵要书黄纸，儿曹安能相汝尔。平生胸中著丘壑，何曾辄作数日恶。看渠老死争名场，肩摩毂击非侬乡。从来俗子贫著帽，露顶心知寡同好。可不与饭惟有卿，白眼未分遭题评。苏郎六印蚕作茧，剧饮浊醪适吾原。此事未容人遽知，百丑千拙人笑之。胜处岂徒论得髓，觌面端如传器水。典刑真有阿度风，世上眼目无王龚。沧波老树吾亦爱，闻说津头有船卖。斯人要是江左人，迳入坐床宁肯嗔。星星种种旋非故，禅板蒲团只如许。"}