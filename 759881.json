{"id":"759881","title":"阴那山行","dynasty":"清","author":"丘逢甲","text":"五岭东来势忽止，阴那山自云中起。山在云中不可见，得云山乃留真面。我生爱山尤爱云，策马寻山看云变。阴那之奇无不有，擎空突兀拿云手。大云放作天下雨，小云留赠山中友。登山不学昌黎哭，游山岂作开云祝？高秋十日云沉沉，山灵知客嫌秋阴。狞云忽散秋宇净，古柏荣枯护禅定。倚天五叶开青莲，奇峰顿落琳宫前。上有飞仙来往之天桥，下有茶香万斛之流泉。山中寺古逾千年，开山何人潘了拳。金光明现身丈六，昔曾入梦来清源。吁嗟乎！占山须占天下奇，作佛须作云雨师。万里中原腾旱气，愿驱群云出山去。留云不遣遣云阴，山与祖师俱惭愧。"}