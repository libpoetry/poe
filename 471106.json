{"id":"471106","title":"和饮酒二十首初夏天气微热方不欲饮偶龚仲和邀看园中新绿出所藏名酒意甚乐之次日捉笔和渊明先生饮酒诗数篇与索一樽独酌会雨窗无事遂尽和其韵（录十五首） 其九","dynasty":"明","author":"唐时升","text":"闲居唯恐卧，展卷常心开，俯仰千载间，万感集中怀。古之英雄人，亦苦时命乖。吾谋适不用，蓬累何栖栖。神龙岂无翼，有时蟠深泥。遭逢一语合，意若金石谐。当其不遇日，郁郁宁非迷。达人贵委顺，天命不可回。"}