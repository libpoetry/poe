{"id":"733275","title":"登高丘而望远海","dynasty":"清","author":"顾大申","text":"轩皇且战且学仙，桥山弓剑攀龙髯。吁嗟政彻不及此，扶桑沧海空青天。沙丘之云茂陵树，万弩射鱼气张怒。童男未返青雀遥，银雁金凫起泉路。琼田草不死，蓬莱尘不飞。丹丘灵药如可致，千秋万岁讵相辞。汾阴宫，琅琊碣，石麟秋草莽萧萧，铜仙望断咸阳阙。不见当时九鼎我，鼎湖云气时明灭。"}