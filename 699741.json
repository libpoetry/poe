{"id":"699741","title":"移居蓬罗七绝","dynasty":"明","author":"郭之奇","text":"三神山在有无中，仙岛人区那可同。我自耽幽思遁迹，安能逐景望璇宫。人亦有言松有林，惟予及尔是同岑。相携物外凌霜质，独抱山中向日心。冥思已觉生如梦，回首方知色是空。一室萧然山水内，海涛随意出松风。风潮每夜送馀音，身在高山意转深。颇怪松吹多别调，凄凄尽作水龙吟。不分松声听似海，生增草色望如涛。山心水意终难定，耳目当前莫漫骚。一片春山绿似醅，几多烟景白如皑。为谁悦己时相向，淡扫浓妆百样裁。入山惟恐未全深，为鹤为猿万古心。便许兹山留片石，时将真气朗云林。"}