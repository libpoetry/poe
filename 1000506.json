{"id":"1000506","title":"送范文叔知彭州","dynasty":"宋","author":"彭龟年","text":"吾友范文叔，家世岷峨州。忠纯自性分，耿耿明月秋。朅来声利场，况与造物侔。汲引如不及，不进不肯休。酸咸性难齐，委曲能调柔。一朝善类合，人亦多君谋。或者以己量，谓君相比周。在我亦何感，太空云自浮。俄然动归兴，瞥去轻于鸥。始知进退间，君子得自由。圣主罗众俊，岩穴穷冥搜。何以斗大州，著我第一流。无人子思侧，殷勤为王留。谬当豹尾间，对此诚包羞。五马岂不贵，吾非为君筹。君傥知我心，毋忘天下忧。"}