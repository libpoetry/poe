{"id":"1131108","title":"仆射王公挽辞三首","dynasty":"宋","author":"韩琦","text":"早冠廉良选，寻专翰墨盟。上知唯直道，人爱是纯诚。枢极权无挠，台衡论必平。呜呼今已矣，天不为苍生。公昔魁多士，予时托后尘。交因荷心照，义实过天伦。进始欣连茹，官终愧积薪。牙弦兹遂绝，不见赏音人。相府陪高议，于时适共荣。开怀叙畴昔，协力冀登平。几日违言笑，何期隔死生。寝门长恸后，追怆不胜情。"}