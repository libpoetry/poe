{"id":"638932","title":"和陶十一首 其十一","dynasty":"明","author":"林光","text":"降衷荷天灵，一物具一真。年徂物易交，浇漓变其醇。气习日以卑，智巧日以新。靡靡骋颊舌，纵横踵仪秦。瑩然胸中宝，掩敝同埃尘。岂无先觉贤，训戒徒殷勤。悠悠醉梦中，迷执不可亲。俯仰千载下，能逢几问津。醉把茱萸枝，插彼漉酒巾。渊明虽违世，吾尚慕其人。"}