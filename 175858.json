{"id":"175858","title":"怀旧歌·黄茅生烟暗村落","dynasty":"宋代","author":"刘子翚","text":"黄茅生烟暗村落，浩歌无复当时乐。邻家酒熟逆鼻香，一醉乾坤堕冥漠。寻芳屡过垂玉轩，叉鱼夜上浮清阁。斗牌击鼓多伎俩，我独旁观惟大噱。惊烽放座欢难保，幸得身存他勿道。吾宗潜武卧空棺，衮臣兄弟埋荒草。当时醉舞向花下，绿鬓朱颜各鲜好。隙驹风烛尚须臾，数子凋零不待老。死生细事从渠天，莫学儿女相哀怜。一窗容膝可终隐，寇盗扰扰今连年。王师诛锄有漏网，死灰焰焰犹思然。忧煎过计祗自恼，且但努力耕吾田。"}