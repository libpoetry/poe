{"id":"771685","title":"绮寮怨·过嵩云草堂感旧","dynasty":"清","author":" 裴维安","text":"燕子东风还是，小桃花又残。步水阁、翠窈虚廊，数多少、春恨年年。薄寒金觞泛绿，西厅晚、旧曲谁更弹。算故人、尚说天涯，晨星少、淡月凉晕圆。吹皱一池镜澜。潘郎鬓影，何堪蓦地惊看。半折阑干，倚残醉，几流连。丝丝黛痕犹在，许细柳，记从前。孤云断烟。无言坐对处，楼外山。"}