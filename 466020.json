{"id":"466020","title":"鹊桥仙十四首","dynasty":"当代","author":"添雪斋","text":"千年唱尽，人间忆罢，只为怜伊情重。早知无奈梦魂中，又何苦、秋风催送？银湾如许，誓心如故，相数归期更痛。他生若得有缘逢，必不似、今宵旧梦。黄花欲瘦，碧云摇曳，总是西风模样。与谁看尽雁南飞？也听遍、离歌逸响。小窗寒色，星娥岁隔，两处心思迷惘。一更催得一更深，只多少、空留惆怅。不经秋雨，已知秋味，一夕秋风憔悴。谁知银汉水何流？只自问、情多解未？有期欢聚，无期离别，终是沾衣残泪。梦中犹怨夜更催，怕做了、明朝心碎。吾乡何在，吾心何寄，早放斜阳尽处。西风消息也成空，但随遍、秦歌汉鼓。兴亡欲说，死生笑看，醉倒悲欢尔汝。商声未入百年词，却化做、今宵梅素。前缘未想，是非未忘，醉醒难分情海。浮生意绪为何来？却由得、三分无奈。如今了矣，欲痴也罢，依旧凄凉所在。随他恁地做愁哉，去不尽、还因旧债。人为俗客，书翻妄语，有梦惊心莫问。抛残病骨做词魂，只换得、烟消魏晋。我情如此，闲名依旧，早是忘忧无分。不妨诗酒慰前身，自看了、西风成韵。于无情处，吾无忧矣，俗世因何再返？五湖秋梦未如前，只看那、云舒又卷。观之往昔，知之来日，纵有清心也远。千年残月不堪眠，却照向、西风庭院。既逢七月，已知流火，渐觉金风缥缈。白衣欲染菊花香，折不尽、一枝秋老。丹青何解？琴心何趣？只为醒多醉少。人于梦后更无聊，却说得『画眉未了』。如真如幻，未知未觉，怎解今生因果？这番重问已嫌多，更莫要、再添些个。篱前黄菊，自开自落，随意留香于我。敛眉不忍放秋过。只为了、秋将愁锁。声沉鼓角，荒芜穷尽，容我苍黄叶下。五更残月碎闲花，自不比、官家院画。经年未减，来兮未止，只得休休真假。将心归去向秋风，于风后、随他笑骂。无心问卜，有心求梦，只换风怀未醒。隔他秋雨一声声，绝似我、难将禅定。虚如白室，齐谐于世，容易琴书抛罄。酒痕不在旧春衫，却留向、深杯浅影？残春不语，悲秋不论，却借区区冷酒。翛翛而去任沉浮，看遍了、斜阳影瘦。弃之周礼，忘之正雅，几个如今能够？还于月下古凉州，自等到、梅花时候。梧桐叶下，新黄秋草，横卷边风痛饮。汉家征策几千寻，征不断、胡沙凛凛。荒兮古路，零兮残菊，历遍经年霜浸。一枝折了自相簪，可染我、清衣香沁。何分真假？怎知虚实？纵是青天难管。而今乞向解华严，但闻处、风声淡淡。民生莫问，山河枉对，始信宫门深掩。中州如此怎无言？只一字、人皆曰『暗』。"}