{"id":"504919","title":"读书楼为天台张隐士赋","dynasty":"明","author":"乌斯道","text":"仙山积层翠，瑶台薄青冥。云梯白麟下，天柱青鸾鸣。中有泊然者，栖居读遗经。仙人好楼居，无乃餐玉英。交疏纳朝采，阴风肃泠泠。托此游圣涯，谅以终馀生。天子五云内，群髦粲盈庭。仙姿重圭璧，束帛当见徵。霞居越霄汉，先后森百灵。辞抽夙所秘，赓歌答休明。遐思古仙山，何哉为重轻。"}