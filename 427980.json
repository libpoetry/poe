{"id":"427980","title":"水调歌头 甲辰春节过海粟翁，喜其健康全复，赋此博笑","dynasty":"近现代","author":"龙榆生","text":"浩气转磅礴，谈笑复风生。纤云四卷都净，天宇见澄清。细数古来豪俊，几个不遭厄困，坎轲若为平。谁得似吾辈，垂老共欣荣。惟鼓劲，能却病，保修龄。岁朝把臂相视，健笔尚纵横。驱使胸中丘壑，容与工农偕作，何必以家名。风日正清美，合共偃沧溟。"}