{"id":"583498","title":"题红梅图为大行人郑士达思亲作","dynasty":"明","author":"王缜","text":"君不见太行山，云挂长空镇日闲。一从狄公归望眼，至今认作思亲颜。又不见忘忧草，品题亦是闲花藻。自入诗家作母看，顿令孝子皆珍宝。此图试问何所为，无乃取象亦于斯。郑君低头为我语，母生正值梅花时。只今离母又几载，见花宛若见母态。陟屺翩鵻日日心，此心但愿花相对。嗟哉郑君能孝思，比德拟类绝妙奇。清香真是幽閒德，红艳应同淑媛姿。绛纱帐暖春先入，玉颜对醉流霞色。独立风前笑雪霜，万紫千红皆敛迹。江南信是花卉魁，等閒结子亦奇哉。蚤年已见登庙堂，材大终须调鼎台。红梅红梅花常开，愿与蟠桃归去来。"}