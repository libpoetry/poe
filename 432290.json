{"id":"432290","title":"忆汉月 槟城八景和陈少苏内兄作，并次原韵 关角夜月","dynasty":"近现代","author":"李继熙","text":"满眼水环山绕。绿遍天涯芳草。海风吹彻玉堤寒，永夜月明天杪。姮娥应有意，教素影伴人归了。广寒宫里许追陪，那管怨多欢少。岩际倒悬飞瀑。石上寒泉流玉。蔚蓝天净白云收，波影蘸山摇绿。寻芳携蜡屐，曾绕遍水边朱屋。斜桥西畔且徘徊，看取浪鸥奔逐。镇日芳洲游冶。忘却夕阳西下。芦花深处隐渔船，但听渔歌呕哑。仙源堪绝俗，尘世事有何牵挂。螯肥酒熟自陶然，野老笑容如画。一带平沙堤角。瞥认潮痕低落。春来几见泛兰桡，沃雪洗花争濯。蛮姬谙水性，游泳去浮沉轻约。满江燕瘦与环肥，尽是绿兰红芍。岚气欲浮山树。直达蓬瀛仙路。仙车时迓玉人来，赢得满身香雾。云头闲伫立，看万顷烟波无数。天台刘阮尽遨游，莫待重来犹与。孤岛近依危厂。酷似珠玑圆转。隔江咫尺是仙山，一水盈盈分限。鲛宫三五夜，拖白练怒涛横卷。天空海阔自悠悠，肯比洞庭波远。屹立冲霄云峤。岁岁秋光先到。重阳时节一登临，风雨满城尤妙。茫茫今古事，休问取俊游多少。凭高有客独沾襟，泪眼花光相照。遍览鹤山山水。不愧海陬名寺。禅房花木四时春，谁识个中风味。浮屠通曲径，知几度踏穿游屐。一声清磬出云来，到此已忘尘世。"}