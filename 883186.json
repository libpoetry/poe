{"id":"883186","title":"遂安县兴学和詹本仁见赠诗","dynasty":"宋","author":"孙应时","text":"万物野马相追奔，百年梦境更起仆。是中诸妄要扫刮，努力良心自成就。舞雩春风沂水侧，当日群公切磋究。大途九轨自可识，广居安宅宁当僦。少年恐不保壮老，夜气还能亡旦昼。诗书礼乐在庠序，乡射弦歌列笾豆。共惟百圣贻后来，岂使一科图急售。如何道术坐陆沉，独指利名纷辐辏。斯文未丧天所赐，接踵诸贤出哀救。圣门榛棘得刬除，俗学膏肓有砭灸。晚出颛蒙格调卑，平生师友追从旧。敢言割鸡慕牛刀，直恐狐裘杂羔袖。是邦山水故潇洒，满眼衣冠多整秀。向来张吕相逢地，遗韵馀风洗凡陋。眷然乡校肯来游，勉矣英材起相副。名门政假扶持力，阖境似惊闻见骤。儒林丈人真好事，大笔新诗警昏瞀。寄言同社相知心，不怪狂歌续貂后。"}