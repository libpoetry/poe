{"id":"829406","title":"同姜庵听歌并寄询先七弟上海","dynasty":"清末近现代初","author":"陈曾寿","text":"啁啾百鸟凤孤鸣，蹀躞三挝气未平。寒日馀姿染清泪，万方一概洗歌声。慰君哀乐残生感，惜我苍凉绝塞行。为报江南少年叔，柳枝怨断不胜情。恶声啼煞白门乌，法曲飘零慰胜无。亡国何曾到商女，为邻应悔听吴歈。难逢笼袖骄民世，再见当场出丑图。愁念家山声入破，大千秋色上氍毹。"}