{"id":"833391","title":"念奴娇 其三","dynasty":"清末民国初","author":"樊增祥","text":"士当知足，甚紫薇花畔，更希旌节。到老始知高处险，安晚平生情怯。雪白鳊鱼，霜红橘树，久与家林别。放翁团扇，风流时有人说。天意留取江南，读书种子，双眼明如月。案牍祇同风箨扫，书似云山重叠。皓鹤轩昂，青松倔强，羽鬣无摧折。后身何似，一规脉望如发。"}