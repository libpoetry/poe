{"id":"1194910","title":"石淙","dynasty":"唐","author":"孟郊","text":"岩谷不自胜，水木幽奇多。朔风入空曲，泾流无大波。迢递径难尽，参差势相罗。雪霜有时洗，尘土无由和。洁冷诚未厌，晚步将如何。出曲水未断，入山深更重。泠泠若仙语，皎皎多异容。万响不相杂，四时皆有浓。日月互分照，云霞各生峰。久迷向方理，逮兹耸前踪。荒策每恣远，戆步难自回。已抱苔藓疾，尚凌潺湲隈。驿骥苦衔勒，笼禽恨摧颓。实力苟未足，浮誇信悠哉。顾惟非时用，静言还自咍。朔水刀剑利，秋石琼瑶鲜。鱼龙气不腥，潭洞状更妍。磴雪入呀谷，掬星洒遥天。声忙不及韵，势疾多断涟。输去虽有恨，躁气一何颠。蜿蜒相缠掣，荦确亦回旋。黑草濯铁发，白苔浮冰钱。具生此云遥，非德不可甄。何况被犀士，制之空以权。始知静刚猛，文教从来先。空谷耸视听，幽湍泽心灵。疾流脱鳞甲，叠岸冲风霆。丹巘堕环景，霁波灼虚形。淙淙豗厚轴，棱棱攒高冥。弱栈跨旋碧，危梯倚凝青。飘飘鹤骨仙，飞动鳌背庭。常闻誇大言，下顾皆细萍。百尺明镜流，千曲寒星飞。为君洗故物，有色如新衣。不饮泥土污，但饮雪霜饥。石棱玉纤纤，草色琼霏霏。谷硙有馀力，溪舂亦多机。从来一智萌，能使众利归。因之山水中，喧然论是非。入深得奇趣，升险为良跻。搜胜有闻见，逃俗无踪蹊。穴流恣回转，窍景忘东西。戆兽鲜猜惧，罗人巧罝罤。幽驰异处所，忍虑多端倪。虚获我何饱，实归彼非迷。斯文浪云洁，此旨谁得齐。屑珠泻潺湲，裂玉何威瑰。若调千瑟弦，未果一曲谐。古骇毛发慄，险惊视听乖。二老皆劲骨，风趋缘欹崖。地远有馀美，我游采弃怀。乘时幸勤鉴，前恨多幽霾。弱力谢刚健，蹇策贵安排。始知随事静，何必当夕斋。昔浮南渡飙，今攀朔山景。物色多瘦削，吟笑还孤永。日月冻有棱，雪霜空无影。玉喷不生冰，瑶涡旋成井。潜角时耸光，隐鳞乍漂囧。再吟获新胜，返步失前省。惬怀虽已多，惕虑未能整。颓阳落何处，升魄衔疏岭。圣朝搜岩谷，此地多遗玩。怠惰成远游，顽疏恣灵观。劲飙刷幽视，怒水慑馀愞。曾是结芳诚，远兹勉流倦。冰条耸危虑，霜翠瑩遐眄。物诱信多端，荒寻谅难遍。去矣朔之隅，翛然楚之甸。"}