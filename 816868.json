{"id":"816868","title":"玉漏迟二首","dynasty":"清","author":"蒋敦复","text":"瘦蛾描不尽。黄昏去也，画帘低晕。已是团圞，忍撇半边清韵。几度青天碧海，早换了、姮娥霜鬓。银汉隐。沈沈漏点，烛花初烬。问他十五华年，只几日恹恹，便成消损。一角红墙，剩有独眠人恨。怜取纤纤旧样，怕又负、琼楼芳讯。圆未近。待教玉容重认。锦笺题字远。佳人别矣，泪花风剪。瘦烛啼红，可有绮怀消遣。芳事江南又阻，怅天末、一绳凉雁。秋梦断。冷蝉幽咽，凤箫声畔。几重烟水秦淮，有垂柳丝丝，画楼清怨。酒浅愁深，不似那时心眼。点鬓霜华渐老，问谁慰、箧中纨扇。黄叶满。关河岁寒相见。"}