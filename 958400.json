{"id":"958400","title":"纪关陇","dynasty":"宋","author":"郑刚中","text":"十载三光分，号令南北阻。四达礼义乡，限碍成蛮楚。帝王岂无真，社稷固有主。欃枪不待射，避路过河浒。职方阅舆图，十已归四五。穷民病巨疮，延颈待摩拊。子翼上所亲，暂辍自应许。诏书下云天，所至若甘雨。车前拜且迎，稽首立如堵。无家不壶浆，有市皆肴脯。叶底窥乌鹊，墙头出儿女。其中老人者，横涕自相语。脱命向鬼手，魂魄挂网罟。岂料须臾身，复此见官府。愿上万万年，左右常伊吕。护持三纲全，保我左田亩。予前拜老人，愧谢难缕缕。涂炭置赤子，不痛非父母。如问尝胆心，念念惟率土。惊风吹昏沙，北望曾后汝。成功当问天，字养难用武。今兹结新欢，不试师一旅。开笼出飞鸟，汝亦良得所。予独顾秦关，异世目可睹。郊原掌心平，犹是周膴膴。冈峦抱河洛，四面踞龙虎。惟时盖世英，制驭立区宇。不应移造化，私用贮狐鼠。见还虽必然，永保更精处。销兵闻造兵，欲取必知与。吏良民自安，德盛岂招侮。道义尊本朝，好约信强虏。整顿天地间，事事皆就祖。吾民百忧足，可使再辛苦。冠巾作人家，耕锄饱禾黍。会须太清尘，一扫净千古。兹行岂不勤，道里以万数。见公自清凉，萧然失袢暑。日随下幕吏，一马行似舞。月明见旌旗，梦寐闻箫鼓。枣火饼肥炊，浆酸粟饶煮。遍览江山胜，肠腹浩撑拄。不见少增重，政自太无补。"}