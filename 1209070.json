{"id":"1209070","title":"南乡子 至元六年九月十四日李重山宪副寿日是日适台使赍玺书奖谕风宪至山南遂大宴合乐重山号梅庭主人所居官舍即旧木犀亭久扁香宇","dynasty":"元","author":"宋褧","text":"桂宇散秋香。咫尺梅庭十月阳。红叶黄花，风致好华堂。不比寻常进寿觞。褒诏灿龙光。百丈苍官百丈霜。信是天恩，宽似海徜徉。就趁笙歌入醉乡。"}