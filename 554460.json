{"id":"554460","title":"寄答冯员外敏兼简尚书胡公","dynasty":"明","author":"胡俨","text":"眼中之人吾已老，冯郎俊逸声名好。珊瑚腾彩千仞渊，圭璋献瑞五色缫。昔年过从在直庐，每有新诗多起予。近闻制作才华盛，却念山林风月孤。人生七十古亦少，抱膝长吟几昏晓。展卷无心理蠹鱼，钩帘镇日闻啼鸟。过客稀疏门半开，春风曲径长苍苔。眼前无限闲桃李，松竹青青手自栽。使者远来传尺素，腊尽寒深冰雪冱。目昏手痹猝难书，回椷莫讶来迟暮。南宫宗伯我故人，音信虽疏心独亲。燕闲接对如相问，为道萧萧雪满巾。"}