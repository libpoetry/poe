{"id":"692256","title":"送道亨王侍郎致政还乡","dynasty":"明","author":"杨士奇","text":"平生操节比琼瑶，身荷天恩到五朝。为国一心常耿耿，历官双鬓已萧萧。西人每见谈仁政，故吏频闻诵教条。独恨相逢各迟暮，白驹那复永今朝。萧散高情早息机，衣冠祖送出都畿。六官守道如公少，七帙辞荣自古稀。沃野秋风黄黍熟，长河春水白鱼肥。不才苦被樊笼系，翘首冥鸿叹愿违。"}