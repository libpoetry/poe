{"id":"1120695","title":"仆归自武林蒙舒元相徐美祖诸君皆惠诗乍归老倦未苏姑以二诗为报聊以塞后时之责耳","dynasty":"宋","author":"周紫芝","text":"红尘染尽去时衣，愁入双蓬鬓发稀。故国几番随梦到，长安十度送春归。懒看乌帽朝诃马，却忆黄紬昼掩扉。鸟倦知还我已老，会令双鹄贴云飞。相国风流元有种，徐卿裙屐固应稀。青衫好着君犹未，黄发无多我合归。清梦晓听湖上雨，暮年犹借水边扉。南来未是安巢鸟，拟趁西风著处飞。"}