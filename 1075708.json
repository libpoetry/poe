{"id":"1075708","title":"早发北山由麦岭饭大通登烟霞洞阁","dynasty":"宋","author":"周紫芝","text":"濒湖两峰高，屹立晓相望。苍凉升海日，肮脏露千嶂。羸骖绝坡陁，岩谷饱追访。缅怀洪荒初，蕴蓄含万象。浑沌久已死，倏忽真巧匠。谁令凿空手，出此奇险状。中虚纳游云，谷静答幽唱。暗穴下无底，涛声想悲壮。十八老声闻，附石出遗像。谁其架脩椽，置屋云雨上。青山不知数，绕屋森百丈。忽于两峰间，万顷见烟浪。澎湃海潮声，往往入藜杖。天公知爱山，令我拜嘉贶。眇焉隔仙凡，欲往漫惆怅。便当学枯禅，绮语蠲宿妄。自足伴周旋，长年此遐放。"}