{"id":"915329","title":"初晓明朗忽然雾起已而日出光景奇怪","dynasty":"宋","author":"杨万里","text":"明发望远山，一一粲可数。幽人萌望心，便被山灵妒。逡巡出神通，变化足惊怖。初将兜罗绵，擘作霏微絮。周遭裹世界，仰视失天宇。高悬赤瑛盘，不计丈尺许。下照空濛间，红光贯轻素。中有人物影，纷纭竞来去。亦各有所持，莫辨是何具。犹嫌未奇怪，别出奇怪处。珠立一路幢，瑶森四山树。横空金桥梁，拔地玉窣堵。骇目方谛观，捲地急收去。恍疑刮眼膜，依旧认山路。那知幻与真，不记梦兼寤。神游峨眉山，诳俗笑佛祖。笑诳却被诳，佛祖还笑汝。"}