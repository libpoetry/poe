{"id":"1105165","title":"又读平泉花木记","dynasty":"宋","author":"文彦博","text":"历览平泉记，文饶性苦奢。如何伊上墅，多是日南花。美荫皆奇树，清芬悉异葩。安知桃李盛，不及晋公家。竹树环青嶂，楼台生碧烟。珍奇穷四海，景象冠三川。上党夷凶日，太和归国年。此时能勇退，应遂老平泉。吾观李太尉，所失在誇权。名遂不知退，膏明惟自煎。终身恋华组，何日到平泉。徒有思归意，歌诗盈百篇。"}