{"id":"1114598","title":"寿周益公","dynasty":"宋","author":"李商叟","text":"天佑熙朝世产贤，承平旧业至今传。莱公少避中元日，潞国同生丙午年。翰墨独传千古秘，声名崛在二公先。功成野服平园去，要伴灵龟巢碧莲。昨夜微云概太清，银河映带寿星明。祥开碧落中元节，人颂升平上相生。天上异恩尊帝傅，洛阳好事写耆英。长身独乐园中老，疑是平园旧弟兄。袖中勋业拂云烟，笔底文章响涧泉。已是贵为天下宰，不妨长作地行仙。蚁浮玉友秋初熟，鹊报银河月正圆。满引寿觞今夜看，相星重入太微垣。"}