{"id":"924356","title":"入峡","dynasty":"宋","author":"苏辙","text":"舟行瞿唐口，两耳风鸣号。渺然长江水，千里投一瓢。峡门石为户，郁怒水力骄。扁舟落中流，浩如一叶飘。呼吸信奔浪，不复由长篙。捩柁破濆旋，畏与乱石遭。两山蹙相值，望之不容舠。渐近乃可入，白盐最雄高。草木皆倒生，哀叫悲玄猱。白云缭长袖，零落如飞毛。缅怀洚水年，惨蹙病有尧。禹益决岷水，屡与山鬼鏖。摧冈转大石，破地疏洪涛。巉巉当道山，斩截肩尾销。峭壁下无趾，连峰断脩腰。破处不生草，上不挂鸟巢。水怪不尽戮，下有龙与鳌。辽哉千万年，禹死遗迹牢。岂必见河洛，开峡斯已劳。"}