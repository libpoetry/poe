{"id":"835060","title":"沁园春 其五 秃指","dynasty":"清末民国初","author":"奭良","text":"纤笋森森，凛平剪刀，无惜齿牙。只烟鬟微散，欠申思绾，檀槽待按，义甲羞拿。九曲穿珠，三挑索线，度与金针态尚差。云蓝窄，偶情吟画壁，误了尖叉。深闺乍摈虚华。笑长爪纡余太不佳。似挥犀墨客，尽芟枝叶，除蝥田老，力刬萌芽。痒处难骚，掐时无迹，问郎意如何品骘加。秋来候，染猩红一点，负却仙花。"}