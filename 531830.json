{"id":"531830","title":"紫云观易台为薛吏部题","dynasty":"明","author":"黄佐","text":"鸣鹤振远皋，潜龙耀灵渊。懿彼庐山曲，栖兹高蹈贤。紫云结兰若，孤峰霭炉烟。筑台躆幽胜，迎风概中天。侁侁衾佩集，琐琐圭符捐。观易研众妙，洗心由浩然。开轩丹巘入，承宇青霞连。编韦会至赜，舍瑟成真筌。虽生姬孔后，已悟羲皇前。汇征谢嘉遁，道以时屡迁。垂光虹蜺上，永怀丘壑年。"}