{"id":"884623","title":"宣城书怀","dynasty":"宋","author":"朱翌","text":"高爽清凉郡，登临佳丽都。上连三蜀重，旁挟两淮趋。天分光牛斗，溪行走舳舻。新林天际浦，青草柳边湖。丁令鹤归晚，琴高鲤疾驱。高城布渠答，近市表浮屠。龙具深耕雨，牛车富入租。钟鱼广教饭，箫鼓敬亭巫。祷请俱先诣，斋修必尽愚。虔恭问杯珓，畴昔梦摴蒱。桃李万家邑，鱼盐百贾区。棋争三品胜，钱为七郎输。湖上同皇甫，楼中记独孤。五云裘可作，天马锦应无。射的穿云白，莲房照水乌。山精今及采，鹰爪得同拘。右史隶题榜，太和存漏壶。劘牙虞吏像，衣褐卯神图。蝎走收宵螫，蜂欢保穴雏。泉甘黄檗旧，茶隽白云腴。幽寂谷留马，凌歊舟若凫。山登天柱石，沙暖句溪蒲。洞启三天秘，滩愁六刺迂。轻烟藏石女，微雨浴花姑。半夜笛声起，临轩桂影敷。谢公亭别范，孔子井犹洙。舟起鹭前导，桥横龙未雩。子安飞远近，杜宇诉朝晡。示爽归田约，怀冰洒篆娱。白公谢霞绮，荀媪进彫胡。神王能旁达，心闲免外虞。白龟飞入楚，赤马棹通吴。孤枕喧鼯鼠，南亭听蟪蛄。贡先红毯贵，俗尚褐袍粗。蝉蜕裴丞相，聪明陆大夫。刘诗送拄杖，班传出葫芦。露柱从师指，金杯受赐殊。汉书国史法，心要藏经郛。鲋活有奇术，归还真梦驱。苦心思懿老，一钵走元孚。潜隐大中主，躬行外域膜。储神天北极，系念水西隅。内屏如来地，当阳造化炉。千年犹可想，一绝定非谀。昔在中书省，亲闻大禹谟。土阶临黼座，文石上丝絇。红绕当阶药，阴留一院梧。不才持史笔，有愧但书厨。卜筑随鲲徙，囚山与鵩俱。忘怀从北院，归命只南庐。作赋先招隐，移文卒谢逋。晚归真发覆，岂意辱嘘枯。黄屋南巡岳，侯圭毕会涂。时持莘野鼎，来采会稽菰。圣主新更化，羁臣首辨诬。书修天禄阁，游并道山儒。汩没颜容改，因循岁月徂。此生甘泛梗，馀论许分符。节近书云日，轮驱画鹿朱。川华冰片合，山曲卧屏纡。入腊占三白，登堂展七扶。人家多露积，村鼓不鸣桴。身奉三年最，魂收一纪逾。可无人叹息，粗免鬼揶揄。夜引星朝斗，晨瞻日出嵎。两旗叹潦倒，五马忘崎岖。严濑犹如睦，昆山恐是苏。深怜百口逐，只办四方糊。旋磨鱼千里，弥缝金十奴。何如今守馥，犹愧旧官呼。笏有看山拄，歌无击缶呜。江山真肺腑，鱼鸟自葭莩。正赖管城子，能招墨客徒。李梅诗格律，斑竹政规模。事省囚宽系，年丰酒易沽。近分天驷监，遣牧决波騟。苗狝申军法，蕃宣奉帝俞。校旗推妙手，啮镞视张弧。杼轧丝双茧，篁包米一桴。遇风专戒火，听雨甚忧圩。酒盏经旬把，歌茵特地铺。赐金誇魏绛，顾曲少周瑜。硕果园林密，春山雨露濡。木瓜红镂体，银杏绿匀肤。栗发风前罅，柑垂霜后株。蚁侵梨酿蜜，盘走芡圆珠。野蔌多将■，春盘细剪蒌。谁同九日菊，难得一枝萸。水阅寻鱼鷘，沙连合阵鸬。爱闲多闭阁，因事或操觚。敏捷惭铜钵，工夫体辘轳。僧谈曾接会，老境合师瞿。窗月重重镜，松风一一竽。饫餐佳境蔗，旋鲙早秋鲈。本是烟霞痼，何疑山泽癯。计难出柏马，收必在桑榆。旧事论新事，今吾非故吾。意中不足致，身外复何须。朝市安能隐，田园久已芜。斯言诚有味，端不减醍醐。"}