{"id":"696933","title":"广州别表弟赵二","dynasty":"明","author":"祝允明","text":"海边三载试琴才，省问烦君两度来。天阔风鹏嗟转徙，秋深霜雁独飞回。计程驿路过江棹，属买渔蓑挂钓台。别酒多倾也能醉，欢情不似故园杯。江沱已喜干戈定，吴越犹闻稻蟹肥。把酒正看黄菊好，凝眸无柰白云飞。乡闾讯遗情亲减，中外联行尔我稀。幸为经营石湖畔，秫田三亩一苔矶。"}