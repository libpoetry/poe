{"id":"274948","title":"伤乱·浮生未百年","dynasty":"清代","author":"李传元","text":"浮生未百年，遘乱何频数。我生未毁龀，戎马盈辇毂。天南远行迈，十载警猿鹤。五十始衰白，甘泉烽燧烛。六十解簪组，惨见邦国覆。出门无与语，浩歌泪盈掬。谓当忍饥寒，即此事耕凿。如何沴气缠，薪尽火犹伏。天运有循环，影响一何速。往返机上梭，得失一丘貉。独怜穷海民，举步荆棘触。念昔杜陵叟，麻鞋走南北。老病卧瀼西，犹闻两京复。渊明生不幸，甲子手亲录。归去掩荆扉，终老守松菊。晞发最激烈，醉碎石与竹。汐社联吟朋，题诗满杭睦。坐思荼蓼甘，暇想寒谷燠。九源洵通衢，漏茅亦华屋。劫风何足悲，秋阳未为酷。洗耳忧盗泉，息影愁恶木。千秋庾信哀，万古唐衢哭。"}