{"id":"1158207","title":"太湖诗 其十三 孤园寺","dynasty":"唐","author":"皮日休","text":"艇子小且兀，缘湖荡白芷。萦纡泊一埼，宛到孤园寺。萝岛凝清阴，松门湛虚翠。寒泉飞碧螭，古木斗苍兕。钟梵在水魄，楼台入云肆。岩边足鸣?，树杪多飞鸓。香莎满院落，风汎金靃靡。静鹤啄柏蠹，闲猱弄榅䗁。小殿熏陆香，古经贝多纸。老僧方瞑坐，见客还强起。指兹正险绝，何以来到此。先言洞壑数，次话真如理。磬韵醒闲心，茶香凝皓齿。巾之劫贝布，馔以栴檀饵。数刻得清净，终身欲依止。可怜陶侍读，身列丹台位。雅号曰胜力，亦闻师佛氏。今日到孤园，何妨称弟子。"}