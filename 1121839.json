{"id":"1121839","title":"苦雨五首","dynasty":"宋","author":"范成大","text":"河流满满更满，檐溜垂垂又垂。皇天宁有漏处，后土岂无乾时。不辞蛾化麦穗，叵忍秧浮浪花。儿孙汩汰护岸，翁媪扶携上车。折笋肥梅饤坐，涎蜗斗蚁上梁。雨工莫贾馀勇，留待稻花半黄。润础才晴又汗，湿薪未爆先烟。壮夫往往言病，病叟岑岑且眠。已厌衣裳蒸润，仍怜书画斓斑。奁香尚馀几所，尽付熏垆博山。"}