{"id":"733358","title":"红桥庄歌","dynasty":"清","author":"嵇永仁","text":"秋风荡漾扁舟早，双桨到门搅怀抱。薄雾笼烟水气蒸，鸡鸣桑树催晨兴。怀中洁白鹅湖绫，眼枯难拭泪痕凝。良人远游意飞腾，不知前路多寒冰。虽然弧矢分所应，临深履薄生战兢。上有高堂下乳稚，养亲教子将何凭。出门儿女愁葛藤，欲语不语长抚膺。矫情挥袂急解缆，蒹葭摇落凫雁升。野老涤场将打稻，渔翁拨剌亦开罾。惟有征夫舍耕钓，红桥庄上画栏凭。"}