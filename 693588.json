{"id":"693588","title":"绣岭寿藏四景 左石","dynasty":"明","author":"邵宝","text":"有石有石其形厖，厖且偃蹇名宜床。篆题者冰刻自唐，介我双松左寿宫。风来松间如鼓簧，客抚斯坐长苍苍。松兮离立，兄及弟矣。二龙乘云，独未离乎地也。古亦有言，维德不孤。贤哉大夫，我作寿域，宜有此夫。我泉我池，源源其来。我池我泉，不绝涓涓。既清且涟，汇于我前，何千百年。岭兮如屏，孰为之绣。彼桃万株，厥亦惟旧。山之苍苍，朝烟夕霞。千载武陵，非仙家邪。"}