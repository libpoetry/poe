{"id":"699035","title":"归次建溪闻郑君大讣诗以哭之","dynasty":"明","author":"徐熥","text":"忽尔传君死，犹疑讣未真。哀来魂欲断，痛定泪沾巾。泉路何其近，皇天太不仁。高阳脩旧社，应少白头人。送我荷亭上，相看惜解携。生离犹唧唧，死别重凄凄。世不容豪侠，天疑爱滑稽。魂兮招不返，歌罢数行啼。正拟还家日，对君怀抱开。如何千万语，总作一声哀。泪不到泉壤，书难通夜台。或君灵爽在，知我已归来。交游君最长，矍铄有谁群。对酒杯邀月，看山屐蹑云。贫犹开白社，老不厌红裙。何意经年别，归来便哭君。"}