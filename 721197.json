{"id":"721197","title":"丙辰初春漫赋","dynasty":"明末清初","author":"张穆","text":"贫居野对惟烟水，春渐开眉弱柳间。中外正闻频举燧，风尘安得老栖山。日愁犬马精神竭，岁老龙蛇历数还。欲问疆场谁制胜，拯民曾急念摧残。海国春寒阴霭浓，朝闻瓦解六城空。投鞭却笑山公鹤，失马宁同塞上翁。多事每忧图史累，无钱常愧友朋通。故庐荒陇思归种，处处堪怜虎豹丛。元夜犹怜社酒同，他乡谁谓感哀鸿。那能终避连兵日，辄动绸缪未雨中。寒渚草青争得气，荒亭桃发自临风。长堤倚杖无人处，只有闲鸥共结踪。春还渐渐见生机，三径蘼芜静掩扉。违世未离戎马地，生涯只有钓鱼矶。愿同紫极占王气，谁拂青氛耀德辉。有限黔黎尽涂炭，更于何日解重围。清野当年策已非，兴衰时至若神机。戍楼角起川光暮，驿路人稀草色菲。书剑久藏疑有用，须眉频照欲何归。相逢愿见升平日，冰檗何曾负布衣。"}