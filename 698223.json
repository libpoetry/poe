{"id":"698223","title":"观新修运河赠总戎平江陈公","dynasty":"明","author":"倪岳","text":"百里官河一棹通，力排群议仰宸衷。关西夫子能谋国，阃外将军特奏功。役籍岂劳都水监，旌书须下大明宫。题诗聊志儒生喜，纪载还归太史公。漕河勋望说恭襄，赫赫诸孙更有光。岸凿旧堤青障阔，水通新闸玉虹长。一时浮议嗟方定，千载荣名信不忘。昨日城东人似堵，争看万斛上龙骧。"}