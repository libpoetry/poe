{"id":"579356","title":"悼李宫詹龄","dynasty":"明","author":"陈献章","text":"丙戌冬在孟，谒公洪城居。公称外司徒，公年良倍予。予时上酬公，不以贱自疏。乃心重民教，兴言辄踌躇。紫阳不可作，白鹿有遗墟。顾瞻感茂草，岁月成精庐。鸣铎思所托，拳拳徇虚誉。四方名利尘，欲以一袂袪。我行匡庐野，引望情纡如。借问公来不，东南巳悬车。悬车夫何为，庶以返厥初。既云返厥初，世情亮奚馀。大块胡不仁，夺此一老且。伤哉勿复道，天地有盈虚。"}