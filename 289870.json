{"id":"289870","title":"买陂塘·南塘秋泛，用樊榭韵","dynasty":"现代","author":"郭则沄","text":"问灵槎、者番消息，濛濛银浦云暗。愁烟怨雨年年意，并入夕阳凄黯。浑易感。奈误了星期，惯把离肠赚。蘋风梦澹。剩万斛清愁，凉波卷去，寂寞水窗掩。轻桡影，曾傍西亭菡萏。诗心犹恋冰簟。鱼天一角清如许，应是晚霜来渐。帆叶敛。看白鸟明边，不著闲鸦点。湿云未减。便盻断前汀，料无雁过，枫泪几行染。"}