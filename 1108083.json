{"id":"1108083","title":"郊坛斋宫七首","dynasty":"宋","author":"任希夷","text":"郊禋从昔重升中，八陛崇尊典礼隆。圣主寅恭先事举，云阳新筑望祠宫。上林日射苍龙阙，九陌风清野马尘。恰似楼台临渭水，未饶桃李满天津。玉津宏建中兴初，禁籞风光胜两都。惭愧逢辰瞻蠖濩，却思归老卧廜㢝。荣路辉辉日月依，云霄奕奕孔鸾飞。辅臣对罢升金殿，日日丝絇侍衮衣。当日金阶白玉堂，不知春事到垂杨。休惊冉冉花飞片，正爱青青麦耀芒。汉苑空传承露盘，不闻临幸又春残。吾君恭俭前无比，只向郊祠响玉銮。"}