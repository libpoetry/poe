{"id":"647996","title":"题勉仁学士岁寒图","dynasty":"明","author":"杨士奇","text":"岁晏朔风劲，雨雪何霏霏。原陆莽萧条，百卉具已萎。郁郁凌云松，猗猗脩竹枝。皎皎林间梅，鲜葩亦已披。并秀以相依，况与瑶华宜。潇洒清白居，足怡君子怀。艳阳耀丹萼，赪霞映紫蕤。当春岂不时，不及商飙摧。谅非冱寒节，曷表贞素姿。永托金石契，迟暮以为期。"}