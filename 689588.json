{"id":"689588","title":"饮玉泉二首","dynasty":"明","author":"吴宽","text":"龙唇喷薄净无腥，纯浸西南万叠青。地底洞名疑小有，江南泉品类中泠。御厨络绎驰银瓮，僧寺分明枕玉屏。曾是宣皇临幸处，游人谁复上高亭。垂虹名在壮神都，玄酒为池不用沽。终日无云成雾雨，下流随地作江湖。坐临且脱登山屐，汲饮重修调水符。渴吻正须清冷好，寺僧犹自置茶炉。"}