{"id":"537012","title":"徐子与自郡谪归诸名士同汎石湖分韵得纸字","dynasty":"明","author":"王世贞","text":"石湖天开镜中水，烟涛东浸吴王垒。峰头古刹接上方，松阴半落澄波里。日月浮沈总跳丸，云霞舒卷时成绮。问谁游者徐使君，归来沾沾殊自喜。高第不拜颍川金，新诗空贵洛阳纸。以兹五马倦买臣，欲汎扁舟随范蠡。野夫兄弟操酒船，重以吴下诸名士。据石雄披万里襟，枕流清洗千秋耳。醉狂颠倒为子歌，立波摧空大风起。榜人色夺催欲罢，回首中原暮山紫。骊龙有珠郁未吐，夜色苍茫暗归舣。但住十日了不妨，君不见五湖已属王元美。"}