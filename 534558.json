{"id":"534558","title":"乘黄一章章二十八句　咏图寿何古叟也","dynasty":"明","author":"邱云霄","text":"我闻有昔，皇运其昌。维王修政，舆服孔章。氤氲聿胎，肇化厥祥。曰狐斯非，乃麟是方。载觓其角，爰在厥肩。奇肌象武，显仁用刚。嗟嗟古叟，侯德维臧。文以敷化，武以遏强。帝锡元功，义闻攸芳。维胤维贤，世德用张。曰国之桢，申锡斯皇。庆筵具止，乐奏有锵。爰歌孔硕，其风则长。嘉乐君子，吁嗟乘黄。"}