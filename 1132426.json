{"id":"1132426","title":"白鹇","dynasty":"宋","author":"魏野","text":"万里南禽未说珍，且论得处到来因。尚书远托谁相寄，制策登科第一人。山鸡形状鹤精神，纹似涟漪动白蘋。物异恩殊堪郑重，庙堂人寄草堂人。水国笼来到水村，也应怀土也怀恩。曾为闲客还同我，今日俱遥旧相门。李白诗中闻未识，谢庄赋里见长思。今朝得尔心虽喜，致谢惭无吐凤诗。"}