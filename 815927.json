{"id":"815927","title":"汉家","dynasty":"清","author":"高心夔","text":"汉家新乐舞云翘，酒醒丁沽万里潮。尺二嫚书鸣狗彘，五千栖甲卷蝉貂。当关已哭归元将，抗疏犹争辨色朝。几宿贤良门下直，落槐如雨送吟飙。水断卢龙八月冰，寒沈毳帐夜生棱。郊人聚柝田无烛，候吏迎銮马不腾。璧月琼枝空邸第，铜牙弩矢在园陵。六宫休惜蒙霜露，羁旅乾坤数中兴。何处郎官碧血封，金犀池上火云彤。遥闻斩使非军志，岂忆修防有国容。北鄙秦师骄郑贾，南征申伯痛周宗。怀柔事事千宽政，恩泽千秋溢赐钟。跸路芜深四十年，翠华光动旧山川。铸成精铁笼车毂，割与流苏饰马鞯。迅鼓犪皮驱涿野，还罗豹尾侍甘泉。馆豳营雒非常计，七誓雄规日丽天。"}