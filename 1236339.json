{"id":"1236339","title":"答杨焕然二首","dynasty":"元","author":"陈庚","text":"梁苑当年记盛游，乱离南北恨迟留。且教红袖歌《金缕》，莫对青山叹白头。人似赞皇迁蜀郡，诗如子美到夔州。传家况有玄文在，应使童乌继纂修。献赋当年觐紫宸，羡君藻思独超群。扶持吾道难尤力，润色斯文老更勤。学际天人宁有伴，文如风水自成纹。何时载酒清伊上，寄字时来问子云。"}