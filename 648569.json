{"id":"648569","title":"澹庵卷为谢侍郎乃兄题","dynasty":"明","author":"薛瑄","text":"闽山何岧峣，闽水亦清泚。中有肥遁人，雅志丘壑美。山田入云耕，结屋傍流水。耕稼有馀閒，琴书时复理。寄兴槁梧中，游心竹素里。庭户无嚣尘，外物绝珍绮。疏食足充餐，絺布良适体。朋来无杂言，谈道而已矣。至乐既无假，浮荣焉足拟。所以忘岁年，足不至州里。白云在高丘，鸣鹤在中沚。安得蹑轻风，一访澹庵子。"}