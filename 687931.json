{"id":"687931","title":"借庵即事","dynasty":"明","author":"成鹫","text":"蒲团生两翼，飞出水云中。水浅难留月，云行不待风。亦知非久住，暂得免雷同。翘首家山路，洞门东复东。自古能閒少，求閒未易閒。被人知住处，移屋入深山。黄叶随流去，桃花送客还。至今成口实，陈迹待谁删。空手把锄锸，师心学老农。护生耕熟地，挥汗种新松。梅厌饶酸气，花憎带冶容。客心何所寄，窗外绿阴浓。藩篱原不有，草木自成围。坚癖牢难破，閒心静入微。鼠依贫屋瘦，犬傍懒人肥。近得轻身法，无营但忍饥。日涉须成趣，窥园见物情。屋随蛙背住，蓑覆鹤身轻。鹊为鸠藏拙，花先蜜治生。贫儿多活计，从此息经营。群动静中见，孤心物外降。繁花蝇亦采，飞絮蚁能扛。拔地藤千尺，摩空鹤一双。野人非待兔，何事守枯桩。高枕得无梦，朝眠胜坐驰。蚊雷饶寸舌，虱阵朵双颐。寂寂原非我，惺惺却是谁。吾宗无此义，持去问希夷。大地一孤僧，僧孤却有朋。雨师供茗椀，风伯致薪蒸。细语虫相答，求声鸟所能。未应嫌拣择，褦襶是苍蝇。雨后远天清，阶前异草生。焦芽才甲柝，败种亦勾萌。菌桂春芳歇，蕣花朝露荣。桑榆吾老矣，努力事归耕。昨得山中信，园荒宿雨馀。虚堂旋野马，悬釜涸游鱼。风入翻书乱，云来借宅居。所闻快如此，所见复何如。"}