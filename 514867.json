{"id":"514867","title":"送刘景元侍讲使交南","dynasty":"明","author":"程敏政","text":"天子龙飞天九重，恩覃率土如春浓。词臣宣命向南粤，一函紫诰金泥封。都城二月东风缓，祖道初开柳芽短。行色遥临铜柱标，奎光预烛皇华馆。两袖天香到日南，随处山川消瘴岚。楼船钲鼓蔽江下，想见蕃王迎使骖。我闻交人最狂悖，解侦中原图向背。重译曾输白雉来，移书谩数青苗罪。多君系出刘更生，正色昌言人所惊。要令绝域献忠款，非子孰堪当此行。岭贽蛮琛随入贡，荷庆何人比麟凤。贮橐应无薏苡谗，吟囊岂待鸡林重。容易恩光遍海涯，今皇圣德似重华。经帏史局需才彦，及早来归星汉槎。"}