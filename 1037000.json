{"id":"1037000","title":"菱溪石","dynasty":"宋","author":"米芾","text":"长虹潜贯幽岩窟，绿烟更染秋波骨。不容俗眼觇神功，只向菱溪作灵物。少室仙人领一麾，至诚发遍山中奇。雄雌亭亭两挺出，宛若碧玉含春漪。朱栏碧甃拱山麓，翠雾彤霞掩幽谷。能将肤寸起清泉，几见峰前春雨足。迩来新饰紫微宫，奇诡搜索林泉空。五色磊磊可补缺，三品往往惭收功。紫衣使者御天敕，肯教閟此苍苔色。菱溪脱迹飞上天，回看幽谷空云烟。"}