{"id":"721234","title":"感讽","dynasty":"明末清初","author":"陈子升","text":"南越称臣汉赵佗，于今南海甚风波。高台尚在堪朝汉，逝水如斯无渡河。几度狐骀闻国诵，谁边犀兕答城歌。涉川济世元多术，寄语楼船漫戢戈。书生无计取封侯，群盗纷纷欲效尤。遂使陈琳无罪状，何论关羽有春秋。风来巢鹊曾思起，鼎沸江鱼故自游。谁复轻身能报国，麒麟图画日悠悠。"}