{"id":"722003","title":"复上韶阳述怀呈使君","dynasty":"明末清初","author":"屈大均","text":"无端又千里，秋更上韶阳。为有丹霞好，那知白露凉。使君惟孝友，孺子岂文章。分得莱芜釜，微尘已绝香。尚乎游未得，儿女事茫茫。白首劳婚嫁，丹丘阙稻粱。殷勤干太守，不敢卧羲皇。好是言辞拙，相知迹久忘。一路迎鸿雁，行将及庾关。那能似潮汐，祗到二禺间。母待韩康出，儿催孺仲还。艰难因水菽，未忍老栖閒。不出非慈孝，晨昏且暂违。负多千里米，餐少一人薇。知己惟廉吏，无颜是褐衣。晏婴鞭可执，忻慕似君稀。楼中容易捉，不是酒仙人。迹向台门托，情将露冕亲。能令高士贱，祗为使君贫。一勺浈江水，鱼枯未湿鳞。海内无长句，山东有谪仙。吾师惟乐府，汝爱似青莲。狂客四明在，神君一代贤。金龟重使醉，水底酒星眠。"}