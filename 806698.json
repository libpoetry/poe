{"id":"806698","title":"念奴娇五首 其一","dynasty":"清","author":"高士奇","text":"春来南阙，早匆匆绮陌，华灯烧彻。积素凝寒天未转，满地乱琼铺屑。岭上探梅，林中觅草，乡思尊前发。送君归去，阳关不唱三叠。到时第二泉头，芳菲缘岸，嫩柳摇新月。青笠绿蓑轻舴艋，坠钓鲈鱼盈尺。佳酝频斟，荒园日涉，天地真寥阔。怀人京洛，诗成好示遥札。"}