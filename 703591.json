{"id":"703591","title":"采菌二首","dynasty":"明","author":"释函可","text":"木生在高原，岂意烂作泥。茂草蒙其头，牛羊践踏之。自顾不敢怨，世事安可知。每岁五六月，日晒雨复滋。晔晔长新菌，五色转参差。黄者金芙蕖，青者碧玉芝。天地有正气，积郁不得施。触物吐光艳，腐朽化神奇。采采必盈筐，踌蹰发深思。物理固难测，可以疗我饥。三五趁晓晴，随云入涧壑。志与枯槁遇，荣茂非我乐。顾视深草间，异种纷相错。恐是蛇虺居，根性乃独恶。摈弃稍不严，美口成毒药。气化岂有殊，君子慎所托。"}