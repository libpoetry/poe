{"id":"506964","title":"送许编修归省","dynasty":"明","author":"杨荣","text":"秋风萧瑟天气凉，梧桐落叶鸿雁翔。词林有客思故乡，双亲寿考俱在堂。满头白发明秋霜，久矣离别各一方。白云飘飘日飞扬，欲往从之道路长。朝回几度心彷徨，东山岌嶪恒在望。九重恳恳陈封章，拜恩归去喜莫量。举桂棹兮理兰桨，锦衣白昼生辉光。到家正是篱菊芳，亲虽已老身尚强。乌纱珠翟相焜煌，挝钟考鼓献寿觞。?祝千岁犹未央，人生此乐应不常。于乎人生此乐应不常，圣恩广大安可忘。"}