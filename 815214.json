{"id":"815214","title":"将游珠潭路上即事二首","dynasty":"清","author":"洪繻","text":"一径上危峦，行行五十里。遥望触口山，近见浊溪涘。浊溪如瞿塘，洪流不见底。触口如龙门，两山相对峙。一过浊水村，草岭连天起。回视所来山，复在深壑里。山上复有山，水中复有水。浊溪合清溪，渭源涉泾委。暮入集集街，轻车如风驶。四山锁千家，中峰结虚市。夜来雨声多，溪声喧人耳。曙色入高楼，云白天光紫。我心急看山，冒雨行不止。此去山路艰，有似盘云栈。峭壁摩深溪，摩崖行一线。碧山号青城，悬泉落白涧。飞瀑奔长空，雪花成匹练。不到石门峰，宛睹匡庐面。再见浊水溪，穿山去如箭。阴晴无定间，山容千万变。百险遇一夷，神舒目犹眩。覆崖似破钟，云根系天半。我行云窟中，梁悬山忽断。舆夫行伛偻，林麓纷迷漫。路入水里坑，渐觉岚光散。过溪矗危峰，峨峨凌霄汉。"}