{"id":"1125060","title":"次韵金乡宰韩宗恕寺丞见赠三首","dynasty":"宋","author":"晁补之","text":"乘涛无意犯星躔，好在琴尊且乐全。彭泽孤吟成小隐，苏门双啸剧登仙。平时主父言多困，晚节扬雄学始传。鲍叔可能知管子，劳君相许寄忘年。蜀客高词诧割鲜，直吞云梦气仍全。自怜单阏穷为赋，不向元和共得仙。嘉论一朝倾盖合，新诗半夜叩关传。西窗却话巴山事，它日相逢忆此年。公子翩翩出世贤，少时术业已成全。闲中道义轻三事，醉里文章敌八仙。客舍寒垆聊可拥，县楼昏鼓不须传。河阳花发期相过，即是新年换故年。"}