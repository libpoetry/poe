{"id":"1919","title":"豫和六首·挹泰坛","dynasty":"唐代","author":"张说","text":"挹泰坛，紫泰清。受天命，报天成。竦皇心，荐乐声。志上达，歌下迎。亿上帝，临下庭。骑日月，陪列星。嘉视信，大糦馨。澹神心，醉皇灵。相百辟，贡八荒。九歌叙，万舞翔。肃振振，铿皇皇。帝欣欣，福穰穰。高在上，道光明。物资始，德难名。承眷命，牧苍生。寰宇谧，泰阶平。天道无亲，至诚与邻。山川遍礼，宫徵惟新。玉帛非盛，聪明会真。正斯一德，通乎百神。享帝享亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。"}