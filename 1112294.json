{"id":"1112294","title":"孟津岁晚十首","dynasty":"宋","author":"宋庠","text":"我怼流年晚，年将我志违。终风来北怒，寒日趁西归。野兽求群骋，离鸿望影飞。君恩殊未报，愁忆故山薇。地阔山川崄，风高万卉乾。山烟晨作暝，河气晚催寒。革眼移前带，梁金晦旧冠。胡然坐衰靡，无客饷千丸。隐轸分河壤，峥嵘念岁华。关云沈巩树，楼月啸羌笳。要路谁云骋，浮生会有涯。高哉羡门子，横海挹朝霞。岁籥行周矣，官斋坐悄然。脩篁全露节，衰柳不停烟。霜苦云收阵，天斜月控弦。寸心如斗柄，常在帝车前。曲岸群芳歇，高台倦目留。晋山青不断，河潦浊难收。世路功名急，天衢岁月遒。吾生犹可养，嵩麓是耕畴。戍苦河兼重，星回岁聿悲。颓云埋雪树，暗水入冰池。山叠看疑近，楼高倚更危。吞腥何日了，归去茹华芝。大室东南望，分明鸾鹤飞。何尝无路往，自是有心违。隐谷松声淡，仙区药甲肥。行年六十一，非外更知非。芳序虽摇落，吾生任屈伸。日催轻璧士，天赦戴盆人。宵雁多号月，冰鱼暗待春。自怜麋鹿性，晚节顿缨频。昔日山林愿，今兹轩冕游。祗惊年苒苒，安议政优优。小雪烟横野，残笳月背楼。河边杨树老，不是桂淹留。渥赭随颜罢，飞霜入鬓新。夜壶寒展刻，冬晷急驰轮。名美诚堪徇，身閒我独亲。聊持一樽酒，不为画蛇人。"}