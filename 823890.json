{"id":"823890","title":"琐窗寒 题吴湖帆藏隋董美人墓志","dynasty":"清末近现代初","author":"陈方恪","text":"桂殿栖霜，山庭寝日，玉衣晨举。椒涂望断，寂寞暗尘凝铺。抚哀蝉、西风乍惊，故宫一例伤禾黍。怅云陵草绿，香凄鸳隧，冷萤飘炬。休诉。蛾眉误。任续梦承恩，漫怜轻妒。宣华旧恨，幸道先春朝露。侍金舆、秋衾梦阑，枉教太液留仙住。剩残珉、细溯幽芳，泪滴苍梧土。"}