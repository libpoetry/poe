{"id":"116730","title":"过卫真太清宫追怀章圣皇帝游幸之盛小臣斐然","dynasty":"宋代","author":"张耒","text":"凤历开三叶，中原正偃兵。端居思道妙，顺动展精神。函谷传经后，涡阳旧宅新。龙蟠泉不竭，丹养桧长生。鸾鹤迎黄屋，烟霞避翠旌。琳琅千佩玉，貔虎万屯营。邃殿仙容俨，灵庭盛礼行。书留河上语，碑勒大夫名。歌罢秋风晚，弓遗药鼎成。句陈严旧寝，辇道接新耕。日落重楼影，天寒暮鸟声。异时怀往事，千古有余情。"}