{"id":"807802","title":"沁园春  赠宋御之","dynasty":"清","author":"陈维崧","text":"君果然耶，五十之年，而仆如之。记王珣宅畔，呼鹰盘马，伍胥塘上，赌槊围棋。一水青山，满船红烛，绾定垂杨万缕丝。兰亭会，正客逢雨后，人到春时。如今旧事难追。被海水天风澒洞吹。将曹刘沈谢，掩同粉絮，或萦帘幕，或坠污泥。南国风流，东都耆旧，几个樽前某在斯。吾与汝，似春归蝶舞，花尽莺啼。"}