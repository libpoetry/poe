{"id":"739864","title":"禹陵","dynasty":"清","author":"袁枚","text":"天地平成始，皇王禅让终。一人生石纽，万古辟蚕丛。玉斗胸垂象，金鼗耳启聪。寻书斋委宛，受牒作司空。地险龙门凿，人功鸟道通。为鱼援赤子，干蛊慰黄熊。学裸姑徇俗，乘樏又转蓬。庚辰禽水怪，竖亥步崆峒。贰负甘双梏，将军号百虫。尝闻下车泣，忍过羽山东。破石佳儿出，开山遁甲穷。勤能师睪子，威不赦防风。息壤波全奠，扶桑日更红。过门心澹泊，造粉事朦胧。铸鼎神奸列，遐方玉帛同。偶然巡越甸，遽尔堕轩弓。身自跳天上，椑应葬穴中。葛绷烟露冷，阴眄水云空。复土来苍鸟，南风送祝融。江山犹拱侍，庙貌更穹隆。真冷怀文命，偏枯想圣躬。两厢环岳牧，九殿拜儿童。窆石摩挲古，衡碑刻划工。微臣擎旨酒，不敢献玄宫。"}