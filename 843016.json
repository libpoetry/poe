{"id":"843016","title":"题随斋主人所临禊帖二通","dynasty":"清末民国初","author":"陈宝琛","text":"逸少千载人，顾为书名掩。投身山水窟，叙禊集百感。中原长陆沈，宗衮但名啖。书尺炳蓍蔡，旷代见心胆。佳日试鼠须，陶写寄游览。孰知僧楼秘，摹刻作世范。贤王积忠愤，孤岛万缘淡。箧中定武本，望古频洒染。侧理谁实贻，痛逝益中惨。眼看水深浅，一纪去奄奄。觥觥乐道堂，家学故无忝。"}