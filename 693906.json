{"id":"693906","title":"中秋","dynasty":"明","author":"陈仁锡","text":"月华冷于霜，水白已成路。飞鸟静不鸣，羽毛纷可数。何处不相思，中天照彻时。昌期逢圣主，月桂长新枝。梦见关山候，愁闻风雨时。羁人新荡样，月影下波迟。游人凡气尽，历历是神仙。但恐神仙去，独留冰雪天。心与鸥俱白，琴将鹤共弹。忽闻松子落，微听水流潺。无计留月住，孤城绝域看。居延击刁斗，闺梦到城难。秋气变人天，烟云胜昨年。能教肌骨换，人似鹤翩跹。几见月当头，况逢此夜秋。忧勤不问夜，宵旿唤穷愁。"}