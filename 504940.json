{"id":"504940","title":"送任云翰归省","dynasty":"明","author":"乌斯道","text":"青衫从事南来久，公馆烦忧托杯酒。风吹酒醒忧不除，复泛扁舟访良友。江上茅斋春草深，苍头抱琴来见寻。手弄秋风未终曲，推琴且说南来心。京国官事须给饷，故遣星驰促藩将。三年坐守姑苏城，藩将愆期只骄横。翩然拂袖天上归，鄞江日望云帆飞。回首姑苏暗锋镝，至今未解西兵围。世事浮云易翻覆，昔日遐征命当复。岁月悠悠无奈何，犹仗冰弦写幽独。况有慈亲倚门待，指点吾儿在东海。菽水虽微难尽欢，鹤发垂垂几时在。此言落耳何慨慷，此心可以明穹苍。不失平生读书志，青天万里终高翔。我送君行耿胸臆，安得承平似畴昔。拟将北上献忠肝，几度出门行不得。天子安居在丰镐，独倚中原致天讨。君见总戎当苦言，竹破江南事须早。"}