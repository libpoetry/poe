{"id":"1117701","title":"舍北摇落景物殊佳偶作五首","dynasty":"宋","author":"陆游","text":"今年冬候晚，仲月始微霜。野日明枫叶，江风断雁行。穷涂多藉躏，老境易悲伤。自笑诗情懒，萧然旧锦囊。路拥新霜叶，溪馀旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小僮赊。小聚鸥沙北，横林蟹舍东。船头眠醉叟，牛背立村童。日落云全碧，霜馀叶半红。穷鳞与倦翼，终胜在池笼。屋角成金字，溪流作縠纹。斜通小桥路，半掩夕阳门。孤艇冲烟过，疏钟隔坞闻。杜门非独病，实自厌纷纷。草径人稀到，柴扉手自开。林疏鸦小泊，溪浅鹭频来。檐角除瓜蔓，墙隅斸芋魁。东邻膰肉至，一笑举新醅。"}