{"id":"436575","title":"上南京留守完颜公二首","dynasty":"金末元初","author":"王寂","text":"圣朝敦睦重分封，不学成王戏剪桐。终以阿衡任天下，暂留萧相守关中。穷边绿野人烟接，永日黄堂狱讼空。巨手不应偏福地，会归调鼎赞元功。赫赫金源帝子家，暂分符竹奠京华。礼容登降歌麟趾，庙算纵横制犬牙。黄閤久闻虚鼎席，朱衣行引上堤沙。他年定数中书考，异姓汾阳不足誇。"}