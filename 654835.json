{"id":"654835","title":"冬至会彭敷五宅咏史分得余忠宣","dynasty":"明","author":"倪岳","text":"米田将北辕，元祚日以衰。豺虎忽遘患，江淮遂纷披。伟哉青阳公，毅然振蕃维。孤城扼勍敌，白日蔽旌麾。小大数百战，征袍血淋漓。岂论天道还，矢死志靡移。援绝城亦陷，长号赴清漪。妻子及宾客，矢心相追随。亦有帐下士，陨首甘如饴。忆昔勤武备，犹能事文词。辕门罢攻守，朝夕谈书诗。遂使忠义心，不以丧乱移。江水呜咽流，幽魂渺何之。至今舒州城，独有忠节祠。"}