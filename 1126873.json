{"id":"1126873","title":"陪师厚游百花洲槃礴范文正祠下道羊昙哭谢安石事因读生存华屋处零落归山丘为十诗","dynasty":"宋","author":"黄庭坚","text":"忆在昭陵日，倾心用老成。功归仁祖庙，正得一书生。羊生但著鞭，勿哭西州门。故有不亡者，南山相与存。庆州自不恶，藉甚载声华。忠义可无憾，公今有世家。公归未百年，鹳巢荒古屋。我吟殄瘁诗，悲风韵乔木。伤心祠下亭，在时公燕处。临水不相猜，江鸥会人语。公有一杯酒，与人同醉醒。遗民能记忆，欲语涕飘零。委径问谣俗，高丘省佃作。昔游非苟然，今花几开落。在昔实方枘，成功见圆机。九原尚友心，白首要同归。人去洲渚在，春回花草斑。清谈值渊对，发兴如江山。落日衔城壁，祠东更一游。悲来惜酒少，安得董糟丘。"}