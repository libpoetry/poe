{"id":"766569","title":"齐天乐 其三 芦花","dynasty":"清","author":"黄燮清","text":"枝枝叶叶萧萧响，荒汀暮寒时候。映水成云，迎风化雪，色相似空还有。萍踪浪走。问飞渡烟潮，折来能否。未了尘根，扫花留做美人帚。蒹葭霜信渐老，看搓晴弄雨，摇漾千亩。蛱蝶秋魂，琵琶夜泪，月满浔阳江口。相逢病柳。算舞絮光阴，一般消瘦。送尽离船，雁归人去后。"}