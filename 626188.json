{"id":"626188","title":"璞玉","dynasty":"明","author":"黎景义","text":"美玉产昆山，浑然韬灵异。锥砺虽未加，体质独醇懿。川岳挹精深，毓兹王者瑞。桓信颁公侯，璧琮礼天地。峃砢塞寰中，特达世寡二。风尘更颠倒，必将题曰伪。造就幸日长，琢磨诚匪易。白虹既应天，人言焉足累。急彰只小才，养晦乃大器。善价毋驰求，良工当自至。明廷纵迟暮，陋巷好潜贲。窃怪陵阳侯，多洒干刑泪。"}