{"id":"685121","title":"山居感兴","dynasty":"明","author":"王渐逵","text":"凌晨陟南陇，意会情亦勤。条风试初节，良苗日怀新。芳原垂荔实，嘉树鸣时禽。神至忘形性，景薄觉夕昏。吟风振林薄，浣襟缓栖依。严蒸渐以远，山静颜自怡。繁蕊播馀馥，流泉激清漪。盼徕与道游，形神入希夷。羽驾良独幻，丹丘亦传疑。达士贵所适，愚世徒乖痴。轻霏动载夏，庭树荫华兹。佳节变鸣禽，丹厓堕游丝。初志迥自服，崇深以为期。途迷讵徬徨，业废犹趄趑。流光迈淹忽，岁月不我依。履咎方自戚，抚心良独祇。谁为泰山高，跬步千里长。谁云沧海阔，一苇可以将。春秋焉常保，朱颜易飘扬。蚁穴堕层凌，寸蠹沦豫章。少壮不弩力，老大徒悲伤。"}