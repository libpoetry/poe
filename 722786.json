{"id":"722786","title":"万年欢 元夕","dynasty":"明末清初","author":"梁清标","text":"午夜晴烟，早六街灯火，交侵明月。春树人家，遥傍春城双阙。迤逦钿车成列。亸罗袖、肤光欺雪。春山澹，止水盈盈，笑看帘幕风揭。清丝凄切。楼头少妇鸣笙坐，幽恨难说。白马金鞭，知向谁行游歇。舞榭酒阑烛灭。侯门闭、内筵重设。空伫望、薄倖归来，深闺眉峰双结。明月扬州，正缤纷桂子，飞来瑶阙。入掌珠圆，产自渥洼丹穴。试听啼为英物。有多少、瑞云高结。开汤饼、廿四桥边，玉箫檀口吹彻。弄獐书帖。京华羁客成一笑，屐齿应折。慧业文人，早向金闺名揭。今喜书香堪接。看蓬矢、桑弧初设。卜他日、谢氏超宗，凤毛检觅重说。"}