{"id":"837393","title":"代陈邑侯友云寿某节母","dynasty":"清末民国初","author":"郑国藩","text":"苍苍岭上松，独立傲冰雪。岁寒百卉彫，霜筠正秀绝。栽者天所培，贤豪贵自决。节母励节时，艰难经百折。昼耕陇如梯，夜卧衾似铁。滫瀡奉亲劳，义方训子切。家有千里驹，腾骧迈前哲。苍黄国体变，匡时仗英杰。护法志不挠，囹圄任扃鐍。安有守节母，肯令儿失节。时清公论定，议院席再列。十月岭梅开，婺光照高洁。瑶觞集群贤，随风霏玉屑。我有介眉词，吏事苦羁绁。北望托冥鸿，聊表深诚结。"}