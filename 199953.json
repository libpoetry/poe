{"id":"199953","title":"中岩文老和予游字韵见寄用韵为报","dynasty":"宋代","author":"晁公溯","text":"我虽券内士，常思方外游。未见夫铁脚，况逢钁头。癯然只树老，隐此阴崖幽。修竹不知夏，青松不知秋。甚欲效柳子，冉溪买西丘。又欲追白傅，香山寻石楼。忽开化人书，书中有鸣球。其鸣疑飞泉，清绝或可侔。乃是寄我诗，恨我昔莫留。观者勿疵瑕，谓以声音求。句法传丛林，五言如汤休。"}