{"id":"466781","title":"客中晤寤堂兄于圳上有怀酒风石雨兄兼寄柳堂兄与长沙诸子 于鹏城邀寤堂兄聚龙华赁舍赋此","dynasty":"当代","author":"张月宇","text":"高吟振聩久相闻，洒脱文风绝世尘。探赜深钩沧海月，寻幽渫步汉皋春。敢攀玉趾移颜巷，为把冰壶识郭巾。今晤他乡成一醉，同君笑作岭南人。微吟拙钝得疏亲，错使方家念故人。立雪三番君不受，承诗一首我何珍。宫墙外望云轩竹，湖海容涵草泽蘋。世纪凭谁弘国粹，先生有责位西宾。交错觥筹阵列瓶，鹏城把酒话星城。双堂警句无朝野，五柳蜚声有弟兄。阁下桃花方始放，闺中玉佩已初鸣。只因归梓匆匆意，每欲登门拜未成。当初曾住二桥边，今别星城已四年。鼓岭犹闻西子步，桔洲每忆润之篇。自来钟莫催诗急，落拓人须倒酒先。诸友可知余癖好，焦唇只吮白沙烟。未曾谋面已谋心，数载骚坛有令音。小醉斯君千盏笑，险赓元玉一时吟。秋深月满情难抑，案仄诗孤感不禁。他日麓峰呼杜酒，酡颜与共染枫林。城隅赁室夜无眠，触目袁安卧雪篇。身世共鸣资畔水，稻粱同付岭南烟。曰归岁暮情何切，其雨朝阳梦未圆。草泽行吟三百首，教吾一读一凄然。南国年芳自不群，几时忘却石榴裙。醉因湘府千杯酒，漏忆巫山一段云。为报青眸窥宋玉，当调绿绮寄文君。禅城同在珠三角，何日诗谈共夕曛？"}