{"id":"199100","title":"咏雪·严严层冰塞川泽","dynasty":"宋代","author":"曾巩","text":"严严层冰塞川泽，汹汹北风鸣木石。黄云半夜满千里，大雪平明深一尺。两仪混合去纤间，万类韬藏绝尘迹。蛟龙岌起抱峦冈，江海横奔控阡陌。野林缥缈苦难状，庭树鲜妍疑可摘。开门更觉山市静，散帙偏宜纸窗白。精光荡射遍岩谷，气象峥嵘见松柏。少年登望就台观，壮士衡凌向砂碛。饥鼯嗥卧伏牙爪，猎隼飞拿矜羽翮。茅檐客聚满幽缶，桑径人行没双屐。高堂暖热厌罗绮，环堵萧条尚絺綌。何当仰见白日照，坐看先从沙际释。渐涵沟畎兆丰富，洗濯闾阎消瘴疫。便乘东北生气起，自驾疲牛理硗塉。"}