{"id":"559296","title":"?隍驿送沈令公寿日上计","dynasty":"明","author":"林熙春","text":"间气钟名世，蓬莱岳降神。久知藩伯重，宁识宰官循。岭峤严徵税，舟车累算缗。因之多旱潦，幸以大陶甄。溪静鳄鱼徙，坡清虎豹驯。河阳花献翠，合浦蚌还珍。守令皆如此，龚黄自有真。青萍浑是玉，绿鬓未生银。奏牍逢初度，添筹第几巡。孤贞同砥柱，劲质表松筠。宝箓长生果，瑶阶不老椿。尊开江上月，宴集陇头春。列宿缠南极，一星拱北辰。清风摇彩袖，白发拥朱轮。共祝身犹鹤，咸期像在麟。繇来濡沬苦，此去姓名振。孺子离慈母，良臣谒圣人。黄金阊阖布，紫綍海濆新。召国依棠茇，韩封荐芷蘋。遥瞻丰采峻，早晚侍枫宸。"}