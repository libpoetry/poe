{"id":"1121045","title":"次韵乔江州琵琶亭诗二首","dynasty":"宋","author":"岳珂","text":"共生壬子两仙翁，不为离春惜断蓬。铁拨鹍弦遗响在，绣衣龙节赏音同。穆曹技埒名俱胜，唐宋诗传句并工。击节云篦定谁是，茫茫江月思何穷。一叶西归老倦翁，高楼突兀记推蓬。景随湓浦江山改，人与香山岁月同。异世剖符传事比，出门合辙见诗工。我来君去如鸿燕，休叹长安目力穷。"}