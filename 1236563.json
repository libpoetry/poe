{"id":"1236563","title":"述怀二首","dynasty":"元","author":"周霆震","text":"寇陷吾乡今二日，连宵列炬似星分。如何去此三十里，家中消息杳无闻。咫尺干戈皆逆境，连绵雨雪助妖氛。兀坐此身同槁木，恍然不复辨朝曛。风雪炉存半死灰，每听人语辄惊猜。眼穿屡揖亲知问，愁极忽传儿子来。足茧荒墟烟惨澹，魂飞间道石崔嵬。经过且勿谈辛苦，阖室无虞已幸哉。"}