{"id":"227170","title":"蒲涧行·君不见少君诧安期海上之枣","dynasty":"宋代","author":"赵汝鐩","text":"又不见坡仙咏安期宅边之蒲。枣失其种岂复得，蒲生於涧何时无。涧流涓涓浅可涉，牵蔓披沙搜九节。仙家自欲供仙饵，灵根不容凡齿齧。循涧探奇岩石幽，瀑音迎耳锵琅球。阴壑常寒失炎热，终日自雨鸣春秋。振衣策足崔顶，跨历列缺凌倒景。天风海涛撼宇宙，神清骨冷肝胆醒。声传九霄景泰钟，更上上方梯睛空。两眼有尽天不尽，沧溟浩与银河通。指顾神山似非远，弱水谁云隔三万。乘风直到金银台，握手安期话蒲涧。"}