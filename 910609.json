{"id":"910609","title":"抱璞吟","dynasty":"宋","author":"李新","text":"最怜皇孙衣如鹑，尝笑参谋衾似铁。我今短褐秃无尾，穷年絮被还百结。勖清祗饮洛口水，祁寒欲避西山雪。奈何童婢生菜颜，鸡肋相将伴头屑。小儿窥见已么么，自言身是西州杰。青天白日用意深，浮云薄雾生愁绝。一夕饮水成内热，抱璞出门望折节。馀光箭牖惊客眠，唤作非真应泣血。"}