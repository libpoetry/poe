{"id":"221251","title":"咏月追和韩昌黎韵","dynasty":"宋代","author":"刘黻","text":"初秋十五夕，皓月来沧溟。白鹭与共色，乌鹊能践灵。逢掖觅桂荫，孩提窥兔形，凉气净余暑，浮光滑青冥。列宿各韬彩，腐草休衒萤。浩荡灵槎泛，莹洁仙掌冷。门静送佳客，窗虚照郡经。佛阁高低见，谯更远近聆。竹风摇琐碎，花影列娉婷。静坐禅安室，閒行诗绕庭。银河占米价，璇象认文星。何处笛传浦，谁家酒散亭。深闺悲蟋蟀，逆旅愬蓬萍。水阔平连素，山低远抹青。有心齐肘腋，无计得轮停。八蜡神司社，方诸溜纳瓶。鱼翻波可乐，禽警露频听。历历天疑近，沈沈夜不扃。广寒非寂寞，沙界遍辉荧。盈阙天之量，尧阶任落蓂。"}