{"id":"770992","title":"念奴娇九首 其六","dynasty":"清","author":"蒋敦复","text":"绿阴如幕，祗此间太古、空山无际。牙旷千秋人不见，笑把瑶琴眠矣。仙梦吹笙，禅心摘磬，杳渺宫商理。泠泠空籁，长松岩壑声起。我亦独抱焦桐，危弦调苦，尘世无知己。海水茫茫舟一叶，移我情乎谁氏。挂壁龙吟，听香鹤语，共此苍凉意。与君闲坐，石床花落风细。"}