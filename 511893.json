{"id":"511893","title":"山水图为沙士清题","dynasty":"明","author":"童轩","text":"青山一片知何处，云际依稀辨汀树。春来泉壑尽争妍，翠雨溟濛飞薜荔。山下茅茨凡几家，小桥流水竹林斜。阴阴萝径留啼鸟，寂寂柴门掩落花。故人家住钱塘曲，彷佛当年旧书屋。望海楼头夕照明，富春郭外平芜绿。西湖高柳拂晴烟，载酒时乘贺监船。鹫岭朝涵霞气润，鸥波夜逗月华圆。朅来旅食秦淮邸，回首湖山渺何许。诗兴常寻仙姥云，梦魂几听胥江雨。南宫先生笔有神，画图重见李将军。晴窗暇日一披玩，万壑千崖尽在门。"}