{"id":"563896","title":"嘉靖丙戌十二月庚申始得子年已五十有五矣六月静齐二丈昔与先公同举于乡闻之而喜各以诗来贺蔼然世交之谊也次韵为谢二首 其二","dynasty":"明","author":"王守仁","text":"自分秋禾后吐芒，敢云琢玉晚圭璋。漫凭先德馀家庆，岂是生申降岳祥。携抱且堪娱老况，长成或可望书香。不辞岁岁临汤饼，还见吾家第几郎？"}