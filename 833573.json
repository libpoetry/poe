{"id":"833573","title":"金缕曲 其三 三叠韵戏柬笏卿石甫","dynasty":"清末民国初","author":"樊增祥","text":"匣剑鳞文蹙。笑人间、黄獐白鼠，宛然头目。衮衮三台无坐处，貂尾何心强续。漆园有、不材之木。鼓子花中韶与靓，几曾登、南部烟花录。麟阁画，不堪读。月儿高是江南曲。羡东溟、灵鳗脱网，海波空绿。不解澧州香草意，底事名盦曰哭。便行乐、何妨吾独。得志两牙喧鼓吹，不逢时、归卧梅花屋。休仰面，乞符竹。"}