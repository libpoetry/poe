{"id":"1109704","title":"鲁风二首时闻孔中丞卒","dynasty":"宋","author":"刘敞","text":"太山之云朝触石，清阴油油丽空碧。尘生东田禾麦槁，季女呼嗟待膏泽。北风吹空不成雨，中道无复见形迹。呜呼天高谁问天，人今相说谗风伯。新甫之柏徂徕松，枯根高齐千仞峰。天令尔生禀刚直，寿比王乔谁与同。惊霆何时发岩底，坚节青姿化为燬。君不见蟠木但以左右为先容，能令人意尚奇诡。"}