{"id":"836362","title":"齐天乐 其二 董旗坝观梅用前韵","dynasty":"清末民国初","author":"聂树楷","text":"峰回路转车初换。迎人冷香先散。十里溪塍，万株琼玉，尽许乘间游晏。行吟伫念。疑邓尉繁英，称来山县。一白迷漫，海浮香雪去尘远。寻幽腰脚尚健。奈咏花才拙，大不如愿。且让江城，谱成新引，吹入鹤楼仙馆。归途趁晚。倘劫漏乡园，明年重见。老态虽增。想花曾识面。"}