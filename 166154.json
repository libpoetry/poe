{"id":"166154","title":"复用前韵并答鲁直明略且道见招不能往","dynasty":"宋代","author":"晁补之","text":"铜斗承糟醉张口，口和渔阳拍铜斗。去年抛却青竹竿，女嬃婵媛呼我还。我初不解世中语，淡面那久王侯间。未须头出千人上，要有廖君黄子赏。竹林清风前日生，豫章冥冥云拥城。二人不来草木长，带铗陆离谁与荣。步行夺马从此起，谈笑封侯谁氏子。平生不识笳鼓悲，虚读君诗舍然喜。君不见大贤远抱与俗难，何须酒盘柔指鸣哀弹。二人高韵已寥廓，黄鹄之飞那得攀。绳桥可度见可喜，家贫马骨高三山。"}