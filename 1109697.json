{"id":"1109697","title":"读庄子三首","dynasty":"宋","author":"刘敞","text":"箫韶岂不美，爰居终自悲。俛仰鲁城上，惊顾不能怡。伊昔舜廷内，鸣凤为来仪。和声讵中变，众听邈难齐。浇淳悬异代，聪昧未殊施。咄嗟播鼗武，永乏沧海归。汉阴灌园叟，抱瓮力难任。规为一何拙，机事自伤心。赐也不受命，愧之汗沾襟。至言与世邈，幽操非俗寻。以此高宇宙，岂知倦山林。彼哉夸夺子，佩服烂朱金。商丘有奇树，厥生非一朝。修根走灵社，腾干拿赤霄。拳局无大用，液樠不可彫。谁谓非世器，终焉托逍遥。致身适有遇，松桂宁免樵。"}