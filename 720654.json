{"id":"720654","title":"念奴娇  荷叶","dynasty":"明末清初","author":"屈大均","text":"穿波初叶，似钱时、已有明珠无数。红白难知那一种，解为佳人先吐。白鹭东西，紫鸳南北，争戏田田处。香罗全展，摘裁裙子应许。记得西子湖边，冰蟾已上，犹唱菱歌去。欲取丝丝缠玉臂，那管芙蓉无主。斜倚冰盘，静摇风佩，谁戏莲心苦。团圆须蚤，冷飙容易侵汝。"}