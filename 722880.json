{"id":"722880","title":"杂体诗三十首 其十一 潘黄门岳述哀","dynasty":"南北朝","author":"江淹","text":"青春速天机，素秋驰白日。美人归重泉，凄怆无终毕。殡宫已肃清，松柏转萧瑟。俯仰未能弭，寻念非但一。抚衿悼寂寞，恍然若有失。明月入绮窗，仿佛想蕙质。销忧非萱草，永怀寄梦寐。梦寐复冥冥，何由觌尔形。我惭北海术，尔无帝女灵。驾言出远山，徘徊泣松铭。雨绝无还云，华落岂留英。日月方代序，寝兴何时平。"}