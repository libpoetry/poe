{"id":"888021","title":"层翠楼","dynasty":"宋","author":"吴龙翰","text":"结楼书屋傍，独占林塘幽。飞檐瞰寒碧，照影虹霓浮。层峦万苍翠，峭屼生戈矛。黛眉与螺髻，故故含娇羞。此时楼中人，片心随白鸥。风吹乌纱帽，露滴紫绮裘。白云入我望，逸兴何悠悠。沆瀣供晨餐，酌以碧玉瓯。朝暾散朱景，咽约十二楼。愿言追黄鹤，致身八极游。慷慨笛声发，满楼明月秋。"}