{"id":"722452","title":"捕蟹辞","dynasty":"明末清初","author":"屈大均","text":"捕蟹三沙与四沙，秋来乐事在渔家。随潮上下茭塘海，艇子归时月欲斜。紫蟹迎潮复送潮，纷纷衔穗上兰桡。蟹黄应月秋逾美，乱掷金钱向市桥。匡螯初蜕及秋肥，母蟹膏多肉蟹稀。饱食沙田霜降稻，潮乾拾得满船归。虎门潮水接牂牁，春淡秋咸蟹总多。水肉金膏随月满，精华更奈稻花何。扶胥多蟹况霜天，不独河豚甲海鲜。春蜕何如秋蜕好，拾来螯跪软于绵。雪螺霜蟹总甘香，璅?羹清味更长。家在郁江多海错，平生不愧打鱼郎。"}