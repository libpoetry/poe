{"id":"797091","title":"解连环","dynasty":"清","author":"钱斐仲","text":"絮云千点。问何年种柳，长条堪绾。绕碧沼、悄照春波，怕鬓影萧疏，素丝偷换。燕子翩翩，定忘却、卷帘人面。指临书棐几，学绣纹疏，翠阴还满。谁忺这回再见。料亭台不语，怨人轻赚。记那时、撼雪留花，泥阿母深怜，隔窗频唤。蓦地伤心，揾泪眼、阑干凭遍。恨无情、杜鹃催去，断霞弄晚。"}