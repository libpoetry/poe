{"id":"377359","title":"绣鸾凤花犯·澹黄昏","dynasty":"清代","author":"蒋敦复","text":"澹黄昏，泠泠碎语，瑶波含春泪。冷云何意。空隔断湘天，清怨难寄。东风只在红阑际。玲珑吹未起。漫注念、水晶帘卷，玉人眠梦底。烟消雾瘦结同心，纤罗带暗约，山中兰芷。愁独立，寻世外、渺渺幽味。还不是、芳梅伴侣。夜来忆、香篝笼素被。仙掌小、金盘滴露，月明寒影里。"}