{"id":"369414","title":"征部乐·和份士除夜柬内子韵却寄细君","dynasty":"清代","author":"杨葆光","text":"别离经岁，深悔屡把春光掷。只为相如四壁。愁分与、凄苦吟蟀。容易过、相思夕。怕缩地、长房难觅。更欲笑、北地胭脂，莫问祁连好颜色。家书偶寄，临缄未罄，心事最难抛得。但愿是、离愁时遣，强加餐饭，聊且排岑寂。隔河天女，总不废、七襄勤织。更善顾、老母娇儿，起居安适。"}