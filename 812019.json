{"id":"812019","title":"撷芳词 题冷月吟","dynasty":"清","author":"孙荪意","text":"离鸾咏。黄门痛。拈毫泪滴瑶笺冻。愁无据。情如许。碧海青天，玉人何处。蘅芜梦。何时共。翠钿零落钗头凤。伤心语。浑难诉。挑灯写尽，断肠诗句。盈盈靥。长长眼。镜中爱煞春山浅。多情月。无圆缺。夜夜楼头，清光同挹。琼箫断。行云远。可怜好梦如尘短。无情月。争知得。依然来照，水晶凉隙。"}