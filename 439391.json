{"id":"439391","title":"荅文伯二首","dynasty":"金","author":"边元鼎","text":"老情无赖畏虚劳，已绝朱弦又一操。閒事每来知酒圣，浮生欲去愧僧高。息心钟鼎休看镜，安枕茅茨不梦刀。遥羡郭西王处士，道傍羸马咏风骚。晓窗清镜卷浮埃，恨入新秋不可裁。露浥野花三径合，风传云壑七松哀。忘机鱼鸟真相识，落手功名亦傥来。万古消沈一杯酒，直须白骨点苍苔。"}