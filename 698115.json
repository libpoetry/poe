{"id":"698115","title":"南郊候驾二首","dynasty":"明","author":"钟芳","text":"虞周日以远，古道兹复敦。福衡戒涓洁，亲屈万乘尊。凝凝陌上霜，穆穆云中君。羊牛未将享，玄德先升闻。天主尚尔尔，匪懈惭吾人。圆丘展禋祀，际此微阳生。鹓行萃黼绣，翼翼先郊迎。漏残九门辟，曙色惟疏星。须臾法驾来，羽卫连云坪。倚与金玉相，出往偕天明。天人非远而，昭孚应中升。"}