{"id":"694175","title":"寄尹伯宏兼柬陈克杰四首","dynasty":"明","author":"陈琏","text":"别君岁已久，忆君梦亦频。昨看黄叶落，又见芳草新。韶光倏焉迈，感此独怆神。旧欢不可追，嘉会良无因。相思一长啸，月满湘南春。悠悠念亲爱，惨惨郁中素。迢迢阻山岳，漠漠隔烟树。小山谁见招，沧洲动归趣。人生等浮萍，聚散安得屡。斋居夜岑寂，万籁声已沉。怀人耿不寐，幽思盈素襟。此情孰能写，试理膝上琴。谁知一曲音，遽有千里心。何当归去来，同和山中吟。漓水冬不波，桂林寒有雪。江空岁华宴，客子念离别。心随归雁远，兴逐梅花发。独忆山中人，长年守贞洁。"}