{"id":"686191","title":"周文学膺奖二首","dynasty":"明","author":"卢龙云","text":"生平秉孤尚，结发游艺林。玄览极千古，抗志扬徽音。遘时苦不早，迟暮出云岑。松柏自有性，芝兰自有心。黾勉事一职，宁复伤滞淫。稽古念弥笃，讲诵罗青衿。片玉世所重，相知日已深。名藉曹丘起，何言但陆沉。吴楚东南际，贤豪本代兴。之子挺灵异，匹练应初生。童龄擅芳誉，弱冠扬徽称。操瑟竟难合，明经待晚成。遇我闽海曲，示我郢中声。训士力崇古，何嫌世俗轻。游扬渐以广，乘时起令名。终当策高足，万里扬前旌。"}