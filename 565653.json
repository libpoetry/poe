{"id":"565653","title":"送闽中谢佥宪庭桂赴湖广一首","dynasty":"明","author":"黄省曾","text":"西北生浮云，尔卧三山阳。捧檄镇雄藩，云卷苍天张。綵鹢浮新河，苏台玩莲芳。黄生江海士，斐然孔门狂。高车一以过，白衣忽相忘。挥手自兹去，锦袍耀三湘。持衡平江夏，皞然黎元康。苍梧见鸿没，黄陵听歌伤。金铖秀竹月，赤壁松萝霜。安陆九井深，衡山五峰长。夙昔慕此地，何时理行装。来寻桃花嵓，醉倚桃花傍。幽索凤眼绣，笑持虎盘囊。倘遇鹤上人，玉台以徜徉。"}