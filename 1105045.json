{"id":"1105045","title":"山中呈聂心远诸客","dynasty":"宋","author":"文天祥","text":"谁入山来问野舟，一篙花外渡深流。小颦风树蹁跹鹤，浅约湍沙浩荡鸥。湖上有时思洛社，人间何处不滁州。徘徊才是黄昏候，短笛先催月上楼。黄叶婆娑上钓舟，唤回旧梦到江流。多情政自怜樯燕，两鬓终当付野鸥。未说离怀向南浦，须知诗意在夔州。朔风昨夜吹沙急，早觉寒声战玉楼。"}