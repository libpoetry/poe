{"id":"488801","title":"重阳前一日周元孚邀同邬汝翼谢少廉于衙斋言别时元孚奉使还楚","dynasty":"明","author":"佘翔","text":"枫叶萧萧雨乍晴，悲秋偏爱集同声。东南信美忘宾主，词赋争雄总弟兄。节逼重阳萸已熟，露漙三径菊初荣。传杯忽动登高兴，把袂多含送远情。万户天临双杵动，九江云带片帆轻。镜中鬓为忧时改，马首尘来候吏迎。一入西陵询故旧，几回北阙恋承明。君家江左风流在，春水楼船下石城。"}