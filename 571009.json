{"id":"571009","title":"奉和徐太守阅陶诗一日难再晨句有感而作","dynasty":"明","author":"符锡","text":"亹亹幽居士，雅志在经略。兀傲当盛年，岂不荣世爵。尺表无停晷，颓波其容作。抱独发孤唱，览物将焉托。遂此耿介怀，和光谌所薄。读书贫巷中，稍旨颜瓢乐。猥蒙父老顾，乖违愧留诺。曾知凌烟上，风云炳丹雘。驰阪登骏良，絷泥委骀弱。慎惟明德姿，湛卢思避锷。圣纪值重明，遑途靡枘凿。申命隆时牧，流膏侈偏著。惜晨仗兹篇，翻遗野人药。三叹不辍响，绸缪盻西郭。起舞想闻鸡，待旦兴宵柝。良一激懦□，滞思出玄莫。"}