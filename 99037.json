{"id":"99037","title":"蜜酒歌·西蜀道士杨世昌","dynasty":"宋代","author":"苏轼","text":"西蜀道士杨世昌，善作蜜酒，绝醇酽。余既得其方，作此歌遗之。真珠为浆玉为醴，六月田夫汗流泚。不如春瓮自生香，蜂为耕耘花作米。一日小沸鱼吐沫，二日眩转清光活。三日开瓮香满城，快泻银瓶不须拨。百钱一斗浓无声，甘露微浊醍醐清。君不见南园采花蜂似雨，天教酿酒醉先生。先生年来穷到骨，问人乞米何曾得。世间万事真悠悠，蜜蜂大胜监河侯。"}