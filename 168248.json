{"id":"168248","title":"米元章书简帖赞","dynasty":"宋代","author":"岳珂","text":"论书自晋始，盖因其风俗之清而流之于妍。降而六代，又以其羽尚之笃而溺之于专。维唐设科，身判书言。作成自初，欧褚争先，薛靓张颠，颜真迎便。中世而后，虽经生楷隶，犹得以扬镳而鸣鞭。五季日卑，吾宋兴焉。士以德进，舍艺之偏。既窒其进取之涂，故世之以书名家者，皆不杂以人而纯乎天。更八叶之豫丰，乃设学而详延。有芾者出，集其大全。盖繇羲献而来，遡崇观而前，或营萃以拔棘，或宫墙而及肩，或小醇而大疵，蔌舍正而取权。六书之统，殆所谓芾之死不得其传也。巘巘乔岳，洋洋大川，草木风云，波涛蛟鼋。我系此评，其然岂然。较三十里，后八百年。"}