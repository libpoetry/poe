{"id":"686289","title":"武当八景 天柱凌云","dynasty":"明","author":"史谨","text":"诸峰罗立翠莲开，天柱当中冠五台。势插银河逾万仞，顶摩黄鹄倚三台。丹光夜向琳宫出，云气朝从华岳来。我忆凭高望乡国，一杯沧海隔蓬莱。宝殿珠宫护六丁，一尘不染昼冥冥。树环松桧千层碧，山立芙蓉四面青。落日风声随虎豹，虚檐云气走雷霆。道人不管人间事，自拂烟霞采茯苓。万壑千厓晓雾消，琳宫弘敞映仙桃。路通绝顶青冥阔，凤哕朝阳紫殿高。林下每看羊化石，松间时见鹤归巢。我今欲借登山屐，来访安期不惮劳。深谷藏源远近通，下连诸涧尽朝宗。飞空自响钧天乐，震地偏惊启蛰龙。阔处倒涵山岳影，渡边多见鹿麋踪。几番过雨扶筇听，髣髴涛声起万松。岩前流水带龙腥，石上灵芝到处生。绝壁倚空非禹凿，高萝悬幄自天成。岚飞翠雨林梢滴，鹤载瑶笙月下鸣。知有仙宫烟雾里，樵歌长答步虚声。山绕琳宫列画图，天然形势一仙都。翠岚窗户藏丁甲，白昼风云忽有无。羽客夜归骑一虎，仙禽晓过引双雏。何时得造烟萝径，石上同寻九节蒲。古洞深沈万木遮，洞中初转阿香车。已知太乙行时令，不觉春光动物华。甘雨顿青原上草，仙桃渐吐日边花。明朝拟欲寻芳去，先向新宫觅少霞。层台屹立楚天西，曙色遥分石径危。玉兔已沈千仞壁，金乌飞上万年枝。露凝仙掌云犹湿，花覆天坛影渐移。中有长生餐玉者，往来不许世人知。"}