{"id":"835540","title":"金缕曲 和汤冰持醉春原韵","dynasty":"清末民国初","author":"潘榕","text":"桐阴豪吟快。赏春光、连番小宴，节过挑菜。朋辈情投忘尔我，相契形骸而外。尽醉绿、裁红描黛。羡煞临川双笔妙，倒词源、潮涌来澎湃。佳句读，瓣香拜。怜花生怕游蜂虿。似犹有、少年结习，狂奴故态。漫道潘郎衰鬓白，老去风流尚在。把诗酒、寻常还债。世事升沉君莫问，乱纷纷、李尽桃僵代。偏见惯，不惊怪。"}