{"id":"145685","title":"疏影·寻梅不见","dynasty":"宋代","author":"彭元逊","text":"江空不渡，恨蘼芜杜若，零落无数。远道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕余醒寐，遗佩环、浮沉澧浦。有白鸥、淡月微波，寄语逍遥容与。"}