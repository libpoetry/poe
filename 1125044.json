{"id":"1125044","title":"和十二兄五首","dynasty":"宋","author":"晁冲之","text":"渊明诗百篇，无一不说酒。四顾宇宙间，独与此物厚。子云苦家贫，日给或亡有。艰难识奇字，草玄至白首。时时载酒来，尚乃好事友。吾兄斯人徒，性亦嗜醇酎。宁知俗士嫌，益觉儿女丑。孰云醉无度，婉婉春月柳。区区布肉论，迟速同一朽。但看古圣贤，得如饮者不。伯也今代豪，嗜诗如嗜酒。赋多转遒劲，语老愈深厚。尘言删不存，妙句元自有。白华忽补亡，关睢不为首。埙篪起兄弟，珠玉到朋友。吟咏九日菊，沉酣八月酎。搜剔发清新，联翩杂奇丑。详味吁谟章，用意过杨柳。但使身愈穷，未信名可朽。不知造物意，令作清庙不。崎岖谪仙人，豪放一寓酒。平生韩荆州，未识意已厚。幕府强辟召，此例未见有。书币入吾庐，鞍马望陇首。出处计已熟，不复讯交友。南山别何时，气尚若酣酎。筹策屈大才，谈笑诛小丑。戍角断落梅，羌笛起折柳。将军意未快，战士骨已朽。请公入参谋，可用和戎不。先生翰墨英，挥洒每被酒。气凌苍柱穹，势压坤轴厚。俊拔今固无，妙绝古未有。惊鸾忽矫翼，奔马时骧首。高步褚薛流，下视钟王友。好事随取之，所至具名酎。简疏秦隶奇，谲怪夏篆丑。么么张芝草，妩媚元和柳。载观碑籍存，尚恐金石朽。未知太极成，有请于公不。我家溱洧间，春水色如酒。嵩少在吾旁，日夕意亦厚。田园虽不广，幽兴随事有。药畦灌陈根，芋区采骈首。春郊饷耕徒，秋社接酒友。饱诵传家书，促酿供客酎。益知简易真，未愧疏拙丑。迩来居东都，物色不见柳。造次遇摧折，荏苒及衰朽。欲归便可尔，未知公果不。"}