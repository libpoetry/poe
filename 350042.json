{"id":"350042","title":"忆旧游·夜深浑不寐","dynasty":"清代","author":"汤莱","text":"夜深浑不寐，却对银蟾，故起新愁。遥怜当此际，梧桐清影，可为人留。惟问花香鸟语，春到倩谁收。只帘外青山，窗前流水，阅尽沉浮。休休。回首处，将一种凄凉，暂付庄周。叹胜地不常，早荒台馀垄，三径全休。纵使梦魂飞越，欲说也无由。料当年燕子，飞飞犹自觅南楼。"}