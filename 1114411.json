{"id":"1114411","title":"送恩平潜使君还里二首","dynasty":"宋","author":"李昴英","text":"风流太守作春游，到处恩波浩荡流。怀绶故乡需上日，移舟别浦趁中秋。声歌洋溢行人口，书翰纵横健笔头。识面虽新心颇熟，殷勤话别送归舟。五载南州屈重名，活人一段是归程。两州曾唤两苏起，孤节要师孤竹清。合有锋车催赴阙，不应画戟又专城。闲身已决深山底，千里犹能共月明。"}