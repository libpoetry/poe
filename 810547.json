{"id":"810547","title":"和叔平病中见忆","dynasty":"清","author":"于荫霖","text":"驱车城东隅，访我幽人居。忆昔共君话，胜读十年书。别来未两月，相见讶清癯。君病身未健，我学愧多疏。仰视日移晷，清谈良足娱。徐徐清风襟，皎皎明月烛。羡君修晨昏，萱堂延百福。我登高贤庭，滫瀡闻香馥。无官孰羁身，有书足饱腹。此乐傲三公，可以怡幽独。时来听足音，开径延修竹。"}