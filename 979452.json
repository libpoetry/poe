{"id":"979452","title":"初与文潜入馆鲁直贻诗并茶砚次韵","dynasty":"宋","author":"晁补之","text":"黄侯阅世如传邮，自言何预风马牛。草经不下天禄阁，诗入鸡林海上州。兼陈九鼎灿玉铉，并缀五冕森珠旒。后来傀磊有张子，姓名并向紫府收。青春一篇更奇丽，势到屈宋何秋秋。洮州石贵双赵璧，汉水鸭头如此色。赠酬不鄙亦及我，刻画无盐誉倾国。月团聊试金井漪，排遣滞思无立锥。乘风良自兴不浅，愁报孟侯无好诗。"}