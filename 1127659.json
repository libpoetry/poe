{"id":"1127659","title":"遗直堂","dynasty":"宋","author":"曾几","text":"三孔吾渭阳，犹及见仲叔。堂堂舍人公，再拜但乔木。长身一庭中，劲气九霄上。思公立朝时，凛凛不可向。策登董相科，赋作长卿语。刘牢出外甥，愧我不如古。老柏蜀人爱，甘棠召南思。领客清樾下，作诗咏歌之。元祐几阅岁，诸公一无遗。吾舅典型在，神明力扶持。柏叶松其身，在时公手植。杂树谁所栽，一钱初不直。"}