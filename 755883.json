{"id":"755883","title":"三兄归自新疆过湘感赋","dynasty":"清","author":"钱淑生","text":"人生苦远离，况复经岁年。悠悠日复日，时事多变迁。自从阿兄出，亲戚俱完全。前年妹夫死，幼子旋弃捐。嗣后祖翁姑，高年不复延。未几二伯翁，复表《泷冈阡》。我家伯父死，长兄自陇还。二嫂忽遽逝，家书言惨然。今年三伯母，又复归黄泉。老父悲亲戚，小病长纠缠。老母稍旷释，右臂病未痊。归省此其时，高堂望已穿。勿复滞归期，勉撑湘上船。再拜北堂人，四女未寄笺。为言人世事，修短自有天。悲吊苦无益，且自宽食眠。飞鸿傥有便，遗我书一篇。"}