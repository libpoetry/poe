{"id":"730398","title":"慈仁寺双松犹存往观有作","dynasty":"清","author":"张之洞","text":"千步廊前车如织，归来中满不能食。无聊欲共草木语，城南双松上胸臆。琳宫百堵无片瓦，远见精神出草棘。伟哉衣冠绮与黄，曾睹秦火三月熄。龙鳞如掌丑愈妍，返照在顶晃黝碧。崇效僧图遭掠卖，长椿九莲难踪迹。此寺瓷像亦俄空，佛救不得凭谁力。访旧多为游岱魂，求如汝寿那可得。同游俱是感慨人，藉草相看到曛黑。往年妖乱等一梦，锦库成灰铜仙泣。遗此区区老秃树，岂足增壮帝京色。虽不中用亦复佳，留与后来阮亭望溪弄笔墨。"}