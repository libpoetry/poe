{"id":"684012","title":"杂言五首 大言","dynasty":"明","author":"王世贞","text":"鸟王翼覆须弥谷，龙伯缗连巨鳌六。九海捐波濯吾足，兜率宫庳不堪宿。海沙濛濛散鲲子，标虱悬心中蓬矢。檀槐接壤五千里，蛮触交兵万人死。愚公移山卫填溟，呼日东走岱西行。秦皇采药求上升，傅节比义取公卿。江流辞峡注清湘，金沟堤旁种垂杨。邯郸艳姬挑冶郎，长安金多结貂珰。悬度山腰铁絙靡，恶风吹船入罗鬼。前有窫貐后伏虺，孤臣握兵内惭毁。"}