{"id":"639609","title":"绕佛阁 喜参同庵新建大悲楼","dynasty":"明","author":"归淑芬","text":"法云普覆，双溪水绕，新筑璀璨。高阁孤耸，一灯远映、梵音到花畔。桂香又遍。招隐作伴，深坞幽境，时卧游玩。梦魂缭绕，鸿飞少芳翰。病客最疏懒。暮唤莲莲涤古砚。还是检书、咿唔常目眩。待腊尽春来，重赴禅院。此时登殿。缓步女丛林，积怀颇展。绿阴堪听黄莺啭。"}