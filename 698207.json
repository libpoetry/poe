{"id":"698207","title":"送陈师召侍讲升南京太常少卿","dynasty":"明","author":"倪岳","text":"载酒都门道，春风花满园。永怀别后事，须忆醉中言。求友长怜子，居官屡得孙。何时寻旧约，联佩掖西垣。九关辞晓仗，匹马逐春帆。暂解词垣直，荣题礼寺衔。龙江天缥缈，凤岭雨巉岩。到处供吟眺，何时寄一缄。词垣二十载，友道托深知。闽海来双凤，秦淮见一夔。圣皇元重礼，士子待谈诗。明日河桥别，停云有所思。行歌动骊驹，番直别金马。衔杯复踟蹰，把袂此倾泻。交情固同陈，文采岂殊贾。容台藉增重，江南慕风雅。"}