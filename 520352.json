{"id":"520352","title":"说经台之北仅一舍有祖庭焉予访重阳旧迹虽有黄冠数辈惜无可问之者然而叠阁重楼气象甚都所谓五祖七真者其亦乘云驭鹤而来憩于此耶盖不可知也予面峰峦徘徊松下恍若飞渡弱流而容与蓬山之上矣因作一诗以写幽兴云","dynasty":"明","author":"朱诚泳","text":"峰峦矗矗与天齐，叠阁层楼望处微。云去瑶坛丹灶冷，雨香石径紫芝肥。湫深自尔宜龙蛰，树密多应碍鸟飞。真境可人清兴好，肯因行役浪思归。"}