{"id":"1224595","title":"今体诗六十韵赠饯正傅之官池阳述学言怀见乎辞矣","dynasty":"元","author":"柳贯","text":"昔有推乡学，今谁侮圣言。尚辞沦曲艺，执业谢专门。制锦何妨美，更刀实太烦。爰从王氏作，重喜鲁经存。集注初刊定，传疑并讨论。七篇贤所训，一贯道攸根。翼传兹犹准，希踪孰可扪。仁岩顷颓剥，建木泮奫沄。或者伤麟趾，嘻其状虎贲。走虽名恶子，君岂负诸孙。直想披吾与，毋徒闯彼藩。律元求秒忽，车用饰轮辕。堂陛尊卑分，渊泉左右源。缓行惟视履，妙契必亨屯。固谓炊将熟，终期溺是援。蟾梯荣峻陟，鹏路蔼孤鶱。正取能充拓，何尝志饱温。银章凌雾雨，朱绂贲丘园。负弩方前导，乘车且载奔。威行秋浦曲，象动岁星垣。入署梅花晓，开筵草色暄。琴声春寂寂，帘影昼掀掀。建德当时国，清溪何处村？再畬宜黍稌，庶植间兰荪。明府今为政，穷阎自不冤。使民安蜡腊，戒吏绝壶飧。可得防毚兔，常须苙放豚。马惊连轴折，鱼淰尺波浑。警静山无盗，年登社有膰。鸡窠对翁稚，肉谱系仍昆。拊己心惟小，趋风礼更繁。加笾荐庭实，敛板候戎轩。勿枉中怀璧，宁甘右属鞬。因游问花柳，须暇采蘋蘩。客梦西堂句，宾筵北海尊。神应歆岂弟，世岂混昭昏。稳蹑飞凫舄，徐升画鹿轓。胸中五色线，天上九重阍。补衮功诚著，观书眼未眢。葆光非匿景，绝利不离源。有客愚溪柳，其人太学蕃。方时征汇吉，自信括囊坤。化瑟迟当改，樵枰看屡翻。先机轻绛灌，未患稔晁爰。此岂犹堪出，子将矢勿谖。采芳留晚节，曝背负朝暾。独幸联衣袂，频容渍酒痕。亲仁情正切，惜远思如燔。薄赠将吴纻，佳占献楚焞。瞻云渺江汉，掬月在瓶盆。生色滋融盎，清光与吐吞。各持脩省事，永慰别离魂。列辟无前绩，先师罔极恩。名山严泰华，大器属玙璠。法古承三统，书年表一元。荣枯徵断简，消息候微萱。避弋齐缥凤，惩羹忌染鼋。谗夫行似蜮，君子化为猿。计熟非稊稗，维丰俟芑穈。短篇墙及仞，企望倚昆崙。"}