{"id":"1112298","title":"阴晦残春可惜二首","dynasty":"宋","author":"宋庠","text":"园林春去自无欢，宴幕经旬掩客盘。雾野关河非意失，晓楼风雨不时寒。空梁燕湿休矜舞，曲沼蛙鸣且为官。嵩少归心堪怅望，紫芝赪桂老琼峦。柳长花歇夏云初，幽圃寻芳但绿芜。不分伯劳随阿母，生憎蛱蝶效当涂。昏沈岭雾吞斜日，寂寞溪烟压翠蒲。欲拂琴徽销客恨，哑哑城曲已啼乌。"}