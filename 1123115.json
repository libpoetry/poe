{"id":"1123115","title":"乙未元夕坐上用东坡上元韵二首","dynasty":"宋","author":"胡铨","text":"胜游宝箓记吾曾，五十年来一衲僧。昼短莫吟千岁烛，年丰聊看九华灯。一毬未放寒星坠，万炬浑惊烈日升。诗酒虽堪驱使在，照愁佳句愧坡能。漫云学佛竟何曾，且伴西邻正觉僧。莫笑酒狂刚止酒，且来灯下看传灯。人言星近如堪摘，谁谓天高不可升。见说燧人初改火，固知将圣信多能。"}