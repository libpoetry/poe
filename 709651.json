{"id":"709651","title":"崇祯皇帝御琴歌","dynasty":"明末清初","author":"陈子升","text":"夏后峄阳桐不贡，周王岐山久无凤。凤去桐枯未足愁，哀弦万古堪悲恸。悲恸兮如何，先皇琴兮小臣歌。小臣生在南边鄙，身比爨桐心不死。莫提长剑定三关，聊抱孤琴游万里。瞻孝陵兮聆高庙之景钟，望煤山兮泣烈皇之遗弓。吊金戈于漠北，翻碧简于山东。山东济南李家名，家藏百琴倾百城。百琴一一囊且匣，出匣开囊一琴使人惊。钟山玉晖九寡珥，古来稀有此光晶。腹中䥴文翔凤名，龙唇凤沼文相生。曾经烈皇亲手抚，真龙手中翔凤舞。甲申三月便殿中，七弦自断琴心苦。八音遏密兆此时，四海伤心惜明主。呜呼烈皇御极十七载，祖宗全盛金瓯在。外图政教务严明，内览诗书备文采。上有君兮下无臣，宫弦张兮商弦改。闻有能琴杨太常，烈皇礼之如师襄。承恩别有一琴赐，得与翔凤相回翔。一自烈皇登遐去，太常抱琴山泽藏。终身感恩成乐章，恭贮赐琴居草堂。虞帝薰风寂蒲阪，皇英瑶瑟怨潇湘。天下臣民如寡鹄，长卿莫奏凤求凰。神京既不守，宝器将何依。弦歌邹鲁近，毋乃凤凰飞。将军披铁铠，文士拂金徽。共苦兵戈际，谁知律吕微。烈皇安兮琴肃肃，臣不及钧天侍宴调丝竹。烈皇怒兮琴轰轰，臣愿得挥云拨雾扬天声。但愿见舞阶格苗之干羽，不羡彼登楼下凤之瑶笙。臣拜御琴长加额，归告当年碎琴客。安得普天知此音，中和乐奏无兵革。"}