{"id":"503793","title":"待月台为黄文中赋","dynasty":"明","author":"郭奎","text":"微云澹清夕，置酒临高台。逍遥敛巾帻，既酌仍停杯。呼童灭华烛，以待明月来。始望东南端，复集西北阶。须臾见光彩，流影渐裴回。徘徊欲起舞，倾我尊与罍。圆光皎中天，大地无纤埃。俯视曲水湄，谩观波萦回。零露时已盈，桂树先秋开。城上有警柝，广庭多古槐。东家嫠妇泣，西家弦管催。时固有如此，我独何悠哉。长歌达明曙，乐此平生怀。"}