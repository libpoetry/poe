{"id":"685597","title":"寄题大家宰玄翁何老师南野别业二首","dynasty":"明","author":"邓云霄","text":"星辰曳履领千官，勇退遥辞玉笋班。梦绕西清依北斗，园开南野即东山。会中九老谁前席？壶里三花好驻颜。漫道烟霞栖便稳，江湖廊庙正相关。溪环南野似蓬瀛，却笑平泉浪得名。一代人伦悬水镜，百年行乐寄棋枰。篱编锦石黄花绕，棹倚银沙白鸟迎。曾附公门桃李树，一枝先濯露华清。"}