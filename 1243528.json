{"id":"1243528","title":"谢李从道见寄","dynasty":"元末明初","author":"叶颙","text":"汉唐之世多俊贤，才高有如横海鳣。搜索异景不得潜，骊珠一夜飞上天。江左风流亦可怜，高谈出口如涌泉。近来诸子无足言，白鸡梦破千千年。斯文无人世所冤，遣公出世扶其颠。遨游八极乘紫烟，绛旂丹毂驱我先。我生嗜酒无一钱，酒酣落笔惊四筵。见公始觉心茫然，仰天大笑呼谪仙。天风吹落云锦篇，皎如明月堕我前。寒光耿耿江底悬，鱼龙夜抱星斗眠。议论汹汹来百川，似欲上拍曹刘肩。有人如此犹弃捐，朱颜改后宁复妍。愿为羲和执玉鞭，驾驭白日青云边，请公早上登封笺。"}