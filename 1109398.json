{"id":"1109398","title":"辇下春怀十绝呈赵达夫","dynasty":"宋","author":"刘弇","text":"绛阙岧峣五色中，六街风稳柳贪慵。金明解染波千顷，不似君王惠泽醲。栏玉梯金十二楼，百花烘作紫烟浮。草黏天远难凭信，丝扑人来惯送愁。蝶正冶容蜂正狂，莺如羞涩燕如忙。低枝莫搭鞦韆索，留送婵娟出短墙。杏红似为桃红妒，柳绿浑将水绿争。去日背人来日逼，新愁特地旧愁并。杨柳丝间黄栗留，杏花枝底碧遮油。一鞭归兴输年少，十日香尘卷日流。一番勒花寒阵过，几竿搓柳日痕流。新阡绀幰迢迢去，往事黄昏恰恰愁。活琉璃涨金明色，闹绮罗成上苑围。须信皇州春自满，莫愁青帝等閒归。已凭欢伯为愁敌，更指华胥卜梦邻。数歇卖花声过耳，谁家斗草事关身。三径就荒归渺邈，五浆先馈懒逢迎。较量春色无花品，收拾生涯有酒觥。魂先絮怯青楼女，命为花轻白袷郎。春色不应疏病客，正缘生计纸千张。"}