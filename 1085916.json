{"id":"1085916","title":"诗史堂荔枝晚熟而佳预约同官共赏偶成参差摘实分饷因诵庐陵先生诗云人生此事尚难必况欲功名书鼎彝复用前韵以歌之","dynasty":"宋","author":"王十朋","text":"诗史堂前荔支晚尤美，高压泸戎与妃子。姓名犹未闻峡中，风味惟应自皮里。试将远况江瑶柱，正似骚人拟良史。我来叹息颐屡支，殊方争献惟恐迟。汝今已晚何用好，不是少陵谁眼之。贵妃游魂遭血污，玉坐悲怀何以诉。惟有云安再拜人，闷解夔州两绝句。遗像空存食不血，满目烟霞明自灭。何人种此星几终，一树团团味奇绝。君不见南宾木莲有华何足图，乐夫过虑重看无。又不见洛阳牡丹妖艳何必谱，六一区区记风土。天生此果更此株，夏日之时见子馀。昼疑炎方张火伞，夕讶庭树栖赤乌。双头瑩若玉一瑴，细骨轻于钱五铢。陈江阀阅如崔卢，兹产于闽必争驱。甜无中边大胜蜜，酝酿不假蜂为奴。永安宫西郡堂后，折简呼宾老太守。时方炎热会苦稀，事好乖违意徒厚。手摘高枝赠丹实，歌和前篇搔白首。嗟一饷之乐兮，天亦悭于老朽。"}