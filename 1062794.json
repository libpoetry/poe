{"id":"1062794","title":"河间令尹","dynasty":"宋","author":"赵鼎臣","text":"东家载豆如山岳，西舍割禾无处著。父老欢呼南陌头，打鼓吹箫相燕乐。今年不复似常年，㪷米都无百十钱。新来长官政及我，夜无吠犬人得眠。公家力役会不免，常苦里胥相扰乱。里胥不出今几时，我自输官不须叹。秋风袅袅乐无涯，枣有实兮菊有花。闻道长官作生日，相呼父老来排衙。排衙奉上一杯酒，再拜长官千万寿。三年替去不须臾，聊与斯民为父母。"}