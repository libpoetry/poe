{"id":"740157","title":"题宋比玉八分书册子后","dynasty":"清","author":"张锡爵","text":"暴秦燔经多狱讼，书趋便易隶乃兴。建初饰隶作楷法，义取八字分成形。篆八隶二相割取，俗流伪托言难凭。毛弘秘书教自汉，钟繇铭石看飞腾。有邻择木擅唐代，字体与汉原相承。弥勒像碑少笔法，百金一字知虚称。珏也工书值明季，奋笔俯仰萦回轻。烟飞云逝断还续，山颓雨骤纵复横。屹如钟虡悬重宇，翩如鸾凤翔青冥。上谷二难频展玩，衙斋风日何幽清。流传距今越百载，纸墨完好光荧荧。吾闻珏也不羁士，主文谲谏能诗鸣。荔枝仙人早自号，路逢程老谓松圆。呼以兄。小鸾长裾日捧砚，浊醪数斗倾盆罂。兴酣八分夸入妙，淋漓素壁兼秋屏。宜官酒舍漫偿值，魏武别馆闲施钉。珏也此书与之敌，纤波浓点犹前型。北走燕山东吴越，抱琴彳亍歌榛苓。故园荔熟不归去，桐棺旅殡吁可矜。从来盛名多坎壈，题诗望古心怦怦。"}