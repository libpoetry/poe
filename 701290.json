{"id":"701290","title":"游城南灵岩寺四首","dynasty":"明","author":"黄仲昭","text":"偶乘清兴扣禅门，碧霭深中一径分。响杂梵经风入树，暝侵色相石生云。三千佛界中天见，百八钟声破晓闻。景物役人吟未就，轻烟疏雨澹馀曛。风景无端拥寺门，望中山色几重分。泉声满室长疑雨，树影当窗半是云。一派禅房依涧转，数声清磬隔林闻。灵岩一百二十寺，多少楼台锁夕曛。古寺苍苍不计年，到来拟结半生缘。僧闲了悟空中性，地僻分明物外天。满室香烟初起定，一天花雨正谈禅。因知佛法多灵异，钵水能令出白莲。云岩一别几经年，此日重游亦有缘。祇树阴森寒带雨，涧泉澄瑩碧涵天。满窗风月供吟句，半榻烟霞伴坐禅。乘兴更登高处望，好山四面削青莲。"}