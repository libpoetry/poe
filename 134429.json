{"id":"134429","title":"缚虎图·孙生非画师","dynasty":"宋代","author":"司马光","text":"孙生非画师，趣尚颇奇伟。为人少谐合，不肯畜互子。时时入深山，信足动百里。萧然坐盘石，尽日曾不起。精心忽有得，纵笔何恢诡。万象皆自然，神工相青里。流传落人间，万金易雨纸。君家缚虎图，用意尤精緻。虽云琐纽牢，观者犹披靡。昔闻刘纲妻，制虎如犬豕。系之床脚间，垂头受鞭箠。孙生傥未见，画此变何理。明知非世人，羽化实不死。愿君它日归，置之成都市。必有乘槎人，庶几能辨此。"}