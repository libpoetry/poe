{"id":"519444","title":"四时词 其三","dynasty":"明","author":"朱诚泳","text":"金天凉冷金风急，万点金萤照宫掖。银床夜夜落梧桐，宫树朝来零露湿。乘闲试上来青楼，咫尺南山入远眸。阑干徙倚括奇观，诗成敲折珊瑚钩。东篱采采黄金蕊，远致南阳菊潭水。安排服食制颓龄，水味花香溅牙齿。酒满金罍秋月明，可人别去不胜情。短书欲寄何由达，万里长天一雁声。"}