{"id":"768579","title":"水龙吟 白莲","dynasty":"清","author":"沈岸登","text":"晚凉吹遍蘋风，琼田一片浑无迹。纷披冷艳，也浮青盖，未输朱莳。弱腕波心，玲珑笑挽，粉香同滴。待菱歌唱罢，呕哑载去，秋容淡，谁怜得。烛下何郎寻觅。暗相形、胜伊钗泽。鸳鸯睡起，翻憎翠鬣，还羞锦翼。淡墨蒸烟，明绡溶水，画图岑寂。任娉婷矜许，东风不嫁，倚银塘立。"}