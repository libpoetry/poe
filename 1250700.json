{"id":"1250700","title":"赠别王季野判官入闽兼柬其弟季耕照磨","dynasty":"元末明初","author":"王祎","text":"维王望闽中，载德今奕世。堂堂忠悯公，致身当宋季。道学承紫阳，名位埒真魏。忠悯实犹子，全闽属制置。天兵既南征，奉籍来附?。世皇重嘉叹，仍托七闽寄。嗟哉日本役，遗忠更昭晰。是生清献公，荦荦公辅器。髫年擢县宰，弱岁膺阃贰。扬历参大藩，率用儒饬吏。廉名贵华皓，重望压同异。英英群公子，金昆联玉季。维君美无度，梧竹含标致。词华丹凤毛，宦业皂雕翅。譬如昆山玉，不琢自纯粹。又如古干将，芒采不可閟。自馀诸伯仲，家业俱善继。侨居吴中久，门阀擅崇贵。良田与美宅，先帝之所赐。忽时遭艰危，干戈遍天地。吴城甲江左，曾是一朝弃。嗟君脱虎口，老幼得携累。钱唐及金华，亦是少安憩。世涂仍多虞，更作入闽计。喜兹新命攽，拔擢南剑倅。南剑介闽关，忠悯所尝治。讵期未百年，乃睹拜厅事。颇闻故里间，丘垄多芜废。昼锦人所誇，行矣毋濡滞。念昔陪英游，十载托深契。时方乐承平，南吴北燕蓟。春嬉并游鞭，夜宴接歌袂。时时发吟咏，倡和忘梦寐。兹乐岂复得，临风起歔欷。黄尘障赤日，驿道千里逝。愿言宝尔躯，远大自今始。慷慨丈夫怀，悽恻儿女泪。赠篇觉词繁，庶用为君慰。"}