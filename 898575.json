{"id":"898575","title":"鉴湖晚归","dynasty":"宋","author":"张伯玉","text":"会稽太守无事时，缓带长作渔樵嬉。大航平榻引宾从，谈笑晚从湖上归。湖边居人望簇簇，湖岸花木情依依。环峰晻霭天四垂，渌水荡漾双红旗。城头叠角已平西，船上樽酒含馀辉。冷风徐引江鹄飞，白云回首清猿啼。渔讴菱棹烟火微，使人却厌千骑随。归来楼阁上灯后，时觉天风清满衣。"}