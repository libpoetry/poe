{"id":"291676","title":"木兰花慢·题悼兰集","dynasty":"现代","author":"寇梦碧","text":"驻娭光片影，忍重忆、旧欢盟。尽贳醉钗边，邀歌扇底，心迹双清。新醒漫赁泪浣，托微波、弦上有流莺。啼损幽兰露眼，护花谁系金铃。层城一夕返云輧，愁草瘗花铭。奈梦断香销，曲终人远，空吊湘灵。星星鬓丝渐改，到中年、哀乐便无名。一样伤春身世，杨花不算飘零。"}