{"id":"1193561","title":"拨棹子","dynasty":"唐","author":"尹鹗","text":"风切切，深秋月。十朵芙蓉繁艳歇，凭小槛、细腰无力。空赢得，目断魂飞何处说。寸心恰似丁香结，看看瘦尽胸前雪。偏挂恨，少年抛掷。羞睹见，绣被堆红闲不彻。丹脸腻，双靥媚。冠子缕金装翡翠，将一朵，琼花堪比。窠窠绣，鸾凤衣裳香窣地。银台蜡烛滴红泪，醁酒劝人教半醉。帘幕外，月华如水。特地向，宝帐颠狂不肯睡。"}