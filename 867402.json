{"id":"867402","title":"东风第一枝 其二 壬戌闰腊望，雨中立癸亥春，与高宾王各赋","dynasty":"宋","author":"史达祖","text":"草脚愁苏，花心梦醒，鞭香拂散牛土。旧歌空忆珠帘，彩笔倦题绣户。黏鸡贴燕，想立断、东风来处。暗惹起、一掬相思，乱若翠盘红缕。今夜觅、梦池秀句。明日动、探花芳绪。寄声沽酒人家，预约俊，游伴侣。怜它梅柳，乍忍俊、天街酥雨。待过了一月灯期，日日醉扶归去。"}