{"id":"1117748","title":"自述三首","dynasty":"宋","author":"陆游","text":"古井无由浪，浮云一扫空。诗书修孔业，场圃嗣豳风。惧在饥寒外，忧形寤寐中。吾年虽日逝，犹冀有新功。旧业还耕钓，残年迫耄期。筋骸衰后觉，力量梦中知。客约溪亭饮，僧招竹院棋。未为全省事，终胜宦游时。屏迹归休后，颐生寂寞中。忍贫辞半俸，学古得全功。西埭村醅酽，东陂小彴通。经行有佳趣，稚子也能同。"}