{"id":"648769","title":"送尚书魏公致仕还乡诗","dynasty":"明","author":"杨士奇","text":"江右国南服，贤才之林薮。匡庐彭蠡间，清淑萃加厚。英英魏文渊，人物星之斗。明经在致用，一第咄嗟取。峨廌入乌台，白简岁年久。击邪奋无前，直枉宁肯后。超跻副浙宪，声华耸冈阜。简陟少秋官，式贰大司寇。致鞫悬鉴明，析疑迎刃剖。大梁困岁饥，方伯拜廷授。悉心事旬宣，勠力苏稿朽。归来掌邦禁，雍容帝左右。既诘奸慝平，亦著武绩茂。廉清一志坚，闻望六官首。方兹切倚毗，云何慕畎亩。惟皇悯疾疢，且重违耆耇。锡之五色书，龙光焕户牖。久行遂归止，福祉自天祐。川开万里风，南帆驶于走。云净九叠屏，烟消彭泽柳。迎门集童稚，携觞聚邻叟。欢庆溢乡闾，劳问洽亲旧。超超天地外，此乐宁多有。蹇予朴钝质，颓龄七旬九。谬叨词林馆，固陋寡所偶。责重力不任，兢兢虑灾咎。所藉同乡邦，同心二三友。有言相启发，有病相砭灸。何君既离郡，魏公复分手。念此增悲嘅，中怀杂纷糅。岁晚应乞身，归程能待否。市酒望湖亭，玉壶为君扣。"}