{"id":"820871","title":"百字令 柳墅感旧，用稼轩韵","dynasty":"清末近现代初","author":"郭则沄","text":"萧疏残柳，问何人凭吊，西风时节。乱叶堆黄池上径，水鸟飞回寒怯。虹影移舟，莺声劝酒，旧梦伤轻别。断碑榛掩，舞铙遗事休说。飞絮记拂春旗，仙舻去后，凄黯前朝月。残劫楼船收拾尽，馀恨沧波重叠。蕃冢云迷，野亭水绕，几树偎烟折。灵和天渺，客游应感岁华。"}