{"id":"1218595","title":"送周草窗尊师归庐山太平宫","dynasty":"元","author":"成廷圭","text":"匡庐之山仙所居，银河倒蘸青芙蕖。三千里路昔一往，十八社友今何如。向来匡君结庐处，至今海月悬高树。水流花落春复春，洞府苍茫隔烟雾。西风萧萧吹短衣，卖药修琴不归去。浔阳潮落海欲枯，几时再得麻姑书。桂风不跨林下虎，回仙肯顾盘中鱼。幸留神物守丹鼎，近喜弟子迎飙车。世间信有扬州鹤，看汝乘之上寥廓。晴窗须理白云篇，爽气仍开紫霞阁。袖中宝剑且藏锋，彭蠡小龙方睡着。"}