{"id":"692582","title":"秋兴","dynasty":"明","author":"杨时英","text":"大火西流金气清，长林淅沥起秋声。齐纨肩冷班姬怨，楚赋悲生宋玉情。风荡芙蓉翻露滴，雨寒蟋蟀入霄征。登山临水增惆怅，翘首高天一雁横。双星耿耿度明河，一水盈盈旧恨多。玉杼捲残思独苦，紫箫声断倩谁和。星桥露冷侵歌扇，月帐云轻薄绮罗。别去含情更欲语，谁怜天路亦风波。诗思入秋兴转豪，夜深凭几读离骚。薜萝采得堪为佩，萤燄囊成好继膏。历块漫思千里马，识机谁遇九方皋。年来肮脏多遗俗，潦倒风前醉浊醪。孤亭兀坐思悠悠，满目平芜杜若洲。水路江潭水色净，雨霏山郭暮烟收。金茎不赐文园渴，玉露空擎仙掌浮。摇落正当悲岁晏，壮心何处觅吴钩。碧梧疏影月苍凉，光映芦花白似霜。樽满南楼庾亮兴，乐传仙调武彝章。严城警鹤鸣宫树，禁苑惊乌绕尚方。我欲泛槎牛郎渚，天香飘袭喜生狂。遥望西山爽气增，长空无际碧澄澄。寻幽采菊陶元亮，多病登台杜少陵。黄叶萧萧飘复聚，候虫唧唧息还兴。寒催砧杵声凄切，泪洒边城恨不胜。漠漠苍烟接翠微，感时搔首叹蓬飞。西原落日猿初啸，寒渚经霜蟹渐肥。紫气遥瞻关令尹，澄江长忆谢玄晖。可堪鼓瑟非齐好，九日谁怜未授衣。小楼卜筑园之西，赋就凌云山月低。久分世事如蕉鹿，始觉神全似木鸡。池冷鱼眠闲翡翠，秋深橘熟隐鼯鼷。休歌白石嗟长夜，巳见高燃太乙藜。"}