{"id":"829045","title":"玉楼春四首 新历八月十日感事有作。日本投降，战事结束","dynasty":"清末近现代初","author":"刘永济","text":"瑶台昨夜传银电，芳事依稀知近远。擘开紫菂苦深含，抽尽红蕉心未展。嬉春绣毂轻雷转，尽载笙歌归别院。馀音闲袅落花风，迤逗新愁人不见。银屏一曲天涯似，谁遣青鸾通锦字。零红断粉总愁根，忍作东风行乐地。十年冉冉无穷事，似影如尘浑不记。劝君一盏碧蒲萄，中有红绡千点泪。西园雨过风犹劲，细算无多春色剩。花心睡蝶漫魂酣，叶背流莺休舌佞。双情缱绻凭谁證，锦段貂褕珍重赠。须知鸳枕有沧桑，好梦浓时偏易醒。青山缺处平芜远，不见江南芳草岸。待凭春水送归舟，还恐归期同电幻。愁情久似春云乱，谁信言愁情已倦。风池水皱底干卿，枉费龙琶金凤管。"}