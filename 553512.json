{"id":"553512","title":"病起写山水图谢张逢吉先生","dynasty":"明","author":"王绂","text":"少小昧调摄，动或违天和。迨兹晚年至，疾疢宜其多。所念窃美禄，置身在銮坡。寸效未及施，报国将如何。张君负奇术，垂情屡见过。爰以慰微志，匪徒起沈痾。日来力渐完，稍能盻庭柯。殷勤理冠屦，载振朝天珂。感德曷云喻，铭心久难磨。挥毫写山水，持奉志靡他。山以崇令德，水以衍后波。"}