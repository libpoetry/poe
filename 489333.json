{"id":"489333","title":"鹤瓢","dynasty":"明","author":"虞堪","text":"青城黄仙师，四海遍行脚。东观沧溟万里馀，到时两鬓秋萧索。手中常持一鹤瓢，言是太古开花萼。偃蹇浑无斧凿痕，分明洞有烟霞烁。青田一种至今无，溟渤昆崙任抄掠。一从箕泉遭弃置，便向华表为栖托。自入行囊不计春，长悬日月同飘泊。弹丝或奏太古调，只与此瓢相对酌。醉将北斗挽天潢，肯把此瓢分两勺。君不见伯牙绝弦无知音，卞和献璞遭残虐。世间俗子眼眵瞎，有耳徒能听管籥。安知老大葫芦生，小摘乾坤自成噱。林屋洞口种橘李，山人平生读书得真乐。自是西周老聃姓，抱一冲虚岂彫琢。仙翁亦是无怀民，大道迥出羲皇若。禹穴南来一邂逅，握手谈笑如识昨。许以此瓢今可遗，临别要即重然诺。谢之拂袖去，意若全落魄。山人得之不敢却，左悬右佩贮灵药。有时挂向青崖间，脱屣扪萝坐盘礴。月明辽海夜生寒，梦绕秋空双足躩。迩来作者歌鹤瓢，竞说山人瓢不恶。长歌短句我亦有，雨露云烟讵穿凿。我歌不凿瓢愈奇，山人之名愈充扩。李山人莫惊愕，我亦青城丈人客。昔年西来觉丘壑，几回晞发太华颠，至今尚负山中约。瓢乎瓢乎尔知否，一夕风高起朔漠，潇湘洞庭木叶落。尔今不蔓纵为瓢，徒向人间受缠缗，何当从今只化鹤。何当从今只化鹤，为我戛然飞鸣一万里，长风浩浩翔寥廓。"}