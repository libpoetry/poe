{"id":"981785","title":"陈云岫爱骑驴","dynasty":"宋","author":"真山民","text":"君不学少陵骑驴金华春，一生旅食长悲辛。又不学浪仙骑驴长安市，凄凉落叶秋风里。却学雪中骑驴孟浩然，冷湿银镫敲吟鞭。梅花溪上日来往，身迹懒散人中仙。有时清霜松下路，松风萧萧驴耳竖。据鞍傲兀四无人，牧子骑牛相尔汝。劝君但骑驴，行路稳，姑徐徐。九折畏途鞭快马，年来曾覆几人车。"}