{"id":"843950","title":"赠朱古微侍郎","dynasty":"清末民国初","author":"陈宝琛","text":"君昔登朝我已归，同徵不出愧先几。何期周道伤行迈，却共旄邱赋式微。兵火馀生艰会合，沧桑百感托芳菲。啸翁自校蘋洲谱，失笑诗王羡古稀。廷辨东朝为动容，无端宫阙起兵烽。开天遗事应能说，龙比当年幸未从。寒日忍闻邻舍笛？晓霜犹梦早朝钟。淞滨一昨奎章降，省及寅清旧秩宗。"}