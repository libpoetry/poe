{"id":"430626","title":"百字令 辛酉，秋雨为灾，妻弟夏楦耳病疟，佃人以勘灾相迫，中情焦灼，病不能起。填此慰之","dynasty":"近现代","author":"沈昌眉","text":"一分秋病，带半分酒病，半分诗病。困我应公三五日，也算粗官连任。冷到冰凝，热如火炽，瘦减黄花影。厌闻人语，农家鸡黍相等。底事苦苦催人，催人不出，辜负来期订。难得扶头才强起，却又登门干请。笑尔输租，衡多量少，更比催租紧。且莫催人，由来租自粮定。"}