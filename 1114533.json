{"id":"1114533","title":"次大人韵二首","dynasty":"宋","author":"李流谦","text":"盘礡谁知画史真，向来唯有宋元君。试除学道有底事，为问决科何等文。棋罢玉枰收碎雹，香残金鸭转微云。独骑一马悠悠去，閒访江头白鹭群。六品官资叵厌卑，高怀自不入时宜。却寻清渭归垂钓，犹向钧天忆射麋。长日只凭诗遣闷，暮年全藉酒扶衰。早将鵩赋胸中了，贾谊何忧绛灌疑。"}