{"id":"848290","title":"次韵集津兄会群从王敦素宿王立之园明日西征马上寄示诸人","dynasty":"宋","author":"晁冲之","text":"秋高访幽居，风急桑未落。天寒鸡犬静，地僻门巷阔。主人避世贤，自说久栖泊。呼儿出樽罍，梨栗亦不恶。宾客四五人，谈笑动林薄。夜阑惨无欢，离忧倏中作。伯也天下士，千金轻一诺。挥斥杨墨徒，正是邹鲁学。如何但银鱼，生事了无托。惜哉桃李姿，见笑葵与藿。鸡鸣驱车行，令人意参错。"}