{"id":"813542","title":"满江红九首","dynasty":"清","author":"李慈铭","text":"落日荒台，恁谁信、黄金无恙。空指说，颓垣蔓草，郭隗门巷。都邑只今游侠少，风云要与悲歌抗。更单衣、短布拜秋郊，荆高冢。卢龙塞，何苍莽，桑乾水，常还往。只匈奴牧马，谁堪乘障。赞普颇申和地议，贤王自择防秋将。笑书生、不及羽林儿，封侯相。一剪红蘼，倩谁写、银钩团扇。还记得，蛮纱窗下，那回初见。眉叶黛匀新恨浅，靥花香著春酲暖。恁画中、小剧镜中人，东风短。瑶珰寄，空相券，珠彄约，翻成怨。奈梦随春去，钿衫人远。翠槛云深鹦母睡，绣屏廛重狸奴懒。只粉巾、留得唾脂痕，星前看。晓枕啼莺，刚梦到、谢家庭院。听帘低，歌尘一缕，钿箫低唤。铃索语通香篆细，秋千影隔东风软。正缃桃、花底教鹦哥，春愁浅。萧郎鬓，年年换，真珠字，题都遍。恁新词琢就，相思难遣。怀里绿筠重泪叠，奁中红豆团圞忏。又鲤鱼、风信到江南，传笺惯。悄悄帘栊，恰深腌、猩屏六扇。算除了，鬓花钗燕，更无人见。钿枕偎偏腮印薄，玉衾睡重鞋香暖。指银荷、画蜡刻宵深，春红短。辜俊约，重门券，贻杂佩，芳皋怨。只温存一晌，博山烟远。艳月粉蔷蝴蝶梦，东风皂荚青骊懒。恁绮钱、如水映春星，谁同看。第一东风，最宜称、镂金罗扇。应记取，香盟密誓，是花亲见。障颊刚侵霞晕薄，上头替护云鬟暖。更梦中、彩笔寄相思，瑶椷短。重锦帐，情天券，雕玉佩，芳年怨。恁冰蟾掩映，额黄山远。小院轻兜香絮满，画栏闲弄游丝懒。待近前、两字问鸳鸯，从头看。帘底银蔷，刚新试、单衫轻扇。偏不许，书长人寂。暂时相见。宝甃睡猧梅子落，粉屏乳燕杨花暖。更小窗、低映画蝉纱，芭蕉短。寻汉佩，芳蘅券，留必枕，丛兰怨。恁章台走马，小重山远。腰瘦画裙声更细，鬟慵钿额妆都懒。记纱厨、隐卧绣芙蓉，移灯看。些子双鸳，刚堕地、猩红初染。偏略透，人前消息。牡丹芽浅。半黍细沾檀点烟，一丝轻熨莎痕软。但凤头、依约画裙边，时遮掩。看小立，闲庭院，才半吐，情何限。似端相鹦舌，被伊偷剪。点曲错疑红豆落，蹴毬但见真珠颤。便将他、春笋比纤纤，谁还欠。浅浅晴天，拖逗出、绛霄花影。正日暖、天孙绣罢，懒收云锦。绿树接边红欲亸，凤城衔处明逾靓。更额黄、无限夕阳山，西南映。江上思，谁相证。山外意，何时尽。似端相人面，醉波微晕。锦带书从天半寄，紫罗巾欲风前赠。只消魂、能得几时看，明河近。窄窄纤袿，恰俺映、兰襟深处。还惹得、丝丝香细，绣檀微炷。粉叶薄沾金凤翼，红椒对吐银莺味。认一痕、珠络领巾斜，春心露。衬背衱，侵腰素，欣熨贴，都如许。望红廧，一抹闲情能赋。香汗暖蒸重锦角，玉酥隐起纤罗缕。问檀郎、可解护温黁。痴情诉。"}