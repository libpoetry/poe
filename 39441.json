{"id":"39441","title":"怨诗行","dynasty":"两汉","author":"曹植","text":"明月照高楼。流光正徘徊。上有愁思妇。悲叹有余哀。借问叹者谁。自云宕子妻。夫行踰十载。贱妾常独栖。念君过于渴。思君剧于饥。君作高山柏。妾为浊水泥。北风行萧萧。烈烈入吾耳。心中念故人。泪堕不能止。浮沈各异路。会合当何谐。愿作东北风。吹我入君怀。君怀常不开。贱妾当何依。恩情中道绝。流止任东西。我欲竟此曲。此曲悲且长。今日乐相乐。别后莫相忘。"}