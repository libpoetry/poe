{"id":"431696","title":"和故友方君感怀","dynasty":"近现代","author":"刘凤梧","text":"边尘未靖抱殷忧，二顷田慵为鹤谋。谁把燕云资敌寇，独持诗酒傲王侯。明珠祇合贻红袖，宝剑何堪赠白头。争怪梅花多瘦骨，频年风雪与为仇。我亦投簪返故乡，经霜衰草恋斜阳。咸怜夜雨滋苔绿，恒怅西风落叶黄。放鹤亭边惟处士，骑驴湖上祇蕲王。旧园松菊无多剩，披发何时去大荒。半生戎马寄君身，拥旆平蛮捷若神。解甲归田谁共隐，扶藜行野孰相亲。苔岑契洽无多友，肝胆轮囷有几人。养晦林泉应谢客，门前应已绝车尘。请缨当时见孤忠，誓墓犹饯烈士风。曾与韩彭谈伟略，羞同卫霍论奇功。边疆弭定凭传檄，沧海经游若转蓬。夜饮张筵常起舞，剑光红影落杯中。棨戟盈门有几家，轻裘缓带足风华。停骖静卷旌旗影，返棹翻怜菡萏花。胸富甲兵多慷慨，门无车马少喧哗。冯唐已老心何壮，梦里犹闻出塞笳。记返家园十六秋，上元几见月华幽。常愁世运江河下，更怅时光日夜流。马足关山同感慨，鹃声风雨共耽忧。老妻为庆新年节，椒酒方篘取瓮头。春到山城万木森，衰年宁复动芳心。风前竹马惟儿戏，雪后梅花祇鹤寻。迁客尘襟宜酒浣，故人潭水比情深。新诗险韵和初就，煮茗挑灯细细吟。旧雨司空结草庵，茅龙风雨夜何堪。人称仙品同瓯北，我爱君诗似剑南。旨酒时花随意向，名山胜水敢心贪。廿年云树成遥想，安得清言月下谭。"}