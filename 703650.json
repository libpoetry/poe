{"id":"703650","title":"秋夜坐竹下口占示净成诸子四首","dynasty":"明","author":"释函是","text":"开径岂容易，搴萝赖汝曹。閒时须得趣，忙里莫辞劳。竹月筛空地，松风走怒涛。纵观尘世苦，无过住山高。月色入林悄，溪声到枕寒。山中风味别，人外泬寥宽。有力耕锄易，无钱结构难。莫嗟生事薄，乘夜绕秋坛。往返含鄱路，鸠材作栋梁。他时茅殿月，此日草头霜。莫笑买山拙，应怜避世狂。请看秋雁影，随意上潇湘。秋汉连湖白，山枫入涧红。孤尔独行外，惭予静对中。境疑劳逸异，心与忆忘同。归鸟投林疾，高低息夜钟。"}