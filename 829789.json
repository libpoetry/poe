{"id":"829789","title":"光绪庚寅出都赠沪江陆较书八首","dynasty":"清末近现代初","author":"夏曾佑","text":"对酒当歌百感侵，独将往事几沉吟。琴湖一曲盈盈水，曾照生平十载心。一自子荆伤水逝，无端王粲浩南征。笙歌犹是人间世，不到中年泪已倾。息机曾许證盟鸥，雪满征衣尚倚楼。浊酒半醺投袂起，名姝骏马古今愁。长眉自照惜倾城，犹有孤芳独抱情。我识士龙天下士，可怜入洛误生平。毵毵垂柳擅丰姿，欲染征袍惜素丝。水浅蓬莱从载酒，繁花飞絮满高枝。晓风残月极空濛，优唱屯田旧曲工。终古栖鸦徒绕树，柔条无分系冥鸿。本来杨柳无情树，人自攀条柳自新。坐对浓阴愁系马，白门残照最伤神。银汉低垂缺月斜，罗帏启处即天涯。雕鞍欲上重回首，不见浮云见曙霞。"}