{"id":"1056638","title":"麻姑山诗 观金龙潭","dynasty":"宋","author":"吕南公","text":"鸣泉漱石出，湍压东崖落。崄石困冲撞，穿中若深镬。轰如怒雷斗，清响振林薄。行人每惊窥，心骨共矍索。传言天宝帝，龙以黄金作。并投白玉简，敕使临渊壑。应云启灵祉，可不忧旱虐。岂思嵯峨间，雨雾长所托。宁须藏象物，乃以致滂博。茫茫八纮内，至理参冥漠。祈禳有旧文，千载引穿凿。扬雄去不返，董相诬难削。勿怪洞中云，阴森护纤蠖。"}