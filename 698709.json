{"id":"698709","title":"浣溪沙 答序庵惠蟹","dynasty":"明","author":"夏言","text":"瀛海波涵秋气清。白沙如雪夜盈盈。月明紫蟹阵横行。春瓮酒初浮绿蚁，小园景巳到香橙。百枚遣赠谢高情。三十年前梦竹楼。楚云湘水忆黄州。天涯今日送君游。漫道贾生年最少，不应王粲独悲秋。江湖难解范公忧。记得当时过邺城。后渠亭上漫题名。万竿修竹绕檐楹。一字不曾通政府，十年始得见先生。玉堂相对有余情。玉署春坊树影重。御沟流水岸西东。也须著个后渠翁。风细层轩修竹里，雨凉深院绿槐中。黄昏来访语匆匆。莫厌西南道路长。丈夫膂力正方刚。之官仍买过家航。桂岭春烟笼橡槲，鹅溪秋水荫桄榔。怜君青鬓坐黄堂。宫漏沉沉夏日长。雨余殿阁昼生凉。南风微送院荷香。草阁抛书移白日，竹床欹枕听沧浪。梦魂时复到江乡。白石青沙海屿连。吴门秋月映娟娟。美人家住太湖边。潞渚波光涵日月，幔亭峰影度风烟。豸袍画舫羡登仙。庭院沉沉白日斜。绿阴满地又飞花。岑岑春梦绕天涯。帘幕受风低乳燕，池塘过雨急鸣蛙。酒醒明月照窗纱。闭门连夕雨声寒。晓起萧萧更倚阑。清如茅屋住江干。天际阴云横作阵，泥中莎草乱成团。长安大道几时干。昔日少年今老翁。长安花下一尊同。不堪分手又匆匆。我欲归来寻旧隐，有谁相伴卧云松。怜君作宰万山中。当年挥翰凤凰池。青琐翱翔又一时。怜君江海独栖迟。虹井卧龙今作雨，方塘野鹤少人知。怜君寄我送兄诗。凫趋丹陛御炉边。鹄立桥门壁水前。十年京国共称贤。单父琴清庐阜月，河阳花满大江烟。几时飞舄早朝天。老子今年六十龄。三千里路庆初生。一家兄弟见君情。初寿堂前槐影密，三台楼下桂香清。乡心先与白鸥盟。先公作宦古齐东。此地当年见汝翁。恂恂敦朴古人风。六十四龄闻抱汝，今朝见汝与翁同。昨宵偶尔梦罴熊。三十年前听鹿鸣。怜君文采冠时英。几回同赏上林莺。独对云林开草阁，漫劳风雨驻江城。沙头别酒看春晴。大廷曾见董生文。丹凤楼前已识君。果然雕鹗出风尘。两浙乘骢豺虎遁，三山揽辔岛夷闻。好将经术策奇勋。草阁萧萧对碧山。野翁中夜梦龙颜。一庭春雨长苔斑。溪上群鸥堪作伴，林间倦鸟自知还。怜君两度叩柴关。去年京国一相逢。道上行人已避骢。果然雕翮振秋风。老我一区依葛水，劳君两度访灵峰。春波画舫又匆匆。富春向来碧溪长。昭德祠前草树香，劳君三载护甘棠。闻道儿童留别驾，谁教风雨送归航。眼中清浊付沧浪。浮云逝水自纵横。白日青天老眼明。怜君万里独南征。雨过前溪添草色，花飞上苑自莺声。野翁无限惜春情。池阁山亭竹树凉。南风时送菱荷香。故人相对倒清觞。胜负已看棋局罢，浮沉谁著钓丝长。耳边孺子咏沧浪。天上归来卧野堂。劳君为买葛溪舫。萧萧风雨话偏长。折桂当年夸鬓绿，看山今日羡腰黄。且将岁月付诗囊。归来几度望燕山。白日红云缥缈间。自怜倦鸟合知还。葛水有谁同上下，云岩先已得跻攀。酒杯何日对开颜。结庐吾已对灵山。西望鹅峰咫尺间。沙头鸥鹭喜人还。莫向红尘嗟踯躅，也知碧岭可登攀。何须大药驻朱颜。尔也今为溧水丞。春洲芳草暖烟生。县衙相近石头城。老去扶吾惟药裹，兴来相伴只鸥盟。题诗怜尔廿年情。纤纤细雨润花枝。袅袅和风拂柳丝。醉春台上立多时。准办杖头挑绿酒，安排屐齿踏红泥。明朝郭外去寻诗。"}