{"id":"1106810","title":"与长老夜话出故人俞宋护书予至山之日俞书适至书中又相问讯感而赋诗二篇俞郊居婺源草堂蔬圃教子读书乡人重之闻近苦目疾殊可念","dynasty":"宋","author":"王洋","text":"三十年馀病作魔，相思长恨隔关河。僧窗开读君书至，丈室分龛我暂过。忆尔音容如会合，感怀踪迹念蹉跎。两篇价有千金重，若比千金更不磨。法海空门老伏波，婺源槐市病维摩。道无同异要当尔，命有穷通可奈何。两目再清张籍在，一经传子凤毛多。饱闻行业书乡社，得失功名付浩歌。"}