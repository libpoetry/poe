{"id":"257421","title":"辽漆水郡王降虎","dynasty":"元代","author":"李俊民","text":"秋风渐高秋草衰，空山校猎千骑围。突然有物势□猛，万里侯相食肉肥。横行妥尾不畏逐，挟□似有百步威。当时扈从懦于鼠，虽欲下车人其非。将军一奋跃身出，气雄志勇捷若飞。攘臂搏虎虎负去，须臾□皮擒虎归。北方锐儿皆好武，无愧疋马及短衣。声名赫赫耀前古，却笑冯妇胆力微。胙田命氏报恩异，至今漆水生光辉。君不见射石李广一箭亦可喜，死不封侯知者希。"}