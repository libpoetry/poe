{"id":"159832","title":"和朱少府·自我还故栖","dynasty":"宋代","author":"韩维","text":"自我还故栖，再见炎与凉。朝游每含哺，昼坐常焚香。撷圃得奇艳，俯池鉴清光。不忧饥所驱，非为饱则颺。同里四三人，每过必命觞。浊醪无孤斟，嘉果有新尝。看舞雪翻席，度曲尘飞梁。桑榆傥徘徊，此乐未渠央。行止固有命，贵弃乃其常。与君酣且歌，幸世方欢康。"}