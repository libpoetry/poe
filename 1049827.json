{"id":"1049827","title":"谢刘察推","dynasty":"宋","author":"郭祥正","text":"秋风吹霜入松柏，虚谷声遥寒刺刺。月华正高星宿稀，独鹤不鸣觜插翼。是时夫子为我吟，逸调雄才世无敌。十年学诗自谓豪，一日逢君有惭色。恍疑醉梦太帝家，宝藏珠楼不知极。蟠桃结实九重春，金银琅玕万林直。须臾收拾到平淡，雨洗高峰增老碧。又如摩诘画思精，一幅霜绡数拳石。鬼神怪变露形状，天地英华发胸臆。我家江南谢朓山，山深流水长潺潺。猕猴摘果趁不去，白云常在衣裳间。断无车马送尘土，独与猿鸟期追攀。一杯有酌醉复醉，万虑不到閒中閒。欲邀君去咏此景，愿窥巨笔追扬班。其馀功业未足数，天马安得趋尘寰。"}