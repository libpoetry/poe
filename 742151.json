{"id":"742151","title":"杨建斋寓居玉泉山西盛言流泉之美惠一小瓯作诗谢之","dynasty":"清","author":"邹炳泰","text":"郊畿品名泉，玉泉乃第一。由来天上味，茗笈未殚述。支流分小勺，甘冽疗宿疾。君住玉山西，茶香销永日。见我啧啧称，一啜或过七。我本二泉人，几载绾京秩。诗肠枯似藁，谈口胶如漆。著屐拟寻山，十约九仍失。咿轧小车来，隔巷疲驴叱。携将春瓮月，贮此幽人室。虽无竹炉煎，沙缶松涛溢。新凉回角枕，清味蕴缃帙。归梦到山房，僧来话禅律。"}