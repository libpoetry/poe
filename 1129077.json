{"id":"1129077","title":"金刚随机无尽颂 法会因由分第一","dynasty":"宋","author":"释印肃","text":"舍卫多精舍，常光非昼夜。波斯拥出世，摩尼不知价。祇园境最幽，太子施功周。本心无住著，显法有来由。圣凡同遣日，尽讲波罗蜜。□唯解空知，更不劳心力。法会起因出，平地起波流。含灵同佛性，忙忙不肯休。食乞王城罢，说个无生话。是法皆平□，本自无高下。斋馀衣钵收，心外更无求。法王灌顶子，离相性优游。欲穷千里目，野干浑狐族。大家归去来，莫道盆光覆。更上一层楼，清风似饵钩。纤鳞吞不得，莫怪钓竿头。"}