{"id":"812186","title":"送星阶入都","dynasty":"清","author":"成多禄","text":"侧帽轻鞭趁晓风，飞车重踏软尘红。金钱下策弹张说，丝竹东山老谢公。九漠风烟雕顾盼，廿年兄弟雁西东。好将三叠《阳关曲》，谱入河梁夕照中。赵家名璧重连城，奉使乘查壮此行。静女何须伤晚嫁，偏师犹可振危枰。鹏游大澥秋无影，马渡长河夜有声。欲脱宝刀还自惜，几经肝胆照平生。歌残玉树冷宫鸦，铜狄摩挲日易斜。几处边声惊筚篥，一腔幽怨诉琵琶。好游敞市招新雨，莫上江亭问落花。洗马临歧一怊怅，不堪垂老又天涯。"}