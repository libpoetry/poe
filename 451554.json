{"id":"451554","title":"古诗","dynasty":"当代","author":"钱之江","text":"招魂猿鹤怨，况及婪尾春。不惟逢端午，循例吊灵均。季世多风雨，荒祠貌鬼神。画工有奇术，千载见斯人。独抱怀沙恨，历历血痕新。君子当去就，微命何足陈。抗颜叩帝阙，奸竖咸逡巡。天威偶不测，锯斧成其仁。嗟哉老病馀，昏昏近顺民。颇学鹦鹉言，颠倒亦不嗔。三良迹已远，贤圣渐能亲。今夕复何夕，独坐野水漘。夜气龙蛇动，轻寒鸟雀驯。游鯈知我意，时时跃一沦。"}