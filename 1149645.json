{"id":"1149645","title":"江陵三梦 其一","dynasty":"唐","author":"元稹","text":"平生每相梦，不省两相知。况乃幽明隔，梦魂徒尔为。情知梦无益，非梦见何期。今夕亦何夕，梦君相见时。依稀旧妆服，晻淡昔容仪。不道间生死，但言将别离。分张碎针线，襵叠故屏帏。抚稚再三嘱，泪珠千万垂。嘱云唯此女，自叹总无儿。尚念娇且騃，未禁寒与饥。君复不憘事，奉身犹脱遗。况有官缚束，安能长顾私。他人生间别，婢仆多谩欺。君在或有托，出门当付谁。言罢泣幽噎，我亦涕淋漓。惊悲忽然寤，坐卧若狂痴。月影半床黑，虫声幽草移。心魂生次第，觉梦久自疑。寂默深想像，泪下如流澌。百年永已诀，一梦何太悲。悲君所娇女，弃置不我随。长安远于日，山川云间之。纵我生羽翼，网罗生絷维。今宵泪零落，半为生别滋。感君下泉魄，动我临川思。一水不可越，黄泉况无涯。此怀何由极，此梦何由追。坐见天欲曙，江风吟树枝。"}