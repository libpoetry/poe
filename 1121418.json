{"id":"1121418","title":"春帖子词 温成皇后閤四首","dynasty":"宋","author":"欧阳修","text":"璅窗珠户暖生烟，不觉新春换故年。众卉争妍竞时态，却寻遗迹独依然。宝奁香歇掩铅华，旧閤春归老监嗟。画栋重来当日燕，玉栏犹发去年花。椒壁轻寒转晓晖，珠帘不动暖风微。可怜春色来依旧，惟有馀香散不归。内助从来上所嘉，新春不忍见新花。君王念旧怜遗族，常使无权保厥家。"}