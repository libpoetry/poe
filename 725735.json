{"id":"725735","title":"三日侍皇太子曲水宴诗","dynasty":"南北朝","author":"萧纲","text":"震德叶灵，年芳节淑。濯伊临灞，荡心愉目。骧骑晨野，挫金晓陆。蕙气卷旌，神飙擎毂。层岑偃蹇，耸观岧峣。烟生翠幕，日照绮寮。银华晨散，金芝暮摇。绿水动叶，丹距映条。顾惟菲薄，徒承恩裕。艺学未优，声绩不树。岂辩河书，宁摛淮赋。徒偶群龙，终惭并驭。"}