{"id":"1104323","title":"登大茅峰","dynasty":"宋","author":"梁栋","text":"杖藜绝顶穷追寻，青山世路争岖嵚。碧云遮断天外眼，春风吹老人间心。大龙上天宝剑化，小龙入海明珠沈。无人更守玄帝鼎，有客欲问秦皇金。巅崖谁念受辛苦，古洞未易潜幽深。神光不破幽暗恼，山鬼空作离骚吟。我来俯仰一慷慨，山川良昔人民今。安得长松撑日月，华阳世界收层阴。长啸一声下山去，草木为我留清音。"}