{"id":"1128955","title":"普化赞","dynasty":"宋","author":"释心月","text":"者风僧，甚举止。木铎一摇，声在人耳。邈吾真处点著便行，咬生菜时触著便讳。明头暗头拶著便转，今日昨日扶著便醉。或于道吾手里倒送鎗头，或于临济面前满倾恶水。如斯伎俩，果能成褫人，建立黄檗宗旨者耶。况其掣狂掣颠，有头无尾，是皆不逃大仰之谶盘山之记。末后若不向东门南门西门北门觅个走路，定不免新妇子老婆禅小厮儿抚掌笑你。邈得先师真，鼻孔不相似。大悲院里归，驴鸣较些子。"}