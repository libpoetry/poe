{"id":"137055","title":"答谢景山遗古瓦砚歌","dynasty":"宋代","author":"欧阳修","text":"火数四百炎灵销，谁其代者当涂高。穷奸极酷不易取，始知文章基扃牢。坐挥长喙啄天下，豪杰竞起如蝟毛。董吕傕汜相继死。绍术权备争咆咻。力强者胜怯者败，岂较才德为功劳。然犹到手不敢取，而使螟蝗生蝮蜪。子丕当初不自耻，敢谓舜禹传之尧。得之此以失亦此，谁知三马食一槽。当其盛时争意气，叱咤雷雹生风飚。干戈战罢数功阀，周蔑方召尧无皋。英雄致酒奉高会，巍然铜雀高迢迢。圆歌宛转激清徵，妙舞左右回纤腰。一朝西陵看拱木，寂寞繐帐空萧萧。当时凄凉已可叹，而况後世悲前朝。高台已倾渐平地，此瓦一坠埋蓬蒿。苔文半灭荒土蚀，战血曾经野火烧。败皮弊网各有用，谁使镌鑱成凸凹。景山笔力若牛弩，句遒语老能挥毫。嗟予夺得何所用，簿领朱墨徒纷淆。走官南北未尝舍，缇袭三四勤缄包。有时属思欲飞洒，意绪轧轧难抽缲。舟行屡备水神夺，往往冥晦遭风涛。质顽物久有精怪，常恐变化成灵妖。名都所至必传玩，爱之不换鲁宝刀。长歌送我怪且伟，欲报惭愧无琼瑶。"}