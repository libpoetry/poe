{"id":"78608","title":"周元吉蟠室诗","dynasty":"宋代","author":"陆游","text":"天下有广居，非阿房建章，宾饯日及月，阖辟阴与阳。山川坦然平，何者为藩墙，孔公暨瞿聃，同坐此道场。哀哉世日隘，肝胆分界疆，蹙缩战蜗角，崎岖走羊肠。周先早得道，所证非复常。小室古城隅，宛如野僧房，能容人天众，杂沓来烧香，三万二千人，各据狮子床。实际正如此，切忌错商量。须弥芥子话，今夕当举扬。"}