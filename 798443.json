{"id":"798443","title":"摸鱼儿·丹青","dynasty":"清","author":"曾廉","text":"问天公、是诚何意，明蟾多被云掩。容华盖世倾城色，嫁与北荒獯猃。君不念。坂九折、长途无若人心险。仙姿尚俨。试遥望荆门，青山隐露，犹数两三点。丹青事，当日非关失检。明明人面堪验。黄金贩得蛾眉去，头项合教污剑。休诧艳。江水上、屈原宋玉皆迁贬。千秋一欠。任儿女英雄，同悲零落，拭泪袂犹染。"}