{"id":"197556","title":"题定武兰亭副本","dynasty":"宋代","author":"王柏","text":"玉华末命昭陵士，兰亭神迹埋千古。率更搨本入时珉，盐帝归装投定武。薛家翻刻愚贵游，旧石宣和龛御府。胡尘横空飞渡河，中原荆棘穴豺虎。维扬苍茫驾南辕，百年文物不堪补。纷纷好事竞新模，倾欹丑俗亡遗矩。如今薛本亦罕见，仿佛典刑犹媚妩。清欢盛会何足传，右军它帖以千数。托言此笔不可再，慨然陈迹兴怀语。今昔相视无已时，手掩尘编对秋雨。"}