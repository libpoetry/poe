{"id":"699227","title":"花朝州大夫李公集诸生于燕喜亭论学寻命童子歌鹿鸣赋二首","dynasty":"明","author":"莫与齐","text":"韩刘游后古亭虚，太守今劳驻隼旟。骀荡春风吹讲席，周遭山色胜环滁。听来元论迷俱破，赋就缁衣气转舒。小大从公移白日，煌煌银烛照葱裾。春光刚半正花辰，拂幰啼莺夹路新。风物恍逢修禊日，衣冠犹愧食萍宾。登龙盛事誇今会，下榻高情自昔人。如此豪游真忝窃，不妨沉醉坐车茵。"}