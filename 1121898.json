{"id":"1121898","title":"和刘公舒相访二首","dynasty":"宋","author":"范纯仁","text":"嘉宾嘉景喜相陪，况有良朋冒雪来。湖涨碧波三十顷，枝妆玉蓓万千枚。白头道旧情难尽，渌酒相期醉几回。衰暮若非君顾我，平生怀抱向谁开。上庠英妙已相陪，随计观光亦并来。给札偶容亲砚席，抡才同是中条枚。他年阔别常千里，此地过从只两回。衰病从来游宴少，为君尊酒喜频开。"}