{"id":"1235189","title":"石田山居八首","dynasty":"元","author":"马祖常","text":"甲子人愁雨，河田麦已丹。岁凶捐瘠众，天远祷祠难。贾客还沽酒，王孙自饱餐。更怜黧面黑，征戍出桑乾。积雨衣裳湿，愁人是麦田。泥将深没马，雾欲堕飞鸢。爨火劳薪尽，家居老屋穿。墙根杂蛙蚓，拟买系篱船。光山枫制锦，潢浦荻飞绵。秫熟何论酒，鱼来不计钱。卜邻多野老，求药有神仙。为客留羹笋，清晨步石田。四月淮天雨，清林荫碧池。笋香邻瓮酒，禽响客窗棋。田鼓春迎社，乡巫夜赛祠。渐知飘泊久，自觉是农师。无麦夫何极，吾忧陇亩空。岂能驱盗贼，得忍鬻儿童。荼蓼充肠熟，樵苏救口穷。无端县小吏，召役到疲癃。作客何多意，淮南即是家。自牵萝屋小，不正葛巾斜。书懒眠尤熟，诗来酒更赊。春天云妩媚，相对坐鸥沙。竟日无宾主，山房一秃翁。竹光浮昼碧，花蕊飏春红。田父分鸡桀，邻僧乞鹤笼。时行亲杖屦，未觉坐书空。淮南穷僻地，先世有林庐。花曙鸣山鸟，芹春跃岸鱼。鼓琴仙度曲，种杏客传书。朋旧如相觅，休嗔礼法疏。"}