{"id":"505159","title":"题王右丞雪霁江行图歌","dynasty":"明","author":"张宇初","text":"为陈无垢作，希夷之孙貌若仙，卧云不出动十年。挥毫自比荆李辈，旧藏卷轴皆精传。王维此图更幽绝，漫空积雪愁云天。茆屋谁家旧篱落，前山后渚相萦礴。袁安屋舍风正寒，老木萧条干盘错。放舟应有晓行者，竹梅亚地溪声恶。烟霏溟漠渔网静，乱絮飞花夜鸣薄。尺图景物兴难尽小，坞桥通足深隐绝。类君家，象麓居，龙湫石磴蛟蛇影。琼林柯叶冰欲解，飞瀑颠崖两峰顶。客来扫雪开昼门，冻叶滑屦篷檐温。坐怀方薛试春茗，故旧凋谢今谁存。黄尘沸热未清泠，何事酒垆烧竹根。白头偃卧意未倦，会须共笔山南村。"}