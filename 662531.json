{"id":"662531","title":"芹香别思代郝立夫作","dynasty":"明","author":"石宝","text":"泠泠堂中琴，肃肃阶下羽。蔼蔼来冠衿，森森日鼓舞。及时惟春风，万物待朝雨。射师示正鹄，学者识规矩。谁悲郑虔饭，自诲宣尼脯。白发颜可怡，青天色不怃。朝游仁义渊，日夕宿艺圃。清风起芹末，幽芬在庭户。至乐纷兼三，达道亦由五。寸心良不欺，持此报君父。讵谓臣之忠，必待分圭组。婺纬知忧国，叟黂知献主。况兹拥皋比，何翅什与伍。亦有待问钟，不独攻坚斧。行闻栋榱篇，馀韵更缕缕。"}