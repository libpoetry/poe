{"id":"432112","title":"秋柳用渔洋韵四首","dynasty":"近现代","author":"张通典","text":"万方秋气荡吟魂，不舞西风隐白门。洛里羞称新鬓样，章台剧减旧腰痕。半林残月啼寒鸟，一水斜阳淡远村。记取曲江衙吏退，数奇攀折与谁论。枫叶江寒雁叫霜，感时遗恨满横塘。吟秋风入桓伊笛，咏絮诗存谢女箱。但见征騑催汉使，只今瘦笛画滕王。潇潇暮雨吴娘老，把酒空寻碎锦坊。回首东风绿染衣，远山眉黛是耶非。亚父功大营难问，苏小门寒梦亦稀。流水六朝鸦几点，暮云千里雁初飞。先生玩世垂垂老，青眼何人愿总违。懒折腰肢肯乞怜，看他金缕画凌烟。东皇望断仍疏散，南国情深亦邈绵。摇落桓温悲晚岁，风流张绪忆当年。毵毵塞外红如锦，尚有余光照九边。"}