{"id":"1120021","title":"孝宗皇帝挽词五首","dynasty":"宋","author":"陈傅良","text":"九庙威灵远，三宗德业尊。讴歌思艺祖，历数在神孙。欲返皇图正，先推帝系恩。诸儒议东向，此意定初元。但谨鸡鸣问，何知鹤发侵。石经方典学，盟载更关心。四海尧丧毕，三年舜慕深。匆匆付神器，长乐尚沾襟。神机规禹迹，鬼胆破胡儿。大号初归我，成功少待时。鞬櫜怀不满，箪食问何迟。河洛空遗恨，年年上玉卮。好学元无斁，忘疲晚有加。明谟宗六艺，妙用合三家。照映天经纬，流传士齿牙。奎文尊阁处，更合榜重华。群才何辐辏，圣度似天宽。清跸留儒馆，黄金散将坛。风云一语合，日月万人看。攀附今无路，哀摧壮士肝。"}