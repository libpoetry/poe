{"id":"505772","title":"题吕用实诗藁","dynasty":"明","author":"李昱","text":"玉楼仙人魂不死，帝遣乘龙下箕尾。黄金锁甲翡翠旗，前驱蛇神后牛鬼。剑光照空天自立，珠玑迸泪鲛人泣。银河夜漏流银汁，织女秋寒锦机湿。女娲鍊成栗色云，青天补作玻璃痕。云妃大笑电光发，金鸡叫醒扶桑暾。妖星忽堕珊瑚枕，髑髅作杯劝君饮。瑶池桃花千岁红，染得春风古囊锦。吕仙两鬓黑如鸦，惯随鹤侣餐胡麻。金鹅入鼎煆仙骨，昆崙顶上牵河车。下听群蛙闹箫鼓，玉殿琼楼隔风雨。十二门高花满烟，夜半秦王独骑虎。"}