{"id":"508076","title":"水龙吟 题镌兰亭石工陈福卷","dynasty":"明","author":"李昌祺","text":"右军真迹兰亭，秘藏玉匣昭陵久。蓦然惊见，夜光明月，焕辉窗牖。穆穆诚斋，濡毫临出，远过颜柳。把琼钩宝画，比方古本，此本断、应居首。写在金笺纸上，竞传观、怎禁磨揉。故教铁笔，连图入石，要令难朽。羡尔良工，艺能巧妙，于今稀有。细看来、恰似生成喝采，那雕镌手。"}