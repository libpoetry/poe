{"id":"1002803","title":"食梨","dynasty":"宋","author":"曾巩","text":"今岁天旱甚，百谷病已久。山梨最大树，属此亦乾朽。当春花盛时，雪满山前后。常期摘秋实，穰穰落吾手。忽惊冰玉败，不与膏泽偶。清朝起周览，映叶才八九。闲居问时物，此说得溪叟。贫斋分寂绝，尘抱徒噎呕。宁知萧条内，把握忽先有。食新恐非称，分少觉已厚。开苞日星动，落刃冰雪剖。烟浔择新汲，远负盈素缶。英华两相发，光彩生户牖。初尝蜜经齿，久嚼泉垂口。蠲烦慰诸亲，愈渴忻众友。肯视故畦瓜，宁论浊泥藕。岁晚迫风霜，人饥乏藜糗。真味虽暂御，未许置樽酒。"}