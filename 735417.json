{"id":"735417","title":"西洋琥珀酒船歌","dynasty":"清","author":"彭孙遹","text":"海外良工擅奇思，酒船制作穷珍异。滑稽足傲鸱夷形，淋漓可使淳于醉。宛转玲珑二尺长，镂金错采巧莫当。文珠作窗玳瑁屋，白银为篷珊瑚樯。酌酒五升帆半起，峡船始发春江里。引壶注满饱欲张，蓬蓬已可行千里。长年三老毛发动，须眉飒飒笑相视。绮疏启处中有人，皎若芙蓉照秋水。须臾酒竭帆亦收，回看堂上惟虚舟。机缄动止那可测，见者疑同神鬼游。此器徒闻出西域，估客新从舶中得。由来奇巧汩人心，不胫还能走中国。对之三叹谢贾胡，匏尊一酌足自娱。居奇漫直十家产，适用岂若千金壶。投珠抵璧当代事，雕锼无益何为乎。"}