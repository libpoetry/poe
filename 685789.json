{"id":"685789","title":"初读书中秘与脩天下志书柬陈宣之","dynasty":"明","author":"丘浚","text":"五凤楼头百八钟，万鸦飞动晓天红。玉绳影转瑶阶日，金薤香生紫阁风。夺锦文章清禁里，登瀛人物玉堂中。回看人世仙凡隔，弱水浮埃迥不同。峥嵘杰阁殿东头，圣代储才礼数优。四库有书资检阅，九关无禁任观游。日华暖映三珠树，云气晴浮五凤楼。海上仙山真浪语，玉堂深处即瀛洲。"}