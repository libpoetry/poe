{"id":"732220","title":"故宫燕 其一","dynasty":"清","author":"邢昉","text":"君不见故宫燕，春雨秋风几回转。宫中风雨长蓬蒿，飞入宫墙绕虚殿。穿帘度阁羽差池，尽日呢喃人未知。柳绿乍衔千尺絮，花开仍拂万年枝。玉阶寂寞罘罳冷，画栋差池春燕影。岁岁营巢竟不成，春来秋去谁曾省。可怜此度秋风早，整顿毛衣犹自好。裴徊欲别未央宫，万户千门忽如扫。钟虡何年去洛阳，仙人辞汉泪成行。最苦西飞双燕子，回头不见旧宫墙。"}