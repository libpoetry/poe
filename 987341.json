{"id":"987341","title":"时雪应祷周子车和东坡所次柳子玉韵见贻用韵答赋","dynasty":"宋","author":"高斯得","text":"大冬衍阳人久渴，井泥无泉百川竭。老天有意濡沫之，一夜幻成三尺雪。勿嘲见卵索时夜，在眼来牟疑彷佛。蹇予谁敢贪天功，片片无非后皇德。由来此物贵腊前，况复霏霙当畅月。坡公守颍足风流，坐看斜飞咏愁绝。明朝亦欲踵前规，试与诸君相暖热。"}