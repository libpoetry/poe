{"id":"280597","title":"摸鱼儿·望沧浪、翠痕凉浸","dynasty":"清代","author":"李符","text":"望沧浪、翠痕凉浸，丝丝似结连理。并刀剪煮凝脂滑，载酒有人同醉。成底事。笑不为浮名，也误投竿计。冷枫十里。想渔市千家，红盐糁碧，羹熟饭云子。歌桡动，长在白蘋开际。筠笼争涉烟水。旧游更忆西泠路，三月青青如此。论俊味。又何待、香鲈亭畔秋风起。年来正拟。驾小小沙棠，两乡泛宅，日采镜奁里。"}