{"id":"751332","title":"叶盘新摹丁敬身隐君像属题","dynasty":"清","author":"丁丙","text":"砚林钱塘江上人，祖述龙泓丁隐君。负米踏麴供其亲，余力读书常龂龂。下数汉唐上周秦，鼎彝碑碣通《说文》。篆刻绝艺无等伦，与诸鸿博张一军。词科掌录扬清芬，庭前诸子皆有闻。张纱古弄屋荆榛，集庆寺后荒秋坟。独留遗像传风神，抱膝坐石全天真。叶子好学忘清贫，暇操铁笔镌贞珉。私淑前哲香瓣薰，艺林名重同千春。"}