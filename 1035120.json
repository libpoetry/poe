{"id":"1035120","title":"董侍郎生日","dynasty":"宋","author":"魏了翁","text":"后皇一念根至仁，地虽南北民吾民。一二指搐不可信，彼动此应关诸身。人言犬戎相噬吞，彼蚌鹬耳吾渔人。大国信誓方重申，时遣升勺苏穷鳞。有狼其心不我恩，囊书赤白惊严宸，帝曰可矣予其征。臣某奉诏之淮濆，臣某董师留汉滨。西南忧顾谁其分，我有从橐之亲臣。时其动静制主宾，自闑以外惟将军。边头赤子方寝薪，旆旌悠悠鸟乌驯。将军羽扇白纶巾，且将沈静弭放纷。迩来世道波沄沄，士为欲缚迷天真。开禧戎首终身焚，未闻先事人有言。大官一唱和者群，前而和之后云云。厥今狂猘先狺狺，事势不与开禧伦。方拯挚兽招饥蚊，此何为者祇自尘。志士愤惋三军颦，置之不治虎患存。治之不胜桃虫拚，胜之不尽穷兽奔。尽矣复与谁为邻，譬诸白黑方交枰。彼据腹胁吾边唇，养成持势犹不均。况彼攻夺吾逡巡，局势往往随时新。不有妙手谁弥纶，人才生世厥有因。帝赍天假崧降神，一心可以位乾坤。浮云轩冕何足论，祝公早还要路津。并包众智资多闻，倡明大义清妖氛。携持令誉归麒麟，蹇余不能康世屯。浯溪有石高嶙峋，傥能奔走东郭㕙。"}