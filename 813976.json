{"id":"813976","title":"过小岭","dynasty":"清","author":"陈同","text":"此岭九十里，所历颇险恶。两夫舁一兜，袅袅竹竿弱。片篷圆幕天，尺板危垫脚。所见高一头，有美自呈跃。岭转初螺旋，崖断忽瓜削。曲则蚁穿珠，窄作鼠入角。陡则马蓦坡，藏则蛇赴壑。进则鸟道争，退则蚓行却。溪回路已穷，林转山又廓。峰峦递显藏，隐现随起落。肩舆升降间，一一归领略。景色真难名，可喜又可愕。湖南近岭南，地暖少霜霰。即无春雨膏，青山终不变。况经三日霖，一绿万峰遍。我时冒雨来，湿翠泼人面。回飙揭层烟，岚光递隐见。密雨渍颓云，模糊又一片。宿雾松杉深，浓露藤萝罥。生气入深山，草木郁葱茜。樵径碧逾高，烧痕青山旋。山畬叠鱼鳞，棱棱自筑堰。高低畎浍盈，横溢水花溅。溪谷酣笙镛，树杪明匹练。应接声色劳，远近耳目眩。衣装无寸乾，吾游岂告倦。"}