{"id":"1048081","title":"白龙洞","dynasty":"宋","author":"袁默","text":"开元年中关辅旱，灵岳神祠祷几遍。少监冯生能画龙，明皂命试新池殿。落笔婉蜒势未已，素鬣冰鳞湿如洗。池波汹涌雷电惊，云气之门白龙起。吾观冯岂作霖人，画龙能雨疑有神。深山大泽多窟穴，不应杳眇不似真。澄江接海连空白，泓深当是神龙宅。螭虬狡狯非其伦，河伯江妃敢驱役。霜锁烟关昼不开，时倾膏雨苏民灾。一炉香火动诚意，风马云车天际来。吾闻泽国多水患，淮甸地乾多苦旱。愿均神力遍四方，无令水旱常相半。"}