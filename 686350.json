{"id":"686350","title":"鸂鶒吟送余大尹三首","dynasty":"明","author":"史鉴","text":"鸂鶒何双双，飞来水中央。使君入台去，官为绣衣郎。黄金为马鞍，青丝为马缰。驰驱道路上，到处生辉光。鸂鶒何双双，飞来水中渚。倾城送使君，使君入台去。旁人尽相羡，吾侬泣无语。使君挽不留，乌啼天欲曙。鸂鶒何双双，飞来水中洲。使君入台去，翩翩天上游。凤凰览德辉，一鸣三千秋。下以成文章，上以昭皇休。"}