{"id":"953991","title":"乐郊诗","dynasty":"宋","author":"欧阳修","text":"乐郊何所乐，所乐从公游。三日公不出，其民蹙然愁。一闻车马音，从者如云浮。吾问郓之人，无乃失业不。云惟安其业，然后乐其休。乐郊何所有，胡不考公诗。有山在其东，有水出逶夷。有台以临望，有沼以游嬉。俯仰迷上下，朱栏映清池。草木非一种，青红随四时。其馀虽琐屑，处置各有宜。乐郊何以名，吾为本其意。自古贤哲人，所存非一世。当时偶然迹，来者因不废。郓非公久留，公去民孰赖。此亭公所登，此树公所憩。俾民百年思，岂取一日醉。"}