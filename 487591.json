{"id":"487591","title":"水龙吟 秋思，次母忆旧之作，时父在都门","dynasty":"明","author":"叶小鸾","text":"井梧几树凉飘，满庭景色仍如旧。啼鸦数点，斜阳一缕，挂残疏柳。有恨林花，无情衰草，风吹重又。看轻阴带雨，天涯万里，楼高漫频搔首。记泊石城烟渚，落红孤鹜常如绣。轻舟画舫，布帆兰枻，暮云天皱。水静初澄，蓼红将醉，早秋时候。对庭前、萧索西风，惟有寒蝉高奏。"}