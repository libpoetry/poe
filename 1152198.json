{"id":"1152198","title":"横吹曲辞 关山月","dynasty":"唐","author":"长孙佐辅","text":"凄凄还切切，戍客多离别。何处最伤心？关山见秋月。关月竟如何？由来远近过。始经玄兔塞，终绕白狼河。忽忆秦楼妇，流光应共有。已得并蛾眉，还知揽纤手。去岁照同行，比翼复连形。今宵照独立，顾影自茕茕。馀晖渐西落，夜夜看如昨。借问映旌旗，何如鉴帷幕。拂晓朔风悲，蓬惊雁不飞。几时征戍罢，还向月中归。"}