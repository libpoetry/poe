{"id":"602315","title":"和答庞参军六章寄赠刘楚相子敦","dynasty":"明","author":"陈履","text":"忆昔海阳，我勤簿书。君至自楚，我心则娱。茹蘖示操，哦松名居。矫矫玉珂，人中衡庐。君本世胄，才为世珍。匪矫匪傲，温其可亲。吐英露华，裨余劣人。赫赫贤声，明作照邻。相助为理，夙夜孜孜。我有阙遗，君则补之。彼此和衷，播于声诗。声诗云何，无邪尔思。余遘闵凶，倏与子分。掩涕相送，戚然不欣。迢迢粤树，英英楚云。贻我简书，塞鸿时闻。君既宰邑，单父琴鸣。膏泽斯降，甘霖载零。今古循良，莫之与京。倾耳弦歌，子心则宁。长沙贾傅，我闻其风。谁则为之，绛灌在中。赫赫楚藩，好贤有终。君德无瑕，宜裨王躬。"}