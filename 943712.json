{"id":"943712","title":"再次韵答余司理","dynasty":"宋","author":"陈造","text":"雨来不后晴不迟，今晴昔雨皆可诗。自怜老去才易尽，平日尚有黄绢辞。挑灯初听鼕鼕鼓，南风收尽檐间雨。麦根既润燥乃宜，此事时传老农语。人家屋脊黄云中，南村北村欢笑同。定知老子喜欲舞，鼎来骚客争奏功。诗人例穷天肯恤，浩然不逢李贺疾。宿习缠结我未脱，前身永思今次律。君亦妙巧戕其天，低摧与我皆可怜。此篇严密更开托，却须编入襄阳乐。"}