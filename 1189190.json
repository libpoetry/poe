{"id":"1189190","title":"敬酬陈掾亲家翁秋夜有赠","dynasty":"唐","author":"储光羲","text":"大姬配胡公，位乃三恪宾。盛德百代祀，斯言良不泯。敬仲为齐卿，当国名益震。仲举登宰辅，太丘荣缙绅。武皇受瑶图，爵士封其新。繁祉既骤集，裔孙生贤臣。特达踰圭璋，节操方松筠。云汉一矫翼，天池三振鳞。曳裾朝赤墀，酌醴侍紫宸。大君锡车马，时复过平津。言则广台阶，道亦资天均。清秋忽高兴，震藻若有神。曜曜趋宫廷，洸洸迈徐陈。镐京既赐第，门巷交朱轮。方将袭伊皋，永以崇夏殷。宗党无远近，敬恭依仁人。雪尽宇宙暄，雁归沧海春。沈吟白华颂，帝闼降丝纶。驿骑及芜城，相逢在郊鄄。别离旷南北，谴谪罹苦辛。昼游还荆吴，迷方客咸秦。惟贤惠重义，男女期嘉姻。梧桐生朝阳，鶗鴂鸣萧晨。岂不畏时暮，坎壈无与邻。中夜凉风来，顾我阙音尘。琼瑶不遐弃，寤寐如日新。"}