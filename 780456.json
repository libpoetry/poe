{"id":"780456","title":"瑞龙吟 拟周美成","dynasty":"清","author":"周之琦","text":"吟香路。重认泪点娟筠，唾痕芳树。依然咫尺天涯，断魂絮影，知他甚处。信音伫。还是坠蛛尘网，半捎窗户。无聊强揩红笺，醉来试倩，流莺寄语。惆怅雕栏犹在，晚花羞眄，垂杨慵舞。应想旧时堂前，巢燕非故。琴心赠别，颠倒闲词句。何曾见、珠帏夜悄，银屏微步。佩解人归去。帕罗尚绾，愁丝怨绪。帘底波千缕。空负我、西窗秋衾凉雨。话残梦里，一灯谁絮。"}