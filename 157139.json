{"id":"157139","title":"求心斋·生生天地心","dynasty":"宋代","author":"詹初","text":"生生天地心，吾人秉其真。虚灵无一物，纯然惟元仁。如何彼放失，物欲共沉沦。客感乃为主，本主翳埃尘。鉴此去物欲，而求我真纯。求之真即见，端然还在身。只恐吓物与欲，乘间复来侵。念兹心益奋，日夜终惟寅。戒惧与谨独，式用存吾神。于焉生生意，始与天地伦。"}