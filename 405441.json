{"id":"405441","title":"齐天乐 秋感和清真","dynasty":"近现代","author":"龙榆生","text":"中庭一白凉无际，繁霜骤惊秋晚。冻柳迷烟，荒萤照壁，离恨并刀难剪。孤帷暂掩。镇千垒烦忧，卧思冰簟。梦已无家，蠹笺凝泪对愁卷。江湖流浪最苦，塞鸿飞过处，悽感无限。梳骨酸风，羞容冷月，撩乱诗肠自转。骚魂去远。又瘦到今年，羽觞谁荐。漫把残花，坐看浓雾敛。"}