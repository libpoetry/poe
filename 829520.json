{"id":"829520","title":"玉团儿","dynasty":"清末近现代初","author":"周岸登","text":"海棠经雨胭脂薄。蝶魂殢、沉香睡觉。露网蛛悬，芹泥燕污，谁理僮约。画梁不展秋千索。撼屈戍、金蟾齧钥。玉女蜚廉，虚供洒扫，铅泪红阁。香迷带眼腰围约。瘦应怯、寒梅小萼。倩影亭亭，开帘还怕，眉月窥着。回波不怨春潮错。怨锦字、修麟枉托。阅尽花时，红啼翠泣，谁管开落。客衣不耐吴棉薄。雁声远、鹃声又恶。柳拜楼心，花底帘额，寻梦无着。饶他足茧丝偏缚。醉醒半、随人惋愕。孔漏虫天，年穷鹤语，愁款觥酌。"}