{"id":"1235582","title":"和饶介之春夜七绝","dynasty":"元","author":"成廷圭","text":"新月不落地，四更犹有光。无人防白兔，窃夜捣玄霜。涧松如老友，岁晚可同襟。独立风尘表，悠悠千古心。落日五湖上，独行逢故人。有家如隔世，无物可通神。我有太古竹，青天骑作龙。明当渡江去，归听广陵钟。沧浪波涛阔，昆崙世界多。吾无缩地法，谁有步天歌。酒量尚一斗，鬓丝馀几茎。辛夷开欲罢，何日问归程。昨夜马头雹，满天羊角风。吹灯不敢寐，愁坐欲书空。"}