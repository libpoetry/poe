{"id":"483753","title":"建德溪涨大作感怀二首 其一","dynasty":"明","author":"魏观","text":"邪阴翳长空，日色澹于土。霪雨连山来，万物昏莫睹。溪流渺无涘，阛阓入烟浦。牧伯吁可怜，沾衣悼民苦。慈心偶昭著，忧患竟无补。先王有成宪，治政当法古。二气随感孚，铁炭验昂俯。登崇中正畴，屏斥谀佞伍。泽梁省征税，凋瘵重绥抚。旸谷回精光，天渊底宁所。菑异由是消，永锡恩意溥。"}