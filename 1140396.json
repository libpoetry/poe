{"id":"1140396","title":"程朱之学 其三","dynasty":"宋末元初","author":"陈普","text":"杨氏枯不生，墨者散无纪。申韩明不仁，黄老信非礼。岂难定邪正，未足容臧否。世有颜孟徒，一鼓俘其垒。独惟一妖鸟，来自昆崙趾。其高出天地，其毒踰蛇豕。名公不能辨，韩愈亦窃喜。高士溺其深，愚夫乐其鄙。精散不知收，魂飘不能止。五典潜扫除，三纲悉沦委。遂令四海人，没溺怀襄水。绝非是似圣，大病在近理。仁哉天地心，特出程朱子。"}