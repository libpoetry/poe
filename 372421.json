{"id":"372421","title":"齐天乐·小楼频送斜阳色","dynasty":"清代","author":"端木埰","text":"小楼频送斜阳色，清游更期朝爽。露气初收，风光欲活，朵朵夫容列瘴。晴晖渐上，更清挹飞蓝，润融涵绛。为想岩扃，雨余千迭石泉响。开尊欣共胜友，奈阑珊满目，春事堪怅。滑落无言，云阴蔽日，几许伤心酝酿。烟萝共往，便寻得桃源，万重青嶂，怎隔闲愁，不教萦梦想。"}