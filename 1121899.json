{"id":"1121899","title":"到汉东和张伯常六首","dynasty":"宋","author":"范纯仁","text":"道义相期久益芳，忘年敦契自南阳。荣公三乐今谁似，李白千篇敏异常。愿见却须烦枉驾，奉欢先已辟东堂。故情新约知无改，松柏从来耐雪霜。宠荣踰分自颠跻，珍重高人早拂衣。山郡经时无好客，铃斋终日敞閒扉。琼瑶获报欣情重，酒醴将诚愧物微。道义充盈文笔健，应容残朽再亲依。思君日日上高楼，心逐西南汉水流。侧听车音常有待，互酬诗兴未能休。高阳簪履成陈迹，西洛衣冠散旧游。独有地仙年八十，逍遥林下笑公侯。浮名驱逐阻音尘，一别伊川十二春。顾我衰残如槁木，羡公眉寿若灵椿。寒梅乍吐香尤馥，白酒新篘味颇醇。对景便思同一醉，都忘衰病在漳滨。高标早与利名疏，独向先门肯曳裾。举眼正无羁客伴，解颜频喜故人书。相期消息应端的，久别情怀待展舒。闻说山城春色早，安车乘兴莫徐徐。诗筒相续到随城，练句挥毫老益精。尺素屡兼双鲤赠，一言相诺百金轻。酒思佳客忘怀饮，梅吐新香扑鼻清。但得安车寻旧约，敢施行马待先生。"}