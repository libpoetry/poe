{"id":"1118629","title":"即事八首","dynasty":"宋","author":"陆游","text":"翁自析薪儿负薪，一生不似此年贫。折除却得常强健，天定方知果胜人。楸垂落索槐吐花，溪女采莲童抱瓜。一年光景又将半，愈老愈知生有涯。烟雨凄迷晚不收，疏帘曲几寄悠悠。一双蛱蝶来何许，点尽青青百草头。生来骨相本酸寒，天遣沙头把钓竿。但称山人擪耳帽，敢希楚客切云冠。鱼鳅群出天将雨，蛙黾争鸣草满庭。莫道归休便无事，时时袯襫伴园丁。幽鸟飞鸣翠木阴，小鱼游泳绿波心。满前好句无人领，堪笑寒窗费苦吟。小阁凭栏望远空，天河横贯斗牛中。他年鼓角榆关路，马上遥看与此同。幽鸟呼人出睡乡，层层露叶漏朝阳。临池只欲消残醉，无奈鹅儿似酒黄。"}