{"id":"1113237","title":"和汉东先生韵六首","dynasty":"宋","author":"张埴","text":"青瓢归自沧海头，眇然天地飞一鸥。今人来来古人去，我自认我山中楼。行行采芝复采芝，相期万世同一时。可怜群动相啖食，利害悱然争朵颐。?来黄鹤问故里，养得白鸦在玄田。人生擘划千古岁，碧桃开向母楼前。凌明放龙去饮泉，何事此牧不在天。山中锄芝亦不恶，未入一班输群仙。一枰胜负何有心，往往局外多堪吟。今人未晤烂柯意，祗道岁月青山深。举矢欲向天狼时，草木零落美人迟。中年新知旧别意，悲乐相忘荃独宜。"}