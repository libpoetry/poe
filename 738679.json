{"id":"738679","title":"题罗生画石扇面为张碇山","dynasty":"清","author":"刘大櫆","text":"罗生十日画一石，嶙峋不异千仞山。似从昨夜姑臧至，二十八宿森斓斑。此时七月苦炙热，漫肤多汗行路难。张君持此动摇微风发，石气随风生薄寒。使我凛烈自顾，忽觉衣裳单。我闻昔日女娲鍊石补青天，余此一握苍且坚。一朝大风从北来，吹汝堕入尘埃间。溪旁久卧胡不起，视彼后者加之鞭。直使驾桥渡海去，东看日出榑桑边。石乎胡不含滋吐润惠四海，空存大骨尧尧学学然。我今斋戒发取视，应得金简玉书，九疑东南宛委篇。不然缇巾十袭空见怜，无殊瓦甓何足观。"}