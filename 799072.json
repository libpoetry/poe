{"id":"799072","title":"长亭怨慢·读慈博词，因忆查颠山初掘凿时，主人欲以风雅为商业倡，余亦狗虱戏中演员之一。地既幽旷，酒肴亦丰腆。及声气既开，主人意倦，局以屡变，而竟至于散。今偶到凭眺，古榕虽存，而诸人多物故者，因借题抒感尔","dynasty":"清","author":"杨玉衔","text":"野风聚、落花飞絮。好个吟壶，幽深庭户。七步催成，半閒偷得幸天许。绿阴十亩，凉健我、榕门树。爪甲若非龙，那得见、蜿蜒如此。日暮。瞰洋场灯火，浮出市声无数。风签月券，喜先荷、东皇支付。莫误认、蛮海春多，毕竟是、燕莺无主。试检点、高阳鹤发，几余霜缕。"}