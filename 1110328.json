{"id":"1110328","title":"送彭大老提舶泉南","dynasty":"宋","author":"孙应时","text":"先生学力定如山，应世无非意所安。一语令人深味处，不言容易祇言难。笑谈终日任天真，和气春风自袭人。毕竟胸中无适莫，不妨一世总相亲。人言西府厌编摩，归卧方山意若何。出处无心亦无累，宁知世上有风波。眼观荣辱等虚空，强著衣冠与世同。长夏清风秋夜月，高怀应不忘山中。天然廉素匪沽名，秋入沧浪彻底清。蛮舶珍奇纵山积，归囊应比去时轻。一时人物到如今，人望先生日已深。愿以苍生置怀抱，勿因空谷有遐心。"}