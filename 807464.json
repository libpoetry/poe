{"id":"807464","title":"念奴娇  邺中怀古","dynasty":"清","author":"陈维崧","text":"滏阳南去，望邺城一带，逼人愁思。记得群雄争割据，健者曹家吉利。公子綵毫，佳人绣瓦，快意当如是。漳河呜咽，至今犹染红泪。犹忆秋夏读书，春冬射猎，泥水谯南地。转眼寒烟萦战垒，耿耿还留霸气。贺六浑来，韩擒虎去，苑树都如荠。论人成败，世间何限馀子。"}