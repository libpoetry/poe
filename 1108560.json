{"id":"1108560","title":"自和徐潭二首","dynasty":"宋","author":"刘克庄","text":"从今快活安斯寝，那复辛勤陟彼冈。万里路曾双不借，四天下只一禅床。宽如马驿名方丈，劣似鸡栖即客房。自唱山歌樵牧和，底须论著学班扬。远游昔结四方缘，高卧今贪一壑专。有客埋腰冲许雪，无人洗耳涴吾泉。金棺未免荼毗厄，玉匣安知裸葬贤。多积荆薪宽酿酒，龙钟禁不得霜天。"}