{"id":"1110311","title":"冷副端与诸人九日登高有诗次韵","dynasty":"宋","author":"孙应时","text":"日薄天清山翠浓，西来万里有清风。十分秋色嚣尘外，千古佳辰感慨中。云隐蜃楼东海碧，江涵雁字夕阳红。诗翁不负登高兴，消得觥船一棹空。彭泽归心似酒浓，莼鲈嗟已负秋风。文书雁鹜喧呼里，尊俎江山梦寐中。采菊谁搴三径绿，赐萸休想一枝红。朝来快读诗仙句，犹得尘衿一洗空。"}