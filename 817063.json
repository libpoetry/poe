{"id":"817063","title":"叶本初同其仲兄济范没于海诗以哭之且慰其长兄济东","dynasty":"清","author":"缪公恩","text":"浪捲星槎竟不回，海天无地寄吾哀。他年宿草寻何处，永向鲛宫作夜台。水立云垂海气昏，蓬瀛有召赴龙门。望洋欲酬樽前酒，万顷烟波锁断魂。仲子温恭最象贤，李君尔雅更韶年。如何携手骑鲸去，同向三壶證水仙。空对鲸波哭杜鹃，修文已入镜中天。苍龙宫里回螭驭，知是清宁第几年。一夜霜风断雁群，百年泉壤隔音闻。凭君且拭伤心泪，极目南天有白云。"}