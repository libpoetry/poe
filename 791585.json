{"id":"791585","title":"唐镜歌","dynasty":"清","author":"缪焕章","text":"开奁一视大异事，此镜逼真为我制。不知是我是古人，二千年前有此字。八分之书刻画精，其右曰仲左曰英。寻绎唐隶适吻合，轮郭如故朝代更。友人沈君得此物，反覆审睇勤披拂。纵然宝重如连城，睹字谓为予所独。当作琼瑶赠故人，菱花秋水露精神。将邪岂是尘中物，琬琰从来席上珍。只我自疑还自笑，金环小劫纷难道。虽信阳休匪古人，何知乾德同年号。昔之仲英果若何，毋亦与我同蹉跎。麟阁功名男子事，如何名与氏俱磨。幸哉形制犹完好，小于楪子偏明了。不用蟠螭与纽龟，已知隶古来天宝。因思唐政昔不纲，金镜晦彩韬光芒。上东门外胡儿啸，长信宫中帝业荒。钗擘钿分俱莫保，况如此镜尤微渺。照影无能共帨鞶，坠奁止合埋蓬葆。物生显晦真有期，因因果果漫狐疑。镜存当日伊非我，镜在今时我即伊。惠鱼庄蝶谁先觉，色相虚空浑不著。混沌休令窍窍通，灵源只觉头头活。本来面目知不知，睇观转复笑詅痴。君去我来墩属我，荆公曾为谢公嗤。我亦于兹增一解，从来世事皆桑海。一镜存留付后人，要知自有李程在。"}