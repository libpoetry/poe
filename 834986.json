{"id":"834986","title":"念奴娇 荷花，和孟晋，用白石韵","dynasty":"清末民国初","author":"奭良","text":"亭亭绝艳，是玉真生日，适来俊侣。徙倚疏廊擎翠盖，折取觥筹无数。白鹭低窥，红蜻小立，碎滴芭蕉雨。冷香浮动，擘笺争拾新句。野旷依近连昌，衣云鬓影，一任人来去。斜傍钓矶撑小艇，隐隐菱歌遥浦。碧水三弓，珠帘一桁，合作浮家住。凌波含睇，御风如导前路。"}