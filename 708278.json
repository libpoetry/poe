{"id":"708278","title":"沁园春 其七 题李镜月庐游日记次西樵韵","dynasty":"明末清初","author":"尤侗","text":"奇绝青莲，几辆芒鞋，直踏匡江。向香炉峰下，呼来慧远，珠帘谷口，吸出康王。五老婆娑，九云飘渺，三叠流泉喷石冈。还识否？是庐山面目，仔细端相。小奚亟解诗囊。看摇笔高吟字万行。笑近骑白鹿，踢翻星渚，远携黄鹤，飞过浔阳。君已逍遥，仆犹惆怅，画壁鸣琴寄兴长。问何日，把惊人谢眺，搔首青苍。"}