{"id":"1157308","title":"和微之诗二十三首 和我年三首 其二","dynasty":"唐","author":"白居易","text":"我年五十七，归去诚已迟。历官十五政，数若珠累累。野萍始宾荐，场苗初絷维。因读管萧书，窃慕大有为。及遭荣遇来，乃觉才力羸。黄纸诏频草，朱轮车载脂。妻孥及仆使，皆免寒与饥。省躬私自愧，知我者微之。永怀山阴守，未遂嵩阳期。如何坐留滞，头白江之湄。"}