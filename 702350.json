{"id":"702350","title":"次韵倪舜咨侍读省亲南归留别二首","dynasty":"明","author":"程敏政","text":"晓日河梁又送归，画樯天杪见巍巍。赐金喜尔重供膳，密线惭予屡换衣。南浦一番春草茁，西山随处暮云飞。灯前久办宁亲疏，不向同人惜暂违。柳梢春色未全胜，别路危阑一共凭。交味似倾醽醁盏，离肠难断辘轳绳。名高讲席恩偏荷，喜溢亲庭寿屡称。忠孝想君心力健，遄归应不待河冰。"}