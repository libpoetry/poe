{"id":"677085","title":"江南春二首 其一","dynasty":"明","author":"李流芳","text":"锦绷簇簇东园笋，宿雨初收池面静。柳条欲织画檐丝，花枝为写疏帘影。寒食风来山店冷，辘轳声杳胭脂井。山前日暮鸟衔巾，绣陌香泥闇曲尘。莺声迟，花信急，裛露穿花罗袖湿。常恐春归欢不及，飞红尽处千林碧。不见花洲旧吴邑，洲上要离冢犹立。杨花满洲生绿萍，百年易度胡营营。"}