{"id":"682841","title":"赠李经府署县还高凉","dynasty":"明","author":"区越","text":"高凉幕使本才良，籍甚贤名表一方。幸遇柏台悬藻鉴，得从花县挹清光。锋芒日露无盘错，号令风行有纪纲。已恨来迟翻去速，万家离思付甘棠。割鸡试尽日纷纭，远借牛刀为处分。久旱适逢三日雨，大田同庆万家春。高凉何处悬青旆，北极中天望采云。逾月邑人知恋德，庙廊何处不宜君。芙蓉出水更清鲜，十里香风两岸船。未拟幕宾谁并驾，亦知流辈共推贤。一方美锦还新制，万斛龙骧备远边。别后霜台需荐剡，鹏抟应候泬寥天。"}