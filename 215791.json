{"id":"215791","title":"题南康晏史君望云亭","dynasty":"宋代","author":"王安石","text":"南康父老传史君，疾呼急索初不闻。未尝遣汲浴帘水，三岁只望香炉云。云徐无心澹无滓，史君恬静亦如此。飚然一去扫遗阴，便觉歊烦怅千里。归田负戴子与妻，圃蔬园果西山西。出门亭皋百顷绿，望云才喜雨一犁。我知新亭望云好，欲斸比邻成二老。莫嫌鸡黍数往来，为报襄阳德公嫂。"}