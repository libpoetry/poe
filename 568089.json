{"id":"568089","title":"依隐精舍次修能韵","dynasty":"明","author":"沈守正","text":"依隐亦何为，爱此精庐癖。青山若围带，斜连城数尺。插柳虽未成，有竹摇寒碧。篱落隔沟塍，牛行不见脊。风翻杮叶黄，云系山腰白。遥见林薄间，先霜数点赤。不记几枰棋，山鸟忽焉夕。我亦客中主，况子客中客。共谋一日欢，安问来与昔。幸无俗人嬲，惬此清言适。"}