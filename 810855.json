{"id":"810855","title":"蝶恋花 和漱玉词","dynasty":"清","author":"王士禛","text":"凉夜沉沉花漏冻。欹枕无眠，渐听荒鸡动。此际閒愁郎不共。月移窗罅春寒重。忆共锦裯无半缝。郎似桐花，妾似桐花凤。往事迢迢徒入梦。银筝断续连珠弄。啼碎春光莺燕语。一片花飞，又是天将暮。欲乞放晴春不许。黄昏更下廉纤雨。春去应知郎去处。好属春光，共向郎边去。毕竟春归人独住。澹烟芳草千重路。"}