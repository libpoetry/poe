{"id":"1222337","title":"义侠行","dynasty":"元","author":"王恽","text":"君不见悲风萧萧易水寒，荆轲西去不复还。狂图祇与蝥蛛靡，至今恨骨埋秦关。又不见豫让义所激，漆身吞炭人不识。劘躯止酬一己恩，三刜襄衣竟何益。超今冠古无与俦，堂堂义烈王青州。午年辰月丁丑夜，汉允策秘通神谋。春坊代作鲁两观，卯魄已褫曾夷犹。袖中金锤斩马剑，谈笑馘取奸臣头。九重天子为动色，万命拔出颠崖幽。陂陀燕血济时雨，一洗六合妖氛收。丈夫百年等一死，死得其所鸿毛輶。我知精诚耿不灭，白虹贯日霜横秋。潮头不作子胥怒，地下当与龙逢游。长歌落笔增慨慷，觉我发竖寒飕飕。灯前山鬼忽悲啸，铁面御史君其羞。"}