{"id":"1092345","title":"邗上闻莺","dynasty":"宋","author":"赵公豫","text":"邗堤芳草软如绵，夭桃媚柳何娟娟。朱栏绣阁依山巅，万仞巍巍直接天。坐卧其中似画船，开帘俯视小百川。牙樯锦缆泊江边，红颜放棹来翩跹。歌音缭绕落花前，倾耳听之清且圆。仓庚飞翮羽毛鲜，娇啼婉转极清妍。高风盛德颂前贤，徘徊胜事堪流连。君不见吴歌楚舞变桑田，雄图霸业沉深渊，黄鹂睍睆迷村烟。"}