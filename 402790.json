{"id":"402790","title":"风流子 答缀玉京师来书，似非手笔","dynasty":"近现代末当代初","author":"赵尊岳","text":"南楼碧月瘦，伤离意禁得几行书。省妙格簪花，非夜疑是，遥情伫雁，有胜如无。茜窗畔，烛花红缱倦，香篆翠萦纡。持底报琼，且歌得宝，付之袭锦，难舍观珠。壶觞香南集，琳琅更触目，乞与新图。长日水容烟影，摇漾吾庐。待重寻俊约，碧阑十二，花风廿四，憔悴相如。萦损画屏山色，昨梦踟躇。"}