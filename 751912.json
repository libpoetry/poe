{"id":"751912","title":"检藏书感赋 其三","dynasty":"清","author":"郭曾炘","text":"延秋夜啼乌，达官尽避走。栖栖复皇皇，可笑丧家狗。妻孥亦何知，作计随人后。旅琐悲焚巢，自贻复谁咎。失火贺参元，吾思柳子厚。区区保丛残，无异千金帚。长恩独何事，殷勤为我守。炳烛念余光，雅意宁忍负。岁除修阙典，会当酬杯酒。泊宅无安居，此愿竟偿否。"}