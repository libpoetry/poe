{"id":"1078476","title":"御书草圣千文赞","dynasty":"宋","author":"李纲","text":"伏羲画卦，人文以成。书契之作，以代结绳。篆籀而降，秦隶乃兴。规摹楷法，有真有行。众妙且美，萃于兹草。畴克工之，心悟笔到。芝靖羲献，主盟此道。自昔英主，鲜不自好。惟汉光武，投戈讲艺。有唐太宗，笔迹奇秘。底绥大业，实资勇智。游戏翰墨，乃其馀事。于穆天子，允武允文。武定祸乱，文该典坟。万机之馀，纵笔怡神。作此草圣，前无古人。人亦有言，心正笔正。妙哉心画，本乎湖静。银钩铁纽，蟠屈刚劲。云汉昭回，奎壁辉映。如鸟行沙，如虫蚀木。鸾鹄停峙，龙蛇起陆。飞电绕枢，垂虹饮谷。千变万态，荡耀心目。一人之贵，犹或勤斯。咨尔多士，胡可怠而。学问积躬，功名济时。其则不远，瞻之仰之。载摹宸翰，勒之嘉石。龛于殿阴，如鲁屋壁。天威在望，得所矜式。微臣作赞，垂示无极。"}