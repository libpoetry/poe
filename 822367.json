{"id":"822367","title":"霓裳中序第一 越隽鹤田","dynasty":"清末近现代初","author":"周岸登","text":"逋仙冷旧约。怪得南天亡大鹤。应怨藏舟夜壑。喜千顷翠深，九霄霜薄。氋氃漫噱。嗣谷音、遥寄孤邈。嵇情远，广陵散雪，古逸韵韶箾。寥廓。石田栖托。叹往事、扬州梦觉。华亭嘹唳更恶。任大雪尧年，皓首京洛。稻粱谋未错。便足茧、荒山自乐。春漪满，遗音天际，饮恨在城郭。"}