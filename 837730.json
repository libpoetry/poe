{"id":"837730","title":"望海潮·田在田军门巴江吊古图","dynasty":"清末民国初","author":"邹韬","text":"大江西去，残碑遗垒，行人指点坛场。铁瓮开藩，铜驼没棘，那禁几个沧桑。丛树郁平冈。记连营旌旆，戎马仓皇。画角秋寒，雕弓夜冻塞烟荒。正浓压阵云黄。听峡猿咽泪，玉管吹霜。九曲回肠，五更残梦，天涯羁恨难降。吊古感苍茫。慨雄图王气，付与斜阳。剩有无情衰草，还绕橘官堂。"}