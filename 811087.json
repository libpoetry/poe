{"id":"811087","title":"和哭盦诗","dynasty":"清","author":"王铁珊","text":"匹马长城见窟泉，上都宫阙夕烽边。穹窿远下诸陵拜，转战谁容一剑前。不有艰危多难日，岂看社稷中兴年。风尘逆旅鸢肩客，回首关门已泫然。才名海内更无兄，漫汗当年谒太清。閒道旧悲经丧乱，新亭还见泣公卿。黄尘夕警甘泉火，白帽云屯左辅兵。仓猝东山安石去，可令回首计苍生。铁砚冰镕汎墨花，南山夜雨走雷车。深怜范老胸盈甲，尽道温生手惯叉。鹿野呦呦春唤侣，鱼歌浩浩客无家。悬知衡岳云开处，一叶轻舟渡赤沙。"}