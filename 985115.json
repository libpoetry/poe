{"id":"985115","title":"问养生于曾端伯","dynasty":"宋","author":"郭印","text":"平生慕道心，荏苒岁月永。鲜福未逢人，桑榆惊短景。使君蓬莱仙，天遣下尘境。讼简刑狱清，吏退文书省。诗锋秃千毫，量陂吞万顷。纵言及养生，大抵宗虚静。逍遥思虑空，恬淡声色屏。火透尾闾关，泉落昆崙顶。龙虎闲名字，安用分炉鼎。衰迟偶遭逢，踊跃真自幸。愿许燕闲馀，抠衣窃有请。半语为发药，醉梦一呼醒。庶几垂尽年，获与天地并。"}