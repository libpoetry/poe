{"id":"807309","title":"满庭芳  吴门管烈妇夫亡殉节词以纪事","dynasty":"清","author":"陈维崧","text":"镜掩离鸾，弦摧别鹤，千秋彤史留芬。机中锦字，长恨与谁论。一自磨笄人杳，成灰后、蝶化罗裙。人间事，依然花月，空馆总无春。夫君。怜彩笔，土埋玉树，雨打黄昏。痛梨花一树，同散朝云。赢得巫箫社鼓，胥江畔、岁岁迎神。凭谁画，啼斑满竹，别样管夫人。"}