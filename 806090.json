{"id":"806090","title":"念奴娇十一首 其十","dynasty":"清","author":"李慈铭","text":"瘦年前度，喜冬暄、回暖春风催律。小试灯屏围绛蜡，照遍梅花如雪。白发庞眉，儿童指点，卌载填词客。斯人犹在，东方游戏还剧。漫道铸错郎潜，三朝京辇，几醉闲花月。同辈少年偏见爱，来作灵均生日。更喜尊前，一枝瑶树，绰约依人立。笑它坡老，紫裘夸煞吹笛。"}