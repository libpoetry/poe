{"id":"992400","title":"和王仲仪咏瘿二十韵","dynasty":"宋","author":"梅尧臣","text":"汝水出山险，汝民多病瘿。或如鸡精满，或若猿嗛并。女惭高掩襟，男大阔裁领。饮水拟注壶，吐词侔有鲠。樗里既已闻，杜预亦不幸。秦人号智囊，吴瓠系狗颈。??常柱颐，伶仃安及胫。只欲仰问天，无由俯窥井。挟带岁月深，冒犯风霜冷。厌恶虽自知，剖割且谁肯。不唯羞把镜，仍亦愁吊影。内疗烦羊厣，外砭费针颖。在木曰楠榴，刳之可为皿。此诚无所用，既有何能辟。膨脝厕无首，臃肿异胪顶。难将面目施，可与胎胞逞。贤哉临汝守，世德调金鼎。氓俗虽丑乖，教令日修整。风土恐随迁，晨昏忧屡省。傥欲便慈颜，名城不难请。"}