{"id":"948863","title":"平园创三层楼子直秘书远贶新诗有山中宰之句自念挂朝服筑层楼偶与陶隐居相符他日倘得寿与之齐则登临之乐未已也次韵为谢每句用本传中语","dynasty":"宋","author":"周必大","text":"弘景挂冠永明年，筑楼三层家政传。俯听松风辄欣然，时人望之疑是仙。天教轻捷游方外，自喜向来不为宰。耄期犹且有壮容，誓戒何妨临鄮海。"}