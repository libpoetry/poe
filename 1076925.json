{"id":"1076925","title":"过吴江阻风游宁境寺","dynasty":"宋","author":"李纲","text":"扁舟渡松江，惨淡天色恶。胜游得禅房，旷望倚虚阁。轩楹俯巨浸，云水互参错。长风驾惊浪，飞雪相喷薄。未应神龙怒，端有蛟鼍作。片帆天际来，飘忽如陨箨。波涛浩无涯，撑突殊不愕。奈何操我舟，惴慄缆添索。蜚廉也世情，逐客正落寞。深夜始归眠，蓬窗听鸣铎。"}