{"id":"190425","title":"送张德翁推官赴阙歌","dynasty":"宋代","author":"李新","text":"君不见长安城中长乐坡，坡前冠盖肩相摩。十人八九送别者，我今亦吟送别歌。任烦应剧青山里，下望州廛如井底。白云满眼心无尘，明月到窗诗就纸。山花映面春日迟，紫骝嘶去闻行期。年来声韵非相知，几属喧啾轻薄儿。我歌止此不复员作，更欲作歌当寄谁。"}