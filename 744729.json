{"id":"744729","title":"太白楼观萧尺木画壁","dynasty":"清","author":"张镛","text":"尺木老人年八十，太白楼头留绝笔。挥霍十指生烟峦，董巨荆关咸气夺。落帆直上牛渚矶，惊看壁上排嵚巇。四山拔地出天阙，乾窦坤位无乖离。天门日观陡而壮，峨岷积素殊其状。回雁峰高巫峡长，香炉瀑布遥相望。镇高岳耸西与东，齐州九点青蒙蒙。峰峦向背觉明晦，江湖澒洞疑奔{氵众}。羲和策驭走屋底，雷雨喧豗清昼里。涧壑淙淙槛际来，元气淋漓妒真宰。我生由来好探奇，往往名山欲问之。瞿唐岱畎万里隔，足茧终年或未窥。兹从一室纷相列，眼底峰峰昭若揭。夺造化兮泣鬼神，观止此矣我心折。天光澹沱日气清，凭栏四望暮霭平。同行顾盼无人赏，欲觅青莲共跨鲸。"}