{"id":"690892","title":"送汪尔含还新安兼讯白下旧游用命美韵","dynasty":"明","author":"李之世","text":"濒行揽袂意何与，丹荔炎云映客裾。箧有牙琴应奏水，袖携冯剑岂弹鱼。天边屡换朱厓月，海外难传白下书。君去我留成底事，可谁看竹到精庐。荷香冉冉扑征辕，软雨柔风汎绿尊。茉莉有香传陆贾，葡萄无种忆张骞。閒依榕幕唯吟柳，梦逐莱裾亦绕萱。南北路岐堪一叹，可能相别不销魂。南溟贴汉淼无涯，蚌腹鳌肩万丈霞。怪石沈波生铁树，咸潮著岸尽盐花。三山浮水人如鹤，五夜冲星剑是蛇。归去黄山寻旧隐，为言蓬岛得金砂。残山剩水几豪吟，盘礴看君一解襟。青海留书将别泪，白云飞梦远游心。行边荔子偏垂赤，到日槐芽已换金。若过秦淮应息桨，画船烟月底般深。"}