{"id":"708039","title":"惜秋华 九日同张黄美诸子登高","dynasty":"明末清初","author":"梁清标","text":"叶落长安，缀秋光半在，琳宫高处。骋目振衣，萧瑟画楼烟树。沧浪双鬓京华客，无奈满城风雨。凭飞槛河山千叠，消磨今古。红蓼摇汀浦。与广陵游子，同牵愁绪。岭海回头，一梦重阳屡度。可怜江阁黄花，憔悴向、戈船火鼓。延伫。仔细把茱萸拈取。"}