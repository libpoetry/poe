{"id":"1112796","title":"冬日杂兴六首","dynasty":"宋","author":"张耒","text":"小园晴自扫，曝日坐前轩。野鼠穿山叶，寒乌啄草根。短篱藩隙地，别径入孤村。幽趣供岑寂，淹留不复论。水落桥痕在，沙乾岸草枯。霜馀槐老壮，风际竹清疏。啄木高逾响，鹡鸰飞且呼。二年亲友绝，惟有对禽鱼。池馆留馀雪，西山照夕曛。腊催梅蕊迸，春向鸟声新。愁思供多病，风光欲近人。年年桃李树，相对只伤神。空山身欲老，徂岁腊还来。愁怯年年柳，伤心处处梅。绿蔬挑甲短，红蜡点花开。冰雪知何有，东风日夜回。南壁苍崖壮，穷冬井落閒。风声先老树，日色避诸山。落雁饥相向，啼乌夕自还。微微寒月影，蓬户已深关。击柝山城闭，疏灯野店扃。疾风鸣夜谷，晴水动浮星。霜翼归何晚，邻机织未停。短歌时自和，愁绝更谁听。"}