{"id":"1108935","title":"十叠","dynasty":"宋","author":"刘克庄","text":"才得几朝浑拆遍，只消一霎又吹空。何曾学舞能回雪，便不为台与避风。尺棰拟为千世用，一梅欲足百人酸。苦心乍可齑盐里，粉骨何须鼎鼐间。花离京洛缁尘少，诗到齐梁绮语多。老子七言虽淡泊，不曾一字犯阴何。有花多处便凭栏，插在金瓶不必看。百斛量珠真富贵，两枝剪綵太寒酸。赋繁台雪云将暮，歌后庭花月未残。客至苑皆琼作树，宾来并用玉为栏。起来无赖晚风狂，便恐飘零损岁芳。飞燕不持身欲去，绿珠虽坠魄犹香。江左风流属谢家，诸郎如玉女尤佳。如何雪里同联句，不比梅花比柳花。天子封松作某官，相君复报竹平安。梅花一点无沾惹，三友中间独岁寒。霜皓千林冻欲僵，经旬不爨只餐香。何曾转授休粮诀，却是单传屑玉方。珠树无多攀不已，珊瑚有尽采无穷。海神上诉天公怒，似怕龙宫宝藏空。"}