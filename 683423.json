{"id":"683423","title":"韦园同于鳞子与子相各赋","dynasty":"明","author":"王世贞","text":"千树飞花覆客杯，百年晴日此池台。钩帘蛱蝶携香去，浴渚凫鹥散锦来。醉后看人成偃蹇，归时促骑故徘徊。长安北望黄尘里，击剑高歌未乏才。历历垂杨青几围，娟娟宿鹭白双飞。坐惊远岫停杯出，行惜残花插帽归。四海未妨吾辈在，孤亭仅与世人违。谁为忽唱江南乐，回首烟霞未拂衣。蓟苑春归处处幽，陆沈吾党任遨游。长楸碧带千峰雨，密荇青藏百道流。西望风云双凤阙，北来天地一渔舟。科头箕踞寻常事，细酌高吟且未休。"}