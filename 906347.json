{"id":"906347","title":"春日同伯氏游问政山门意似表弟旧题用其韵先是尝持书招之篇末并以见意","dynasty":"宋","author":"李弥逊","text":"晴妍入遐瞻，佳处在林樾。归云纷卷舒，列岫互明灭。偶从青都行，遂与凡境绝。舆肩俯清阴，屣齿破苔滑。坡陀度崇冈，窈窕閟真阙。烬馀见颓基，纸上得遗碣。红白抹花脸，嘲哳掉禽舌。伤残起孤愤，感物动深悦。稍罗肴核丰，共吊泉石咽。云冠俨臧护，霓骑想飞越。灵踪尚储休，爽气亦时发。散花步危坛，引蔓探幽穴。胎田倘可丹，石髓未成铁。却思棠棣篇，已换桃李节。雁书当解封，鹿驾定回辙。兹游约重寻，晚笋政堪撷。"}