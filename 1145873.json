{"id":"1145873","title":"五郊歌五首 青帝歌角音","dynasty":"隋","author":"牛弘等奉诏作","text":"震宫初动，木德惟仁。龙精戒旦，鸟历司春。阳光煦物，温风先导。岩处载惊，膏田已冒。牺牲丰絜，金石和声。怀柔备礼，明德惟馨。长嬴开序，炎上为德。执礼司萌，持衡御国。重离得位，芒种在时。含樱荐实，木槿垂蕤。庆赏既行，高明可处。顺时立祭，事昭福举。爰稼作土，顺位称坤。孕金成德，履艮为尊。黄本内色，宫实声始。万物资生，四时咸纪。灵坛泛扫，盛乐高张。威仪孔备，福履无疆。西成肇节，盛德在秋。三农稍已，九谷行收。金气肃杀，商威飂戾。严风鼓茎，繁霜陨蒂。厉兵诘暴，敕法慎刑。明神降嘏，国步惟宁。玄英启候，冥陵初起。虹藏于天，雉化于水。严关重闭，星回日穷。黄钟动律，广莫生风。玄樽示本，天产惟质。恩覃外区，福流京室。"}