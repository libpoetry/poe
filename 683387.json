{"id":"683387","title":"萧使君有惠政于吾州别十有六年矣今以请碑文见过为赋三章志别君宦薄然五世同居近有义门之旌故末章及之","dynasty":"明","author":"王世贞","text":"自闻抛五马，强半在杭州。古洞烟霞暖，西湖菱芡秋。乞碑寻大令，买棹下长洲。好是家人语，萧郎爱远游。伊昔求羊径，曾为半刺除。只今罗雀巷，重枉故人车。舌在牙从少，官贫气自舒。旗亭父老在，杯酒莫教虚。八叶台司重，西京甲第尊。萧家当日事，不必至今存。刺史开廉里，君王表义门。还闻书百忍，余庆逮儿孙。"}