{"id":"271401","title":"齐天乐·追题九珠叔《苦吟入定图》","dynasty":"现代","author":"吴梅","text":"悬崖结屋蒲团坐，迢迢古怀空际。刻烛题襟，衔觞赌酒，多少少年欢意。河山聚米。听晓角吹寒，尚馀边气。侧弁低哦，此身忘在万峰里。心香尘外细袅，裹头人不寐，遥夜如水。一豆灯红，三茎发白，悟彻画禅滋味。词仙去矣。便泪铸相思，返魂何计。愁过吟廊，乱蛩啼暗苇。"}