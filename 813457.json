{"id":"813457","title":"亡妇榇归自闽生去死还惨裂心肺幽灵有觉亮亦同之爰述长途之踽凉弥感重泉之暌阻作魂归来歌觞而告之歌曰","dynasty":"清","author":"李振钧","text":"魂归来兮发榕城，日色闇兮闪素旌。抚而号兮我所生，酬酒浆兮弟与兄。欲辞骨月兮莫闻吾声，存不离保姆兮殁乃独行。曩戾止兮绯桃迎，今祖帐兮丹桂荣。呜呼一歌兮歌已成，海风嘡㗳兮山如倾。魂归来兮驾飞艎，有兄有兄兮官豫章。闻妹至兮涕滂滂，亟执豕兮促刲羊。呼而奠兮胡能尝，魄无言兮冥冥以伤。忆阿侄兮天一方，昔我过兮趋道旁。呜呼二歌兮歌难忘，云从东兮逐风樯。魂归来兮皖江涘，龙山高兮室则迩。石松苍苍兮石湖瀰瀰，念所亲兮两阿姊。期得见兮陶然喜，俄焉悟兮悲已死。易我舟兮发如矢，言永别兮从兹始。呜呼三歌兮歌不已，红树半江兮白波起。魂归来兮达乡县，丹旐前扬兮陈野奠。郎缟衣兮泪如霰，空想像兮盼倩。山万叠兮终觌面，入此中兮永弗见。子即有知兮何适我眷，矧无知兮遑我恋。呜呼四歌兮歌欲倦，黄云四塞兮尘容变。魂归来兮山之阿，左田舍兮前大河。缅畴昔兮轻车过，揽佳城兮峰峨峨。此间乐兮乐如何，谓异日兮罔择佗。言近戏兮乃非讹，入新宫兮以婆娑。呜呼五歌兮歌且哦，惬其所欲兮佩环和。魂归来兮望清阈，碧山之南兮横塘之北。枫林月落兮松径黑，瞻门庭兮载登陟。曩去故里兮泪沾臆，亲囊揽祛兮语唧唧。我今归兮胡不我即，若有睹兮走而匿。呜呼六歌兮歌且忆，恍惚空阶兮长太息。魂归来兮登影堂，罗牲醴兮飶且香。省姑障兮心彷徨，欲前致词兮听茫茫。始裴褢兮由房，抚尘封兮嫁时箱。适将去女兮复回翔，灵风䬃䬃兮灯无光。呜呼七歌兮歌弥长，古有空同兮赋结肠。"}