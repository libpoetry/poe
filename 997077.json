{"id":"997077","title":"送醇父归蔡","dynasty":"宋","author":"黄庭坚","text":"北风飘飘天作恶，枯木已无叶可落。寒溪溅溅声迫人，岁聿云莫惨不乐。此时陈子乃弃我，归将索绹亟乘屋。吾室尚潭潭，留君欲晤谈。掉头去不顾，明发解征骖。君来久相从，知我无所堪。好学勇如虎，读书青出蓝。有疑必考击，无奥不穷探。愧无洪钟响，十不答二三。慨予方食贫，予腹岂屡厌。藜羹稀糁芼，寒菹薄醯盐。虽欲苦留君，俎豆无加添。从来婚友閒，恩义亦云兼。草枯方兀兀，麦秀待渐渐。绿发佳少年，回首垂白髯。进德失盛时，时宁为人淹。经纶自封植，岂不如春蚕。此地决矣戒童仆，归旁南陔种兰菊。旅床夜夜悲蛩螀，行色村中异风俗。青灯白酒留故人，莫爱一醉至晓角。"}