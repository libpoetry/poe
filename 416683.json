{"id":"416683","title":"木兰花慢 珊儿弥月，赋怀素君","dynasty":"近现代","author":"谢觐虞","text":"喜一天晓色，曾画否、翠眉峰。想经月恹恹，者番梳洗，环佩犹慵。相携纵添雏鹤，怕梅花不似旧时红。指点晴暄庭院，也应说著征鸿。蓝桥郑重乞相逢，往事记重重。怎未到封侯，一般轻别，著此惺忪。剧怜报伊何计，况万千翻累慰飘蓬。私检客中腰带，新宽说与卿同。"}