{"id":"943817","title":"次韵杨宰","dynasty":"宋","author":"陈造","text":"淮俗日就薄，识者颇借忧。天变不徒然，旱暵将谁尤。日来闻见同，比屋声悲愀。令君不鄙夷，疋马走道周。似闻疄陇间，蛰蛰霰雨稠。课功扑燎馀，准粟秉庾收。一毙乃百孳，皂坚肥螟蟊。服劳岂容已，善后良未谋。即君论才谞，为邦似求由。佩兰扈玄蓠，所向多暗投。世贤刘系宗，芥视东家丘。方将解倒垂，未遑赋归休。横前觞深渊，君其万斛舟。愿天开老眼，一雨洗叹愁。旄倪饫菽粟，羁罢安田畴。探丸等和扁，沈痾洒然瘳。我亦民之一，担石略不留。遭罹本自致，未敢忘反求。诗来念贤劳，效颦聊杀羞。孰视援溺手，不计输几筹。"}