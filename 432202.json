{"id":"432202","title":"满庭芳 感旧，并索济生和章，用秦少游别意韵","dynasty":"近现代","author":"李刚己","text":"绕地歌清，连天月皎，秋风又到都门。章台花下，几度共清樽。最忆天津道上，醉梦里、丝管纷纷。酒醒处，匝船蒲苇，镫火出荒村。伤魂。才几日，胜游雨散，故侣星分。试樽前检点，几辈犹存。回首旧游何处，三年事、一梦无痕。莫惆怅，寒鸦疏木，风雨送黄昏。市骨何年，埋忧无地，泪落不待雍门。休谈往事，努力尽芳樽。多少故家亭阁，一弹指、荆棘纷纷。君记取，吴宫楚馆，寂寞似荒村。怆魂。人艳说，苏张七国，瑜亮三分。问沧桑百变，尺土谁存。可叹数行青史，模糊似、雪影沙痕。归去也，青镫古佛，经卷送晨昏。世界浮沤，英雄过鸟，沧桑不到空门。薰天事业，那值水盈樽。蝼蚁侯王等耳，只赢得、恩怨纷纷。君不见，丰碑员碣，历历白杨村。招魂。休更论，蚁宫豪贵，蜗角崩分。任茫茫大地，一粒无存。却看普施法水，洗千番、浩劫余痕。且莫问，名山片语，尘世几朝昏。稷下人归，信陵客散，曳裾更欲何门。沟中断木，时至或牺樽。南望邯郸旧道，悲风起、落木纷纷。知多少，卖浆屠狗，奇士老荒村。悽魂。古亦有，杜邮剑斩，秦市车分。问螳僵雀拜，弋者何存。倒挽银河下泻，洗不尽、怨渍冤痕。看公等，手携皓日，照破十方昏。"}