{"id":"721866","title":"甲子岁除作","dynasty":"明末清初","author":"屈大均","text":"欲寒先作雾，将暖更吹风。岁尽从今夜，春来自故宫。草犹含蕙绿，花已破桃红。腊酒琉璃盏，殷勤入掌中。白首荷蓑笠，居然农丈人。野功休晏岁，山事起初春。雨气横林半，烟光出水滨。莺声那不早，开我笑颜新。岁除无一事，堪酌送愁杯。花以明灯喜，春因爆竹催。山寒多夜雨，地薄易冬雷。命只悲何益，尊前正有梅。"}