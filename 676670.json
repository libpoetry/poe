{"id":"676670","title":"临淄行","dynasty":"明","author":"王宠","text":"虚危下流精，莱沂乃东峙。乐谢爽鸠墟，勋崇太公履。山河控十二，海岱错表里。亡人忽龙翔，累囚遂鹊起。名垂天壤居，世往陵谷徙。谈馀邹衍风，节慕鲁连耻。市藏陶朱侠，路曜姬姜子。喧阗斗鸡道，舄奕鸣钟里。雄豪八方凑，声利三川拟。宝瑟发东讴，流黄织文绮。大泽饶萑蒲，浊河足鳣鲔。欲歌泱泱风，请自临淄始。"}