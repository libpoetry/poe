{"id":"1118874","title":"周尹潜雪中过门不我顾遂登西楼作诗见寄次韵谢之三首","dynasty":"宋","author":"陈与义","text":"晓窗飞雪惬幽听，起觅新诗自启扃。不觉高轩墙外过，贪看万鹤舞中庭。堪笑臞仙也耐寒，飞花端合上楼看。深知壮观增诗律，洗尽元和到建安。敲门俗子令我病，面有三寸康衢埃。风饕雪虐君驰去，蓬户那无酒一杯。"}