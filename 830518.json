{"id":"830518","title":"戍申十一月重游通天岩宿山寺","dynasty":"清末民国初","author":"俞明震","text":"深岩一穴天光聚，怪石当人如虎踞。荆棘相看已隔年，洞中石佛真顽固。高飞一鸟破鸿濛，涧底云烟失攀附。层峦椎鲁无性灵，点缀遥情出寒树。山色宁知迟暮心，斜阳不到无人处。谁持肝胆照荒寒，剩有悲欢支世故。晚钟催客入寺门，草背灯光如缀露。山僧向我说灵怪，夜深暂尔清百虑。卧闻石齿漱泉声，缺月微明四边雾。岩颠忽吐银色云，曙星隐约在庭户。半世劳劳向晓心，一枕深深佛前炷。官如残梦应自笑，人情剥尽随所遇。万木不动风有声，晨光惨惨生幽怖。入山苦劳出山逸，掉首还寻出山路。"}