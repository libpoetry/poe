{"id":"369158","title":"高阳台·晓起书怀","dynasty":"清代","author":"杨芸","text":"乍试生衣，犹倚单枕，晓窗清梦初残。香篆萦青，重扉静掩双环。娇痴鹦鹉玲珑语，唤云英、移近阑干。卷疏帘，翠雨如烟，一片迷漫。瘦人天气人憔悴，任脂零粉腻，明镜慵看。燕子来迟，小楼空贮春寒。闲愁只在垂杨里，被东风、吹上眉端。凭妆台，细字蚕眠，写遍冰纨。"}