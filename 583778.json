{"id":"583778","title":"毖斋为查佥司赋","dynasty":"明","author":"黄衷","text":"憩迹荫佳树，照影清泠渊。岂必媚影迹，慎履德乃□。幽晨辟斋牖，梧竹净娟娟。结构能几许，睿词日中天。端居奉明义，于焉荷生全。礼节固烦密，敬则如持筌。四诗正而丽，无邪贯其篇。吾生谅荏苒，何由等□坚。所思在茫渺，虎骛云与泉。黄斋昔称勉，颜氏心终传。君子问毖理，强歌备韦弦。"}