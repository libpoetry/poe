{"id":"854129","title":"读白诗效其体 其二","dynasty":"宋","author":"方岳","text":"人生有穷达，不系才不才。造物所付与，圣贤不能回。君看孔孟氏，遇世何如哉。岂其有不如，王驩与桓魋。以兹自忖度，所遭已踰涯。前瞻固不反，后顾又可咍。同时第进士，或未离蒿莱。归来亦云幸，潇散月下杯。山池芰荷过，野岸芙蓉开。幅巾一筇竹，适可眠秋厓。"}