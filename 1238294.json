{"id":"1238294","title":"陌上桑","dynasty":"元末明初","author":"王冕","text":"陌上桑，无人采，入夏绿阴深似海。行人来往得清凉，借问蚕姑无个在。蚕姑不在在何处？闻说官司要官布。大家小家都捉去，岂许蚕姑独能住？日间绩麻夜织机，养蚕种田俱失时。田夫奔走受鞭笞，饥苦无以供支持。蚕姑且将官布办，桑老田荒空自叹。明朝相对泪滂沱，米粮丝税将奈何？"}