{"id":"845193","title":"沌中杂诗四首","dynasty":"清末民国初","author":"缪荃孙","text":"回帆西上快扬舲，沌口烟波接渺冥。入蜀重翻放翁记，云山到眼似曾经。山湖西去接长湖，湖外山痕淡欲无。古木两三茅屋小，湖村小景付倪迂。湖云吹散远天澄，打稻村前趁晚晴。一缕柳丝红不定，夕阳犹傍远山明。眉山浅画髻云梳，生小鱼娃惯水居。妾自持篙郎繫网，今朝准网罽花鱼。"}