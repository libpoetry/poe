{"id":"592763","title":"二李行","dynasty":"明","author":"欧大任","text":"商于之地六百里，郧邓半入秦疆鄙。张仪终相大梁君，穰侯却忌关东子。秦疆楚塞郁何穷，南郦北郦带丹水。名族争推画诺人，思玄颇识张衡氏。风流文采又千年，今于内乡见二李。子田十载汉太史，肮脏坐失贵人指。一出江南未召归，参籓西向晋城里。子馀新作南宫士，结束将客长安市。昨赋金陵千首诗，传写忽贵洛阳纸。我卧浮光只一毡，叩扉二李来翩翩。掀髯论艺各大笑，为我陈说虞夏前。曾闻明代称大雅，中原谁如李何者。独立九州难颉颃，叱吒万象多喑哑。气吞虹霓飞辘轳，力夺化工运陶冶。倏尔凭陵风雨来，划然驱走波涛写。研意深沉逼运雄，铸词藻艳惊飘洒。赋出自堪窥屈宋，书成便已薄董贾。金支秀华白日中，太阿飞景青冥下。么么姓字方剪除，流响到今和弥寡。世上虚名每误人，登徒疥痔爱不舍。邯郸能无眇跛姬，代北亦有蹄齿马。黄河大岳飒英灵，疾飙一扫武安瓦。二李先生欲代兴，如渑且举山斋斝。"}