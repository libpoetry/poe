{"id":"919898","title":"次韵刍父试罢有述","dynasty":"宋","author":"苏泂","text":"笔耕亦农耕，后种有先熟。谷终贵于稗，种讵不如稑。里门富骄儿，昨者车击毂。一朝祸机至，悔不初碌碌。因而利生钝，甚羡平为福。翩翩归来赋，写壁仍画轴。有来顾之唾，谓岂好题目。予方友鸥鹭，渠自行雁鹜。同参听谁诣，勇往何待卜。君才十倍我，书已万卷读。边头尚征战，时事非曩夙。虽迟刘蕡对，肯效包胥哭。"}