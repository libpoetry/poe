{"id":"559757","title":"题竹为周廷晖赋","dynasty":"明","author":"曹义","text":"扁舟昔泊湘江曲，曾倚蓬窗看脩竹。烟稍露叶拂晴空，劲节虬枝挺寒玉。露天似觉鹧鸪啼，雨夕犹闻湘女哭。浓阴积翠暖欲飞，苍雪飘香晴可掬。宦游蓟北几经年，独怜梦断苍梧烟。今朝画里偶相见，亭亭老干还依然。阿谁貌此多清淑，错落金朷炫吃目。吁嗟暝色突帘栊，彷佛秋声落书匤。濂溪孙子肌骨清，为爱此君坚且贞。轩窗高挂日相对，岁寒拟共结芳盟。昨来索我题诗句，诗兴茫茫渺何处。三湘七泽路漫漫，明月清风足佳趣。"}