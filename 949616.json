{"id":"949616","title":"霓裳中序第一 次筼房韵","dynasty":"宋","author":"周密","text":"湘屏展翠叠。恨入宫沟流怨叶。釭冷金花暗结。又雁影带霜，蛩音凄月。珠宽腕雪。叹锦笺、芳字盈箧。人何在，玉箫旧约，忍对素娥说。愁切。夜砧幽咽。任帐底、沈烟渐灭。红兰谁采赠别。洛汜分绡，汉浦遗玦。舞鸾光半缺。最怕听、离弦乍阕。凭阑久，一庭香露，桂影弄栖蝶。"}