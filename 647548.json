{"id":"647548","title":"春风堂","dynasty":"明","author":"王汝玉","text":"昔年有士游程门，弥月坐绝春风温。清芬相传数百载，族姓喜见云初孙。早年负笈登太学，宰邑佐郡多承恩。公馀退食高堂下，右史左图供讨论。大书春风揭华扁，仰止先哲今如存。恍然心目若亲灸，不异当时和气暄。我闻游杨尝立雪，太山岩岩师道尊。大贤设教岂矛盾，万善殊途同一源。吁嗟道丧向千载，古圣奥义多湮沦。斯文未泯出天意，笃生河南弟与昆。玄言立德示矜式，垂训万世开蒙昏。犹如长夜方未晓，朝阳忽起光燉燉。春风堂中春寂寂，之子独坐无烦喧。更歌浴沂咏归罢，俯视满庭芳草蕃。悠然真趣非外假，欲写心素应忘言。"}