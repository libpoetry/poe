{"id":"55593","title":"桃花阡·南阡桃花花丛丛","dynasty":"明代","author":"王醇","text":"南阡桃花花丛丛，花枝晓动阴蒙蒙。溪西碎锦飘溪东，绿波不绿红映红。天掷彩云堕花下，一抔香泥封艳冶。子规愁春哭春野，血和情泪胭脂泻。前春醉花金屈卮，桃花羞杀葳蕤枝。金镜永绝明月姿，花阡无主酹者谁。何须乱眼花如许，遍觅芳魂无处所。阴风拂林狐狸语，伤心归去桃花雨。"}