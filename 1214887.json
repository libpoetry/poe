{"id":"1214887","title":"题刘翀霄五世图","dynasty":"元","author":"刘鹗","text":"昔闻康节翁，慈母八十馀。阶前小稚子，欢笑娱相呼。甘旨足丰俭，自谓此乐无。今君祖母秦，九十康强俱。牙齿尽完好，起居不资扶。鲜鲜芙蓉裳，皎皎明月裾。綵舆亲迎养，独觉爱日舒。有儿俱白颠，有孙亦银须。曾玄绕膝下，日向庭闱趋。一门极孝友，五世咸怡愉。矧君自奇士，振策当要途。风云接平步，日月明亨衢。覃恩追考妣，盛事誇里闾。苟非母厚德，此福宁独居？恨无汉史笔，逐一为母书。嗟予辱同姓，感念成长吁。祖年百又一，孙子纷如圭。深衣昼锦缘，曾绘家庆图。寿康世莫比，好事传京都。翰林欧苏辈，诗颂焉可诬？及今甫七载，往事浮云徂。我恨岂有极？君乐当何如？题诗卷还君，悠然泪盈袪。"}