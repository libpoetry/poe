{"id":"873746","title":"法石见李汉老参政","dynasty":"宋","author":"刘子翚","text":"我识今朝李翰林，十年隔绝飞寸心。素书每逢双鲤得，云路欲倚长梯寻。翰林昔参建炎政，想见中兴人物盛。方圆龃龉不足论，角巾雅有江湖兴。玉堂草诏褫凶魄，丹陛陈谟发天听。介圭便合趣公还，只今密勿才稀并。自怜随牒东南奔，假道因得登龙门。怪余髯面益老矣，一笑问劳情弥敦。僧坊萧萧远阛阓，岂料飘零获清对。牛行尚忆王相宅，曩日交游几人在。浊酒青灯梦寐间，九州四海烟尘内。区区王事今有程，暂见复别难为情。长亭唤马一悽断，璧月晓堕桐花城。"}