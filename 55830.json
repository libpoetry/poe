{"id":"55830","title":"刘御史歌","dynasty":"明代","author":"屠隆","text":"丞相怒，烈士戍。骢马来，烈士灾。阴风萧萧神灵哭不止，黄沙荒荒烈士死。吁嗟乎！刘御史。辽阳天黑白日没，下有猰貐上有鹘，磨牙凿齿据其窟。山鬼不敢吊，河伯不敢出，妻子那及收骸骨。呜呼！噫嘻！何人杀孔融？何人杀臧洪？男儿出身报天子，俯首屈死蓬蒿中。云旗猎猎红满空，天兵下来冲烟虹，将军十道开宝弓。谁当迎御史，上帝特遗关龙逢。关龙逢，握公手。酿天河，挹北斗。拂公尘埃饮公酒，人间险巇天上否。游戏白玉堂，逍遥黄金牖，椒山青霞亦公友。自公去矣廓氛霾，天清地朗日月开。墓前铜雀化为灰，塞外金鸡谪戍回。公不在矣使心哀，我哀何为公不答。仰视高空寒飒飒，白云苍茫九关合。乾坤毂转人事迁，天子下诏褒忠贤。鬼蜮射人，虹霓障天。歼我烈士古路边，荣以大官宠大篇，子孙仍赐绵上田。蕙殽桂醴焚纸钱，年年寒食墓门烟。"}