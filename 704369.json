{"id":"704369","title":"营清泉精舍","dynasty":"明","author":"黎民表","text":"幽栖远愧王官谷，脩褉谁誇内史亭。青壁旧藏高士传，草堂今映少微星。茶烹石鼎分泉味，井问丹砂识地灵。应是渔樵能混迹，十年江汉任飘零。拟就壶觞开白社，旋营瓜地向青门。云中鸡犬非忘世，径里桃花似避喧。鹤在松间同伫立，僧来石上共清言。经过旧是濠梁侣，秋水无心与细论。"}