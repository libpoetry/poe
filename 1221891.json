{"id":"1221891","title":"送徐生还鄂","dynasty":"元","author":"刘因","text":"燕山送客归南州，兴来每恨无扁舟。君归为我谢江汉，思君不见令人愁。千里风烟想萧洒，一代英雄成古丘。当年才气鹦鹉洲，抚掌笑杀黄鹤楼。黄鹤归来哀江头，江山依旧人悠悠。浮云万古恣变灭，眼中扰扰何时休？紫阳仙人歌远游，飞蛟起灭三千秋，为君挥手昆崙头。"}