{"id":"419522","title":"沁园春 丙申春节，与郭鼎堂先生小立论诗，赋此以纪","dynasty":"近现代","author":"龙榆生","text":"郭老多才，小憩论诗，深契我怀。道旧瓶新酒，装来也得，今词古语，糅杂何猜。的皪珠尘，斓斑蕃锦，光怪陆离洵妙哉。陶钧手，看全收万类，陵暴九垓。最难雅俗都谐。待放眼、沧溟襟抱开。正和平竞赛，精研原子，文明追溯，考订齐罍。宰制奴仆，消融自我，接叶移根别样栽。花齐放，让迎风细草，辉映池台。"}