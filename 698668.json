{"id":"698668","title":"太学生潘子春归寿其母谒予请颂为之赋采衣三章俾归以庆焉","dynasty":"明","author":"夏良胜","text":"采衣新兮，归子舞于庭兮。母兮母兮，寿且贞兮。羞子珍兮，子之乐也真兮。采衣尨兮，归子舞于堂兮。母兮母兮，寿且康兮。进子觞兮，子之乐也狂兮。采衣且佩兮，归子舞于堂之背兮。母兮母兮，寿且惠兮。宴子谖草之树兮，子之乐也遂兮。"}