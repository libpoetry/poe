{"id":"433315","title":"临江仙","dynasty":"近现代","author":"萧劳","text":"姚黄魏紫倾城色，年年绚烂如霞。今来篱畔足风沙，可怜憔悴洛阳花。柳絮未醒飘泊梦，飞寻漠漠天涯。落红犹似石崇家，葬身同付玉钩斜。探看青鸟无消息，眼穿芳讯迟迟。猩红著色上花枝，花前旧事惹相思。游絮落英同逐水，水流岁序潜移。风光犹记别离时，系情杨柳万千丝。年年容易韶光老，共伊别后重逢。又听莺语柳帘中，吹醒宿醉晚来风。云淡烟消春日暖，而今景物还同。当时人立画桥东，桃花一树可怜红。"}