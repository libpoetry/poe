{"id":"594706","title":"寄朱宗良","dynasty":"明","author":"欧大任","text":"贞松绝巘垂，黄鹄青冥徙。丘中一士卧，四顾莽荆枳。飒沓青霞飞，萧椮白云起。林飙振木叶，窗牖蒙葛藟。幽栖断来径，居自远尘轨。饥逢石髓餐，散帙时隐几。流坎任吾生，麇鼯随所止。昔日青门侯，今见于陵子。思君同隐怀，川途渺千里。罗浮望匡庐，倏借王生履。因往證菩提，悠然共秋水。"}