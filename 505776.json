{"id":"505776","title":"三月望日与饶隐君子宏游玉笥山谣","dynasty":"明","author":"练子宁","text":"我怀谢康乐，独往游名山。身同虚舟系，心与浮云闲。清风淡荡洒六合，令我兴在云松间。玉山高与南斗齐，云锦照耀庐山低。三十六峰凌虹霓，飞湍喷雪临回溪，长松挂月青猿啼。上有梅仙采药之幽栖，下有萧云读书之故基。洞天石扇杳莫测，瑶草谩长三春荑。我欲因之览八荒，手拂青萝眠石床。回飙吹散碧天雾，清冥倒泻澄湖光。作为玉山谣，寄之双峰客。兴来携妓秋复春，笑杀东山谢安石。"}