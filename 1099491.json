{"id":"1099491","title":"行子吟","dynasty":"宋","author":"严羽","text":"行子在江海，飘飘无固踪。有如芒砀野，朔风卷飞蓬。朔风无休时，飞蓬日千里。散落天地閒，宁复有归理。胡雁西北来，一叫三徘徊。何时别沙漠，昨夜宿阳台。同群一相失，羽翮常低摧。人物有殊性，奈何罹此哀。昨夜客游初，结交重豪迈。高冠湛卢剑，志若轻四海。白首悔前图，蹉跎天一隅。寒冬剑门道，失路空踌躇。深林聚豺虎，绝壁号猩鼯。雪深车轴折，征马惊啼呼。何当返故处，餐黍居田庐。泪下不能去，肠转如辘轳。"}