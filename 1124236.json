{"id":"1124236","title":"郊居晚行呈章令四首","dynasty":"宋","author":"赵蕃","text":"斜阳渺渺下前陂，牛自安眠儿得嬉。行过中林却回顾，眼边依约有新诗。早禾打谷归高廪，槁秸堆场尚若云。目见田庐无此比，劝耕知自令君勤。人言乐岁好催科，吾今方知自拊摩。要识田家略无事，杀鸡为黍自相过。渊明薪水忧儿子，玉川送米烦邻僧。我今穷状不可道，减忧得米忧年登。"}