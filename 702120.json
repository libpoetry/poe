{"id":"702120","title":"斗潭八景 圩上观澜","dynasty":"明","author":"湛若水","text":"我本望洋客，观澜得小圩。源头云锁断，山下看何如。且莫渡河去，风吹水倒流。隔沙人不唤，空老济川舟。钓璜不钓月，钓月不钓璜。夜来得月处，钓丝俱已忘。耕陇恐破云，云破成离披。纵然耕破罢，犹得补山衣。竹林围翠响，虚室和琴声。丝已不如竹，风戛自然鸣。何处柳坛好，柳坛风景多。弈声动前浦，惊鸥飞渡河。古刹云长封，绝顶出云外。君欲看白云，更上九层刹。书窗映雪时，书声已闻世。留眼看光风，窗前雪初霁。"}