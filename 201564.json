{"id":"201564","title":"过白彪访沈次律有感十六韵","dynasty":"宋代","author":"张元干","text":"天骄毒中原，国势苦日削。一为虚声摇，颠沛几失脚。翠华栖海隅，虎戯亦太虐。忽闻哀痛诏，迸泪向寥寞。何当速悔祸，四海安耕凿。乃者浙西帅，望风先即却。坐令临安城，开关犹白著。只今锋镝余，冤鬼号冥漠。赏罚二大柄，倒持示微弱。岂无英雄人，戴宋心未薄。有如沈使君，忠义等筹略。始终誓复仇，志愿久已确。浮家来水村，避乱畏矰缴。行矣收功名，远过麒麟阁。气投平生欢，事付今夕噱。吾衰世无用，鼓勇徒矍铄。"}