{"id":"1135939","title":"早发新城港","dynasty":"宋末元初","author":"方回","text":"月晕竟无风，亦复无社雨。俗谚犹不验，况乃古书语。客子上桐江，清晓发鸣橹。如何秋令半，犹此苦剧暑。爬肤垢满爪，汗流如炊煮。今年夏苦寒，悬知当有许。二僧昨同舟，斗酒取无所。竟夕卧复起，饥渴相尔汝。向背迷星辰，回环莽洲渚。谁家火独明，浩叹感今古。"}