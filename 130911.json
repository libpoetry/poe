{"id":"130911","title":"沁园春·出禁城西","dynasty":"宋代","author":"陈著","text":"出禁城西，湖光自别，唤醒两瞳。有画桥几处，通人南北，绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。从容。莫问城中。是则是繁华九市通。奈一番雨过，沾衣泥黑，三竿日上，扑面尘红。那壁喧器，这边清丽，咫尺中间敻不同。休归去，便舣舟荷外，梦月眠风。"}