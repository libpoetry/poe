{"id":"1131544","title":"挽霞溪高县丞二首","dynasty":"宋","author":"裘万顷","text":"少年挟策上金銮，三拜郎官鬓未斑。不说知音在霄汉，但知投老向云山。柳丝阴里陶潜乐，花锦香中潘岳闲。逝者不堪人事异，洪崖亭下水潺潺。公家原在洪崖宅，自是洪崖向上人。嗜酒一生真简淡，风标八帙更精神。纷纷偶厌人间事，去去归寻洞里春。朱绂只今无觅处，但馀佳句镇长新。"}