{"id":"771672","title":"高阳台·长安榴花早开，先于芍药。暮春刚半，赤英在林，其气候使然耶，亦土宜之偏合也","dynasty":"清","author":" 裴维安","text":"桃叶情根，柽丝恨结，一枝抽影春红。照眼芳华，谁知也费东风。牡丹开后天香满，漫商量、婪尾杯浓。未愁伊、山冷燕脂，芳事悤悤。曲江黯淡飞胡蝶，想罗裙艳化，绛管图工。还伴樱桃，娇妍摘映筠笼。酸多莫怯歌欢子，长红心、草亦怜侬。暗销磨、粉艾茸蒲，廿四番中。"}