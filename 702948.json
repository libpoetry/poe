{"id":"702948","title":"府江杂诗六首","dynasty":"明","author":"谢少南","text":"蛮烟不雨似云浓，白日阴阴惨澹中。炎气薰人冬亦暖，不知何地候春风。石滩激浪殷成雷，轻舸飘飘曲折开。水楼鞑舍横矛立，山洞猺人负弩回。冬炎卉木未萧条，暂倚蓬窗旅况销。树架绿垂君子蔓，崖林红破美人蕉。水落荒洲近客船，弯环苦竹剧钩连。风霜不到崖前木，鼠穴多歧有岁年。隘口分弓号摆滩，领班人戴白鹇冠。莫言南徼无冰雪，映日戈明水帐寒。落日官军举号齐，雕戈画盾障山蹊。不嫌铜斗通宵击，却厌斑鸡半岭啼。"}