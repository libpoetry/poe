{"id":"1113010","title":"凤栖梧/蝶恋花 安人生日","dynasty":"宋","author":"张纲","text":"五日小春休屈指。花发西轩，早已传春意。应为高堂催燕喜。一枝得得来呈瑞。绮席初开云幕邃。兰蕙腾芳，人生蓬壶里。寿酒满斟那惜醉。锦囊行拜恩封贵。雨洗轩庭迎晚照。黄菊才芳，未觉秋光老。怪底烘堂添语笑。姮娥此夜来蓬岛。献寿新词谁解道。满眼儿孙，著语皆争巧。潋滟金杯休惜釂。追欢不怕霜天晓。"}