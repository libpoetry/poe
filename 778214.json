{"id":"778214","title":"绮罗香·雪霁月来，走促汀鹥消寒图词句，已得一阕，次韵和谢，重题卷尾，至后八日","dynasty":"清","author":"杨葆光","text":"几点砂匀，连枝萼煖，常自吟魂牵惹。踏雪孤寻，不待瘦驴车驾。看楼台、低冱寒云，更竹树、暗移良夜。问何人、擪笛江城，两行椽烛正休暇。醇醪应早长价。犹自酸寒苦耐，冲风檐下。白石新声，梅令鬲溪聊借。任描摹、影暗香疏，漫错认、叶秾枝冶。和君词、纸罅重题，岁寒心共写。"}