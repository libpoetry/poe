{"id":"747120","title":"寻罗阳王祠","dynasty":"清","author":"项霁","text":"云山回合水满陂，岸花绛绿凫翁嬉。周台汉苑目未睹，访古出郭寻荒祠。神称王表大怪异，太元往事堪嗟咨。罗阳印绶号辅国，守令迎谒无愆期。苍龙门外置邸第，闻言宛若徒褰帷。立后改年出神示，耄荒大帝非英姿。霍山竹节宁不期，五车命职皆传疑。先天不违万灵护，听神自侮人争嗤。雄心鼎峙老欲尽，况制六合加鞭笞。民神杂糅竟何益，变置储贰成阽危。吕壹排诋若鬼蜮，朱据见枉兼是仪。陆潘涕泣诚可思，蛊惑丧志女谒盛。强藩谗魋棼如丝，奉命祷祠怒江芊。良臣放死巫觋驰，降莘信随若一辙。将亡祅孽侔枭鸱，龙髯莫挽请福遁。揶揄山鬼真成痴，祖龙逝璧遮道持。黄熊祀列霸兆移，神不胜道古所诫。甘泉太乙无差池，国山再封神印发。洛阳青盖呈灵蓍，公锄司马动谣诵。飘飘荧惑疑同时，虎爪晋袭幸无语。信巫好鬼空传贻。辨亡著论归何辞，回风仿佛吹灵旗。"}