{"id":"610773","title":"舟中无事戏拟古乐府杂体遗意十八首 其十 霹雳引","dynasty":"明","author":"邓云霄","text":"愁人苦病暍，炎峤只闻雷。渴想阴宫餐积雪，狂思散发临高台。南来有客抱琴至，泠泠色挟清商气。调轸林生少女风，扣弦指下奔丰隆。镗鎝砰駖声震野，疾可破山缓堕瓦。四座横飞赤电光，堂坳潦涨恨无梁。火龙抑首下西陆，风雨潇潇一榻凉。罢琴云气犹缠指，壮士闻之按剑起。直当叱咤驰千里，翻身暍病霍然已。"}