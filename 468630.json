{"id":"468630","title":"雪诗","dynasty":"明","author":"郑真","text":"江海元正夜，乾坤四望迷。燕娱传跋烛，归步怯扶藜。妙造归天巧，神功挟气机。六霙劳剪刻，万象豁端倪。奔迸星流急，娉婷羽舞低。飘飘虫扑纸，飒飒蟹循堤。掠面真疑絮，沾衣错认梨。串珠纷度隙，急响密通闺。高塔撑孤笋，长桥偃素蜺。曲阿团作阵，深坞不成蹊。战罢龙飞甲，朝回马印蹄。门深频吠犬，巷狭强堆猊。似箸冰悬瓦，如绅瀑下溪。月鸾随渺渺，霜鹄共凄凄。锦鲤深宜蛰，玄猿禁莫啼。余蝗应入地，倦鸟不成栖。路滑愁穿屐，烟消怪湿烓。猎围劳镇将，樵担讶山妻。花褪梅留片，茅抽麦遍畦。丰年云已兆，宝牒若为乩。焦寝清酣熟，袁门矮屋凄。王猷归剡水，李愬捷淮西。宠幸皇舆出，悲凉使节携。谪怜韩刺史，乐问党家姬。郢曲宫商叶，吴讴律吕齐。敢因梁苑赋，欲儗杜陵题。宝瓮羔为酒，珍庖鹿进臡。醉乡穷缅邈，仙界许攀跻。炉冷频然炭，衾孤急索绨。三山穷海岛，百尺上云梯。鹤氅身如画，鱼篮手自提。阻程空望远，闭粜厌闻饥。骨透清初爽，神融老未黧。化银须秘术，斸玉恨深泥。阳德群瞻日，文明拱候奎。赐钱覃府库，挟纩慰军黎。占奏闻丹陛，恩流浃近畿。周诗歌霢霂，万亩及耕犁。"}