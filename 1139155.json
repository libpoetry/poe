{"id":"1139155","title":"题刘晦卿月楼图并饯秋闱之行仍不犯月楼字","dynasty":"宋末元初","author":"陆文圭","text":"君不见刘越石，晋阳铁骑围城急。一声长啸震山谷，抛弓散走群儿泣。又不见庾元规，武昌僚佐相追随。坐据胡床夜笑语，不知宾主竟为谁。枕戈待旦成何事，终让著鞭先士稚。况复西风尘污人，茂宏举扇思还第。嗟嗟二子逢世乱，误长清谈空致患。争如今夕倚阑人，一生饱吃升平饭。百城桴鼓夜不鸣，万里山川秋愈明。黄鹤孤飞白鸥睡，捲帘露气下三更。初听笛声何激烈，再听书声更清越。素娥密约无人知，今秋丹桂来先折。"}