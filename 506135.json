{"id":"506135","title":"城南小隐","dynasty":"明","author":"周是修","text":"万冗作由心，心远喧竟寂。孰云事真隐，而必离廛邑。惟兹方寸中，浑然有太极。众人固蚩蚩，悟之在达识。卓彼高世士，抱道慕閒逸。旧宅城南隅，处甚岩岫僻。旷哉烟霞想，变化随所即。砺齿何不坚，循璧亦有石。洗耳何不清，负郭亦有泽。寤言宇宙间，焉往不自适。溯观巢许流，千载犹一日。"}