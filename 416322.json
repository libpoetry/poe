{"id":"416322","title":"月华清 客见前词，冁然曰：“凉枕与团扇并咏，则团扇亦当张之。”复作此调","dynasty":"近现代","author":"吴梅","text":"荷苑招凉，槐庭延漏，满怀炎热都减。新制齐纨，写出内家妆茜。纵月殿先许团团圆，怕水榭尚遮芳艳。秋渐，愿承恩似旧，君心不艳。翠户今宵乍掩，甚未起西风，早疏冰簟。箧笥频年，往事东阳谁念？玉阶怨谢女啼多，长信恨楚姬眉敛。回瞰，正流萤三五，薄罗底闪。"}