{"id":"1127812","title":"九月 其二","dynasty":"宋","author":"曾丰","text":"精英攸结，霜莫之折。小字女节，公生烈烈。精英攸凝，霜莫之陵。小字女茎，公生亭亭。女茎曰咄，挺其自拔。涵濡天渥，吾不如女叶。女叶曰嗟，偃其自奢。渐寖天和，吾不如女华。既浣之后，未望之先。有诞初辰，有秩初筵。公呼子孙，尔来吾前。有觞弗他侑，维菊可以酒，饮之长寿。有釜勿他烹，惟菊可以羹，餐之长生。饮少辄酣，餐少辄饫。公举其步，谓殆神助。客揽其履，谓殆仙去。惠然肯留，永为国之柱。"}