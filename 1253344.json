{"id":"1253344","title":"挽蒋鹤田","dynasty":"元末明初","author":"蓝仁","text":"乾坤惨淡士林空，又折南山百丈松。只有骑驴嗔李白，更无覆瓿笑扬雄。清文金石传来世，高节田园托老农。他日汉廷兴礼乐，安车不复到闽中。忆过秋山访隐居，三年怅望信音疏。共知邻境征徭密，不念斯文老病馀。易箦恨迟千里驾，成家须护一楼书。门人蓝涧修文早，不及哀歌共挽车。"}