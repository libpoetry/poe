{"id":"871351","title":"飞仙吟送张道士","dynasty":"宋","author":"白玉蟾","text":"夜骑玉鳌采明月，蕊殿瑶台寒彻骨。三十六天不闭门，风吹琪花散飞雪。箫韶鸣处队仗多，八万霓裳歌一阕。紫皇宴罢驾方出，整衣端简去朝谒。火铃将军呵一声，左右万真耸毛发。奏云臣是雷霆卿，旧因罪去辞金阙。红尘埋身平至耳，餐青饮绿守苦节。飞神登天来正渴，见帝有酒觅一啜。赐臣一醉放臣归，归去人间向人说。凤凰阁下问归途，琼童玉女却问予。天上日长太清虚，人间还似此间无。摇头不答径拂袖，白云眇眇迷清都。洞中猿鹤更相认，白石烂兮青松枯。"}