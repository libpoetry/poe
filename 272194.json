{"id":"272194","title":"贺新凉·1935年夏，客德国亚兴，答石声汉寄词","dynasty":"现代","author":"李稚愚","text":"忆京华清绝。尽年年、看尽花时，红酣碧洁。看到马樱无限好，十里长街开彻。便归去、幽情自别。绿叠重门帘影暗，更廊长院静灯如月。簪鬓底，有香雪。而今倦向天涯说。对人家、河山美满，阵容胜铁。待展翻江腾海手，万木噤声候发。但听得、莱茵呜咽。极目神州天渺渺，望云霄有泪空抛泻。何以处，丹心烈。"}