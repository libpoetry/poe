{"id":"940172","title":"寄晁载之兄弟","dynasty":"宋","author":"陈师道","text":"人言婚宦情欲本，我始求脱君已半。孰知一世如一梦，在梦而觉宁待旦。寒檐冻雨作秋声，冷屋风灯挑不明。樽前已作十年语，后会未期吾屡惊。一闻七字心已识，钩章棘句天与力。念子方壮我已衰，不见参天二千尺。季也亦有诗百篇，叔子拟度骅骝前。端能过我三冬学，可复参侬一味禅。"}