{"id":"1081050","title":"代句龙君辅上潼州令","dynasty":"宋","author":"陈渊","text":"卓鲁当时事，风流莫与班。最成三载后，名在两川间。桑梓深聆德，弦歌幸毖顽。牛刀淹试可，骥足暂投闲。偃室何当造，膺门早许扳。丹墀初受命，墨绶遽言还。何子方游学，终童未出关。梁园今万里，蜀道自千山。籍眼终多白，莱衣念戏斑。归期春服就，潼水会承颜。"}