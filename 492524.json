{"id":"492524","title":"寄莱州太守赵圭玉往在兵部与君实同事余后乘檄出海上乃相失于交臂之顷今年秋余亦调官北平望莱州复隔千里追忆旧好诗以讯之 其一","dynasty":"明","author":"刘崧","text":"三月乘槎海上归，君来我去偶相违。海神庙下波涛壮，莱子城边草木稀。作郡新声随日起，趋朝旧梦逐云飞。谁知华发燕台客，岁晏愁吟雪满扉。"}