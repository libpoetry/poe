{"id":"1124602","title":"有所叹二首","dynasty":"宋","author":"唐庚","text":"林中晏坐老沙门，岂愿临年触垢氛。正恐先生不得饱，欲令后死与斯文。近逃台鼎居东洛，闻道衣冠满北军。须信此涂天一握，人间漫说有孤云。耕田佩印两徒然，忆相平津只去年。怪底功名称地狱，谁将官府到天仙。是非已付渔樵判，疑信难凭党与传。杯酌岂能通大道，床头当得酒如泉。"}