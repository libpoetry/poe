{"id":"1247708","title":"书怀十首寄示小儿泽 其十","dynasty":"元末明初","author":"蓝智","text":"我今去汝远，微宦极南荒。少小读书时，立身必名扬。中岁涉忧患，始知少年狂。结托渔樵徒，放歌水云乡。竟烦天子召，玉阶觐清光。持节越江湖，轻舟溯衡湘。桂岭虽炎蒸，清严惟宪纲。职当厉鹰鹯，下搏豺与狼。常恐孱懦姿，未能效风霜。岂复念家事，于汝宁暂忘。愿汝学古人，黾勉耕与桑。田庐倘有托，垂老慰所望。"}