{"id":"821229","title":"渡江云 雾中渡嘉陵江","dynasty":"清末近现代初","author":"汪东","text":"空花浮远近，浅描树色，妙衬水云图。犯寒临断渚，一片迷茫，隐约听巴歈。呼舟渡急，渐澹日、穿透丛芦。回望眸、蜀山尖见，境界涌虚无。嗟余。驱驰征道，啸咏中流，敛荒江宿雾。还记得、扬舲东海，横槊南徐。如今意气销沈极，对晚风、空想鲈鱼。归去也，陶潜径菊先芜。"}