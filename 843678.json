{"id":"843678","title":"春日次蟫窟主人原韵","dynasty":"清末民国初","author":"许南英","text":"一从君返后，寂寂病无诗。远道思公子，轻帆送少眉。乡音春札在，旅况夜灯知。昏嫁慰吾愿，山荆怅别离！万里飞轮去，行装万卷诗。浮云游子志，新月女郎眉。琴剑壮行色，关山结故知。鸳鸯生并命，风雨不相离。伏枥局辕下，閒吟魏武诗。易朝存气节，乱世此须眉。文字千秋定，恩仇一剑知！异时埋傲骨，筑冢近要离。垂老翻为客，牢愁始作诗！劳劳缘寿骨，寂寂且低眉。世局直如幻，前途暗不知！午窗萦短梦，睡起转迷离。"}