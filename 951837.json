{"id":"951837","title":"东宫生日六首 其六 丁酉","dynasty":"宋","author":"林光朝","text":"仙掌晴烟外，龙楼晓日傍。汉图元自定，周历一何长。胄席缘三老，奎文在六章。高禖曾郁郁，乔桂自苍苍。冠屦来储禁，规模出上方。名官分庶子，说礼继高堂。娈彼黄花月，依然碧玉墙。至尊飞寿斝，太上引天香。景运千龄协，先秋九日凉。铜扉供帐少，俭德似君王。"}