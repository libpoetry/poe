{"id":"835350","title":"水调歌头 蒋孟蘋得宋刊周密草窗韵语，以密韵榜其楼，索赋词纪之","dynasty":"清末民国初","author":"沈曾植","text":"呼起弁阳叟，还作雅谈无。野语齐东未问，韵语落西湖。不向二宗参话，不共四灵通社，佳句锦囊余。无学亦无病，诗说味同如。我知君，君靳我，卷还渠。清苕浊霅，无恙仙馆占名区。也有玉田春水，也有碧山新月，个是竹山庐。谁是紫霞叟，还倩上彊朱。"}