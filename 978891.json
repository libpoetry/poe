{"id":"978891","title":"师正二哥正三哥以诗贺雨次韵为谢","dynasty":"宋","author":"晁公溯","text":"汉家用牧守，斗酒得西凉。圣朝盖不然，事举或言扬。顾我误见收，分符来一方。深知舜门辟，远见禹迹茫。春秋祀百神，芒芒降嘉觞。昨者为旱祷，紫檀烛神光。高天忽飞雨，未彻金炉香。润得三日霖，穫待九秋霜。敬归慈姥泉，导以旂旐央。天功及帝力，与尔俱敢忘。"}