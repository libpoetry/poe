{"id":"964032","title":"寄高子厚","dynasty":"宋","author":"洪咨夔","text":"盘隐门下客，流落馀两个。我故稔子穷，子亦谅我懦。稚松高未尺，早望屋脊过。小莲出才寸，便誉车轮大。急滩倒撑船，狭路错推磨。不诮材无堪，祗叹命未作。沽酒劳阒寂，裹饭问寒饿。为分猢狲愁，相对橐驼坐。有无共甘苦，休戚先吊贺。绸缪平生期，荏苒岁月蹉。人情少耐久，世事难预课。欲寻买山盟，恐踏算瓮破。"}