{"id":"1128184","title":"某启伏蒙宫使资政左丞以某末疾渐平宠贶新诗仰荷眷私钦诵不足谨依严韵攀和四首少叙盛德仍述鄙怀伏惟采览某再拜","dynasty":"宋","author":"程俱","text":"如公真似泰山云，敷寸崇朝四海闻。出处要同周四友，声名何减汉三君。词源笑唾三冬学，妙旨深明六艺文。要是天孙机杼手，莫将云锦并纤纹。典训文章见白麻，经纶才术又王家。如何袖手千岩里，却傍临溪一径斜。忧国丹心知益壮，济时素业复谁加。何当乐寿亭前路，杖屦追游阅岁华。载酒何人过子云，闭关兰若断知闻。分无粳秫资三径，岂有篇章咏五君。新故易成南浦别，渔樵时寄北山文。悬知倚市倾城态，应笑寒窗刺绣纹。充庭英俊剧蓬麻，迂憃无庸合卧家。锦里烟尘终不到，玉川思虑本无斜。山东何翅三年别，霜鬓潜惊一半加。会见中兴平四海，要看元凯佐重华。"}