{"id":"1105537","title":"读亲征诏书二首","dynasty":"宋","author":"王十朋","text":"逆虏何时正典刑，久闻诸将拥彊兵。中原未雪十年耻，圣主自劳千里征。楚国群臣谁恸哭，杜陵野客自吞声。君恩压顶丘山重，命掷鸿毛未是轻。诸将年来已极荣，回看烟阁欠功名。八年犹未平淮甸，一战那能复帝京。畎亩忠臣自忧国，闾阎小子妄谈兵。凭谁决得天河水，一洗乾坤万里清。"}