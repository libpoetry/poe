{"id":"1075367","title":"山居闻蛙","dynasty":"宋","author":"周紫芝","text":"忆昔东南居，结屋古城背。野色带危墙，花阴弄寒砌。月彩淡微云，春风入衣袂。万籁悄无声，独立与谁对。殷勤古壕蛙，为我作鼓吹。号昏初两三，闹雨忽鼎沸。悬知世俗憎，自可幽人意。胡行如鬼速，十年满天地。弊庐飞劫灰，生涯转零替。迩来三间茅，风雨仅可蔽。青春不改色，人事有兴废。一闻群蛙鸣，怀旧如梦寐。抚事为叹嗟，伤心极流涕。"}