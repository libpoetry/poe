{"id":"737244","title":"水西行","dynasty":"清","author":"查慎行","text":"乌蛮遗种称罗鬼，剽悍断头能掉尾。传从济火年代深，世土居然属宣慰。我从里俗询大概。复取兴衰质诸史。中古荒茫不足论，渊源请自先朝始。洪武初年祸乱平，远略伧荒来越巂。是时奢香一巾帼，跃马金陵谒天子。承恩归去立奇功，一诺西南九驿通。却笑五丁开不到，乱山高下隔蚕丛。二百余年太平业，世世分藩比臣妾。后来生聚启规模，四十八支互蟠结。别开荆莽起台殿，硐户碉房高栉栉。已分王土作王臣，旋练夷兵护夷穴。剁牛磔犬片言重，聚蚁屯蜂一呼集。布囊笼发毡覆肩，负弩操刀轻出没。泰和功烈汾阳亚，神庙中年平播贼。当时亦用水西兵，驱使前行借余力。酿成殃祸启祯朝，杀吏围城气渐骄。深宫南顾鞭难及，诸将西征功屡邀。土司如狼吏如鼠，八捷余威弃归路。内庄一夜陨河魁，明日三军齐缟素。眼中大创真无几，可惜偷安旋就抚。阁鸦关外晓传烽，霭翠营南夜鸣鼓。迩来桑海变须臾，此辈根株未尽除。夷性陆梁还似故，朝家谋略故非疏。经营特借强藩力，辛苦开疆一载余。至今父老犹能说，墨守输攻真劲敌。老窠地险石作城，要陕不容双骑入。铜牙毒矢毙濡缕，竹柄长矛利钩棘。马蹄过岭捷于猱，革甲环身轻似叶。连宵斫阵万炬明，散入深林晓无迹。蛇神虫鬼助饕虐，飞食人头吐人血。砦前路断临奔壑，失势一摧千万尺。四山伐木斫作厢，裹用牛皮冒生铁。石椒悬縆下槌门，雷斧轰天巨灵劈。攀藤健儿气力尽，拍手蛮娘笑投石。重围坐困又经时，转粟方愁乏良策。岂知存灭总关天，渠首终成戏下悬。万岭提封开四郡，一朝腥秽涤千年。自此岩疆少蜂虿，余威远慑诸苗砦。空留徼外廓清功，自蹈人间僣亡罪。此日重劳问罪师，乌飞三匝失栖枝。忽传耐德生还日，赵氏中山尚有儿。乌蒙犄角称甥舅，曾是安坤旧婚媾。也挈遗孤代乞哀，复归故土希恩宥。颇闻军令竞邀驩，满许闲田复见还。土贡纷纷呈铁踣，庚苴往往赐银盘。寄语封疆诸大吏，从前开辟谈何易。莫贪扯手纳金钱，此事孤雏有深意。输粮禽贼尔何功，王会图成戎索同。不见天心今厌乱，战场新鬼尽英雄。"}