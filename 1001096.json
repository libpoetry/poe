{"id":"1001096","title":"初至天台","dynasty":"宋","author":"曾几","text":"畴昔所欣慕，天台冠坤灵。兴公妙摹写，粲若披图经。自怜婴世网，仰愧鸿冥冥。夙契谅非浅，半生吏金庭。成此一段奇，得按东吴刑。又分临海竹，想像山围屏。稍稍向铃阁，行行叩禅扃。一丘与一壑，所见皆所聆。石梁卧剑戟，布水驱雷霆。五百大开士，神光秘林坰。于我定不薄，是事初无形。寒岩二隐者，在眼谁能青。庶几闾丘守，胸次明渭泾。向来石涧耳，斗讼终朝听。净洗尘俗状，数上参云亭。"}