{"id":"1246010","title":"为杭州郑善止题蓬莱山图","dynasty":"元末明初","author":"刘基","text":"君不见大瀛海，中有神岳如昆崙。周遭四城五十里，石骨缠绕扶桑根。琪华烂日珠炫夜，翠楼玉殿虎守阍。钟山烛龙在其北，两眼烨煜如朝暾。仙人东王公，掌握天纪弼帝尊。长虹为辕龙作马，飘然乘风，白日在下，弱水荡荡，无力可负芥，自从大禹刻石之后来者寡。彼秦之皇，其贪如狼，而汉之武，其欲如虎。楼船万斛室巍巍，欲到不到风掣之。徐市蜉蝣身，乃欲邀安期。文成五利小竖子，羊质彊使蒙貔皮。神仙大笑起涛浪，射鱼海上夫何为？"}