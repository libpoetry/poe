{"id":"1122179","title":"都下赋归奉别天台金彦如惠子明沈新之马景昭赵寅仲并呈于晦仲时与寅仲以上诸兄初相识诸兄又约便道至王先生岁寒堂相会也","dynasty":"宋","author":"金履祥","text":"多士趋京我亦东，不排阊阖不南宫。此行识得天台彦，谁道归舟载月空。客中相见别匆匆，论学无由意独浓。赖是岁寒来有约，不妨归去又相逢。"}