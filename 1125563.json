{"id":"1125563","title":"又和三首 感鹡鸰原","dynasty":"宋","author":"袁说友","text":"兄弟生同室，长大相差池。浮生朝露如，欢乐随忧悲。南来几飞雁，北去归同时。嗟君胡不知，恨此何可追。前生老居士，识我臭味同。诗囊欲往来，一别已再冬。相从能几何，岁晚惊飘蓬。须赋早归欤，共老千岩松。人生自作难，百念一已多。七十古稀有，况此疾病何。纷纷老骀驽，失脚千丈坡。行乐当及兹，岁月如经过。"}