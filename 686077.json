{"id":"686077","title":"答右司马陈公四首","dynasty":"明","author":"卢龙云","text":"悠悠世事未全非，祖道都门亦共辉。负俗知难投众好，解嘲惭已入危机。由来傲吏山林癖，不记长途心事违。却任浮云自舒卷，欲专丘壑遂初衣。梁鸿曾赋五噫歌，司马青衫泪亦多。一入利名皆苦海，元无生灭是恒河。田家雨足宜粳秫，洞户风轻长薜萝。莫说王孙归未得，祗将离绪付春波。久客风尘徒自苦，馀寒灰律仗谁吹。耕仍谷口应归去，花在河阳有别离。敢拟诗留南国颂，莫须文勒北山移。他时两地长怀处，云树苍苍大海涯。滔滔江水日流东，得失无劳问塞翁。归处柳应陶径合，积时薪比汉家同。小山漫结词人社，大国难闻作者风。客梦几宵犹绿野，满庭兰玉露华中。"}