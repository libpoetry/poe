{"id":"1122395","title":"次韵秋日五首","dynasty":"宋","author":"姜特立","text":"四山秋色冷银床，燕坐高斋兴味长。何物与公堪比德，寒花晚节最馨香。冉冉寒云滃晓扉，涓涓坠露滴秋衣。兴来倚杖看苍石，无限空山木叶飞。振衣云岫一襟风，送目霜天万里鸿。好赋远游挥八极，知公胸次小区中。木落山寒境更幽，世间万事入搔头。何人为广秋声赋，我欲归田蚤晚休。不须乐府说无愁，不用尊前著杜秋。已把宦情同嚼蜡，更将世事等藏钩。"}