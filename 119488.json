{"id":"119488","title":"赠赵子野·长翁饮德腹为实","dynasty":"宋代","author":"陈造","text":"长翁饮德腹为实，赵侯论交胶在漆。这曹未肯孤吟赏，车载鸱夷挽衰疾。楼前红树媚晴霁，楼间清风细披拂。峥嵘帝皞夺花事，仿佛江妃奏瑶瑟。巾欹帻堕人傲兀，堂堂饮兴方未毕。眼看韶华吾嗫嚅，气摩苍昊君家逸。人间乐事易陈迹，便恐清欢转头失。孰知椽笔今诗史，烦君挥毫记今日。"}