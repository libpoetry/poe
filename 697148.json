{"id":"697148","title":"寄燕中友人六首 岭南黎惟敬","dynasty":"明","author":"胡应麟","text":"谁向风尘问谪仙，相逢贺监自飘然。青春画省追游地，白首金门侍从年。柳色乍分燕塞底，梅花长忆岭云前。佳期惨淡琼瑶隔，愁对孤城落日悬。江左曾闻第一流，携书京洛几同游。风尘杜甫三秋鬓，湖海元龙百尺楼。染翰白云飘蓟野，看山明月冷吴钩。狂歌寂寞当年事，何处逢人赋四愁。慷慨京华忆旧踪，交游南楚得元龙。新丰市里三春酒，长乐宫前万户钟。野客心情悬薜荔，故人肝胆托芙蓉。长安极目征鸿阻，愁向衡阳第一峰。长啸秋风问解携，黄金台上几扳跻。霜飘鼓角中原静，雾捲旌旗太白低。伴直每趋三殿晓，看花时出五陵西。相思共拂张华剑，莫使寒光暗鸊鹈。天末寒风起暮秋，碧云翘首倍添愁。都门侠客空弹剑，日下归人已倦游。十里莺花桃叶渡，半帆烟雨木兰舟。携家早赴青山约，寥落羊何阻唱酬。把袂都亭木叶稀，阳关一曲转依依。天边剑拂长虹断，海上帆侵暮雪飞。兰杜欲纫湘女佩，芰荷新制楚人衣。相思何处偏惆怅，独夜寒空望少微。"}