{"id":"816692","title":"醉公子 闺情，集唐诗","dynasty":"清","author":"董元恺","text":"独坐裁新锦。天寒剪刀冷。方觉泪难裁。丹心一寸灰。晓卧半床月。月落子规歇。归在落花前。春风正可怜。破得东风恨。畏人相借问。还恐是愁中。银床一半空。倘随明月去。月满门前路。犹有万重思。归心梦独知。落花相与恨。即是春风尽。不敢怨春风。细看枝上红。遥将一点泪。两处滴池水。池水晓来深。长悬零落心。袅袅城边柳。骀荡郎知否。争取最长条。相思一水遥。相思杳如梦。莫引西风动。剪蜡泪争流。残灯照卧幽。"}