{"id":"592349","title":"酬许殿卿大梁见寄","dynasty":"明","author":"欧大任","text":"忆君鼓楫大河流，日侍梁园飞盖游。梁园宾客冠簪盛，岂但当时枚与邹。司马授简居客右，君以雪赋闻诸侯。园中十亩檀栾竹，雁池西接鸣鹤洲。寒波忽起哀丝侧，吹台不断黄云愁。白首王门有吏隐，自我不见今五秋。秋风双鲤汴中至，题椷每有左史字。清诗满纸怀江都，琅玕三尺频相寄。通淮楼外桐柏水，荒堤马上夷门使。捐脰宁无俟报章，苦心稍已输能事。读书恨不过惠施，多闻谁解如胥季。学掾九牛而一毛，破毡寥落饭盐豉。看君曳裾差称意，况有斗酒自可醉。余游将赴海岱期，丈夫那得长摧眉，君但大梁遥相思。"}