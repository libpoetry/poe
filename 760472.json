{"id":"760472","title":"自罗浮至惠州，游西湖泛月放歌","dynasty":"清","author":"丘逢甲","text":"上不见罗浮是惠州，下不见罗浮是广州。仙山不喜近城市，群仙日日骖鸾虬。我从广州来，十日罗浮游。东坡游后有此客，两山风雨为之收。晴天佳月逢中秋，一醉十日群仙留。翩然径向惠州去，罗浮送我直上东江舟。舟行江上风飕飕，云中挥手辞罗浮。但见一江自西至，宛宛东合东江流。两城夹峙江之头，两城交通浮桥由。附城为市市有楼，百货山积民所求。东城属县西城府，屹然屏蔽广州东路之上游。东坡自言寄家罗浮下，安知白鹤新居寔在东城陬。我来自在西城住，梌山一院清且幽。又向西城城西唤湖舫，西湖泛月开金瓯。此湖东坡去后亦寂寞，对月不饮湖之羞。西城今夕为我迟更筹，罗浮之君傥念我，应寄山中仙酒名酥醪，令我痛饮忘却人间愁。呼月下饮听清讴，我醉欲眠月自去，湖天漠漠云悠悠。"}