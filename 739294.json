{"id":"739294","title":"松吹书堂歌为杭堇浦赋","dynasty":"清","author":"齐召南","text":"大松拔地千丈强，怪松偃蹇如人长。老松根干半化石，乔松鬐鬣蛟龙翔。稚松尚是百年物，千株万株环草堂。黛云影翻白日黑，朱夏气转清秋凉。刁刁调调天风作，一片灵籁腾空苍。昆仑鸾应嶰谷凤，凌虚流响非笙簧。沨容节奏本噫气，元和鼓荡成文章。太古之雷无霹雳，黄钟之管含初阳。轩于洞庭张广乐，牙来海上愁混茫。风琴恍忽变清操，总合《大雅》殊淫伤。草堂主人天下士，撑胸拄腹经与史。礌砢共笑和长舆，爽健端如李元礼。眼中那有桃李颜，门前洗尽筝琶耳。日就松阴闲徙倚，读破万卷读未已。砍节然膏五夜过，取枝作筹千遍记。著述自足豪古今，况占西湖好山水。每听谡谡独欣然，客来惊问何为尔。兴公贞白性所喜，得意忘言堪举似。三四年来幽兴隔，长安僦屋嚣近市。徒寄梦寤游故园，梦回又逐鸡鸣起。八砖影候花厅趋，万壑声閒图画里。手持素纸索我歌，为我研墨拂尘几。我披图画几徘徊，我家老屋傍琼台。碧海霞映赤城晓，芙蓉花插青天开。国清十里锁烟雾，石梁三树凌崔嵬。此皆自昔纪仙佛，汉柏唐槐行辈推。鳞甲之而森搏攫，羽毛整顿舞毰毸。毕宏张璪画不到，色兼紫翠凝锦苔。饱闻《咸濩》廿余载，对此还作家山猜。家山潇洒无点埃，日日车马胡为哉。蟹眼铛熟茗一杯，君思武林我天台。"}