{"id":"702083","title":"忧旱","dynasty":"明","author":"温纯","text":"炎刘何意说乾封，雩罢今看舞燕从。岂向桑林躬六事，争歌云汉念三农。目前生意怜芳草，海内多愁望赤松。闻道吕梁洪尽陆，军储此日又难供。西郊云起也纵横，不分星河夜夜明。近水园林何处绿，向阳葵藿几时倾。岂因东海冤犹结，可是弘羊烈未烹。却忆吾皇曾步祷，随车膏雨遍生成。"}