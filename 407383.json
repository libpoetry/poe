{"id":"407383","title":"金缕曲 丙戌除夕中，和山公韵","dynasty":"近现代","author":"庞俊","text":"酒戒真抛矣。醉残年、佳人锦瑟，又逢春始。万事同归修蛇壑，满眼云愁海思。奈芒角、空肠突起。看尽偃师鱼龙幻，恼君王、枉费秋波媚。邢与尹，定谁丽。柳条西北重帘蔽。斗蛾眉、偏工捭阖，簸钱堂里。吕姥萧娘成劲敌，也算弥天凿齿。待写入稗官青史。梦宿花丛迷离语，似花间、端已还廷己。妆面好，泪难洗。"}