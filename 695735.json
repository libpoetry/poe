{"id":"695735","title":"草堂秋日四首","dynasty":"明","author":"欧大任","text":"商飙千树送鸣蝉，洛涘閒居颇自怜。田傍西畴歌帝力，星悬南极祝亲年。蓬庐日有三荆乐，竹径时从二仲贤。何处丘中招隐士，开门长啸白云天。茅斋江上带沙汀，隐几焚香养性灵。壁在自藏高士传，书成终愧太玄经。山川摇落疑湘浦，橘柚芳芬似洞庭。未得此中甘寂寞，何人虚拟少微星。芙蓉开向越江头，晚色萧萧倦倚楼。目尽关山千里月，风传砧杵万家秋。秦人独抱漳滨病，楚客难禁泽畔愁。此际相思正无限，况逢边雁下汀洲。荒村一亩闭蓬蒿，浊酒弹琴亦解劳。蛩响夜寒依草榻，潮痕秋晚落蘅皋。郎曹不遇嗟三叶，骑省将归感二毛。勋业百年翻自笑，风云西望汉坛高。"}