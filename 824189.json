{"id":"824189","title":"埽花游·叶南雪户部丈招同诸词人集越华讲院，观户部手摹陈其年先生填词图，即席谱此","dynasty":"清末近现代初","author":"潘飞声","text":"玉梅劝酒，爱坠粉池台，暗香飞满。翠帘乍卷。继西园韵事，石林清宴。画㡧书床，要与词仙共款。锦波软。衬一角夕阳，红上蕉院。湖海人未远。认拂拂霜髯，笑拈银管。绿么细按。怕歌起艳情，紫云偷怨。倩影传神，妙笔重摹粉绢，旧题遍。付尊前钿箫吹缓。"}