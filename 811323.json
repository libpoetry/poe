{"id":"811323","title":"岁暮与晓沧游西湖山作六首","dynasty":"清","author":"丘逢甲","text":"城外西湖湖上山，嵌空楼观古崖间。满城乞尽仙人药，留取梅花伴客閒。紫竹庵空剩碧漪，游人还说放生池。空明一片湖心水，枯柳残荷太守碑。古洞沉沉访老君，换鹅谁写五千文。一丸泥塞函关路，花冷青牛卧石云。刘王埒近草芊芊，满目江山荡夕烟。修路莫寻南汉记，空崖苔蚀兔丝年。一角寒岚照碧波，园亭无奈废兴何！七分荒冢三分庙，如此湖山鬼占多。十万人家山作屏，濛濛入望海云青。更无老铁风流笔，冷坐乘风待月亭。"}