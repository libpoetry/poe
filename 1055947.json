{"id":"1055947","title":"张圣行解官入京僚友饯别分韵劝酒得醇字","dynasty":"宋","author":"李之仪","text":"密雪不着地，朔风煖如春。天公岂无心，慰此东归人。吾人晚相投，每见每更亲。踰年稻粱俱，未觉旦暮频。欲识分浅深，荡荡风中云。问其美如何，表里无缁磷。深湛子云默，高广太丘真。汲汲惜日短，奄兹奉离樽。莫辞十分斟，酒薄情则醇。庶几一举尽，泾渭从此分。万里自咫尺，百岁均埃尘。行人定向识，他年期问津。"}