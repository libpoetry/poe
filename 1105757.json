{"id":"1105757","title":"和许总卿","dynasty":"宋","author":"王之望","text":"孔明屡出师，常苦粮食少。公今主边计，积粟丘阜小。卧龙志空大，流马功竟杳。当时若得公，大事指顾了。从来方面贵，体尊吟咏少。君侯七尺躯，诗胆看更小。句如星斗烂，气与云天杳。词源倒三江，倾泻何时了。我登峨嵋山，伟观天下少。观公惊俗句，更觉眉山小。短章锋斩绝，大篇气深杳。纸敝墨色渝，读诵不能了。"}