{"id":"667486","title":"念奴娇 五十自寿","dynasty":"明","author":"陈于泰","text":"榴花照我，笑疏狂双眼，时青时白。种柳移松堪伴侣，世上软红都隔。二乐名园，三秋命阁，半亩溪干宅。杜衡兰芷，有时散发行摘。暇则烂醉高歌，清风明月，倚户招为客。江左夷吾应好在，那用东山复出。伯玉知非，买臣幸贵，两者谁相易。近来陶写，老怀丝竹闲适。"}