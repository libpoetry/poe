{"id":"700739","title":"奉挽晓峰张丈","dynasty":"明","author":"戚继光","text":"三十年交云已亡，那禁风雨到胡床！中宵徒有空梁泪，候雁应无远字将。天纵神驹方骋足，星摇宝剑遽韬芒！欲征世业君堪慰，三署犹虚鹓鹭行。长干尽是少年行，老大重怀白马生。梦杳蓬莱闻鹤语，别深沧海失鸥盟。谁知楚服天犹妒，自拟玄经日已成。一代风流看欲尽，秋原未到不胜情！"}