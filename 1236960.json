{"id":"1236960","title":"次韵刚父即事绝句","dynasty":"元","author":"赵孟頫","text":"玉树凋伤众草黄，夜虫时语怨流光。美人望望隔秋水，不寄相思书一行。凄凉鼓角北风传，嘈杂琵琶思远天。白雪有谁知幼眇，翠蛾空自惜联娟。摇落山川树影稀，陇云时逐雁南飞。苦无渌酒酬佳节，犹有黄花媚夕晖。溪头月色白如沙，近水楼台一万家。谁向夜深吹玉笛，伤心莫听《后庭花》。"}