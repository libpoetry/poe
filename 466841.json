{"id":"466841","title":"咏花六绝句 紫荆花","dynasty":"当代","author":"张海鸥","text":"暗香淡淡入窗来，疑是康园紫色开。醉向花前详问讯，原来只为客徘徊。寂寂东吴岁暮时，也无风雅也无诗。葛红点染重重绿，天外原来有故知。扶桑不管秋光尽，粉艳如春照嫩娇。若得知音清泪湿，不辞岁岁为君凋。扶桑天外惯凭栏，阅尽浮生事万般。总看光阴随水去，暖红独爱小窗寒。一朵妖娆自在红，天涯无意嫁东风。缤纷莫道难持久，随分荣枯隐碧丛。一自瑶台落九天，人间未解是花仙。枝头阅尽风和雨，摇曳高华影自怜。"}