{"id":"915553","title":"送赵吉州判院器之移利路提刑","dynasty":"宋","author":"杨万里","text":"赵侯迈往隆准孙，未年五十专三城。千里秋豪无遁情，两眼洞照如秋鹰。何须奋髯走百吏，棠阴昼寂清如水。年年州人吃贱米，侲子踏歌冻黎喜。去冬苦暖未有梅，使君一笑梅花开。夜吹平地一尺雪，留下丰年今岁回。使星移照天西去，白鹭青原遮不住。即随丹诏归握兰，遂持紫橐甘泉班。"}