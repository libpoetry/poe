{"id":"970506","title":"纪游","dynasty":"宋","author":"赵善括","text":"几重浓云泼黑墨，数点疏雨飞的皪。桃花李花红更白，不觉东风扫踪迹。深山绿暗新树密，悬崖倒挂春空碧。泉声泻出万霹雳，长虹飞过三百尺。蹇驴倒骑回语客，目端春事俱可识。茅舍敲门倾琥珀，古寺击鼓非玉食。我今已饱天工力，风吹浮云露白日。崎崄不复厌登陟，高处更穷低处逼。下瞰群峰五顽石，回首一笑天地窄。兴来策杖绕山侧，窦深岩远不可侧。相思涧边酌寒滴，一抹暝烟壮山色。寻真不见空回忆，使我伤今复伤昔。道人山房遍幽历，醉里疑从仙籍谪。钧天广乐梦中得，更问腾空好消息。"}