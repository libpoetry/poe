{"id":"688473","title":"过十万囤","dynasty":"明","author":"祁顺","text":"踏青遥入乱山中，共喜琴尊半日同。笑弄清泉临白石，更看飞瀑挂长空。旱来欲祷桑林雨，春老频占花信风。落魄天涯吟正稳，此生元不为诗穷。叆叇云边玉峡开，两崖相对碧崔嵬。树从黄凯村前绕，水自白羊塘上来。酒至不辞先酩酊，诗成还欲细敲推。眼前胜景看难尽，落日滩声一棹回。"}