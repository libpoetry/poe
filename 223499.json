{"id":"223499","title":"高阳台·蟾窟研霜","dynasty":"宋代","author":"张炎","text":"蟾窟研霜，蜂房点蜡，一枝曾伴凉宵。清气初生，丹心未折，浓艳到此都消。避风归去，贮金屋、妆成汉娇。栗肌微润，和露吹香，直与秋高。小山旧隐重招。记得相逢，古道迢遥。把酒长歌，插花短舞，谁在水国吹箫。馀音何处，看万里、星河动摇。广庭人散，月淡天心，鹤下银桥。"}