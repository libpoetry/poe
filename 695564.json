{"id":"695564","title":"赠温县尹","dynasty":"明","author":"林弼","text":"双溪水绕新县绿，溪上桑麻春雨足。鸡犬不惊牛犊閒，野人笑语喧溪屋。县有贤尹温如玉，知我民情谙土俗。阳春布泽百里均，不问深山与穷谷。木樨无瘴烽无烟，公馆潇洒如神仙。松边拄笏看山色，竹外援琴听涧泉。黄童白叟思借贤，鼓舞春风又三年。会稽未羡昼锦旋，玉麟金虎看腰悬。南邑如斗事如毛，况有连岁兵旅劳。温侯胸有文武韬，抚民练兵无绎骚。三年去思民愿借，共分得请薇垣下。政纲综治无紊烦，民瘼补苴罔漏罅。棠梨满路花重开，喜见竹马儿童来。三尺神光射星斗，一扇仁风清瘴霾。骥足岂能淹百里，暂布阳春到桑梓。明当五邑苏巅崖，恩波浩荡双溪水。"}