{"id":"699796","title":"作稽古篇诸论断五绝","dynasty":"明","author":"郭之奇","text":"五典笙簧莫浪吹，三坟金玉久相贻。独留古意还千古，尽洗时心又一时。三长屈指是何人，一字违心岂素臣。迷路终须从老马，南车犹许向春麟。孤心长使驾千年，一义终当子众诠。电折霜开凭独照，珠流璧合总齐妍。拟将今古付诸篇，三伏劳劳手万年。寡陋独凭贤圣启，虚心或倩鬼神怜。少年振辔入词场，古意时心各断章。老去独思依阃阈，自疑墨外少光芒。"}