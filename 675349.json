{"id":"675349","title":"扬州与鹿门子饮酒歌","dynasty":"明","author":"王廷相","text":"前年策放东海滨，乘閒日弄沧波春。有时回首玉阙下，浮云万里生氛氲。剖心未酬明主顾，一剑长留国士身。苍蝇贝锦意不足，何日金鸡赦逐臣。翠华云影飞仙路，吾道穷途安足数。凤鸾铩羽投长沙，鹦鹉词高忍羁旅。襄阳夫子豪俊才，古情道气空九垓。念我飘零日月长，悲歌激烈形神开。神开歌促劝我酒，酒中盻剑心相厚。公馆春花笑向人，顾我穷愁复何有。昔年肮脏见天子，祗今索莫风尘里。白日沈销五岳光，九地龙蛇飞不起。许由被尧让，巢父闻之耻。逃此箕山阳，临溪还洗耳。鹿门亦有庞德公，独携妻孥远城市。鸱夷之舟已电灭，至今五湖水清泚。原生环堵长蓬蒿，孔圣曲肱亦饮水。丈夫不逢同所归，古人高节眼中稀。青春好着东山屐，莫遣风霜惨客衣。"}