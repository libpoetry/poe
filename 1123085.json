{"id":"1123085","title":"和叔夏水仙时见于宣卿坐上叔夏折一枝以归八绝","dynasty":"宋","author":"胡寅","text":"玉质檀心翠羽衣，寒梅开后独当时。一枝折得将谁赠，想见花容出雾帷。梅后宁知花便无，不从香草寄相如。为君表出风流冠，只有春兰仅比渠。叶是青霞剪作衣，花如静女不争时。岂应更浥蔷薇露，撩得窥园不下帷。洒然仙意指虚无，罗袜凌波定不如。织女未忘银汉会，空烦浊水映清渠。荪桡兰楫芰荷衣，袅娜愁予二八时。嫁与湘君捐袂褋，玉搔头映白罗帷。海岸仙人绝代无，清扬白日坐如如。若从妙色光香觅，须信先生未识渠。萱草盈阶是绿衣，玉簪陪槛敢同时。更馀溅水无聊赖，都向仙姿共一帷。为花求偶岂全无，梅与山矾姊弟如。我已冥心芗泽观，何须江水对轩渠。"}