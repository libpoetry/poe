{"id":"648814","title":"题蒋主善梅","dynasty":"明","author":"杨士奇","text":"蒋氏传家秉清白，住在金陵大江侧。三径风流松菊存，别有梅花春意繁。开轩正对花林下，襟抱冲和兴潇洒。香浮丹鼎雪融初，影转琴床月明夜。自承徵诏戴朝冠，朝朝拜谒趋金銮。故乡迢遥隔烟水，十年梦绕梅花寒。閒暇从容咏清句，节操从知凛贞素。嗟余同是爱梅人，何时归赏江南春。"}