{"id":"1088603","title":"杉木长涧四首 其一","dynasty":"宋","author":"朱熹","text":"我行杉木道，弛辔长涧东。伤哉半菽子，复此巨浸攻。沙石半川原，阡陌无遗踪。室庐或仅存，釜甑久已空。压溺馀鳏孤，悲号走哀恫。赙恤岂不勤，丧养何能供。我非肉食徒，自闭一亩宫。箪瓢正可乐，禹稷安能同。朅来一经行，歔欷涕无从。所惭越尊俎，岂惮劳吾躬。攀跻倦冢顶，永啸回凄风。眷焉抚四海，失志嗟何穷。"}