{"id":"815989","title":"减字木兰花  夏日杂咏","dynasty":"清","author":"曹尔堪","text":"幽兰欲吐，移进阑干看愈妩。散发当风，上有千寻绿荫浓。纳凉池阁，林影波中鱼戏乐。芳饵刚垂，一尺黄鱼上钓丝。垂垂紫楝，四月江心频点燕。亭馆谁家，天棘抽条出屋斜。轻舠不稳，移向伍塘风力紧。晴日将西，黄犊江村水一犁。晚飘红雨，吹乱蔷薇啼杜宇。绿树新阴，中有青楼惜别心。湘帘半落，细听呢喃催绣箔。心事谁传，传语鹦哥当锦笺。"}