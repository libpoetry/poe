{"id":"786317","title":"鹿溪行","dynasty":"清","author":"洪繻","text":"我行鹿水上，遥望鹿溪东。霁月出深碧，乱山悬半空。东北为肚岭，东南为燄峰。峰峰何奇崛，九十有九重！群峦竞绿缛，万树含翠浓。翠岫破荒起，朵朵青芙蓉。鸟声啼竹林，又闻隔林钟。循溪行不已，人家四、五里。行尽青溪头，万冢乱烟起。沙薯百顷红，芦黍千村紫。谽谺春水桥，迢递夕阳市。登桥望阴翳，云涛互亏蔽。沧海从西来，潮水向东逝。夕霭苍茫时，山海渺无际。"}