{"id":"735756","title":"送李检讨予养还山 其三","dynasty":"清","author":"毛奇龄","text":"太华有佳气，乃在龙门山。千载启石室，一若通武关。盘冈与绣岭，隐者藏其间。况复踵灵异，于此产马班。当今居史宬，畴职笔与删。翳众多匠手，而予犹汗颜。维彼粲门子，高踞兰台端。慷慨忽弃置，踯躅谁跻攀。柱下去一宿，撰事留五难。有论责韩愈，无书报任安。新秋坐林薄，仰看飞云还。窗通紫微远，户傍太乙寒。日月过櫩隙，晨夕躬庭餐。视此三寸扰，何如一日闲。予有湖上业，滟潋通周官。思以割一曲，未敢徼圣欢。横门出祖道，藉藉皆来观。缅彼前史贤，相顾增长叹。"}