{"id":"283205","title":"黄鹤楼望汉阳歌寄查三","dynasty":"清代","author":"李绳远","text":"客行秋江水，黄州见黄花。洄沿武昌岸，山城啼乱鸦。伊昔西征违故乡，遥登黄鹤悲路长。我归一年滞吴越，值尔携家上汉阳。此时相闻不相见，江鱼塞雁空怀羡。天末谁题锦字书，桃花洞锁沌阳县。县外花飞催客还，绿萝芳草遍江湾。转眼三春棹初发，看君双桨到家山。与我相从卧丘壑，纵饮高吟恣行乐。两醉春阳欢宴多，那知挥手仍离索。汝作新词送我游，堪嗟来去尽江流。蒹葭弥岸凄凄思，览旧重寻黄鹤楼。楼边回首风烟夕，隔岸台池迥千尺。只有晴川万古深，巴巫上下堪头白。渡口连船夹浦沙，涢河回合汉河斜。佳人云端望不得，会难别易愁天涯。旅店客眠残月早，长年一曲《沧浪》好。杯酒难留夏口城，片帆再渡巴陵道。巴陵岸倚洞庭波，便入湘南吊汨罗。《怀沙》《鹏鸟》空词赋，满目烟涛奈若何。岳州楼馆相思路，落日苍茫对云树。转见岷江接汉江，大别山头忆君住。君住君归经几年，江波连郭复连天。轻飙欲借东流楫，一夜吹回及汝前。"}