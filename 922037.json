{"id":"922037","title":"石芝，并引","dynasty":"宋","author":"苏轼","text":"土中一掌婴儿新，爪指良是肌骨匀。见之怖走谁敢食，天赐我尔不及宾。旌阳、远游同一许，长史、玉斧皆门户。我家韦布三百年，祇有阴功不知数。跪陈八簋加六瑚，化人视之真块苏。肉芝烹熟石芝老，笑唾熊掌嚬雕胡。老蚕作茧何时脱，梦想至人空激烈。古来大药不可求，真契当如磁石铁。"}