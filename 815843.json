{"id":"815843","title":"法源寺看海棠遇阮许云姜许石珊枝钱李纫兰即次壁刻钱百福老人诗韵赠之","dynasty":"清","author":"顾太清","text":"箨石文章在，风流天下传。即看诗句好，想见老人颠。绕座飞花雨，成阴荡碧烟。禅房春昼静，香接逆风前。春老花盈树，丰神借客传。绿阴随日转，红片任风颠。邂逅江南秀，檀栾法界烟。题诗寄同好，问讯绮窗前。"}