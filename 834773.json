{"id":"834773","title":"满江红 其二 再叠心谷韵，送纪堂侄归江宁，并呈小艭兄","dynasty":"清末民国初","author":"冯煦","text":"微雨初收，又淮甸、征车东走。芳草外、游丝白日，冶春如旧。去住三年同社燕，菀枯万物皆刍狗。问围棋、折屐谢庭游，今何有。吾衰也，萧萧柳。尘面在，观河皱。况一们群从，晨星凋候。归计尚迟江上棹，盛年莫放杯中酒。算到来、白发话更阑，钟陵叟。"}