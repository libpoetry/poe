{"id":"979536","title":"复用前韵遣怀呈鲁直唐公成季明略","dynasty":"宋","author":"晁补之","text":"泾水为渠食万口，一石论功泥数斗。嗟泾独不似渭闲，安流赴海又西还。天下楩楠尽隆栋，何如栎社不材间。无能饱食犹天上，巧智忧劳缘利赏。我无懋功突厥名，横身为国作长城。又非石堡将军勍，带刀夺取紫袍荣。世上此身愚莫比，雾縠翻惭汉童子。壮心虽欲强自挽，凫足元悭续非喜。君不见西京对策济时难，羞死王嫱马上弹。时平鸟雀须食尔，鸿羽可用高难攀。从今识路窘捷径，求我莫傍终南山。"}