{"id":"834256","title":"高阳台 其二 原韵柬紫帆","dynasty":"清末民国初","author":"易顺鼎","text":"鸥社清缘，鹦林净业，依然旧影张三。恨茧重重，词仙身世如蚕。柔宵冷暖无人问，拥猩衾独自偏谙。悄随他、万里游丝，飏到宣南。落花风里侬先瘦，只听鹂欲醉，对燕疑谈。细雨吹红，小桃可是能堪。春愁似海连天绿，镇邀君打桨同探。蓦惊心、人在高楼，瘴碧遮岚。"}