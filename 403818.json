{"id":"403818","title":"解语花 盆莲","dynasty":"近现代末当代初","author":"张伯驹","text":"明霞照影，薄雾生寒，彷佛银塘里。液波前事，飘零恨、敢怨托身无地。盈盈勺水，载不住、鸳鸯游戏。依约间、相对庐娘，细细闻吹气。无限红情绿意，怕西风摇落，重换秋思。翠鬟斜坠，怜憔悴、何日早成连理，锦边并蕊。记宴赏、碧筒曾醉。看旧时、分种莲心，愁泫啼妆泪。"}