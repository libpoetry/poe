{"id":"273930","title":"暗香·桃花狼藉篱落间，偶以兴感，和白石韵","dynasty":"现代","author":"汪东","text":"数竿竹色。待有心付与，情人裁笛。唱了阳关，客舍青条已堪摘。春意随人去也，空闲阁、江郎吟笔。又片霎、落尽夭桃，凌晓拂茵席。南国。信寂寂。料瘴雨夜深，恨若山积。瘦檠对泣。胡不归来免思忆。尝愿经营小圃，书带匝、篱根新碧。谢世事、期共隐，可怜未得。"}