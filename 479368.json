{"id":"479368","title":"金山寺避暑望雨作戏效玉川子体 其二","dynasty":"明","author":"杨循吉","text":"众人观者都言苦，日日望雨又不雨。幸得一片云，推来自天北。须臾变作大云，有黑亦有白。令人观之恐怖生，若要作雨不如此不得。雨未至兮雷先鸣，惊人不须用多，只一声魈肝鬼胆不知在何处，世上亦有奸人立不住。树头萧萧风作闹，如今却是雨真到。吾且闭门高坐看汝落，落到三日五日也不恶。"}