{"id":"1136384","title":"湖州推官史彦明碎妖石","dynasty":"宋末元初","author":"方回","text":"君不见杜子美，搜诗益州城西门，所见石笋双高蹲。欲募壮士掷天外，使人不疑见本根。又不见韩退之，□□□□怜愚民，枯株朽木事为神。偶然题作木居士，便有□□□福人。安吉古庙李卫公，有一怪石左庑中。不知始初孰舁致，矫诬妄诞欺吴侬。诸欲杀人劫盗者，牲酒奠祭骈群凶。狂魂滞魄诧凭附，乞灵徼福撑虚空。忽值湖州推官史，□如明月清如水。集众搥之百杂碎，弃置沟渠同粪矢。南方淫祠百且千，焉得一一皆若此。"}