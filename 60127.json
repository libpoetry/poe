{"id":"60127","title":"敦煌曲·吐蕃健儿面如赭","dynasty":"明代","author":"曾棨","text":"吐蕃健儿面如赭，走入黄河放胡马。七关萧索少人行，白骨战场纵复横。敦煌壮士抱戈泣，四面胡笳声转急。烽烟断绝鸟不飞，十一年来不解围。传檄长安终不到，借兵回纥何曾归。愁云惨淡连荒漠，卷地北风吹雪落。将军锦鞯暮还控，壮士铁衣夜犹著。城中匹绫换斗麦，决战宁甘死锋镝。一朝胡虏忽登城，城上萧萧羌笛声。当时左衽从胡俗，至今藏得唐衣服。年年寒食忆中原，还著衣冠望乡哭。老身幸存衣在箧，官军几时驰献捷？"}