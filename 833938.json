{"id":"833938","title":"疏影 昵鶄廔主家在虞山，尝与泛舟尚湖，招凉度夕，时水空天远，星晚月初，湖风吹衣，山翠倒影，夜色中光景奇绝，既泊舟中流，乃弛衣敷簟，并枕鹢首而卧，飞星掠鬓，斜河映胸，共道欢爱则言笑晏晏，相怜同病则悽然俯仰，自以为逢伯陵季荝以来无此乐也。聊赋此调，以追旧欢","dynasty":"清末民国初","author":"易顺鼎","text":"湖风灭烛，向万荷叶底，偷解裙幅。隔著纱衣，珠汗原无，嫣然况是新浴。桃笙八尺凉如水，莫冰了芙蓉脂肉。怪一萤、红堕船唇，照出小怜横玉。定被虞山见也，个人正睡里，来盗眉绿。天上孤蟾，波上双鸳，替我安排金屋。客星夜犯天孙座，是侬足潜加卿腹。怕鬓边茉利吹香，愁得老龙难宿。"}