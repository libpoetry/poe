{"id":"690178","title":"晋康八景 端溪夜月","dynasty":"明","author":"张汝秀","text":"惟爱端溪景最幽，一泓光澈玉壶秋。徘徊云影连霄汉，滉漾银河浸斗牛。玉兔倒涵山色净，晴川清蘸水晶浮。金波皎皎溪澄彻，偏称骚人夜唱酬。名湾深映绿杨烟，无数渔郎泊钓船。一曲沧浪明月夜，数声欸乃夕阳天。讴歌引出游鱼听，笑语惊疑宿鸟迁。烟雨一蓑閒撒网，得鱼沽酒醉长年。"}