{"id":"685303","title":"四月九日与弟秉之进之过通安桥顾氏因偕玄敬登阳山绝顶次日过虎山桥七宝泉至灵岩山而还得诗三首","dynasty":"明","author":"王鏊","text":"阳山高哉几千丈，箭缺遥瞻在天上。一朝置我箭缺傍，坐觉诸山皆退让。太湖汀滢平于杯，夫椒包山近相并。山腰鸟道何盘盘，十步九折行且叹。昌黎正逢衡岳霁，太白休歌蜀道难。夫差悔悟苦不早，公孙白骨缠荒草。子胥伯嚭两丘墟，天地茫茫人易老。划然长啸来悲风，一杯敬酬浮丘公。何时借我绿玉杖，从此拄过扶桑东。诗成西日下山去，回视山椒但烟雾。嵌岩滴玲珑，七宝甃完月。幽亭泉上头，暗道曲通穴。剖竹走长蛇，昼夜鸣潏潏。煎无三昧手，渴有七盌啜。寒能醒心神，澄可鉴毛发。桑苧行不到，品第谁为别。埋没向空山，恻此行道暍。"}