{"id":"721135","title":"赠苗将军二首","dynasty":"明末清初","author":"何巩道","text":"六琯飞灰日欲昏，五羊长揖大将军。金戈旧著宁波烈，铜柱新标碣石勋。海畔捧泥封雉堞，阵前吹剑吐龙文。谈时好煮青梅酒，天下英雄共使君。龙旗天半拥朱门，斗大金符上将军。独领一军雄海国，高悬双眼看中原。青萍尽敛江山气，白马长流汗血痕。若许布衣谈将略，满生饥虱向君扪。"}