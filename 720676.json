{"id":"720676","title":"桂枝香  二首 其一","dynasty":"明末清初","author":"屈大均","text":"殷勤八跪。但暮送潮头，朝迎潮尾。正值沙禾始熟，竞衔双穗。黄膏四角随圆月，任雌雄、入秋皆美。虎门船返，两篮紫甲，一筐红蜕。况滥口、河鲀大至，被生钓千头，腥吹墟市。多谢鱼姑肯卖，百钱随意。更纤手、细将香秆，并霜鳌、对对穿起。急归烹取，蘋花深处，浊醪相媚。"}