{"id":"798030","title":"满江红  赠朱亦岩先生再叠前韵  先生楚人","dynasty":"清","author":"陈维崧","text":"湘入潇波，极望处、楚天碧涨。来领袖、五湖词赋，齐盟无恙。萧帝宅荒葭菼外，昭君村在秭归上。羡风骚、两地仗斯人，从天饷。珠玉走，龙蛇漾。白雪和，幽兰唱。看江花狼籍，班香酝酿。他日定为公子绣，此时敬撰先生杖。谢君侯、未面已怜余，疏狂状。"}