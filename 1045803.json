{"id":"1045803","title":"贻宽恤闻人太博","dynasty":"宋","author":"吕陶","text":"治平日久法制宽，远方民力尤衰残。昔之陆海号富庶，今也乐岁嗟饥寒。不惟浅夫事苟简，抑有能吏争彫刓。天涯僻陋九重阻，自弃沟壑甘长叹。咄嗟蚩蚩乃邦本，基本坚厚邦如磐。吾君仁圣重恤此，择才将命图全安。诏云询访民疾苦，可以革弊而更端。士之蓄蕴贵及物，镃基智慧乘时难。惟君措置有大略，高谈所吐皆琅玕。力蠲积祲少顾避，深体上意思保完。纲维修举有条目，源流澄洁无波澜。迟闻王泽得下究，沦浸骨髓其声欢。"}