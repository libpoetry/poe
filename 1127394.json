{"id":"1127394","title":"次韵外舅黄虞卿为爱山园好八首","dynasty":"宋","author":"喻良能","text":"为爱山园好，芒鞋步步高。绿针挦露韭，碧箸剪春蒿。但得林泉趣，谁能州县劳。何惭王孝伯，痛饮读离骚。为爱山园好，芳篱占一涯。自耘三径草，不断四时花。柳絮风中雪，芙蓉水上霞。银潢何处是，不拟问仙槎。为爱山园好，年年草色新。醉眠攲柳幄，吟坐俯苔茵。栗里风烟古，樊川花木春。谁云无伴侣，对影共三人。为爱山园好，都无尘世喧。穗禾临芰沼，绳草对苔垣。去就随佳酝，穷通付寓言。还同李长吉，来过有高轩。为爱山园好，萧斋竹径通。疏帘捲雌霓，曲槛倚雄风。爱酒杜陵老，煎茶桑苧翁。菟裘真得计，踪迹免飘蓬。为爱山园好，投閒日日来。花时长夜饮，雪后煖寒杯。一径松篁影，满畦桑柘栽。未能湖海去，幽兴亦悠哉。为爱山园好，林塘十亩宽。露深花脸湿，春浅柳眉攒。只拟希高隐，那能缚小官。寿山谁问讯，太白正虬蟠。为爱山园好，红尘半点无。自应成小隐，谁复叹将芜。香秫五十亩，黄柑二百株。何必随俯仰，归去亦良图。"}