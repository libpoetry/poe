{"id":"696099","title":"山居杂咏","dynasty":"明","author":"法杲","text":"选地居方葺，盘云径乍开。若将忘我去，岂为避人来。独野饶苍竹，空山遍绿苔。自今踪迹稳，不遣白云猜。萝房青涧上，卒岁可盘桓。地僻如无夏，峰多不散寒。鸟来迎户入，花发隔溪看。灵鹫巑岏甚，居然我自安。暮投岩下寺，路失问潺湲。月出翻嫌树，云归不辨山。石桥临水断，茅屋映溪关。别有高栖者，钟声杳霭间。独犬吠云影，村家无四邻。草生当断路，花发待闲人。芳树桥边尽，春山雨后新。野翁居自僻，不是为逃秦。"}