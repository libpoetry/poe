{"id":"641640","title":"亲戚情话诗","dynasty":"明","author":"董纪","text":"故人前身丁令威，去家多年今复归。江山如旧城郭在，宗族易世邻人非。弟妇从来未识面，升堂叙礼还相见。呼集诸孤伯父前，举觞逐一殷勤劝。为言夫主去从军，五载音书绝不闻。人生有死亦何恨，最苦军籍名犹存。丁男未大要补役，往往移文催不息。纪录申鸣续有条，案吏无钱行未得。期功强近希谁助，叔在旁州守坟墓。今年两度寄声来，又作长淮幕官去。零丁薄命止一躯，况乃累岁多艰虞。残喘虽存食指众，自度何以全诸孤。故人低头听说罢，不觉吞声泪盈把。我今自是羁旅人，有策安能救孤寡。"}