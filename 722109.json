{"id":"722109","title":"嘉莲诗为汪右湘作","dynasty":"明末清初","author":"屈大均","text":"绝怜花亦有鸳鸯，化出芙蕖两朵香。心苦但知含一薏，影寒不肯作双房。玉颜红白多因藕，罗袜沉浮欲渡湘。知是主人能好色，故将连理媚金塘。不知一朵还双朵，但是芙蓉即并头。生作鸳鸯那有恨，开成豆蔻似含愁。丝丝但在泥中藕，片片从飘水上秋。寄语池塘题赋客，休教折向采莲舟。"}