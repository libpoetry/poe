{"id":"810699","title":"瑞鹧鸪 合虞美人调和侄阿莲","dynasty":"清","author":"毛奇龄","text":"梨花亸鹊惊春雪，柳曲迎车怯晓风。篮外蝶衣笼画粉，楼头凤蜡泻珠红。熏迷银叶怜妆坼，露压金槽滴睡浓。无奈景阳钟隐隐，数声和月到帘栊。春还绣陌桃初落，日映璚绡幕半遮。黄点额头花胜结，红抽靴子蒯绳芽。妒蛾筝合矜秦赵，细犊车香绕狭斜。空有侍中夸易识，难忘一笑在东家。吴娃窈窕裁芳纻，楚竹参差聚列星。歌扇影回屏半褶，舞裙丝挂箔头钉。觞迎水曲翻龙㔶，车转花梢动鸽铃。天上旧曾听鼓瑟，归来几度暮山青。董贤馆外骄騧骋，班氏门前冷鸟啼。湘浦芰裳迷蔡北，秦台苏合出乌西。针萦鸾缕愁丹缠，灯满蚕塸怨赤蹄。难与故夫携束素，重逢但唱杞梁妻。"}