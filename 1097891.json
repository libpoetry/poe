{"id":"1097891","title":"次水心先生雁山韵","dynasty":"宋","author":"释元肇","text":"方壶圆峤神仙经，远不可到虚其名。东嘉自古山水郡，往往俗驾回山灵。了知天地不终惜，雁荡殿出集大成。辋川无人王宰死，五日十日徒劳形。有生莫厌行荦确，四十九折重盘萦。珠玑乱撒龙斗富，楼殿巧著僧争清。巅崖咫尺分阴晴，幽壑噫欠生雷霆。新诗弹压得二妙，厖眉雪顶交欢迎。煮茶夜坐发深省，古涧旋汲铜花青。老子于此兴不浅，落红千点春无情。"}