{"id":"1113822","title":"次韵陈列之感春二首","dynasty":"宋","author":"李光","text":"新年人物自熙熙，綵索青帘到处垂。日暖桃蹊花落尽，雨深茅屋燕归迟。登山野屐应频蜡，出郭轻车想载脂。老境逢春正愁绝，为君援笔强题诗。堤柳垂垂拂路尘，长条祇解绊归人。营巢燕子穿帘急，带雨花枝照眼新。一壑风烟如可擅，满床书帙未全贫。狂吟痛饮须公等，枯木庵前草自春。"}