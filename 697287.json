{"id":"697287","title":"侍御叶公疏陈鹾事得请赋东二章","dynasty":"明","author":"胡应麟","text":"谔谔千言奏彩毫，英声直气冠仙曹。批来岂惮龙鳞逆，触处真怜豸角劳。日揭虞渊消雾雨，云收溟海息波涛。惟应报国丹诚竭，五夜霜华袭鬓毛。一疏回天四海闻，欢声驰颂越江濆。臣心总为埋轮切，帝眷偏从折槛勤。十道乘骢争吐气，三朝鸣凤欲空群。西京底事蒐盐铁，为报桓宽正属文。"}