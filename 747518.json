{"id":"747518","title":"蔡江门先生墨迹","dynasty":"清","author":"郭柏荫","text":"妖星紫暗亘天起，电扫荆襄数千里。抚军仓卒去长沙，年少推官独料理。推官虽少能爱民，裹创散饷同艰辛。民恋推官不忍去，死守孤城撄贼怒。孤城易破心不降，奋身骂贼贼惊仆。贼能推刃公袒胸，捐生就义何从容。理灵坡下一抔土，血花溅草香蒙茸。若辈纷纷但学走，朝禄可怜养刍狗。万事何如一死难，南八男儿真不朽。精灵在天为尾箕，可但文章丽奎斗。此书娓娓道家常，处分人事周且详。篇终数语致慷慨，城存兴存亡兴亡。想当磨墨盾鼻上，羽书旁午犹神王。健毫著纸飞不停，天马行空龙滚浪。沧桑二百余年多，鬼物守护神总呵。后生得见亦眼福，文琴谢砚同摩挲。"}