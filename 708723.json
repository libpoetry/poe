{"id":"708723","title":"送张宫保北伐","dynasty":"明末清初","author":"徐孚远","text":"上宰挥金钺，还兵树赤旗。留闽纾胜略，入越会雄师。制阵龙蛇绕，应天雷雨垂。一戎扶日月，群帅奉盘匜。冒顿残方甚，淳维种欲衰。周时今大至，汉祚不中夷。赐剑深鸣跃，星精候指麾。两都须奠鼎，十乱待非罴。烟阁图形伟，殷廷作楫迟。独伤留滞客，落魄未能随。"}