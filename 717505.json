{"id":"717505","title":"奉题惠州王子千太守罗浮纪游诗后并以为赠","dynasty":"明末清初","author":"屈大均","text":"惠阳贤太守，公暇事罗浮。再作袁宏疏，重开邓岱游。干旄先白鹿，人吏后青牛。主客参双岳，仙灵至十洲。麻姑披露冕，葛令拂云裘。五色禽时逐，三花树辄留。折梅毛女涧，行药羽人丘。肘腋东西瀑，房栊大小楼。烛龙鞭子夜，冰兔洗晴秋。水使三千击，峰将四百收。蓬莱持一股，菡萏取双头。屃赑灵胡力，炉锤大造愁。天心穷斧凿，地肺恣雕䤹。句出穿霞壁，篇惊倒雪流。尽倾辞匠巧，竟绝壮夫谋。半月交吟啸，群贤迭倡酬。体裁争拟谢，才藻总依刘。踞石棋盘设，攀萝磴道修。平抛夸父杖，险用博台钩。雀跃鸿濛喜，熊经疾痛瘳。烟岚生翼翅，洞府得咽喉。蝴蝶车轮驾，笼葱曲管抽。粪香来巨鸟，酿酒有灵猴。宫阙芝华割，金银草汁投。顿能餐养寿，不必树忘忧。冲举嫌偏早，流离恐未鸠。经营劳牖户，疆理及河沟。广置舂香碓，全膏秀麦畴。板徭资灌溉，畲客荷绸缪。犬吠宵沉柝，豚操岁满篝。泉源长受福，碇石永蒙休。玉系三江带，珠悬十县旒。搴帷还象岭，拄笏更龙湫。教养姑为郡，循良即拜侯。礼加磨镜数，情向抱关优。饮御宾恒在，栖迟士必搜。兰膏供夕诵，籼米佐晨羞。井灶齐婴待，钱刀义季求。鹅城频下榻，鳄渚每停舟。枻响知渔父，琴歌识玉勾。宫商千里应，清浊一时酬。麋鹿鸣芳杜，凫鹥媚碧萩。甘能珍甘蔗，苦不弃??。卉木嵇含辨，虫鱼陆佃裒。桄榔随蔽翳，翡翠任啁啾。扇绘多么凤，书驮或果骝。无防终薏苡，有庆始麳麰。雉兔閒长网，桑麻废大蒐。条风纷鼓舞，阴雨重和柔。憔悴民虽解，痌瘝已尚妯。神明元至道，孝友亦嘉猷。化燕何烦鲍，知鱼最是周。愿垂棠荫大，遥庇桂丛幽。梁化吾真羡，天私此一州。"}