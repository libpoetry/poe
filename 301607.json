{"id":"301607","title":"高阳台·海昌杜拙斋先生汉隶遗墨","dynasty":"现代","author":"邹韬","text":"古艳霏青，奇光黝紫，毫端劲气盘旋。几历沧桑，龙文小蚀蛮笺。乌丝格、半销兵燹，精灵满纸云烟。拾残烽，洗刷泥尘，碎铺琼编。宝书天上原珍重，换蚕眠旧制，一字双缣。断墨零香，从教手泽长延。辛勤几次搜罗遍，幸留将、翰墨因缘。善相承，饭颗山头，风雨年年。"}