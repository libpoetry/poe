{"id":"898473","title":"御书飞白玉堂之署三体宸章并宣禁苑睹兹盛事辄动斐然","dynasty":"宋","author":"张齐贤","text":"宠深仙署降新牌，御笔亲题重俊才。四字千龄悬日月，两篇三体琢琼瑰。登科郤桂皆同树，入室丘门尽仰回。寓直静封芝检去，密宣荣对玉泉来。职清望峻人稀见，地贵扃严画罕开。多幸谬持黄阁柄，烟霄时得遂游陪。"}