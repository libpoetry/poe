{"id":"499302","title":"快哉行","dynasty":"明","author":"纪坤","text":"一笑天地惊，此乐古未有。平生不解饮，满引亦一斗。老革昔媚珰，正士皆碎首。宁知时势移，人事反覆手。昔年金谷花，今日章台柳。巧哉造物心，此罚胜枷杻。微酣谈旧事，因果信非偶。淋漓挥醉墨，神鬼运吾肘。姓名讳不书，聊以存忠厚。时皇帝十载，太岁在丁丑。恢台仲夏月，其日二十九。同观者六人，题者河间叟。"}