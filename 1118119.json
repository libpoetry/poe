{"id":"1118119","title":"初春二首","dynasty":"宋","author":"陆游","text":"春入陂湖已折冰，流年谁解系长绳。土膏动后麦苗长，桑眼绽来蚕事兴。税足了无徵欠吏，饭香时有乞斋僧。开正父老频占候，已决今年百稼登。漠漠春寒罢对棋，霏霏春雨却催诗。梅花一树映疏竹，茅屋三间围短篱。醉倒幸无官长骂，出游自有老人期。年光满眼吾何憾，又近吴蚕浴种时。"}