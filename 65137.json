{"id":"65137","title":"商妇怨·作木莫作桑树枝","dynasty":"明代","author":"周是修","text":"作木莫作桑树枝，作女莫作商人妻。桑枝岁岁苦攀折，商妇年年感离别。桑枝折尽犹解抽，人老岂有重青头。强龙猛虎皆可执，其奈夫婿心难留。朔风吹江浪如屋，柁楼嘈嘈行色促。望杀苍天哀愤深，目断云山泪成掬。何能化作樯头燕，到处飞飞得相见。何能化作帆上风，千里万里长相从。爷娘嫁我初何意，但道商人每多利。门前宴集尽舆马，篚筐聘来足珠翠。岂知今日遇分张，舆马珠翠看无光。月悬别恨秋宵永，花挠离思春昼长。妾心岂学道傍柳，朝朝暮暮千人手。妾心岂学空中云，变易随时情何有。妾心可似南山石，雨打霜侵只如昔。更看岁晚不归来，化作南山一拳石。"}