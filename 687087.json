{"id":"687087","title":"早朝七首","dynasty":"明","author":"刘崧","text":"奉天门外唱班齐，雾隐回廊月正西。警跸传声团扇出，文楼挝鼓报鸡啼。禁树晨霜欲下时，垂鞭马上怯先知。午门月落闻金柝，城上风回见画旗。晓日曈昽射赤墀，侍臣奏事退班迟。龙旂凤扇参差出，又是彤墀下直时。圣主潜心古帝王，武楼降辇步长廊。壁间不遣丹青涴，尽揭先儒衍义章。警跸初传夜未央，朱衣当殿簇班行。忽宣内使移宫炬，分照儒臣读奏章。东苑金河水慢流，水边芳草弄轻柔。晚凉小盖诸王出，争控雕弓试紫骝。天设皇居象紫庭，文昌执法粲群星。午门东北红云起，遥见钟山万丈青。"}