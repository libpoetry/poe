{"id":"657115","title":"题邑史艾方师存机轩","dynasty":"明","author":"罗伦","text":"艾宣昔日丹青学，写遍朝家及台閤。孤标雅操自天成，敢与诸黄较强弱。云孙自少心孔开，挟艺过我罗浮来。一峰山人忽惊讶，笔夺造化非常才。缅思今代老吟伯，诗载牛腰富能得。展图示我云锦章，尽是功名天上客。金牛野老谁与论，穷经栖云锁洞门。云胡索我写长句，安得好手如右军。诸公衮衮难趾美，空唱巴人污君耳。思君此去名愈香，何异彩凤鸣朝阳。会当上国写御容，天子穆穆侯皇皇。"}