{"id":"662668","title":"紫丝怨","dynasty":"明","author":"石宝","text":"妾本瀛洲洲上女，自小不曾窥外户。感君恩爱与君深，雾阁云甍杳无路。空将红叶寄相思，亦有双鱼传尺素。君家与妾邻苑墙，暮暮朝朝几断肠。夜雨灯寒怨瑶琴，春风泪落失红妆。知君自是文章士，妾亦能吟书与史。凤胎龙子照芳春，尽道风流世无二。岂惟君情与妾心，两家大人亦如此。不知妾命自秋蓬，去年谬许戎家子。君虽多情情亦薄，当时但见功名乐。携书挟剑游上京，宁怜风雨凋花萼。妾亦匆匆去乡里，香书未动悲风起。萱花堂前一见君，饮恨吞声隔生死。君虽不言妾已知，似恐鸿鹄滞游丝。妾身虽称窈窕姿，受恩知恩不复疑。宿缘已付金井索，往事空悲纨扇词。君乘青骢妾乘车，白蘋洲前相送时。明霞有意伴孤鹜，清夜何人歌伏雌。君恩深沉比沧海，能保明年妾身在。试将象篦表幽衷，更结同心待君解。君上青霄应念妾，小字红笺仍万叠。轻尘霏霏荡红雪，一步一顾肠断绝。寒泉堕滩水呜咽，银钿中分宝钗折。绣鞯萧萧轮曳曳，古杨无风下黄叶。天长地久今朝别，有梦难逢泪空血。苍天苍天高截截，人生何为罹此业。为君一死尽妾心，他日君来空马鬣。"}