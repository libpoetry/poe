{"id":"416814","title":"忆旧游 题吴瞿安师藕舲忆曲图","dynasty":"近现代","author":"胡士瑩","text":"忆红莲坠粉，翠柳扶烟，双桨明湖。水袜风裳外，沁诗痕一缕，梦淡香疏。故园几番尘世，花月复何如？怅笛里歌情，尊边酒味，难问当初！披图笑词客，恐认取丹青，也觉模糊。料理清狂态，有沧桑闲泪，弹上菰蒲。白头鹭鸥无恙，风景十年殊。更倚遍《霓裳》，江山旧日飞鹧鸪。"}