{"id":"458435","title":"二零零七年三月十五夜听石人山弹琴醉书","dynasty":"当代","author":"卢青山","text":"古木生幽山，涵泳天地气。万年默如枯，萧萧蠹所寄。大匠持其斤，往返如遗屣。唯予支离人，浮梦来共倚。恍惝更复失，抚额劳空记。今夕何夕春灯香，见汝案侧生辉光。斫之者谁不可问，弹之者谁青丝长。发汝太古所蓄混茫意，置我荒溪秋月之山石旁。其立者桐，其卧者裳，其下者叶，其执者觞。其回者冉冉若语，其去者渺渺如水赴冥苍。嗟汝琴，住汝音，忆我旧，持我酒，歌我曲，为子寿。一旦重逢殆如幻影之所辀张，明日各醒皆茫茫。"}