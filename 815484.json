{"id":"815484","title":"八声甘州 子大丈属效湘社集体赋六忆词 来","dynasty":"清","author":"徐坷","text":"忆来时点屟向回廊，低声怕郎知。喜笼灯渐近，金铃小犬，吠傍琼帷。恼煞兰姨憨笑，玉手卷帘迟。行过阴丛里，花影参差。已是秋千力困，又累卿纤步，百尺楼梯。说弓鞋未绣，明日踏青期。被阑角尖风欺负，忍春寒只著茜罗衣。却赢得茜纱裙幅，微渍香泥。忆坐时香烬懒重薰，支颐近妆台。却停针不语，欹鬟未整，共斗牙牌。厌煞灵猧低唤，身傍麝裙挨。琼姊还偷觑，未把帷开。细拨熏笼余火，怕灰残心字，炙损金钗。更抱郎横膝，教捻凤头鞋。隔钿窗文茵斜倚，爱团圆明月好投怀。眠迟惯更筹细数，响送珠街。忆食时玉案惯双偎，馋口早流涎。为檀奴生日，持斋私祝，人月长圆。休遣小姑尝酒，杯侧画文鸳。鹦鹉偏忘饲，唤向窗前。小试调羹纤手，把梅盐共糁，故要郎酸。问别来滋味，谁替劝加餐？恁红莲炊成香饭，愿渠侬两意镇相怜。还试看燕支余晕，犹著唇边。忆眠时翠被自笼头，佯羞托春酲。只诃梨紧系，倩伊亲解，斜背红檠。那怨昨宵耽误，重与订兰盟。梦里还频唤，两字卿卿。谁把铜壶添水，乍月痕东上，倏近三更。喜酥胸贴暖，争怕嫩寒生。怪蓦地檀郎太猛，不提防人听堕钗声。肯输与枕间双凤，惯并头横。忆立时墙角罢迷藏，瘦影正亭亭。怕九霞裙皱，仙风吹去，弱骨伶俜。一样纤纤罗袜，休把婢肩凭。归燕还相待，早启纱棂。只是惺松小胆，漫从渠背后，响触云屏。镇抬头遥望，独自数春星。把鞋底冰花融暖，赚几回郎觅遍中庭。拈衣带佩环声静，却误谁听。忆去时伸指向明蟾，蕙约订初弦。把鸾据轻拂，螺鬟重整，留赠花钿。夜雨替人垂泪，侵晓尚绵绵。忘却香罗帕，粉印依然。翻嘱檀奴珍重，漫相思成病，累我心悬。正秋波斜转，佯笑慰离筵。偏忍使阿娘待久，只低头小语故迟延。更携手要渠亲送，扶上归船。"}