{"id":"99204","title":"滕县时同年西园","dynasty":"宋代","author":"苏轼","text":"人皆种榆柳，坐待十亩阴。我独种松柏，守此一寸心。君看闾里间，盛衰日骎骎。种木不种德，聚散如飞禽。老时吾不识，用意一何深。知人得数士，重义忘千金。西园手所开，珍木来千岑。养此霜雪根，迟彼鸾凤吟。池塘得流水，龟鱼自浮沉。幽桂日夜长，白花乱青衿。岂独蕃草木，子孙已成林。拱把不知数，会当出千寻。樊侯种梓漆，寿张富华簪。我作西园诗，以为里人箴。"}