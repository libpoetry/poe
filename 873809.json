{"id":"873809","title":"游朱勔家园","dynasty":"宋","author":"刘子翚","text":"晨晖丽丹楹，翼翼侔帝居。向来堂上人，零落烟海隅。联翩际时会，振迹皆刑馀。闺帷尚帝主，皂隶乘轩车。流威被东南，生杀在指呼。楼船载花石，里巷无裤襦。至今江左地，风云亦嗟吁。叨荣已过量，受祸如偿逋。荒凉戟门路，尚想冠盖趋。客舸维岸柳，邻人罾池鱼。徘徊极幽观，曲折迷归途。夜月扃绮户，春风散罗裾。繁华能几时，丧乱实感予。曹郐予何讥，此曹真人奴。"}