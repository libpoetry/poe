{"id":"1209365","title":"和南质张学士敏之见赠七首 其一","dynasty":"元","author":"耶律楚材","text":"桃源刘，凤楼萧，镌冰斲玉哦通宵。珠玑错落照兰室，龙蛇偃蹇蟠霜绡。和我新诗使予起，却得琼瑰酬木李。边城十载绝知音，琴断七弦鹤亦死。而今得识君恣容，胸中郁结涣然空。诗坛君可据上位，笔力我甘居下风。笔阵文场宽且绰，驰骋看君能矍铄。学海波澜千顷陂，厌饫经书烂该博。几时把手潇湘边，生涯自有壶中天。鸣榔一笑舟浮莲，沧波万里凝苍烟。"}