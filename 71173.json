{"id":"71173","title":"庞公携家图引为张橘隐题","dynasty":"元代","author":"王逢","text":"鸿鹄巢高林，鼋鼍穴深渊。所以庞德公，躬耕岘山田。当时刘表侪雄材，万金足置燕王台。台成禽荒鸩毒甘，醉甿臂锦呼鹰来。鹰饥受呼饱则去，非熊之伦孰得驭。诸儿豚犬遗以危，况复苍生天下虑。苏岭石鹿双耸然，霞日绚烂芝茎鲜。囊衣里鹥车连连，白骡青牜孛参后先。举家相携入长烟，竟托采药终天年，至今事迹有在心无传。呜呼！孔明不遇大耳主，亦必老向隆中眠。"}