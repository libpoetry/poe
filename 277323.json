{"id":"277323","title":"四月二十六日雨后刘仲鲁大理招游积水潭即席赋呈","dynasty":"现代","author":"汪荣宝","text":"九陌多氛埃，一雨成薮泽。偶逢休浣辰，聊思濠濮适。微风动春服，凉波引短策。遂指城北隅，何异尘外宅。林英绚馀绮，堤柳曳新碧。偕我素怀友，鉴兹寒潭白。垂纶病未能，濯缨犹有惜。低云时荫轩，遥山纷共席。境幽自尔胜，神闲谁为役。理乱各在心，垢净本无迹。欲辨忽忘言，迟迟日云夕。"}