{"id":"834081","title":"木兰花慢 其一 芷澄道兄重遇榕城，又将别矣。赋此词见赠，因用原韵聊一继声，水市秋空，山楼岁晚，鸥边话雨，雁外呼云，向凉枫暝竹中倚而歌之，益?为怀抱也","dynasty":"清末民国初","author":"易顺鼎","text":"江湖风味惯，联旧社，蟹初肥。把泛剡清愁，唫湘断韵，写到烟堤。鞭丝。竹王祠下，算青山未似酒人稀。关月夜吹笛去，海云秋送帆归。年时。茅店感闻鸡。才换芰荷衣。趁佛火经声，仙尘梦影，小赋幽栖。马蹄。又敲黄叶，指天涯一半是斜晖。明日钓船开也，冷枫红尽渔矶。"}