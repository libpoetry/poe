{"id":"768835","title":"百字令 天宁寺僧舍见青然兄题壁诗","dynasty":"清","author":"吴敬梓","text":"长廊尘黦，是吾家康乐，旧曾题处。一自旁求岩穴里，争说拔茅连茹。瘦马黄埃，明驼紫陌，挟策长安去。虎羞龙圣，祇留贻赠诗句。追忆春草鸣禽，西堂清旷，终日同挥麈。老大转伤漂泊甚，分手北燕南楚。花雨空祠，江声虚壁，神鬼应呵护。纱笼何日，木兰花正盈树。"}