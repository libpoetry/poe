{"id":"413246","title":"谒文公祠不得入长谣抒感","dynasty":"近现代","author":"施蛰存","text":"武夷旧是清虚府，玄化升真仙所驻。不知何事忆红尘，游戏人间毋乃固。考亭夫子宋尼父，欲为经书作疏注。寻幽选胜入山来，赏心烟雨平林渡。绛帐初施黉宇开，一片榛芜绍邹鲁。老而弥笃为无{肙}，惊走神仙不知数。丹炉零落药房闲，鸾凤移家鹤回步。时有幽花堕讲筵，更不亡羊入歧路。朅来五代一千年，世变纷纭失经度。诸侯骄蹇客纵横，博士支离士纨裤。久无霖雨润苍生，岂有恒心究坟素。夷狄交侵王室微，道德沦夷儒术误。晚对亭前夕照殷，寒栖馆里芸签蠹。精舍全成羊豕栏，斋寮半种桑麻树。粉醒碧瓦旧祠堂，清霜紫电新兵库。金人摇手戒三缄，铜兽当关悭一顾。仙踪缥缈既难追，贤迹凌迟亦成故。玉笙铁笛两无依，冥冥鸿飞我何慕。"}