{"id":"487411","title":"中秋四山诗 其三 虎山桥","dynasty":"明","author":"张元凯","text":"凭眺凌崇峻，周览极浩渺。日落出古寺，秋旻见归鸟。石梁百尺横，苍渚游龙矫。两崖崩欲坠，五湖环且绕。人家隔花源，孤亭构木杪。坐久待明月，亭亭映翠筱。既望升较迟，微亏光仍皎。近浦何氤氲，远峰亦缥缈。桓伊笛自幽，范蠡舟偏小。零露瀼瀼华，明星渐以少。何事杯行缓，夷犹俟清晓。溪山总含情，宛然留谢朓。"}