{"id":"66893","title":"闲咏·寂寂抱空虚","dynasty":"明代","author":"周廷用","text":"寂寂抱空虚，暇日阻游豫。散帙散余清，泛瑟销遗虑。纤荣吐芳辰，弱华裛清曙。丹葩曜春曦，白杨号日暮。层空瞀归云，修岑嗳行雾。引领洞庭涯，徘徊不能去。借问此何为，婴以世网故。柱下徒栖栖，功业未由树。怅哉揽辔途，漠尔埋轮路。休浣循予躬，且诵《闲居赋》。"}