{"id":"752403","title":"秋晚归棹","dynasty":"清","author":"王继香","text":"病起出访友，一棹乘风轻。回舟趁斜照，秋气分外清。遥山何蜿蜒，秀极不可名。层云漏日气，白如匹练横。风禾翻青黄，霜枫交碧赪。澄江泻浩瀚，长桥势如扃。菱罫迷归途，鸥凫导之行。港曲农户聚，树古村社灵。隔坞动歌吹，渔唱若为赓。莫色苍然来，勌羽还林坰。日落万象隐，但见佛火明。一星冷萤度，四野寒螀鸣。掩篷瞑趺坐，身仄心转平。须臾达北郭，街?方初更。昏黄叩关入，夜市镫荧荧。"}