{"id":"829301","title":"秋明室杂诗（五十二首录三十）","dynasty":"清末近现代初","author":"沈尹默","text":"读书无近功，浸淫义乃见。简编三绝韦，意精易可赞。轻浮矜一知，文字黠者衒。安足致世用，遂为世所贱。有书如无书，识者同一叹。束书更不观，事功方炳焕。寒冻与暑铄，困人人鲜怒。小苦至大顺，天道行之素。时令即有乖，终必复常度。是以民信天，于天无所忤。虽死而无怨，文王法天故。老马嘶故枥，残蝉咽柳条。安得复嘒嘒，犹自思萧萧。异形有同心，百感共一遭。气结不能言，万里寒刁骚。处世既非易，自处良复难。日旰不甘食，披衣起夜阑。皇皇欲何补？时逝力亦殚。古来贤达人，引酒强自宽。老松卧云壑，萧瑟生风湍。宋固有南北，唐亦分三四。六朝与两汉，杂然竞鼓吹。其实实诗论，止一非有二。一言以蔽之，托兴以言志。所贵无邪思，浅深随文字。合作自有人，未因时代异。少读涪翁诗，每发下士笑。晚学差有味，犹愧未闻道。寥寥千载间，斯人惜怀抱。森泓不可言，悲深知语妙。一念生参差，万端付怠惰。腾腾十二时，并作一日过。连山屹不移，澄江净莫唾。相看不相涉，眯目飞尘堁。礼乐在衣食，道义出冻饿。为己抑为人，兼独两无那。昔嘲夷齐阵，今遂无一个。此辈诚清流，旋供浊流涴。彼哉求田人，亦就床下卧。光辉烂朱阁，摩天插云里。平陆忽掀簸，墙宇倾欲圯。阁上戏明琼，酣嬉谁家子？翻翻巢幕燕，火炎无全理。谁无骨肉爱，愤然挟之起。独醒众已醉，宁故别人己。推枕起徬徨，世事何遽尔！吾生诚苦晚，纷然欣多遇。瞻前非一新，察往非一故。损益今攸为，因革古所具。只此斟酌间，遂成当世务。向来注六经，安知无谬误？圣贤蓄德音，读者在章句。世情得失间，蹙蹙靡所便。达人解其会，作《易》写忧患。日月昭明示，阴阳复幽赞。理静无悬殊，迹动有异变。易简得要约，三《易》还一贯。远说固莫穷，近察察可见。无为心眼役，离经成虚玩。黄流接混茫，浩浩下泥沙。九曲如有让，千里谁能遮？怀哉利济功，漂溺复无涯。始以一线源，纳彼万派差。不息成其大，感之长咨嗟！风吹庭前树，不复分昨今。花花更新朵，叶叶生旧阴。月照堂上樽，何由别浅深。朱颜映潋滟，华发看侵寻。泠泠七弦琴，寥寥万古心。一弹再三叹，持此感知音。灼灼鸡冠花，昂然当阶前。凉飙翻岂动，秋阳曜更妍。泯彼开落迹，无为图画传。杂之百卉间，所立卓不偏。向来绝品题，此事或当贤。小草守本根，而不殉世情。庭野无二致，古今同一荣。每被秋霜杀，还共春阳生。践踏随所遭，俯仰岂不平！寻常乃如此，松柏有高名。团枝非一实，连林非一花。风翻明胜锦，霜垂烂若霞。狂蜂不禁入，好鸟还思家。正为色味来，此事堪咨嗟！渊明但饮酒，诗成倩人书。既书还阁置，所怀良已舒。翻从千载下，津津味其馀。好鸟鸣林间，枝条仍扶疏。三复当日言，不乐复何如！人生忧患间，非病即惊老。神意固有馀，形骸难久好。白日去堂堂，悲叹迹如扫。赴此百年期，终须一日保。霜风惊草木，叶落还归根。流水赴大壑，不复顾其源。此自何得丧，百虑煎精魂。悠游可卒岁，世事难具论。西风飘落叶，哀蝉噤无声。严霜杀百草，唧唧寒螀鸣。岂不感气候，而能持素情。微物有如此，因之念平生。风前芙蓉花，既开卷始落。霜下黄金英，枝头乾灼灼。春红岂不好，分飞意落漠。生死还相保，感念平生约。夜雨怨巴山，巴山那得知！巴山常夜雨，未异从来时。悠悠古人心，沈沈今日思。且莫论古今，但咏西窗诗。喔喔鸡相和，闻知非恶声。细雨洒灯前，夜窗殊未明。万里有同心，千载无异情。感兹不能寝，起坐何由平！蜀道最崎岖，难于上青天。气流有波折，御风善泠然。涉滩更陟岭，动成溺与颠。有迹终可辨，世路谁能便？心兵久已起，谈笑方樽前。绮窗紫霞怀，王母妙颜开。谁能轻万里，一上昆崙来！蟠桃满玄圃，圆月临瑶台。似闻天上乐，还为人间哀。长谣思周穆，当时亦费才。至动叹逝水，至静仰高山。山水各动静，人意参其间。俨若握枢机，息息遂相关。一身备万物，行之宁匪艰！江北望江南，迢迢俨千里。江南隔江北，盈盈但一水。将心托明月，并入流波里。流波青天色，夜夜情无已。一任往来风，吹波连岸起。岸上依楼人，脉脉当会此。斯人非圣贤，差失孰能免。观过可知仁，是非难骤辨。贻害固在恶，败绩或因善。流弊每易滋，安得不加勉！中夜弹鸣琴，阮公起徘徊。无夕不饮酒，陶令胡为哉？一灯照暗室，五字蕴奇才。今情殊未已，古意却渐回。持此一卷书，叩彼千载怀。佳城闭已久，郁郁谁为开？多难历诈虞，鸟兽可以群。礼法日以疏，野性日以亲。未要返三古，正尔任其真。世间事文字，辨析方斤斤。循发视所亲，终焉墨而止。正以无言词，弥复有情理。苍黄随所染，荣辱一弹指。天人将何由，唯当尽在己。"}