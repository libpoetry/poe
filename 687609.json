{"id":"687609","title":"哭孟子乾行人三首","dynasty":"明","author":"孙绪","text":"卧病沧江岁月深，每逢京使问佳音。乘骢事业期平步，倚马才名竟陆沉。一日纷纭惊白昼，孤囊经史忆青衿。泉台漠漠空长剑，天宇茫茫自古今。双泪阑干麻纻衣，素溪何日再渔矶。义当有激身如寄，死可无惭愿竟违。鹏翼九天孤众望，龙逢千古话同归。旧缄不忍重开读，肠断当年急手挥。乘时狐鼠日凭凌，欲借朱云剑未能。独抗皂囊辉白日，肯将素履负青灯。乾坤回首成今古，陵谷何心自废兴。录荫共怜新上舍，踽凉谁念老中丞。"}