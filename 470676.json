{"id":"470676","title":"采莲曲","dynasty":"明","author":"韩上桂","text":"采莲复采莲，采莲方未已。翠羽拂云平，轻桡乘浪起。越女娇娆世所无，玉环系腕色甚都。相将结伴寻芳去，但得芙蓉莫浪趋。芙蓉浅浅峡江侧，近水轻盈净如拭。将归东岸隔西浔，欲往汀南限溪北。汀南溪北一朝花，采莲谁得似娼家。不憎绿水渐罗袂，但恨鸳鸯占浦沙。浦上鸳鸯两两飞，翠茎丹干自相依。渚口初闻乘月去，隔江犹唱采莲归。采莲曲，欢未足。一路歌声入綵云，相看翠袖飘红玉。思君为擢藕如船，断却长丝恨转连。蒂似妾心空自苦，花当妾貌好谁怜。采莲秋已暮，归来月如素。塞外音书杳不闻，江南年少空相慕。摘尽红莲怅远天，回看往路空寒烟。君看少小如花女，谁不解刺采莲船。"}