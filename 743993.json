{"id":"743993","title":"中秋对月有怀家兄在楚闱呈同座","dynasty":"清","author":"欧阳辂","text":"秋暑渐退秋光凉，秋月上阶窥我堂。人言此是中秋月，此夜清光更清绝。银涛滚滚飞向天，玉露泠泠洒如雪。广寒宫殿知有无，但觉霜华沁人骨。我被秋雨相欺凌，快对佳月如佳朋。一年见汝几回好，每念契阔情难胜。惜君行又别我去，使我一室孤如僧。不辞且尽杯中酒，一觞引满为君寿。忽忆湘南秋橘香，今宵瓮算君知否。"}