{"id":"506248","title":"金陵古意","dynasty":"明","author":"周是修","text":"天地开王国，山河拱帝州。双龙青汉阙，九凤碧云楼。甲第俱连戚，高门总列侯。雕舆回玉轴，宝马鞚绒䋺。城树交驰道，宫花隐御沟。旗旄严扈从，笳鼓竞周游。长乐春风起，昆明宿雨收。晓钟闻阆苑，仙仗绕瀛洲。公子辞金屋，王孙上綵舟。哀弦随妙舞，急吹杂清讴。锦殿祥烟积，朱城佳气浮。仰瞻凌斗极，俯瞰迥林丘。万古英雄地，繁华自不休。"}