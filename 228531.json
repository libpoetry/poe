{"id":"228531","title":"和郑府判秋闱行","dynasty":"宋代","author":"杜范","text":"秋云黄，日月忙，登选才俊收词章。操觚搦翰换钟鼎，往往冰炭交中肠。柯山多士称海内，勇气洗尽古战场。笑挥笔阵示整暇，洒洒胸中书传香。此邦昔日龙头客，前后相辉九霄翮。山川孕秀不乏人，想已津津动颜色。题舆左岳得儒英，行整速步趋天庭。金薤琳琅耀光彩，不学砌下寒蛩鸣。盖世功名人共许，赤手欲搏南山虎。暂来秋院镇文场，坐使千袍同鼓舞。我昔贪困如匡衡，邻灯夜照峥嵘。区区薄宦亦谩尔，役役尘埃愧此生。浅学幽深虽未烛，到耳独能辨丝竹。从今著意听文鸣，会使嘤嘤出幽谷。荆璞照耀非常珍，天衢整步凌通津。与人轩辟破畦畛，满怀拍拍无非春。我如枥骥异远道，志在千里身未到。朅来此地寻文盟，平生心事为倾倒。饱德醉义乐有余，况有兰玉芬庭除。谐笑云云殊未厌，盘飧夜半劳兵厨。依依此情那忍去，自恨尘鞍难久驻。伫看飞诏自天来，殿前剩作摩空赋。"}