{"id":"650009","title":"木兰花慢 寄寿仲亨兄","dynasty":"明","author":"杨士奇","text":"簪缨四百载，记科第、有家传。羡双玉连枝，柏台冰雪，栗里风烟。逍遥葛巾藜杖，傍青山绿竹俯丹泉。天赐十分清福，人尊八帙高年。一尘不到研屏前。綵笔映华笺。想菊畔题诗，梅边作赋，佳趣依然。儿孙书香宦业，看名家庆泽远绵延。望望德星南极，寿觞正聚群贤。"}