{"id":"1106650","title":"游湖头观桃花行数里弥望不绝有僧新开兰若于万花之中留三绝句书辩公房","dynasty":"宋","author":"王庭圭","text":"十里红香衬马蹄，更穿林樾访僧扉。烟长草远望不断，忽有钟声出翠微。城内僧来城外住，寺边花隔寺中篱。花开花落春如许，宴坐深房总不知。方丈前林万木春，桃花面目更尖新。为师拈出灵云话，却恐桃花解笑人。"}