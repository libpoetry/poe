{"id":"1117780","title":"东篱杂题五首","dynasty":"宋","author":"陆游","text":"终日在东篱，清和适此时。莺声如妒梦，花气欲撩诗。爱客茶新碾，留僧饭别炊。流年随手过，不觉近期颐。深居远悔吝，简事养精神。曳杖一萧散，待茶时欠伸。风生丛竹啸，露坼野花新。自作东篱后，经旬不过邻。昨日一花坼，今朝一草生。深林鸠妇聒，高栋燕巢成。熟果檐间堕，残书枕畔横。庵居澹无事，作意领新晴。南陌归虽久，东篱兴又新。无求觉身贵，好俭失家贫。引水常终日，栽花又过春。桃源不须觅，已是葛天民。沟声流激激，篱影立疏疏。平旦来浇药，临昏尚看鱼。比邻怪疏索，风月伴踌躇。安得王摩诘，凭渠画草庐。"}