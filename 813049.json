{"id":"813049","title":"别察罕用坡公别黄州韵","dynasty":"清","author":"张佩纶","text":"边城谁谓久牵鞿，三见修罗翠作帏。司隶渐安长子徙，中郎岂分朔方归。未回天地空横耒，尽有烟波许拂衣。堪笑痴儿频数日，惊猜赦宥尚疑非。駻突羁縻肯受鞿，申椒狼藉耻充帏。屠龙伎俩殚家授，射虎功名论赎归。郊外三年宜以玦，墙阴七日感无衣。箧中职贡残图在，黑水惊湍触物非。"}