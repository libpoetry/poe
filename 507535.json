{"id":"507535","title":"题并头牡丹图","dynasty":"明","author":"李昌祺","text":"诚斋天潢尊，游艺妙通玄。名花擅国色，尽向毫端传。瑩其冰玉洁，粲若云锦鲜，朵重干不弱，蒂比葩相联。红嫣白嫩孰可拟，二乔初嫁争芳妍。娉婷窈窕俱有倾世貌，浅颦轻笑并立偎香肩，含情含娇深自怜。绛杏绯桃总粗俗，掩面却走羞婵娟。始信摹写精，笔底造化全。能令欲拆未拆蕊，顷刻烂熳轩窗前。抽萌固弗藉雨露，赋质政尔烦丹铅。狂蜂窥图屡往返，痴蝶侧目频留连。从尔四序更迭开依然，写成便带长生缘。荣悴不许覆载专，伊谁承恩得之戚畹钱。焚香正冠再拜，展向素壁悬。方知运思巧，直夺真宰权，永为宝玩垂千年。"}