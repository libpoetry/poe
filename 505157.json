{"id":"505157","title":"题郭熙秋烟平远图歌","dynasty":"明","author":"张宇初","text":"画中五代俱匠师，荆关董李称绝奇。河阳昔居秘阁内，神宗眷遇重一时。手图屏障遍宫府，古来签轴不足数。金壶玉椀留墨香，湘云华岳生毫楮。是时馆中千百卷，越世相传不多见。劫灰一息江海空，彩素因之昧高远。丹丘自是苏米徒，此笔妙绝当时无。风烟黯淡秋树晚，短桥斜屋行人孤。远黛晴岚隔墟里，山村路暗寒钟起。僧舍人归别水津，凫鹥声散渔歌里。河阳时在圭璧间，意态落笔浑溪山。使人对画欲绝世，闲情倦思怀跻攀。我思昔人今有年，放旷日已俱抛捐。北苑蓟丘获模写，犹好钟陵僧巨然。世传粉绘竞妍丑，澹冶人情蕴琼玖。岁寒枯淡见苍森，指顾风标凌不朽。沧洲玄圃事莫期，蔬餐茅栋临东菑。霜林石涧足栖逸，贾公宁有冰鉴知。晴囱展图为之惜，落寞浮名在编籍。赏心独忆云林翁，皓首从谁玩空碧。"}