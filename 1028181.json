{"id":"1028181","title":"哭表弟汪去伪墓","dynasty":"宋","author":"楼钥","text":"内弟幼而敏，抗志欲决科。一行试曹掾，吏才犹患多。谓当为时用，舌在如命何。通籍已艰阻，入幕终蹉跎。我生依外家，侵寻阅羲娥。视君如同气，竹马声相和。少长联研席，词场深琢磨。相期到晚岁，杖屦俱婆娑。宁知五年别，君随东逝波。忆同戍溪行，我马君乘骡。马驽费十驾，骡后已倍过。重来意惨怆，树拥山嵯峨。嗟君父与兄，相望空山阿。宿草埋白璧，寒风撼林柯。沉吟痛畴昔，有泪如悬河。"}