{"id":"264602","title":"然弟之丧坚父自京师来吊感书赠别","dynasty":"现代","author":"王易","text":"中庭满涕洟，感君自北至。间关涉修途，永此生死谊。家弟海内交，金石得几辈。一瞑万事灰，但复记名字。坚乎湖海人，意气薄云际。伤哉芝蕙情，千里不辞瘁。仓皇荆棘途，时事久蜩沸。逝者已滔滔，存者亦成弃。易也饱忧患，晞露识身世。疢心骨肉间，作计了无是。浮云复相逾，柳色郁柔翠。江流好送君，江天无尽意。"}