{"id":"786934","title":"游姚安白塔寺路访鲁氏琴","dynasty":"清","author":"牛焘","text":"我有烟霞癖，兼好太古琴。只为丝桐响，中含太古音。今来抛掷久，结习固已深。骑驴白塔村，兰若共登临。一邱兼一壑，旷我遗世心。人言村西舍，旧时州别驾。今为士庶门，有琴罕匹亚。惜无知音者，代远恐物谢。闻言呼僮仆，往步村西麓。恍如高士居，亭榭有松菊。问琴犹宛在，挥麈启韫椟。清风飒飒来，遥闻响林木。七弦虽未安，髹采若绮縠。试弄三两声，满堂如空谷。携之到山中，怡然百虑融。老僧环阶听，柱杖倚雕栊。一弹还再鼓，万壑生秋风。初疑掷金石，清商发孤桐。又如云中响，嘹唳起哀鸿。我怀殊默默，我意转恻恻。如何大雅音，遗置涧阿侧。不入中郎听，良材悲屈抑。世无广陵散，人琴长叹息。水有时而清，石有时而泐。吁嗟千载后，清徽谁拂拭？"}