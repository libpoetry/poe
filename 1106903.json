{"id":"1106903","title":"献转运使雷谏议","dynasty":"宋","author":"王禹称","text":"当年辞气压朱云，老作皇家谏诤臣。章疏罢封无事日，朝廷犹惜直言人。题诗野馆光泉石，讲易秋堂动鬼神。棘寺下僚叨末路，斋心唯愿秉陶钧。江南江北接王畿，漕运帆樯去似飞。父子有才同富国，君王无事免宵衣。屏除奸吏魂应丧，养活疲民肉渐肥。还有文场受恩客，望尘情抱倍依依。"}