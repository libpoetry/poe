{"id":"356491","title":"东风第一枝·斗草庭闲","dynasty":"清代","author":"项鸿祚","text":"斗草庭闲，簸钱院静，东风吹满香絮。满寒尚勒花期，天意似催春暮。杏梁归燕，几曾会、相思言语。便等闲，飞入卢家，不带离魂同去。空自想、俊游伴侣，又频恼、酒边心绪。鸾笺待写深情，肠断都无新句。初三下九，问旧约、更谁凭据？怕有人、蹙损双蛾，日日画楼听雨。"}