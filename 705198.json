{"id":"705198","title":"汉宫春 其四 枕上美人","dynasty":"明末清初","author":"徐石麒","text":"迟日函窗，是谁将白玉，斜倚珊瑚。多应踏青倦也，醉软流苏。胭霞黛月，尽教人、拟尽名姝。但拟到，含情盼处，悭人两点明珠。此际芳魂有梦，纵不迷楚岫，应在蓬壶。贪他海棠未醒，莫倩人扶。清泉香烬，怕衾寒、轻覆罗襦。空自有，鸳鸯绣谱，却教半冷红麸。"}