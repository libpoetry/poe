{"id":"1194004","title":"馆娃宫怀古五绝","dynasty":"唐","author":"皮日休","text":"绮閤飘香下太湖，乱兵侵晓上姑苏。越王大有堪羞处，秖把西施赚得吴。郑妲无言下玉墀，夜来飞箭满罘罳。越王定指高台笑，却见当时金镂楣。半夜娃宫作战场，血腥犹杂宴时香。西施不及烧残蜡，犹为君王泣数行。素袜虽遮未掩羞，越兵犹怕伍员头。吴王恨魄今如在，只合西施濑上游。响屧廊中金玉步，采蘋山上绮罗身。不知水葬今何处，溪月弯弯欲效颦。"}