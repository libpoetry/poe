{"id":"504654","title":"徐仲仁以使君天上来六诗投赠遂歌山中人次韵答之 其三","dynasty":"明","author":"郑潜","text":"我本山中人，元非庙堂瑞。何由适真性，颇恨误虚誉。躬耕苦无力，读书粗识字。山林寄萧散，庭草自交翠。苍松振龙髯，新篁堕琼腻。清风入南轩，一笑复嗟喟。悬知相如璧，争似灵运屐。半生江海游，浩荡不可记。谅非经世才，聊写咏归志。游川一丘壑，潇洒足风致。"}