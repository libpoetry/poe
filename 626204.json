{"id":"626204","title":"饮酒歌","dynasty":"明","author":"黎景义","text":"勿歌行路难，请歌将进酒。举足羊肠懊恼多，叵罗三百悦吾口。周秦去后汉唐来，蜉蝣人世归乌有。金龟毋惜换千回，涛饮自然倾十斗。左凭太白肩，右握渊明手。耳热卧中庭，皓月即吾友。酡颜弗管时飞箭，鸭绿鹅黄好欢宴。地下应难觅杜康，佳城寒食卮虚奠。雍门牧唱岂足哀，金张许史亦成灰。寄语辕驹并仗马，漉巾脱裘何乐哉。功名富贵不可以力致，鹿葱花下且衔杯。"}