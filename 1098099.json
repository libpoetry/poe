{"id":"1098099","title":"梳头自叹","dynasty":"宋","author":"戴炳","text":"短发如冬霜，一朝白一朝。又如深秋柳，槁叶迎风凋。白者不再黑，白者不复牢。羲娥疾驰骥，乾坤虚悬瓢。人生寄其间，泛泛波上藻。百岁一大梦，倏忽已隔宵。胡不适所适，而乃随滔滔。富贵撇眼电，荣华过耳飙。木散故得寿，龟灵徒取焦。甘拙自安吉，役智滋劳忉。所以柴桑人，不肯折此腰。"}