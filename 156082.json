{"id":"156082","title":"日食·十月初吉日","dynasty":"宋代","author":"舒岳祥","text":"十月初吉日，四野闻惊呼。停杯出门看，日食将无余。有如黑漆盘，来掩白玉盂。自午而及申，磨盪未还初。父老涕泗语，便恐天眼枯。前年六月吉，昼日如煤涂。众星争光怪，淡月悬天衢。已谓华生世，不复睹亦乌。须臾还旧观，田野顿昭苏。今胡久沦厄，翳昧不可祛。前时缙绅谓，占度不属吴。分野受其咎，天道安可诬。以日诿敌国，不君良可吁。兹辰为谁食，无路摅臣愚。太阳万万古，少待收桑榆。"}