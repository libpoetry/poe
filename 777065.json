{"id":"777065","title":"台湾俘囚络绎械送内地再作凯歌","dynasty":"清","author":"赵翼","text":"海风恬，海波阔，帆樯络绎执俘归，口目睢呿贼犹活。初疑海外人，琵琶之腿碌碡身。齿可嚼铁碎，手能舒钩伸。谁知入蒐狝，狺狺一群犬。吴歪头，陈吊眼，尔勇伊何面徒腼。当时若早勤搜爬，咀尔不摇牙，踢尔不用靴。胡为养成洛妪肚，大于宋公鼓。择音不作铤走鹿，攫肉翻成饥噬虎。易帅添兵始就擒，已费庙谟遣龙武。呜呼，一鸡何用牛刀割，不是牛刀割不得。朝端应有黑头公，世上乃无白头贼。"}