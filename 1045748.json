{"id":"1045748","title":"朝阴","dynasty":"宋","author":"吕陶","text":"朝阴昼多雨，少见日有光。四顾天地惨，万物皆茫茫。占书久不读，何暇推雨旸。试以人事说，讶此非吉祥。日者人君象，照临及遐荒。岂容一物掩，有若自晦藏。明主躬听断，万事付纪纲。赏罚信且必，威令非不强。天子报应间，安得阴侵阳。疑是蛮寇起，势力殊猖狂。王师仅四万，灵旗指边疆。州郡少羡卒，馈挽须丁黄。父子罢敛穫，女妻急缝裳。老母哭不忍，痴儿亦徬徨。将行痛诀别，意谓趋死乡。小忧止窜匿，大患在杀伤。蜀人不惯此，闻者皆仓惶。所以作霾雾，终日争飘飏。秋毫与天地，自古不比方。中国及夷獠，何足校短长。帷幄巳坐胜，虎貔谁可当。天威一扫荡，不使存微芒。何时捷书至，喜声复锵锵。霄汉忽开霁，金乌欲飞翔。登高赋常武，注目瞻扶桑。此愿殊未适，百忧满羁肠。"}