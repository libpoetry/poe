{"id":"696102","title":"春日闲居","dynasty":"明","author":"法杲","text":"夕阳微茫断桥暮，庵外何人问归路。鸟啼花落春复春，江山风月无闲人。情闲直觉远山近，云到自然眉宇新。烟萝萧萧满春谷，山前芳草春复绿。悄风犹急春尚寒，几树绿莺啼不足。啼莺却唤春草醒，如此茅庵怯春冷。溪桥横绿不度人，溪口桃花卧桥影。花枝并笑云欲然，杖头云破留青天。好山一步一回顾，千岩万壑今眼前。山头云，松际色，早晚对君君未识。淳于梦，王质柯，点君不省如君何。朱颜有时还不酡，君不闻，踏踏歌。情何浓，目何了。形骸龙钟鬓丝皓，机关不破终于夭。有心曾悟几浮云，有耳曾闻几啼鸟？檐树不风枝自鸣，落花半与春阶平。一天晴日已如是，况此夜来风雨声。霜前柳条春后莺，好花落尽弹空筝。"}