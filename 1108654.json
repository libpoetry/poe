{"id":"1108654","title":"次韵二首","dynasty":"宋","author":"刘克庄","text":"老懒尤于笔砚疏，难陪骑省赋闲居。去周柱下谁为史，传邺侯家尚有书。台馈不烦公粟肉，户租难办客车鱼。侧旁万一邻堪买，便拟诛茅近太初。半生窃禄取禾廛，晚节休官失秫田。伴陆先生游甫里，同陶徵士访斜川。凤池信美其如夺，莺谷虽幽不愿迁。自笑刘墙如许短，谪仙坛未易扳缘。"}