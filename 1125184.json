{"id":"1125184","title":"累夜读武经总要慨然思陈叔易寄予嵩阳读水经之句因用其韵作寄叔易此公相与倡和最多于此诗则每诵之","dynasty":"宋","author":"晁说之","text":"蝶笑蜂须飞有声，梅嫌柳眼众人青。今朝消息君知否，荒塞寒灯读武经。风送黄河冰底声，三川半死误丹青。何人告与君消息，枉是磨铅勘水经。蓬莱学士有家声，易退难忘旧杀青。万卷饶君相似处，此生不读膳夫经。"}