{"id":"908356","title":"过大信口忆西归录载大江渺渺忽二石山如伏猊引出水面东西对峙江形若瓢然而山乃其口然相距犹三四里则江之广狭可见视之信然妙哉写物之功感而赋此篇","dynasty":"宋","author":"李流谦","text":"两山如伏猊，波面忽引首。江形若瓢然，此山乃其口。往读西归志，一一未深剖。及兹亲见之，语巧极雕镂。妙哉写物功，万像不藏覆。当时偶然书，信在三纪后。临流重吁叹，有涕泫襟袖。君看连城璞，岂但今不售。"}