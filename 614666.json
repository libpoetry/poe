{"id":"614666","title":"送夏宣伯之任歙县","dynasty":"明","author":"韩日缵","text":"昔年同献赋，今日更分符。百里即官宰，三鄣天子都。不劳乡老问，皆识使君殊。词藻刘曹匹，循良卓鲁俱。琴当流水韵，鸟下讼庭呼。白岳城边出，墩溪郭外纡。遥知簿领暇，颇废啸歌无。驿路秋风冷，儿童竹马扶。花含南国艳，月助此霄孤。把袂忍言别，论文契不渝。寻常馀酒债，取次督诗逋。白社情何限，苍生望已苏。班行汉殿上，伫待集双凫。"}