{"id":"285893","title":"壶中天·少年意气","dynasty":"清代","author":"李慈铭","text":"少年意气，按吴钩岂料，如斯南北。华发萧萧今未老，偏比乌头先白。鱼釜生涯，燕巢花月，醉死人还直。凭高四望，渡江谁假舟楫。休说梦想凌烟，笑虚名误，我竟成何物。寂寞文章身后事，偿得草间偷活。千载公评，一生心血，不堕华严劫。英雄末路，竹根如意敲折。"}