{"id":"410974","title":"林居得诗呈漱唐侍御","dynasty":"近现代","author":"胡雪抱","text":"开门百卉扬青春，槛外桃花肥似人。老山山态素非媚，远插十里涵丰神。深林读书留易久，袷衣已净行路尘。流观物理足异趣，忽令藏府为鲜新。晓莺试歌燕交舞，迄晚不识怒与嗔。古贤得力傥在是，芬吐四照胥天真。东皇侍史旧知我，盈怀淑气澹可亲。黄冠种树日初暖，阳阿晞发其无伦。"}