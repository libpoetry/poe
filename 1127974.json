{"id":"1127974","title":"挽潼帅许侍郎成子三首","dynasty":"宋","author":"程公许","text":"天地英灵气，风云感会期。龙头推蜀产，骨鲠自天知。雨露荣三接，江湖滞一麾。甲兵何日洗，远虑忆蓍龟。正色趋文石，危言竦列绅。直前香案晓，批敕琐闱春。天要明堂柱，人间匠石斤。汲公宁妄发，轩冕付平津。雪惨龙沙节，春浓豹尾班。难销方寸赤，不待二毛斑。力尽三医谒，忧深九虎攀。丁宁尸谏语，端不愧家山。"}