{"id":"264947","title":"买陂塘·近春原、柳吹柔绿","dynasty":"现代","author":"王陆一","text":"近春原、柳吹柔绿，宵来梦又风雨。泪痕移避沾新绣，一枕芬寒如许。劳记取。这冷暖、谁边几个吟梅侣。相逢也苦。便费尽温存，青山前度，依旧断肠语。书生事，总为倾心难已。凄清有此情绪。江南多半词人好，况对如花才地。春且住。最融雪吹香，爱汝高华意。飘亦万树。是白碧深波，红蕤南国，商略此生处。"}