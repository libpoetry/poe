{"id":"1144075","title":"听航船歌十首","dynasty":"宋末元初","author":"方回","text":"北来南去雁还飞，四十年间万事非。惟有航船歌不改，夜深老泪欲沾衣。莫笑船家生事微，新红米饭绿蓑衣。一声欸和一声乃，谁识人间有是非。家住斜塘大户边，时荒米贵欠他钱。从此驾船归不得，无钱且驾小航船。四千五百魏塘船，结拆船牙解半千。一千修柁贯三米，三日盘缠无一钱。十千债要廿千偿，债主仍须数倍强。定是还家被官缚，且将贯百寄妻娘。南到杭州北楚州，三江八堰水通流。牵板船篙为饭碗，不能辛苦把锄头。雇载钱轻载不轻，阿郎拽牵阿奴撑。五千斤蜡三千漆，宁馨时年欲夜行。南姚村打北姚村，鬼哭谁怜枉死魂。争似梢工留口吃，秀州城外鸭馄饨。赌钱输了阿侬哥，黄草单衫破孔多。相趁缩砂红豆客，霜风九月上淮河。船头船尾唱歌声，苏秀湖杭总弟兄。喝拢喝开不相照，阿牛贼狗便无情。"}