{"id":"683555","title":"张肖甫司马特膺简命督抚全浙赋此赠之得二首","dynasty":"明","author":"王世贞","text":"亲捧兵符下九霄，风旗猎猎马萧萧。度辽大将仍持节，横海诸军不得骄。见有副车回塞柳，可烦强弩射江潮。经行总是甘棠地，早晚追锋趣入朝。脱巾愁听自钱塘，推毂欣闻出建章。六传忽从周太尉，举军争隶郭汾阳。温言纩挟三冬日，肃令锋回九夏霜。飞捷不妨清夜报，宵衣天顾正南荒。"}