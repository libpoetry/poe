{"id":"429685","title":"读史四首 其二","dynasty":"近现代","author":"黄浚","text":"田成篡齐国，仁义盗一旦。郦寄卖友生，北军遂归汉。时危用乌头，钩注有不惮。况承邺台教，黜忠当用叛。虽然吾终疑，胡马屡绝绊。朔方跛脚奴，反覆自憢悍。世无贺六浑，绍宗孰遗算。老公方佞佛，?觊合冰炭。青丝白马谣，江表浩惊窜。异时的脰乌，吹唇必生乱。兴亡看镜事，跂踵待鱼烂。"}