{"id":"694149","title":"元宵赐观灯诗五首","dynasty":"明","author":"陈琏","text":"海宇清宁玉烛调，人间好景是元宵。星垂凤阙天应近，春入鳌山雪政消。香袅瑞烟浮黼扆，乐翻新曲协箫韶。微臣何幸逢嘉会，愧乏涓埃答圣朝。鳌负仙山翠色寒，星毬万点照晴峦。班行济济联鹓鹭，禁籞雍雍集凤鸾。月色偏于今夜好，乐声齐奏万年欢。教坊百戏呈新伎，喜得承恩对御看。月明如昼映楼台，万朵金莲此夜开。天上佩声常缥缈，云中扇影自徘徊。群真喜进长生箓，百辟同称万寿杯。清禁胜如仙境界，何须东海访蓬莱。九重仙仗拥旌旄，金阙巍巍宝座高。璧月光生青琐闼，玉炉香绕郁金袍。云随御辇扶双凤，地涌仙山戴六鳌。歌颂此时谁最盛，侍臣词赋胜枚皋。照眼灯光夜色鲜，鳌山高起五云边。神仙环佩来蓬岛，文武衣冠侍御筵。簇簇麾幢沾玉露，辉辉星月满瑶天。太平时节应难遇，愿祝吾皇寿万年。"}