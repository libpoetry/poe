{"id":"799694","title":"风霾行","dynasty":"清","author":"丁澎","text":"今上御历十三载，三月旬日风昼晦。诏问有司灾异状，法部郎臣昧死对。臣闻汉帝除肉刑，醴泉溢出芝草生。秦时赭衣常塞路，日蚀星移失桓度。古来祥?信有诸，刘向李寻数上书。丞相席藁请避位，帝曰咨尔言非虚。方今阳和布大泽，雌蜺昼见飞沙赤。冯夷击鼓蚩尤争，太乙灵坛诅风伯。秦川地震三辅霜，郡邑不敢追流亡。宿舂未给县官税，更烦征调徙敦煌。钩考参连不知数，谴责稍迟督邮怒。司空岁满城旦书，廷尉门填桁杨路。商王解网舜好生，圣朝尚德复缓刑。黄麻如飞赦书下，父老涕泣祈升平。帝省斋宫天可变，风不鸣条世清晏。苍鹰乳虎投远裔，赤乌应集灵和殿。臣等披沥惶恐言，陛下圣明制曰善。"}