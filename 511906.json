{"id":"511906","title":"双马图为万都阃子和题","dynasty":"明","author":"童轩","text":"金生画马才二匹，彷佛当年韩干笔。一匹蹄攒首渴乌，一匹红云满身湿。两马相向交齧鬃，宛如君家枥上双飞鸿。雄姿逸态迥殊绝，曾向边疆收战功。想应弃置归来后，沙塞草黄龙骨瘦。春雨遥思彩凤群，秋风几梦祥麟厩。此马昔闻来向东，驽骀万匹皆成空。偶因历块误一蹶，按图谁复知豪雄。吁嗟伯乐真难遇，蹑景追风亦徒尔。试看日晚太行间，骥负盐车但垂耳。"}