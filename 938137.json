{"id":"938137","title":"次韵谢文骥主簿见寄兼示刘宣叔","dynasty":"宋","author":"陈与义","text":"断蓬随天风，飘荡去何许。寒草不自振，生死依墙堵。两途俱寂寞，众手剧云雨。坐令习主簿，下与鸡鹜伍。遥知竹林交，未肯一时数。翩翩三语掾，智与谩相补。髯刘吾所畏，道屈空去鲁。子才亦落落，倾盖极许予。四夔照河滨，一笑宽逆旅。堂堂吾景方，去作泉下土。未知我露电，能复几寒暑。思莼久未决，食荠转觉苦。我不逮诸子，要先诸子去。不种杨恽田，但灌吕安圃。未知谁善酿，可作孔文举。十年亦晚矣，请便事斯语。"}