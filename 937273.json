{"id":"937273","title":"醉歌","dynasty":"宋","author":"陆游","text":"老夫樯竿插苍石，水落岸沙痕数尺。江南秋尽未摇落，槲叶离离枫叶赤。楚人自古多悲伤，道傍行歌犹感激。野花碧紫亦满把，涧果青红正堪摘。客中得酒薄亦好，江头烂醉真不惜。千古兴亡在目前，郁郁关河含暝色。饥鸿垂翅掠舟过，此意与我同凄恻。三抚阑干恨未平，月明正照颓乌帻。"}