{"id":"780505","title":"金缕曲 湖上得王堶书","dynasty":"清","author":"周之琦","text":"倦枕荒祠托。展苔笺、羊车叔宝，寄情绵邈。读罢西泠烟波冷，顿尔衣宽带索。忍重溯、芳仪钟郝。白奈簪霜惊秋早，惹吴娘、泪为天孙落。人去也，晓风恶。前期箫凤悲京洛。最堪怜、娇花稚蕊，等闲飘泊。麦饭棠梨城南寺，一样优昙梦觉。更休问、中年哀乐。地久天长无时尽，判伤心、与汝今生各。鸾鉴影，尽抛却。"}