{"id":"168214","title":"予自武昌携二猿归夜闻清啸偶成","dynasty":"宋代","author":"岳珂","text":"乐天听琵五，尝赋猿哀鸣。物产无古今，均此浔阳城。我居庐山趾，日夕游郊坰。步足历幽谷，登山穷绝陉。经行遍岩岫，未始闻此声。相望三百年，山水同虞衡。讵可风气殊，乃亦殊所生。矫矫长臂公，相从东归舲。皎皎白玉面，玄衣吟啸清。线垂黄金衣，诡侍夸异形。不系李约铁，悲风动南{左氵右灵}。不把碧玉环，峡山栖杳冥。楚宾攀树枝，肠断不堪听。变化倏异涂，更作巴西称。突兀见眼前，儿童不知名。西轩骤雨过，东牖初月明。循阶闻夜蛩，有酒仍独倾。忽闻湘水吟，顿觉凄然惊。吾方笑乐天，为此外物撄。反观还自笑，翁倦非忘情。"}