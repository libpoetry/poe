{"id":"750523","title":"题李小湖廷尉师好云楼诗集","dynasty":"清","author":"程畹","text":"叔世大有患，忧国惟书生。达官习忌讳，拱手颂升平。朝无白香山，野无杜少陵。巍巍天门开，隆隆期同升。诗篇及时事，黑白终分明。于己有弗便，于人多见憎。所以顷刻间，出处异性情。夫子早归田，傲骨余棱棱。江湖志廊庙，发语皆血诚。至言使人服，罪言使人惊。谁言蠡测小，大海深可凭。贱子喜吟哦，寒瘦愧郊岛。俗学能累人，读书苦不早。春花一过时，往往不如草。兵戈四方动，玉石无丑好。作诗为消忧，反用增懊恼。知音良独难，敝帚以自宝。低头伏海隅，谁复资探讨。大雅忽间作，示我以先道。经史发光怪，义理掩文藻。不顾右手胝，万本为倾倒。微名傥附骥，何用忧心捣。"}