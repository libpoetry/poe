{"id":"700191","title":"郊行忆徵伯与德卿希大联句","dynasty":"明","author":"顾清","text":"故人丘垄望中孤，古木荒村旧路纡。野奠有怀空酹酒，交游无兴更携壶。人间流落文章在，梦里依稀涕泪枯。此日九原如可作，问君曾记玉楼无。把笔英姿在眼中，笑谈曾共此堂东。乾坤苍莽游何处，花雪追随梦未终。价重连城惊毁璧，气消神骏想追风。悲歌亦是伤春调，却与伤春调不同。石桥归路又斜阳，旧日经行宛未忘。何物山川收间气，向来星斗避寒芒。青乌未卜前冈吉，白雪空传下里章。一滴九泉今定到，骑龙休问白云乡。"}