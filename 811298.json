{"id":"811298","title":"赠罗叔羹领事","dynasty":"清","author":"丘逢甲","text":"十丈黄龙卓国旂，南荒群识汉官仪。只今都护仍开府，从古行人必善辞。海臂中分浮世界，天心难测厚蛮夷。登山四望青山色，何处先朝御制碑。万里家山梦八闽，一尊海岛话三春。对棋再感中朝事，属籍偏多故国民。落落星辰明赤道，茫茫车马走黄尘。要知吾道其南意，此任终当付伟人。"}