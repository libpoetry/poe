{"id":"534740","title":"赠铨卿沈观颐郎中考绩北上","dynasty":"明","author":"尹台","text":"历吉整严驾，逝将趋上都。两骖振鋈靷，六辔光若濡。问客去何迅，报计当岁徂。伊昔事缥缃，经纶富摧储。抱策陈大对，所志摅元谟。遂历偏邑宰，入序曲台儒。寅清励夙夜，孤操亶弗渝。余滥南宫伯，抗轼惭先涂。幸子致远毂，翊我周道舆。简书承帝制，藻衡列宰夫。著绩盈函匦，蜚声播六衢。行矣坚乃轴，勿辞峻阪驱。不见羲和驭，奋彍濠汜隅。达人怀远业，卑士局迩图。申章展我赠，长风吹素繻。"}