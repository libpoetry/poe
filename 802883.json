{"id":"802883","title":"金缕曲 送邹二辞遣秦","dynasty":"清","author":"侯晰","text":"世路浮云耳。再休提、家园寥落，炎凉如此。五载南冠魂欲断，醉酒耽诗而已。曾未减、晋人风味。赢得邹阳豪气在，写丹青、聊作生涯计。骊唱咽，寒飙起。一鞭斜日枫林里。吊兴亡、秦川绣岭，尽供游戏。更喜有妻甘共隐，不洒平常别泪。好相慰、羊肠迢递。何处邮亭堪系马，续香眉、高价长安市。君去也，名成矣。"}