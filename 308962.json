{"id":"308962","title":"拜星月慢·七夕","dynasty":"现代","author":"赵熙","text":"夜鹊飞时，天狼红处，小阁还搴罗幔。万古成双，指微云河汉。笑声动，似觉盈盈鹤驾来往，脉脉鸳帏恩怨。尽诉情天，忍经秋才见。自洪荒，便结风流眷。今宵会，几度成圆满。为问那个星儿，是机头新产。叹嫠蟾抱月年年伴。银潢路，渐学蓬莱浅。只落得瓜果蛛丝，赚罗池香案。"}