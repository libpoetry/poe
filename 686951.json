{"id":"686951","title":"北平十二咏 胡桃","dynasty":"明","author":"刘崧","text":"碧露枝枝重，青苞颗颗匀。叶深初覆夏，花弱不禁春。核隐龟筒小，浆凝密枳新。向来谁致汝，吾欲恨平津。君国充笾实，闺门重贽仪。物微将礼意，名重著歌诗。错落鸡头小，晶荧鬼目奇。欲尝怜病齿，把玩独多时。蔺草何人种，丛生故近兰。叶长书带小，根瘦彗芒乾。牛马何曾食，樵苏自不干。遥怜南郡客，更作水仙看。香水传嘉号，轮囷碧玉团。刀场惭误拟，饤坐喜同欢。崖蜜清心润，壶冰溅齿寒。宣城空斗大，气味敢同看。皮绿何曾别，瓤红故异常。晶荧丹玉片，滴沥紫霞浆。云落盘杅冷，冰馀齿颊香。青门誇五色，见此不能忘。本是中园李，多因杏接成。喜传希世味，因锡御黄名。圆瑩含秋色，甘香注露英。只今玉食俭，远物未曾徵。最爱青松树，盘盘偃势奇。一擎张羽盖，四面走虬枝。引手探巢鹤，低头触兔丝。寻常三尺里，赤日未曾知。勃窣撑孤柱，婆娑偃一株。长条垂带厉，细叶挂流苏。暮鹊从争起，秋蜩秪谩呼。移床怜美荫，何止蔽千夫。自是山桃子，蕃名故尔殊。皮肤怜外腊，香味爱中腴。磊落珠盘石，修圆碧海珠。南归思种汝，土性恐难迂。都人卖韭黄，腊月破春光。土室芳根暖，冰盘嫩叶香。十金酬好价，一箸惬初尝。何以江南种，青青雪里长。塞北慈乌好，群飞长子孙。争巢偏挟势，反哺独知恩。秋树霜前绕，寒枝月下蹲。往来随候雁，此理竟谁论。黄鼬雄于鼠，萧骚散尾毛。窥檐林雀噪，出穴屋鸡号。攘攘缘高树，踆踆伏浅蒿。惟馀管成子，犹得利霜毫。"}