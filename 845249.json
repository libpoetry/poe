{"id":"845249","title":"菩萨蛮 池上","dynasty":"清末民国初","author":"樊增祥","text":"南山晚黛青于柳。柳梢新月黄于酒。羽扇鹤翎花。角巾冰片纱。日斜池上立。影似松身直。波面一花新。娇黄十字蘋。官池不著沙汀鹭。朱栏碧甃徘徊处。天际过晴云。绿波光照人。唼花双鸭小。驯鹿依芳草。盏大绿荷圆。咸丰当百钱。问余筋力差多少。兴来祇觉登楼好。东面女墙低。画桥杨柳齐。插禾兼割麦。鸟唤樊川北。欲得画师难。青青数朵山。夏山苍翠浓如滴。亦如垂露宣城笔。写以画中诗。诗人似郭熙。池波萱草映。凤爪黄金嫩。花外一连莺。学人吹玉笙。"}