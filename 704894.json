{"id":"704894","title":"月夜登樵","dynasty":"明","author":"霍与瑕","text":"凄风溢九霄，夜步陟西樵。水落江寻丈，山空月寂寥。秋气兼寒暑，松声散远遥。美人隔烟渚，相思不可招。陟陟冲云路，行行度石桥。月光分树影，岚气合山腰。独步乾坤静，浩歌海岳摇。水晶仙界近，应须到上霄。园林经岁别，怀抱入秋深。乘潮频鼓楫，带月一登临。久旱泉全涸，微霞树半阴。逍遥云路外，寒风忽以侵。千峰明月遍，只影入山孤。人远庐犹在，秋深草半枯。登堂歌璧韵，开阁检图书。睹物怀无限，清霜寒切肤。"}