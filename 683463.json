{"id":"683463","title":"答徐汝思","dynasty":"明","author":"王世贞","text":"平原传客至琼瑶，况有清尊破寂寥。应谓酒人轻岁月，不将诗笔傍云霄。悲歌碣石虹高下，击筑咸阳日动摇。去矣使君须自爱，莫因累叟厌晨朝。解组翻成滞帝都，窜身何处觅江湖。书裁北阙天逾远，讴罢南冠雪转孤。狐父贫甘垂死饭，鲛人泣洒报恩珠。因君忽忆登坛事，肠断辽阳塞草枯。"}