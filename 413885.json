{"id":"413885","title":"送默存讲学湘中","dynasty":"近现代","author":"冒效鲁","text":"我生寡朋俦，交子乃恨晚。岂不欲子留，饥驱不容缓。独此方寸心，不与境俱远。回思谈艺欢，抗颜肆高辩。睥睨一世贤，意态何瑟僩。每叹旗鼓雄，屡挫偏师偃。光景倏难追，馀味犹缱绻。去去好铸人，大我邦国本。不尔勤著述，砭俗振疲软。慎毋为乡愿，随众效姝暖。得暇倘寄书，慰我别后眼。"}