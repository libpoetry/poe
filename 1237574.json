{"id":"1237574","title":"题儋耳东坡载酒堂二首","dynasty":"元","author":"虞集","text":"翳翳儋耳城，历历桄榔树。百年遗故丘，新堂设宾阼。清风海上至，朝阳在庭户。丹山五色凤，览德屡来下。甘辛熟桂酒，罗列杂藷蓣。苻黎多孙子，食饮祭先具。蛟龙波浪深，归来风雨除。凿井得甘泉，渴者恒自私。流润不择地，委顺复何疑。海南绝风雨，水木况华滋。邻舍解读书，诸生还诵诗。何必怀故都，聊乐宜在兹。星河度白鹤，山月悬蛾眉。来晚去何速，劳人千载思。"}