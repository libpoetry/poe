{"id":"814941","title":"醉翁操二首","dynasty":"清","author":"奕绘","text":"净净，泉鸣，君听。此何声，山应。跏趺坐兮琴初停，斯音非浊非清。三桧青。树下杳冥冥，深涧万古流不盈。不言而信，无为而成。盘陀石上，此际吾心正平。兰与蕙兮芳馨，纷绿叶兮长生。高人焉用名。岩花传其情，法曲集其灵，谁其画者王叔明。秋风，犹龙，蓬蓬。幻无穷，天工，思归去兮深山中。绕篱霜蕊烟丛，三径通。百种灿玲珑，一笑相对兮幼翁。岁云暮矣，吾适安从。信斯乐也，万事纷纷无功。餐落英之苍蒙。挹露华之和冲。清真兮鍊容，元虚兮知雄。可以复乎宗，谓之千载而一逢。"}