{"id":"63373","title":"隩叙·兴寄随年短","dynasty":"明代","author":"于嘉","text":"兴寄随年短，尸居度日长。厨供大阮酒，炉炷小宗香。倦涉英雄记，勤披服食方。敝精玄尚白，凋干紫移黄。我我周旋久，人人姗笑常。月眉怜谢妓，风貌忆何郎。溅墨凝书案，浮煤剥画梁。狐骄搴幔戏，鼠暴啮裙猖。望古矜遥集，当今薄退藏。逢时趋北阙，避世向东墙。弹事殊蜂起，陈情甚蚁忙。良弓愁鸟尽，曲木感禽伤。名实非佳境，闲虚是胜场。客歌吴《子夜》，婢读《鲁灵光》。问法乖禅榻，传经背礼堂。风霜凄晏序，月露媚春王。酒屐规升岳，悬帆欲吊湘。试图行障上，赢得卧游强。"}