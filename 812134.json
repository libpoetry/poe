{"id":"812134","title":"为兰风题天上人间图即以志别","dynasty":"清","author":"孙原湘","text":"聘玉盟处玉化烟，生天小像写婵娟。侬心别有兰香影，知在华鬟第几天。何必仙山缥缈踪，人间楼阁怕云封。只消一片桃花纸，便隔人天万万重。索性神娥化玉京，磨刀割断藕丝情。如何同在人间住，拚得参商过一生。就使飞身入广寒，常娥还许夜深看。卿家更在青天上，要把琉瓈揭去难。借君图画写侬诗，各种情天各样辞。亦有天台同梦处，杀花声里咒相思。碧浪红槎事渺冥，杨花未必见浮萍。分明掌上珍珠颗，何处天宫作小星。春明好梦易蹉跎，掣泪同听小玉歌。他日霓裳天宝曲，又添公案一重多。"}