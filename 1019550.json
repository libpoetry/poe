{"id":"1019550","title":"送法海长老","dynasty":"宋","author":"释重显","text":"常爱裴相国，式芳尘，断际高风慕要伦。拟欲事师为弟子，不知将法付何人。常爱李相国，垂列星，药峤深源宅性灵。我来问道无馀说，云在清霄水在瓶。缅想当时二台辅，出镇藩维访诸祖。寥寥浮幻轻百年，落落宏规照千古。今闻仙都贤太守，入政褰帷声浩浩。英佐一一分化条，文经武纬亦难讨。远远笺函飞乳峰，选开士兮恢吾宗。觌夜光非震沧海，聆正音岂玩焦桐。徒誇麟龙，自西自东。应排罔象得象，必须觉雄让雄。今既塞请，还也奇别。茫茫普热，纷纷下雪。倒流四河，载发枯蘖。卷舒立方外乾坤，纵横挂域中日月。黄头碧眼知未知，去去凭谁继清绝。"}