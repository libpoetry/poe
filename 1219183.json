{"id":"1219183","title":"赠藏书顾明则","dynasty":"元","author":"郑元祐","text":"昔人于书皆手钞，六经子史方神交。编摹虽勤不闻道，是亦蠹蟫书作巢。积书之家费装缉，褙工亦由书传出。一朝妙手完缺残，正如云开睹初日。我欲一问顾生家，松陵春晴桃始华。蟠胸万卷老多忘，检卷只如昏树鸦。嗟嗟书生吴钜族，风霜日夜摧乔木。虽然业身簿秩间，有眼且看江南山。"}