{"id":"436720","title":"四和","dynasty":"金末元初","author":"段成己","text":"尝把閒身静品裁，残生何幸脱舆台。田园依旧喜重到，松菊就荒伤独来。懒散徒教尘事废，襟怀难对俗人开。自量不肖非逋客，为报山灵且莫猜。林外炊烟细若裁，诗情引上赋诗台。萤从杨柳梢头堕，雨向梧桐叶上来。华发萧萧秋更老，衡门寂寂昼慵开。终南佳处吾将老，仕宦休为捷径猜。"}