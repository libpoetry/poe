{"id":"807542","title":"念奴娇  庚申长安闰中秋","dynasty":"清","author":"陈维崧","text":"姮娥天上，恰晚妆添罢，更临瑶阙。四十七年才又见，闰了中秋佳节。再泻金波，重悬晶饼，分外铺晴雪。广寒宫殿，依然翠锁齐掣。可惜耿耿孤光，萧萧夜景，纵好成虚设。赢得冰轮圆两度，多照一番华发。万里乡愁，五更寒信，幽恨凭谁说。停杯南望，山中丛桂应发。"}