{"id":"1056692","title":"西村","dynasty":"宋","author":"吕南公","text":"东村岂不佳，南村自清幽。北村亦可居，俗悍不易投。维此兑岭曲，陂陀绕川流。桑麻有青园，耕稼有绿畴。云峰十里外，足举旷望头。本无车马喧，岂有声利愁。伊我先君子，故家待增修。还当起楹檐，此志敢不求。开辟三处径，疏通四前沟。有轩列琴书，有室贮锄耰。压曲拟长醉，藏刍待肥牛。超然了馀生，不问万户侯。我策久已决，我身强悠悠。安能荷筱翁，不以意相收。"}