{"id":"829108","title":"晓因生辰见慰二首","dynasty":"清末近现代初","author":"吴妍因","text":"空言设帨冷杯盘，每盼来年家少宽。十九嘉辰虚度易，百千宿愿得偿难。荆钗德曜原非忝，箪食黔娄聊尽欢。今日殷勤何所赠，蒸腾依旧一心丹。满地干戈路欲无，聊将温语慰饥劬。室隅止鵩凶非必，镜底回鸾影尚俱。似我佳儿尤俊健，如卿娇女渐芳腴。他年綵服相看处，蔗境回甘老可娱。"}