{"id":"1125800","title":"次韵俞资深承事二首","dynasty":"宋","author":"郭祥正","text":"联车同入得仙山，下瞰重城指掌间。不愤青春添我老，且倾白酒伴君閒。三年共佐闽中郡，一檄谁招海上蛮。闻说天门新奏乐，帝枢佳气紫回环。春归漳岸扑晴岚，紫燕黄鹂若纵谈。自愧不才甘薄禄，喜逢佳客解羸骖。仙山有路终难继，海品论珍昔未谙。地胜人醇真可乐，梦魂无复忆江南。"}