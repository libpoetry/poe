{"id":"288648","title":"霜叶飞·天平山看红叶，同舂音社中诸子","dynasty":"现代","author":"袁思亮","text":"断霞明渚。墟烟外，群峰争斗眉妩。缀霜蕃锦在寒枝，鸟弄春晴误。听瑟瑟、清商自语。河山如此成迟暮。看乱拂苍岩，间瘦碧衰黄，料理夕阳红苦。还叹过隙驹光，朱颜愁老，秀靥空忆前度。杜鹃啼恨下平芜，梦远吴江路。漫一逐、荒波去住。人间多少消魂处。倘载将、相思字，流到天涯，教伊知否。"}