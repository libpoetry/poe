{"id":"564034","title":"梅庄诗","dynasty":"明","author":"孙承恩","text":"幽怀厌尘俗，芟芜辟新庄。庄居何所有，寒梅有孤芳。乾坤摇落时，见此姑射妆。英英缀琼佩，灿灿明珠裳。纷纷挂凉月，隆隆映朝阳。岂无桃与李，俗恶非所臧。兰蕙岂不好，弱质易摧伤。何如此花魁，劲节飘寒香。主人冰玉姿，对此形神忘。亦有山中侣，时来共徜徉。既读广平赋，亦咏逋仙章。未言调鼎鼐，且共尝冰霜。"}