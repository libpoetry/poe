{"id":"114934","title":"临河道中·村南村北禾黍黄","dynasty":"宋代","author":"黄庭坚","text":"村南村北禾黍黄，穿林入坞岐路长。据鞍梦归在亲侧，弟妹妇女笑两厢。甥侄跳梁暮堂下，惟我小女始扶床。屋头扑枣烂盈（左豆右斗），嬉戏欢争挽衣裳。觉来去家三百里，一园兔丝花气香。可怜此物无根本，依草著木浪自芳。风烟雨露非无力，年年结子飘路傍。不如归种秋柏实，他日随我到冰霜。"}