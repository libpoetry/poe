{"id":"587631","title":"胡节庵联舟英德某所闻教者数夕矣皆心学也圣贤成己成物之训也某深自惭负无听教之地谨因先生赠贲翁诗附赘见愿学之悃焉","dynasty":"明","author":"霍韬","text":"百世可谁山斗名，三江心传师周程。秕糠境界归浮沬，松柏风霜不世情。巧出拙归终属伪，外由中应始存诚。兰舟桂桨连宵话，愧我从前学未成。"}