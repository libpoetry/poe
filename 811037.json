{"id":"811037","title":"自大敷溪至清浪滩长四十里上有马伏波祠","dynasty":"清","author":"王昶","text":"天公欲游戏，骇此远行客。截彼浮云根，掷为揵水石。高者矗寻余，倭鬌亦数尺。大或径连亩，小乃展片席。摺叠类衣裾，剡锐等圭璧。行次别堂斧，合离成蜀峄。紞紞三门开，浩浩九逵辟。横磨十万剑，一一与水敌。水跌忽成洼，急起复相射。幻师作幻技，信手妙抟埴。持以恐诗魂，且洗见闻窄。毛发森欲寒，扣舷三叹息。叹息尚未终，入眼益奇变。汹汹清浪滩，滩阔势转悍。水急风旋生，廿里激雷遍。寸步须千篙，十夫助一牵。浪花并怒飞，直前抟人面。侧闻马伏波，于此下蛮甸。至今古祠留，时有行客荐。将军西川豪，气冠云台彦。中兴效驰驱，垂老历转战。如何薏苡谗，千古共悲叹。英灵傥未徂，乘此泄愤懑。我亦从军人，呜呼泪如霰。"}