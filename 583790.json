{"id":"583790","title":"苦热和姚东桥","dynasty":"明","author":"黄衷","text":"蒲风倏有还忽无，冷泉渴吭方沃炉。絺衫不脱酸儒拘，雪峰纡曲蛇虺途。骨销积毁止皮肤，隐几兀兀云何吁。百年荏苒道者癯，双瞳惝恍空悬珠。六月羲和辔正纡，欲发未发先踟蹰。蚨母无神百不沽，中夜挥泚凝清酥。南山流云老鹤呼，流云朝出归复晡。此中真境如天都，蔀屋尽役修灵涂。古筇九节渐可扶，松贞樗散任良图。炎蒸六合沸五湖，别有萧爽容狂迂。"}