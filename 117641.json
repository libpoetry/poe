{"id":"117641","title":"次韵孔平仲著作见寄","dynasty":"宋代","author":"苏辙","text":"昔在京城南，成均封茅屋。清晨屣履过，不顾车击毂。时有江南生，能使多士服。同侪畏锋锐，兄弟更驰逐。文成剧翻水，赋罢有余烛。连收领底髭，未耗髀中肉。飞腾困中路，黾勉啄场粟。归来九江上，家有十亩竹。一官粗包裹，万卷中自足。还如白司马，日听杜鹃哭。我来万里外，命与江波触。罪重惭故人，囊空仰微禄。已为达士笑，尚谓愚者福。米盐日草草，奔走常碌碌。尺书慰贫病，佳句烂圭玉。多难畏人知，胡为强题目。徂年慕桑梓，归念寄鸿鹄。但愿洗余愆，躬耕江一曲。共居天地间，大类一间屋。推排出高下，何异车转毂。死生本昼夜，祸福固倚伏。谁令尘垢昏，浪与纷华逐。譬如薪中火，外照不自烛。感君探至道，劝我减粱肉。虚心有遗味，实腹不须粟。芬敷谢桃杏，清劲比松竹。息微知气定，睡少验神足。胡为嗜一饱，坐使百神哭。要知丹砂异，不受腥腐触。可怜山林姿，自缚斗升禄。君看出世士，肯屑世间福。宁従市井游，与众同碌碌。不愿束冠裳，腰金佩鸣玉。斯人今何在，未易识凡目。恐在庐山中，飞翔逐黄鹄。试用物色寻，应歌紫芝曲。百病侵形骸，渐老同破屋。中有一寸空，能用辐与毂。忽如丹砂走，不受凡火伏。前瞻已不远，后蹑愈难逐。将炊甑中饭，未悟窗下烛。聪明役声形，口腹嗜鱼肉。尘泥翳泉井，荆棘败禾粟。未知按妙指，漫欲理丝竹。庐山多名缁，过客礼白足。达观等存亡，世欲强歌哭。确然金石心，不畏蚊蚋触。顺忍为裳衣，供施谢荣禄。真人我自有，渡海笑徐福。众皆指庸庸，自顾非碌碌。愧君诗意厚，桃李报琼玉。举网罗众禽，有获非一目。喧啾定无用，要自取黄鹄。君看大方家，慎勿留一曲。治生非所长，儿女惊满屋。作官又迂疏，不望载朱毂。因缘挂罪罟，未许即潜伏。空余读书病，日与古人逐。老妻怜眼昏，入夜屏灯烛。上官念贫窭，时节馈醪肉。衰年类蒲柳，世事剧麻粟。数日望归田，寄语先栽竹。文章亦细事，勤苦定何足。君诗四相攻，欲看守陴哭。愧无即墨巧，不解火牛触。自非太学生，彫琢事干禄。安心已近道，闭口岂非福。胡为调狂祠，玉石相落碌。腹中抱丹砂，舌下漱白玉。作诗虽云好，未免乱心目。奕秋教二人，不取志鸿鹄。摩诘非不言，遗韵寄终曲。"}