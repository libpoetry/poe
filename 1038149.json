{"id":"1038149","title":"熙宁癸丑季冬十有三日某被旨谢雪于济祠已事与秘书监光禄卿直史馆太常少卿屯田郎中秘书丞同游枋口泛舟沁水至岘石而登岸历观岩谷间前贤之题名翌日游化成寺以车渡沁回入盘谷穷览山水之嘉处由燕川而归 过燕川渡","dynasty":"宋","author":"文彦博","text":"早过燕川渡，千峰插太虚。云开微见日，水浅不渐车。风急樵歌响，霜严木叶疏。缘溪东北去，岩腹有精庐。"}