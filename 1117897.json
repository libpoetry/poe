{"id":"1117897","title":"北窗哦诗因赋二首","dynasty":"宋","author":"陆游","text":"二十年来赋远游，一窗又复寄南州。双鹅戏雨陂塘晓，乱叶飘风院落秋。颜鬓蹉跎愁览镜，江山重复怯登楼。平生事业诗千首，残稿从教处处留。露下萤飞仲秋月，山围水绕建安城。病多不辨酒中圣，身远且令心太平。数卷蠹书行老矣，一盂蔬饭太憎生。白云只在檐间宿，听我清宵咏句声。"}