{"id":"703341","title":"寿萧澹如方伯","dynasty":"明","author":"释今无","text":"千寻珠树接层城，岳牧如君骨干清。三世宿因酬锦绣，一门閒雅见公卿。月临雪底成诗画，社号香山是弟兄。万里相投谈五岳，且抛时事不须听。上池一掬满流霞，胜看桃源万树花。琥珀有杯斟夜酒，紫薇无梦扰山家。看人下奕棋枰响，老我眠云逸兴赊。试问出山谢安石，閒忙谁共计年华。"}