{"id":"76582","title":"雨中登安福寺塔","dynasty":"宋代","author":"陆游","text":"平生喜登高，醉眼无强界。北顾极幽并，东望跨海岱。喟然抚手叹，从古几成败？英雄如过鸟，城郭但遗块。今朝上黑塔，千里旷无碍。忽惊风霆掣，坐觉天地晦。急雨挟龙腥，溽暑为摧坏。皇天念蟠郁，令我寄一快。那知书生狂，自倚心眼大。更思驻潼关，黄河看如带。"}