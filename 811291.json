{"id":"811291","title":"次韵和兰史论诗","dynasty":"清","author":"丘逢甲","text":"旷代元音未寂寥，羽毛重见起云霄。幔亭丝管千峰月，珠海旌旗五夜潮。故国芙蓉频入梦，小山丛桂傥相招。论诗自写怀人句，风雨荒鸡意更遥。落落英雄并世难，中原旂鼓付诗坛。泰山在望吾终仰，沧海横流孰与安？鹃隐故巢留客拜，鹤归华表话年寒。东风吹醒才人梦，银烛清尊把剑看。"}