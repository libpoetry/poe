{"id":"815570","title":"客中感怀四首","dynasty":"清","author":"秦涌","text":"家山小别未多时，倏忽寒波动水湄。客里秋声倍萧飒，无端触起故园思。闲塘绿水变寒流，少妇砧声不暂收。莫道淮南悲落木，秋来我亦最工愁。寒蝉一曲唱新晴，满腹牢骚楚屈平。半壁残灯风雨夜，南征又听塞鸿声。今来事事动人愁，景物萧条宿雨收。试看陌头杨柳色，晚烟一抹不胜秋。"}