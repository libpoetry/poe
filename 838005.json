{"id":"838005","title":"和移居韵答公愚即以送行","dynasty":"清末民国初","author":"汪春源","text":"忆昔琴樽共细论，剪灯夜话雨声喧。吟诗争写鸡林贾，著赋何嫌犊鼻裈。处士风流携鹤侣，骚人韵事住鸥村。故园秋菊多佳色，犹记餐英楚客魂。棉兰深处读书堂，记否家山荔子香。万卷纷罗天禄府，百蛮珍重养生方。文章洛社推元白，门第乌衣数谢王。八表停云延伫甚，赠诗笑我索枯肠。星星鲲澥几遗民，何处桃源好隐沦。世变沧桑成幻梦，岁寒梅雪伴吟身。清风朗月怀玄度，瘴雨蛮烟忆故人。妒煞君家咸与籍，襟期潇洒出风尘。"}