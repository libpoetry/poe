{"id":"1002843","title":"溯河","dynasty":"宋","author":"曾巩","text":"客舟溯河西北行，日夜似与河流争。不知汹汹竟何为，怒意彼此何时平。但疑天地送秋至，恶雨疾风相触声。我病入寒饶睡思，归梦正美还遭惊。东南水乡我所住，杨花散时春水生。湖江渺邈不见岸，汩汩自流无可憎。石泉百丈落山觜，此纵有声清可听。莫如此水极凶骜，土木暂触还轰轰。吁嗟造化何厚薄，恶物受禀无由更。"}