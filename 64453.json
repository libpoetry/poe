{"id":"64453","title":"杨柳词·上林新柳弄新晖","dynasty":"明代","author":"皇甫冲","text":"上林新柳弄新晖，柳上春来春又归。江南此日絮应尽，北地今来花未飞。一自离家五经月，梦里垂杨别时折。春归不逐梁间燕，春去其如花上渼。人道京华别样春，我独逢春愁杀人。阳和偏到宇文树，风力长吹庾亮尘。尘飞莽莽蔽白日，禁柳宫花自颜色。何事当年抚树人，今日还来泪沾臆。臆泪沾衣不得干，人生何似客中难。年华易逐东流去，白发羞将镜里看。眼看白发何能改，故园杨柳应犹在。婀娜长条拂地垂，莫使春光不相待。"}