{"id":"705939","title":"暮怀寄卿谋","dynasty":"明末清初","author":"尤侗","text":"晚云何自横，独照悲秋客。倒景入林深，烟飞夜光白。明月当天来，惊起空梁色。搔首步荒庭，暮影萧然只。美人西一方，呼之不能出。我欲化明月，飞到南楼侧。恐君高枕眠，未敢穿窗入。惟有草虫声，助予三叹息。木末赛芙蓉，持赠长相忆。鸿雁几时来，仰对西风立。"}