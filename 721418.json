{"id":"721418","title":"次韵答徐紫凝四首","dynasty":"明末清初","author":"陈恭尹","text":"白首甘为陇亩民，生来摧折不曾春。易逢湘竹千年泪，难得桐江百尺纶。道在沉冥宁作我，书传中论又何人。清诗未厌千回读，更遣儿曹写绿筠。把笺终日咏瑶华，短发灯前影自髿。缟带未妨还献纻，琼琚无以报投瓜。飞来何处中宵笛，剪落遥天五色霞。恰似秋风亦知得，满池开尽碧莲花。曾携孤笠逐篙师，数月轻帆浙水湄。湖上主人梅与鹤，芦中穷士我为谁。惊鸿幸且违矰缴，雏凤于今见羽仪。四十馀年如昨梦，计君犹在未生时。文章大道以为公，今昔何能强使同。只写性情流纸上，莫将唐宋滞胸中。维扬不入删诗地，百越咸归霸国风。终古常新唯日月，金乌先自海东红。"}