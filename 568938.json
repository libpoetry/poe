{"id":"568938","title":"答帅礼部机","dynasty":"明","author":"王世贞","text":"武夫各自珍，片言刖和子。款段以康庄，目前弃千里。日余成苟步，迷阳来见枳。一饱清泌流，杜门掩其耳。夫君厌承明，分曹佐三礼。俯仰六代间，愀焉叹茅靡。思祛青云尚，遐结中林轨。开椷何所有，有兰复有芷。虽复重襺之，芬芳不能已。金陵群少年，龂龂凿其齿。自非旷士识，安能排众毁。佩璧宁佩瑕，买骏宁买死。千秋自有伸，谁能更论此。"}