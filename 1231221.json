{"id":"1231221","title":"题所翁画龙","dynasty":"元","author":"张渥","text":"我闻真龙神变化，呼吸风云齐上下。胡为却向九渊潜，颔下骊珠光不夜。一朝帝敕鞭雷霆，秘怪恍惚无逃形。蜿蜒千丈露头角，颠倒山岳翻沧溟。乾坤澒洞日为黑，元气淋漓收不得。愿将点滴试天瓢，草木晴光苏下国。龙兮龙兮汝为龙，攀之不见追无踪。何当飞空附其尾，手接鸿蒙究元始。"}