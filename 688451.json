{"id":"688451","title":"哭弟颐","dynasty":"明","author":"祁顺","text":"风雨隔羊城，无由更合并。百年兄弟谊，两地死生情。夜梦迷春草，秋霜悴紫荆。私恩惭莫报，空有泪纵横。我拜旬宣秩，劳君到豫章。叙谈殊未洽，归去一何忙。后会成虚语，追思枉断肠。西江流不竭，应与恨俱长。南浦前年别，乡心逐去帆。谁怜亲骨肉，遽尔隔仙凡。望断重来约，愁看旧寄缄。茫茫身外事，何处问巫咸。早被功名绊，閒居约暮年。那知中道弃，孤负一生缘。往事恰如梦，此心空自怜。连床消息绝，风雨暗南天。半世为兄弟，共惊离别多。于今成永诀，亲爱复谁何。旧业空文史，幽居冷薜萝。北堂西日薄，微宦敢蹉跎。"}