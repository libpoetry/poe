{"id":"1119241","title":"和泉州施通判","dynasty":"宋","author":"陈宓","text":"君侯来佐刺桐乡，小试聊看主贡场。新辟千间欢万士，尽医百蠹处奇方。清源古郡多堪纪，识远才雄有几人。片善可为垂后训，搜罗诗景一时新。物性由来易变迁，精金百鍊始知坚。相逢即别无佳语，有负慇勤见赠篇。纸帐无风纸被温，何殊锦段与绵屯。若知睡里真滋味，组丽由来不足论。"}