{"id":"711881","title":"送程周量起复入都","dynasty":"明末清初","author":"陈恭尹","text":"英英江上云，浩浩江中水。水流日下云日高，与君离隔情如此。无钱沽酒赠君别，就君醉饮清歌发。庭前乍响金风初，碧树离离照新月。新月西飞向沧海，海中老蚌含光怪。珊瑚枝长犀有纹，南州之宝无君对。先君门下三千人，就中程子尝冠军。即今贤达每不乏，野人于汝偏情亲。二十年间如电扫，旧时游处今荒草。屈子能争日月光，王裒分守松楸老。人生出处各有宜，看君高步何崔嵬。神龙吐气首万物，大鹏整翮盘天池。往年被命颁新诏，千骑东方年最少。磨厓手勒泰山碑，把笔醉题尼父庙。昨者麻衣反南野，江上聚观群拥马。盛名往往动时人，及见恂恂一儒者。沧海终为百谷王，如君气度谁能量。从此一抔封已毕，报恩身健日偏长。"}