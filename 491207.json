{"id":"491207","title":"咏怀一首","dynasty":"明","author":"刘崧","text":"惊风吹阴霾，惨澹从南来。群山不可见，赣水流喧豗。浮梁限舟楫，苍茫使人哀。窃闻闽寇发，跳梁驱驽骀。啸呼千百辈，日甚蚁垤培。倒廪夺官粟，揭竿事行枚。汀州前月破，属县如缀鋂。寨营少构结，仓卒罹罿䍙。脱身锋刃徒，潜行哭焚灰。长缨陨巨弩，紫绶窜草莱。邻邑号虎狼，具状檄所该。月中羽书下，邮吏疲鞍{革雋}。百步不回头，夜呼城门开。人心实危慄，天意固久胚。夜来大星坠，血色烛九垓。见者不及瞬，曳尾东南隈。父老行叹息，儿童且嗤咍。承平亦既久，敢谓无遗才。干戈在穷谷，战马或虺隤。奔腾捷猿狖，何以收渠魁。石城界其左，剽掠易历陔。繁云接巉壤，杀气侵崇峐。奈何墟烬者，直以封利媒。我兄蓝田寓，阻修困炎埃。似闻饥窜日，饮水不满杯。独辞主翁宅，寄迹莲花台。消息苦不真，出滩何悠哉。令我引睇之，泪眼如凝衃。武山当我前，落日红焞焞。大军动地至，笳鼓生风雷。旌旂蔽积水，参差溯云桅。所幸气候时，清霜折群荄。长风肃金气，槁振枯亦摧。鼎汤宁跃鳞，沙日会曝腮。终然不遑寐，念此怀忧悝。起瞻华盖尊，紫气明三台。再拜览馀辉，天庭正高傀。中原蓄精锐，金城屹龙堆。计日荆棘除，道路终恢恢。便当引轻缆，往迎泛沿洄。归来慰亲娅，为兄具樽罍。复此当几时，愁肠日周回。仰彼林表翮，双飞故毰毸。谁怜失群鸟，悲鸣正徘徊。"}