{"id":"599429","title":"赠效泉之官澄迈","dynasty":"明","author":"霍与瑕","text":"少年高折蟾宫桂，馨香散满仙城第。今年挟策谒明君，彤庭拜职荣遭际。儒官原是最清阶，授业传经称素怀。不妨水远山长去，凉秋九月渡琼崖。琼崖自昔称奇甸，钟灵孕秀多文献。更有白玉诸老仙，爱此明都每留恋。羡尔风流伯仲间，翛翛行役几关山。高帆万里驰一刻，吞吐沧溟祇等閒。沧溟东望多烟屿，想到蓬莱无几许。我有金函尺素书，凭寄白云旧真侣。白云丹水自悠悠，朗吟骑鹤忽千秋。电光泡沫人间世，何当更订铁桥游。"}