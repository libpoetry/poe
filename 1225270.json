{"id":"1225270","title":"七月十八日出郊外抵昭潭沿道观虫食松叶尽枯感而赋","dynasty":"元","author":"吴师道","text":"县南县北几百里，沿道苍松半枯死。毳虫无数枝上悬，食尽青青成茧子。雪霜不朽千年质，摧败一朝天所使。残髯磔磔怒犹张，流膏滴滴泣未止。顿令林壑少光色，政似鳣鲸困蝼蚁。土人云此实旱兆，昔岁逢之旱无比。炎风烈日势转虐，更说飞蝗西北起。救灾无策空自嗟，谁能为挽天河洗。"}