{"id":"690332","title":"山居","dynasty":"明","author":"张家珍","text":"蓑笠农书总一肩，诛茅盖屋碧溪前。閒寻灵药穿林出，每向寒潭枕石眠。雨过松梢双鹳立，云生天半万峰连。孤村极目人烟起，返照微茫哭杜鹃。危峰削壁翠千寻，一啸遥传空谷音。天地正当戎马日，声名何与蕨薇心。溪桥曲折随山势，松树参差碍日阴。归去西林馀兴在，洞门萝月照弹琴。"}