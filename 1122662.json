{"id":"1122662","title":"端平三年春帖子词 贵妃閤","dynasty":"宋","author":"洪咨夔","text":"梅试催妆粉，兰披入梦香。迎春占北斗，受福拜东皇。象应轩龙次，恩承帝座光。燕坛风澹荡，蚕馆日舒长。春透蓬莱碧玉壶，晴窗恭侍宝奎敷。从容玩画家人卦，取次题箴列女图。鳷鹊雪残笼霁景，鵁鶄波暖飏纹漪。宫中不用催行乐，草木群生各自熙。万年枝上綵裁绿，千叶花头酥点红。镜绶囊丝相映烛，探先半月庆流虹。"}