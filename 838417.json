{"id":"838417","title":"题王泳翔玉照","dynasty":"清末民国初","author":"许南英","text":"天地不仁刍狗虐，水火风雷开橐钥。船坚炮利誇富强，渺兹毛锥弱又弱！典谟训诰古鸿文，科目文章今鸩毒！不任吾用中书君，我将并砚一齐焚。浪说铭勋铸铜柱，羞谈射策入金门！忆自秦、汉、唐、宋、元、明全盛日，其间文人几辈出？高文大册称作家，无补斯民于万一！不图天壤此王郎，双目炯炯有奇光。掷笔尚思空外去，不知海国已沧桑！我辈何辜当其际，云散风流如隔世？方期永结苔岑交，岂料远违金石契！披图令我思故人，鮀江之畔、鹭江滨！知君欲写别离况，每一拈毫便怆神。天涯旧友知多少，天忌斯文天不吊！滔滔皆是我同群，大笔如椽饥莫疗。吁嗟乎，大笔如椽饥莫疗，请尔张琴变新调！"}