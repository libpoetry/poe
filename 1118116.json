{"id":"1118116","title":"霜夜二首","dynasty":"宋","author":"陆游","text":"月淡霜清夜漏迟，疏钟杳杳度南陂。灯残有恨欲谁语，鸡老无声如我衰。使入蜀川方在道，书传淮浦定何时。若为可遣闲愁得，独拥寒炉爇豆萁。土床纸帐卧幽寂，枕上细听城上更。榾柮烧残地炉冷，喔咿声断天窗明。风霜欲透草茨屋，盐酪不下荠糁羹。犹恨扶犁老无力，向来枉是请躬耕。"}