{"id":"511886","title":"题骢马南巡卷送郭侍御清军贵州","dynasty":"明","author":"童轩","text":"东都昔称桓侍御，凛冽冰霜动朝著。乘骢到处慑豪雄，九陌人人行且避。桓郎一去今千载，六察寥寥继手采。铁冠白简谁可方，喜有汾阳后人在。君今年才二十馀，琅琅声价高璠玙。发奸摘伏振风纪，星轺几诵皇华诗。昨朝又捧明光敕，远赴边疆阅戎籍。一泓冰斧手中持，五色春云衣上织。昂藏揽辔气如虹，绣縠银鞍虎绶红。一道飞霜随驻节，九霄甘雨逐乘骢。乘骢取道巴渝路，重叠青山莽回互。毡帽峰头日欲低，琵琶峡口云初度。褒斜南去即苗夷，苦竹黄茆夹岸齐。飞鸟冲烟投古碛，断猿啼月挂深溪。双旌遥度乌蒙嶂，眼底貔貅拜相向。未须搏击树奇勋，且慰苍苍远人望。"}