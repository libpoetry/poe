{"id":"722698","title":"登晴川阁小饮二首","dynasty":"明末清初","author":"龚鼎孳","text":"大别山前落照迟，丹梯百尺正逶迤。天连江汉迷烟艓，人傍星辰倒玉卮。岁晚不消芳草梦，路遥难约旅鸿期。寒风乍卷涛如雪，却忆淮南八月时。登高风物郁苍苍，何处寒花发战场。吴蜀健儿犹裹甲，汉江游女自褰裳。中洲鹦鹉萋芳草，隔岸楼台受夕阳。满眼昆明消一醉，烽烟真不上渔航。"}