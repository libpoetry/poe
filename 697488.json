{"id":"697488","title":"存没篇四首 黎秘书惟敬","dynasty":"明","author":"胡应麟","text":"黎公产岭表，宛若荆山璞。沉湎偕步兵，滑稽类方朔。一官寄长安，十载卧玄阁。悠然太古民，相对忘寥廓。嘉隆振雅道，徐君实天纵。翱翔五子间，烨如九霄凤。维昔平原馆，如渑为余颂。倏为岱岳游，能无山阳恸。烨烨欧桢伯，人伦挺奇迈。宦游三十年，囊惟一毡在。大隐留金门，遐悰寄尘外。把臂惭后时，论心乃前代。太息平生交，梁鸿遂长夜。忆昔长安游，屡命千里驾。遗冢邻要离，修文佐卜夏。罗浮四百峰，望尔涕交下。"}