{"id":"462034","title":"一萼红 落梅","dynasty":"当代","author":"添雪斋","text":"碧云埋，送春浓远暮，琼树暗愁怀。坠影红枝，残香绿萼，生在眼底徘徊。可怜是、飘零片玉，渐化了、宫粉寿阳腮。遍访梅津，瘗花何处，昔日琴台。依旧画桥亭外，为今生再遇，踏尽苍苔。宿雨啼痕，晚风折损，仙骨独瘦堪哀。竟谁与、孤山情话，但知否、诗梦为伊裁。冷夜清歌唱罢，月淡江淮。"}