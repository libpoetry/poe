{"id":"708987","title":"摸鱼儿  宴米山堂","dynasty":"明末清初","author":"曹溶","text":"听风铃、遍传春去，荼蘼红发留客。善和坊里驮娇马，不让小蛮颜色。愁似织。望复岭回溪，隐隐星窗隔。浮生作剧。便刻竹题诗，挥裘换酒，清啸古今窄。开筵处，松下危楼倚碧。流连难至头白。微温气候宜人甚，秉烛再游始得。吾有癖。纵弱絮沾泥，何损须髯戟。抛残可惜。须画鼓催花，香罗剪蝶，长著阮家屐。"}