{"id":"115163","title":"即席·落叶不胜扫","dynasty":"宋代","author":"黄庭坚","text":"落叶不胜扫，月明树阴疏。亲邻二三子，樽酒相与俱。霜栗剥寒橐，晚菘煮青蔬。解官方就门，敦薄无简书。纯益气萧萧，未羁天马驹。元礼喜作诗，豪气小未除。大薛知力学，日来反三隅。小薛受善言，如以柳贯鱼。天民尝逸驾，近稍就橛株。知命虽畸人，清谈颇有余。阿卢快犊子，规矩尚小殊。不材於用少，我则涧底樗。会合只偶然，等闲异秦吴。人生一世间，何异乐出虚。过耳莫省领，披怀使恢疏。买网尚可鱠，倒壶更遣沽。不当爱一醉，倒倩路人扶。"}