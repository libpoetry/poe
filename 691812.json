{"id":"691812","title":"与客问答二首","dynasty":"明","author":"李梦阳","text":"门有万里客，颜面带风霜。左右佩双鞬，意气何杨杨。问客何州士，逝将之何方。客亦不顾云，但言开中堂。手持一书札，口口称故乡。长跪受书札，草字八九行。上言亲戚故，下言别离伤。长跪牵客裾，故乡今何如。客起长跪言，故乡不可居。坟垄既芜没，宁复识田庐。邻巷鲜故人，族属半丘墟。岩岩高山谷，今为官路衢。主人聆客言，涕泗交涟如。离乡三十载，少女为人姑。迩者日以亲，远者日以疏。狐狸知故穴，牛马知故阹。愿为连理树，托根北山隅。"}