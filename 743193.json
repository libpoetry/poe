{"id":"743193","title":"冬夜金阊道中舟行听雨同徐秋湄作九叠鼓字韵","dynasty":"清","author":"王复","text":"作寒雨意浓，饱帆风力鼓。镫影接山塘，市声收夜午。襆被湿气侵，篷罅漏痕杜。撇捎忙点篙，淋漓怜船户。邻舫语喁喁，红烛共倾醑。萧萧暮雨歌，愁杀荡舟女。凄清冷未眠，炉灰拨难煦。烟波连震泽，共济欣有侣。花店七里情，高楼两岸数。阿谁同梦甘，奈此别情苦。徐陵绮语工，风流玉台妩。湖云黯回首，愁绪萦如组。淅淅增闷怀，初程才百五。何处馆娃宫，脂粉变田土。"}