{"id":"811500","title":"絜斋世丈以西园述怀集苏六十韵诗见示，为赋五古四章","dynasty":"清","author":"丘逢甲","text":"群山走沧海，南戒开越门。峨峨观察使，坐镇潮梅循。驻节古揭阳，一官清而尊。南辖极罗浮，坡仙屐齿存。谁携洞天石，磊砢开西园。园中何所有？花木环当轩。自官传舍视，榛莽日翳昏。文明变草昧，公复开其屯。异石扶使立，奇花植令蕃。春风与夏雨，草木初承恩。岂惟逮草木，民庶咸欣欣。阴阳气互伏，节候交寒温。晓视花上露，已作秋霜痕。登高望远海，濛濛遮朝暾。青山何苍茫，一发连中原。秋心正伊郁，安能寂无言？自持千古心，远与坡仙论。东坡谪岭外，诗境益奇绝。公虽度岭来，非谪乃持节。诗境与之同，意态雄且杰。有时用苏语，骤读无能别。云锦巧剪裁，针线痕俱灭。即今西园诗，直与东坡埒。九原如可作，相视应心折。洋洋六百言，中有满腔血。平生巧文章，独有仕宦拙。五十不卿相，九州遍环辙。一官落岭外，冷视炎云热。小小欲设施，动辄肘遭掣。有神祷或灵，有鬼亦容说。奈何眼中人，藐藐敝吾舌。絷骥使勿驰，笑者有跛鳖。西风万里来，难散此郁结。将诗写郁抱，南天夜飞雪。明月出南斗，西园秋气清。官闲自课儿，渊渊夜读声。维公有佳儿，卓荦人中英。兼习蟹行书，洞见四国情。读书贵用世，宁止求诗名？过也实能诗，昔侍东坡行。东坡有谐语，不愿儿聪明。天下愚鲁儿，何必皆公卿？公卿今何为？所能惟行成。蹙国日百里，甘作城下盟。法弊不解变，残局空支撑。何必用周礼，乃能误苍生。高位无令才，令人贱簪缨。令才不高位，空与世网撄。念此夕不寐，挂户星何横？褒忠爵在朝，食德书在楹。中外四十年，里第无能营。东坡不归眉，阳羡田可耕。何时竟呼儿，负锄而带经。秋风吹远梦，飞度阖闾城。苏台吊吴王，或有麋鹿迎。西北有浮云，白白澹将坠。安知东南望，有海乃无地。海气秋昏昏，天星为易次。仰天发浩叹，空陨诗人涕。见几者何人？相率思去位。萧晨读公诗，浩然见归思。归去岂不佳，中外正多事。念天生才心，济世乃为贵。百折苟不回，终必申吾志。远人况相格，何用恤浮议。行收已失权，更截旁溢利。顾此凋?民，徐为苏元气。三州士与女，歌颂方无既。时危仗豪隽，重任在疆寄。岂曰位不高，持节已为使。秋风思鲈脍，彼特王门吏。乱萌虽已兆，何忍吾君弃！苏轼终爱君，斯意谨当志。河山况如故，力在收破碎。九州不可知，犹冀一方治。内乱吾不与，外患吾不避；用敢告司阶，斯语合经义。勿信鹧鸪言，声声唱归去。老圃有秋容，且对黄花醉。"}