{"id":"1122319","title":"道中即事","dynasty":"宋","author":"姚勉","text":"路盘山行崖插天，侬行山头下有船。逆船上迟步行速，舟人指侬誇为仙。雾气澒濛水气蒸，上与寒日争昏明。江心有船不可见，惟闻咿哑摇橹声。霜融雾消又作晴，四山日气烘春明。黄叶如金红如锦，枯梢无叶更觉清。心驰家山恨不飞，两旬欲作一日归。征衫尚絺未足苦，天寒亲老未授衣。荞麦花开如雪铺，新霜寒早半欲枯。故山今年熟此否，读书夜饥需饼炉。谁家玉雪花娇儿，顿足嬉笑牵爷衣。韩家阿拿今已矣，有谁门前迎我归。天晴日短亦觉长，客行一日两舍强。道傍萧萧木叶下，天风又办明朝霜。橘累金印枫锦衣，夹路相照生光辉。我非买臣与季子，但有菊佩芳菲菲。我亦欲怀三赤珠，陆郎有母繄独无。治生复无人谏止，亦岂能有千头奴。怪梅蟠屈如龙蛇，小红如粒欲作花。雪坡一株恰如此，归欤月明看横斜。"}