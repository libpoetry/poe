{"id":"432211","title":"浣溪纱三首","dynasty":"近现代","author":"李祁","text":"避地衷怀自不知，雨馀閒看柳丝丝。长条短缕系人思。千里崎岖回首易，存心哀乐最难支。此身何日是归时。万叶凉云向晚开，月明清露湿苍苔。秋风未动意先哀。荷粉飘零香减尽，莲芳深护苦长埋。藕丝一缕尚萦回。不却尊前酒满卮，酒边语笑总随时。沉哀无极本无辞。昨梦衡阳惊雁阵，隔江灯火似星移。空城待旦与谁期。"}