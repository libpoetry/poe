{"id":"689330","title":"秋日登钓台","dynasty":"明","author":"佘翔","text":"天涯秋乍转，重眺子陵台。潭古鱼龙伏，山空鹳鹤来。自耽丘壑老，那问伯王才。所愧扁舟客，忘机鸟转猜。七里终垂钓，高风薄九霄。萧曹偏佐汉，巢许岂臣尧。地僻连桑野，台狐控斗杓。羊裘何处问，秋树正鸣蜩。犯坐星为客，狂奴重此邦。功虽希渭水，计自老湘江。古洞无眠鹿，荒祠有吠厖。临风听短笛，调入水云腔。凭高一长啸，眼底尽飞潜。齐国今非汉，渔人旧是严。风号流水转，云散乱峰尖。兴尽乘槎去，松梢吐玉蟾。"}