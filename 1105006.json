{"id":"1105006","title":"甲午春前得雪","dynasty":"宋","author":"尤袤","text":"寒声昨夜响萧萧，逗晓阶庭亦已消。残腊距春无几日，一年飞雪只今朝。微阳欲动梅惊萼，馀润才沾麦放苗。天意未能违物意，漫留残白占山腰。飞英回旋逐风飘，爽气令人意欲消。荏苒流年春送腊，殷勤密雪暮连朝。冬回庾岭花无数，烟煖蓝田玉有苗。一饱自今真可望，更看南亩麦齐腰。冻云排阵拥山椒，待伴还应不肯消。皎月冰壶千顷夜，冷烟茅屋几家朝。梅枝堆亚难寻萼，萱草侵凌不辨苗。残甲败鳞随处是，被谁敲折玉龙腰。"}