{"id":"765667","title":"金缕曲 其六 题包子梁《美人屏幅》","dynasty":"清","author":"黄钧宰","text":"士女传清照，古人中，张萱周昉，并称名妙。数十年来京兆笔，谁画朝云最好。有越国，词人包老，燕瘦环肥游戏耳，尽秋波，一点神光到，金粉俗，笔尖扫。如今霜压苏台草，忆悤悤，飘零书剑，移家洲岛。几幅生绡人似玉，闲倚屏风秋晓，似甚处，相逢一笑。纸上琴心挑未得，况茂陵，司马非年少，醇酒愿，此生了。"}