{"id":"550452","title":"古战场","dynasty":"明","author":"徐熥","text":"汉家将军猛如虎，手执长殳腰大斧。白首从征恨数奇，可怜性命轻如羽。鼓声死兮弓绝弦，狼奔鼠窜无行伍。良家百万试锋铓，枯骨如山委黄土。燐火星星点白杨，黄云漠漠依边树。千载犹闻战血腥，夜深不禁啼猿苦。魑魅山魈当路号，哀声长乱黄昏雨。游魂难返玉门关，怨魄年年成杜宇。"}