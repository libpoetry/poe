{"id":"824471","title":"高阳台 题牡丹亭传奇","dynasty":"清末近现代初","author":"高旭","text":"好事偏魔，相思成鬼，人间安用多情。一首关雎，惹他万种啼痕。牡丹亭畔休轻死，证痴儿、石上三生。数前尘。檀板银筝，唱与谁听。可怜作者无知己，把艳词当作，种性难明。大好中原，何堪吹换膻腥。华夷不辨天何意，诉奇愁、下笔魂惊。古来今。卿亦伤心，侬亦伤心。"}