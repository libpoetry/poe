{"id":"1117249","title":"幽栖三首","dynasty":"宋","author":"苏籀","text":"去去追濠濮，悠悠平渭莘。荒凉罗雀处，寤寐叱牛频。鸮炙逢希阔，萍齑适酝醇。自谋蝼蚁穴，何以拯斯人。豹雾谷容晦，虎风林响寒。通宵喧涧濑，出日照岚峦。掩卷妨作乐，支筇咏考槃。王孙有窟宅，吾道尚艰难。三芝羽人伫，五诫坏衣脩。农圃日用事，刍荛无几求。林丘识真趣，城阙罢菟裘。挥斥尘劳客，平生为道谋。"}