{"id":"81808","title":"衰甚书感","dynasty":"宋代","author":"陆游","text":"发残不胜冠，齿堕欲废嚼；譬如亭皋木，秋至叶自落。岂惟形骸变，意气已非昨。床隅倚拄杖，壁上挂双屩，经旬不出户，薄饭羹藜藿。居然远霜露，因得养腰脚。年衰固应死，延促未可度。人之生实难，寿终固为乐。开卷思千载，阅世等六博。志士有蹈海，儒生亦投阁。何如酿浊醪，遇兴时独酌？半酣望青天，万事付一噱。"}