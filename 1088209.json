{"id":"1088209","title":"游昼寒以茂林脩竹清流激湍分韵赋诗得竹字","dynasty":"宋","author":"朱熹","text":"仙洲几千仞，下有云一谷。道人何年来，借地结茅屋。想应厌尘网，寄此媚幽独。架亭俯清湍，开径玩飞瀑。交游得名胜，还往有篇牍。杖屦或鼎来，共此岩下宿。夜灯照奇语，晓策散游目。茗椀共甘寒，兰皋荐清馥。至今壁间字，来者必三读。再拜仰高山，?然心神肃。我生虽已后，久此寄斋粥。孤兴屡呻吟，群游几追逐。十年落尘土，尚幸不远复。新凉有佳期，几日戒征轴。宵兴出门去，急雨遍原陆。入谷尚轻埃，解装已银竹。虚空一瞻望，远思翻蹙恧。袒跣亟跻攀，冠巾如膏沐。云泉增旧观，怒响震寒木。深寻得新赏，一篑今再覆。同来况才彦，行酒屡更仆。从容出妙句，珠贝烂盈匊。后生更亹亹，俊语非碌碌。吾缨不复洗，已失尘万斛。所恨老无奇，千毫真浪秃。"}