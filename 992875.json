{"id":"992875","title":"送杜挺之郎中知虔州","dynasty":"宋","author":"梅尧臣","text":"大庾岭边无腊雪，惟有梅花与明月。月光如水来向人，太守得闲杯耳热。吹香入酒望梁宋，正是苦寒绵可折。亦当念君君行南，南方无冰地不裂。此身不到五侯门，肥羔酿酒槐槽咽。玉色少年生颊春，解笑吟肠冷如铁。冲风冒霰入广文，老与诸生开反切。重嗟君远隔江湖，虽得丰甘牙已缺。官娥执乐一千指，脩颈慢肌衣错缬。定逢宾客强排娖，舞彻六幺红袖掣。人竞羡君君愈疲，夜归坐閤思予说。"}