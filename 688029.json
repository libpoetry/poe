{"id":"688029","title":"仙城寒食歌四章 尉陀墓","dynasty":"明","author":"成鹫","text":"赤帝山河一百二，不致老夫无葬地。春城寒食野花飞，朝汉台空锦蕞废。当年黄屋自归臣，万古苍山思越吏。沧桑有恨银海枯，草木无情翁仲睡。猎火烧残隧道烟，龟趺半蚀苔钱字。道旁驻马立踟蹰，居人指点荒丘是。王气销沉奈若何，楼船去后泉扉閟。不须回首问婴齐，汉家陵寝同兴替。亭山山下守陵户，日久都忘陵下住。新蒲细柳掩松楸，绿墅青苗改封树。春犁耕破垄头云，梓宫弃掷由童竖。玉鱼金盌出人间，白璧明珠委行路。自从众宝尽输官，剩有阴房穴狐兔。山前啼鸟不知名，相呼相唤归何处。流花桥下水声哀，素馨冢畔春光妒。衮衣玉食能几时，白草黄壤等閒度。令人长忆古轩辕，鼎湖龙去无朝暮。亢龙宾天群龙战，潜龙跃出飞龙见。白衣苍狗等浮云，处处从龙作宫殿。东南半壁燕处堂，正统未亡垂一线。百日朝廷沸似汤，十郡山河去如电。高帝子孙隆隼公，身徇社稷无牵恋。粤秀峰头望帝魂，直与煤山相后先。当时藁葬汉台东，三尺荒陵枕郊甸。四坟角立不知名，云是诸王徇国彦。左瞻右顾冢累累，万古一丘无贵贱。年年风雨暗清明，陌上行人泪如溅。寻思往事问重泉，笑折山花当九献。怅望钟山春草深，谁人更与除坛墠。海珠海水流腥血，十万生灵冤莫雪。杜康有力不借人，入室操戈凭曲蘖。郎君本是拔山雄，一饮千钟双耳热。座上杀人如草菅，府中聚骨成丘垤。承恩赐射中金钱，至尊含笑称俺达。归来虎视故眈眈，神器妄窥狂力竭。黄带长悬鞅望心，赭衣遽与繁华别。烟销火灭脊原空，白骨衔冤死同穴。孤坟快与梵宫邻，疏钟敲落城头月。夜台沉醉酒初醒，猛然悟得无生诀。起来若遇绵上人，从前汗马休重说。"}