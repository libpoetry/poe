{"id":"402765","title":"高阳台 周氏今觉庵新得石刻美人，招客宴赏，为赋此解","dynasty":"近现代末当代初","author":"赵尊岳","text":"质艳镌琼，肌香晕雪，阿谁风度婵媛。写翠传红，妆成特地芳妍。兰房花气萦心篆，恁多情相对忘言。展屏风，十样眉图，消领吟笺。情天缺憾凭谁补，几娉婷顾影，怕见春残。分付青铜，盈盈长驻苕颜。搓酥滴粉元多事，更何因刻画秾纤。费消凝，宝饰珠装，月地人天。"}