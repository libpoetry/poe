{"id":"908399","title":"彦博为偷儿妄意作诗见贻次韵奉呈","dynasty":"宋","author":"李流谦","text":"士穷百不谐，所向辄墙壁。堂堂百代师，往往遭削迹。闾阎侮出胯，逆旅或争席。虽然炯炯心，未易屈此膝。闭门师唐虞，清风入吾室。千古阅顷暂，八荒在几榻。从教厌藜苋，笔端有冰雪。出处云行天，得丧驹过隙。元龙吾畏友，万卷破丘索。抱耒耕莽苍，天民所先觉。平生湖海气，脊梁硬如铁。方其抵掌时，南山虎可缚。向来三年淹，聊以六月息。自予得此士，不作肝胆隔。隐然当一面，坚垒雄屹屹。偷儿妄窥瞰，不用苦笞掠。与之尘生甑，定自惊失色。不知破衣中，照人一尺玉。开门恭执贽，政恐子不欲。因成一笑粲，莫放百忧集。子敬爱毡青，何如我酒绿。"}