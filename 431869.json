{"id":"431869","title":"芳因","dynasty":"近现代","author":"许宝蘅","text":"悔将续笔写芳因，系往游丝别样春。绝代佳人来北里，三年处子在东邻。忍教白璧同头碎，枉调黄金买笑新。珍重风怀盟皎日，他生他世记真真。误访春光到若耶，可怜颜色似寒鸦。青衫我自嗟时晚，翠袖卿应怨日斜。不是因缘虚火枣，莫将幽恨谱琵琶。闲门原许东风过，为怕吹残一树花。"}