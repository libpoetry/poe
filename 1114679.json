{"id":"1114679","title":"萧子植寄建茗石铫石脂潘衡墨且求近日诗作四绝句","dynasty":"宋","author":"李彭","text":"宝犀新胯面岩冷，碾出壑源春雪花。何用纤纤捧渠椀，绝胜片片勺流霞。良工刻削类方城，煮茗细看秋浪惊。未许儿曹轻度量，岂容奴辈笑彭亨。苍崖绝壁长琼腴，灵府烦蒸藉扫除。老楮群鸡甘下箸，乖龙左耳避珍蔬。远灶积烟烟更多，绝人妙手不同科。萧郎饷我客卿辈，远愧山阴书换鹅。"}