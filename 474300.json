{"id":"474300","title":"独石行","dynasty":"明","author":"张佳胤","text":"独石城南一片石，突兀霜空削如壁。古松屈铁盘云根，紫翠千峰莽相射。陆海俄翻滟滪堆，流沙直接昆仑脉。奇标眼底不常见，谁其置之巨灵迹。初拟吾家博望机，驱来未信祖龙策。憾慨长歌《出塞》篇，抚膺对此怀今昔。犹忆风尘己巳年，六飞曾狩犬羊天。于时此石岂无恙，苍苔翠壁俱腥膻。猗欤我皇神且武，岁岁称臣左右贤。属者问罪五单于，遂令气色回山川。居胥姑衍杳何许，勒将此石卑燕然。自古御戎不足齿，赫赫威灵有明始。十年稽颡方未央，从兹何得言骄子。不佞惭称锁钥臣，尔也砥柱长如此。万古岩岩北蔽胡，石乎石乎吾与尔。"}