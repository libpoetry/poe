{"id":"870442","title":"晓莺","dynasty":"宋","author":"田锡","text":"春宵已阑更点急，烟柳濛濛露花湿。画堂深邃楼阁寒，碧纱窗中月华入。早莺百啭催朝阳，簧言绮语何铿锵。云飞雨敬梦初破，闻时满枕梨花香。声宛转，十三弦高指拨软。宫喉徵舌多改变，圆于珠，细于线。韵玲珑，湘妃调瑟烟霭中。珠缨宝玦遽相触，江风细响修篁丛。或纤柔兮同彩缕，绣得轻烟纤微雨。或轻丽兮如彩毫，画成晓景描春朝。间关历落意不尽，花中似索鸾皇饶。逡巡曙色浮林际，菊花毛衣金作袂。一片苏张俊辩心，长与春皇巧游说。"}