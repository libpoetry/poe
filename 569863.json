{"id":"569863","title":"张左虞都尉故与余善每过弇中风流谑浪飞白无算余犹以酒客卤莽遇之后稍出其诗余稍稍称善然不觉其异也及集成而丐余为叙因赋诸友篇左虞仅居四十人之一耳去年左虞死余不能往吊以香帛寓之而无主丧者孟秋之朔偶摊书出晒于散帙中探得他诗读之不甚快最后一卷极清新丽雅之致句字有力格韵不凡而忘其谁作以集考之则左虞制也不觉失声而泣吾愧钟子期多矣遂成一七言律而会其子授官奔丧归并书诸友篇寄之俾焚于棺所逝者有知将从夜台沽酒三叫称快余亦","dynasty":"明","author":"王世贞","text":"都尉频过白接䍦，酒酣时自觅钟期。虽成玄晏先生序，未表邯郸幼妇碑。岂为兜鍪宽自狎，还从凿落误深知。今晨散帙初开眼，大雅中兴定不疑。"}