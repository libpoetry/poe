{"id":"496199","title":"桂枝香 其二 除夕次荆公韵","dynasty":"明","author":"夏言","text":"烟尘满目。正木落燕山，天寒气肃。北望居庸叠翠，万峰云簇。黄金台上当时月，见几度、征旗矗矗。冰合滹沱，风寒易水，不堪驻足。笑车马、少年追逐。叹慷慨悲歌，古调难续。青史功名，只是一场荣辱。七国英雄俱寂寞，但岁岁、花香草绿。禁苑除夕，挥毫聊和，桂枝旧曲。"}