{"id":"722378","title":"上都","dynasty":"明末清初","author":"屈大均","text":"白酪黄羊捧御娥，貂房半在独峰驼。阏氏本是天公主，耳坠金环一倍多。墩夹边墙内外长，纷纷庐落绕牛羊。白貂绿马边头贵，争换红盐向市场。连墩勾堡雁门西，白麦青稞出未齐。边女尽能蒙古语，汉儿多作女真啼。鸳鸯泺上洗妆多，毛锦团铺向芰荷。宫女双凫教仰中，放鹞还去打天鹅。白马氂牛小种多，新降教负羽林戈。天寒围猎乘风雪，两两横吹一海螺。"}