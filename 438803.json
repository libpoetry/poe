{"id":"438803","title":"餐秀轩","dynasty":"金","author":"王渥","text":"秋风几日摇霜樾，秋色南山两奇绝。野人窗户终日开，要看千秋秦岭雪。层崖深谷相吐吞，落日白鹿东南奔。野花双塔古兰若，楼观缥缈烟霞昏。玉山生玉人不识，草木四时空好色。辋川旧与蓝桥通，细水至今流石室。一川黄叶长安秋，望望不见令人愁。书生不是济时具，收得閒身成此游。主人开筵留客醉，山雨多情湿征袂。明朝骑马上七盘，回首山家但空翠。"}