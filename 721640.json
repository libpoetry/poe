{"id":"721640","title":"送凌子还旧京","dynasty":"明末清初","author":"屈大均","text":"送君兰棹发，归问秣陵春。龙虎三山地，烟花六代人。林园连大内，眺望及佳辰。我有旧京忆，台城待结邻。王蒙尝览镜，李固日搔头。遂使青蛾客，争持紫绮裘。三年团扇贵，一片练裙愁。我亦怜书圣，时从池上游。赋诗矜绝艳，骚雅变新声。以我多香草，相投有紫琼。凤凰高不下，桂树晚方荣。自古称才彦，都于出处明。荔子蠲愁物，槟榔洗瘴丹。令君发玉齿，有女捧冰盘。鬓影花烟湿，琴声瀑雪寒。生憎湖上柳，不为系征鞍。梁鸿元烈士，吴市几人知。七尺无沟壑，双栖失缟綦。芙蓉怀丽日，翡翠慕琼枝。天性多哀怨，劳君比楚辞。萧萧天北风，吹乱客心蓬。明日御沟里，水流不可同。莫忘贫贱好，频使梦魂通。与子相为命，蟾蜍在月中。虎踞关前客，鸡鸣寺里人。君归持桂酒，自可得纶巾。道在农桑日，天留草莽身。平生求友急，见尔必情亲。托命在薇蕨，予生日以微。故人那可别，浮世已无归。涨海波含泪，岐亭酒满衣。异时车笠谊，相望在燕畿。"}