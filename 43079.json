{"id":"43079","title":"广诗中八贤歌","dynasty":"现代","author":"梁启超","text":"诗界革命谁欤豪？因明钜子天所骄，驱役教典庖丁刀，何况欧学皮与毛。诸暨蒋智由观云。东瓯布衣识绝伦，黎洲以后一天民，我非狂生生自云，诗成独泣问麒麟。平阳宋恕平子。枚叔理文涵九流，五言直逼汉魏遒，蹈海归来天地秋，西狩吾道其悠悠。余杭章炳麟太炎。义宁公子壮且醇，每翻陈语逾清新，啮墨咽泪常苦辛，竟作神州袖手人。义宁陈三立伯严。(君昔赠余诗有&ldquo;凭阑一片风云气，来作神州袖手人&rdquo;之句。)哲学初祖天演严，远贩欧铅搀亚椠，合与莎米为鲽鹣，夺我曹席太不廉。候官严复几道。放言玩世曾觙庵，造物无计逃镌镵，曼歌花丛酒正醰，说经何时诗道南。湘乡曾广钧重伯。(君昔为予画扇，作齐诗图，跋语云：任公好予所治齐诗图，予之诗道南矣。其狂率类此。)绝世少年丁令威，选字秾俊文深微，佯狂海上胡不归，故山猿鹤故飞飞。丰顺丁惠康叔雅。君遂之节如其才，呼天不应归去来，海枯石烂诗魂哀，吁嗟吾国其无雷。淮南吴保初彦复。(君抗疏忧国事，不得达，弃官归，且冻饿，厚禄故人书招之，不出山也。)"}