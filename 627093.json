{"id":"627093","title":"赣关接云淙老师手书兼闻大疏 其一","dynasty":"明","author":"陈邦彦","text":"天造钟圣明，敷求极南海。先皇留旧德，苍生望槐宰。蹇蹇志匪他，忧国我心痗。闻变已趣装，主恩况踰倍。出处有大义，报称如靡逮。新衔例有辞，良亦臣丹在。小子庸何知，远咨及微猥。途次奉诲言，跂予望风采。叱驭正駪駪，云台方洒洒。宏赞愿蚤闻，旂常炤千载。"}