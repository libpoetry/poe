{"id":"688332","title":"徐用美邀赏海棠次冯佩之韵二首","dynasty":"明","author":"江源","text":"紫绵一树绚明霞，清赏招邀孺子家。西蜀移来原有种，东风开后更无花。金屏绣幄红光漏，宿晕残妆烛影斜。定惠幸遭题品后，纷纷红紫莫争誇。坐对名花酌紫霞，不须歌吹起邻家。谩怜有谱传丞相，独怪无名到浣花。雨湿胭脂娇欲滴，月低台榭影初斜。化工幻出天然色，中酒佳人未足誇。"}