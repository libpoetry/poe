{"id":"654839","title":"效古意一首与王逊之秀才谢答诲言兼致别意","dynasty":"明","author":"倪岳","text":"故人北方来，赠我锦绣段。缭绕芝兰光，蕤葳华采烂。岂独佩服佳，亦足奉娱玩。我欲裁为裳，衣冠并煇焕。踟蹰下刀尺，割裂畏讥弹。藉以紫云绡，置之青玉案。珍重不敢狎，日夕起深惮。感此无以报，执别倚增叹。高情托金石，雅谊薄云汉。所以十年心，不假一词赞。征车难久留，抟沙聚而散。忠告日已疏，丛责讵能逭。及时期努力，敢以污清贯。临岐意无穷，引领令人惋。"}