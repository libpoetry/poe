{"id":"695091","title":"五草堂诗 考槃草堂","dynasty":"明","author":"林大春","text":"朝宗沔水向东流，中有硕人卧一丘。尽道表闾逢圣主，不缘输粟拜通侯。云归涧谷三湘暮，月引渔樵七泽秋。寂寞幽栖今再造，犹馀逸韵并青州。城阙江关接地灵，怀哉良友隔幽冥。荒苔剩有陈蕃榻，故迹空迷陆羽经。金罍玉杯情不恋，朝台暮省梦还醒。素心最爱东流水，流到千年总未停。新阳古道玉为沙，背郭名园结绮霞。修竹珊珊鸣杂佩，飞泉滚滚散瑶华。窗含翠雨孤峰出，座倚青萍北斗斜。客有问奇兼载酒，朝朝频向子云家。汉主宸游下石城，当途不辍陇头耕。侍臣立马惊馀论，野老驱牛隐姓名。湖海变迁朝日在，桑田澹荡晚烟生。何期外史探奇甚，独倚沧浪望玉京。内方学士莲花主，此日莲花又属君。霁色曾窥淮海月，芳魂犹带蜀江云。閒来开径招求仲，兴至临池学右军。一自公车赴徵召，北山徒尔勒移文。"}