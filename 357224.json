{"id":"357224","title":"摸鱼儿·好湖山","dynasty":"清代","author":"黄人","text":"好湖山，温云柔雨。十年萧市曾住。金昌春色棱枷月，多少俊游欢绪。归便去，看双桨、如飞惯走州塘路。吟怀未苦。算画壁徵歌，当炉调笑，题遍画裙句。侬行矣！悄待玉人吩咐。阳关未须轻赋。盈盈一水无多远，有限相思休诉。君听否？便变作浮云，莫作随波絮。云都不作，到蟾魄圆时，安排茗碗，来共彻宵语。"}