{"id":"648629","title":"寄题王氏槐阴轩","dynasty":"明","author":"杨士奇","text":"结宇临长衢，开轩面嘉树。灵根沃鲜泽，由来深且固。柯叶浮青冥，垂云羃囱户。纷华避春节，孤芳弄秋素。王生屏世营，端居多暇豫。潜玩圣贤言，常怀往古务。荫止谐夙心，还因动遐慕。仰惟先人德，封培昔已屡。敬承乃汲汲，时存荒逸惧。穷达知有命，非缘高爵故。因歌寄幽轩，为子写中愫。"}