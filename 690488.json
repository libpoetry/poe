{"id":"690488","title":"谭永明翟从先过访榕溪席上限韵时永明出塞从先疏李中丞冤罢归","dynasty":"明","author":"张萱","text":"江上逢君说壮游，片帆斜日到林丘。终童自愧缨难请，定远于今笔易投。树底晚晴三伏雨，尊前凉送一溪秋。临岐倚棹凭双剑，珍重寒光护客裘。抗疏长安且倦游，风云回首尽曹丘。谁明薏苡千年恨，莫挽机杼此日投。正忆梁园同赋雪，何来楚泽独悲秋。相逢剩有穷愁泪，莫向西风上客裘。"}