{"id":"233680","title":"奉寄旌德尉刘申之","dynasty":"宋代","author":"敖陶孙","text":"诸刘兄弟贤，一一无可选。竹林锐头郎，风味吾小阮。平生天机深，善闭得内楗。迩来卿何曹，不辨折腰本。稍传诗语东，朝日照兰畹。伊余战纷华，心旆凡几偃。划逢君家语，隽永初一脔。识遗饱新得，友胜悟夙捐。缅怀歌商凋，萧瑟松磵远。阴阴芜菁花，碧蝶相与晚。是中着高士，物意自偃蹇。向来白衣宰，云壑论补衮。优游济艰难，如以禹代鲧。刘郎秀眉宇，秋隼立高巘。端能谢师匠，万卷自鉏垦。时须阅世谛，一及城门键。功名头上簪，日月风中幰。何时会吴下，春动长洲苑。"}