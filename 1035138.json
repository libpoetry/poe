{"id":"1035138","title":"题大安军杨宝谟旌忠庙","dynasty":"宋","author":"魏了翁","text":"范阳一夕鼙鼓鸣，莽然河朔惟孤城。姓名彻闻帝犹谓，我乃不识颜真卿。人才所用非所养，自昔然矣奚独神。肘间银黄挂三组，腰间犀玉围万钉。养痈护疾皆此辈，事危先及城郭臣。求仁得仁性情正，可死无死分义明。岂徒一时折群丑，将与万世开太平。我尝辱交于神者，寤寐精爽如平生。过祠解后日端午，昌歜之酒芬兮清。要呼湘累径同醉，毋使二子称独醒。"}