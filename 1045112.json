{"id":"1045112","title":"戏答 其一","dynasty":"宋","author":"徐积","text":"我喉已吞霜，我口复吞月。吞霜吞月太粗豪，五脏心胸总清彻。东家亦有人中清，一从年少名豪英。文章馀事能用兵，蛇矛丈八折羽旌。排成大阵将横行，太华屹立洪河倾。螭腾豹躣哮虎鸣，斗胆可落突眼睛。冲车突骑出不意，锋不可当声动地。前军已胜后兵继，唱罢凯歌毡帐睡。将军但筑受降城，老大不烦修武备。"}