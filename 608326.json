{"id":"608326","title":"游南岳 其二","dynasty":"明","author":"区大相","text":"千峰上云气，云气日驰骛。漠漠生岩林，霏霏网窗户。忽飘如散绵，倏聚若团絮。聚散少定踪，昏晓有常度。须臾变岩壑，俄顷殊苍素。四时但积阴，终日兴霪雾。霪雾少开霁，积阴多寒冱。清明实阳德，离照岂恒虑。侧闻夏秋交，旱熯伤农扈。泰岱虽肤寸，终朝成甘澍。愿一见祝融，陈言问其故。"}