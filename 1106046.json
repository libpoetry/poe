{"id":"1106046","title":"再和","dynasty":"宋","author":"王安中","text":"长安贵公子，对雨饮正剧。明釭艳华屋，今夕知何夕。岂同扬子云，反闭一廛宅。稍醒问予酒，已复忧甔石。贤愚置莫论，俛仰共陈迹。世路日参差，咄哉随所适。霖霪连十日，茗盌阙招唤。寒齑味独辛，秋茧绪仍乱。凭将苦雨诗，商弦韵馀爨。果无真赏音，落魄不须叹。向来天不雨，啜泣歌枯鱼。今来雨弥旬，粒食还无馀。两家各四壁，但聚古人书。群争声利场，欲趋顾璜琚。岂敢丧所贵，我行自安舒。寒饥两未救，杯水沃薪舆。"}