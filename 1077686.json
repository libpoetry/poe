{"id":"1077686","title":"次韵谪居三适 旦起理发","dynasty":"宋","author":"李纲","text":"未能运河车，上溯泥丸宫。鬓发忽已华，飒若冒雪松。清晨起自理，濯此万里风。萧萧栉齿快，淅淅气脉通。呼儿助千遍，缓手无匆匆。我生本疏懒，误堕轩冕中。野马就羁靮，何如雾生鬃。握发谅未能，散发聊与同。金丹变鬒色，缘合亦易逢。逝将弄云海，一访安期公。"}