{"id":"925402","title":"咸阳县令求清渭楼诗和何子应长句","dynasty":"宋","author":"苏籀","text":"秦如蒹葭未饱霜，四维不举空豪强。神疲鬼乏赴功利，兆自襄公终始皇。富极薰天力斡地，诸侯西来谁敢当。范雎李斯乘利势，蒙骜白起先戎行。韩卢前奔宋鹊举，角逐海内如驱羊。干戈取之刑法治，举事夸淫惟快意。时移数尽非徒然，直笔汗青遭唾毁。咸阳宫殿无尺瓦，直抵南山是禾稼。山巅观阙总成尘，清渭东流无昼夜。昔时此水贯宫垣，今日沦涟县楼下。无复秦娥洗妆水，时有村童饮牛马。秋波泠泠泛红叶，春天波荡桃花节。清名不与世荣辱，混浊何尝妨至洁。八川分流皆异态，七泽胸中无芥蒂。直须面面倚危栏，殚睹雍州原野火。楼中有客雍门弹，坐上悲歌击樽坏。何侯精采如琳琅，携诗揖我谓我臧。我今为子登楼赋，书版一讽悲兴亡。"}