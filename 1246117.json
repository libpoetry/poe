{"id":"1246117","title":"送马生游京师","dynasty":"元末明初","author":"刘基","text":"东山夜雨急，鉴湖春水深。之子远于迈，祖帐清江浔。白日映兰皋，青烟起松岑。艳舞激回风，长歌袅哀音。何以慰离怀，入珍盈釜鬵。何以将素情，赠言比瑶琳。京畿佳丽地，多士纷如林。构厦徯檀楠，去疾须苓参。殷勤治安策，悃款大宝箴。敷陈草茅情，启迪帝王心。斯人邈永矣，继之在于今。勿羡苏季子，自侈多黄金。"}