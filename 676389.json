{"id":"676389","title":"寿郡伯胡公乃翁八帙","dynasty":"明","author":"文彭","text":"君不见西华之山凌碧虚，钟灵毓秀神仙居。盘礴日月枕扶舆，广平方成委丹庐。黄苓紫芝无处无，青鸟白鹤时相呼。金灯交错如珊瑚，悬崖窈窕通蓬壶。我閒维岳降甫申，山灵集聚多奇珍。异人往往乘时出，飘飖不缚寰中尘。道高德劭常轗轲，愧杀腐鼠羞鹓雏。岂无勋业动当世，不劳政事耽文儒。归来自理山中屋，整顿松筠友麋鹿。有时长啸学苏门，一似陶潜爱篱菊。三十年馀变鬒发，闭门不问黄金阙。读书养性还灌园，山中四时知岁月。上友安期浮丘公，下揖子晋葛仙翁。琼裾玉舄气潇洒，手挥如意谈玄空。百年去去即常生，服食不须毛骨轻。南极耿耿垂明星，西望佳气拥州城。綵衣迢迢阻江麓，养志至今食君禄。高堂不得试儿啼，霞觞遥进杯中醁。吴门有士卧空谷，为君高歌鹤南曲。"}