{"id":"1124466","title":"送都大茶马入觐八绝句","dynasty":"宋","author":"项安世","text":"六月长江白水秋，夜寒银汉入江流。台星直下穿云梦，知是西来使者舟。使者东南甲第开，日边云气近蓬莱。要令二□知名字，故遣穷边万里回。横绝乾坤作四封，秦川马驿与天通。北关门到菖蒲海，尽在轺车玉节中。巴滇绿骏足如风，西域天驹骨似龙。日日马纲来不断，君王心已在除□。北人从古笑南方，只有楼船解把江。今日因公致天马，□□闻说已心降。蜀道三千鬓发新，九重兴念玉关人。芝函宝迹从天下，唤取归来作近臣。翩翩不下楚江鸥，水宿风餐得自由。闻道鸾凰上霄汉，亦知惊起却回头。何世真无千里马，如今始得九方歅。何如牝牡骊黄外，更相权奇磊落人。"}