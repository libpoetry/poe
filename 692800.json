{"id":"692800","title":"南乡子 荆州元夕","dynasty":"明","author":"杨慎","text":"玉笛送残梅。片片随风入镜台。台下新妆传玩处，徘徊。腊尾春头恨几回。丝雨湿香街。禁住花灯不放开。闷上紫姑香火会，遥猜。红豆音书甚日来。官柳动新枝。万缕黄金万缕丝。折赠行人千里去，回期。莫待清霜落叶时。细雨妒芳姿。禁住莺翁与燕儿。待得晴明好天气，迟迟。花絮飞残水满池。芳草被金堤。野烧红余绿正齐。恰翠踏青新雨后，萋萋。裙拂秋千彩架底。枉渚与回蹊。楚雾秦烟望转迷。相伴王孙千里去，东西。蝴蝶成团杜宇啼。"}