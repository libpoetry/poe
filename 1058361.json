{"id":"1058361","title":"灯","dynasty":"宋","author":"华镇","text":"细风吹雨沾疏幕，夜久灯青寒尽落。未言金椀沃龙膏，且免邻墙旋彫凿。淄川老翁牙齿疏，四十始欲披儒衣。况是双鬓青丝好，不应便作衡门老。他年清切许雄飞，人间万事随动颐。不独千枝照罗幕，厩溷蜡泪当成堆。吾乡先达少陵后，功名争光皋与伊。虚斋一盏半明灭，宾主清谈到明发。"}