{"id":"777787","title":"忆旧游·为人题玉珰缄札说部","dynasty":"清","author":"陈家庆","text":"看冰盘换日，玉笛邀凉，坐对花前。蜜意浓于酒，问琼楼甚处，梦赋游仙。旧时几多芳事，留取数华年。有彩笔娇春，银灯照夜，偷寄蛮笺。凄然。别来后、祗锦字封愁，人在愁边。消息何由达，喜韶光正好，易补情天。一片蕙情兰思，私语属婵娟。笑忙煞词人，零缣剩墨和泪编。"}