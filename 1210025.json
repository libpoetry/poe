{"id":"1210025","title":"云汉远寄新诗四十韵因和而谢之","dynasty":"元","author":"耶律楚材","text":"兑爻符太一，天相忝文昌。泛海难追蠡，封留欲学良。秽形伴珠玉，朽木厕松樟。直节心虽赤，衰年鬓已苍。伴食居相府，无德报君王。草甲濡春雨，葵心倾太阳。大权归禁阙，成算出岩廊。自北王师发，平南上策长。皇朝将革命，亡国自颓纲。汉水偏师渡，长河一苇航。股肱无敢惰，元首载歌康。号令传诸域，英雄守四方。大勋虽已集，遗命未尝忘。万国来驰币，诸侯敬奉璋。兆民涵舜德，百郡仰天光。大有威如吉，重乾体自强。硕贤起编户，良将出戎行。太庙陈笾豆，明堂服冕裳。宋朝微寖灭，皇嫡久成戕。政乱人思变，君愚自底亡。右师潜入剑，元子直临襄。杀气侵南斗，长庚壮玉堂。弓犹藏宝玉，剑未识干将。皇业超千古，天威耸八荒。元戎施虎略，勇士展鹰扬。武继元封迹，文联贞观芳。宫庭敢谏鼓，帷幄上书囊。伫待卿云见，行观丹凤翔。武文能迭用，威德足相当。多士思登用，遗贤肯退藏。诗书搜鸟篆，功业抑龙骧。国用恒无缺，民财苦不伤。八音歌颂雅，百戏屏优倡。圣泽传朝露，明刑肃暮霜。永垂尘劫祚，一混九州疆。重任司钧石，微才匪栋梁。思归心似醉，感愧泪如滂。严子终辞汉，黄公合隐商。穷通真有数，忧乐实难量。虽受千钟禄，何如归故乡。乙未闰月上旬日，玉泉书。"}