{"id":"458018","title":"伊余 其二","dynasty":"当代","author":"卢青山","text":"中庭有一鸟，啾啁鸣吾窗。跃跃似将出，旋复来回翔。远宇弥六合，独树何微茫。当年得此所，感激生肝肠。迨今树欲竭，日日向槁黄。且住终失荫，欲去循何方。纵得托异木，故枝安能忘。主人似有智，书卷堆匮床。叩牖应可问，解此久彷徨。自晨至夕暮，百诘心如汤。主人竟何意？兀坐如聋盲。"}