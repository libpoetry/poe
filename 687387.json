{"id":"687387","title":"无逸殿直宿次韵三首","dynasty":"明","author":"孙承恩","text":"奏币神君殿，祈灵太乙坛。愿均一雨施，遍洒万方宽。月映觚棱直，风生碧树寒。感恩惭补报，忧思浩无端。展礼瑶为席，呼雩玉作坛。仰知圣心切，忧待阜民宽。禁鼓传清漏，絺衣生薄寒。甘霖应不远，只在五云端。肃肃紫垣静，微微香篆清。即看尘事远，顿觉道心生。开阖从玄化，忧勤仰圣明。不胜颙望切，数起问阴晴。"}