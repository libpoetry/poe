{"id":"493826","title":"闻官军平倭","dynasty":"明","author":"庞嵩","text":"明皇驭寓绥群邦，海宇万里来越裳。蠢尔倭奴不自茹，敢窥惠涘连潮阳。况乃横戈纵深骛，莞东内瞰罗浮麓。九江水陷铁场摧，杀人如麻满溪谷。官军始战向源头，帷幄谁者诚疏谋。狼兵一败四千死，可怜蔽海僵尸流。倭奴得志扬扬去，声联广海群倭驻。横侵突劫踰几旬，帝怒赫然孰能恕。握戎幸有王将军，剪擒曾寇先声闻。倭奴竟落将军手，馘俘百级馀宵奔。一时渤海风波息，共说王戎功最硕。源头之耻聊刷之，旧地创残今衽席。将军树下休言功，滨滨京观未全封。备倭再整先朝略，浪静须防忽起风。"}