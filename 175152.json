{"id":"175152","title":"夏日吟·君不见长安公侯家","dynasty":"宋代","author":"刘子翚","text":"君不见长安公侯家，六月不如暑。扇车起长风，冰槛沥寒雨。重櫩邃屋昼生阴，反易天时在谈吐。又不见五陵富豪儿，炎天多快意。雪谷曳轻明，珍槃嚼甘脆。蛾眉皓齿发清歌，洒酒筠枝集蝇蚋。何如野客歌沧浪，万事不理心清凉。流金铄石未为苦，势利如火焚中肠。"}