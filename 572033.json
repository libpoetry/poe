{"id":"572033","title":"夏日刘元定邀同顾升伯沈仲润李长卿丘长孺集城西荷亭是日热甚得暴雨乃解","dynasty":"明","author":"袁宏道","text":"火龙吐燄烧青槐，繁鳞挟日战雌雷。黑云蟠墨湿崔嵬，雨头未展风脚回。羊角直上旋飞灰，鸣阶稀点大如杯。泼天猛溜破枯苔，千荷叶翻净绿颓。跳珠排沫纷喧豗，飞瀑出厓车齧街。髯虬十，部影䰄，鳞甲鏦刃相摩推。匿床抱柱走童孩，舌腭虽张耳不谐。破屏障身肌粟堆，半臂未到声频催。高堂虚冷无馀埃，蝇冻不飞栖梁煤。平头次第陈罂罍，黑岑牟进羯鼓开。胡粉假姬上场米，宫纱浅袖雀头钗。当筵一笑红玫瑰，莲花过酒香流腮。错觥沓筹迭排诙，馀枝滴沥落生梅，门外青波没马台。"}