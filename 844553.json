{"id":"844553","title":"前韵再和章君塍粟四首","dynasty":"清末民国初","author":"祝廷华","text":"问余年齿老未老，若论精神衰复衰。临水怕登瓜艇坐，登山端赖竹筇支。瑰文云汉侪灵匹，雅韵雕梁比意而。堪借好诗消永夕，摩挲佳处辄神驰。何时摆脱风尘累，茗坐看云一事无。当道豺狼作狞笑，骄人雉兔走寒芜。杜门谢客甘家食，与物无争空自吁。孤愤填膺难发泄，狂歌击节碎珊瑚。键户著书愁日短，防身学剑惜年迟。功名画饼空惆怅，富贵炊粱一转移。老去风波犹到眼，醉来雪涕欲支颐。那堪哀雁深宵唳，肠断星沈月坠时。白酒黄鸡曾有约，故人相对笑颜开。江山惨淡愁难去，风雨纵横客自来。心绪不佳偏唱和，丝桐欲写又徘徊。颠狂落拓休相笑，各任天机夕宴陪。"}