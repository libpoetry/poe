{"id":"807911","title":"贺新郎  送西溟南归和容若韵","dynasty":"清","author":"陈维崧","text":"三载徐园住。记缠绵、春衫雪屐，几曾离阻。又作昭王台畔客，日日旗亭画句。最难得、他乡欢聚。眼底独怜君落拓，又何堪，鹃鸟啼红去。都不信，竟如许。千丝漫理无头绪。问愁悰、原非只为，渭城朝雨。如此人还如此别，说甚淩云遭遇。笑多少、痴儿騃女。本拟三冬长剪烛，怅今番、旧约成孤负。和残菊，隔篱语。"}