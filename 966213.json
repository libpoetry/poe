{"id":"966213","title":"记梦","dynasty":"宋","author":"胡寅","text":"夜梦虚斋整衣冠，客五六辈相揖还。中有一人少留连，叩檐叩齿祷甚虔。顾谓吾侪曷倾耳，红药丛深鸟声美。翻枝飐叶缥缈间，俄有珍禽集雕栏。宛然小鹤未省见，羽翮绀碧光斓斑。凝眸一瞬观对立，忽成四鹤齐飞入。赴予纷泊若投林，藻锦萦带复动衿。绿毛么凤只倒挂，翠襟鹦鹉空好音。或将揽取不从手，相视眙愕萌争心。吾殊无言行且睨，与客徐理出户意。徘徊八翼疑骖鸾，杂遝诸儒竞连袂。不知剥啄谁扣门，推枕高树晨光暾。"}