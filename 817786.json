{"id":"817786","title":"胡夔文挽诗","dynasty":"清末近现代初","author":"黄节","text":"夏馀共啜荈，秋尽犹依松。园林转青阳，念子胡绝踪。夙疾淹岁时，遇我言家讧。席荆每慨然，携侍或径从。累葛莫蔓樛，旨蓄不御冬。金尽似苏季，礼阙非皋佣。速子实死繇，疲旅益病重。以子好诗书，既乃思云风。著籍洪宪臣，事与刘叔同。知耻较彼贤，我为歌商颂。感兹伤子逝，论子使世恫。春溪长百草，野蕨渐紫茸。寂寂子倘来，悠悠亦无穷。"}