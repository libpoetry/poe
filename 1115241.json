{"id":"1115241","title":"过淮阴县题韩信庙前用唐律后用进退格","dynasty":"宋","author":"杨万里","text":"来时月黑过淮阴，归路天花舞故城。一剑光寒千古泪，三家市出万人英。少年跨下安无忤，老父圯边愕不平。人物若非观岁暮，淮阴何必减宣成。鸿沟祗道万夫雄，云梦何销武士功。九死不分天下鼎，一生还负室前钟。古来犬毙愁无盖，此后禽空悔作弓。兵火荒馀非旧庙，三间破屋两株松。"}