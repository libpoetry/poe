{"id":"51029","title":"述酒","dynasty":"魏晋","author":"陶渊明","text":"重离照南陆，鸣鸟声相闻；秋草虽未黄，融风久已分。素砾皛修渚，南嶽无馀云。豫章抗高门，重华固灵坟。流泪抱中叹，倾耳听司晨。神州献嘉粟，西灵为我驯。诸梁董师旅，芊胜丧其身。山阳归下国，成名犹不勤。卜生善斯牧，安乐不为君。平王去旧京，峡中纳遗薰。双陵甫云育，三趾显奇文。王子爱清吹，日中翔河汾。朱公练九齿，闲居离世纷。峨峨西岭内，偃息常所亲。天容自永固，彭殇非等伦。"}