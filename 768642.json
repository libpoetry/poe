{"id":"768642","title":"疏影 寄怀旷庵","dynasty":"清","author":"沈皞日","text":"花寒夜五。正帘垂簟拂、故人愁处。柿叶翻时，空帐孤鸾，酒醒背灯谁语。泪痕验取新正破，便记起、妆楼如雨。纵芳樽、不减吟笺，总是安仁诗句。况值离群远别，閒居尔有赋，我更羁旅。木末茶烟，双塔松风，两地相思春暮。弄珠九派湖光碧，争得似、虹桥低树。认巷边、门掩乌衣，燕子飞来飞去。"}