{"id":"844547","title":"前韵赠曹君远模四首","dynasty":"清末民国初","author":"祝廷华","text":"松柏岁寒苍翠滴，是翁矍铄胜吾衰。忧时解脱几杯醉，乐处婆娑一杖支。当日看山青未了，此心如水素乎而。旧游白发几人在，骥骨雄奇老欲驰。循吏声名震东鲁，平生风义后贤无。饱尝世味如荼苦，不放心田似草芜。二十年来离故宅，三千里外发长吁。盈庭兰桂都荣茂，掌上明珠胜玉瑚。畴昔鲁齐贤令尹，而今衡泌乐栖迟。河山兴废时搔首，身世艰难日拄颐。艳说武城民俗变，空怀单父国风移。百年富贵终归尽，那及林泉退隐时。竹林高会惟诗酒，少长追随腊酝开。修到耆年原福分，每谈往事辄徘徊。漆园傲吏长生乐，栗里休官归去来。不尽狂澜走沧海，解忧还是我相陪。"}