{"id":"686115","title":"岁杪徐园宴集用王弇州韵二首","dynasty":"明","author":"卢龙云","text":"腊尽凝寒已渐消，名园高会兴偏饶。亭台隐映多奇石，径路逶迤有画桥。细雨波间鱼乐出，疏林坞外桂丛招。同来赋咏皆仙侣，不数风流旧六朝。荏苒流光岁欲更，诗篇祭罢转多情。林峦似画过韦曲，笔札如云聚墨卿。公暇不妨留胜地，幽探何必问仙瀛。残年此会知难数，又到芳春狎旧盟。"}