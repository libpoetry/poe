{"id":"491502","title":"题华川樵逸图","dynasty":"明","author":"刘崧","text":"三衢御史风霜笔，高谊飘飘张云日。手把新图出华川，邀我题诗寄樵逸。自言樵者非真樵，托隐早赴山人招。烂柯不顾岩下斧，采药曾度云中桥。屋头青峰千万叠，流水当门清可涉。柳矶风起漾鱼竿，松坞天寒扫霜叶。当家群从孰最奇，华也英俊真佳儿。两年北平旷定省，指点山水怀归期。浙山盘回烟雾锁，静养性灵奚不可。驯虎来寻卖杏林，野鹤为守烧丹火。川南春来花满坻，黄精酒熟杯行迟。醉吹铁笛花下坐，是仙是逸谁能知。我惭窃禄驱驰早，贪看图中似蓬岛。何日相携持斧翁，共入华山拾瑶草。"}