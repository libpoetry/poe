{"id":"820618","title":"玲珑四犯","dynasty":"清末近现代初","author":"吕碧城","text":"一片斜阳，认古甃颓垣，蝌篆苔翳。倦影铜驼，催入野花秋睡。尽教残梦沉酣，浑不管、劫馀何世。看凄迷、废垒萝蔓，犹似绮罗交曳。艳尘空指前游地，黯销凝、屧香黏蕊。大秦西望苍烟远，谁解明珠佩。重溯故国旧闻，记八骏、曾驰周辔。惹赋情绵邈，春痕长晕，穆瑶池际。"}