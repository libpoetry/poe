{"id":"654227","title":"赠文林翰林编修陈公哀辞缉熙之父","dynasty":"明","author":"张宁","text":"余尝息御于苏台兮，寻弭节于辽阳。徵遗铭于幽竁兮，访故事于遐荒。闻先生之少孤兮，形影相吊而无亲。攀千仞而独上兮，如一发之引千钧。亦既识夫康庄兮，坦顺适乎前路。握瑶瑜以自好兮，力衔策而疾步。世方以其事为事兮，夫何独先生之好修。彼将絷凤凰以司晨兮，扰骐麟以曳辀。夫既知其不可兮，姑将反是以求道。何枘凿之终不可以相入兮，又竿瑟之异好。返兰舟于漭漾兮，回素辔于寥廓。苟初心之未渝兮，虽隐约其奚怍。盖智者不訾予以迷邦兮，而枉者将罪予以怀璧。嗟厉阶其孰基兮，而祸本其谁植。女入室而见妒兮，不嫁何尤。士入朝而见嫉兮，不仕何忧。岂刚者恒足以致缺兮，而美者必于致毁。璞玉之必于见剖兮，而渊珠之必于见取。胡为乎煽烈火于馀烬兮，加矰缴于伤羽。彼苍苍者其广大兮，而㷀㷀之谓何。匪予行之当是兮，谅矢心而靡他。行遥遥其日远兮，心耿耿而伤悲。羌去故而即新兮，念长往而不来。旦引领于国门兮，夕凝睇于桑梓。登高丘而望远兮，或居閒而独语。曾岁月之几何兮，倏少壮之代谢。憯辽鹤之夙吊兮，惊楚鵩之集舍。魂杳杳以无归兮，魄沉溟而忘故。渺尘海之不可以极兮，又云关之不可以经度。风凄凄其昼吟兮，雪缤纷其夜零。日卓午而不明兮，草逢春而不青。忽天宇之开霁兮，仰恩光之下泽。慨仁者之有后兮，叹生死而肉骨。驾灵舆于万里兮，复此故丘。贲徽名于九原兮，荣溢东州。方其阽身就死而无所恤兮，又孰念夫孤嫠。兴坠继废而人所不亿兮，天实为之。"}