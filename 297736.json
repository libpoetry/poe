{"id":"297736","title":"念奴娇·送梦蘧北游","dynasty":"现代","author":"傅熊湘","text":"轻阴催暝，怅满天清露，故人临别。明月照人如有恨，况近中秋时节。几度徘徊，几番延伫，忽忽参辰没。朋游星散，文园诗酒消歇。回念郁郁劳生，客中强半，销尽轮蹄铁。又觅狗屠燕市去，苦恋关山风雪。辽海波寒，塞尘春暖，应念归鞍发。倘逢相问，道侬依旧犹活。"}