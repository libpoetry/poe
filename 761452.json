{"id":"761452","title":"忆旧游  小舫太守命题从军记旧图","dynasty":"清","author":"蒋春霖","text":"看胸罗宝宿，气吐长虹，武库家声。烽火湘沅静，待文雄飞檄，九派江清。回首八公山色，草木助疑兵。算剑影干霄，欃枪自堕，肯赋芜城。功名入图画，听笳鼓归来，云拥双旌。廿四桥边月，伴司勋闲醉，海国花明。髀肉漫惊鞍马，封拜待书生。试笑看先鞭，燕然再勒钟鼎铭。"}