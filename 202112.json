{"id":"202112","title":"谢公定所宝蕃客入朝图贞观中阎立本所作笔墨","dynasty":"宋代","author":"李廌","text":"君不见燕然易水波桑乾，东连鸭绿西贺兰。古来战地骨成土，赤棘白草沙漫漫。汉筑朔方置上郡，晚岁欵塞惟呼韩。贞观文皇力驯制，诸蕃君长充王官。玉门不关障无候，驿道入参天可汗，蛮夷邸中诸国使，旃裘椎髻游长安。我恨不为典属国，望古遥集真可叹。今观此图写职贡，要荒种落蒙衣冠。兽蹄鸟喙或鬼色，想见膜拜皆盘跚。圣朝贤良谢夫子，劲气烈烈霜风寒。目眵唇焦万卷烂，笔头成冢墨成滩。南阳劝驾一封传，入对三道朝金銮。万言阶对万乘喜，声名一日青云端。行当遨游庙堂上，坐令四国相交欢。羽书不驰烽火冷，鸣鸡吠犬何敢干。借令跳梁出巢穴，当用斧斤摧髀髋。戎亭喋血无噍类，藁街县首如狐貛。君当自画凌烟阁，纵有此图何必观。同僚华原贵公子，求公此画公无难。乃知功名丈夫志，不惑玩好劳肺肝。怜渠孜孜画成癖，心欲速得如羽翰。不如遣佐箧中品，犹胜弃捐终不看。"}