{"id":"740194","title":"闰七月十五日夜泊沧州看月","dynasty":"清","author":"章恺","text":"鳌背西风蓬岛客，扁舟来看长芦月。海霞销尽暮天高，万里秋光铺玉雪。静浪初惊琼塔浦，浑波亦作冰壶洁。樯镫岸火两微茫，烟笛风讴共清绝。我从抱病红梨馆，屈指清蟾几圆缺。三年江海未归心，今宵合共灵娥说。白蕉两袖太凄冷，绿蚁一樽相映热。夜深凉水浸般窗，梦绕仙人白银阙。"}