{"id":"798987","title":"泛春苕·题冼玉清女士水仙图","dynasty":"清","author":"杨玉衔","text":"翠带珠缨。向游仙队里，恍遇云英。镂冰质，凌波步，家何在、渺矣蓬瀛。擎盘独出衣裳冷，弹葱指、顿现娉婷。商周垒洗，种白玉莹然，心迹双清。娇颦烟媚书檠。似冰壶濯魄，一片虚明。空擎盏，忘沽酒，出门笑、依旧江横。岭梅兄姊山矾婢，人独立、茜影亭亭。归魂洛浦，扶醉梦依稀，月可中庭。"}