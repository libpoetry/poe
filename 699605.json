{"id":"699605","title":"有感","dynasty":"明","author":"袁宗道","text":"谩将八苦向人论，造物聊萧不敢言。穷鬼昌黎今到骨，痛儿卜夏乍收魂。杯棬岂识干时调，樗栎难酬养士恩。检点平生多可恨，排愁忏罪仗空门。何缘贫病苦相侵，长日抛书卧竹林。遂有二毛愁揽镜，只因八口重抽簪。青山岂得兼朱绶，白发由来雕素心。未有大丹添岁月，不如浊酒任浮沈。"}