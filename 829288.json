{"id":"829288","title":"京中春日有作","dynasty":"清末近现代初","author":"沈尹默","text":"紫陌春雷走钿车，柳阴深锁馆陶家。人间瑶草难为佩，天上琼枝尽作花。有酒终浇赵州土，多金惟买越溪纱。昔人行乐今人笑，玉树流光起暮霞。草色云容今古同，春情似絮惹晴空。千株苑树有新绿，十里宫墙无故红。金策赐秦成已事，连城输赵定谁功？无人解作援笳者，入塞愁声倚晚风。"}