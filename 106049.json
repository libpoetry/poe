{"id":"106049","title":"薄游叹·薄游庾公楼","dynasty":"元代","author":"方回","text":"薄游庾公楼，俯仰三十载。触目昔人非，惟有庐山在。巴峡挟洞庭，彭蠡在沧海。奔涛何时休，故道终不改。翩舟事如昨，缁鬓忽已皠。俗隘路方棘，体病气未馁。春尽困旅琐，此意果谁待。欲见湘南人，问之以兰茝。川途恐寇暴，徒御鲜资贿。危阳日九回，山茹且归采。"}