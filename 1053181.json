{"id":"1053181","title":"早秋南楼书事","dynasty":"宋","author":"释道潜","text":"白帝初回天地秋，井梧叶老阴尚稠。森森爽气入屏幔，骨冷魂清无汗流。觉来览眺觅佳处，挟册独上西南楼。崇山广泽坐可挹，远水孤村横道周。上窥青天堕海日，下瞰白鹤盘庭楸。谁令浓阴起曾嶂，扑扑乱眼如云浮。埋林涨壑只俄顷，抚袂掩抑将谁俦。明星皎月邈难见，络纬蟋蟀空啁啾。安得风生土囊口，万里一扫无停留。王孙未归空碧草，我思不见徒离忧。"}