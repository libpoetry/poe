{"id":"41184","title":"入华子岗是麻源第三谷五言","dynasty":"南北朝","author":"谢灵运","text":"南州实炎德，桂树凌寒山。铜陵映碧润，石磴泻红泉。既枉隐沦客，亦栖肥遯贤。险径无测度，天路非术阡。遂登羣峯首，邈若升云烟。羽人绝髣髴，丹丘徒空筌。图牒复摩灭，碑版谁闻传？莫辩百世后，安知千载前。且申独往意，乘月弄潺湲。恒充俄顷用，岂为古今然！"}