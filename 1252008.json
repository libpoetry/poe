{"id":"1252008","title":"林塘幽十四韵","dynasty":"元末明初","author":"张宪","text":"胜境惬幽寻，芳塘漾茂林。浸天惊滉漾，拔地见萧森。隔水时闻磬，穿花或听琴。青浮鳌弁小，黑直蜃宫深。跃藻跳珍鲤，争枝坠野禽。风回微作籁，云去尚留阴。鹤起如迎客，龙归若献琛。萝房依荫芘，宝筏渡迷沉。春雨移舟坐，秋霜倚杖吟。兴惟便枕簟，懒欲弃冠簪。住久将忘世，观来已悟心。埃尘犹不测，荣辱岂能侵。天乐朝朝下，神灯夜夜临。阎浮那有此，大士现潮音。"}