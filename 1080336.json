{"id":"1080336","title":"送尹少稷贤良还怀玉山","dynasty":"宋","author":"吕本中","text":"青松在庭槛，乃受众目怜。念彼岁寒枝，肯争桃李妍。不如卧涧壑，岁久霜雪前。尹侯东州英，炯若珠在渊。避地走南荒，因循留瘴烟。归来怀玉山，草草屋数椽。深居绝万虑，读书欲忘年。偶出到城市，颇厌尘嚣煎。搜肠出妙语，赠我以长篇。行潦被注挹，朽木烦彫镌。纷纷车马间，孰能知子贤。别归值短晷，肯复更留连。我老百事废，钝马难加鞭。清霜粲屋瓦，白云常在天。怅望子所居，欲去无夤缘。"}