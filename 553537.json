{"id":"553537","title":"送医士张孟经归华亭","dynasty":"明","author":"王绂","text":"张君深得活人理，白发萧骚垂两耳。颜面如童步若飞，自说平生能服饵。京都卖药三载馀，帘垂一榻廛中居。荣名利禄不挂口，向人只讲岐黄书。曾闻旧业松陵曲，井臼依然邻二陆。鲈肥秋浦莼正香，虎卧芳林杏初熟。今年忽复思东归，海门一叶春帆飞。到家尊酒作良会，当时耆旧今应稀。都门柳花飞白雪，欲折长条赠君别。不知此去几时来，我亦相从问丹诀。"}