{"id":"761212","title":"一萼红  清明前一日，偕周莲伯散步城北，红日已西，乃至虹桥，复买小舟过桃花庵、莲性寺，烟水凄然，游人绝少，共溯洄者渔船三两而已","dynasty":"清","author":"蒋春霖","text":"趁春晴，步前汀未晚，舟小蹙波行。抱树溪弯，眠沙石老，芳草随意青青。乍惊起、闲鸥短梦，伴落日、三两棹歌声。水曲豪筝，柳阴丛笛，那处重听。多少夕阳楼阁，倚阑干不见，空见流莺。萤苑星繁，虹桥月艳，还记玉辇曾经。自湖上游仙事杳，问桃花、又过几清明。剩取凄烟楚雨，愁画芜城。"}