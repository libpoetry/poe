{"id":"1106530","title":"念往","dynasty":"宋","author":"王炎","text":"生别有见日，死别无返时。绸缪结发初，百岁以为期。岂意中道间，弃我忽如遗。玉骨空委蜕，青山未同归。晤语永已矣，衰怀宁不悲。畴昔鳙溪翁，重为子相攸。谓我稍可教，许以相匹俦。此德未及报，黄发归山邱。今又舍我去，垂老增百忧。深念不能置，泫然清泪流。半生共飘泊，所至无定居。晚有一区宅，乃以丧来归。乐少辛苦多，呜呼止于斯。临没尚了了，儆戒皆可书。子言不可忘，我意当何如。有姑共饘粥，有子自抱乳。人亦有困穷，子独最艰苦。晚岁未即安，此身先逝矣。逝者不可作，在者谁与处。欲以理夺情，怅然还念起。"}