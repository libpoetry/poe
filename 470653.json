{"id":"470653","title":"送程孟阳楚游","dynasty":"明","author":"郑胤骥","text":"自君有楚役，离念日以旋。今兹遂行迈，那免相迍邅。接欢已成暂，后会方欲悭。前夕把君诗，不觉为泫然。平生相从乐，转为忧所缘。子性快游览，杖屦本翩翩。楚中况名胜，山水天下传。此中亦聊尔，于子良亦便。风景岁欲暮，放舟枫叶寒。远寒晕晴颊，微霜点秋颠。神闲妙磅礴，笔墨烟霞鲜。胸中芥蒂心，荡尽为长川。蹇予久落落，触途多拘牵。终年缩身首，有似蚕营绵。天地亦大矣，蹙蹙步武间。人生欲何为，宁不亦可怜。何当长相从，披云老溪岩。愿子无他赠，愿子安食眠。世路今方难，古心空自鞭。"}