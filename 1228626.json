{"id":"1228626","title":"后采薇歌","dynasty":"元","author":"刘诜","text":"春采薇，婴儿拳。卖与豪门破肥鲜，年年得米不费钱。冬采薇，潜虬根。白石荦确斸掘难，俯身榛莽如兽蹲。山寒雪高衣裂破，堑藤束缚筠篮荷。瘦妻羸子暮候门，地碓夜舂松节火。沸浆浮浮翻小杓，湿雾腾腾升土锉。熬烹成饵廿比饴，一饱聊偿终日饿。冬采薇，犹可为，春采薇，今年根尽春苗稀。豪门有米无可卖，陇麦短短难接饥。采薇采薇，我闻夷齐尝食之，饿死首阳天下悲。呜呼天高荡，万物微，我死安得苍天知。"}