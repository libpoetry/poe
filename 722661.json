{"id":"722661","title":"后秋兴八首辛丑岁逼除作。时自红豆江村徙居半野堂绛云馀烬处","dynasty":"明末清初","author":"钱谦益","text":"当风一叶战层林，抚己孤怀抱郁森。屋老空亭笼壁响，窗疏鄛纸划灯阴。鸡豚麦饭荒江泪，粔籹椒盘故旧心。噩梦惊回成独语，谁于寒夜捣孤砧？分野条分界画斜，数行朱墨揽中华。小楼骋望巢车阵，故纸横穿凿空槎。醉唱铙歌当伐鼓，闲拈芦管压吹笳。竹窗永夜犹焚诵，灯火青荧礼白花。冬日荒凉淡夕晖，晨光犹喜报熹微。潜虬自护沧江卧，退鹢仍依故国飞。扪古齿牙惊互搰，扶头腰领恐相违。只鸡近局关心处，却羡僧园菜把肥。廿载光阴四度棋，流传断句和人悲。冰凋木介侵分候，霜戛风筝决战时。觚竹悬车多次舍，皋兰轻骑尚逶迟。灯前历历残棋在，全局悠然正可思。少日囊书坐北山，轻狂自喜试兵间。残棋楼橹思横海，卧马城闉说散关。汗竹纡馀淹素发，寒松孤直伴苍颜。白颠未了书生债，昔梦长随漆管班。年年楚尾望吴头，四序平分总是秋。赤羽黄尘犹未尽，青阳白发不须愁。漏穿地脉馀群鼠，砥柱天吴仗一鸥。接户军迟多老衲，凭将若个问添州？开天牛斗首神功，分布星辰手掌中。八骏未回西极雪，六龙仍扈大江风。南条日驾鼋鼍紫，北落星摧鱼鳖红。数卷残书遗石室，犁眉翁与铁冠翁。流年老去付逶迤，取次春生仆射陂。才子朱弦歌绛雪，佳人锦字问琼枝。一龛灯永鱼声静，三叠琴繁鹤舞移。莫为牛衣频叹息，与君容易鬓丝垂。"}