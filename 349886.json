{"id":"349886","title":"念奴娇·拜元世祖像","dynasty":"清代","author":"曾廉","text":"天无南北，凭雄姿开过，辽金时地。朔雪炎风同万里，乃捏骨嵬天外。驾驭英雄，君王神武，多少干城寄。雪髯重颔，由来天寿无既。今日驱马都门，高梁河在，呜咽桥头水。琼岛春风花落尽，移了当年歌吹。休怪初明，通天台上，表奏还垂泪。却非髡侣，能为开国书记。"}