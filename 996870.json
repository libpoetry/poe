{"id":"996870","title":"和答莘老见赠","dynasty":"宋","author":"黄庭坚","text":"往岁在辛丑，从师海濒州。外家有行役，拜公古邗沟。儿曹被鉴赏，许以综九流。仍许归息女，采蘋助春秋。斯文开津梁，盛德见虚舟。离合略十年，每见仰清脩。久次不进迁，天禄勤校雠。文武脩衮职，谏垣始登收。身趋邺公城，逐臣既南浮。娈彼丞中馈，家庭供百羞。堂堂来问寝，忽为云雾休。遗玩犹在箧，汝水绕坟丘。南箕与北斗，日月行置邮。相逢辇毂下，存没可言愁。当年小儿女，生子欲胜裘。瓯越委琴瑟，江湖拱松楸。持节转七郡，治功无全牛。还朝蒙嗟识，明月岂暗投。抱被直延阁，疏帘近奎钩。三生石上梦，记是复疑不。隐几付天籁，阅人如海鸥。襟怀俯万物，颜鬓与百忧。长歌可当泣，短生等蜉蝣。悲欢令人老，万世略同流。轩冕来逼身，白蘋晚沧洲。履拂知道肥，净室见天游。小人乐蛙井，痴甚顾虎头。世缘真嚼蜡，骨相谢封侯。松根养茯苓，岁晏望华辀。"}