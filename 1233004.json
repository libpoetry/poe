{"id":"1233004","title":"壮士歌","dynasty":"元","author":"周巽","text":"君不见荆轲辞易水，飞盖过秦宫。一去不复还，白日贯长虹。又不见樊哙入鸿门，瞋目发冲冠。立饮斗卮酒，狂言敌胆寒。秦王绝袖环柱走，沛公间行脱虎口。两雄事异壮心同，拥盾何惭持匕首。近代羽林如虎貔，黄金琐甲元武旂。三石雕弓百发中，千钧宝鼎独力移。时危此辈尽奔散，如哙如轲知是谁。落日高台大风起，安得守边皆猛士。力挽天河洗战尘，功名图画麒麟里。"}