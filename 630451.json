{"id":"630451","title":"文玉居士七十一歌","dynasty":"明","author":"释函是","text":"天地之大德日生，圣人大宝不必位。世间所重谁仁贤，况复降心归善逝。法交犹忆十年前，十里香花拥法筵。选佛君家半筹室，阶前玉树犹翩翩。江门一别江水深，烽烟云水两浮沉。三老重来秋再半，闻君慕道同初心。白衣护法如护己，等视群生如一子。大觉金仙曾有言，长寿因缘秖有此。祝君从此更七十，存心济物长如佛。"}