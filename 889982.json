{"id":"889982","title":"赋半斋送张清卿分教嘉定","dynasty":"宋","author":"吴泳","text":"斗城将军半段鎗，汉宫美人半额妆。碧眼禅僧坐空室，花雨半床云半窗。道如大路皆可遵，不间不界难为人。卓哉圣人门，犹惜二三子。冉求只向中道画，季路仅及升堂止。穷山必到嵩华颠，穷水必极昆崙源。若非身心实造诣，未免口耳空啾喧。子归试取群书读，饱秣吾驹饭吾仆。却将全体为渠说，荡出峨眉半轮月。"}