{"id":"844593","title":"丁酉(1) 冬饯别黄星臣夫子(2) 解馆二首","dynasty":"清末民国初","author":"费墨娟","text":"久费栽培托彼苍，痴顽阿弟愧王郎。寒冲庾岭梅初放，霜逼疏林橘已黄。诗思宛同云水淡，离情更比海天长。匆匆归计难留住，珍重长亭酒一觞。听唱骊歌自觉痴，先生底事说归期？两年就馆恩何重，一别登程会更迟。海内争传惊座句，闺中强赋送行诗。明年上苑花如锦，宴赴琼林酒数卮。"}