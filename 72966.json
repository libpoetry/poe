{"id":"72966","title":"齐天乐·白头尚举齐眉案","dynasty":"元代","author":"韩奕","text":"白头尚举齐眉案，相敬未忘宾礼。细数流年，平头六十，恰好一周甲子。吾生贫贱，汝不厌糟糠，不嫌褴缕。□喜而今，已将婚嫁了儿女。顾顾共伊老矣。又何须更问，有无家计。翠艾成人，红榴结子，隐映薰风庭宇。年年到此。愿身健心安，共倾香醑。好添几个，好孙儿戏舞。"}