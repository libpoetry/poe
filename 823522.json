{"id":"823522","title":"尉迟杯","dynasty":"清末近现代初","author":"袁克文","text":"尘沙起。镇无语、独坐愁如水。惊飙渐入帘旌，还隔瑶窗十二。层台未隐。堪纵目、寥天黯无际。但阴阴、巷陌人家，夜凉庭院深闭。依稀树色江南，凭追思、东风小阁沈醉。断梦飘蘦，天涯惯空觅，向烟云画里。登临久、星稀月淡。照无寐、鸡鸣却未已。尽低回、怨笛声声，一回欢又成坠。"}