{"id":"685212","title":"暮雨郊游门次桐江许启衷韵","dynasty":"明","author":"王缜","text":"物外风烟自一家，游人不管世豪华。旋移小席贪看竹，更过前村学傍花。春服放歌忘故态，地炉分火试新茶。感时不尽登临意，闲倚阑干数暮鸦。一春清景在诗家，信马东风领物华。到处柴门多种柳，几人抱瓮自浇花。醉磨苔石供闲草，静听樵歌唱采茶。乘兴不知明月上，吟鞭犹待后楼鸦。"}