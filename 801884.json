{"id":"801884","title":"移居沧州蔡玉躬阁学以诗送行次韵奉酬","dynasty":"清","author":"马长海","text":"仕宦亦人情，沉沦堕其志。徒深山水怀，喜无儿女累。期为尘外游，今鼓沧浪枻。峨峨黄阁老，潇洒饶逸志。送我河之干，赠言有馀味。非不惜离别，孤怀喜能遂。沧州海一隅，可访安期辈。为问天地根，果否生天地。长跪谢微言，我将从此逝。"}