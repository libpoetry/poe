{"id":"162410","title":"念奴娇·玉林何有","dynasty":"宋代","author":"黄升","text":"玉林何有，有一弯莲沼，数间茅宇。断堑疏篱聊补苇，那得粉墙朱户。禾黍秋风，鸡豚晓日，活脱田家趣。客来荼罢，自挑野菜同煮。多少甲第连云，十眉环座，人醉黄金坞。回首邯郸春梦破，雾落珠歌翠舞。得似衰翁，萧然陋巷，长作溪山主。紫芝可采，更寻岩谷深处。"}