{"id":"1252468","title":"昭君曲二首","dynasty":"元末明初","author":"杨维桢","text":"胡月生西弯，明妃西嫁几时还。不见单于谒金陛，但见边烽驰玉关。汉家将军高筑坛，身骑乌龙虎豹颜。何时去夺胭脂山，乌乎何时去夺胭脂山。胡雁向南飞，明妃西嫁几时归。酪酥入馔损汉食，酸风中人裂汉衣。声音不通言语译，分死薄命穹庐域。君不见越中美人嫁姑苏，敌国既破还陶朱。嗟嗟孤冢黄草碧，祗博呼韩双白璧。"}