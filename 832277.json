{"id":"832277","title":"三姝媚 六禾见示催柳词，为和一解","dynasty":"清末民国初","author":"陈洵","text":"鞦韆墙外道。为佳人凝妆，黛蛾羞扫。采绿汀州，半李婚桃嫁，燕莺频报。病损腰支，应懒斗、罗裙芳草。往事销魂，谁挽青春，教伊年少。金缕秋娘歌了。听翠笛声中，几多情调。莫是东风，到有时才尽，剪刀难巧。劝酒光阴，空泪眼、当筵残照。第一相思无奈，樊姬俊小。"}