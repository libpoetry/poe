{"id":"918581","title":"水调歌头 雪中篘酒，恰得三十六壶，乃酹黄山之神，而歌以侑之","dynasty":"宋","author":"汪莘","text":"酿秫小春月，取酒雪花晨。漏壶插破浮蚁，涌起碧鳞鳞。谁觉东风密至，更带梅香潜入，瓮里净无尘。一见酒之面，便得酒之心。这番酒，□□□，未及宾。黄山图就，旧日境界喜重新。三十六峰云嶂，三十六溪烟水，三十六壶春。寄语黄山道，我是境中人。"}