{"id":"945659","title":"怜猫示内","dynasty":"宋","author":"陈著","text":"黑花一衔蝉，畜之今几年。捕攫奔走捷，巧黠乃其天。一脔亦割啖，分与眠席眠。迩来主人出，出久厨无烟。罄室鼠辈少，时得聊自延。不就邻妇呼，宁饥肯垂涎。夜寒身无栖，灶窟恬馀暄。灰染突尘涴，毛色非旧鲜。主人来归初，绕室如诉冤。旁人固不解，主人当知怜。云何云可恶，恶彼身挛拳。依随行坐閒，呵叱加笞鞭。不念昔可爱，惟恶今非前。本来是一物，色改爱遂迁。吁嗟乎猫乎，岂独于猫然。人于夫妇閒，情义亦罕全。花颜少年时，偎倚心相缠。皤皤白发垂，相丑亦相妍。吁嗟乎人乎，有耳听我言。人生七十稀，能得几时安。毋以私自贼，同室操戈鋋。举案与齐眉，当如孟光贤。糟糠不下堂，当与宋弘肩。不然祇自苦，于我何益焉。我赋我妇读，一笑愿不愆。"}