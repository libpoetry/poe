{"id":"1049864","title":"寂照大师匣藏相国寺坏壁秋景","dynasty":"宋","author":"郭祥正","text":"京城车马多尘埃，一见妙画心眼开。深山老木秋思静，苦雾郁郁诸峰埋。客骑蹇驴打不动，懊恼似忧寒雨来。崖平路转斗然绝，笔力未断空徘徊。胡为皴剥仅盈尺，鐍以大箧过琼瑰。师云昔是殿堂壁，治平大水馀皆摧。恰如卢仝玉碑子，中路扑折令人哀。玉碑一折乃无用，此画虽缺犹堪裁。君不见，山前路，路长不独忧风雨。前有毒蛇后猛虎，磨牙矫尾藏深坞。圣人皇皇嗟逆旅，画工意思非无补。非无补，谁信之，纷纷门外誇轻肥。"}