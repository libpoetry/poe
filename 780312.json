{"id":"780312","title":"水调歌头 吴门旅夜雨寄怀季贶","dynasty":"清","author":"周星誉","text":"积暝动江郭，秋色漫吴宫。冥冥万家楼阁，都在雁声中。此际天涯夜雨，多少联床兄弟，裌被暖西风。独客耿无寐，枕手听疏钟。温玉茗，爇银叶，兴都慵。打窗簌簌如语，冷翠下疏桐。想得木犀花底，独展陈编消夜，帘闪一灯红。念此感寥落，归思落乌篷。"}