{"id":"682958","title":"明山云望诗","dynasty":"明","author":"尹台","text":"昔有卢阳令，避世当乱残。来家沅水汭，几叶扬翩幡。皇皇肇尔祖，发挥一何艰。有志郁不显，混迹丘廛间。义声动四壤，贤哉人共传。青松生涧底，百尺凌寒苍。幽兰媚浚谷，在远闻芬芳。伊人秉奇尚，被褐怀璆琅。躬耕沉侧陋，高风自扇扬。伟与抗孤躅，倔立振黔阳。明山旧春水，英英含白云。隧墓问谁氏，德人在中坟。生时等荣乐，亡没谁独闻。纷纷蓬科下，侯王岂辨分。君看兹垄碣，千载播清芬。嗟余夙婴疢，茕孑悼先民。祖书何能读，往笥悲暗尘。横山丽松柏，白云在高旻。感君怵怆意，因之叹恨陈。怀哉歌此曲，今古同悲辛。"}