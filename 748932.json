{"id":"748932","title":"黄山诗 其三","dynasty":"清","author":"魏源","text":"老松生空山，一物无可恃。得天惟云液，得地惟石髓。母石而父云，化亿万龙子。有似石纽圣，剖腹能生启。禀兹坚劲性，怪怪奇奇起。势不欲上天，横行云海里。性石不性木，肯共云生死。但知极松变，那顾失松体。一峰踞一龙，万峰万龙倚。空山风雨来，精灵互神鬼。苍叟夜叩扃，闭门君勿理。"}