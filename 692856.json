{"id":"692856","title":"有感八首","dynasty":"明","author":"杨爵","text":"燕语遗窗外，熏风入卧边。真怀死难易，岁序几经迁。国步终成踬，双毛半已颠。独怜忧世念，空自九重悬。期亲堂上老，游子泪潸然。假寐惊还起，余生死复延。脚跟总实地，屋隙是晴天。骨肉心难遏，朝朝百虑牵。老去心犹壮，诗成一洒然。襟怀羞缕缕，风景叹年年。伫立凶危地，出王日夜天。死亡诚旦暮，终不受人怜。忆昔躬耕日，蓬庐梦九州。握珠虽易出，按剑总难投。草芥生犹在，君王尚远谋。古来杀谏士，谁可免多忧。好景随时在，幽人心自如。难将当世事，得免动相于。总是更新念，还能展旧书。古人心已逝，谁共叹离居。残雨急声住，窗风更觉新。独怜幽景暮，空抱此心真。跬步万方足，经年百死身。每忧深罪里，无以答苍旻。庭院幽沉处，黄鹂声自和。炎风侵夏木，世道转颓波。夙志逢时健，韶光双鬓皤。如何人世上，独我忧心多。有时乐兴至，触目更忧来。时觉寸心郁，未能尽日开。人谋尚消息，天意自安排。将此百年志，空余万虑灰。"}