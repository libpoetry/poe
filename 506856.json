{"id":"506856","title":"环秀堂为御史李安题","dynasty":"明","author":"杨荣","text":"田西美山水，面面景物同。层峦峙高标，叠嶂开芙蓉。湛湛碧玉流，清光涵太空。蜿蜒势回抱，恍若虬与龙。搆堂据清胜，秀气於此钟。浮岚蔼窗户，黛色侵帘栊。凭高一翘首，如在瑶环中。惟子孕灵秀，卓卓超凡庸。峨豸侍明主，屡沐恩波浓。勖哉崇令德，光价昭无穷。"}