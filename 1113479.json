{"id":"1113479","title":"夏日南湖汎舟因过琼华园六首","dynasty":"宋","author":"张镃","text":"淡日轻阴晒麦天，水边閒唤木兰船。不游东港西陂熟，争得人知是散仙。草生荒径没靴深，寂寂危亭藓晕侵。翠辇不来知几夏，野禽啼暝古松林。两岸人家水映门，谁知城里有深村。照畦罂粟红灯密，绕舍戎葵紫缬繁。头上云忙雨欲来，箬篷还转碧芦隈。中流数点沾衣湿，便放西山夕照开。诗思浑如菖歜苦，宦名那似术羹香。朝来但听霏微雨，自种丛榴怪石傍。滑泥宁复问怀沙，且醉杯中琥珀霞。触事背时还独笑，安排明日取虾蟆。"}