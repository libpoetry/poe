{"id":"689303","title":"厓门怀古","dynasty":"明","author":"佘光裕","text":"白昼冥冥烟雨霏，江山人事两全非。悲风落日寒潮急，独有云涛护宝衣。翠华归去紫龙宫，北骑长驱朔漠风。万古冤魂遗恨在，空馀鲛泪洒英雄。宋室逢厓王气终，鼋鳖窟作帝王宫。江山故苑今何在，百二雄图夕照中。沧海龙归彻九冥，堂堂正气满沧溟。皇图帝业俱消索，只有丹心照汗青。海上楼船战血红，何能一旅补天工。尘沙满地风波恶，衰草残烟断晚鸿。"}