{"id":"269803","title":"琵琶仙·次姜白石韵","dynasty":"现代","author":"吴湖帆","text":"山馆无眠，只听雨、夜滴蕉窗愁叶。回记斜日河桥，归来顿悽绝。偏纵有、莺娇燕姹，但心苦、断魂红鴂。芍药将离，琵琶似续，凭向谁说。谩提起、踪迹天涯，度兵火、仓皇旧时节。犹好一枝栖艳，倚安巢芳荚。人渐老、风情未减，映薄罗、粉腕如雪。恍梦巫峡云回，又成轻别。"}