{"id":"1216621","title":"息斋竹石古木为会稽韩季博士题","dynasty":"元","author":"张翥","text":"老竹叶稀多秃枝，新竹碧润含幽姿。箨中龙子振春蛰，突出雷雨头参差。旁蹲怪石石罅裂，裂处恍惚疑龙穴。山中有树皆十围，活干撑青死槎折。霜皮食尽乾藓文，半顶斩立双桠分。最后一枝身出群，垂枝倒走阴崖云。李侯标致不可得，小字亲题别涂黑。纵横不在摩诘下，萧爽直与洋州敌。玉堂学士欣见之，浓墨大书真崛奇。森然一片铁石笔，妙甚七字琼瑰词。此诗此画今两绝，把玩微风动毛发。只应真宰泣雕镂，一夜山窗冷秋月。"}