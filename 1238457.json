{"id":"1238457","title":"桂林樵者为边季节赋","dynasty":"元末明初","author":"郭钰","text":"月中桂树三千尺，吴刚斫之不能得。桂林樵者今如何，万顷秋山白云白。樵者早年才力高，论诗自许诗中豪。前辈衣冠识文献，中年词赋含风骚。词林艺圃渺无极，撷秀采奇随所择。袖中玉斧光芒寒，眼前不用生荆棘。旧来种桂高成林，团团十亩悬清阴。明月流辉夜如水，西风吹梦香浮襟。客来有酒林下酌，酒酣共说归樵乐。江上渔翁寻旧约，一声长啸山花落。君不见南山捷径芳草迷，东山别墅寒鸦飞。明朝若遇围棋客，斧柯烂尽君无归。"}