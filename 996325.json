{"id":"996325","title":"二十八宿歌赠别无咎","dynasty":"宋","author":"黄庭坚","text":"虎剥文章犀解角，食未下亢奇祸作。药材根氐罹斸掘，蜜虫夺房抱饥渴。有心无心材慧死，人言不如龟曳尾。卫平哆口无南箕，斗柄指日江使噫。狐腋牛衣同一燠，高丘无女甘独宿。虚名挽人受实祸，累棋既危安处我。室中凝尘散发坐，四壁矗矗见天下。奎蹄曲隈取脂泽，娄猪艾豭彼何择。倾肠倒胃得相知，贯日食昴终不疑。古来毕命黄金台，佩君一言等觜觿。月没参横惜相违，秋风金井梧桐落。故人过半在鬼录，柳枝赠君当马策。岁晏星回观盛德，张弓射雉武且力。白鸥之翼没江波，抽弦去轸君谓何。"}