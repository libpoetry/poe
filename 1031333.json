{"id":"1031333","title":"四贤一不肖诗 余安道","dynasty":"宋","author":"蔡襄","text":"南方之强君子居，卓然安道襟韵孤。词科判等屡得隽，呀然鼓焰天地垆。三年待诏处京邑，斗粟不足荣妻孥。耳闻心虑朝家事，螭头比奏帝日都。校书计课当序进，丽赋集仙来显涂。诰墨未乾寻已夺，不夺不为君子儒。前日希文坐言事，手提敕教东南趋。希文鲠亮素少与，失势谁复能相扶。崭然安道生头角，气虹万丈横天衢。臣靖胸中有屈语，举嗌不避萧斧诛。使臣仲淹在庭列，日献陛下之嘉谟。刺史荣官虽重寄，奈何一郡卷不舒。言非由位固当罪，随漕扁舟尽室俱。炎陬此去数千里，橐中狼籍惟蠹书。高冠长佩丛阙下，千百其群诃尔愚。吾知万世更万世，凛凛英风激懦夫。"}