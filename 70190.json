{"id":"70190","title":"月中仙·遭遇中秋","dynasty":"元代","author":"王哲","text":"遭遇中秋，近初更气爽，风定云散。虚空露降，阐万里晴天，显青玉案。举头瞻海岸，涌出金盘烂烂。不特门门焕。人人共喜，贫富总争看。谁能晓悟清辉，这银蟾里面，深隐阳算。星稀宿罕。使鹊为飞去，与离为伴。一轮圆又满。正当午、恰分子半。放光明灿。庵前召我冲霄汉。"}