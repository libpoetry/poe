{"id":"808637","title":"秦总兵良玉","dynasty":"清","author":"严遂成","text":"忠顺昔受封，慕华款贡市。功惟不内犯，而无臂指使。石柱白杆兵，勤王万里行。征播剿楚豫，解围成都城。奢安以次定，噬蜀贼锋横。西南半壁天，孤撑一掌劲。夫瘦云阳狱，阵亡者季孟。老寡百战馀，安然考终命。平生娴翰墨，笳鼓叶竞病。木兰女儿身，戎装拖朝绅。伞盖拜汉赐，于铄冯夫人。"}