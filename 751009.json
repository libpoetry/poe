{"id":"751009","title":"偕张方伯樵野琴台秋禊 其二","dynasty":"清","author":"黄良辉","text":"炎岭富鹓鷟，翰飞陵楚甸。嘤鸣索其俅，阔音振逸面。阊阖厉严飙，缮威诘戎战。貙膢岁聿举，折胶敉萌变。愉此暇日丰，衿綦盛驩燕。气清沙羡出，霜落翼际见。赪苕缨广隰，绿芜络修院。锵洋太音希，曶罔元风扇。邈缅汉儒疏，眇默晋臣传。殊世抗高躅，遗徽鹜奔电。虽乏鹍弄娱，云物餍遐眷。君子福所绥，嘉祥日衎衎。"}