{"id":"522922","title":"香山寺","dynasty":"明","author":"李梦阳","text":"万山突而止，两崖南北抱。凿翠置殿榭，级石上穹昊。高卑各称妙，曲尽结构巧。有泉如线缕，盘转出松杪。嗜奇忘登顿，缘危肆探讨。险绝逼牛斗，萧飒若风岛。夜宿来青轩，天色碧可扫。湖沙静莽莽，海月白皓皓。想当邦邑初，此地只蒿草。绮丽仡谁凿，岩壑澜相袅。但看全盛时，民力为兹槁。"}