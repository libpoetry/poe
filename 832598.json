{"id":"832598","title":"渡江云 沪上遇伯韬，旋复别去，歌酒相劳，声为此词","dynasty":"清末民国初","author":"朱祖谋","text":"江风残酒夜，软潮半落，带梦卷回帆。断镫春尚浅，溅泪看花，冷约背梅崦。嘶骝罢跃，渐领略、荒雪江南。吟望低，白头谁侣，照坐有颓蟾。恹恹。哀时词赋，送老关河，搅尊前百感。休更将、危阑烟柳，分付何戡。明朝照鬓秦淮绿，怕雨昏、风暝愁兼。歧路语，重逢竟湿青衫。"}