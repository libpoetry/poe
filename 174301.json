{"id":"174301","title":"次韵友人寄牡丹","dynasty":"宋代","author":"郭印","text":"我居不识春，春至验鸟语。谁知有芳丛，远在幽人墅。千葩笼雾縠，万朵罗烟缕。盛开笑白日，半落啼红雨。馀花自臣妾，天公费机杼。赏玩应亡厌，分来傥相许。秾姿忽在眼，微馥惊穿户。初观但妖韶，细看尤媚妩。尚想压枝态，未易此间伍。何当就花饮，不忧肠胁腐。"}