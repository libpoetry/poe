{"id":"155761","title":"送晏伯安·古绸於今婺","dynasty":"宋代","author":"喻良能","text":"古绸於今婺，盖亦一壮县。剧繁号难理，百令无一健。英英晏伯安，年壮政则练。咄嗟扫宿弊，谈笑了宿案。公庭坐无事，自可名道院。老眼空四海，於公惊创见。今公赋归欤，敢以一语饯。边陲正驿骚，朝野未闲燕。公才浩纵横，敌可受八面。要须诣明光，上书还自荐。口伐或箸筹，收功在不战。不然飞刍粟，坐使军储羡。"}