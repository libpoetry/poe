{"id":"104028","title":"高车再过谢永叔内翰","dynasty":"宋代","author":"梅尧臣","text":"世人重贵不重旧，重旧今见欧阳公。昨朝喜我都门入，高车临岸进船逢。俯躬拜我礼愈下，驺徒窃语音微通。我公声名压朝右，何厚於此瘦老翁。笑言哑哑似平昔，妻子信说如梁鸿。自兹连雨泥没胫，未得谒帝明光宫。冒阴履湿就税地，亲宾未过知巷穷。复闻传呼公又至，黄金络马声珑珑。紫袍宝带照屋屋，饮水啜茗当清风。邀以新诗出古律，霜髯屡颔摇寒松。因嗟近代贵莫比，官为司空仍待中。今成冢丘已寂寞，文字岂得留无穷。以此易彼可勿媿，浮荣有若送雨虹。须臾断灭不复见，唯有明月常当空。况我学不为买禄，直欲到死攀轲雄。一饭足以饱我腹，一衣足以饰我躬。老虽得职不足显，愿与公去驩乐同。驩乐同，治园田，颍水东。"}