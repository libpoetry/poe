{"id":"690928","title":"寄头陀端公","dynasty":"明","author":"李之世","text":"层层破衲冲云寒，披发蒙头不著冠。话到传心无半字，活人长施一丸丹。黄云山下漏声声，记得同师采药行。莎径稻田扪露遍，撷来蔓草不知名。三尺蒲团七尺筇，四更残漏五更钟。一声唤醒缘生梦，月在寒潭风在松。两年三度水云期，可似三生石上时。师自幻游吾幻住，相逢谁唱竹枝词。"}