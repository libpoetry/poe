{"id":"159000","title":"念古·贤哉邴曼容","dynasty":"宋代","author":"宋庠","text":"贤哉邴曼容，出处知所据。官馀六百石，辄自移疾去。富贵非不怀，殆辱亦先虑。嗟我材下中，叨恩最蕃庶。尧庭纳言职，轩野方明御。服衮作槐班，曳履南宫署。虽经斥免诮，尚玷高华处。徒有守直弦，何能借前箸。愚甘六马对，谗恨三物诅。年来感衰疾，倦鸟思返翥。抗心望先哲，俯首惭昔誉。西景尚可收，归辕未云遽。傥以人望人，期君或吾恕。"}