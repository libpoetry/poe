{"id":"496393","title":"沁园春 其一 己丑新正","dynasty":"明","author":"杨慎","text":"甚矣吾衰，叹天涯岁月，何苦频催。奈霜毫种种，三千盈丈，丹心炯炯，一寸成灰。三径秋荒，五湖天远，儒术于吾何有哉。君知否，盼行云不住，流水难回。寂寥谁与徘徊。好事者、惟输曲秀才。恁昏花老眼，底须窥牖，支离病脚，最怯登台。思发花前，人归雁后，百感中来强自裁。狂歌好，只清风和我，明月休猜。"}