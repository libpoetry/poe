{"id":"130796","title":"次韵弟观用王介甫桃源行韵写感为西湖行","dynasty":"宋代","author":"陈著","text":"钱塘江头驻龙马，西湖风光甲天下。西湖西边屋万閒，中有沈沈醉花者。莺莺燕燕日日春，萍虀豆粥蜡代薪。黑杀吹飚忽过江，忧贻君父辱在臣。烽火连天天已近，浪将督师答天问。畏缩不前江神嗔，坐受排墙侣西晋。嗟今玉辇竟蒙尘，将相受辱甘帼巾。求如西晋已觖望，万世遗笑无人秦。"}