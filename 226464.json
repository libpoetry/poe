{"id":"226464","title":"合欢带·身材儿","dynasty":"宋代","author":"柳永","text":"身材儿、早是妖娆。算风措、实难描。一个肌肤浑似玉，更都来、占了千娇。妍歌艳舞，莺惭巧舌，柳妒纤腰。自相逢，便觉韩价减，飞燕声消。桃花零落，溪水潺［氵爰］，重寻仙径非遥。莫道千酬一笑，便明珠、万斛须邀。檀郎幸有，凌云词赋，掷果风标。况当年，便好相携，凤楼深处吹箫。"}