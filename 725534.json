{"id":"725534","title":"还东田宅赠朋离诗","dynasty":"南北朝","author":"朱异","text":"应生背芒说，石子河阳文。虽有遨游美，终非沮溺群。曰余今卜筑，兼以隔嚣纷。池入东陂水，窗引北岩云。槿篱集田鹭，茅檐带野芬。原隰何逦迤，山泽共氛氲。苍苍松树合，耿耿樵路分。朝兴候崖晚，暮坐极林曛。恁高眺虹霓，临下瞰耕耘。岂直娱衰暮，兼得慰殷勤。怀劳犹未弭，独有望夫君。"}