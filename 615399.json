{"id":"615399","title":"送黄亮垣先生还朝","dynasty":"明","author":"李孙宸","text":"凉飔飒飒惊秋节，三城官柳鸣蝉咽。越王台倚越山云，王气千秋可揽结。传呼候馆抗前旌，夜来南斗避文星。津亭冠盖不知数，共言祖送黄先生。先生三朝旧名德，神庙贤良策第一。藉冠宫寮侍从班，身依子舍承欢日。年来冲圣御龙楼，讲幄文儒礼数优。金匮两朝徵实录，前席时虚待校雠。以此征车难久驻，谢传东山起别墅。行边烟雨五陵花，望里春云万家树。到日金銮凤翼开，如椽史笔总鸿裁。谟烈显承光琬琰，始信龙门一代才。圣明有道勤宵旰，夔龙勋业盈霄汉。宣麻早晚拜先生，伯仲之间见伊旦。蹇予夙昔托追游，归来一病狎沧洲。临岐自怅典型远，飞梦长随入帝州。"}