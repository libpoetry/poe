{"id":"1042924","title":"虎子","dynasty":"宋","author":"刘攽","text":"秦山十月朔风起，寒岩萧萧虎携子。樵苏绕山不敢采，赤豹黄罴相向死。关西少年勇似飞，白羽利镞黄金机。解胸陷脰心应手，功名一决何辞危。坐皮食肉已自快，况复猛毅充提携。雄姿英气实少并，不堪笼槛长羁縻。至今求食每摇尾，摧刚远害诚其宜。君勿爱泽麋山鹿大如马，牙角虽具无能为。阨穷隐约岂足讳，曾见白额跳踉时。"}