{"id":"491698","title":"渔栖辞","dynasty":"明","author":"刘崧","text":"苍林兮碧溪，我渔兮我栖。朝鸣榔于中泽兮，夕余济于澨西。波洄沿兮不可以倏迷，路窈窕兮风凄凄。反予遵兮故蹊，云鳞鳞兮不可以隮。漱白石兮藉芳荑，悄空谷其无人兮，见翩翩之凫鹥。志逸而嬉兮得丧以齐，纶不必施兮彼笭箵又焉足赍。乐哉洋洋兮，吾乌知尔之为鲦鲿为鲸鲵。"}