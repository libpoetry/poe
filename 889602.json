{"id":"889602","title":"送董伯玉造朝改秩","dynasty":"宋","author":"吴芾","text":"之子久言别，今秋忽此来。访我湖山上，连月相追陪。和诗动盈轴，举酒必尽罍。使我增眼明，顿觉忘衰颓。方将走山谷，乘兴共寻梅。一笑坐花下，覆此黄金杯。俄然告我去，遮路挽不回。匆匆陈祖席，再豁怀抱开。自古论治道，常患无人才。如子虽寒素，万口称贤哉。时运偶未至，半在困尘埃。从今脱选调，宁复嗟淹回。会见日千里，腾跃如龙媒。愿言更努力，圣主方筑台。"}