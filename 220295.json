{"id":"220295","title":"水栀·阴泉隐岩壑","dynasty":"宋代","author":"李处权","text":"阴泉隐岩壑，长夏发幽植。深处但闻香，往往樵苏得。幸不杂薪槱，论价亦何直。适从支郎舍，远致居士室。婆娑复偃蹇，其高不盈尺。铅华了不御，绚此冰雪质。我有古鱼洗，岁久莓苔蚀。注之清泠水，藉以璀错石。静态自愔愔，孤芳何的的。初疑云生礎，复讶月过隙。膏沐露穰穰，动摇风激激。忽然参鼻观，似欲破禅寂。俗物多丰肥，仙姿乃癯瘠。已输白玉英，更作黄金实。昌阳讵足数，薝蔔诚可匹。老来无所好，一见心辄溺。坐卧与之俱，於焉遂成癖。异时张紫微，饮客尽一石。放怀歌舞筵，折赠无所惜。蝉蜕倏仙去，楼居藐姑射。三嗅哦公诗，俯仰成今昔。问花花如嚬，对之长太意。"}