{"id":"795374","title":"风流子 依韵答慕韩","dynasty":"清","author":"俞浚","text":"汝年才弱冠，怎挨得、如此冷生涯。想潘岳善愁，霜侵旅鬓，谢安高卧，月照庭罳。问今日、几人怜白雪，谁个重乌衣。合浦明珠，终能遇主，荆山美璞，定必逢时。从来英豪也，多穷困此际，再自沉思。待看名题雁塔，志遂鹏飞。笑纷纭世态，真同幻影，寂寥词客，喜独扬眉。且守青毡旧业，莫负天知。"}