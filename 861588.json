{"id":"861588","title":"次韵答简簿","dynasty":"宋","author":"王炎","text":"少日牛衣尝熟眠，老来驼褐不护寒。欲呵龟手拈秃笔，怯看冰柱悬疏檐。东风不解著梅柳，翻作六出欺春妍。春回腊尽亦何好，但为浮生添一年。负郭有人如石笋，雪里哦诗自烹茗。胸中盎盎有天和，户外萧萧尚冰冷。日炊脱粟不自怜，却念野庐无爨烟。此忧未知可解否，准拟为君浮酒船。酒酣倾泻珠百斛，定觉挥毫转神速。闻道诸公双眼青，岂终遗此丰年玉。倦游别驾老更贫，自谋惭似龟藏六。诗来谓我清而臞，我方忍欲将忍饥。短蓑归钓寒江雪，纷纷世事休嗟吁。"}