{"id":"1083695","title":"辛巳腊月休日绝江至瓜洲观战地与马德骏冯圆中二郎中会舟回焦山德骏令嗣始来侍行某偶留金山不获与此游辄和三诗以寄怀时驾至镇江 圆中鹤字韵","dynasty":"宋","author":"史浩","text":"轻舠舣江浒，欲作扬州鹤。翩然下中流，隐隐片帆落。两岸阨海口，焦乃居上腭。呀呷受沧溟，馀地著万壑。碧瓦差龙鳞，浮图峙麟角。潮回露滩舂，礧砢出坚确。仆碑苍藓馀，琬琰在山脚。玉气薰林峦，风烟不萧索。何年王右军，大书此镵凿。遂令卫永辈，千古束高阁。嗟予咫尺许，来往诚大错。赖有三公诗，时时资咀嚼。唯忧赤地旱，兹石或流烁。用汝作霖雨，王言非戏谑。"}