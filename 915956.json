{"id":"915956","title":"题薰陾中兴庆寿颂","dynasty":"宋","author":"杨万里","text":"炎晖十叶生太皇，即宋光武赵少康。皇穹柱折地无轴，再辟三极纪八荒。与天同仁自同寿，八十万岁登九九。淳熙天子驾苍龙，春王三朝领群后。是时雪花晓尚飘，日华飞来雪即销。玉卮滟海泛椒柏，宝册错锦凋琼瑶。虞典汉仪照亿世，可无鸿笔描天地。下帷窥园几代孙，浓墨大书三万字。点窜封禅典引辞，涂改皇武贞符诗。珠玑金玉槌作屑，铸出夏鼎仍商彝。歧阳石鼓鱼贯柳，浯溪石崖非好手。谁将臣陾中兴庆寿篇，刻之玉版藏名山，何千万年千万年。"}