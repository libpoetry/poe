{"id":"645015","title":"题寿星图","dynasty":"明","author":"解缙","text":"玉堂燕寝眠紫云，梦谒蓬莱东海君。手招太白搴若木，身骑箕尾跨南辰。是时秋分日在丙，南极老人坐真境。精神散作白银光，烟雾葱茏出东井。萧萧两鬓明如雪，笑我青年无华发。手持绿玉当我前，度我长生九还诀。朝来旭日开曈昽，按图忽见白头翁。不知宇宙几甲子，丹光满面生潮红。长松团空结深绿，芝草琅琅满空谷。一泓清沼活灵龟，数尺阶除伏驯鹿。滔滔逝水催时改，碧桃花发春常在。请君细和白云谣，小住崆峒八千载。"}