{"id":"887507","title":"庆春宫/高阳台 其二","dynasty":"宋","author":"吴文英","text":"残叶翻浓，馀香栖苦，障风怨动秋声。云影摇寒，波尘销腻，翠房人去深扃。昼成凄黯，雁飞过、垂杨转青。阑干横暮，酥印痕香，玉腕谁凭。菱花乍失娉婷。别岸围红，千艳倾城。重洗清杯，同追深夜，豆花寒落愁灯。近欢成梦，断云隔、巫山几层。偷相怜处，熏尽金篝，销瘦云英。"}