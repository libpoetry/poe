{"id":"1111057","title":"五禽言和王仲衡尚书","dynasty":"宋","author":"朱熹","text":"提胡芦，沽美酒，春风浩荡吹花柳。不用沙头双玉瓶，鸟歌蝶舞为君寿。只今□醉是君恩，昨日之愁愁杀人。不如归去，孤城越绝三春暮。故山只在白云间，望极云深不知处。不如归去不如归，千仞冈头一振衣。泥滑滑，泥滑滑，秦望云荒镜湖阔。绿秧刺水水拍堤，牙旗画舸凌风发。使君行乐三江头，泥滑水深君莫忧。脱裤，脱裤，桑叶阴阴墙下路。回头忽忆舍中妻，去年已逐它人去。旧裤脱了却不辞，新裤知教阿谁做。麦熟吟，去年种麦有德音。祇今种熟谁快活，种者已卧官墙阴。仁公有政惠存殁，肯使催租更隳突。"}