{"id":"517358","title":"与鸣秋赵山人夜宿山居述怀有赠","dynasty":"明","author":"王称","text":"尘居厌湫隘，抗节慕远游。道逢佺乔侣，假以双翠虬。周览六合虚，阆风不可留。兹山富形胜，归来事玄谋。纫兰理初服，饮水期前修。芳盟及岁晚，世事轻云浮。伊人负奇抱，泛若乘虚舟。敛迹三十年，不应当世求。高斋探玄默，众妙穷冥搜。有时发逸兴，登临眺高秋。鸣奕送天籁，酌酒环清流。朝寻萝谷晓，暝期莲社幽。布衾清夜阑，款语相绸缪。冲怀薄华组，心迹同悠悠。青枫落远涧，芳兰蔽层丘。眇彼天际云，非君谁与俦。"}