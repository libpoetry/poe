{"id":"615419","title":"夜登黄龙洞作","dynasty":"明","author":"李孙宸","text":"出郭若不早，到山日已昏。阪从灯下陟，草自雾中扪。未历诸山胜，先寻古洞源。敢誇济胜健，还藉土人援。径窄时分队，山欹欲悸魂。登登路逾窅，望望岭加尊。遇石频思憩，穿岩或借蹲。风来时作阵，瀑响听如奔。俗骨何当换，幽怀暂许论。一身怜秽浊，双足想腾骞。稍过流杯石，知为天洞门。荒祠无卧具，聊共枕松根。"}