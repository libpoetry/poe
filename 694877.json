{"id":"694877","title":"杨氏园亭饯别谢榛二首","dynasty":"明","author":"宗臣","text":"名园开绮酌，芳榭停轩车。飞盖凌青云，冉冉振华裾。尊酒以斟酌，礼馔来中厨。秦筝奏我旁，吴歌惨不舒。借问远行子，离思竟何如。倦此燕山游，去彼漳河居。南北各万里，伫望沾裳衣。离思忽超越，逍遥事行游。散步过华池，芙蓉夹芳流。悲哉蟪蛄鸣，凄切动我愁。凝霜莽零落，明月澹飞楼。感此岁华暮，耿耿生百忧。居者不可去，行者不可留。去留两不惬，何以慰绸缪。"}