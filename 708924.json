{"id":"708924","title":"念奴娇  俞右吉自言近日眼明喜为此赠","dynasty":"明末清初","author":"曹溶","text":"禾城冷淡，阿谁是、司马汉时颜色。有眼只教看富贵，对坐那分清白。春到君家，凤巢书帐，虎卧珊瑚格。乍逢岩电，一双秋水曾识。新为读史功成，横陈千古，把浮云多掷。打算暮年行乐事，阁住伤时珠滴。灿破神州，风流映带，不用揩磨力。酬他再顾，夜阑香泛瑶席。"}