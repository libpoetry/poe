{"id":"176767","title":"录秋日藁因写客况寄王倅昆仲仲亦曾任衡倅","dynasty":"宋代","author":"董嗣杲","text":"富池羁客吟穷秋，吟成写出还包羞。王家兄弟领此幽，识迈子瞻与子由。欲织寒江无机收，两眼远睨边烽楼。前时水颓岸不修，今日云族蒙荒洲。洲上秃树叶不留，丹缬都渍泥涂浮。烧薪晚煮云子柔，方才落斧鸣潮头。欲填饥腹消客愁，饱时熟睡迷庄周。蝴蝶梦破嗟年流，不解俯首寻茶瓯。飞鸿整阵声何遒，忆君金玉孰可侔。自期雪夜访君游，乘兴肯逊山阴舟。"}