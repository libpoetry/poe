{"id":"356386","title":"戚氏·辑倚声集将成，复得阮亭新词并简","dynasty":"清代","author":"邹祗谟","text":"忆青春。年年花发碧阶新。寂寞谁过，倒来家酝自奇芬。尚难忘绮语，抛残口业负诗人。当时红牙翠羽，杨柳外黯自消魂。银管裁将，雪儿唱彻，风吹细语幽纷。便优伶周柳，叱咤辛刘，下笔如神。此日情绪难分。竹扉高掩，寂寞困琴樽。犹自有、华胥可到，玉友相亲。更衍波，挥洒十二龙宾。吾甘瓠落长贫。孔方交绝，管城相薄，半通难绾青纶。沈郎多病日，赋成雌霓，赖有王筠。况是弹丸脱手，向金壶、点汗走灵㕙。看来丽涌香氛。枕边鸿宾，应博佳人问。斟玉瀣、双鲤传兰讯。诵佳句、曳雪牵云。好破除、碎恨闲颦。怕十年、心事到黄昏。还须自忏，新参丹龠，长守金轮。"}