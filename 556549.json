{"id":"556549","title":"送张观海分教偃城十韵","dynasty":"明","author":"杨继盛","text":"相知每恨未相识，闻说远游情更亲。晓日初分温室树，文风先度偃城闉。稀微残月明霜剑，密羃孤烟逐晚尘。野鸟迥随征旆没，客袍犹带曙光新。东观海气冲晴汉，南望嵩云接紫宸。避俗秪应求吏隐，此行原不为家贫。河阳桃李蓓蕾合，洛渚鱼龙变化均。毡榻谩劳悲冷局，清朝亦自重儒臣。心旌摇落悬双泪，守拙支离愧一身。君爱寒官侬爱死，古来天地几痴人。"}