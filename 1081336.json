{"id":"1081336","title":"送张巨山著作使闽分韵得我字","dynasty":"宋","author":"陈渊","text":"道山仙者居，是中乃置我。白前英俊前，糠秕出扬簸。同寮事阔略，未忍弃衰惰。日闻所不闻，更欲学其可。张侯廊庙器，文字粲藻火。一班见馀论，已足践青琐。欣然取使节，去我何其果。无乃万斛舟，未授济川柁。相携湖上别，酒尽重城锁。分离情已重，去住计谁左。从来洞庭野，乘雁不加夥。何日西江潮，送我东归舸。"}