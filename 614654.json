{"id":"614654","title":"渡江","dynasty":"明","author":"韩日缵","text":"杨子奔腾到京口，惊雷激电更东走。金山嵂兀砥洪流，铁瓮层城大如斗。我来击楫大江滨，江边秋气正宜人。喷薄颇快风涛壮，搪突那怕阳侯嗔。江潭落日波浪涌，白浪撼山山欲动。中流金碧纷参错，林木交翳何蒙茸。危峦怪石江之中，何峰寺西何者东。奇形异状怵心目，镵凿徒费鬼神功。江上秋涛吼秋浦，江势凭陵杂风雨。千顷奔崩虎豹蹲，万峰倒蹴蛟龙怒。须臾雨霁风浪平，江天漠漠桂棹轻。海门天末暮云尽，北固楼前秋水生。秋水东流不肯住，扁舟破浪乘潮去。半帘明月半床书，空见江云满江树。"}