{"id":"1249922","title":"观吴孟周司训真草书谱","dynasty":"元末明初","author":"方行","text":"古来书学宗史籀，竹简遗文象科斗。钟张真草更入神，片楮至今藏不朽。先生下笔绝代无，鸣玉绾结青珊瑚。况闻篆隶太倔强，百金一字传东吴。墨池浸没玄兔颖，魑魅反走空堂静。金戟交撑日月轮，银钩倒画龙蛇影。欧虞褚薛真出群，精妙只数王右军。英姿老气欲飞动，悬珠快剑相纷纭。呜呼百世谁复识，我今作歌重刻石。莫同茧纸旧兰亭，閟入昭陵永难得。"}