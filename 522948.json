{"id":"522948","title":"田居左生楷二李见过二首 其二","dynasty":"明","author":"李梦阳","text":"去官今七暑，渐与农务亲。随宜谙土性，言话群野人。时或溯微风，行歌响空榛。先民邈何攀，慨焉伤我辰。慨伤遹谁知，所有二三宾。文论日往来，炯炯高义伸。炎雨回众姿，凉飙起修畛。兀然林木下，日入忘归轮。玄蝉夕益聒，去鸟一何频。野行畏多露，无使侵衣巾。"}