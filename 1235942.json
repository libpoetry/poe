{"id":"1235942","title":"静安八咏 赤乌碑","dynasty":"元","author":"寿宁","text":"佛法阐兮重玄，国江东兮纪年。翠壁立兮高碣，瞰波涛兮硉矹。龟龙剥兮皇象书，千载一日兮传赤乌。双桧兮苍苍，艺重玄兮祯明。蛟龙樛兮偃蹇，接叶蕤兮翔凤凰。皎琼树兮璧月夜流，望临春兮使我心忧。若有人兮慧如痴，啖生鲜兮俗见嗤。日而出兮暮而归，亡寒暑兮亡渴饥。虾既化兮虾活而飞，千秋万岁兮人是非。有美人兮沪之渚，徙神宫兮在芦野。筑高台兮垒土，天花缤兮如雨。倏奄没兮谷成陵，蹇予之仍兮绩乃成。筑沪兮防海，芦之东兮沪之水。崧潭兮千秋，故垒岩岩兮枕江之流。风凄凄兮竹萧萧。坤之机兮下旋，涌吾水兮泡漩。一气孔神兮无为自然，吁嗟泉兮何千万年！芦瑟瑟兮水溶溶，望美人兮袁之崧。雁呖呖兮心忡忡，眺东城兮江之中。吾将踏苇兮歌清风。万樾兮森森，云承宇兮阴阴。洞有屋兮云无心，我坐石兮鼓瑶琴。耶之溪兮华之嵓，云之逝兮吾将曷寻。"}