{"id":"1046214","title":"送李辟疆","dynasty":"宋","author":"杨杰","text":"李辟疆，濡须别我游池阳。别后不得信，不觉青女三飞霜。每见世俗仇雠杯觞，桎梏文章。忆君酒怪吟狂，往往登高岗。但见大江水茫茫，九华峰青苍，使我增悲伤。明堂礼后一百二十日，忽骑蹇驴访我来池阳。倒覆我巾箱，得我弊藁数十张。索我狂书八九行，告我明日游帝乡。我知利民术，君心十年藏。青云一万里，此去高翱翔。"}