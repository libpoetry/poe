{"id":"1127727","title":"宁都赵令君贻贶五言四首意索余和不可虚辱如其意酬之","dynasty":"宋","author":"曾丰","text":"只今公子行，盖不数其馀。要牍江西社，亲传肘后书。饱闻刘子政，渴见马相如。肯许交盟结，休嫌笠溷车。江西穷处县，松竹勿嫌深。簿领尘中坐，溪山好处吟。鸣弦人异调，把酒月同斟。倘有可书事，闲收入志林。介庵前后集，熟读眼生花。学问祖千古，文章雌百家。今非公莫继，况有子堪誇。换骨蓬莱去，分吾九转沙。世途无复古，吾道不宜今。风月多饶舌，轩裳久死心。家犹须五斗，命岂止千金。有路可亲炙，那能入桂林。"}