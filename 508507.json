{"id":"508507","title":"题山水画","dynasty":"明","author":"倪谦","text":"蓬岛烟消翠光湿，巨鳌不动蛟龙蛰。壶天地暖自长春，瑶草琪花俯堪拾。重楼信是仙者居，十二玉阑临碧虚。吹笙时下子晋鹤，命驾或上琴高鱼。瑶池宴罢刚风起，归驭飙车凌弱水。一羽飘飘瞬息间，飞度洪流三万里。尘氛溷溷非我徒，借鹏正欲寻麻姑。手掀星斗溯廖廓，何用坐守烧丹炉。"}