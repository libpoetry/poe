{"id":"124105","title":"郭仲微见过问疾","dynasty":"宋代","author":"宋祁","text":"薄宦真何补，居然滞拙艰。无心图作佛，有疾愿藏山，臂率愁肌减，毛惊暮领斑。未能吴客问，谁恨越人弯。学倦书刀废，呼慵博雉閒。宁惭局辕下，为耻醉墦闲。直道胡论枉，空言分合删。苍蝇徒扰扰，狂猘自{左口右颜}{左口右颜}。上客迂飞盖，穷阎问闭关。馀光照徒壁，高辩破连环。感激排非圣，栖迟触怒顽。十年休赋蜀，二始欲睎颜。昔有弹冠进，今将补被还。春休晴絮白，日入暝霞殷。旧产平台侧，新田颍水湾。吾游如不遂，岩樾试重攀。"}