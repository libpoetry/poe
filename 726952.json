{"id":"726952","title":"杂曲","dynasty":"南北朝","author":"傅縡","text":"新人新宠住兰堂，翠帐金屏玳瑁床。丛星不似珠帘色，度月还如粉壁光。从来著名推赵子，复有丹唇发皓齿。一娇一态本难逢，如画如花定相似。楼台宛转曲皆通，弦管逶迤彻下风。此殿笑语长相共，傍省欢娱不复同。讶许人情太厚薄，分恩赋念能斟酌。多作绣被为鸳鸯，长弄绮琴憎别鹤。人今投宠要须坚，会使岁寒恒度前。共取辰星作心抱，无转无移千万年。"}