{"id":"1207839","title":"出甘蔗州","dynasty":"元","author":"范梈","text":"清雨气候变，移船孤石滩。已行千里馀，始验初冬寒。暂解雾露毒，稍知江山宽。新人异言语，故事同忧欢。思昔夏后氏，封建天南端。伯业起句践，世远子孙殚。无诸佐大业，遂作汉王官。身受闽君策，白日海澄澜。至今崇台上，列戟绚衣冠。古来树名节，于此事常难。惟有精英在，青霄明羽翰。"}