{"id":"1113740","title":"立春","dynasty":"宋","author":"李正民","text":"馀闰推迁岁已新，青阳不待月加寅。朔风卷雪寒催腊，和气消冰早变春。细饼堆盘随旧俗，磔牛当路乐村民。流光衮衮催人老，心地閒来只任真。七始初华国令新，芸芸品汇达于寅。葭灰潜动先占候，柳眼偷开早报春。曾见花枝沾近侍，且颁宽诏泽编民。镜中鬓发萧萧改，却羡松筠自葆真。"}