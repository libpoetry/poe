{"id":"1137197","title":"摸鱼儿 其十九 辛巳自寿年五十","dynasty":"宋末元初","author":"刘辰翁","text":"是耶非、吾年如此，更痴更悔今昨。狂吟近日疏于酒，转似秋山瘦削。浑未觉。恁儿子门生，前度登高弱。情怀又恶。叹亲友中年，不堪离别，况复久零落。长生药。有分神仙难学。人生聊复行乐。百年半梦随流水，半在南枝北萼。妾命薄。但寂寞黄昏，时听城楼角。愁无可著。且取醉尊前，明朝休问，昨日已忘却。"}