{"id":"694545","title":"种蓖麻","dynasty":"明","author":"陈献章","text":"山渠面面拥蓖麻，锁尽东风一院花。江上行人迷指顾，老夫于此炼丹砂。短檠他夜照书床，一?蓖麻也借光。老去图书收拾尽，只凭香几对羲皇。红朵青条摆弄同，人间无地不春风。莫轻此辈蓖麻子，也在先生药圃中。蓖麻得雨绿成畦，如此风光亦老黎。饮后小庵搜句坐，山禽啼近竹门西。蓖麻绕竹径通云，云里樵歌隔竹闻。手把长镵种春雨，风光吾与老黎分。种子蓖麻合种瓜，青山周折两三家。老夫来搆茅茨毕，别种秋风一径花。"}