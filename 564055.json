{"id":"564055","title":"使交发云间","dynasty":"明","author":"孙承恩","text":"赫赫奉王命，迢递绝域行。兹当别故国，促装戒晨征。时维八月秋，云物肃以清。舟人理桂楫，天风引长旌。丈夫四方志，意气冲冠缨。腰间双镆干，虹霓吐晶荧。姻戚罗祖饯，亦复勤友生。天书照玉节，顾瞻羡光荣。岂知远游子，莫释内顾情。高堂有慈闱，素领霜雪明。忠孝不自谋，百年负深诚。仰天嘿无言，拊心但茕清。"}