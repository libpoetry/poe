{"id":"300112","title":"霜叶飞·和清真","dynasty":"现代","author":"乔大壮","text":"暮烟秋草。沙场外，征鞍催去江表。就人燐火自然青，向夜阑更悄。渐落落、参辰耿晓。清淮东注彭城小。伴雁绳飞过，又路人、衡阳旧戍，一带斜照。蕉萃故宅江山，荒台云雨，宋玉何意重到。绣馀雄剑尚龙鸣，对远游孤抱。写蜀魄、新声未了。琵琶无此伤心调。纵永夕、瞢腾醉，惊起荒鸡，梦来时少。"}