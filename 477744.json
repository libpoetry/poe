{"id":"477744","title":"胡桃沟行","dynasty":"明","author":"王廷相","text":"松州之南茂州北，豺狼当道储饷厄。中丞调兵急于火，夜里平番碉房破。游击将军张世贤，赤心杀贼不愧天。胡桃沟里被围急，弯弧四顾心茫然。高岸当前后番虏，箭镝奔雷辟地户。胡骝不幸误一蹶，徒手犹能搏雕虎。芮家参将才且都，守边不数丁大夫。忍令对面不相救，安在奋勇西击胡。几人同来不同死，将军血作沟中水。生时豪气雄万人，死后忠魂报天子。边城二月吹芦笳，怨声番入胡桃花。胡桃花开白练练，沟底行人泪如线。"}