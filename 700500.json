{"id":"700500","title":"游覆釜山诸诗八首乃无量主人成果地也 灵家山","dynasty":"明","author":"顾璘","text":"灌木攒云猿啸悲，崩崖截涧马来迟。庞眉老衲忘人世，只取朝山记岁时。竹里流泉殷地喧，古堂犹是给孤园。山厨笕水深龙穴，石岭寻蹊听鸟言。七十二峰高下悬，天梯云栈互勾连。芒鞋竹杖空林里，一路行吟破暝烟。城中遥望碧氤氲，拟是瑶空一片云。来上峰头看气象，分明平对玉宸君。天低石角云长拥，风掠岩腰树半摧。秋气忽寒高隼避，午阴将合老龙回。石壁上接浮云齐，下临不测之回溪。道人来往浑閒事，时有惊猿落树啼。高岩短竹馀一尺，纤叶袅袅青鸾毛。空山无人月华冷，西风满地秋萧骚。云间疏焰冷光凝，千古空门不尽灯。一宿林中惊乍见，却留残语付山僧。"}