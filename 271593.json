{"id":"271593","title":"台城路·岁暮有感兼怀大兄","dynasty":"现代","author":"吕景蕙","text":"绮窗斜透萧疏影，东风暗吹情绪。眉月窥人，鬟云压梦，剩有春魂如絮。凄迷云树。叹草草华年，流光难驻。无地埋忧，愁心还逐逝波去。空庭几番延伫。雁行天际远，寒峭如许。薄雾欺烟，栖鸦啼月，点点离痕凝聚。恼人风雨。看憔悴青蛾，镜鸾慵舞。小立回阑，夜深翠袖护。"}