{"id":"595760","title":"咏怀五首 其四","dynasty":"明","author":"李时行","text":"东周布遗种，香色错然陈。汉魏接馀芳，枝干犹足珍。流风入建安，畦径渐荆榛。六代竞豪华，剪彩以炫真。生意日萎薾，菙蔓徒纷缤。伟哉伯玉子，培根归浑沦。开元与天宝，花实相鲜新。物盛则必反，继者难其人。蹇予寡且昧，颓风竟何振。眷兹性情理，追逐疲心神。芝兰生幽谷，不随众草芳。日暮天风吹，清芬自飘扬。何如桃李华，灼灼弄春光。惊风一披拂，繁华委道傍。人生非金石，百岁乃其常。苟不事令名，奄忽何足伤。所以君子心，秉义日遑遑。安能甘逸豫，岁晚徒慨慷。"}