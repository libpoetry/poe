{"id":"483679","title":"与慈邑诸公会宿茅甫生驻鹤楼得夜字","dynasty":"明","author":"张宣","text":"白水冒平田，积阴过初夏。风雨招友生，琴樽相慰藉。飞梯倚孤撑，连峰竞回迓。晦冥岩壑变，空翠林木亚。疏烟截山秃，微月露天罅。僧钟隔远寺，渔火候归舍。鹤影渚云迷，风声涧泉罢。投迹山水邦，脱身纷俗驾。久忘簪组累，不待休沐暇。饮酣心为壮，时危气逾下。佳会不再期，兹游偶来乍。鸡鸣起营营，莫忘永清夜。"}