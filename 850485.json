{"id":"850485","title":"三峡桥","dynasty":"宋","author":"孔武仲","text":"庐山到此深，面面皆叠嶂。安知九江滨，自有三峡壮。层崖合飞流，深谷呀百丈。颇闻开辟初，融结固异状。帝遣六天丁，开凿就空旷。划为双门关，拔作两城障。乔林叠帷幄，怪石蹲犀象。高泉落其间，快若翻瓮盎。雷动正轰磕，龙吟更悽怆。萦流十里间，馀怒犹奔放。诗人细评品，价出瀑布上。山祇苦闷蓄，可探不可望。我来搜奇古，秋色正明亮。初观虽震慑，少定亦恬荡。复值朝日升，光景相荡漾。如倚明月宫，俯看银河浪。"}