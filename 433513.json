{"id":"433513","title":"仲鸣以四贤画象属题各系一诗 班超","dynasty":"近现代","author":"黄浚","text":"班生出兰台，投笔涉万里。虎头飞食肉，丰下燕颔拟。吾疑汉代人，骨相故雄伟。大风趣鄯善，入穴得虎子。鞬支及焉耆，所向力皆靡。父兄逮弱妹，文采世莫比。宜僚复承家，谅哉优生旨。武侯好抱䣛，岂为梁甫吟。意策荆州军，宛洛何时临。失图困白帝，托孤言刻深。自明在尽瘁，斜谷星终沈。平生亲羽扇，凉风常满襟。食少事复烦，体中非所禁。稗官说琴德，须眉怀愔愔。新乡渡河战，夺纛马上舞。袖图示魏公，八日寇为虏。红罗粲绣字，背嵬疾扬弩。吾观太尉才，随地皆媚妩。幞头读何书，两河檄如雨。谁令风波亭，易我黄龙府。千秋种族光，逡巡又愁侮。翠微月犹明，征衣几尘土。功名几灭性，忠孝太劳生。文山梦中句，百诵还暗惊。润州脱虏缚，空坑遭乱兵。凄凉厓海战，维絷南安行。零丁复惶恐，柴市甘上刑。今观绯袍笏，正气仍觥觥。南人扶天柱，易代志竟成。严颜不在似，餍此千年名。"}