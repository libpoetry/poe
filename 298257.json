{"id":"298257","title":"书哭皋文诗后","dynasty":"清代","author":"庄令舆","text":"人寿谁百年，百年一弹指。颜夭而蹠寿，至人不歧视。促算垂千秋，修龄实短晷。哭君复慰君，痛定而悟始。再阅数十霜，官秩可迁累。落落无脂韦，十年或不徒。胸怀不能行，耄期亦徒尔。著书已数尺，可以寿弈祀。闻君易篑时，神明澈秋水。悠然去来间，全归斯已矣。乡闾太息声，士林流涕诔。异口而同情，贤愚竟一轨。令名即寿考，曰终不曰死。秦失有三号，此告茗柯子。"}