{"id":"733376","title":"送孙无言归黄山歌兼示王西樵彭鸿叟","dynasty":"清","author":"曹尔堪","text":"甲辰十月游旧京，萧条旅宿闻尔名。方龚悃款为陈说，慷慨结客楼君卿。长贫不妨用我法，久客毋乃非人情。故乡本在黄山下，老松奇石形堪诧。茅堂豁閜无纤埃，末俗尘鞿此焉谢。谁写三十二奇峰，长歌短调风人风。健笔摩空洵奇绝，骊珠出袖光熊熊。少嬉草市乡，遥对溪南口。山径蓝舆古渡船，止压归囊诗万首。朅来同泛西湖水，每忆黄山如梦里。酒楼长醉杜樊川，丹炉休觅容城子。劝尔迟行姑且留，仍教大隐栖邗沟。山中故人达书问，赤箭黄精犹可求。"}