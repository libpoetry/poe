{"id":"688917","title":"题画八首","dynasty":"明","author":"何吾驺","text":"梧桐夜落雨声秋，芦荻萧萧响钓舟。前路不知行客往，棹歌千里访同游。虚亭面面醉湖光，閒步登台瞰大荒。日暮衔杯忘去住，芦花浅水是吾乡。前溪断尽接深松，日暮疏疏精舍钟。欲写閒心度秋水，布帆吹去两三峰。大风吹山山欲倒，千树万树皆如扫。波涛压屋不惊鸥，天外閒情仗三老。杨柳千枝独一心，临歧握别复沈吟。人生踪迹浑无著，明日扁舟何处寻。结屋山陂每住船，寒流不饵意悠然。秋风树树堪同醉，莫笑长竿锁暮烟。松响寒涛壑喷霞，万山烟雨落灯花。故人昨夜沧江约，独自临风怅碧纱。閒囊绿绮访同心，石磴崎岖积翠深。只在前峰追不见，高山流水送希音。"}