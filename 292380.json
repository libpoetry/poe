{"id":"292380","title":"迈陂塘·和伯平留别原韵","dynasty":"现代","author":"张仲炘","text":"又匆匆，片帆南浦，凉云来劝秋去。元龙气自吞湖海，落笔也多悽绪。愁四顾。抵漆室哀吟，掩泣情如诉。临歧袂举。愿一日双鸿，风传雨送，赓和共吴楚。江关梦，庾信愁深待语。天涯能几亲故。斜阳万顷秋潮急，波影荡无重数。孤絮舞。怕招隐，无山空念淮南赋。田园路阻。叹去国情怀，忧时涕泪，同是倦游侣。"}