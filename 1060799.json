{"id":"1060799","title":"藏之和予虾蟆短调再作之因以策事","dynasty":"宋","author":"洪刍","text":"虾蟆何为者，痱磊盎于背。人言怀土虫，弃去俄复在。昔有系青缯，酉阳志其怪。尝观三物图，副以蝍蛆带。相持莫先动，含毒相屠脍。端欲兄龟龙，未肯弟孔翠。俳语解人颐，子阳妄尊大。慎勿离窟穴，旁午元五辈。东行犯日忌，束缚非其罪。倘有切玉刀，甘心脂鼎鼐。平生不下箸，实惮背脊疥。何必食马肝，前修有明戒。愿君勿嘲诮，微命其可贷。"}