{"id":"812844","title":"悼亡六首","dynasty":"清","author":"吴锦诗","text":"伤哉一病误庸医，绝鲜灵丹补救之。从此闺闱无益友，不堪卒读悼亡诗。剩粉残脂实惨然，情伤见景泪如泉。那堪后日中秋节，月正圆时人不圆。我本疏狂懒散人，家声未坠仗儿身。廿年辛苦归何处，剩此多多未了因。衔石难教补恨天，伤心薄命有谁怜。向平事业安排了，愿守鳏居学老禅。荏苒光阴已七终，未经一面梦魂中。而今那得鸿都客，引我泉台说苦衷。正逢科举录新生，萱草风寒蓦地惊。分付一声娘去也，九泉望汝掇科名。"}