{"id":"811895","title":"望江南 四时幽居即景","dynasty":"清","author":"吕采芝","text":"江村好，柳眼乍舒青。水涨红桥浮嫩鸭，阴浓绿树听啼莺。游赏及时新。江村好，小阁数间宽。曲沼荷香清十里，夜窗竹影上千竿。新葛称轻纨。江村好，秋气入幽居。篱畔菊花香对酒，楼头皓月坐观书。风急雁来初。江村好，集霰景偏佳。松径风寒堆白玉，纸窗梦冷绽梅花。扫雪煮新茶。"}