{"id":"736201","title":"弥陀滩","dynasty":"清","author":"顾嗣立","text":"船头水怪奔，船后潜蛟吼。巨石森我左，白波喷我石。轻舟如飞梭，中容一线溜。榜人划水开，势与雷霆斗。捩柁急就之，赑屃伸颈脰。谹然一声中，生死判清昼。相传此惊滩，估客屡倾覆。禅家指迷途，莲花工刻镂。双柱立中央，呼吸金石奏。回思下滩时，双瞳瞩前后。相距一发间，避险如避臭。三老犹色变，而况僮仆陋。南来山水乡，到处堪宿留。垂堂尚有箴，何事建溪走。平地波澜兴，祸福巧相凑。足迹皆宿缘，平生藉天佑。日午恶风恬，城近惊魂收。且看石上鸟，浴浪正褰噣。"}