{"id":"1106190","title":"次韵唐彦猷华亭十咏 顾林亭","dynasty":"宋","author":"王安石","text":"寥寥湖上亭，不见野王居。平林岂旧物，岁晚空扶疏。自古圣贤人，邑国皆丘墟。不朽在名德，千秋想其馀。神泉冽冰霜，高穴与云平。空山渟千秋，不出呜咽声。山风吹更寒，山月相与清。北客不到此，如何洗烦酲。吴王好射虎，但射不操戈。匹马掠广场，万兵助遮罗。时平事非昔，此地桑麻多。猛兽亦已尽，牛羊在田坡。穆王得八骏，万事得期修。茫茫万载间，复此好远游。车轮与马迹，此地亦尝留。想当治道时，劳者尸如丘。柘林著湖山，菱叶蔓湖滨。秦女亦何事，能为此湖神。年年赛鸡豚，渔子自知津。幽妖窟险阻，祸福易欺人。野人非昔人，亦复水上居。纷纷水中游，岂是昔时鱼。吹波浮还没，竞食糟糠馀。吞舟不可见，守此岁月除。巨川非一源，源亦在众流。此谷乃清浅，松江能覆舟。虫鱼何所知，上下相沉浮。徒嗟大盈北，浩浩无春愁。故物一已尽，嗟此岁年深。野桃自著花，荒棘自生针。芊芊谷水阳，郁郁昆山阴。俛仰但如昨，游者不可寻。玉人生此山，山亦传此名。崖风与穴水，清越有馀声。悲哉世所珍，一出受攲倾。不如鹤与猿，栖息尚全生。自古世上雄，慷慨擅功名。当时岂有力，能使死者生。三女共一丘，此憾亦难平。音容若有作，无力倾人城。"}