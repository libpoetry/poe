{"id":"736477","title":"读秋笳集有感即效吴夫子体","dynasty":"清","author":"揆叙","text":"开卷飒飒悲风生，仿佛纸上闻笳声。杨朱自向歧路哭，王粲岂免思家情。弱龄文章超流辈，洛下传闻纸增贵。嘉誉曾标三凤凰，就中季札尤称最。从来才命两相妨，失水抟风岂有常。未许扁舟归鹤市，翻教尽室窜龙荒。骨肉流离滞边徼，混同江冷霜飞蚤。亭伯空衔去国悲，初明漫上通天表。啮雪吞毡二十春，饱经险阻历艰辛。莺花尚忆江南月，节序徒伤漠北人。时时握管摅情素，万恨千愁此中露。生还虽赋草堂词，旅梦犹惊瓯脱路。我昔从游骑竹年，遗编展玩泪潸然。休言塞外心颜苦，剩有人间著作传。"}