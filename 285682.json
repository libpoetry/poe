{"id":"285682","title":"高阳台·琢雪输妍","dynasty":"清代","author":"李慈铭","text":"琢雪输妍，裁冰比洁，路人争说丰姿。上苑移来，玉颜独冠芳时。东风几日无消息，惹昭阳、夕照参差。况禁他、杜宇啼残，燕子归迟。纤桃稚杏纷相笑，奈轻英力弱，乱逐游丝。不信倾城，无言换取空枝。还应恋续笙歌梦，便山中、落尽谁知。问能消、几度凭栏。几度题诗。"}