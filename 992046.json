{"id":"992046","title":"次韵和永叔尝新茶杂言","dynasty":"宋","author":"梅尧臣","text":"自从陆羽生人间，人间相学事春茶。当时采摘未甚盛，或有高士烧竹煮泉为世誇。入山乘露掇嫩觜，林下不畏虎与蛇。近年建安所出胜，天下贵贱求呀呀。东溪北苑供御馀，王家叶家长白牙。造成小饼若带銙，斗浮斗色倾夷华。味甘回甘竟日在，不比苦硬令舌窊。此等莫与北俗道，只解白土和脂麻。欧阳翰林最别识，品第高下无攲斜。晴明开轩碾雪末，众客共赏皆称嘉。建安太守置书角，青蒻包封来海涯。清明才过已到此，正见洛阳人寄花。兔毛紫盏自相称，清泉不必求虾蟆。石瓶煎汤银梗打，粟粒铺面人惊嗟。诗肠久饥不禁力，一啜入腹鸣咿哇。"}