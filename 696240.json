{"id":"696240","title":"谒初祖主簿府君墓太玄观主萧云汉候于途因过观中少憩而归","dynasty":"明","author":"罗钦顺","text":"双垄亭亭四百秋，总知龟卜契人谋。山形尽向龙门合，王气长依宰树浮。蘋藻荐诚趋后裔，诗书垂裕仰先猷。独怜宦辙驱驰久，今日重来已白头。山势遥瞻百丈雄，佳城盘处却冲融。清溪世远碑相亚，白屋人淳姓偶同。藏剑有光应射斗，出云何意也从龙。诸孙满眼来能数，若报当年种德功。髯翁疑是地行仙，手把熏炉导我前。溪上路穷琳馆出，屋头山合锦屏连。古碑有字浑能辨，鸿宝非人可浪传。追省旧游还一笑，苦寒曾讶酒无权。峥嵘台殿俯清流，潇洒仙翁足应酬。福酒旋温聊共酌，灵砂虽近不须求。风前客裌长林晚，云际钟声古洞秋。先垄隔山才咫尺，一回瞻拜一来游。"}