{"id":"844902","title":"无题四首","dynasty":"清末民国初","author":"曹家达","text":"居处何缘问小姑，使君端底愧罗敷。两都才士誇流亚，八月鲛人有泪珠。芸帙秘辛薰紫麝，湘帘屈戍灿金乌。一从门闭秋风后，蛩语阶庭长露芜。绮窗秋后易黄昏，睡鸭香销炭不温。短梦觉来空抱影，情丝划断尚留根。凄凉阶藓迷行迹，狼籍罗衣污酒痕。最是吴江枫落夜，淡烟疏月总销魂。检点清愁且闭关，不堪追忆旧云鬟。天留缺月抛残栉，铃语微风响佩环。消息拼如瓶落井，飘零空见鸟还山。宓妃已化惊鸿影，蘅薄椒涂不可攀。小诗枉复托香奁，竟夕相思转自嫌。九曲猩红萦亚字，双眉螺黛晕珠帘。梦和烟草连天远，愁似风花带雨黏。忏绮心情谁解识，朝来空得睡恹恹。"}