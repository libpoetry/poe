{"id":"682329","title":"甲寅腊月十日自石龙赴广州会城途中纪行","dynasty":"明","author":"乌斯道","text":"龙母山前曙色微，故人相别思依依。五羊仙子知何处，一片征帆带雨飞。雨歇北风生晓寒，湍流初急进船难。路从螺蚌湾头过，羡杀轻鸥卧石滩。两山不见临溪屋，长日还无唤渡人。逆水孤舟行数日，哀猿空使泪沾巾。乱石排溪急水悬，夕阳衰草白鸥边。明朝短策穿云去，不似舟中得稳眠。廿里徒行万里遥，难于孤艇逆春潮。自从羸马归官后，便合还山作老樵。直上龙威万石梯，翠萝遮日白云低。须臾又作沙鸥伴，筏上吟诗下浅溪。磷磷湍濑雪兼风，短筏蛇行乱石中。今夜好从何处宿，笑将蛮语问山翁。中天晴日敛山霏，犹有高林露滴衣。欲就石崖题岁月，湍流催筏去如飞。出水云山几百重，回流犹是学蟠龙。绿溪贳酒无村舍，终日娱人只老松。道出容州蚤泊船，可人相见玉娟娟。隔溪咫尺神仙窟，不得幽探小洞天。水天空阔两山齐，茅屋参差竹树低。千里客怀谁为写，一声春鸟隔林啼。舟到崧台是岁除，乡人一见胜家书。绸缪已?三更醉，又复联床话故庐。青天阔处是藤州，遗迹空寻秦少游。树压古城人影寂，夜深江月下高楼。舟泊苍梧挹渚风，九疑何处吊重瞳。两溪流水浮云底，四面青山夕照中。为爱嘉鱼不放舟，从容访古入林丘。回仙不见空祠宇，白发黄尘起暮愁。渚清沙白野云宽，一棹随风下石湍。客里逢春须尽醉，只无生菜试春盘。"}