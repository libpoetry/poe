{"id":"691443","title":"富溪八景富","dynasty":"明","author":"李昌祺","text":"溪八景，何瑰奇，王家住此知几时。自从开辟巧排列，每一出门皆见之。南山雨馀翠葱茜，黛髻烟鬟照人面。万斛凝岚结昼阴，千寻悬瀑垂晴练。西符耸拔如争雄，落日倒挂金盆红。参差树影互摇动，倏忽暝色深遮笼。澄潭浸月凉波瑩，恍似姮娥对妆镜。骊颔珠辉似可扪，鲛机杼响疑堪听。层巅怪石屹不欹，上有云气长相依。晨霞迎旭或为伴，晓雾飘空仍共飞。三峰五岭多佳态，松颤狂飙乍澎湃。旁礡氤氲毓俊才，鏦铮萧飒生灵籁。文江暖泛绿半篙，潜通墨沼添波涛。游鱼喜化金鳞鬣，浴鹭嫌缁雪羽毛。闲居已喜专幽处，况乃周遭皆雅趣。翰苑名公为著文，经筵大老能留句。先庐亦在折桂乡，白头未得还耕桑。题诗谩重季鹰感，鲈鲙秋风归兴长。灵师妙年慧且聪，秀眉绀顶冰雪容。僰山滇水历几重，禀法京刹春又冬。有大开士幻觉公，出世弘振临济宗。千□楚楚皆象龙，钳锤恶辣加磨砻。灵也上首才调丰，孤云野鹤少定踪。游方翩然西复东，笠裁笋皮鞋织棕。石头路滑莓苔封，三衣湿透秋露浓。行住坐卧伊谁同，笑携明月邀清风。宝坊到处多留踪，尊宿乍见惊罕逢。不发言句藏机锋，蓦地一喝双耳聋。恍若刮翳开昏矇，精进幢竖高崇崇。声闻顿悟性地融，安稳自在超凡庸。蒲团谩说禅定功，输尔根器僧中雄。我惭白发成衰慵，颇似示疾维摩翁。勤勤问讯劳过从，无座无饭文室空。逡巡告别还旧峰，聊为说偈明深衷，天涯目送南飞鸿。良工写幽景，运思颇不凡。高崖挂悬瀑，迥野生轻岚。林昏日欲坠，天暝云初覃。远岸少去舫，长途乏来骖。摩挲老眼着意看，彷佛还似湖湘南。忆曾之官屡经此，孤舟晚泊浯溪潭。叶凋老树曲偃蹇，泉触乱石森巉岩。众禽归飞宿且食，雄鸣雌应相喃喃。平沙钜迹虎新过，浅濑纤鳞鸥竞衔。荒村无人但猿鸟，古峤有树皆枫楠。空青冥濛翳岛屿，湿翠杳霭沾衣衫。谁藏一匣在绝壁，云是诸葛兵书函。雨催风撼只如故，欲堕未堕何由探。山川奇胜怪仍险，况我爱玩性所耽。低回但恨弗学画，辜负佳境心徒惭。每逢好事辄为说，恍若亲睹非虚谈。于今衰老返耕钓，鬅鬙两鬓霜毵毵。观图忽起旧游想，浩然清兴莫可缄。题诗卷轴坐叹息，中宵梦逐沧江帆。浩然先生生盛唐，锦心秀口冰肝肠。词追风雅谐宫商，清如环佩锵珩璜。幼邻摩诘相颉颃，子美太白参翱翔。私入禁署逢明皇，诵诗却诵南山章。忤意拂袖还襄阳，嬉游只在云水乡。闲身到处频徜徉，溪山晏岁梅吐香。跨蹇独出寻孤芳，六花乱落纷悠扬。老树翯翯虬龙骧，痴童前引冻欲僵。回顾似促归去忙，鹿门尚有十里强。先生驴背寒都忘，吟哦未觉天昏黄。开元治世文运昌，同时诸子皆俊良。惟公制作尤擅场，篇篇首首兴趣长。字字句句金玉相，明珠白璧争焜煌，千载不朽垂休光。紫髯别驾才气雄，好诗好画明且公。何人运思写动植，却使造化无全功。琅玕欹斜竹交翠，锦绮烂熳桃争红。联翩羽族竞来集，机忘意适雌兼雄。不闻清香哢啁唽，惟见细毳纷蒙茸。疾归奋翅斗轻快，闲宿敛翮俱从容。艳葩可折禽可笼，韶光都在图画中。飞鸣宿食总人力，荣悴开落非天工。方知世上有好手，笔端所至生春风。谛观此景似何处，高峰南北湖西东。买花载酒听啼鸟，老矣未得来相从。杨家矍铄双翁媪，平生快活无烦恼。中男颇解尽欢娱，拜跪膝边颜色好。开封百物价直低，寻常剩有豚与鸡。鲜鳞嫩菜好柿栗，贩来都聚隅头西。买归为具罗盘饤，药室香凝春昼静。满斟政喜瓮方深，迭劝岂愁瓶屡罄。况逢禾麦丰登年，饭炊稻米衣装绵。颐老惟知足嬉笑，安居但愿忘忧煎。随缘供养竭医赀，且乐清贫慎勿辞。不见巷南富豪子，祸罪贻亲异乡死。少日随飞龙，风云际良会。方今脩文治，父子功勋遂。惟说先君骁且雄，雁翎长刀角胎弓。单车直驱沙漠外，片帆径渡沧溟东。东征西讨无不预，肯令敌骑留遗踪。马鞍压雪耀金甲，羽箭流星贯敌胸。小河鏖战河流赤，将军身命那敢惜。一死博得千年名，象贤有儿承父职。皇家褒忠恩礼殊，貔貅坐拥专城居。将门出将传奕叶，此语由来诚匪虚。重圭叠组争照耀，韬钤更冀曾玄绍。闲暇投壶复雅歌，高情祭老堪同调。莫匣三尺剑，还磨丈二矛。将军壮气死不休，吾知燕颔当封侯。他时倘建凌烟阁，画像期公登上头。下邳壮节伊谁如，谈兵早读孙吴书。夜庐母冢辄流血，晓陷敌阵随捐躯。西江都帅誇贤子，为子为臣亦如此。承欢敌忾嗣前人，岂直相传袭金紫。大廷宠赠祖父功，明威昭勇官资崇。碑烦史笔制词美，诰锡奎章题字浓。怙恃九原嗟不作，想像音容空泪落。致养无由奉笋鲑，竭诚但愿倾葵藿。裨校同推智略深，亲恩国事两关心。吾知燕颔封侯相，汉代将军重见今。"}