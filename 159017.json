{"id":"159017","title":"寄长安端明王左丞","dynasty":"宋代","author":"宋庠","text":"纲辖尊华省，旌麾镇旧秦。州荣朱毂守，公待黑头人。从橐荷中密，仁风扉外春。才包扬马思，政续赵张神。鼎飪终调鹄，天文尚翦鹑。山光函谷晓，柳色渭桥新。勒队良家子，邀欢代舍宾。声华今绝拟，事丛古难伦。顾我非贤宰，惟朝念老臣。官衔温室殿，城垒富平津。有秩皆踰分，无功可活民。餐霞聊却疾，面壁更求真。野屐茨峰路，渔竿颍水滨。拳拳知止诫，行及谢交亲。"}