{"id":"1191842","title":"忆旧游","dynasty":"唐","author":"鲍溶","text":"忆求无何乡，了在赤谷村。仙人居其中，将往问所存。日入濛汜宿，石烟抱山门。明月久不下，半峰照啼猿。堂上白鹤翁，神清心无烦。斋心侍席前，跪请长生恩。云昔崆峒老，何词受轩辕。从星使变化，任日张乾坤。若到旧乡里，宛如曾讨论。风移嵓花气，珠贯金经言。凉夜惜易尽，青烟谢晨喧。自唯腥膻体，难久留其藩。几世身在梦，百年云无根。悠悠竟何事，愚智相忧冤。叹息几晚寤，蒙师招其魂。至今瑶华心，每想清水源。"}