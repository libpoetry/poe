{"id":"1112171","title":"官舍二首","dynasty":"宋","author":"宋祁","text":"南荣坐炙野人暄，官谤心知鹤有轩。画饼窃名真不食，衔枚邀宠更无言。嵇斋书簏吹尘度，蒋径宾綦晕藓斑。事国爱君精未已，此生疏蹻负丘园。病骨支离釜粟丰，卧看暾采照墙东。不材天与山中养，饱食人嗤柱下工。大府翩翩惭奏记，闲斋咄咄厌书空。翛然慵态知难画，手按鸣弦目送鸿。"}