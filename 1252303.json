{"id":"1252303","title":"戊申岁间中清赏十景 秋江明月艇","dynasty":"元末明初","author":"叶颙","text":"秋江明月艇，月皎光婵娟。老我坐其中，苍颜发皤然。半醉弄明月，赤脚扣两舷。秋风百尺丝，独钓千丈渊。不系吞舟鱼，宁掣横海鳣。钓断人间心，不为世网牵。鼓棹笑归去，月落江底悬。烟岫夕阳钟，清声满寰宇。直催海月上，山云亦飞举。老僧定里回，英雄梦中起。扫空声利情，洗净尘垢耳。平生刚毅肠，闻之屡惊喜。疏狂发长啸，起舞不得已。遗音尚悠然，迥入霄汉里。丽圃横长笛，秋风感慨声。一吹山石裂，三弄波涛萦。江空翠蛟泣，夜静苍龙鸣。鹤怨云巢冷，猿啼月岭明。嫠妇悲秋泪，孤臣去国情。遗音尤激烈，高调转凄清。曲终情未尽，目送数峰青。修林策短筇，路入烟霞去。群峰喜逢迎，向人如妩媚。攀条览芙蓉，临流采荪蕊。幽花不知名，馨香杂芳树。天风吹敝袍，晓露沾行履。更无尘染衣，常有云生袂。山禽忽飞来，啼破幽绝处。篱边餐落菊，采采黄金英。拾之不满掬，松露相和倾。三咽清肺腑，九窍皆芳馨。食之久住世，化为天地精。不饥复不老，颜貌如童婴。骖鸾访安期，跨鹤寻广成。回首谢人世，何用千秋名。岭上抚孤松，松阴盖天地。霜皮四十围，傲晲人间世。老干带烟霞，虬枝撼风雨。玄鹤数往还，白云互来去。抚松一问之，坐阅几千岁。人寿能几何，松老良未易。与松语未终，落月寒生袂。开径延驯鹤，爱此癯瘦形。不与凡鸟伍，戛然独长鸣。我性鹤相似，宠辱常不惊。平生寡交游，闭户鲜送迎。松关夜月孤，茅屋秋霜清。从今与鹤游，骑鹤朝玉京。鹤尔幸知此，慎勿轻渝盟。登楼数去鸿，目断江山异。帛书望不来，愁杀深闺女。遗音堕寒空，疏影澄秋水。凄凉关陇云，惨澹潇湘雨。飞鸣万里馀，为此稻粱计。点点夕阳中，阵阵荒烟外。天际两三行，飞入芦花去。朗吟黄叶寺，落日长林密。天花拂衣香，露草沾屦湿。深烟销奇峰，闲云裹危石。金钟透太清，玉磬穿虚碧。境胜龙象游，夜静虎狼出。地远人踪稀，心定尘缘寂。仙凡迥不同，坐久三叹息。长啸白云峰，声清方夜永。海月忽飞来，光照千岩静。松林奏瑶琴，山泉漱金井。下与人世违，上接星辰近。凉露洗心源，天风吹鬓影。使我凡陋躯，泠然发深省。愿言生羽翰，直上青云顶。"}