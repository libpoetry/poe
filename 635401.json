{"id":"635401","title":"赠吴在野","dynasty":"明","author":"成鹫","text":"山僧亦是湖海客，年过半百头半白。出家未办草鞋钱，烟水百城参未得。最羡先生两脚轻，朝返江南暮江北。从来富贵不足多，多君受福戢且那。世途险巇山嵯峨，轻车熟道无轗轲。长江天堑汜与沱，扁舟破浪如轻梭。大人行乐乐奈何，辎车百万牛马驮。还家寄傲深烟萝，笑我行脚空蹉跎。愿随仙人张志和，钓竿诗卷青箬蓑。与君相伴终婆娑，胡为乎瞻风拨草徒波波。"}