{"id":"701586","title":"十载行二首赠王子崇","dynasty":"明","author":"黄佐","text":"十载之行我在燕，与君相好随莺迁。十载之后我归粤，与君相好听莺别。听莺走马朝玉京，玉京十二楼五城。山龙垂衣御紫清，羡君输丹达天扃。彤云缥渺拂绮楹，手持金镜耀日明。圣皇得一天下贞，寿万万岁垂鸿名。十载之前与君同，弹冠谢策明光宫。十载之后与君异，薜萝幽栖谢朝市。燕雀岂知乌鸟情，麋鹿耻随龙虎争。浩然溟涬同此生，羡君衣彩天边行。三十六竽彩凤鸣，东王西母连云軿。圣皇达孝天下平，寿万万年流颂声。"}