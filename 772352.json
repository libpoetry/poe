{"id":"772352","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别 其一","dynasty":"清","author":"姚瑩","text":"城南朝雨草霏霏，高阁增寒眺夕晖。胜地祗堪埋马骨，轻尘何必浣人衣。青山红树诗情壮，白发黄华酒力微。壁上鲍吴题句在，疏槐惨澹乱鸦啼。"}