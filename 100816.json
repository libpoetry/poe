{"id":"100816","title":"过庐山下·乱云欲霾山","dynasty":"宋代","author":"苏轼","text":"乱云欲霾山，势与飘风南。群隮相应和，勇往争骖驔。可怜荟蔚中，时出紫翠岚。雁没失东岭，龙腾风西龛。一时供坐笑，百态变立谈。暴雨破坱圠，清飙扫浑酣。廓然归何处，陋矣安足戡。亭亭紫霄峰，窈窈白石庵。五老数松雪，只溪落天潭。虽云默祷应，顾有移文惭。"}