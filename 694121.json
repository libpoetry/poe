{"id":"694121","title":"百粤吟","dynasty":"明","author":"陈堂","text":"粤王台上气萧萧，万木惊秋景寂寥。马首凭陵伤苜蓿，鹊巢栖断怨鸱鸮。笳声月落心如折，雁字风高影欲摇。野老临江空怅望，乘槎欲泛海边潮。遥从南徼溯中原，玉帛车书统至尊。东去罗浮红日近，北瞻庾岭紫云屯。越裳重译周官在，横海楼船漠主恩。不分芙蓉秋亦老，物华凋敝可推论。"}