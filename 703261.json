{"id":"703261","title":"咏鸬鹚","dynasty":"明","author":"释今无","text":"辛勤始得食，汝亦为谁忙。水性微生苦，潭深薄暮寒。宾鸿飞自远，翡翠立应欢。人欲几曾厌，毛衣何日乾。欲大方怜汝，身微亦系人。常随孤桨去，不与众毛亲。潮落愁空坦，鱼寒隐夜津。宁啼杜鹃血，飞过万山春。金弹落饥鸟，寒潮变绿芜。身随閒处贱，力向苦中无。入水全凭眼，提筐不用呼。月明归未得，刷羽向江湖。"}