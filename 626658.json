{"id":"626658","title":"阙题","dynasty":"明","author":"岑徵","text":"晴日开长至，招欢池馆中。欣逢梅蕊发，赏趁菊花丛。乐事兼文酒，偕游杂冠童。言寻莲社会，远蹑竹林踪。放诞同咸籍，清谈过浑戎。行觞严赏罚，坐隐决雌雄。有约言终践，幽期月再逢。偷閒閒便得，发兴兴难穷。大化如翻轴，浮生似转蓬。及时须作乐，此会莫教空。况有邮诗约，相期雅兴浓。格随苏李古，体任柏梁工。大雅沦亡久，新声耳目同。南园无旧泽，文献绝流风。任此狂澜日，宜争砥柱功。倒戈甘钝器，拔帜让群公。敏捷推年少，濡迟任老翁。且宽金谷罚，传览待诗筒。"}