{"id":"811945","title":"南塘夏景","dynasty":"清","author":"多隆阿","text":"十亩园林入画图，山庄佳景足清娱。鸣堪卜雨蛙栖树，穴待穿墙雀伏雏。溪阔鸥多翻叠浪，池深蚌老孕真珠。年年作客劳车马，借问尘寰胜此无。拨却荒藤过故墟，晴游何必驾巾车。乘时博趣聊娱目，玩景从心当读书。鹳立垤旁频啄蚁，鴗蹲洲畔自窥鱼。源头活水悠悠去，欲赏清流试问渠。"}