{"id":"683023","title":"送乔冢宰致仕还太原二首","dynasty":"明","author":"文徵明","text":"四十馀年仕阙廷，归来双鬓未全星。一身用舍关天下，千载风流尚典刑。启事从来誇水鉴，移文曾不愧山灵。等閒颂德知何益，自有勋名照汗青。四朝文物仰前修，一日功成遂乞休。君子致身惟道在，野人思治愿公留。狄门桃李叨知己，白下江山忆旧游。莫谓白岩多乐事，希文常负庙廊忧。"}