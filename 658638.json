{"id":"658638","title":"送王懋伦佥事之蜀","dynasty":"明","author":"王鏊","text":"君不见唐永贞、宋熙宁，国权盗弄威恣行。扶奸党秽摈异己，蛮荒瘴徼多公卿。又不见唐元和、宋元祐，天开公道明如昼。海滨沦落皆来归，群小仓皇侣蛇狖。人生行止岂偶然，宵人纷纷空作奸。当时只诧鬼谋秘，今日那知天道还。送君此语君应笑，剑阁峨眉好登眺。"}