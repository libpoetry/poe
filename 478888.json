{"id":"478888","title":"会试感怀","dynasty":"明","author":"桑悦","text":"骨肉乐完聚，贫贱生别离。连年远行役，心死精力疲。世途所履历，半篇《北征》诗。兹行怀倍恶，重与诸子辞。大女甚哽咽，欲语声不随。意云爷早返，免我日夜思。次子病初起，阿母亲扶持。母子相对泣，侍婢亦惨凄。幼女初发疹，生死未可知。眼尰不见我，涕泪寻缝垂。侵晨当发脚，眷恋住移时。有爱不忍割，爱反割我肌。堂上白头父，相送立如痴。生我乏孝养，重累反相遗。天晚日色薄，庭叶响枯枝。萧萧北风急，瘦马那可骑。欲求斗升禄，活此老少饥。苦无辟谷术，可免尘网羁。栗里乞菊本，淮南分桂枝。三聘不肯顾，清风满茅茨。卧龙此时起，霖雨八极施。而我干明主，已枉人共知。操竽向齐门，定启后世疑。古来豪杰士，所困惟蒸炊。"}