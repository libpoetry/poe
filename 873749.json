{"id":"873749","title":"怨女曲","dynasty":"宋","author":"刘子翚","text":"空原悲风吹苜蓿，胡儿饮马桑乾曲。谁家女子在毡城，呜呜夜看星河哭。黄金为闺玉为宇，平生不出人稀睹。父怜母惜呼小名，择对华门未轻许。干戈漂荡身如寄，绿鬓朱颜反为累。朝从猎骑草边游，暮逐戎王沙上醉。西邻小姑亦被虏，贫贱思家心更苦。随身只有嫁时衣，生死同为泉下土。出门有路归无期，不归长愁归亦悲。女身软弱难自主，壮士从姑不如女。"}