{"id":"815805","title":"侯家行乐词","dynasty":"清","author":"钱澄之","text":"牙旗鼓角报军门，日午传唤谒至尊。碧眼横刀还控马，帐前诸将半西番。鲸波万里入侯封，绝域奇珍大舶供。漫把黄金沈海底，时教水鬼护蛟龙。十里香车尽内妆，侯家小女嫁亲王。雕鞍宝盖明珠络，幔挂珊瑚五尺长。甲第笙歌早放衙，捲帘深坐尽如花。专房更数夷王女，閒指扶桑是我家。"}