{"id":"1129219","title":"偈二十四首","dynasty":"宋","author":"释守卓","text":"心心心，佛佛佛。心佛佛心，心心佛佛。心佛无二，更须知有向上一窍。如何是向上一窍，南瞻部州，北郁单越。见见须教透顶门，顶门开处宝光分。照彻古今无比况，犹来佛祖是儿孙。到头珠有水，未免线因针。真不掩伪，开眼瞌睡。曲不藏直，犹较些子。鱼目明珠，都卢在汝。更拟如何，未敢相许。人无心合道，困来不觉和衣倒。一老一不老，法身真个入荒草。了无来，随分讨，粪扫堆头拾得宝。木人石女共欢呼，信手拈来用恰好。青山无尽意无穷，何须更觅来时道。二月桃花红，三月李花白。要调满庭芳，须会十八拍。开眼即迷，闭眼即错。古佛巴鼻，何处摸索。会与不会，拈却一对。直截如何，风不鸣条，雨不破块。欲明生死须穷道，一叶落时天下秋。不涉去来常变化，归根得旨但随流。晴来又雨，雨了又晴。辉天电闪，震地雷鸣。争奈室中人不闻何。古佛真宗，弥满成现。明眼衲僧，作么生辨。切忌撞头磕脑。粪扫堆头丈六身，入泥入水出家人。丈夫自有通方眼，认著珍时不是珍。岁时驹过隙，倏忽十月初。今年寒较早，前日已开炉。炉边向去者，各各护眉须。分明一路无寒暑，不知何日是归欤。日出心光耀，堂堂更孤峭。天阴性地昏，风寒早闭门。不知天地者，刚道有乾坤。欲明还得暗，打破却浑仑。争如回首家乡路，寒食依前是暮春。心同虚空界，个中有买卖。示等虚空法，处处皆周匝。證得虚空时，全收复是谁。无是无非法，一离还一合。不因霜雪苦，那辨岁寒心。云从龙，风从虎，大地谁言无寸土。三阳肇处布新春，明明独露乾坤祖。谁知毗耶老病翁，默尔忘言善谈吐。不落四句彻三玄，还他一二三四五。报尔栴檀林下人，应时纳祐还知否。收来横骨暗中抽，放去随群作水牯。诸佛不出世，四十九年说。千江有水千江月，万里无云万里天。祖师不西来，少林有妙诀。西天此土俱拈却，一种平怀当处亲。若人识祖佛，当处便超越。大尽三十日，小尽二十九。生死即涅槃，涅槃即生死。全迷即全悟，全死即全生。魔佛齐平，孰为非道。又须知生死非涅槃，涅槃非生死。无生死而不显涅槃，无涅槃而不度生死。法法显然，尘尘自离。到者里，更须有转身一路。若也转得，枯木枝头，别迎春色。踢倒铁围山，踏翻生死海。从教月色和云白，管取春来草又青。一月普现一切水，一灯能传百千灯。此时不彻全身句，眨起眉毛已葛藤。大圆鉴中同结社，一微尘里共安居。释迦弥勒无门入，不到到者真丈夫。大丈夫汉，撩著便知来由，不为分外。若更拟议踌躇，何啻云泥万里。所以道十五日已前点即不到，十五日已后到即不点。且道点即是，不点即是。长因虎啸风生处，记得龙吟雾起时。五五二十五，人人超佛祖。撩著未知机，黄金成粪土。诸禅德，莫莽卤，夷门山朝朝走入。新罗占波国里，卖吉州针。相逢醉老婆，寻牛撞著虎。逢庚则伏，狸奴昨外暍死。遇明则苏，白牯今朝律活。全活全死，全死全活。死活两忘，是个什么。到这里，也须是个汉始得。长期告毕，法岁云周。木人施草，石女行筹。衲僧了无交涉，那更头上安头。横担楖栗，笑傲清秋。要去即去，得留且留。逢人若问长灵老，向道浩浩尘中斗铁牛。过现无三世，星霜有四明。秋残心似口，冬至眼如眉。了了何依住，新新孰变移。岁寒同饮啄，冷暖自家知。心心心，莫谩寻。道道道，已蹉过。不蹉过，是什么。一机全，步步到。木马已追风，瞎驴倒推磨。"}