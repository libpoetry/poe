{"id":"1062762","title":"五月十八日陪同舍诸友游慈云寺","dynasty":"宋","author":"赵鼎臣","text":"室如蜗牛庐，气若炊饭甑。身无六尺长，当午意已病。今朝忽破颜，夥此佛宇盛。长廊引雄风，爽气回秋令。老僧喜客来，簟竹铺绿净。书生苦易足，妙兴发觞咏。枯棋响雷雹，新唱杂雅郑。放怀百念空，纵饮双瓶罄。我衰本蒹葭，玉树纷照映。忽惊涉瀛洲，骤喜陪鹤乘。日昳尚踌躇，欲去不忍径。归来掩关卧，汗雨复流胫。赐沐幸许休，命驾何妨更。"}