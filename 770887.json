{"id":"770887","title":"绿意","dynasty":"清","author":"王时翔","text":"采香乍定。被夜来风雨，芳林洗净。嫩叶柔柯，渐觉森沉，装点更饶幽景。烟丝微润蒙茸碧，恰小院、藓痕交映。算一年、此最佳时，忘却落花凄冷。休道寻春较晚，趁初霁步屧，闲园支径。几树榆槐，几本蕉桐，依约翠云千顷。红楼巳怕珠帘隔，况又是、阴阴欲暝。怎奈他、不断莺声，碍了倚阑人影。"}