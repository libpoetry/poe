{"id":"779796","title":"齐天乐 新秋，偕顾南雅、陶凫香访袁又恺枫江之渔隐图","dynasty":"清","author":"戴延介","text":"扁舟棹入西塘路，湖天宿雨新霁。绕舍泉清，出墙树老，遥指故人高寄。柴门乍启。便把卷分题，洗杯留醉。晚眺西山，夕阳数点远凝紫。几度诗坛酒阵，问玉山座上，风流无是。跨鹤人行，盟鸥水冷，惆怅岁华撚指。流连胜地。怕佳约难期，秋高花底。催客钟残，渔歌声又起。"}