{"id":"1111757","title":"和任宰元绍见寄十首以归来问信湖山抚摩松菊为韵","dynasty":"宋","author":"吴芾","text":"出仕惭无补，长年咏式微。天公怜我意，一旦许来归。绿鬓久垂雪，壮心今已灰。翩然归旧隐，端似再生来。身既远市朝，足不到州郡。但知食与眠，此外不暇问。秋来宇宙清，雨后山泽润。老农喜我归，时报丰年信。四围山绕舍，一带水平湖。远近俱堪画，登临自足娱。开门无一事，终日饱看山。石罅鸣流水，翻惊响佩环。闲穿脩竹行，时把孤松抚。身世两相忘，恍如居洞府。人心生剑戟，世路足风波。祇有归田好，谁能自揣摩。为邑赤城下，岂欲寻赤松。我家幸不远，杖履会相从。新诗远寄将，字字脱尘俗。时节近重阳，何由同把菊。"}