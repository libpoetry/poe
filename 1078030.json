{"id":"1078030","title":"寓琼山远华馆一夕梦游山间小堂松竹环合有道士坐堂上诵李太白送人游桃源序中有良田名池竹果森然三十六洞别为一天之语觉而异之今假道容惠当游勾漏都峤白石罗浮皆洞天也岂神者先告将有所遇耶赋诗以纪之","dynasty":"宋","author":"李纲","text":"神清遂仙游，境寂恣遐躅。羽人入我梦，轩户霭松竹。高吟谪仙文，逸韵响金玉。觉来残灯荧，倘恍犹在目。归途历容惠，问津非素卜。将游四洞天，就彼白云宿。岂无葛稚川，妙论资灌沃。试求龙虎丹，一使鬓毛绿。斯言傥可珍，长揖谢浮俗。却笑昌黎翁，强项宁诘曲。"}