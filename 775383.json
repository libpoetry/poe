{"id":"775383","title":"重阳前五日有馈蟹者时予病小愈约同人持螯把酒为乐","dynasty":"清","author":"胡承珙","text":"平生注尔雅，虫鱼竞细碎。一为捧檄行，此事悄然废。况兼婴痼疾，伏案气辄碍。遂欲弃笔研，恝如农舍耒。终夕守一铛，此腹成药碓。秋风海上来，凉应苏病肺。黄花虽未繁，绿橙已可爱。朝来食指动，寒蒲束几辈。郭索非恶声，蹒跚有馀态。老饕兴忽狂，忍俊不容耐。检点尖团形，商量椒姜配。排日饮亡何，屈指佳节逮。异乡风味恶，赖有故人对。小愈自宜防，大嚼未敢快。庶无劝学误，差免雕虫悔。一触江湖心，扁舟渺虾菜。"}