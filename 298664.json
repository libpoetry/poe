{"id":"298664","title":"百字令·屏山几曲","dynasty":"清代","author":"华长发","text":"屏山几曲，记相逢未嫁，回波微溜。雅淡梳妆人似玉，可是丽华身后。南国佳人，苧村越女，艳色传来旧。而今觌面，天然丰格标秀。偶把往事重提，衣香鬟影，不觉相思又。芳草亭台人去也，剩下丝丝细柳。雏燕娇莺，去年此际，正早春时候。怎能飞去，镜台时侍左右。"}