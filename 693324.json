{"id":"693324","title":"送韩孟郁杨亦琳李长度北上三首","dynasty":"明","author":"苏景熙","text":"虽无一尊酒，送君万里行。慷慨发浩唱，聊以表中情。中情不可道，心焉惄如捣。鼎鼎百年内，子壮余亦老。努力迅前途，誓言永相保。蒲柳先秋零，引分就枯槁。且复立斯须，良遘恰难屡。讵以骨肉亲，况乃姻娅故。感激平生知，踟蹰空首路。大江日夜流，浮云莽回互。人生多所怀，区区那可慕。愿言迅高足，直奋凌天步。城阙屹九重，浮云西北驰。仆夫严夙驾，游子去何之。谒帝叩天阊，道路逶以迤。晤言不终夕，分手怅别离。中怀畴能喻，咄嗟知告谁。三刖终当献，良工应独知。"}