{"id":"1131847","title":"和慎思秋日同文馆诗","dynasty":"宋","author":"蔡肇","text":"清月看初满，黄花吐未齐。小山思隐桂，大谷忆佳梨。节物信可美，诗骚懒自题。长年谙独宿，听雨闭秋闺。匝合青云幕，纵横白羽场。谁矜率尔对，吾念斐然章。名淡隃糜榜，衣飘月窟香。春风马蹄疾，鞭帽散平康。万里夷王子，曾听若木鸡。泛舟沧海外，授馆国门西。琛币来重译，车书想旧题。苍梧弓剑冷，云雨泣芝泥。阒寂同文馆，秋英绽欲齐。禅庖分白乳，仙果破青梨。琴理将忘曲，诗探未赋题。清欢在文史，谁复梦重闺。明时勤选擢，间设誉髦场。该学添三传，微能及九章。静无桃叶唱，清有菊花香。解我幽忧病，惟应赖杜康。鹄卵因时化，如何赴越鸡。逸群来冀北，屏气入淮西。盛事兼三物，浮辞斥百题。慎须精藻鉴，宠辱异云泥。"}