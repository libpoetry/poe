{"id":"1088869","title":"大雨呈同行诸公","dynasty":"宋","author":"张孝祥","text":"我船千斛初甚迟，上滩下滩风薄之。百夫撑挽才得过，水浅舟大行无期。同来宾客笑钝滞，一叶自买如凫鹥。瞥波急桨乱藻荇，瞬息不见飙车驰。忽然昨夜雷雨作，黑云颓山风卷壑。龙门春涨鱼鳖乱，牛渚宵明鬼神恶。篷翻缆断泊不得，客只一身无处著。长年绝叫客惊起，一浪先掀半船水。囊衣漂尽到巾屡，一夜奔忙沙石里。我时甘寝殊不觉，但怪飕飕风到耳。起来呼酒自劳苦，水满凉生差可喜。乡来笑者今却悲，人生淹速那能知。明朝转柁我船快，唤客同船莫嫌隘。"}