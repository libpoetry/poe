{"id":"1106428","title":"吕待制所居八咏 半隐","dynasty":"宋","author":"王炎","text":"举世竞宠利，嗜进无肯休。山林槁项辈，又乏经济谋。朅来半隐寮，再拜瞻吕侯。袖手辞富贵，结庐清且幽。我从为儿时，久矣闻风流。父老数时贤，若人真少俦。已覆金瓯名，姑作绿野游。四海望霖雨，争欲挽之留。向来钓璜老，一出扶宗周。廊庙方侧席，公肯幡然不。黄山峙立高崔嵬，上有飞仙时往来。问之谁作东道主，舒啸亭中人姓回。坐对危峰倒樽酒，偃仰胡床篆烟吐。划然清响透云端，此意悠悠眇千古。好是夜深孤月明，风松泉石清更清。我来拟作叔夜辈，一听空山鸾凤声。我欲登仙换凡骨，飞上云头窥月窟。羿妻问我何自来，笑指广寒令径入。归来却见半隐翁，月台如在神仙中。霓裳歌舞不用觑，把酒长啸生清风。春阳竞妩媚，百卉颜色好。凉秋风露来，往往竞枯槁。一朝受霜雪，脱落遽如扫。特立金石姿，青青未尝老。下视软美辈，摧折不自保。古人几失言，疾风知劲草。"}