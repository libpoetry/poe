{"id":"430096","title":"焦山","dynasty":"近现代","author":"黄浚","text":"吴天多寒雨，平明来润州。濛濛此江山，雄秀谁可俦。金山已渐陆，焦岩犹中流。轩窗皆东开，一白江光浮。庵门几修竹，但见枇杷稠。雨夜罨寒翠，若助禅房幽。山僧出残卷，细字还余求。我侪喜留名，惧为时辈羞。梁生述祖德，返带观琳璆。承平叹已远，验此名笔遒。舍之犯凉雨，丛磴郁以修。摩挲渭南镌，草间起潜虬。惜哉海云堂，芜址不可搜。涛声齧崩石，澒洞来百忧。白波贼满眼，庐地无瓜牛。诚当及吾生，阳狂长弄舟。陵谷那敢必，百年成沙洲。"}