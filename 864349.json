{"id":"864349","title":"送和斜川诗二首 其二","dynasty":"宋","author":"王铚","text":"采药游名山，恐是韩伯休。款段下泽车，久师马少游。两公学真隐，异世今同流。遇害能鸣雁，多猜不下鸥。何如脱羁絷，寻壑与经丘。人生亦误计，独醒无匹俦。天地本虚静，万物自应酬。阴阳驱意气，定能相胜否。况复漆室女，浪为鲁国忧。真妄两非是，湛然一无求。"}