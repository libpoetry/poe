{"id":"601279","title":"走笔题友人笑游海宇卷","dynasty":"明","author":"唐秩","text":"笑大道，空难掬。笑人情，多反复。笑云易散笑风狂，笑山巉岩笑水曲。笑花开落无定形，笑天西北有不足。笑地东南洼陷多，笑海翻波高过屋。笑月圆缺笑日阴，笑时无右分寒燠。笑鸟飞鸣入罗网，笑鱼泳跃遭罟毒。笑虎呈威白鹿吞，笑龙变化神能屈。笑佛有灵巧拈花，笑仙白日忙飞速。笑琴不遇知音人，笑诗未奇惊人目。笑醉不知雷雨声，笑梦未了黄粱熟。笑生只为饥渴忙，笑死专听妻儿哭。笑官凭法任重轻，笑客争逐图酒肉。眼前何事非可笑，笑老乾坤忘荣辱。君今避祸向远行，朝笑游兮暮笑宿。我今甘与世诙谐，欲笑不能常仆仆。谁能忘笑随世缘，胡卢开口任穷蹙。"}