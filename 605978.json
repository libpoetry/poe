{"id":"605978","title":"舞蛟石行有序","dynasty":"明","author":"卢龙云","text":"清宛堂前三丈石，出自他山始何日。洞庭波底一潜蛟，舞馀幽壑离窟宅。已化贞坚状独奇，舞态犹存未异昔。不与青州怪并来，岂藉神人驱始得。鉴赏曾经巨笔铭，先朝真迹自堪凭。雷雨乍闻恐变化，风云如待欲飞腾。何缘异代相传久，呵护应知属地灵。倚槛不堪残秀萼，垂阴犹复绕朱藤。丈人夙昔曾见梦，何如友谊今逾重。笏袍亦类米家虔，表异真过灵璧贡。长许高人入咏觞，更与词林侈歌颂。平泉不羡赞皇居，叱羊浪说金华洞。兴废由来自有时，灵光独在此为宜。主人自昔多奇尚，神物于今却遇知。屡经险阨终难易，岂因权力可潜移。将军台榭逢新主，学士祯祥再见之。"}