{"id":"697280","title":"李本宁廉访入武林以手书新历饷余溪堂却寄七言八律","dynasty":"明","author":"胡应麟","text":"白面登坛寸管驰，纵横九域让蛾眉。神龙大海双飞日，老骥中原独步时。丽赋梁园春雪满，长歌蜀道暮云迟。谁言越客朱丝断，极目遥天候子期。八代文章睹典型，鸡林重译购题铭。无劳大泽誇云梦，久识钧天奏洞庭。禹庙冠裳回百吏，胥台樯橹压千灵。精庐四百湖堤上，烂漫新诗勒翠屏。翘首湘潭半夕阳，谁传词藻赋高唐。宗盟一代闻三李，伯仲千秋见二王。北极云霞回指顾，东山日月谢行藏。新篇漫惜南游寡，海外流传遍越裳。中弇名山迹已沦，太函高座定何人。传衣两地归南岳，赐履三天上北辰。大厦纷纭罗国士，孤查浮没问波臣。中兴咫尺葵丘畔，寓目江淮一旅陈。一麾环佩下甘泉，双管横操百代权。灿烂图书游洛日，飞扬文字入秦年。风云八座长秋近，象纬三台太乙悬。不是观涛瀛海上，西泠那驻木兰船。入剡名山思转遐，云岚晨夕候高牙。宁无逸兴歌天姥，大有閒情赋若耶。万岫分青悬梵刹，千岩飞翠落官衙。香风夹岸骅骝倚，队队明妆越水涯。佩玉含香事冕旒，横金驰传出龙楼。游穷八极飞仙在，望重三朝宿老留。白帝城探新雨色，黄公垆续旧风流。无誇海上干将合，昨夜精芒射斗牛。邂逅金绯照石渠，卢沟桥畔暮踟蹰。同盟敢托先朝后，并轨犹惭易世馀。转自慵疏怜叔夜，宁因消渴慢相如。无由共赋南鹏翮，大旆抟风上玉除。"}