{"id":"438789","title":"郏城秋夜怀李仁卿","dynasty":"金","author":"李献能","text":"日入群动息，暝色阴濛濛。故人隔颍水，袅袅生秋风。轻风捲纤云，碧汉磨青铜。坐久襟袖凉，皎月升天东。伊人如此月，霁色罗心胸。可望不可亲，倏巳驾飞鸿。念此太虚间，心交神自通。而况千里月，相望宁不同。孤光透薄帷，俨如接音容。翻翻绕枝鹊，唧唧侵阶蛩。上床转不寐，高楼待晨钟。相思夜何永，月落秋床空。"}