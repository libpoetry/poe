{"id":"837542","title":"雪梅香·惺樵见和前此，叠韵酬之","dynasty":"清末民国初","author":"夏孙桐","text":"景清绝，除将雪月漫相干。正春光迎腊，枝头素萼禁寒。如水诗心逗瑶席，出尘仙骨锁金环。且消得，添线光阴，堆絮庭栏。看看。雨迟暮，埽径烹茶，索笑追欢。领略孤芳，倚筇竹外松间。许伴黄昏耐寥寂，莫从烟火硕咸酸。琼瑶意，寄与骚人，同佩秋兰。"}