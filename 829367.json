{"id":"829367","title":"冬夜杂述","dynasty":"清末近现代初","author":"陈曾寿","text":"生事寒灯在，孤明悄悄心。耽书知老至，爱夜得秋深。愿灭香仍炷，声乾叶尚吟。百年拚寂寞，一念自萧森。心遗嚣尘隔，天游斗室宽。学书参静理，作画避忧端。排遣非无术，沉冥有未安。戎戎溷夷市，差胜堕虺坛。倦惜看书少，愁馀著句能。去憎蝇暂远，多可鹊无凭。志屈宁甘隐，心寒每入僧。未须商去住，聊得耐瞢腾。未觉艰虞极，常悲气类孤。空存影酬赠，安得色敷腴。旷宇寒能满，秋芳淡欲无。方知楚累恨，勇决访彭居。眼倦灯初灺，窗虚雪乍明。微知花气息，独与砚平生。泻竹侵帏湿，冰泉入茗清。犹惭僧课密，涩殷曙钟声。香发深煨芋，醪醇偶满樽。坚冰区宙合，宿火此心存。低雁知云重，馨梅破雪温。邻鸡不辞冻，犹自警昏昏。落木已云暮，朔风何怒号。瘴深挟海隐，霜劲逼辰高。击筑同心隔，排阊昔梦劳。驱除何日尽，杀气动边旄。惨黩江连海，风霾旦至昏。人情思墐塞，天意纵摧掀。未缺胡盐酱，仍羞鬼壁垣。安心移世界，寂寞与谁论。予季嗟行役，饥驱岁尽时。无亲身始贱，急难聚堪悲。薄酒犹成醉，秋荼自可饴。凋年兼雨雪，沧海一帆迟。混沌成今日，黄唐忆昔年。祸枢应有属，疏网久疑天。月堕躔光在，楼孤夜气专。无行更何待，几榻与回旋。"}