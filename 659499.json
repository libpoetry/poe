{"id":"659499","title":"哀陈氏侄妇","dynasty":"明","author":"林俊","text":"索居重懒出，白日为之长。嫠啼惨前拜，骨肉能不伤。忆昔弟侄行，大小纷双翔。零落己可念，弱草横秋霜。脩保谅有数，少壮深中肠。嗟哉幼妇节，百苦甘自尝。织灯照孤影，泪洒衫与裳。素琴蛛丝积，断简遗篇章。结托信地所，菉水双鸳鸯。岂知分命薄，转息馀空床。衣新人世隔，永讫谁祻殃。断炊屡废食，匣栉慵晨妆。蛩声诉寒月，仰视天茫茫。"}