{"id":"1077537","title":"赠虞公明察院","dynasty":"宋","author":"李纲","text":"岧峣古城隅，下为凤凰池。凤去不复返，池水空涟漪。傍有幽人庐，松竹森四围。结构极爽垲，借问居者谁。先生闻道久，昨自海上归。食枣大如瓜，定曾见安期。不知修何术，能夺造化机。金鼎灿含葩，玉池滟生肥。颠倒出龙虎，腾降分坎离。行年五十馀，气貌如婴儿。馀暇付图史，不废酒与诗。高堂会宾友，落笔风雨驰。戏事聊复尔，一笑初何为。悬知广成子，千岁形不衰。顾我抱迂拙，与世真相违。徒欲睎骥騄，曾未窥藩篱。寓居迩函丈，数造董公帷。愿闻众妙门，成此一段奇。胡为久闭拒，客至辄围棋。归隐志已定，后会知何时。铭心誓相学，发药幸教之。他年倘有得，同驾云中螭。"}