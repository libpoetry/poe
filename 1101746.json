{"id":"1101746","title":"再次前韵","dynasty":"宋","author":"陈著","text":"大地山河属司马，云阙岧峣都洛下。夕阳亭上已卖国，无与东门长啸者。铜驼荆榛不成春，华林转眼为樵薪。连墙枯骨若有声，啾啾知是清谈臣。中原虽远江东近，典午偏安姑莫问。苻坚百万捲淝波，犹有安石能强晋。嗟今玉辇竟蒙尘，将相受辱甘帼巾。求如西晋已觖望，万世遗笑无人秦。"}