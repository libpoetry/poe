{"id":"789247","title":"沁园春 答宣远见赠","dynasty":"清","author":"王策","text":"风雨寒窗，三复新词，凄然断魂。似失群冷蝶，再温花梦；破巢秋燕，重省帘痕。笑我情痴，疑他梦幻，白昼揶揄满路人。君何者，把啼鹃血泪，遥和哀猿。漫言一样邅迍。算薄命、如何可并论。叹君虽落魄，两钗曾合；仆真憔悴，双剑长分。嫁杏何曾，聘梅兼未，哭杀春风紫玉坟。登楼望，有落红万点，罨断吴门。"}