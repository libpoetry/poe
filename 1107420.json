{"id":"1107420","title":"翟簿示似中秋高作命意着语殆与商素争清读至人与月忘年之句不觉击节借五言为韵赋诗答谢","dynasty":"宋","author":"史弥宁","text":"饮月漱吟齿，心事何轮囷。醉舞影凌乱，子其谪仙人。老蟾挂青冥，寒影堕秋渚。流声到楚泽，千古相溶与。露气粟我肤，弃捐掌中月。高眼没云鸿，澄辉眇穷发。天风来广寒，吹下云锦裳。虽无金错刀，缇革余敢忘。歌子秋风叠，诵子明月篇。信有习凿齿，胜读书十年。"}