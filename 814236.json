{"id":"814236","title":"恋情深 外子有洞庭献唱词三卷，拟欲付梓，用毛司徒二首韵赠之，以识十年之攻苦","dynasty":"清","author":"周日蕙","text":"刻意吟愁都哽咽。伴楼头月。构思常自拥寒衾。剥蕉心。青霜知否鬓边侵。擪笛向词林。不管瘦宽衣带，恋情深。梦绕山塘情漫漫。有词仙伴。商量字字炼兼金。说知音。判红批白意沉沉。直起古人心。作乐府功臣佐，恋情深。"}