{"id":"566638","title":"对明篇","dynasty":"明","author":"徐渭","text":"四明山，高万丈。南为姚邑面前屏，北即新昌后门障。新昌有客身姓吕，要与此山约为主。尺素冯将一穴通，屋后安窗小如许。窗中有时飒风雨，说是山灵教送与。夜来猛虎啸一声，雄心枕畔风吹去。长安花枝高入天，金陵有酒多如泉。花留酒劝不肯住，归来只爱窗中眠。窗中有书积万卷，书书尽是山灵管。有才无命不干时，亦对山灵同一莞。闻道去年醉采石，醉去狂来呼李白。散发题书万竹中，腾身舞剑青天侧。此时山灵失主人，自骑青虎寻复寻。肉眼那知神道至，主人自识交亲临。朅来笔端自有神，横开醉眼双作嗔。此时墨雨添江水，此际诗花弄莫春。莫春江水渺无边，射策封书复几年。明珠不遇贾胡识，宝剑难酬夜色鲜。诙谐汉庭方朔老，如闻永谢长安道。况我今为抱拲人，虮虱移家宫絮袄。两人曾作青春身，当时同说不同贫。君今幸不为樊鹿，亦似蛟蟠不得申。莲花之峰亦佳丽，君胡中道相捐弃。邀我题诗对四明，我自贪君百壶旨。只恐莲花嗔，四明喜，我亦付之一醉矣。"}