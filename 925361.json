{"id":"925361","title":"龙翔真歇和尚求诗赠一首","dynasty":"宋","author":"苏籀","text":"象骨岩居闽府教，江海两封黄纸召。孤云自南仍更东，阻觐尧蓂友廊庙。讲通明论毗昙经，一佛出世祇为人。凝师白傅有真契，凿齿弥天必相值。河汉滔滔渺涯涘，三反九折时游戏。簦屩跻堂累千辈，鍧雷激电非思议。毫忽微差失大千，同尽鸳鸿与蝼蚁。菩提一切皆具足，刮膜分光诚岂弟。体味龙宫七佛书，卢老面目云何是。馀生流浪无明窟，回首尘尘非自己。季咸鬼眼必见窥，和璞妙算应不遗。大士知言善呵蔽，朝闻夕殒甘如饴。疑蛇一祛病当愈，识路还家要有时。金华士女涕泗流，胡为决往龙翔游。是间虽住亦非住，奔轶常行祖师处。"}