{"id":"748441","title":"阳朔看山 其一","dynasty":"清","author":"蒋琦龄","text":"岭外多好山，阳朔最奇诡。净洗看山晴，一棹下滩水。应接初不暇，邂逅无穷美。生平所未见，见之心为死。奇者已非山，层出犹未已。日暮维我舟，翘首更一视。行空走群兽，攫人伺奇鬼。竟夕颈为缩，屏息篷窗里。诘朝挂帆去，高情稍倦矣。我闻养生射，全名在一矢。用兵得重瞳，百胜不足恃。赘若舍人蛇，贱如辽东豕。行文贵有余，怀才宜知止。嗟哉阳朔山，所伤惟多耳。"}