{"id":"457259","title":"儿歌行","dynasty":"当代","author":"胡云飞","text":"“二五六、二五七，二八二九三十一”。小巷谁家儿女唱，闻之使我清泪滴。我亦曾此拍手歌，快语绕舌笑呵呵。我亦曾此叠铜币，赢人一分即狂喜，喜即唱歌歌即此。朝持弹弓唱出门，相逗飞鸟到黄昏。夜挑灯笼唱下田，捧起泥鳅鳅尚眠。阿爷闻之久，饮时常晃首。阿妈闻之久，灶前亦动口。东家西家皆传唱，宛然小曲满村走。此曲馀音尚在梁，二十四年飞电光。昔日园田犹尔尔，老大落拓故惭惶。昨与旧交同冶游，喝雉呼卢夜不休。千金一掷歌舞场，盈耳喧嚣是浪讴。众皆不醒我亦醉，二五二六渐不记。今日忽复闻此曲，仿佛雪炭置胸际！谁家子，谁家女？近我前，听我语：治世需从人心始，此即洗心冰壶水。尔宜同唱一百岁，更令亲友共传此。“八五六、八五七，八八八九九十一”。但得万人同声唱此曲，天下自是尧舜淳风俗。"}