{"id":"1070100","title":"和林德祖惠山诗一首","dynasty":"宋","author":"程俱","text":"好山如幽士，胜绝不可攀。往者天姥梦，长谣愁谪仙。兹山出平野，秀特无株连。招提倚云锦，森然见林峦。幽寻无十里，正处闲忙间。入门心目静，世累若可捐。灵泉出土脉，汩汩无流难。茶神瀹浮乳，方士沉馀丹。我生猿鹤姿，颇有山水缘。何时共清赏，杖屦穷崖巅。"}