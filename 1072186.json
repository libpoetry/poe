{"id":"1072186","title":"待潮浙江口寄左与言大夫叶元亮学士兼简吴似之大著","dynasty":"宋","author":"刘一止","text":"今日江头雪欲作，涛怒风豪两喷薄。青鞋黄帽湖海人，独立沙边如病鹤。闲身不待君赐与，拟占风烟佳处着。如何寸禄晚见招，踉蹡欲前还欲却。翩翩西湖两公子，胸次峥嵘饱丘壑。糟床夜注喜相报，自发清吟侑觞酌。我来一笑岂易得，十载湖山负佳约。间关百态成底事，毛发星星已非昨。人间俯仰变今古，总似潮生与潮落。会须乞取此身健，在眼好山俱着脚。颇闻神方能却老，肯辅衰残殊不恶。因声更约吴太史，石鼎他年煮仙药。"}