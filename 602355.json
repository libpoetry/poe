{"id":"602355","title":"春日偕刘郡丞过徐藩参园亭遂辱留酌","dynasty":"明","author":"陈履","text":"郡斋稀吏事，并驾出乘春。散步入芳园，清幽绝嚣尘。主人雅多情，呼童喜留宾。开尊临清涟，振衣陟嶙峋。梅坞香正飘，篁丛色方新。登阁俯翠微，怡然畅心神。周览景物佳，更对华筵珍。清歌出兰房，曼声遏行云。闻君恣窈窕，妙舞起缤纷。把臂罄交欢，飞觞莫辞贫。良辰不易逢，胜赏可谁论。安得息尘劳，日日来车轮。"}