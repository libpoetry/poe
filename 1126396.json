{"id":"1126396","title":"次韵长沙郑监庙公选","dynasty":"宋","author":"曹彦约","text":"先生清德彻寒泉，应俗周旋更折旋。游宦向来徒溷耳，盛名今得孰多焉。诗严尚作蜂腰格，志大宁忧马腹鞭。却似周公勤小物，乱挥珠玉掷忘年。已废诗坛罢酒兵，更无馀力敌分阴。两章句好惊霏屑，千里神交信断金。如弈棋然随手著，效颦眉亦撚须吟。不图病客甘投老，敢与诗人作赏音。"}