{"id":"700683","title":"湖干四时歌","dynasty":"明","author":"高攀龙","text":"竹飒飒兮雪堕，梅寂寂兮月明。芦洲动兮渔火，茅屋响兮书声。春风荡兮柳绿，微雨洒兮桃红。骋裘马兮年少，惜芳菲兮老翁。水溶溶兮林静，云皛皛兮昼长。绿阴浓兮埽径，黄鸟窥兮移床。荷最妍兮朝旭，蝉何急兮晚风。有幽人兮兀兀，乐永日兮融融。气高彻兮远天，虫凄切兮清宵。人所悲兮萧瑟，吾独乐兮阒寥。秋韵馥兮桂树，秋色佳兮菊华。持巨螫兮沽酒，汲惠泉兮享荼。千山皓兮方晓，五湖冰兮复雪。尽大地兮无瑕，如寸心兮不涅。寒风凄兮墐户，淡日煦兮亲人。君何慨兮岁暮，冬不久兮欲春。"}