{"id":"535893","title":"麔䴠之什六章","dynasty":"明","author":"王世贞","text":"濯濯麔䴠，逝言窜枳。虽则匪罞，将创而趾。我徂唯郊，于以矢死。我严我诲，创若周体。天之方威，赫焉焉理。交交黄鹂，逝言窜棘。虽则匪罿，将罬而翼。我徂唯野，于以矢贼。我严我鞠，罬若通息。天之方怒，赫焉焉辟。祸之初萌，厥亦细微。嗟彼巧言，如雨如霏。其端如丝，润里孔滋。匪天行之，人十能之。祸之方张，厥亦纵横。嗟彼暴言，如庉如霆。其疾如飏，受肤孔戕。匪天成之，人百能之。天兮人兮，我胡不陈。翼翼君子，笃棐忱恂。猃狁内侵，女柅其轮。王曰禦侮，女锡女珍。师曰延侮，毋再而身。皇皇大明，庶几丽旻。人兮天兮，我曷敢宣。翼翼君子，靖恭塞渊。猃狁内侵，女躅其辕。师曰延侮，女憯女愆。王曰侮予，毋令而全。皇皇大明，庶几丽乾。"}