{"id":"1224125","title":"题山石猿鸟图","dynasty":"元","author":"杨载","text":"万卷堆中昏欲睡，忽见画图醒我意。眼前崖谷起嵯峨，便似著身游此地。楩楠槠栎大百围，奔泉透石辟历飞。玄猿孤峙憩美荫，下视白鸟娱清晖。昔闻虞舜狩南岳，君子相随化猿鹤。往时此辈犹尔为，慨想云林真可乐。拔剑斫山山骨露，山鬼咿嘤安敢怒。祇今踊跃归去来，莫愁无觅诛茅处。"}