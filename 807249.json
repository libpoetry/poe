{"id":"807249","title":"满江红  渡江后车上作二首仍用前韵 其二","dynasty":"清","author":"陈维崧","text":"亦复何伤，终不掩、文章光价。曾抵突、不知屈宋，何论沈谢。一曲楚声愁筑破，半生情泪如铅洒。尽腹中、容得百千人，如卿者。好觅个、西村罅。竟须在、南山下。结斩蛟射虎，疏狂之社。梦里悲欢槐国蚁，世间得丧邻翁马。语前驺、叱驭且从容，余归也。"}