{"id":"862373","title":"西倅厅冰雪楼次韵","dynasty":"宋","author":"王柏","text":"我生山水窟，一静了万境。登临始识奇，已与凡目并。大哉飞跃间，一物具一性。冰雪有妙理，言言苦难听。开藏古制存，以抑扬气骋。棱棱六花严，中有生意瑩。非贞曷为元，妙干舒惨正。燮调不可偏，相资不相病。阳和一以泄，品汇反不竞。新政冰雪清，洗濯炎蒸净。阴痼一阳微，震裂万蛰儆。酬酢极变态，不失本来静。一楼驾高明，俯仰动微省。深恐神鉴昏，万事如捕影。缲藉严冷名，赓歌岁寒咏。即此友求心，已见无不敬。行到百尺头，脚力须用劲。"}