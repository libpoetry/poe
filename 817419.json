{"id":"817419","title":"拟曾晰莫春唱答歌六章","dynasty":"清","author":"戴亨","text":"风和煦兮水容与。偕童冠兮行蘧蘧。万物得所兮吾亦乐吾初。春风融融兮沂水洋洋。高天厚地兮供我相羊。何思何虑兮与时偕行。物无心而成化兮觉天地之无私。纷欣欣而茂育兮身亦游于化机。人害匪徒兮地害匪宜。冠兮童兮浴且风兮。夫何求兮与天游兮。群适其时兮余将奚待。唐虞事业兮于焉斯在。望衡门兮日熹微。随杖履兮归来。琴瑟在御兮且鼓且嬉。世莫我知兮将上质乎皇羲。"}