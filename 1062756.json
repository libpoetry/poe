{"id":"1062756","title":"犹子奇从江浙经置陈伯亨之辟八月十日登舟饯之于郊外作是诗以送之","dynasty":"宋","author":"赵鼎臣","text":"于越本夷蛮，弄兵篁竹中。吏士懦不武，未尝更战攻。私忧顾妻子，闻贼内已讧。咄哉林武将，一旦先望风。遂令六州民，老稚遭闵凶。天子怒赫然，王师出罴熊。聊弹一指端，电灭纷已空。疮痍今尚新，噍食若未充。如更大病馀，护视须良工。平生陈太邱，经济蟠心胸。久持四方节，未食千户封。功名真有时，仓卒果奋庸。嗷嗷百万家，赖此白头翁。汝今从其招，绿水依芙蓉。勿以贱自嫌，王事当匪躬。江湖日已清，公归列夔龙。行持酒一篘，迎汝国门东。"}