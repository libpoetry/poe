{"id":"85084","title":"重九日·流水渺然去","dynasty":"现代","author":"丘逢甲","text":"流水渺然去，陆来乃舟归。此行非揽胜，清节怀采薇。颇闻潭中景，印月生清辉。何不乘夜游？酌酒临苔矶。山高秋月小，松露凉琴徽。此时发浩唱，独鹤秋空飞。秋空苦积阴，此境安可希！姑留不尽意，后会良非稀。长歌归去来，菊香秋满衣。孤棹出潭口，寒碧山四围。城笳吹暮云，东峰下斜晖。"}