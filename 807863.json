{"id":"807863","title":"贺新郎  虎邱剑池作","dynasty":"清","author":"陈维崧","text":"山腹苍皮罅。劈巉岩、一洼深黑，险于人鲊。仄嵌斜攒龟脊滑，林气水声交射。有屈曲、龙蟠其下。上搆危梁淩绝巘，窈而深、凿孔行人怕。吸冷瀑，半空挂。坏廊欹磴哀湍泻。望参差、雕棂黛阁，晶荧入画。故国江山还在眼，添了西风战马。又殿上、夜钟将打。雨蚀残碑名姓在，醉摩崖、汝是知音者。相对坐，草堪藉。"}