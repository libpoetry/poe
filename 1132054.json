{"id":"1132054","title":"兄子象先罢公试归知武林动静成古风三首","dynasty":"宋","author":"薛季宣","text":"黄庭有真诣，魂升魄入渊。知机动以食，还反道自然。尝闻鍊色石，可用补苍天。时哉复时哉，宁教悔在前。野鹤入鸡群，猿岂王孙辈。之人定忘物，未足言身世。丹山两凤皇，为谁来哕哕。灵龟发与肣，可以卜隆杀。明珠以弹雀，得雀亦亡珠。飏鹜以当鹰，夫岂猎之徒。黄金有定价，韫椟盍藏诸。薰风扇馀凉，吾方爱吾庐。"}