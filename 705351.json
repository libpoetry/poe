{"id":"705351","title":"迎神曲 十二首选四","dynasty":"明末清初","author":"钱谦益","text":"被发骑龙事渺然，栾公立社自年年。臂鹰老手还余我，伏腊鸡豚掠社钱。三年蜀血肯销沉？我所思兮在桂林。却望苍梧量泪雨，湘江何似五湖深。日蚀麒麟格斗余，山河两戒眇愁予。兰沧渡后无消息，且坐前潮伴子胥。真王异姓指河山，箫鼓丛祠报赛间。咫尺灵飞催后命，红云仍押祝融班。"}