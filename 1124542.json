{"id":"1124542","title":"次韵吕原明侍讲欢喜四绝句 麦熟","dynasty":"宋","author":"饶节","text":"黄云千顷起邱山，瓶缶村村自往还。悬知大作今年社，我欲从渠季孟间。撝镰霍霍穟纷纷，多谢遗馀畀后人。负载归来对妻子，始知身是太平民。丝在机头角未乾，儿孙衣褐眼中完。茅檐翁妪自相寿，饱暖浑家感县官。似闻有盗起空舍，闻说驱除唾手间。枹鼓不惊鸡自午，先生闭户养三关。"}