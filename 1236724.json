{"id":"1236724","title":"和冲霄十月桃花韵二首","dynasty":"元","author":"耶律楚材","text":"桃源仙子忆刘郎，不惮严冬雨雪凉。红雨已先初夏落，妖魂重对小春芳。冷侵绿萼刚舒脸，寒彻朱衣强喷香。谁向荒园慰萧索，数枝无语映斜阳。春生秋杀乃天常，来往推迁炎与凉。晚节正当阴气塞，穷冬忽见小桃芳。岂知卜枣能成实，僭与江梅敢并香。自愧备员调鼎鼐，不知何事谬阴阳。"}