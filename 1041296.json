{"id":"1041296","title":"奉和府公新作盆山激水若泉见招十二韵","dynasty":"宋","author":"刘敞","text":"谁谓山水秀，忽登君子堂。乃知仁智乐，不与冠盖妨。浓霭万叠碧，悬流百寻长。列峰映落落，绕溜含苍苍。气爽变衡霍，声幽激潇湘。意真景自远，趣逸累已忘。鸣玉无时续，翠屏终日张。赏音得虚寂，寓兴成轩昂。夙昔慕丘壑，迩来倦簪裳。欣符洗耳愿，遽有寻源狂。纵目寄历览，挟琴写铿锵。但疑主人厌，应接殊未央。"}