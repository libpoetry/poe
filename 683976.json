{"id":"683976","title":"古意再贻于鳞","dynasty":"明","author":"王世贞","text":"飘风起何因，吹氛荡华月。为照虽未周，畴能讥其缺。众草媚春晖，亭亭违阳柏。雪霜心已知，侵凌表孤直。秉道不见明，愚者嗤无益。覼缕类谗词，要子在深择。子其宁尔怀，齐轨之中陌。结发奉君子，明誓要不薄。山岳起苍黄，欢途为悲别。思喻随形影，昏旦无期辍。上堂顾宗祀，下堂顾身托。驱车周道中，足若罗荆棘。松秀太华颠，虞同稂莠植。岂不亮子心，爱深生虑博。"}