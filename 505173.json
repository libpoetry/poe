{"id":"505173","title":"题华山仙掌图歌","dynasty":"明","author":"张宇初","text":"太华峰，古名岳，元气扶舆兆磅礴。根盘西极嵩岱尊，万丈苍崖倚寥廓。斜倾半月指掌明，侧挂银河碧空落。摩霄岋嶪张峻屏，培塿群山从良霍。天子巡方几幸临，荒祠古宇凌千寻。断桥远带墟渚静，老木低亚川源深。浮云似隔钟鼓暮，铁索高悬渺烟雾。中有仙人王子乔，虎豹为关石为户。我朝望秋当隆平，遍遣羽士逼精诚。遥坛瞻谒莫敢登，归复金门驰圣情。雄辞妙刻照千古，秦汉徒誇禅梁父。山灵川后降祯祥，宗社安隆固天府。巨灵劈石通川流，明星玉女栖丹丘。黄河盘涡出天际，白帝金精荧彩周。车箱箭括通天路，我欲因之与天语。儗招马卫驾鹿升，翠崖丹谷知何许。手携九节杖，笑拍洪崖肩。饥餐落雁霞，渴饮玉井莲。紫衣朱鬓或相遇，借我茅龙飞复旋。壶仙白首惊画绝，赑屃遗踪岂磨灭。泠风一息九万程，底须醉向峨嵋月。"}