{"id":"1107560","title":"衢州杂兴二首","dynasty":"宋","author":"叶适","text":"玉研朱兮不可寻，暖风催绿麦成阴。越山行尽见平野，江上水流无逝音。地跨京师都邑壮，俗兼吴楚智谋深。诏书宽大邦人诵，知有贤侯绥辔临。樊梅野雪扫成泥，桃李纷纷照旧蹊。行子束书轻驷马，主人炊蓐候鸣鸡。百年囹圄荒蓬藋，万里耕桑接町畦。堪笑腐儒何用此，只今飘转楚江西。"}