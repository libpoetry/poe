{"id":"507476","title":"丙寅初度作","dynasty":"明","author":"李昌祺","text":"余生如稚松，由寸望百尺。既承雨露滋，亦受霜雪积。蹉跎踰七十，勤苦曾备历。误蒙明圣知，谬忝中外职。顾已惭菲薄，于时乏裨益。处盈亏必随，履泰否斯即。至理谅在兹，昧者固弗识。叩阍乞残骸，休退恩旨锡。遂令犬马躯，获返田野迹。长揖画省僚，重负从此释。今辰届初度，厨传仍岑寂。傍人竞嗤笑，穷约犹曩昔。妻孥颇愧赧，而我固悦怿。平生守儒素，晚节敢变易。回思永乐初，岁月类梭掷。同年四百馀，多已在鬼域。存者才十辈，犹被利名役。迂疏独何幸，林下得偃息。遗荣遂安闲，养静忘跛躄。游鳞泳清波，羁鸟敛倦翼。贫非吾所忧，病岂吾所戚。宠辱与升沉，宁复置胸臆。忘机侣鸥鹭，植杖随沮溺。浩然天壤间，俯仰惟意适。长歌自为寿，坐对远山碧。"}