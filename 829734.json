{"id":"829734","title":"吊鉴湖秋女士","dynasty":"清末近现代初","author":"柳亚子","text":"恶耗惊传痛哭来，吴山越水两堪哀。未歼朱果留遗恨，谁信红颜是党魁。缺陷应弥流血史，精魂还傍断头台。他年记取黄龙饮，要向轩亭酹一杯。黄金意气铁肝肠，革命运中最擅场。天壤因缘悲道韫，中原旗鼓走平阳。飘零锦瑟无家别，慷慨欧刀有国殇。一笑人间痴女子，如君端不愧娲皇。饮刃匆匆别鉴湖，秋风秋雨血模糊。填平沧海怜精卫，啼断空山泣鹧鸪。马革裹尸原不负，蛾眉短命竟何如。凭君莫把沉冤说，十日扬州抵得无。漫说天飞六月霜，珠沉玉碎不须伤。已拼侠骨成孤注，赢得英名震万方。碧血摧残酬祖国，怒潮呜咽怨钱塘。于祠岳庙中间路，留取荒坟葬女郎。"}