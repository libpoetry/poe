{"id":"582550","title":"终慕双挽 其一","dynasty":"明","author":"钟渤","text":"黄河东奔淮水长，威襄世泽流汤汤。庆钟五叶兰蕙芳，千葩万卉皆文章。安边六策排天阊，清新诗句追盛唐。竹风掠地百草黄，街尘不动狡兔藏。殊勋懿戚先后光，不虞荆棘生门墙。母翁两手扶纲常，九折不挫百鍊刚。六阴既剥天回阳，山河永固无沧桑。貂蝉闪日光鹓行，翟冠夺目萱草香。母恩父德相颉颃，声谐琴瑟宜寿康。天胡不惠降大殃，彩埋双璧十景荒。"}