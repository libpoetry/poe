{"id":"1240790","title":"明皇按乐图","dynasty":"元末明初","author":"杨维桢","text":"沈香亭前花萼下，天街一阵催花雨。海棠花妖睡初著，唤醒一声红芍药。金銮供奉调《清平》，梨园旧曲换新声。阿环自吹范阳笛，八姨独操伤春情。君不见夜游重到明月府，青鸾能歌兔能舞。五云不障蚩尤旗，回首烟中万鼙鼓。那知著底梧桐雨，雨声已入《淋铃》谱。"}