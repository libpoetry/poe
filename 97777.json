{"id":"97777","title":"秋夜怀彦博审知","dynasty":"宋代","author":"赵蕃","text":"山深月吐迟，亭亭夜向残。露气挟与俱，侵窗迫人寒。团扇甫罢去，布衾已觉单。傥无寒暑期，何以雕我颜。人生七十稀，俯仰半已阑。隐显两无得，永怀那自安。不能躬灌园，而顾学弹冠。不思行所易，而独务所难。王徐两玉人，结发栖儒冠。徐诗壮城垒，王笔长波澜。出从举子游，隋珠供雀弹。得失何足道，如博资众观。念欲与子谈，衮衮非一端。符移苦见催，行色不少宽。十年山林静，一朝尘土干。足虽未出门，归兴已浩然。溪头枫变赤，篱下菊且斑。客居岂无酒，迟子一跨鞍。"}