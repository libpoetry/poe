{"id":"411934","title":"春柳四首用鱼汤秋柳韵 其二 轻尘朝雨尽杯酒于阳关残月晓风拍红牙于柳岸壮游湖海元龙之意气犹豪远念灵和张绪之年华未老聆清歌于秋柳和高曲于阳春鸾舞菱花每自怜于顾影莺鸣幽谷冀相应于同声云尔","dynasty":"近现代","author":"郭风惠","text":"婵娟青女谢寒霜，又驾东风落碧塘。翠袖盈盈怜解佩，罗裙叠叠忆开箱。渡头桃叶嗔娇婿，座上杨枝礼梵王。忽忆扬州城郭路，情丝牵挽到歌坊。"}