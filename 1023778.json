{"id":"1023778","title":"赠明侍者","dynasty":"宋","author":"释道璨","text":"好诗无音律，至文难言说。学之无他术，先要心路绝。兀坐送清昼，万事付一拙。如是三十年，大巧自发越。万象赴陶冶，百怪乞提挈。兴来忽运笔，妙处无前哲。古来翰墨士，外此别无诀。明也江南来，俊气方烈烈。乘潮观海门，入越探禹穴。须从言外参，莫向纸上窃。此方吾必秘，为子轻漏泄。慎勿语俗子，只可自怡悦。"}