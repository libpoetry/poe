{"id":"628633","title":"走哭欧子建尊人","dynasty":"明","author":"李云龙","text":"八年曾过清溪曲，一渡溪桥泪相续。风吹澹圃柴门开，芳径无人鸟啼竹。忆昔曾随杖履入，枫叶芦花秋可即。长公觞客我公笑，醉归同卧茅堂侧。读书堂前月满帘，犹记当年奉颜色。方瞳鹤发今何在，冥漠游魂招不得。溪花乱落溪水东，夜台自此无消息。我今三年父不见，绵绵此恨方无极。孤儿惟下吊孤儿，泪眼相看天为黑。"}