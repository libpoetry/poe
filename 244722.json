{"id":"244722","title":"铜雀砚·老瞒智计笼天下","dynasty":"宋代","author":"赵文","text":"老瞒智计笼天下，歌舞未终铜雀夜。可怜用破一生心，不及当时台上瓦。屑金作瓦费精神，那知身后旋成尘。流传千百僅一二，付与所不知何人。快阁仙人谀墓得，品题更费东坡墨。研磨辛苦政未休，怜尔何年返真宅。摩挲岁月白发生，建安七子俱雕零。安得春醪三万斛，醉来快写短歌行。"}