{"id":"1111491","title":"赠边县尹","dynasty":"宋","author":"何梦桂","text":"君家久富五经储，更有儿孙读祖书。事究麟经明亥豕，理穷羲易得筌鱼。枳丛不是栖鸾处，花县来观展骥初。北道主人今有托，华山应得老骑驴。声价中州第一流，双凫飞下锦溪头。隐微去处求民瘼，潜伏中间破吏媮。暮雨烟村无吠犬，去年荒土有耕牛。昼帘馀暇浑无事，好去栽花待胜游。"}