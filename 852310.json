{"id":"852310","title":"邛州赏丰亭","dynasty":"宋","author":"文同","text":"人之创亭意，大率繇己便。夫何我公者，所作异他见。临邛郡东北，井井画群甸。其民喜施力，无岁不登衍。公因到城上，有此多稼羡。而云彼嘉谷，诚我民所擅。如其每用此，岂不乡土恋。伊我牧其众，胡尔惧流转。遂兹谋栋宇，显显向一面。题为赏丰字，义不止营缮。常时命僚侣，于时歌管荐。高谈诧上瑞，衮衮莫之倦。擎酒揖大野，指顾一欣忭。田夫各相语，我辈谁曰贱。太守亦为我，今日又张宴。"}