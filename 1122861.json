{"id":"1122861","title":"次观表文韵","dynasty":"宋","author":"洪皓","text":"求成虐执四三年，一木难支大厦颠。致死存孤思杵臼，恃强轻敌笑苻坚。国家未免中衰者，日月何妨薄食焉。今日一成终祀夏，艰难启圣赖皇天。岁云暮矣厌三馀，岂不怀归畏简书。昔日卑辞刚不听，今冬继请谅难虚。贾生施饵非良策，陈子哦诗或起予。江左四年无信息，欲传尺素羡双鱼。"}