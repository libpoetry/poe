{"id":"595781","title":"醉歌","dynasty":"明","author":"李时行","text":"仰看云间月，清光圆复缺。俯见枝上花，朝荣暮还歇。人生少壮能几时，朱颜忽改鬓成丝。如渑之酒且相劝，莫使空留异代悲。韩彭功成身已醢，金张许史今何在。子云才高翻堕阁，相如卧病文园内。文章富贵亦何有，古往今来同一慨。劝君莫惜千黄金，且向醉乡斟复斟。临邛垆头香且美，醉来击剑歌古今。飞琼小玉娇相向，琵琶细和江南音。人生适意忘忧辱，刀锥世上徒碌碌。觥筹历乱襟抱开，轩冕铢视谁拘束。君不见章华铜雀今埃尘，妆楼空锁青娥人。酒星不照夜台魄，杜鹃叫断空山春。又不见雍门泣罢田文朽，霍家门外狐兔走。黄金满籯不肯醉，月落花残成皓首。"}