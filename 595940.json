{"id":"595940","title":"河岳翁歌","dynasty":"明","author":"李时行","text":"河岳翁，朱颜绿发明方瞳。来自鸿濛之世弱水之东，飘飖八极骑双龙。骑双龙，朝游三山巅，莫憩五岳峰。身被白鹤氅，手握青藜筇。自言逢羡门于华顶，揖轩辕于空峒。陵谷桑田看几劫，瑶池屡宴群真从。劫来偶向人间住，长安市上寄仙踪。谑浪那知天子贵，醉来笑傲轻王公。云心浩荡终难驭，隘视尘世如裈中。忽驾云车指双阙，清歌回首送冥鸿。送冥鸿，入烟空。锵锵环佩摇天风，望之不见心无穷。我亦明朝携笈去，三花石室定相逢。"}