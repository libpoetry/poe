{"id":"541879","title":"雨中同鲍叔愚邓廷献二明府卢岩寺观瀑布泉漫赋","dynasty":"明","author":"谢榛","text":"洛中金界通西域，叠嶂相连兴无极。画图浓淡自天开，涧树岭云真水墨。宦侣羁人随胜缘，颇同怀抱异筋力。题名绝崖能定心，指顾泬寥临叵测。为爱此泉今复来，遮莫阴晴皆有得。素弦倒写半天声，白练长悬太古色。松亭坐赏清吾神，衰年后游焉可频。黄叶杂苔秋寂寞，樽前不遇桃花春。来时风雨迎，去时风雨送。山灵未必忌诗狂，何阻跻攀访仙洞。老衲鸣钟车马归，人间几夜卢岩梦。"}