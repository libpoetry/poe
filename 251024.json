{"id":"251024","title":"道溥兄席上分韵得只字","dynasty":"现代","author":"李达","text":"欧公官居颍之尾，文宴所与何多士。刘吕王魏暨徐焦，聚星堂上慕七子。夷考其数今足矣，宫周奚冯两张李。假令犹在欣执鞭，陵轹前脩则非是。泰之西偏有湖焉，升其甗见一堂峙。又如颍上有西湖，平铺颇瓈光十里。主翁作吏得休沐，亦复携客游于此。杯觞谈笑继风流，江岫淮岑供平视。翁言大邑我何须，愿尹猿猱宰山水。再烦公等步玉趾，既见君子吾乐只。"}