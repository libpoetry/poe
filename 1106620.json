{"id":"1106620","title":"次韵段季裕惠诗二首","dynasty":"宋","author":"王庭圭","text":"久战词场力未衰，毫端珠璧粲离离。气如八尺九花马，人似千年五聚龟。国士无双君自有，痴儿不了我先知。七年留滞沅湘道，忽咏青山独往诗。谪堕西南海角边，是中乐事亦天全。渐闻长乐钟声近，正遇巫阳敕放年。客过茅蓬非率尔，诗如锦绣益飘然。一樽岂尽平生话，咫尺高楼起暮烟。"}