{"id":"842964","title":"次韵樊山喜雪诗","dynasty":"清末民国初","author":"陈宝琛","text":"鍊云作花不作水，花故非花蕊非蕊。天宫欲放世光明，十万修罗埽蓬块。都人盼雪最三九，今年冬至值月尾。一阳井底回未回，飞度龙沙倏千里。六街浩浩亘昏昼，闭门僵卧者谁子？笑我犯寒蹴鳌蝀，蜷缩马毛没车轨。极知潜龙德勿用，敢说老骥心未已？比年辇毂苦旱涝，四海兵戈积疮痏。欲苏重困剩岁稔，所忧不在臣朔米。激江何救鲋辙枯，见弹因思鸮炙美。旬来中禁正斋祷，拂曙瞻天颜有喜。占丰消沴眷我民，亲洒丹毫诗一纸。时晴朔风益凛厉，快赏王帖屡呵指。穷檐鹑结更若何？始信经邦重燮理。腐儒床头但周易，夜验斗柄知天咫。故山冬暖归未得，尺半雪鱼长梦里。樊山诗老健且豪，贪看玉戏亦縻此。阳春一曲和已稀，莫再大声惊里耳。"}