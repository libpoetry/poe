{"id":"1131180","title":"吴待制挽词","dynasty":"宋","author":"楼钥","text":"御史再乘骢，忠言沃帝聪。处心平似水，疾恶迅如风。遇合嗟何晚，论思信有功。惜哉辛佐治，竟不到三公。三仕入储闱，堂堂夹日飞。初同四皓起，终作二疏归。冰玉清班近，衣冠盛事稀。间居忽仙去，西望是邪非。东甬与宾兴，文闱赖主盟。菲葑无下体，衣钵有门生。剑佩今何处，樽罍空复情。自惭无报所，老泪为君倾。"}