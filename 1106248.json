{"id":"1106248","title":"送吴魁君谋叔告赴召二首","dynasty":"宋","author":"王迈","text":"三载天庭出一魁，一魁岂是利名媒。熙宁如叶庸人耳，南渡惟张君子哉。胪唱若为调众论，囊封正要看人才。千年青史芬芳远，过眼浮荣付傥来。盛名之下最难居，一节清忠自有馀。竖铁脊梁须我辈，横金腰带听伊渠。和戎自古迷当局，善类何时可得舆。抗论朝廷须正大，莫如乡党费分疏。"}