{"id":"1250511","title":"有感","dynasty":"元末明初","author":"朱希晦","text":"君不见千里马，有时困羁靮。不遇九方歅，龙文更谁识。又不见五彩凤，有时铩羽翮。不如鹜与鸡，聚族自争食。人生遭轗轲，俯仰今犹昔。贤有不黔突，圣有不煖席。圣贤尚栖栖，我独何恻恻。但恐白日沉，年光竟虚掷。乾坤等蘧庐，寿命非金石。愿餐不死药，蓬瀛杳难觅。乘化复奚疑，委心任所适。故国遗铜驼，秋风暗荆棘。霸图有兴衰，人事无休息。矫首望归云，鸿飞楚天碧。"}