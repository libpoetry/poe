{"id":"603574","title":"拟陶徵君饮酒二十首 其二十","dynasty":"明","author":"杨起元","text":"陶公天民彦，慨世少复真。吾真既不复，弥缝焉得淳。大哉鲁中叟，日月万古新。六经罗章句，灰灭甚狂秦。所赖故来物，耿耿绝纤尘。耳目各聪明，四体俱能勤。如何不自识，浪子忘其亲。赖君有巨筏，与我渡迷津。歌彼饮酒诗，脱我头上巾。一醉自如如，永为羲皇人。"}