{"id":"1116359","title":"和叔宽田园六首","dynasty":"宋","author":"苏过","text":"早岁厌华屋，曲肱慕饮水。躬耕二顷田，仅可毕祭祀。长怀饘粥忧，每抱瓶罍耻。虽知学稼拙，岂不贤乎已。衰才谢严徐，吐吻上插齿。各从我尔好，勿问谁愠喜。平生粗知田，疆理南复东。常祈五日雨，未厌十日风。纷纷秀莨莠，恐害嘉谷丛。芟夷绝根本，肃杀先秋冬。坐获箱筥收，庶几粢盛供。一饭食我力，愿与农夫同。芃芃稼连云，老少纷在场。禾稼已困雨，粳稌亦没秧。计穷走群望，敢爱牛与羊。可怜拾麦人，不惮道路长。号呼泥水中，滞穗收残黄。对之怀抱恶，宁忍自举觞。重阴自凝结，雨脚方四罗。悬知茅屋下，宁有襦裤歌。终年望一麦，此怀今蹉跎。平畴乱蛙蛤，原隰长薜莎。哀哉南亩人，休戚均尔多。朝阳何时出，赫赫散滞疴。县官真爱民，使者交农径。课吏有殿最，期使田野净。苍苍岂远人，祸福依民听。欲知丰年报，常鉴德业盛。近闻河湟复，羽书获万姓。吾无矢石功，甘此夏畦病。十年资章甫，人弃我亦闲。得从长沮游，时把严陵竿。本非厌作吏，未忍违故山。朝来行西畴，果腹惟三餐。信哉负郭美，五斗何足干。长为田舍翁，所乐非所叹。"}