{"id":"817403","title":"送刘编修殿虎出守九江三首","dynasty":"清","author":"戴亨","text":"孤云不出山，连绻抱奇石。随风入九霄，变化成膏泽。出处何容心，遭逢随所适。君无甔石粮，结绶游远乡。岂为誇荣显，颐养娱高堂。奉身有良璧，皎皎生夜光。前路夷且巇，愿君慎其防。茫茫瞰四野，恻恻心忽悽。皓雪盈天地，集树成枯枝。中有皞寒禽，怀春声正悲。悲声震聋瞆，赏音来何迟。遇子风尘中，升沈途路歧。孤松结盘石，寒暑心不移。今将舍我去，作郡九江湄。思欲远从之，褰裳复犹夷。悠悠望南天，心与征云驰。祖客饯将归，游子怀往路。我何长叹嗟，徘徊独延伫。远游背乡里，逢故即色喜。况是人中龙，五载久知己。会面虽有时，仓卒情难已。明月沈深渊，茝兰散江涘。抚躬还自伤，衰年逝如矢。同气而远离，思心从此起。"}