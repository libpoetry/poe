{"id":"621790","title":"西湖公子行有序","dynasty":"明","author":"郭之奇","text":"百顷湖光无边浩，千年月色无穷皓。画舟隐跃泛游来，浮光飞艳动洲岛。歌舞场头公子酣，丝竹行中佳人造。轻调宛转雪云飞，坐客呶号皆潦倒。佳人欢容逐谁开，公子逸兴横难扫。繇来佳人常解欢，繇来公子不知恼。不有若翁费尽多心图百万，安能博得湖中一声好。但愿公子百万时贯盈，湖头佳人终不老。"}