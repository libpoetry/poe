{"id":"703000","title":"夜坐二首","dynasty":"明","author":"谢迁","text":"桐帽棕鞋旧葛裳，閒来心地倍清凉。冥搜自喜身犹健，露坐宁知夜未央。塞上老翁谁得马，世间岐路总亡羊。多情最爱青天月，穿透疏林直到床。老天还我旧烟霞，信道吾生自有涯。佳客不来频扫榻，好山难致即移家。半窗细雨千竿竹，十亩晴云五色瓜。月满平湖天共远，拟乘清兴泛仙槎。"}