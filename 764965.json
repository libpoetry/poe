{"id":"764965","title":"贺新郎 庚戌九月为既庭师五帙，浪迹燕齐，未获捧觞称庆，隔岁归来，绘云松图补祝，时辛亥正月望后，梅花盛开日也","dynasty":"清","author":"徐釚","text":"玉磬山房好。算从前、风流文沈，真堪压倒。绝学河汾还记取，莫问蓬莱瀛岛。喜立雪、门庭却扫。欹帽巡檐无个事，索梅花、铁笛舒长啸。谁种就，金光草。子云阁上欣相召。指狂奴、频年漂泊，雪泥鸿爪。同学少年都不贱，只有侯芭渐老。直愧煞、文章庾鲍。弹铗归来空袖手，话秦松、记得烟云绕。聊绘取，期壶峤。"}