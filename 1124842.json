{"id":"1124842","title":"玉女花","dynasty":"宋","author":"徐积","text":"扬花可与名玉妃，楚花可与名玉女。天上瑶台是本居，人在月宫合同处。一点难容赤水霞，平生冷笑巫山雨。此女持身色太严，玉璧如槃求不许。国艳虽殊情太少，蛾眉不画双瞳瞭。新就明河洗面来，更佩明珠踏瑶草。不用朱鸾与紫霞，玉麒麟驾白云车。君看面上都无邪，更看身上都无瑕。越王国女金可邀，卓王孙女琴可招。更有秦王家弄玉，嫁人只被爱吹箫。"}