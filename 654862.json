{"id":"654862","title":"题鹤仙为诸鍊师","dynasty":"明","author":"倪岳","text":"湘江水深流不竭，湘山云间还峍屼。黄鹤楼头铁笛声，一声吹落长空月。主人独倚阑干望，仰见一鹤西南翔。上有仙人醉不醒，也知倒尽瑶池觞。瑶池宴罢日色晚，跨鹤归来不知远。霞裾行逐天风长，放浪人间会须返。相逢相别君莫愁，迟当携尔登瀛洲。揽衣上鹤复飞去，但见湘山寂寂江悠悠。"}