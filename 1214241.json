{"id":"1214241","title":"题程南渠诗卷","dynasty":"元","author":"周权","text":"前年挟策登燕台，豹关天北高崔嵬。九衢冠剑拥红雾，四时鼓吹酣晴雷。今年归踏苍山雪，白云与我情相悦。穷檐扫轨澹无营，饭牛依旧柴门月。美人久别心所怀，屐齿不印山中苔。划然奚囊随棐几，五色照我双眉开。千林摇落嗟岁晚，大雅寥寥国风远。骊黄色外得骅骝，盆盎丛中出圭瓒。银钩翠薤相屈盘，清辉薄我襟袖寒。修鲸勇掣海涛紧，锦段未许轻卷还。怀哉吾道随舒卷，八风低翅从渠短。何时握手话雄襟，为碾春云翻雪盌。"}