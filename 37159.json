{"id":"37159","title":"怀张为周朴","dynasty":"唐代","author":"贯休","text":"张周二夫子，诗好人太癖。更不过岭来，如今头尽白。人传禹力不到处，河声流向西。又到处即闭户，逢君方展眉。不知是不是，若是即大奇。我又闻二公，心与人不同，一生常在寂寞中。有时狂吟入僧宅，锦囊鸟啼荔枝红。有时冥搜海山脑，珊瑚枝动日杲杲。圣君在上知不知，赤面浊醪许多好。"}