{"id":"1075799","title":"次韵王兴周斋宿省舍","dynasty":"宋","author":"周紫芝","text":"念昔始解事，结交少年场。一生徒苦辛，两鬓今成霜。颇亦恨晚岁，始得同舍郎。邂逅笑语间，仿佛芝兰香。朝吟共棐几，暮归沾馀觞。忽奉太室祠，共荐房俎羊。晓陪奉常班，琼佩参翱翔。只今坐斋宫，夜雨谁对床。王事间何阔，咫尺遥相望。聊持鹧鸪椀，为浇冰雪肠。五字忽鼎来，古锦翻诗囊。无力攻长城，有眼惊夜光。跂彼笑织女，不复成报章。何当毕祠事，共上南山冈。更约颜李萧，一笑同徜徉。"}