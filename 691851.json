{"id":"691851","title":"寄赠端溪子二首","dynasty":"明","author":"李梦阳","text":"叹凤世巳远，悲麟竟何为。兰蕙秘幽岩，萧艾盈路岐。君子抱明德，伤也谁复知。随流非我心，特立乃见疑。亭亭南山松，匪无霜霰摧。寒蕤但不改，孤贞常自持。智者尚高契，达人慕希声。旷世有相感，同时怅难并。烈风起玄朔，百卉忽以零。登高望所思，慨焉念徂征。鸿雁序翅飞，麋鹿呦呦鸣。为言明馨子，盍簪终有成。"}