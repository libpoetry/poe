{"id":"689052","title":"西湖曲","dynasty":"明","author":"何绛","text":"龙游山下桃花庄，鸡犬桑麻自一方。地似避秦人稍异，村中忙煞为官粮。小小湖船十尺长，大黄塘过小黄塘。渔翁日午停双桨，贪卧南风系绿杨。千株杨柳数家村，茅屋檐前鹊噪喧。竟日了无他客至，荷花空自绕柴门。雨后乘舟坐晚凉，美人西望路茫茫。人间是处皆尘土，清静惟留水一方。试上山头奠桂浆，朝云艳骨有馀香。宋朝陵墓皆零落，嫁得文人胜帝王。"}