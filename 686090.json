{"id":"686090","title":"送周廷评张大行还朝二首","dynasty":"明","author":"卢龙云","text":"使节迢遥自帝廷，真教南斗避文星。翘材或拟平津馆，驱传翻劳送客亭。玄草我惭嘲尚白，蓝成俱谢出于青。封轺再入邯郸道，莫笑卢生梦未醒。词客名高大海东，王程万里下黔中。不缘桃李栽培始，那识菁莪雨露同。招俊一方荣拔茹，论文几度慰飘蓬。归朝车马应殊锡，荒徼尤难造士功。"}