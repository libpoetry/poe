{"id":"1204858","title":"摸鱼儿 次郭子敬祭酒同赏牡丹韵","dynasty":"元","author":"许有壬","text":"记花王旧时名品，共传姚魏黄紫。洛阳种植雄天下，何日移根来此。青镜里，任淡抹浓妆，莫挽春衫比。人间四美。更天遣舒郎，等闲一赋，千载共心醉。清平调，漫与东风料理。繁华能扰天纪。沉香亭上无人恨，流入锦江春水。安故里。又何似吾侪，聊复尊罍耳。清歌且止。怕檀板无知，多娇不耐，惊得彩云起。"}