{"id":"1113665","title":"送胡季昭谪象州次王卢溪送澹庵贬新州韵","dynasty":"宋","author":"李元实","text":"知公不怕鬼门关，直气横干清禁闲。雕嘴明知林甫毒，鲠言要与澹庵班。一身渠任黄茆里，千古名标青史间。非晚清朝邪正辨，紫薇红药待君还。清名传播到黄支，直节宁忧赵氏危。虎尾蹈时都不畏，象台到日大为奇。是行廊庙人皆怍，所过山川鬼亦知。官职本为锡底鸩，伤今正论有谁持。"}