{"id":"769242","title":"望家书","dynasty":"清","author":"张问陶","text":"远客望家书，迫如农望岁。归心逐奔马，猛疾不可制。嗟予骨肉间，五载九分袂。复为万里行，飘忽无根蒂。转眼便终年，偶然邀一第。款段忆乡园，疲驴苦燕蓟。况当岁云暮，雨雪增凄厉。惟仗双鲤鱼，作我驱愁计。经时尺素断，乱愁愈难薙。夜深闻剥啄，蓬门悔早闭。疑有消息来，郁极喜翻嚏。开帘风浩然，但见晨星嘒。团栾富儿福，别离穷者例。感愤多哽咽，怪幻惊梦呓。书史有伪作，此札圣莫替。"}