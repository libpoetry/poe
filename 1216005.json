{"id":"1216005","title":"雪巢诗为赵允升左司赋","dynasty":"元","author":"周伯琦","text":"巢居何所有，积雪照昊穹。玉井抚太华，阴崖瞰九嵏。户牖皆天成，鸾鹄相追从。调息室生白，吐辞夜纡虹。凝冱虽有时，冰玉储心胸。坎象原气和，乾德函年丰。二实默循环，生生妙无穷。梁园哆文藻，西岭泥寂空。孰如一枝安，中有泽物功。慭哉清苦志，宛矣前贤风。"}