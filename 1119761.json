{"id":"1119761","title":"挽孙少卿四首","dynasty":"宋","author":"陈淳","text":"自抛襕苧列簪绅，便展施为志获伸。剖竹三衢无警盗，乘轺两浙蔑冤民。居官清节冰壶凛，到处仁恩雨露春。历历典刑如在日，慕思遗爱几多人。圣主更新大化年，趋朝正预拔茅连。青华上厕郎星列，近密光陪卿月联。垂蹑从班提从橐，遽萌归兴乞归田。至今士论追怀处，第诵南山景行篇。厚德天钟有异资，反身尤谨事操持。俭勤忠孝传家训，直谅忱恂获上知。正色嫉邪严莫犯，高标立懦屹难移。睪如香坂孤峰下，千载唯存笃行碑。福庆于人鲜比方，一生坦若履康庄。好逑得偶天官胄，嗣子能传月窟芳。寿入九龄光宝箓，服膺三品灿金章。始终可谓无遗憾，信矣荣归死不亡。"}