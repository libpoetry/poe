{"id":"787554","title":"回杭秋试洛翘以诗送行组织近事用韵效之","dynasty":"清","author":"许传霈","text":"半载追随讲学堂，丰裁群仰鲁灵光。书成半部堪治世，月见前身快举觞。立雪程门传道派，归云仙洞怅家乡。名推山谷诗称祖，徒许高阳酒作狂。骊得智珠惊藻饰，鳄驱沧海蔚文章。画兰成社閒消暑，傍竹题箊早纳凉。鱼牍移诗忙走笔，狸奴接客卧斜阳。壶斟庭桂泡佳酿，盘摘园蔬得饱尝。满壁新词探宿海，半潭秋水澄星潢。紫薇轩对筵开妙，红蓼阶翻句亦香。河洗甲兵驰露布，词成锦绣织霓裳。邯郸学步聊如是，敢与先生旗鼓当。"}