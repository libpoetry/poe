{"id":"265624","title":"颜鲁公铜印歌","dynasty":"清代","author":"方薰","text":"鲍髯老眼海月明，勘书烛古无遁情。手磨铜章是唐制，瘦蛟贯钮铿有声。土花苍寒周四角，篆勒玉箸文真卿。当公出守遘时衅，贼噪平原击鼓震。车书如火上蜡丸，夏云无光照银印。此非官印用必常，势欲从公与城殉。得全一郡宁非天，白头再见中兴年。摩崖碑中印合缝，《乞米帖》后钤余笺。平生忠信凭遗物，千载劫灰不磨灭。子孙失守鬼神护，岂独老髯深爱惜。当时不容公亦得，不死卢杞死希烈。靴中几作临淮刀，怀内何惭太尉笏。印乎印乎无口说，饮鸩踏火完公节。"}