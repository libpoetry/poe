{"id":"815336","title":"落花七首","dynasty":"清","author":"赵清瑞","text":"群芳齐泣奈何天，零落苍苔欲化烟。吹到罡风过百五，流将弱水隔三千。茫茫茵溷知谁择，寂寂琴尊未了缘。拾得琼葩肠欲断，馀香犹在枕函边。忆梦梨云抱满怀，东风狼籍委苔阶。芭蕉雨打芳心碎，芍药春残泪眼揩。灯灺闻歌伤子野，色空补恨窘灵娲。维摩榻外难收拾，愁绝香泥印笋鞋。花落纷纷随泪落，閒庭片片鸟空衔。香消坠粉侵珠箔，色夺残红启印函。倩女离魂惊失佩，情人兜怨已盈衫。直同剪綵隋宫戏，一瞬繁华逐锦帆。一场春梦有无间，雨湿胭支夕照殷。绮障猛教虚白悟，仙缘难觅大丹还。到门寂寞伤崔护，委地零星怆玉环。魂堕花神招楚些，空庭怕听鸟绵蛮。坠芬閒与仙人扫，瘗罢群芳制艳铭。大块文章风里絮，美人身世水中萍。馀晖冉冉留高阁，别梦依依到短亭。缕缕游丝花片惹，愁闻檐马响东丁。自古花零同月缺，东郊相送泪盈眸。莺衔绮思惺惺惜，风定残英故故留。红雨打窗刚十日，绿阴缄怨甚三秋。醴陵笔梦无消息，鶗鴂声中吊玉钩。一年花事太匆匆，金粉飘零短梦中。游屐懒携多病日，画栏易惹薄情风。空庭一雨添新绿，流水三生有倖红。瞥睹枝头来瘦蝶，离魂冉冉过墙东。"}