{"id":"1129419","title":"渡钱塘二首","dynasty":"宋","author":"释宝昙","text":"潮生西浦未全平，顷刻潮回岸有声。落日人从官渡去，西风谁识此时情。不如吴越中流尽，赢得江山老眼明。试问古今沙上路，几回相送复相迎。身是行人意未平，江头已断午潮声。旋收去国无边泪，聊写临风有限情。家住青山何处是，眼穿白鸟去边明。去年今日凄凉意，犹记梅花一笑迎。"}