{"id":"1105790","title":"和张文纪咏雪二首","dynasty":"宋","author":"王之道","text":"万境沉沉夜气严，广寒初下水晶帘。三杯强沃浇肠酒，一捻聊分暖砚盐。已恨梅梢遭挫折，可堪风物为般添。才高柳絮虽难到，此语于今亦恶拈。朝来经阁课楞严，撩乱飞花竞扑帘。似是青腰誇黑帝，故教姑射混无盐。地炉无奈貂裘薄，斗酒难供座客添。诗债恼人眠不得，夜寒残管亦须拈。"}