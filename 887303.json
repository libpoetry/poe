{"id":"887303","title":"北溪苍山谋避寇念青阳苍山徘徊不忍作古调开之","dynasty":"宋","author":"利登","text":"忆我昨选胜，瓶锡来苍山。上岩豁万里，下峡穷重玄。谓此已胜绝，可以无梅川。后同北溪游，青阳税尘鞍。险流贯地轴，危瀑垂天关。云气夜结构，如有飞来仙。迥然幽且深，直可无尘寰。乃知天壤宽，浅目非所沿。亦岂无胜此，天不丐我闲。豺虎白日行，俘掠无崖巅。此境亦莫保，惜此时运艰。二君皆骏人，铨时洞遐观。考槃择涧谷，取数良已悭。天尚不子与，而遣缠世患。十月崆峒路，霜风吹羁单。回首旧游处，野狐嘷暮烟。天地岂不宽，我身靡所安。思古英达士，岂皆薄龙盘。求隐有不可，勋名乃穷年。困衡心虑閒，庸非大任缘。勉哉慎所从，致主或不难。逃死复诵此，自笑还自怜。念我昔时语，梦惊老云间。兹事今已晚，谁能复长叹。"}