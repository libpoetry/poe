{"id":"502703","title":"题高漫士为周仲器作黄山书室图","dynasty":"明","author":"王恭","text":"海上见空翠，黄山积扶舆。连林结幽构，中有千卷书。白日但垂帷，抱琴常晏如。何必邺侯家，于焉董生庐。有时岩际书声起，天籁泠泠拂流水。清响遥传野衲禅，馀音半落鲛人耳。芸草春香静掩门，河汾洙泗共谁论。閒将活水澄心镜，向人大笑翻忘言。翰林墨客拈双笔，挥霍新图兴偏逸。寒松满屋疑有声，白云卷帘怕飞出。轩佩追随入泮林，玉堂天路五云深。白头为尔伸长句，直是渔樵一片心。"}