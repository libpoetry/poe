{"id":"59528","title":"夜声·微醺醒中夜","dynasty":"明代","author":"陆容","text":"微醺醒中夜，独寤当逆旅。心清听思聪，声动臆可举。轻噫疑林飚，斜侵觉窗雨。琤琮僧塔铃，幽轧邻家杼。柝击暄逻儿，剪掷铿缝女。隆隆暝行车，橐橐宿舂杵。鼾睡人已酣，娇啼儿欲乳。悲酸或孤嫠，咳咯将病妪。布裂僮褫衾，釜泣奴窃煮。梁泥落栖燕，橐果啮饥鼠。拂树乌惊移，含刍马喷咀。火煎兰檠膏，槽涓玉缸醑。腹枴雷殷春，耳眩蝉吟暑。宫壶沉此时，巫鼓来何许。趋朝传鸣驺，话旧接偶语。百虫薨然飞，灵鸡振其羽。众音等天籁，真韵谢律吕。赋愧拟欧阳，聊以诗自叙。"}