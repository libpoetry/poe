{"id":"1126677","title":"西江月 其二","dynasty":"宋","author":"萧廷之","text":"默运乾坤否泰，抽添妙在屯蒙。起于复卦剥于终。温养两般作用。沐浴要防危险，吹嘘全藉离风。工夫还返入坤宫。火足不宜轻弄。要识真铅真汞，都来只一根源。烹煎火候妙中玄。不是知音难辨。采取莫差时日，仍分弦后弦前。玉炉一霎火烧天。无位真人出现。莫问九三二八，无过阴偶阳奇。大都离坎结夫妻。要识屯蒙既未。若遇一阳起复，便堪进火无迟。只因差失在毫厘。野战更宜仔细。鼎器法天象地，坎离运用无差。夫妻相会入黄家。共说无生妙话。雨意云情了当，领头驾动河车。搬归顶上结三花。牢闭玉关金锁。拨动顶门关捩，自然虎啸龙吟。九还七返义幽深。出入不离玄牝。运用玉炉火候，鼎中炼就真金。强兵战胜便收心。妙在无伤无损。一二复临养火，兔鸡沐浴潜藏。分明变化在中央。结就玄珠片饷。还返归根托体，守城抱一堤防。黄庭来往是寻常。恍惚之中纵放。夹脊双关透顶，此为大道玄门。金丹只是此宗根。大要知时搬运。温养守城野战，华池玉液频吞。玉炉常使火温温。采药审他老嫩。调燮火工非小，差殊只在毫厘。鼎炉汞走黑铅飞。从此恐君丧志。须共真师细论，无令妄动轻为。幽微玄妙最深机。言语仍须避忌。九曲江头逆浪，霎时冲过天心。昆崙顶上水澄澄。酝就琼浆自饮。便向此时采取，河车搬运无停。阴阳一气自浮沈。锁闭玉关牢稳。药产西南坤地，金丹只此根宗。学人著意细推穷。妙绝无过真种。了一万般皆毕，休分南北西东。执文泥象岂能通。恰似哑人谈梦。金液还丹大道，古人万劫一传。倾心剖腹露诸篇。接引直超道岸。莫怪天机泄尽，此玄玄外无玄。留传后代与名贤。有目分明觑见。"}