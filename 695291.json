{"id":"695291","title":"赏雪四首","dynasty":"明","author":"林光","text":"谁散天花落地来，坐看人世变蓬莱。乘风缓爱虚檐舞，映座偏宜矮屋堆。冻砚频呵挥老兴，红炉谩拨送深杯。诗翁对此情无限，坐拥羊茸看欲呆。纷飞正正复斜斜，压绝喧嚣数百家。我得无诗供此景，人谁挥手落天花。阶前屐齿妨穿玉，檐底冰条已露牙。偿却明朝清赏兴，马蹄争欲遍天涯。诸祠遍祷致无由，农事先贻玉食忧。倏忽琼花铺地遍，庸知天意为谁谋。贪看未许阶前扫，冻压翻疑瓦屋踣。三尺立深供一瞑，程门斯道许谁求。银星堆拥万人家，侵晓巡檐兴未涯。欲斫瑶台飧璧玉，更将陶鼎煮琼花。冲寒不怕山惊马，忽饿时闻树叫鸦。莫遣东风便消释，上元留对月精华。"}