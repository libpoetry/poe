{"id":"449549","title":"贺新郎","dynasty":"当代","author":"陈永正","text":"依旧寒如此。讯湖山、迓春何处，撷芳曾几。纵有佳游前宵约，可奈柳娇花稚。怕蝶使、误传幽意。有限欢娱无限恨，到将离、解语原非易。心初乱，两相视。烟波一舸苍茫里。料依舷、淡黄新月，也盈盈坠。剩遣霞飞鸾慵舞，清镜恁教愁悴。想后夜、寐歌谁是。更恐啼乌惊绕树，最无端、唤觉悽惶起。思未了，别来事。"}