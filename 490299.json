{"id":"490299","title":"十月望日张西野小楼宴集","dynasty":"明","author":"朱朴","text":"城中有高楼，十二红阑干。丹梯下平地，飞甍入云端。一朝异时事，榛莽生凄寒。小楼可丈许，亦足罗杯盘。佳客不在多，八九相盘桓。置身固言窄，置心有馀宽。孟冬风日温，会合尽所欢。寒山拂烟翠，霜叶流朱丹。冥飞见高鸿，长啸惊白鸾。徘徊不能去，落日光团团。"}