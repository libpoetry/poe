{"id":"720899","title":"蝶恋花 悲秋","dynasty":"明末清初","author":"尤侗","text":"秋气悲哉秋景肃。引出秋声，夜到西南哭。聚族新忧无计逐。踌躇独去逃深屋。枫自飘红榆自绿。蟋蟀莎鸡，争唱凉风曲。雁阵惊寒音断续。披衣起写相思牍。雨雨风风飘曲院。点点丁丁，滴碎柔肠断。听说阑珊春又半。无端惹起伤春怨。料峭轻寒犹拂面。况是啼鸠，日向愁人唤。司马青衫红泪溅。倚栏惆怅綦巾伴。彤管不随春梦度。留与人间，啼哭相思句。一本青编红泪注。离魂缩入香奁住。仿佛真真纸上语。为雨为云，飘渺无凭据。行到吴江枫落处。自携一叶归家去。铁作衾裯冰作枕。天意萧条，也学人情冷。薄酒三杯容易醒。辘轳万事心头滚。数尽铜壶玉漏永。茅舍荒鸡，啼断阳关引。泪点双眸开炯炯。纸窗浸破霜花影。"}