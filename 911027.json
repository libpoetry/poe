{"id":"911027","title":"名男曰参鲁以诗喻之","dynasty":"宋","author":"李觏","text":"孔门有高弟，曾子以孝著。求诸圣人言，尚曰参也鲁。才敏谁不愿，顾恐难荷负。苟无德将之，何益于父母。昔如吴起者，善兵亚孙武。齧臂游诸侯，亲丧哀不举。杨彪有子脩，器能颇可取。一旦以罪诛，舐犊徒虚语。吾生本薄祐，略无兄弟助。及汝又一身，不绝如线缕。祖母唯汝爱，无异所生乳。宁止托祭祀，亦欲兴门户。伎俩勿求名，适时乃有补。计虑勿尚巧，合义乃可处。持重尚寡过，摧刚庶无惧。内以保家族，外以扬名誉。高山在所仰，今人岂殊古。参鲁为汝名，其字曰孝孺。"}