{"id":"1163830","title":"中元日鲍端公宅遇吴天师联句","dynasty":"唐","author":"严维","text":"道流为柱史，教戒下真仙。共契中元会，初修内景篇。游方依地僻，卜室喜墙连。宝笥开金箓，华池漱玉泉。怪龙随羽翼，青节降云烟。昔去遗丹灶，今来变海田。养形奔二景，鍊骨度千年。骑竹投陂里，携壶挂牖边。洞中尝入静，河上旧谈玄。伊洛笙歌远，蓬壶日月偏。青骡蓟训引，白犬伯阳牵。法受相君后，心存象帝先。道成能缩地，功满欲升天。何意迷孤性，含情恋数贤。"}