{"id":"1115878","title":"永遇乐","dynasty":"宋","author":"杨无咎","text":"鸳瓦霜明，绣帘烟暖，和气容与。云想衣裳，风清环佩，拥翠娥扶步。蓬山远别，仙班知是，有客旧同俦侣。朅来到、人间又也，爱他相门荣遇。清秋菊在，小春梅绽，正是年华好处。酒满瑶觞，歌翻金缕，莫放行云去。已随夫贵，仍因儿显，两国看封齐楚。此时对、生朝听我，却称寿语。黄叶缤纷，碧江清浅，锦水秋暮。画鼓冬冬，高牙飐飐，离棹无由驻。波声笳韵，芦花蓼穗，翻作别离情绪。须知道、风流太守，未尝恝情来去。那堪对此，来时单骑，去也文鸳得侣。绣被熏香，蓬窗听雨，还解知人否。一川风月，满堤杨柳，今夜酒醒何处。调疏呵，双栖正稳，慢摇去橹。"}