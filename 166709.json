{"id":"166709","title":"黄山在歙郡之北雄丽杰出可与嵩少争衡世传黄","dynasty":"宋代","author":"李弥逊","text":"髯龙飞空去云急，雨翁蹋云挽龙入。猩啼鹤怨凝春愁，三十六峰黛鬟湿。紫阳照空天夜明，棲烟采玉唐宣平。碧桃自熟人自远，千秋月露含凄清。璜台十成架兰芷，花风吹楼蔓香起。青霓叩阍帝下游，挹头攀箕荐琼醴。南山北山朝暮青，云关岫幌开鳞鳞，众真胡为驾凌冥。寄言流星盍归只，宰官自是骑鲸李。"}