{"id":"782657","title":"题教猎小照","dynasty":"清","author":"戴亨","text":"不愿学迂儒，终岁朱墨涂。残书不愿腰金紫，蜗角浮名撄祸枢。不愿长生学枯槁，不愿选佛髡髭须。爨下无薪盎无米，妻子呻吟愁欲死。身中无衣囊无钱，壮士低眉无好颜。首阳饿夫何足道，端木货殖称高贤。但能规利博温饱，铸冶洒削人争传。埋照韬精每相抑，英风有时难自戢。雕鹗横秋厉羽翰，劲气抟空思攫击。昔曾写作郊猎图，角弓羽箭神龙驹。风沙萧萧原野阔，一日怒杀三封狐。今复绘图坐秋野，丹穴双雏随上下。秋水为神玉为骨，环立渥洼汗血马。昂首嘶风若待驰，指授射御何潇洒。王济爱马谢爱山，马有神骏山幽雅。旷士襟期烈士胸，欲将二子归陶冶。莫但拘牵纸上文，坐谈经济成虚假。"}