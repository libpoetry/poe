{"id":"811332","title":"丘园八咏为顺德龙山家仲迟驾部作八首 紫藤花馆","dynasty":"清","author":"丘逢甲","text":"名园高馆最玲珑，藤影花光护绮栊。璎珞四垂珠万串，一春长住紫云中。海色天容共一池，群花寒浸碧涟漪。临流化尽春衫影，绝似唐宫浣露时。垂虹影落碧波寒，流尽春花春欲阑。独有春愁流不去，中原一发倚阑看。收尽云光夜见星，临波面面敞珠棂。眼中碧海无风浪，人卧乾坤一草亭。漠漠梨云出梦迟，春风花径独行时。别开冷艳幽香境，来写吾家左掖诗。琴酒名园载月过，开轩花气漾文波。不妨四立相如壁，消受芙蓉艳福多。雄风赋罢气飞腾，还似兰台快共登。沧海不尘天若洗，观星人立最高层。天半寒光幻绮霞，倚楼人正赋尖叉。屏风写出赚山景，万树燕支六出花。"}