{"id":"1111905","title":"送鲜于漕","dynasty":"宋","author":"吴泳","text":"文字微妙诀，到底元平夷。词人不能工，变怪生崛奇。汶上大夫者，得法灵均师。修辞滋其平，不以怒出之。白云自多态，流水长清漪。作者云已往，知者其为谁。九诵的子孙，八鸾行康逵。天将和其声，复见风骚遗。树德必欲滋，去疾必欲除。世人亡分明，蒿兰同一锄。凤兮德之美，谁不相称誉。翻韝下霜云，义盖非鹘如。煌煌绣衣彩，炯炯清冰壶。衣以将直指，冰以励廉隅。持此踰二年，相视如一初。去去登乌府，昏鸦绕林呼。"}