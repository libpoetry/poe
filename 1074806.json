{"id":"1074806","title":"卞公祠","dynasty":"宋","author":"周紫芝","text":"卞公古刚者，直节不可挫。岩岩六龙子，矫矫中兴佐。可怜谢幼舆，梭飞齿还堕。志怀不事事，见面辄欲唾。非关执鄙吝，要欲激疲愞。茂弘岂驽骀，庙社因迁播。维公抗剧贼，婴此不测祸。平生忠义气，临绝不自奈。愤心握两拳，爪甲穿掌过。英风渺何之，末路悲坎轲。高堂风入帷，坏壁尘生坐。清魂不可招，聊为歌楚些。"}