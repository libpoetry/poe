{"id":"409409","title":"岁宴行","dynasty":"近现代","author":"王昌麟","text":"镫光炉焰红氤氲，庭芜枯尽蛩不闻。树颠月色送虬影，天上北风躯冻云。仰天一笑开颜色，今宵始觉栖京国。沉吟身世感天涯，呼童进酒浇胸臆。忆昔江楼酒中别，梅花满枝耀晴雪。共誇咳唾气成珠，谁分飘零衾似铁。文章不信天真妒，求仙仍傍天衢住。四望空增平子愁，千金难买孙阳顾。太行峻阪与天齐，骥犹难上况驽蹄。耻从人海随鸣雁，聊向黉宫听晓鸡。典胄高堂执卷升，掉头三见璧池冰。顽金再入昆吾冶，散木重经大匠绳。积分无多膺奏最，此生敢在诗书外。不劳空舍闭何蕃，已见文章留郭泰。自从海上妖氛黑，吾侪抗议排杨墨。及今未见天清澄，还抱遗经三叹息。儒生干禄术恒诡，简练揣摩学苏子。但求一击攫金貂，岂念三冬足文史。尺管何能测圣涯，朽株自合随风靡。千年古柏蟠蛟龙，枝叶苍苍在瞽宗。谁能图画传标格，明朝踏雪吾其从。"}