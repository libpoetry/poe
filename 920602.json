{"id":"920602","title":"再游径山","dynasty":"宋","author":"苏轼","text":"老人登山汗如濯，倒床困卧呼不觉。觉来五鼓日三竿，始信孤云天一握。平生未省出艰险，两足惯曾行荦确。含晖亭上望东溟，淩霄峰头挹南岳。共爱丝杉翠丝乱，谁见玉芝红玉琢。白云何事自来往，明月长圆无晦朔。冢上鸡鸣犹忆钦，山前凤舞远徵璞。雪窗驯兔元不死，烟岭孤猿苦难捉。从来白足傲死生，不怕黄巾把刀槊。榻上双痕凛然在，剑头一吷何须角。嗟我昏顽晚闻道，与世龃龉空多学。灵水先除眼界花，清诗为洗心源浊。骚人未要逃竞病，禅老但喜闻剥啄。此生更得几回来，从今有暇无辞数。"}