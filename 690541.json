{"id":"690541","title":"吴昌期以便面二诗见访时支枕却扫不能晤对用来韵奉答","dynasty":"明","author":"张萱","text":"蓬径柴门昼不开，宾朋久矣罢衔杯。偶耽佳句非关癖，获保天年幸不才。衰病嗟余真潦倒，风尘怜汝尚迟回。入林把臂须它日，莫掷明珠再暗来。年来同调乏阴何，珍重朱华咏绿萝。君是畸人二亦少，我原长物一犹多。名山副墨身为蠹，上国悬书橐是荷。自笑子云玄尚白，多君问字亦经过。"}