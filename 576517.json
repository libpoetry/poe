{"id":"576517","title":"行路难为洪都义士杨安赋","dynasty":"明","author":"黄哲","text":"粤客慕远游，东来访仙洲。扶桑弄赤日，簸荡神鳌丘。天吴变现横蛟虬，狂澜欲济无轻舟。我心西悲安可极，九疑回望丹山色。斑竹荒祠暮雨深，湘灵泪尽湘江碧。直欲排云窥九关，长风萧萧去不还。鼓刀击筑行路难，相逢杨子倾心肝。此公平生负奇气，对我高谈论经济。宫中圣人急徵贤，君材磊落终难弃。平生耻作侯门宾，声华满座惊陈遵。黄金结交重然诺，白首相知忘故新。予亦高阳旧徒侣，怜君局蹐随风尘。知君爱君心独亲，相逢正值秦淮春。秦淮茫茫春水绿，春风扑缸春酒熟。登楼一醉成悲歌，起舞龙泉悄终曲。君不闻神鹰未脱鞲上绦，搏呼梦刷秋空高。焉能委翅随斥鴳，喧啾俯啄栖蓬蒿。又不闻留侯五世誇相韩，徇节忘躯西入关。功成乃慕赤松去，富贵浮云非所干。尔有万古心，时来亦如此。鲁连欲奚为，欲蹈东海水。行路难，难可量。海水尚可济，身名终自强。愿为黄鹤云中翔，淩风振翮超八荒。"}