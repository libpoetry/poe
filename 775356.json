{"id":"775356","title":"绿珊瑚树歌","dynasty":"清","author":"胡承珙","text":"龙工胡为不自惜，琪树琅玕掷千尺。弃置人家溷厕间，牛栅鸡栖恣狼籍。世人但羡出水赤，石上蟠根多不识。故将本色示人间，任使看朱乱成碧。颇闻此树含毒浆，樊圃可止狂夫狂。愿金如粟马如羊，使君归去垂空囊。明珠薏苡多谤伤，安用绿玉枝交相。酒酣起舞铁如意，七尺珊瑚等闲碎。"}