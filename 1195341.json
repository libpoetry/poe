{"id":"1195341","title":"奉送严大夫再领容府二首","dynasty":"唐","author":"曹唐","text":"海风捲树冻岚消，忧国宁辞岭外遥。自顾勤劳甘百战，不将功业负三朝。剑澄黑水曾芟虎，箭劈黄云惯射雕。代北天南尽成事，肯将心许霍嫖姚。日照双旌射火山，笑迎宾从却南还。风云暗发谈谐外，感会潜生气概间。蕲竹水翻台榭湿，刺桐花落管弦闲。无因得靸真珠履，亲从新侯定八蛮。"}