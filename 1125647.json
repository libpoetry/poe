{"id":"1125647","title":"次韵曾帅遣意三首","dynasty":"宋","author":"郭印","text":"文章游戏里，政事笑谈馀。种就三田药，编成一帙书。情忘心自适，神定气长舒。四海曾夫子，何人可学欤。庶民从号令，喜若听春雷。顿却寒威退，全呼暖律回。决痈资砭石，调鼎待盐梅。坐看罢癃俗，眉间蹙额开。每入先生室，欣闻所未闻。心君降六贼，笔阵扫千军。炉鼎无人会，刀圭与客分。清斋时隐几，闲看岭头云。"}