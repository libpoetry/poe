{"id":"403301","title":"国香慢 南中百卉杂陈，有移根他植者，念之弥切。辛丑四月廿五日，将去吉隆坡看乌结先夕，赋此","dynasty":"近现代末当代初","author":"赵尊岳","text":"漉粉融脂。伴十香镜槛，钿阁生姿。南天去年初见，见未多时。泛海移根去也，倚蛾月空惹相思。一痕怕零落，梦外尊前，轻负腰肢。那回犹记，送铜街度暝，风软如丝。七香车里，眉语无待矜持。款款花当叶对，喜明朝应再拈枝。香篝画帘下，潋滟兰汤，婉娩金卮。"}