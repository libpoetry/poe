{"id":"287179","title":"水龙吟·送张次山纳言赴江南","dynasty":"现代","author":"夏孙桐","text":"恋人楼外峰青，一尊更倚危阑款。东风信骤，漫天絮影，为谁遮断。去国情怀，伤高涕泪，几人心眼。只觚棱转首，春花似梦，浑忘了，天涯远。南国荷衣初换。棹鸱夷、五湖波软。丛兰露沚，轻鸥雪渚，顿教尘浣。料有渔樵，望风争识，切云冠岸。愿朱颜好护，呼猿招鹤，洗山中怨。"}