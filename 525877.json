{"id":"525877","title":"李大夫寿歌","dynasty":"明","author":"顾璘","text":"李大夫，真天人，骨青发黑善养真。昂藏野鹤七尺身，中隐磊落之经纶。献策早充观国宾，豸冠直谏惊群臣。低回郡县岂塌翼，霖雨一洒苏疲民。石梁雪窦古名胜，东风坐玩桃花春。珠玑往往落挥翰，五言破的如有神。翻身岳牧已腾踏，转盼台辅非逡巡。大夫高义超风尘，长歌拂袖辞要津。敬亭天柱吾故物，青霞倒映莲花巾。空厓烧药紫金鼎，白日饮牛青涧滨。千秋万岁乐无极，人间富贵安足珍。"}