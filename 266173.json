{"id":"266173","title":"金缕曲·题吴君茵炉所箸新诗婢小说","dynasty":"现代","author":"王渭","text":"通德门楣旧。叹年来，群经束阁，买丝谁绣。著述名山千秋业，婉娈丹铅左右。喜悟彻、两行红袖。若个风流真道学，问何人、接轸经神后。花解语，枝枝秀。生花妙笔君天授。尽描摹、娟娟此豸，外孙齑臼。省识温柔风诗旨，感荷主人情厚。各成就，天然嘉偶。口吐珠玑皆妙谛，羡引人、入胜馀芳漱。读不厌，消长昼。"}