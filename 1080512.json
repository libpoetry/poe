{"id":"1080512","title":"次潘节夫韵","dynasty":"宋","author":"吕本中","text":"昔年绕舍培楸梧，霜风初劲叶未枯。鸡肥兔贱年谷熟，草服黄冠真野夫。时时步屧遇邻叟，共醉不复烦追呼。杯中满汎注白玉，林边阿堵无青凫。击壤歌缶有馀乐，岂羡骐骥驰大衢。眼眵看朱或成碧，心懵读马还作乌。富如安昌徒自苦，上贾必欲求膏腴。声名向晚更寂寞，何似杨雄宅一区。美官好爵乃上苴，人生要在修廉隅。"}