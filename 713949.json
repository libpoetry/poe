{"id":"713949","title":"初春六瑩堂雅集主人梁庶常出六瑩琴相示歌以纪之","dynasty":"明末清初","author":"屈大均","text":"主人花多开成行，入门白碧红绯香。华堂扫花燕嘉客，吴歌楚舞纷鸳鸯。酒伴张琴如绿绮，蛇腹古光玄雪起。太冥桐干含黄钟，彷佛落霞与流水。杯行未暇调清商，点徽转弄妨绕梁。大小鼙婆恐终曲，新声靡曼娱中肠。长清短侧俟他日，为君一弹欢未央。"}