{"id":"544587","title":"觉生诗赠吴启元","dynasty":"明","author":"胡应麟","text":"役役浮生内，先登大觉场。恒河初舍筏，苦海骤回航。绿绮声谁和，青衫债渐偿。因缘投翠柏，梦寐熟黄梁。宝座悬空阔，珠林搆渺茫。玄心偕去住，圣谛彻行藏。杖锡凌风露，袈裟傲雨旸。乾坤怡草屩，岁月度绳床。说法高峰外，谈经巨石傍。楞伽持处密，般若诵来长。磊落机锋契，逡巡棒喝忘。散花摩诘幻，筛粟惠能狂。绝岛驱龙伯，遥空蹑象王。给孤禅苑树，香积梵厨粮。慧日三天覆，慈云十地翔。愿携金色臂，投袂入清凉。"}