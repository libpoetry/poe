{"id":"832623","title":"秋宵吟 和白石自制曲","dynasty":"清末民国初","author":"朱祖谋","text":"水窗虚，苣蜡皎。梦醒秋堂羁悄。还依枕、正雾雨冥迷，砌虫咽晓。理愁丝，似乱葆。倦客三年江表。消凝处，是荡晚荒波，际天衰草。瘦尽青山，未办得、一丘送老。病侵潘令，恨极江郎，揽镜鬓霜绕。天末凉风早。满目江湖，鸿雁信杳。怕高楼、细数流光，横竹吹彻怨未了。"}