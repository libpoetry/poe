{"id":"713304","title":"九日湛静斋亦宋乔梓载酒元明石室登高同郭公鹫湛天沐天及祯士文安泽君介以长儿端木纵饮至夜月高而还地为甘泉先生书院故址碑碣存焉二首 其一","dynasty":"明末清初","author":"陈恭尹","text":"登临不觉杖头劳，屋外晴峰石势高。南尽海门飞白雁，东来帆影走洪涛。千杯酬酢宁辞暮，一笑乾坤且自豪。在昔重阳谁对月，应留佳事待吾曹。"}