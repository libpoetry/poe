{"id":"569133","title":"李孝甫大仆有弟常甫宾甫渐甫俱能文章以友爱闻而孝甫多宦游不时聚首因名其斋前之池曰看云而乞余短歌纪之","dynasty":"明","author":"王世贞","text":"有云不驻梁公马，有池不洗右军墨。有池但作谢家梦，有云长歌杜陵忆。君言三弟俱好文，映日补天成五色。纵令行雨少时会，任是飘风散不得。但使埙篪吹遏空，何必要江东日暮寻李白。"}