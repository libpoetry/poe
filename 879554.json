{"id":"879554","title":"古交行","dynasty":"宋","author":"刘学箕","text":"君居京江头，我住武夷曲。平生风马牛，道路几重复。会面情相亲，卜室欣相邻。倾盖一笑粲，恍然如故人。君家义聚五百指，堂上怡怡奉甘旨。收书万卷不言贫，抚恤孤嫠甚勤止。我家茕独与君似，自我之出谁料理。岁晚团圞未得归，感事扪膺但增耻。知君念我留客里，每见时能具羞匕。心吐肺肝所同然，尊酒论文日终晷。古灵故家好孙子，披觌芝眉因识李。博洽多闻世希比，顷刻龙蛇飞剡纸。我惭学术殊不逮二君，二君爱予心良勤。交游情钟固以类，愧以萧艾联兰薰。常恐此时心，易变作甘醴。欲君持此心，淡若秋江水。古人心交尚道义，今人利交尚权势。古道于今何寂寥，伤心不识古交意。两君姿质俱精金，百炼不改色愈明。两君体性如美玉，浑浑厚厚蕴诸椟。上映亭亭岩上千岁之孤松，下方磊磊丰山百世之霜钟。松青不变四时色，钟铿一朝振文物。予何人哉得附骥，勉勉讵敢自暴弃。日莫长歌伐木篇，三复诗人琢磨义。"}