{"id":"184579","title":"玉虚洞·驾言玉虚游","dynasty":"宋代","author":"孙应时","text":"驾言玉虚游，奇绝慰心赏。馀雪明层阴，初旭上清朗。寒溪玻璃色，远壑风雨响。刺船度石濑，散策步林莽。洞门划褰开，瑶室下深广。分明堂九筵，帢匝旗五丈。壁纹妙雕刻，石骨工划磢。云霞夹日月，麾幢导龙象。异哉非人境，俨然故仙仗。犬鹿访前闻，笙鹤寄真想，天宝本衰运，灵扃为谁敞。峥嵘昔祠殿，萧瑟今废壤。谢公诗绚丽，黄郎笔豪爽。断碑亦可怜，英标复何往。把酒酹孤亭，回头叹尘鞅。幽讨方自兹，当费屐几两。"}