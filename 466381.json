{"id":"466381","title":"卜算子　同前记旧四首","dynasty":"当代","author":"卢青山","text":"崖斫以为巢，木斫以为棹。一角荒湖驻小山，月出湖光渺。小艇摇空波，岁月随昏晓。自是伊人不肯来，来即同终老。积雨偶能晴，正到秋时候。莫误斜阳黯淡红，明日风来又。短褂袖何长，遮著藤筇手。山上黄花未作寒，山下溪先瘦。野果趁时红，一一呈珠颗。北涧南溪水自流，聊向中间坐。足且水中探，酒出囊中裹。共指西天一片云，正向山中堕。问路越溪旁，正值桃花好。溪上桃花堕水红，红到天涯老。我正住天涯，拾此红枯槁。拾此红枯寄故人，趁著秋风小。"}