{"id":"1144301","title":"次宋省斋菊花五绝","dynasty":"宋末元初","author":"杨公远","text":"东篱粲处正秋高，气骨清寒等孟郊。试问群芳谁是侣，梅花差可作平交。凡卉徒妖迥不同，输渠篱下自丛丛。趋时未肯隐君子，毕竟依然带晋风。细嚼芳英清肺腑，离骚一语传千古。灵均去后谁知心，幸有柴桑人作主。千花万卉已俱亡，独占秋光点点黄。露冷霜浓难著脚，甘心宁耐此荒凉。万木归根叶渐空，淡烟斜照有无中。客怀对此无情思，赖有知心老菊丛。"}