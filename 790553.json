{"id":"790553","title":"题谢孝子侍疾图","dynasty":"清","author":"张洵佳","text":"霜天晓角寒灯擎，鸡栖腷膊声将鸣。孝子侍疾忘旦暮，遽然梦醒神魂惊。茶铛药灶床前列，珍馐供奉馨且洁。当作亲闱健在身，承欢舞綵相怡悦。寒往暑来岁屡迁，沈疴难疗苦绵延。全凭一点精诚意，挽住颓阳十八年。迄今事久沧桑变，里闾孝行犹争羡。难得荆关好画工，传神特与开生面。潘岳家风著述详，吉人有后善收藏。江流不改图长在，通德门庭世泽长。"}