{"id":"689953","title":"次东粤张掌教春日韵","dynasty":"明","author":"张天赋","text":"路到分岐情似苦，时逢开泰物皆春。江城椒酒堪酬节，驿路梅花可寄人。试把兔毫挥翰墨，谩劳鸡骨占年晨。儿童拍掌熙明景，白发何堪老此身。酒到令催方打快，诗当兴到便生奇。傍人山鸟歌春调，垂露岩花滂水湄。光吸谪仙杯里月，清交明道柳边飔。虚舟视世浑无我，散发中流自坦夷。脚债百年浑未定，烟花六合却无涯。佳山丽水随情款，晴日和风纳岁华。啼鸟立梢春对语，游鱼到处水为家。罗浮还忆醉仙子，红脸朱唇衬晚霞。"}