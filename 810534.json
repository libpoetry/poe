{"id":"810534","title":"送廷简归杭州兼柬大宗西颢曦亮竹田","dynasty":"清","author":"万光泰","text":"草色微茫雪满河，燕南二月未春和。寻常保社催花雨，忽漫离筵折柳歌。独往还山京国隔，相凭寄字里门过。羁留迅迈俱无定，不用临歧感涕多。青云有路孰弹冠，白日无绳自转丸。衣食驱人难闭户，云山招客易投竿。晨车愿化飞尘送，夜店须回落日看。湖上故人多寂寞，临风亦望讯平安。"}