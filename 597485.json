{"id":"597485","title":"喜雨","dynasty":"明","author":"梁有誉","text":"朱明始戒节，旱魃势方隆。麦陇嗟民瘼，桑林轸圣衷。瑶坛卜禋祀，玉署肃群工。香满三千界，灵祈太一宫。明星歆紫极，甘泽降玄穹。洒自严城北，飘从禁籞东。濯枝初淅沥，触石转微濛。灌溉三陔合，欢呼万姓同。蓟门山色净，榆塞战尘空。楼阁青溟外，川源泱漭中。云藏苑树绿，花泛御沟红。细湿王孙草，轻翻少女风。乌皮微润上，鹤氅暗凉通。有道占天贶，无能喜岁丰。子桑歌正涩，谢客句徒雄。忽动山中兴，清霄忆桂丛。"}