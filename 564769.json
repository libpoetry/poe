{"id":"564769","title":"腊月同霍渭厓诸公乌龙潭观打鱼用坡翁韵二首 其一","dynasty":"明","author":"孙承恩","text":"日高湖冰解作块，水落旧痕出洲背。渔翁招摇沉网罟，上客游观缓裘带。跃青跳白举数尾，鲂鲤不言羊豕脍。取物还存爱物仁，半释况乃兼细碎。玉花行看登翠盘，素鬐早已扬清濑。死生顷刻岂人意，万类谁能逃数外。吾闻此中本龙窟，须信风云有时会。丁宁莫教轻触之，驱驾波涛赴溟海。"}