{"id":"65665","title":"挽杨廉夫先生","dynasty":"明代","author":"林公庆","text":"金蟾飞出顾兔腹，化作铁龙惊世俗。丹黄为鬛翠为鳞，日吐明珠千万斛。蒐幽抉怪探玄微，臭腐倏忽成神奇。舆台邹枚汗籍湜，并驱扬马争先驰。大廷先鸣夸颖出，蒹葭霜气横秋日。旄头不蚀奎璧辉，铁门跃治多奇质。海棠城东住十年，有宅一区名草玄。花时横笛吹紫玉，醉携红袖觥金莲。人言此翁多媚妩，谁识平生用心苦。铸人谀墓得黄金，不买昆丘一抔土。玉函碧薤生孚尹，白骨未必为黄尘。过者欲式铁厓坟，铁云之下瞻龙文。"}