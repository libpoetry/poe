{"id":"920354","title":"送蔡冠卿知饶州","dynasty":"宋","author":"苏轼","text":"吾观蔡子与人游，掀豗笑语无不可。平生傥荡不惊俗，临事迂阔乃过我。横前坑阱众所畏，布路金珠谁不裹。尔来变化惊何速，昔号刚强今亦颇。怜君独守廷尉法，晚岁却理鄱阳柂。莫嗟天骥逐羸牛，欲试良玉须猛火。世事徐观真梦寐，人生不信长轗轲。知君决狱有阴功，他日老人酬魏颗。"}