{"id":"1077988","title":"得家书报长子仪之房下得孙男殊慰老怀时在雷州著易传适至震卦因名之曰震孙以诗寄仪之","dynasty":"宋","author":"李纲","text":"天涯远报茁琼枝，共说鹓雏骨相奇。鼻祖从来种桃李，耳孙自合产兰芝。荐雷名震因观易，他日趋庭使学诗。无复区区如尔父，定须了了胜吾儿。书来可想开怀抱，老去何因与弄持。素有庞翁携隐志，未应孤负鹿门期。"}