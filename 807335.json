{"id":"807335","title":"水调歌头  睢阳寓馆感旧题壁","dynasty":"清","author":"陈维崧","text":"惆怅复惆怅，直视草茫茫。风摇葵子藚叶，蝼蝈上空墙。满目西州门内，转眼黄公垆畔，前事惹思量。摇膝并负手，绕柱更循廊。天欲黑，灯半绿，月微黄。中年哀乐，何况人又在他乡。飘去娇丝脆板，留下残香剩茗，狼藉小纱窗。拨置不足道，念此断人肠。"}