{"id":"404725","title":"石湖仙·为吷盦丈题大鹤山人手写词册","dynasty":"近现代末当代初","author":"袁荣法","text":"难销遗恨。甚终老填词，湖崦孤遁。疑是谪仙人，玩寒芳、浮湛醉醒。骚魂何许，似化作、墨痕香沁。谁省。写怨怀、纸上秋迸。风流变宫换徵，论清华、尧章未逊。瘦碧棱棱，见说神游曾认。石老龛荒，鹤归云冷。漫吟凄韵。光炯炯。摩挲顿怆人迥。"}