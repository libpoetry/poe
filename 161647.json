{"id":"161647","title":"题徐商叟所藏李伯时四天王图","dynasty":"宋代","author":"王炎","text":"龙眠有巧手，幻出汗血驹。老衲或戒之，回向心地初。遂画白依仙，蕲与梵释俱。北方四天王，亦附瞿昙居。杂以马龙像，宿习终未除。四王名字异，且复形状殊。信者谓其有，疑者意其无。荡荡天门高，谁能凌空虚。何以信不疑，取诸贝叶书。子不语怪神，从释恐畔儒。语之且不可，笔之其可乎。因画议及此，于公意何如。"}