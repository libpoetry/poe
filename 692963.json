{"id":"692963","title":"秋园杂兴","dynasty":"明","author":"杨巍","text":"晚岁习禅寂，已无世上情。如何深夜里，犹自感秋声。天心元不动，寒暑自推移。独爱陶家酒，绝无宋玉悲。高林叶亦落，何况于蒿莱。怪尔岭头菊，迎霜尚未开。今年大雨水，家住九河边。不虑贫无食，翻思买钓船。荣枯观物理，万事总如斯。无虑复何遣，惟吟靖节诗。为问南归雁，徘徊恋稻梁。寒云几千里，何日到江乡。种麦此时节，阅耕原上田。衰年筋力少，惟执打牛鞭。结草为庐舍，人称安乐窝。秋风满天地，将柰此中何。向晚蛩声杂，凄凄篱落边。老夫方醉卧，魂梦绕钧天。一年惟此月，清比高人心。独坐小楼望，不知兴浅深。不见安期枣，已无邵氏瓜。岭桃才半熟，气味逼仙家。犹是仲秋月，菊花尚未然。故人念狂客，先送酒家钱。"}