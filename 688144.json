{"id":"688144","title":"寄戴松崖都宪","dynasty":"明","author":"朱诚泳","text":"南北暌违思不穷，远将音问托鳞鸿。百年天地能容我，此日经纶正倚公。直遣穷阴回淑气，还闻浇俗变淳风。西窗夜雨何时会，樽酒留连一笑同。契合金兰独见君，索居应叹久离群。乘轺只在商山外，放棹难寻剡水濆。霄汉功名推独步，江湖声迹喜相闻。画楼几凭阑干立，目断天南日暮云。"}