{"id":"1119721","title":"约吕徐二友游净慈二首","dynasty":"宋","author":"陈造","text":"芒鞋明日踏晴沙，肯学渠侬走狭斜。天井巷前休倦足，暗门城外把煎茶。暂同佛屋僧庖饭，徐访姚黄魏紫花。要及钱唐尚留钥，共揄吟袂缓归家。一笑成行不待营，可无条约谂同盟。盘餐取饱真君事，杯酒邀欢太俗生。拨冗得闲殊自乐，吸光饮渌不胜清。即今冷眼聚蚊梦，彼此劣优君试评。"}