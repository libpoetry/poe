{"id":"970519","title":"清明后一日泛湖游园联句","dynasty":"宋","author":"赵善括","text":"清明过一日，甲子喜新霁。理棹汎平湖，吹风扫微曀。巧剪翠縠纹，忽展画屏势。千里入寸眸，万物犹一赘。寄傲天地阔，放意江山丽。指点村市井，荡漾渔家计。小泊杨柳堤，徐行兰蕙砌。满月射堵墙，乘风亸云髻。彩舟箫鼓喧，花亭翠红蔽。石龙漱寒玉，竹凤摇清彗。闹花如有言，闲草远无际。梅豆点微酸，樱珠缀纤脆。荇带牵风长，鸥雪点波细。怪山叠青峦，仙岩排绿桂。亲友宴樽俎，泉石爽襟袂。曲径浓香浮，深院幽人憩。日暖蜂蝶喧，沙软鸳鸯俪。春秀犹未晚，欢游端可继。归舠溯洄洑，嘉圃芘林翳。景胜诗愈豪，酒阑情未替。解帆伫别墅，寻芳适佳第。画楼月初挂，朱栏春可系。烧烛照红妆，堕簪空绿剃。笑歌诚有馀，金貂尚能贳。醉墨写攲斜，锦囊收短制。"}