{"id":"1214895","title":"官军破苏村，恶其与贼通。贼兵破白沙，恶民之不相随","dynasty":"元","author":"刘鹗","text":"苍生果何辜？十载堕涂炭。天心不可知，令我重悲惋。自从丧乱来，盗贼苦搆患。有田不能耕，有园不能灌。牛羊被虏掠，妻子各分散。穷冬尚无衣，日午犹未饭。官府不我恤，沈浮等鸥雁。胁从姑偷生，纵死冀少缓。昨夜官军来，又复诛反叛。粗豪甚豺狼，猛毒如狴犴。一槩尽杀掠，去贼才一间。玉石俱不分，生民重糜烂。纵贼官府嗔，为民贼杂乱。左右将安归？泛若无畔岸。新春雨潇潇，何忍听悲叹。愿言忍须臾，维持夜将旦。"}