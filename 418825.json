{"id":"418825","title":"贺新郎","dynasty":"近现代","author":"顾随","text":"赋恨终何益。算教他、黄尘淹尽，青衫泪迹。记上高楼舒望眼，常怨天宽地窄。把恨泪、灯前暗滴。窗外新桐流清露，伴月明坠下无声息。春已去，三之一。而今孤注休虚掷。唤天公、重燃灵焰，再添生力。心上伤痕知多少，开落心花狼藉。看心血、涓涓流溢。试把君尝君应说，甚春蜂酿得花成蜜。同一笑。莫悲泣。"}