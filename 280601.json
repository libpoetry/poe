{"id":"280601","title":"金缕曲·简查声山","dynasty":"清代","author":"李符","text":"冻竹栖山雀。记寒宵、船舣松湾，一灯红阁。雪点茸裘虾头泛，别酒我酬君酢。便从此、挥桡去郭。龚五重逢邀笛步，话查生、才调相思各。听春雨，意萧索。官楼望远情殊昨。怨青青、不知何树，又遮墙角。给事西庄浮云外，忆尔婆娑行药。谁得似、杜门述作。往日寻诗沽酒处，数闻琴、雁齿还依约。梦去也，烛花落。"}