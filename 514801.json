{"id":"514801","title":"题林良孔雀","dynasty":"明","author":"程敏政","text":"黄芦萧萧石齿齿，泷水有声松有子。西风原野窅无人，越鸟西来碧山趾。一雌刷羽升树颠，一雄举武如相怜。笙竽唱和白日静，金翠照耀秋江鲜。尚方不受珍禽贡，饮啄随时度春梦。水凫山鸽亦欣然，网户弋人空目送。此图何来真绝奇，轻缣簌簌含风漪。林生家住南海上，见惯落笔无差池。同乡柱史画山积，分赠王孙比双璧。锦屏映日气如生，绣服盘云尾相射。林生久辍供奉班，王孙不欣桃李颜。摩挲水墨赋长句，淮阳昼永棠阴閒。"}