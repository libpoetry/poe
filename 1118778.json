{"id":"1118778","title":"鹧鸪天 送叶梦锡","dynasty":"宋","author":"陆游","text":"家住东吴近帝乡。平生豪举少年场。十千沽酒青楼上，百万呼卢锦瑟傍。身易老，恨难忘。尊前赢得是凄凉。君归为报京华旧，一事无成两鬓霜。看尽巴山看蜀山。子规江上过春残。惯眠古驿常安枕，熟听阳关不惨颜。慵服气，懒烧丹。不妨青鬓戏人间。秘传一字神仙诀，说与君知只是顽。梳发金盘剩一窝。画眉鸾镜晕双蛾。人间何处无春到，只有伊家独占多。微步处，奈娇何。春衫初换曲尘罗。东邻斗草归来晚，忘却新传子夜歌。家住苍烟落照间。丝毫尘事不相关。斟残玉瀣行穿竹，卷罢黄庭卧看山。贪啸傲，任衰残。不妨随处一开颜。元知造物心肠别，老却英雄似等闲。插脚红尘已是颠。更求平地上青天。新来有个生涯别，买断烟波不用钱。沽酒市，采菱船。醉听风雨拥蓑眠。三山老子真堪笑，见事迟来四十年。懒向青门学种瓜。只将渔钓送年华。双双新燕飞春岸，片片轻鸥落晚沙。歌缥渺，橹呕哑。酒如清露鲊如花。逢人问道归何处，笑指船儿此是家。南浦舟中两玉人。谁知重见楚江滨。凭教后苑红牙版，引上西川绿锦茵。才浅笑，却轻嚬。淡黄杨柳又催春。情知言语难传恨，不似琵琶道得真。"}