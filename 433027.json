{"id":"433027","title":"将军（四首）","dynasty":"近现代","author":"骆成骧","text":"人望牙旗避马行，雕戈金甲意纵横。门前万里堂千里，不见流民只见兵。髯参短簿炯如云，帐下偏裨两队分。拜谒满堂无揖客，怎教人重大将军。倒尽冰山复火山，冰蚕火鼠两无颜。唯有梁间孤燕子，等閒飞去又飞还。栩栩然来蝶梦春，眼中人斗掌中身。暂留暂去情多少，疑是巫山洛水神。"}