{"id":"195619","title":"上黄任道·家世无双旧","dynasty":"宋代","author":"王令","text":"家世无双旧，材资第一良。山川储地秀，日月合天光。远色抵千古，洪声压四方。道如天未丧，子让世谁当。文斧摩空运，儒工缩手藏。熔金斥淄石，截玉出端刚。追复轩羲旧，裨终典诰亡。夸传争噍噍，问望蔚堂堂。章甫通期冠，缁裘讵合裳。计量遗丈引，收取竟寻常。有渐虽宜贺，论才固在伤。偶来官簿版，何异任牛羊。客有装垂橐，时穷道括囊。贫才完竖褐，义不及妻糠。剑折终羞屈，兰移不改香。幸偷容足地，耻学及羹墙。同日如无善，当年尚取狂。互乡前事在，北面有先望。"}