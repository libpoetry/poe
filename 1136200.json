{"id":"1136200","title":"客舍读书","dynasty":"宋末元初","author":"方回","text":"客舍何所为，流光坐飞腾。出游足风雨，对晤乏友朋。书鸱幸舆致，欢言启缄縢。拂拭蛛与蟫，曲此几上肱。暗眼阅细字，未觉如蚊蝇。刮土辨古鼎，理丝梳乱绳。领会划有得，意色若自矜。芸香入汉室，竹简发魏陵。勺饮一以醉，焉事誇如渑。幽窗卷且舒，倦榻卧复兴。匪欲备顾问，讵将干召徵。济物刬稚念，治生颓俗能。惟学足娱老，贤哲梯可升。忍穷定力见，返照浩气增。童子未识察，招邀荒陇登。江之水浩浩，楚山何层层。归思忽搅扰，肠肺攒锋棱。行止分已定，大方无滞凝。一旦决云汉，谁识天池鹏。且复挟我册，掩关明孤灯。"}