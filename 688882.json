{"id":"688882","title":"西湖游什四首","dynasty":"明","author":"何吾驺","text":"不见西湖二十年，重来还似剡溪船。新添绿柳苏堤月，半幅孤亭鄂庙烟。箫鼓送残都逝水，豪华如梦又前川。扁舟岂必功成后，乞得閒身也自仙。浮云恩怨错分明，担苦推閒煞有情。送出五湖看月色，时过三竺听松声。古贤只解留风节，道眼何曾问利名。饱食诸天香积寺，但凭鼎足好调羹。在处征舠和别棹，独留勺水荡名区。南来北去疑閒局，潭影山光互画图。欲吊忠魂过武穆，试凭清影访林逋。湖山不为閒游赏，含意何堪付酒徒。载酒湖山日未休，深情偷暇买方舟。因兹早谢丝纶出，到此真同李郭游。带雨尚过灵隐寺，淩风长啸藕花洲。携家盍寄云深处，况有高朋下榻留。"}