{"id":"648670","title":"挽永嘉胡处士","dynasty":"明","author":"杨士奇","text":"流波逝不息，时序无停迁。嗟彼泉下人，一往不复还。追惟在世时，卓荦称英贤。芳馨佩兰茝，被服夫容鲜。幽居玩玄化，历探羲皇前。步履率周行，饮濯必清泉。一朝逐征风，飘然若云烟。反终自常道，怀德谅难捐。幸睹五色雏，及时厉高鶱。黾勉务显扬，夙夜志惓惓。煌煌金石词，足为永代传。"}