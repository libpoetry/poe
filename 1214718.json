{"id":"1214718","title":"馀姚吴季章松斋图","dynasty":"元","author":"黄玠","text":"四明山中木千章，上有松树生高冈。不与朴樕同翳荒，雨露飘洒云之阳。鹅溪大绢尺度方，写貌形似分毫芒。非龙非螭牙角狞，开卷白日风雷生。之子秀骨须眉苍，与松为游三十霜。小结茅屋松阴凉，采松之花餐松肪。弹琴诵诗送流光，人生有情苦参商。白水满地天茫茫，安得送我置尔旁。脱落世故遗纷庞，乐与寿命如松长。"}