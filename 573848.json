{"id":"573848","title":"砥柱歌","dynasty":"明","author":"邵宝","text":"黄河之水天上来，越数千里龙门开。龙门南东有山出，是名砥柱千丈高崒嵂。水来不敢冲，左右互洄潏。山石岩岩复齿齿，力有几何能胜水。从来元气植根深，万古千秋此中止。君不见金焦两山控海门，江水到此势已分。不如此山当河急流处，骤如风马方群奔。秋涛春涨，暮撞朝击岿独存。又不见碣石遮海道，九河播合今澜倒，不如此山为障早。柱哉柱哉立自天，功成神禹乘舟年，沧桑有变此柱终无迁。于嗟乎，沧桑有变此柱终无迁。"}