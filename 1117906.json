{"id":"1117906","title":"闻虏政衰乱扫荡有期喜成口号二首","dynasty":"宋","author":"陆游","text":"正朔今年被百蛮，遥知喜色动天颜。风雷传号临春水，貔虎移军过玉关。博士已成封禅草，单于将就会朝班。孤臣老抱周南恨，壮观空存梦想间。遗虏游魂岂足忧，汉家方运幄中筹。天开地辟逢千载，雷动风行遍九州。刁斗令严青海夜，旌旗色照铁关秋。功名自是英豪事，不用君王万户侯。"}