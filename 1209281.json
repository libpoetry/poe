{"id":"1209281","title":"武林韩与玉名玙雅与易之在京师交至密至正十五年乙未归武林病亡六月闻讣余虽未获缔交以易之之故数有翰墨附余是年冬十月朔偕易之暨武林杨彦常乡中蒋伯威叶孔昭应成立祭于鄞江义塾约赋诗以挽之","dynasty":"元","author":"张仲深","text":"渺渺红尘翳九区，交游零落似星疏。斗山未遂荆州识，翰墨长瞻逸少书。京国十年奔走后，江城六月讣闻初。知心赖有相如在，我亦临风为哭诸。"}