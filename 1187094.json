{"id":"1187094","title":"同薛司直诸公秋霁曲江俯见南山作","dynasty":"唐","author":"高适","text":"南山郁初霁，曲江湛不流。若临瑶池前，想望昆崙丘。回首见黛色，眇然波上秋。深沈俯峥嵘，清浅延阻修。连潭万木影，插岸千岩幽。杳霭信难测，渊沦无暗投。片云对渔父，独鸟随虚舟。我心寄青霞，世事惭白鸥。得意在乘兴，忘怀非外求。良辰自多暇，欣与数子游。"}