{"id":"554668","title":"松竹篇","dynasty":"明","author":"郑文康","text":"徂徕之山山有灵，四时秀气阴冥冥。中产古松高百尺，头角怪异非凡形。逢时开花吐香雪，一寸坚心一方铁。严霜烈日不改颜，风雨惟闻声激切。梦中肯上丁公腹，浪游之封徒自辱。养成良药在深根，要与苍生济茕独。平生知己独此君，此君乃是虚心人。直节略施何晏粉，清标不污元规尘。般倕伶伦俱未来，相逢尽说非良材。谁知老天有深意，暗施雨露加滋培。一朝使者轺车动，有司取赴明廷贡。自缘生长草莱中，不是朝家迟尔用。"}