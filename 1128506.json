{"id":"1128506","title":"婺源祁门二令母年八十求为保官注家便阙慨然慕之作诗二首自悼","dynasty":"宋","author":"葛胜仲","text":"庭闱无复荐芳膻，乌鸟哀情每泫然。游子但吟春草句，门人欲废蓼莪篇。风枝数效皋鱼泣，水菽难攀子路贤。空羡邻封二佳令，儿啼八十寿亲前。迎养京都突未黔，苍黄荼毒血沾襟。百年过隙知难复，三釜缠哀政自深。不为鲈莼归亦好，独甘羊枣果何心。寄言世上斑衣子，温凊应须竞寸阴。"}