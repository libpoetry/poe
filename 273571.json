{"id":"273571","title":"新雁过妆楼·寒透纱窗","dynasty":"现代","author":"汪东","text":"寒透纱窗。欺客袂、凭眺暮色苍茫。渡头人静，唯见沙鸟回翔。数点烟峦图画里，顿教归思落吴江。雁声忙、似闻急橹，来助悲凉。自酌椰瓢自饮，恨零钟碎柝，偏闰更长。醉入空帏，枕畔尚有余香。残蕉被风动影，又不许、愁人到睡乡。萧寥夜、叹披衣重起，凝对兰釭。"}