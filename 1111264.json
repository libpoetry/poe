{"id":"1111264","title":"次韵程愿二首","dynasty":"宋","author":"许月卿","text":"我家张许同生岁，果者尧时值圣明。丙子与君无贵者，甲辰惟我亦同庚。闲云万岭林泉兴，明月一溪丘壑情。同岁同心有如此，相期岁晚李歌行。二李歌行醉里歌，君溪两棹我烟蓑。凤凰台上我山墅，虹马轩高君月坡。晓径焰间追李杜，夜窗灰里拨阴何。长哦岁晚成二老，诗社往来君肯么。"}