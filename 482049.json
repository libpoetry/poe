{"id":"482049","title":"弃妇辞","dynasty":"明","author":"周忱","text":"回车已嫁衡门下，将去复留情不舍。举家欲语畏郎嗔，独自登车无送者。吞悲惟恐路人知，默默还思初嫁时。父母殷勤受明礼，良媒宛转来通辞。入门郎听舅姑语，妇道营生在勤苦。淡妆不用画蛾眉，朝采蚕桑暮机杼。亦知朴陋人所厌，习成天性终难变。丈夫有才常好新，贱妾薄命何嗟怨。缲丝在车犹未除，亭午当炊谁下廚。但得新人亦似此，庶免高堂烦老姑。到家无面见邻姬，独掩寒闺双泪垂。少时只恨青春促，今日方愁年老迟。"}