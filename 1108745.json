{"id":"1108745","title":"挽段夫人二首","dynasty":"宋","author":"刘克庄","text":"断机手自训三珠，彤史遗芳未必如。子贵面槐陪国论，母贤画荻课儿书。百官未讲回班礼，千乘空多送葬车。曾忝枢庭文字友，束刍无路酹丘墟。母因子贵滔滔是，惟段夫人夐不同。丹桂义方如五窦，碧梧典册继三洪。鱼轩甫拜咸宁郡，象服未朝长乐宫。何必他人勒阡表，家庭自有大宗工。"}