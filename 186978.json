{"id":"186978","title":"赠王生·三年刻楮多苦心","dynasty":"宋代","author":"姚勉","text":"三年刻楮多苦心，不龟手方只百金。近来自笑巧成拙，舍去二艺趋鸡林。文章小巧虫雕刻，大巧天机五云色。单传此印到人间，君亦当成近朱赤。松麓先生叹数穷，请君专志毋分功。悲丝正谓可白黑，斲雕庶得还淳风。方今天诏兴贤急，家家倒屣迎君入。试按春风官柳汁，更刊进士题名集。从此君应百不忧，十万腰缠鹤扬州。虽然文章亦徒耳，万言不直一杯水。闻君一艺尤更精，明珠为人买娉婷。血色罗裙掩雕字，囊金柜帛当充庭。"}