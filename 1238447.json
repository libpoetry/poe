{"id":"1238447","title":"题郭元振所藏鱼卷","dynasty":"元末明初","author":"郭钰","text":"往者观鱼曾泛洞庭舟，鲸飞蛟舞令人愁。不似君家玩新画，满眼泼泼仍悠悠。风急欲牵流荇碧，窗虚可数金鳞密。柳花吹动浪微生，云气流空墨犹湿。不须把钓凌烟波，对此其如秋夜何。万顷波涛翻白屋，长篙棹月来相过。君不见圣代恩波及鱼鸟，久矣龟龙在宫沼。池边试问吮毫人，壁间变化春雷晓。"}