{"id":"846787","title":"瑞鹤仙 寿宫观待制九月十三","dynasty":"宋","author":"无名氏","text":"正秋高气肃。过重阳四日，蓝田生玉。钟英自川渎。果文章锦绣，琅玕披腹。从容启沃。侍甘泉、无用推毂。急流勇退，向琳宫养浩，无荣无辱。享福。欣逢华旦，对此倾觞，满倾醽醁。西园晚菊。尚堪摘、取馀馥。有仙风道骨，康强仁寿，长生何时更祝。愿谢公、复起经纶，曹装已促。"}