{"id":"764321","title":"沁园春  其一 用少游韵","dynasty":"清","author":"王士禄","text":"小雨撋晴，微暖挼寒，阶景乍长。恰游丝依约，莺和柳懒，轻阴历乱，燕逐花忙。几处开窗，何人倚槛，领略风光青粉墙。伤哉仆，祗恨眉如压，天色沧浪。愁怀此际无央。漫负手、闲阶车转肠。看似残仍滴，依稀夜漏。如灰更袅，仿佛晨香。笺与天公，梭巡不报，且驾尻舆问醉乡。还叵耐，是杜康力惫，难遣茫茫。"}