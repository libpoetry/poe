{"id":"703857","title":"杂怀","dynasty":"明","author":"韩上桂","text":"夷齐虽渴死，不饮盗泉浆。颜回虽饿死，不食覆车粮。蝍蛆甘腐带，青蝇嗜恶壤。凤凰翔千仞，振足来高冈。君子秉大道，缅邈羲与黄。岂无曲者容，不若抗而方。孔子不伯周，管仲不皇唐。小人徒唧唧，谁与论短长。木曲不避影，貌丑不避镜。镜岂为我私，影岂为我正。周公被流言，千古推大圣。孔子厄齐陈，逡巡引天命。君子静修身，此心如圆映。善有华衮随，恶有雷霆竞。夙兴而夜寐，努力承明盛。"}