{"id":"827070","title":"三部乐  癸未中秋","dynasty":"清末近现代初","author":"刘永济","text":"霓节行空，映万顷玉烟，伫寒凝白。素辉多处，知在谁家瑶席。有人正、伤别伤秋，剩趁歌伴酒，翠鬟偷泣。甚时说与，雁断鱼沉消息。寻思十年梦影，够教人瘦损，教人凄恻。那堪羽裳曲改，银桥尘隔。莽天涯、冷蓬乱荻，都不是、瀛壶旧色。悲调漫擪，残枝外、何限惊翮。"}