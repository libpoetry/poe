{"id":"686036","title":"金将军招集镇南楼赋赠二首将军曾有事东粤兹移镇楚","dynasty":"明","author":"卢龙云","text":"杯酒南楼寄兴新，将军礼意为谁真。清平乐事逢今日，儒雅风流识主人。四野苍茫馀杀气，千山迤逦隔边尘。论文好及韬戈会，无那旌麾拥传频。忆君授钺向东行，谈笑曾销渤海兵。两粤风尘兼节制，五溪荒服待旄旌。龙城久幸无蜂扰，麟阁还期有骏声。圣世莫嫌虚抱武，且将休养答升平。"}