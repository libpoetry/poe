{"id":"691965","title":"夏日东村卧病","dynasty":"明","author":"李攀龙","text":"平生偏伏枕，睱日是抽簪。病著青山色，愁高白雪音。云霄悬出处，踪迹间浮沉。不必名俱毁，方知二仲心。放歌知帝力，纵饮见天真。綵笔风云老，青樽日月新。诗惊啖蔗客，酒让采薇人。即使妨幽事，何须傍隐沦。自甘成独往，谁复病相怜。金尽论交地，囊馀解摈篇。清斋芳药饵，华发媚林泉。不必忧生事，深耕种秫田。不谓幽栖处，还堪抱膝吟。大云千里驻，片雨二湖阴。暑逼藤萝浅，凉生栝柏深。鲍山终日在，知己愧黄金。未同疏雨至，勿剪夏云繁。片华樽前出，双流树杪翻。红颜辞上国，白眼入中原。慢世吾何敢，风尘且避喧。拂衣先达怪，高枕故人疑。世路衡门左，轩车负郭迟。少年誇解事，薄俗讳言诗。何处堪遥集，悠悠未有期。每逢河朔饮，辄忆广陵涛。起色含佳句，流光逼浊醪。兴缘知己尽，名岂罢官高。髀肉看如此，何论长二毛。空林风雨过，潇洒一樽开。看竹俄蠲疾，漂蓬敢负才。杜门辞问字，落日罢登台。不是怜嵇阮，谁堪把臂来。夜半忽风雨，层楼四望孤。雷盘华不注，电划大明湖。云雾连屏叠，蛟龙抱剑呼。飞扬天地意，垂老见吾徒。何物子虚赋，深承汉主知。一逢杨得意，千载遂同时。谏猎功名薄，为郎日月私。閒居堪避事，称病足逶迤。更阅人间语，谁堪出处同。江湖星自客，词赋日犹工。物色馀争席，生涯见转蓬。延陵皮相士，竟失被裘翁。白头明日事，君不见交情。千载论知己，中原命友生。青云高病色，沧海傍诗名。一为弹冠误，徒令国士轻。"}