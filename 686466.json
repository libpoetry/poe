{"id":"686466","title":"古怨行","dynasty":"明","author":"田登","text":"结发誓同死，如彼秋月娟。倏忽二八夜，轮亏光亦偏。君心初岂异，岁月情随迁。我心谅非席，易直不可卷。今适逢彼怒，恩情中道捐。浅深徒方泳，匍匐亦枉然。独持向月心，钦钦望复弦。式微塞上草，露晞霜稔沾。自分适脆薄，安能怼彼天。绿鬓埋青铜，犹自恃华钿。青楼萃妓女，朱箔垂红袖。凝妆镇日閒，弦管留清昼。千金少年子，雕鞍驼紫绣。一阅两情欢，不止成虚觏。星河誓死生，鱼水拟绸缪。如何塞上郎，分恩有新旧。十年邈音书，关车脱辐辏。郎心露下柳，妾心莲中藕。柳兮露易晞，藕兮思长久。更馀孔孔怀，抽叶和露守。寒拆伴秋砧，残星迥明灭。陟阶裒广埏，回飙迅枯札。铜龙玉漏沈，筹箭遥更掣。良人祗皇役，驱驾河梁雪。期逝胡不归，多恤心如结。飞鸿怅冀瞻，兰光照孤孑。郁我独处心，一日成三月。近闻王事殷，敌兵来仓猝。烽火戍烟红，于征岁三越。靡盬臣子心，勉旃事征伐。捷书报承明，妾心死亦歇。陟彼古城闉，采采水中蒲。所怀逾云远，各在天一途。忆昔结发时，情深鱼水娱。曲折值惊涛，分流异江湖。眷言始终心，拟彼文竹躯。抱竹坐永宵，愁心倚寒襦。冰霜耐岁寒，云雨巫峡孤。癯躯良可捐，天恩岂容辜。劲节抱虚心，望望凝苍梧。幽衾当永夕，兰膏焰不扬。抚兹夙夕心，迂我九回肠。辟门值暝夜，皎皎星河光。林杪下悲风，偃草栖寒霜。昔为比翼鸟，双双水中央。今为失群鸿，分飞郁未翔。志愿岂容谬，会遇不能忘。君有万里行，妾无百岁长。流光过奔电，春草秋复黄。人生在契合，沈溺岂云望。临渊羡鲂鲤，徜徉得真常。"}