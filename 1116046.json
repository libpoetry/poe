{"id":"1116046","title":"太上皇帝閤端午帖子词","dynasty":"宋","author":"汪应辰","text":"道大光今古，功成付圣明。超然群物表，但见四时行。漏转铜壶永，风来玉殿清。天申佳节近，比屋尽欢声。外物虽无累，诚心每在民。薰风能解愠，亦足助尧仁。火德方居夏，端符帝运亨。化工初不宰，继照付重明。和乐天申节，雍容物外身。群生蒙长养，谁复识尧仁。水殿风来细，槐庭日度迟。圣心无外累，动息自随时。金碧丛中翠艾垂，正当午日一朝时。君王自进长生缕，细剪菖蒲泛玉卮。弦歌密意寄南风，岂易形容长养功。地厚天高何以报，祝尧惟有寿无穷。飞来峰下水泉清，台沼经营不日成。胜境自超尘世外，何须方士觅蓬瀛。圣治从来本好生，拟销剑戟助农耕。此心自与天无间，岂待丹缯始辟兵。年年时节近天申，喜气欢声逐日新。请祝圣人如一口，定知德寿万年春。冷泉堂上湖山胜，聚景园中草木芳。万物欣欣供燕乐，自然祥暑变清凉。"}