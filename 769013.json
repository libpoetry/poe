{"id":"769013","title":"二郎神·秋夕对月","dynasty":"清","author":"黄之隽","text":"秋何许。看河影、环将秋住。奈夜静、庭空天路近，对蟾魄、孤飞无侣。汝自天边飘泊惯，底偏向、愁人延伫。又照个、多情蟋蟀，整夜窗前私语。酸楚。都来搅乱，枕边羁绪。且起视、西窗开遍否，放月姊、随风归去。待我眉间愁散后，再打点、閒情玩汝。莫浪把清光，掷向宵来，无人怜处。"}