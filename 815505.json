{"id":"815505","title":"闻周渭臣军门有岳阳楼之作辄拟二首柬之","dynasty":"清","author":"徐树铭","text":"又挂征帆下洞庭，沅湘无限晚山青。神仙鸾鹤凭虚集，谈笑鱼龙绕坐听。城上楼台天北极，望中风雨地南溟。横江且喜旌旗静，无复孙曹战血腥。斜日湖云灿锦窠，故人搔首意如何。平生事业云中鹄，今古功名指上螺。垒块浇胸难摈酒，英雄横槊且当歌。鸢鱼毕竟同飞跃，何用花前叹逝波。"}