{"id":"727124","title":"和从弟佑山家诗二首","dynasty":"南北朝","author":"王褒","text":"采药名山顶，时节无春冬。散云非一色，连岩异众峰。合沓似无径，间关定有踪。山窗临绝顶，檐溜俯危松。空林鸣暮雨，虚谷应朝钟。仙童时可遇，羽客屡相逢。若值韩众药，当御长房龙。结交非俗士，仙侣自招携。少华隐日月，太乙寻虹霓。众林积为籁，围竹茂成埤。幽谷曙无景，荒途昼欲迷。滴沥寒泉溜，叫啸秋猿啼。白云帝乡起，神禽丹穴栖。箭筱时通径，桃李复成蹊。今身得其所，群物可令齐。"}