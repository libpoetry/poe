{"id":"805647","title":"木兰花慢四首 其三","dynasty":"清","author":"史承谦","text":"华灯犹未试，挥手去，指修门。算分携几载，追欢几日，又逐征尘。销魂长途歇马，恰盈盈、柳眼渐窥春。应悔轻随计吏，翻教辜负芳尊。纷纭。身世那堪论，容易怅离群。笑栖迟沦落，身将隐矣，种橘深村。输君暂持手版，趁明时、弹指便青云。南浦漫伤行色，北山休诵移文。"}