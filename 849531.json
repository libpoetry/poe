{"id":"849531","title":"慧聚僧神济善医能知人死生于数岁或数月之前或有奇疾则以意用药无不差者既享高寿临终甚了了因作二诗哭之僧讳清照神济乃其师号云 其二","dynasty":"宋","author":"马先觉","text":"料理归期不作难，等閒坐蜕白云轩。去来自熟三生路，谈笑聊书四偈言。舍利虽藏多宝塔，化身应返给孤园。阴功若證菩提果，更与众生洗病根。"}