{"id":"1092080","title":"圣灯偈","dynasty":"宋","author":"王质","text":"是灯非草爇，亦非以膏滋。又非似瓶贮，亦非似盘擎。自灵府踊出，眼界现光辉。随高下岩谷，以至杳霭外。然祈近眉睫，倏出寻丈间。亦有本无睹，启发悲悔心。发心不须臾，所见亦如是。暂发俄即退，终亦不可得。二人或并处，所见各一境。以至五六辈，亦复五六种。人心如人面，是灯亦如之。譬如有目人，皆见当空月。目有昏明异，月亦分昏明。或有目眚者，随眚作光相。不幸无目者，元未尝有月。大智慧光明，遍满河沙界。何独不见灯，亦复不见我。何独不见我，总不知所见。"}