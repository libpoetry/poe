{"id":"187523","title":"猛虎行·市有虎","dynasty":"宋代","author":"刘宰","text":"市有虎，毋妄言。当关虎士森戈鋋，市上一呼人驾肩。虎虽猛，那得前。市有虎，言非妄。君不见左冯诸邑天下壮。斧斤声断林壑空，猛虎通衢恣来往。食人肉，饮人血，沈痛积冤何可说。凝香堂上紫烟浮，风流太守尤民尤。一朝令下开信赏，藉皮枕骨弥山丘。虎已减，人患绝，夜永犹闻泣幽咽。泰山之侧如可居，子后夫前甘死别。"}