{"id":"491428","title":"赠欧阳济可主簿自金陵复归济宁府","dynasty":"明","author":"刘崧","text":"兵曹限清切，退食釐所务。趋庭有来谒，乃是长清簿。揽衣闻乡语，出袖惊柬素。自云欧阳氏，文物乃吾故。家藏两诰命，上代崇公祖。紫锦绚春云，回鸾掞玄雾。每启必三盥，兢兢惧沾污。维时有侍讲，派别长沙住。兄持往访之，题赠得佳句。群公继挥发，浩瀚倒词赋。后来兄入海，缇袭甚完具。持携遂不返，旅殡石龙寓。苍皇凶燄起，燔烈剧毛羽。至今梦寐间，恍惚见题署。兹从山东来，王事属驰骛。永怀家室坠，毒若心火炷。偶赖记诵存，手笔得缮注。惟君尚友谊，每恨缺告诉。便当乞一言，庶以偿企慕。言已复怆然，泪雨纷悬注。我惭縻廪禄，学殖成废圃。先训既莫承，壁藏乃漂蠹。感子重彝伦，矧复执义固。勿伤昔贤远，勿叹来者暮。骅骝苟纵辔，千里起尺步。古人重收族，桑梓恭爱护。孝忠可特立，荣显非倖遇。千年兖公传，星日焕昭布。烟尘暂纷纭，得丧奚足惧。似闻四派绪，凋落少联属。振先近捐世，南派亦微斁。颍上存者稀，庐陵盛宗聚。维时秋气肃，圻树飒凉露。别子秦淮湄，明当发前路。驿马向悲鸣，河水恐凝冱。还官觐慎保，世泽常衍裕。乱馀丘垄荒，樵牧方交瘉。何当望南归，一省泷冈墓。"}