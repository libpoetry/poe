{"id":"562037","title":"吴山人诗","dynasty":"明","author":"贝琼","text":"吴山人，读书不作章句儒，西上玉笥观匡庐。寻龙经在神莫閟，金盌玉杯何处无。负士哀哀者鄮氏，兄死无儿惟有弟。山人为卜范萧峰，水抱山回上田美。紫荆一荣复一枯，冈头日落啼老乌。百金报吴笑不顾，一诗价重双明珠。君不见孙生瓜熟能供客，客指黄花洞前域。山空白鹤今有村，白鹤南飞杳无硛。"}