{"id":"1117596","title":"游碧照庵","dynasty":"宋","author":"陆长倩","text":"松盖松幢引步高，跻攀终日自忘劳。寒泉澄澈新镕镜，华栋峥嵘下冠鳌。轩到嫩岚浓欲滴，庵依叠嶂势偏豪。双旌暮迫城闉去，止观回应羡毳袍。平旦前驺出郡闉，松堤石磴自无尘。寒云明灭天开幕，霜草青红地展茵。灵刹迥非劳世境，净庵常属悟空人。更怜万竹千杉色，不问严冬与早春。"}