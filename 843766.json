{"id":"843766","title":"谷日感怀和贡觉","dynasty":"清末民国初","author":"许南英","text":"邮筒来往日交驰，累我春宵撚断髭。数典忽忘独梦梦，煅诗未就故迟迟。回肠待索枯如是，俭腹无酬愧在斯！七步天才才八斗，可能汉魏借陈思？殖民天辟此神区，闽、粤乡音听忽殊。客馆閒情聊戏雀，冷官乡味不思鲈。金钱若命羞酸子，肝胆论交友市屠。忘却本来真面目，胭脂粉墨任人涂！"}