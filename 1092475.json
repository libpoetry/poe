{"id":"1092475","title":"子真新篇愈出愈工压倒元白三叹不已勉强再次前韵","dynasty":"宋","author":"蔡戡","text":"独守寒窗坐昏黑，怪底打门声摵摵。呼童秉烛诵新诗，箧笥珠玑喜盈积。君家文焰万丈长，愧我才悭真退尺。往来政自足风流，唱酬聊可供閒隙。剧谈快饮坐生春，一笑相看眼俱碧。晓来百鸟报新晴，渐喜门前多辙迹。眼明顿觉有春意，耳冷况闻开乐籍。何劳空泛剡溪舟，不如沉醉高阳宅。楼迥吹残玉笛寒，杯乾笑指银瓶索。遥知塞上积雪深，千里关山同一色。夕烽罢警铁衣閒，聘币星驰交两国。使华不用吞旃毛，边吏何忧取温麦。祇怜鱼贯挽舟人，堕指裂肤声苦剧。东风吹作一尺泥，山鸟却愁行不得。"}