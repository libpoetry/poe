{"id":"1253153","title":"次仲氏以静客龙湖见寿","dynasty":"元末明初","author":"陈谟","text":"长庚残月晓西东，枕上吟馀响石淙。凉雨疏桐过末伏，小亭幽径长芳丛。季方难弟龙湖远，老杜狂夫饭颗同。秋月华星双入手，更攀菡萏映杯红。山城望见鹡鸰原，衣锦乡中草树妍。铁笛谁当吹舞鹤，银槎我欲挟飞仙。蘋花数剪微波浸，桂树三更片月悬。老去揆初仍作客，诸生郑重秩初筵。"}