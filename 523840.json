{"id":"523840","title":"送陈宪使淮上兵备","dynasty":"明","author":"李梦阳","text":"世径转蓬勤，清秋袂一分。揽绥霜日肃，前路鼓笳闻。诛卯元兼武，出师非乏文。渤光摇组练，淮色变风云。阵偃龙蛇互，威行虎豹群。檄须陈记室，客有孟参军。校猎归常月，投壶醉每曛。椎牛将士饱，卖剑妇男耘。河伯黄楼压，芒砀赤气殷。徐人信慄悍，楚壤郁氤氲。诸盗山东起，长驱宇内焚。斯邦实兀兀，朝论日纷纷。挽漕初疑阻，提兵竟策勋。疮痍鉴不远，喉胁仗须君。鸮击豺狼伏，春敷草木薰。异时功业地，壖海接江濆。"}