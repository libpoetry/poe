{"id":"140325","title":"赠篆书吴全仲古风","dynasty":"宋代","author":"欧阳光祖","text":"黄帝史仓初作书，依类象形书亦疏。兽蹄鸟迹颇奇怪，乾端坤倪微发舒。周籀大篆十五篇，体制渐与苍史殊。秦兼七国有天下，混一土字同书车。赵高采历竞新作，胡母博学夸宏橅。是时小篆方挺出，苍籀字画勤芟除。云阳系囚变隶体，世喜简便争奔趋。人文日巧伪日胜，古意自此皆荒芜。峄山野火惟焦苏，苦县光和碑亦无。宣王石鼓后来出，真赝莫订徒嗟吁。阳冰凛凛及前辈，字骨瘦硬中敷腴。潮乎下笔亦清切，杜陵谓与李蔡俱。寂寥恍已隔千载，游心艺苑惟长驱。我朝巨笔惟章徐，武夷近数延陵吴。吴君心近觑天巧，瘦不露骨肥不粗。小字银钩铁画如，大字龙蛇相郁纡。上穷羲黄下秦汉，掎摭彝鼎并盘盂。知音惜无浣花老，侯门欲曳邹阳裾。劝君行矣勿留滞，识真四海多通儒。莫学妇人写阴符，莫作奇字索酒沽。"}