{"id":"1117793","title":"野兴四首","dynasty":"宋","author":"陆游","text":"寓馆无常地，轻装不宿谋。迷途问耕叟，过渡上渔舟。野饭香炊玉，村醪滑泻油。还家亦无事，随处送悠悠。小雨迎藜杖，微风入葛巾。宁甘结袜系，不作拜车尘。施药乡邻喜，忘机鸟雀驯。家山又初夏，好在不赀身。山豁逢孤寺，林穷渡小沟。松声乱僧梵，雨点杂鱼游。皂纛三军帅，金章万户侯。人生各有愿，未肯换扁舟。去去历山村，行行并庙垣。湍流鲙鱼小，仄径鲊花繁。白鹭飞如导，青萝险可扪。归途不寂寞，迎笑有诸孙。"}