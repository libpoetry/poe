{"id":"835465","title":"八音谐 成都新绿，寄怀张永州","dynasty":"清末民国初","author":"王闿运","text":"云暗少城东，看夕阴昏处，新绿初显。惆怅独归路，送天边春眼。湘水泛舟何时，早燕子、分明樯上见。算别后、便佳期误了，垂杨如线。七载西山看暮云，料旧梦无迹，郡斋苔暖。游屐更迢遥，独啼鹃相唤。有些残剩山川，对暮色、付教天管。客里放春归，讶道楚江潮满。"}