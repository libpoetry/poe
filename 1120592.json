{"id":"1120592","title":"合江亭","dynasty":"宋","author":"周焘","text":"共思赤脚踏层冰，聊适江皋兴自清。昨夜雨云驱浊暑，晓来烟水快新晴。山疑九叠张云势，滩激千岩落布声。巾履从来在丘壑，愿陪闲日此间行。却暑追随水上亭，东郊乘晓戴残星。馀歌咽筦来幽浦，薄雾疏烟入画舲。兴发江湖驰象魏，情钟原隰咏飞令。故溪何日垂纶去，天末遥岑寸寸青。"}