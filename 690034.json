{"id":"690034","title":"题方同知马图","dynasty":"明","author":"张宁","text":"日移仙仗出蓬莱，锦障初收玉辔回。众里忽惊双辟易，一声毬杖自天来。玉河水浅没霜蹄，可是长杨射猎归。一种天闲刍牧共，为谁清瘦为谁肥。雪垂风蹙浪腾空，沙衬连钱八字红。势欲仰天云不下，一番乾雾滚犹龙。杨柳风高隔树嘶，满身流赭解鞍迟。如何斗水能消渴，不及长城饮窟时。"}