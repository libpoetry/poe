{"id":"685078","title":"别周云厓远游十首 武夷山","dynasty":"明","author":"王渐逵","text":"枯楂遥望识仙踪，大隐屏开一棹通。莫向幔亭歌九曲，虹桥消处暮烟重。石桥南去水萦连，缥缈青霞一洞天。逢着双童思故里，莫耽棋局变桑田。锦绣峰头荒薜萝，空馀尘滓漫江波。相逢为谢羊裘老，只恐年来染钓蓑。梦入天台迹未芜，双峰楼阁接天孤。凭君一滴清溪水，为写丹霞万丈图。女童五百归沧海，甲楯三千入土城。君向会稽山上望，路人应指禹王陵。火德自当荆楚望，离明上直祝融宫。相逢晞发峰头坐，九点齐烟俯瞰中。南山曾读退之诗，梦里依稀一见时。太白武功俱在望，欲乘黄鹄更相期。蜀之迢递接青城，灵境仙都万古扃。七十洞中逢羽士，好求符箓觅长生。日月岩边莲欲丛，芙蓉峰顶露初浓。数声鸣鹤秋空静，惊起希夷一梦中。日观远含沧海气，东皇遥控齐鲁封。不须更觅封禅迹，黄叶萧萧石径重。"}