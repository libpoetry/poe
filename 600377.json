{"id":"600377","title":"石丸诗","dynasty":"明","author":"王弘诲","text":"伏不必熊渠虎，起不必皇初羊。渴不必王烈髓，饥不必鲍靓粮。请看崔家城东美一丸，犹堪米氏袍笏丈人当。崔君昔垦塾前圃，此物瑩然出尘上。传闻产自夷方来，旨小如拳今若鼓。隐映霞蒸海气浓，绰约象函天数五。摩珠曾照普庵堂，劫火难销韫玉光。由来至宝终不灭，太极剖判云苍茫。请君莫洒陵阳泣，讲堂应拟石渠集。补天妙手更何人，支机好向云中拾。"}