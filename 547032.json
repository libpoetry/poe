{"id":"547032","title":"题云间林谏议重寿卷","dynasty":"明","author":"于慎行","text":"云间有逸叟，德声穆若兰。缅昔谐良觏，登堂揖鹖冠。肌肤瑩玉云，两颊渥如丹。大饮呼五白，清夜不知阑。一往谢朝市，戢景吴江湍。涉海掇瑶草，临流倚翠竿。借问此何为，言奉北堂欢。北堂有寿母，百岁以盘桓。晨羞沆瀣滓，夕进雕胡盘。老人为儿啼，七十戏堂端。殊事闻远近，眇然使我叹。鱼翼不可并，纯祜世所难。况复青云客，为时麟与鸾。两世有宠命，服之吉且安。飘飘千馀岁，娱乐未云殚。"}