{"id":"468233","title":"射虎行","dynasty":"明","author":"谢肃","text":"伏劲弩，操长矛，壮士射虎南山陬。虎应弦奔俄自踣，目睛犹熌烁，不自追愆尤。向来牙爪森锯刃，一怒能摧万人阵。飞行绝险忽炰炰，崖石翻崩林木振。朝馁吞鹿豕，暮饥啖牛羊。狼狐骇遁貙伏藏，又拉人充饱肠。天生万物人最智，虎虽恃力焉足畏。是何头骨能瑰奇，毒矢穿之终莫避。此时中矢势益䧺，冯陵大叫跑曾空。风悲云起助狂视，卞冯不敢当其冲。哑哑林乌噪，虎毙林西峤。黄质罗黑章，夺日光炳耀。咍示虎兮何不从轩皇，战杀蚩尤绥万方。不然百兽同率舞，使虞朝治道之弥光。胡乃山村肆饕口，野窟畜圈皆践蹂。自矜威武非众侔，岂想豪横落人手。君不见汉家飞将勇且狞，弯弓射死不射生。又不见周公一去今几代，猛兽还贻中国害。设陷阱，张关机。人始与兽角，残害纷相持。虎欲食人人射虎，虎强人弱何以支。以智斗力斯获之，食虎肉兮寝虎皮，吁唾壮士知为谁。"}