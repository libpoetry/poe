{"id":"61612","title":"芥浮阁","dynasty":"明代","author":"郑胤骥","text":"结庐翳城市，亦足成隐居。耽寂乃非性，习贯亦晏如。时有素心人，谈笑同草蔬。且喜足莞簟，幸不碍图书。高原涌积翠，好风起庭除。竹景散窗纸，花香浮衣裾。睥睨夜月永，几阁朝云徐。漫兴差笔墨，放步但菑畬。静爱佛龛幽，闲狎老农愚。宇宙岂不广，闭门徒趑趄。周容空尔为，中心实难诬。头颅久冉冉，次第及髭须。世味差能薄，何为复忍濡。与世淡无事，夏屋空渠渠。所以古人言，吾亦爱吾庐。"}