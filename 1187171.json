{"id":"1187171","title":"效古赠崔二","dynasty":"唐","author":"高适","text":"十月河洲时，一看有归思。风飙生惨烈，雨雪暗天地。我辈今胡为，浩哉迷所至。缅怀当涂者，济济居声位。邈然在云霄，宁肯更沦踬。周旋多燕乐，门馆列车骑。美人芙蓉姿，狭室兰麝气。金炉陈兽炭，谈笑正得意。岂论草泽中，有此枯槁士。我惭经济策，久欲甘弃置。君负纵横才，如何尚憔悴。长歌增郁怏，对酒不能醉。穷达自有时，夫子莫下泪。"}