{"id":"821153","title":"百字令","dynasty":"清末近现代初","author":"汪东","text":"万松围岭，听子规终日，诉人漂泊。巢父安巢何处所，聊借一枝栖托。世乱飘风，身晞朝露，妄道荣期乐。长镵歌就，可怜牙齿先落。底用方写千金，胡麻堪浸酒，与谁同酌。草檄虚传能破虏，白眼看人莲幕。巨浸稽天，横流到海，岂止邻为壑。龙吟无恙，断笳时起城角。"}