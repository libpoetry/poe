{"id":"553211","title":"送董理问复职二首 其一","dynasty":"明","author":"郑真","text":"镇州古称成德军，包括燕赵连并汾。山川间气产豪杰，风云际会成殊勋。昔在完颜贞佑日，汴蔡南北权驻跸。斡难河上气如虹，还塞争传真世出。横戈铁骑歌来来，两河扫荡氛尘开。上将同推稿城董，尽忠竭节诚雄哉。有子承家谥忠献，渡江南来经百战。幼孤入觐版图归，凯奏彤弓赐周宴。文阶武秩夸双全，满门金紫何蝉联。百余年来天运改，名家乔木青云还。公子翩翩富经学，河汉天高翔荐鹗。除官远向闽海堧，玉雪襟怀倚寥廓。天颜入觐昭重瞳，归来独跨连钱骢。笑我黉宫欣一见，论谈往事来清风。南州狱讼计千百，两造情由须别白。岁时有暇拜先祠，好向庭阶树松柏。"}