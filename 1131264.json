{"id":"1131264","title":"樊运使挽词 其三","dynasty":"宋","author":"楼钥","text":"科目公馀事，南宫第一人。七闽新使节，三署旧儒臣。倦拜方辞馈，哀良莫赎身。家声知有继，仙桂两枝春。横浦云亡后，斯文付此贤。命其随道丧，学又绝心传。河洛湮来派，西州忆旧缘。伤心耆老尽，挥泪对霜天。妙龄便有老成风，孝友丹心天与通。师友渊源得西洛，文章声价冠南宫。固知夫子才难用，犹喜先生道不穷。他日凤泉山下路，几人下马拜茔中。樊侯勋德佐中兴，百世儿孙尚典刑。阖境民苏御史雨，列城人仰使君星。宪台严冷独峨豸，道院清闲谁掣铃。谣颂洋洋在人耳，不须乐石更刊铭。"}