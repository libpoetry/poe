{"id":"842687","title":"石遗出示俶玉别诗次韵奉柬即送石遗行","dynasty":"清末民国初","author":"陈宝琛","text":"连床旋临分，解襆才几日。却持郊岛心，闯入浣花室。七年积危苦，破涕对抱膝。维摩元不病，说法爱问疾。劳歌和复赓，身世谁得逸？故知别后思，四海子由一。老刊繁艳尽，情缛语弥质。山斋伫篮舆，留约待取必。怀哉发五噫，行矣崇四术！"}