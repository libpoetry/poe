{"id":"1001166","title":"黄嗣深尚书自临川省其兄嗣文户部于宜春用元明鲁直唱题李生墨竹梅","dynasty":"宋","author":"曾几","text":"纷纷画手调红绿，好以桃花配丛竹。岂无短纸作江梅，雪里溪边太幽独。李侯胸中有佳处，研滴松煤聊寓目。与梅择对无可人，分付此君真不俗。淡烟小雨空濛地，何得月明疏影足。始知璀璨出斜枝，诗画古来真一族。"}