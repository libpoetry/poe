{"id":"137107","title":"早行·客兴谓已旦","dynasty":"宋代","author":"孔文仲","text":"客兴谓已旦，出视见落月。瘦马入荒陂，霜花重如雪。海风吹万里，两耳冻几脱。岁晏已苦寒，近北尤凛洌。况当清晓行，溯此原野阔。笠飞带绕颈，指强不得结。农家烟火微，炙手粗可热。岂能迂我留，而就苟且活。仰头视四宇，夜气亦渐豁。苦心待正书，白日想不缺。"}