{"id":"1115491","title":"李与贤来访自言所居幽胜甚似剡溪因以似剡名其庵出闲居五咏因次其韵五首","dynasty":"宋","author":"杨万里","text":"玉壶冰段露金茎，未抵闲居五咏清。休道曹诗成七步，不须三步已诗成。山似剡溪溪似油，人如诗句句如秋。无边春里花饶笑，有底忙时草唤愁。溪上新桥是凤林，残风剩雨做秋阴。先生小试南风手，写得一川山水音。见说幽居绕万松，栽梅能白杏能红。人行剡曲溪山里，家住辋川图画中。漫浪江湖天一方，故人不见两三霜。对床说尽平生话，黄叶声中秋夜长。"}