{"id":"744274","title":"水乐洞","dynasty":"清","author":"顾仙根","text":"入洞畏仰视，峭石高于头。暗步蹑滑径，晴昼忽夜幽。石空泉愈响，澎湃水四流。我友发狂兴，大笑声不休。手掬一勺水，为我澄双眸。洞外方畏暑，洞内疑清秋。垣倾乱草荒，披拂登层丘。石上更有池，天巧非人锼。贾氏曾构园，盛事遗灵羞。造化本无心，安用区薰莸。我自出奇幻，人自恣冥搜。"}