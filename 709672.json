{"id":"709672","title":"吴歌可听行","dynasty":"明末清初","author":"陈子升","text":"生平解吴语，客里爱吴歌。吴江江水流无歇，歌起吴江君奈何。浪船摇摇天向晓，枕上诗成思未了。忽然听得声满江，声声揭出江云表。畴昔听歌歌必昆，座中顾曲惊梨园。老年放浪吴江下，鼓枻惟寻渔父言。君不见百万黄金争度曲，酒阑人散抛丝竹。江头谁解听吴歌，信口清音断还续。"}