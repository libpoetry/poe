{"id":"484320","title":"寄题水西草堂","dynasty":"明","author":"杨基","text":"鸳鸯湖东武塘西，桃花满川蒲叶齐。春风二月微雨霁，鹅鸭拍水黄莺啼。推窗只见参差柳，柳色波光淡于酒。乌纱官帽半笼头，紫竹渔竿长在手。平生爱读内景书，往往适意追禽鱼。开门懒迎俗士驾，拄杖每叩高僧庐。客来举酒邀明月，细瀹松涛煮春雪。但觉身无俯仰劳，安知世有东西别。今年扈从来大梁，锦袍白马青丝缰。信陵宅畔暮鸦集，朱亥门前秋草黄。轮番夜直中书省，霜华满巾须发冷。粉署香销紫绮袍，碧梧影落黄金井。魂梦时时到草堂，曲栏花药漫分行。他年得遂归田计，多种墙阴十亩桑。"}