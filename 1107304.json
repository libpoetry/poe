{"id":"1107304","title":"和食笋二首","dynasty":"宋","author":"冯时行","text":"敢将蔬笋拟甘鲜，清瘦肥痴定孰贤。气味比僧从淡薄，支离似鹤要轻便。未随烟客登山屐，且辍江神饮马钱。一岁可能三百把，骨青髓绿配松仙。獐牙鸭脚色相鲜，更遣逢迎酒圣贤。齐鲁大邦应自美，烟霞清兴岂相便。风神肯慢吹成竹，市老能教省直钱。早晚萧然文字饮，何须唤作地行仙。"}