{"id":"1081254","title":"晓登严陵钓台和安止所留诗","dynasty":"宋","author":"陈渊","text":"溪山有底好，适契贫士欲。敢论生不侯，但喜梦非仆。千秋钓台水，不濯市朝足。而我独何人，得寓尘埃目。携筇纵朝步，初日穿林麓。西风扶两腋，一举千里鹄。东窥夫差国，繁华混真俗。浊流驾颓波，一往不可复。之子居其间，嗜古追前躅。为寄无弦琴，一和郢中曲。"}