{"id":"761669","title":"夜飞鹊 落叶","dynasty":"清","author":"庄棫","text":"河桥送人处，都已辞枝。傍岸却自依依。秾花艳蕊曾随侍，如今不是将离。重来更知何日，待春风转后，柳便生稊。暂时去也，便天涯、恁用凄其。逶迤平沙回望，馀尘渐堆积，疑是成蹊。可否回思前度，深深荫暍，草绿还迷。新霜一拂，怎匆匆、便改芳姿。但徘徊衰草，延缘古道，惆怅长堤。"}