{"id":"40758","title":"阻雪连句遥赠和","dynasty":"南北朝","author":"谢朓","text":"积雪皓阴池，北风鸣细枝。九逵密如绣，何异远别离。（谢朓）风庭舞流霰，冰沼结文澌。饮春虽以燠，钦贤纷若驰。（江革）珠霙条间响，玉溜檐下垂。杯酒不相接，寸心良共知。（王融）飞云乱无绪，结冰明曲池。虽乖促席燕，白首信勿亏。（王僧孺）飘素莹檐溜，岩结噎通崋。罇罍如未澣，况乃限首仪。（谢昊）原隰望徙倚，松筠竟不移。隐忧恧萱树，忘怀待山巵。（刘绘）初昕逸翮举，日昃驽马疲。幽山有桂树，岁暮方参差。（沈约）"}