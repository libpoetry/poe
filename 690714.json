{"id":"690714","title":"病中","dynasty":"明","author":"张嗣垣","text":"幽事关心剧，兼旬出未能。春风修褉帖，秋夜短檠灯。戒茗常辞客，除荤却似僧。登山旧时脚，留得骨棱棱。故态今无似，其如五不堪。日高暝子舍，夏至拥春衫。病后诗情苦，潮来水味咸。亲交时问讯，裁报只空函。玉露催黄叶，金声起素商。乍能消酷暑，翻自怯新凉。多病惭司马，全生愧牧羊。有怀殊不寐，真觉夜能长。经时亲药物，一向掩柴关。枕上眠看画，帘中坐见山。纵无三岁艾，赢得半年閒。小试花间步，轻身已不难。"}