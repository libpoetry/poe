{"id":"1114021","title":"桂林道中二首","dynasty":"宋","author":"李纲","text":"桂林山水久闻风，身世茫然堕此中。日暮碧云浓作朵，春深稚笋翠成丛。仙家多住朱明洞，客梦来游群玉峰。雁荡武夷何足道，千岩元是小玲珑。时危远谪堕南峦，犹在乾坤覆载间。瘴雨岚烟殊气候，玉簪罗带巧溪山。桄榔叶暗伤心碧，踯躅花开满目斑。惟有月华依旧好，清辉应与照云鬟。"}