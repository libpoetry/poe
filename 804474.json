{"id":"804474","title":"石浪庵山楼社集分体分韵得四言人字","dynasty":"清","author":"陈大钧","text":"眷怀锡麓，乘彼良辰。景序暄和，条风聿新。历磴纡缅，石浪粼粼。少憩磐石，整顿衣巾。翌然有楼，飞架嶙峋。凭栏企脚，动魄骇神。重湖铺前，叠嶂横陈。挥斥八极，何已何人。良朋共集，永日欣欣。可恨西日，不及逡巡。长啸下山，路黑邅迍。回首斯楼，烟深雾氓。"}