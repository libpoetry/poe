{"id":"504944","title":"醉歌行赠定海守禦江将军","dynasty":"明","author":"乌斯道","text":"三年不见江将军，离愁远杂春山云。今岁江城忽相见，秋水还如旧时面。将军昔隐徽山中，仗剑一起无英雄。云飞电走得真主，永新坐挹溪楼风。我在鄞江伴鸥鹭，鸥鹭深怜发垂素。不期遥听石龙吟，又复栽花永新去。咫尺偶同云影间，将军正值弓刀閒。我虽官事日如垒，有琴只为将军弹。星石光摇水西柳，林泉气接天边山。东山松覆老僧榻，南华月浸仙人坛。每将俸米换春酒，到处追欢不论斗。欢娱未尽相知心，鸿燕谁知各分首。将军超擢鄞江行，我被迁谪居濠梁。鄞江是我钓游处，我反不得归故乡。清流关上车折轴，杨子江中浪如屋。音书阻绝可奈何，毛骨无由化黄鹄。昨荷天恩放归里，再见将军喜中喜。旷达之士忘升沈，酒醉清风复相似。鄞江娟娟照胸臆，江上群峰翠岚滴。汀鸟渚花催往还，早暮扬舲信潮汐。嗟哉我今空白头，将军建立功名秋。只恐飞腾九霄去，寸心千里还悠悠。"}