{"id":"747499","title":"月华篇","dynasty":"清","author":"李星沅","text":"流云吐月光熊熊，秋天洗出金芙蓉。一奁明镜烛沧海，花葩狎猎围玲珑。或云蟾蜍肆狡狯，精灵虚气当青空。或云重轮晕遥夕，譬彼螮蝀歌在东。不然七宝修珠宫，手挥巨刃摩苍穹，珊瑚柯绽流霞红。不然仙人翔回风，霓旌翠佩纷琤瑽，帷车照耀三千重。我时邀月金杯中，仰天大笑真奇逢。探怀试取谪仙笔，比君藻采将毋同。安得此月化作五色新诗筒，写我长离婉婉之心胸。"}