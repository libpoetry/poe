{"id":"1107342","title":"偶成五首","dynasty":"宋","author":"包恢","text":"六月浑如九月清，霁天月色冷幽屏。出门聊寄双远目，二十四凹峰转青。添我凉飙伴我閒，今年新竹未云悭。翻嫌户外三两个，遮断东来半好山。农家命脉寄田亩，可但稻粱枯与荣。造化何许须多力，须臾活几万苍生。南风正起北风微，谁谓秋高尚马肥。但愿金飙摧落木，和根亦仆拟何归。柔条嫩叶春新媚，劲干刚枝岁久磨。忺厌人情每相反，欲支大厦问凭何。"}