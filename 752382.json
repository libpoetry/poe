{"id":"752382","title":"后月蚀诗","dynasty":"清","author":"李传元","text":"我作《月蚀诗》，体效玉川子。客诵为胡卢，子言无乃俚。天空有闇虚，径直十万里。望舒经其间，如暍就阴翳。月体万里馀，妖蟆胡能噬。虾蟆既蚀月，应亦食大地。后土入蟆腹，含生将焉止。主人起谢客，大小何可泥。不闻瞿昙钵，滉漾容海水。亦有净名庐，狮座昆仑比。蚁穴擅侯王，蚊睫驰九轨。一粟容大千，大千一稊米。莫大于秋豪，天地乃至细。大块一馎饦，食者京垓秭。厥灵为裸虫，其蠢为蝼蚁。人虫又相食，巧历不可纪。胡独靳饥蟆，偶动子公指。我思虾蟆肠，清虚绝泥滓。既能吞曜灵，亦必有城市。虽无八极宽，应殊五浊世。蛣腹蟹为巢，马腹蛇作肆。螺腹素女游，鱼腹屈原喜。方当招饥蟆，厉斧凿其齿。逍遥彭亨中，绝胜掩藟梩。"}