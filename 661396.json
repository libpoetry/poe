{"id":"661396","title":"钟希哲者台州人也妙于传神成化二十年春沈君启南偕余访之欣然命笔咸云甚似因赋诗记之是岁四月十二日余初度也书于豫章堂","dynasty":"明","author":"史鉴","text":"人生无百年，五十又过一。去者日以多，来者日以偪。情欲与寒暑，昼夜相剽贼。徒行已须杖，短发不任栉。顾兹孱弱躯，那为久存物。一朝随化尽，形容不复识。钟生妙传写，为我聊把笔。傅染藉丹青，经营自胸臆。精神与形似，毫发无所失。端如镜中影，恍若水底石。大均斯赋形，其理固莫测。孰知毫采功，妙夺造化力。我闻先正言，自治不外饰。求真既为妄，望久宁非惑。君看古人像，存者百无十。惟能慎厥修，庶几为永则。"}