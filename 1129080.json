{"id":"1129080","title":"金刚随机无尽颂 妙行无住分第四","dynasty":"宋","author":"释印肃","text":"妙行无拘执，三界非出入。相对且无言，巍巍独足立。诸尘勿易难，那个别归关。可怜迷妄者，横锡步云山。虚空无限量，普光明殿量。百千三昧门，在一毛头上。福德绝遮栏，生死不相关。不住心布施，越彼炼凡丹。月浸岩松冷，唯此身心肯。众生即佛性，佛与众生等。霜凌溪竹寒，云外叠峰峦。谁人知此意，独坐且深观。只闻风击响，圆通销妄想。旋汝倒闻机，直下分斤两。知是几年竿，细察早颟顸。一声无孔笛，寥寥天地宽。"}