{"id":"908320","title":"刘林夫以诸公送行诗轴见示作此","dynasty":"宋","author":"李流谦","text":"我思在何许，却立望高丘。手持金错刀，美人不可求。此意恐蹉跎，怅然生百忧。嘉鱼乐循渚，泼泼不受钩。燥湿各天性，万生难其俦。乔木怀故家，日星藻皇猷。吾欲徵文献，庶以充淹留。鼓钟侑大烹，其乐有此不。江黄预坛坫，斋明盛阳秋。义合在一朝，如新嗤白头。"}