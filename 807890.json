{"id":"807890","title":"贺新郎  颜鲁公八关斋碑","dynasty":"清","author":"陈维崧","text":"万劫何曾坏。裂苍皮、筋缠血裹，藓痕攒虿。刓角缺文铜绿渗，郜鼎牺尊儿辈。风雨急、百灵趋拜。多事囚螭还掣虎，覆巉岩、翻恨孤亭在。何不放，腾光怪。先生当日原兵解。想挥毫、握拳透爪，笔锋英快。门枕睢阳荒战垒，断镞愁燐似海。呼南八、声情慷慨。千古双忠遗迹并，剔残碑、洗尽纤浓态。鹰侧脑，㩳天外。"}