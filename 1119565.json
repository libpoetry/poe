{"id":"1119565","title":"程帅寄诗见忆次韵四首","dynasty":"宋","author":"陈造","text":"扰扰飞潜易陆沉，化工刺手斩然新。饮光一笑知谁继，试把玄机举似人。清篇属我慰平沉，密密玄关领会新。从此倚门麾捕影，更将形似许诗人。车笠何人记旧盟，惟公不作白头新。渠侬欲识九华伯，可但诗坛第一人。子云属思旧深沉，脱手清诗语意新。天上黄陈应首肯，授公此柄淑诸人。"}