{"id":"987374","title":"读陆逵常簿奏篇喜而有赋","dynasty":"宋","author":"高斯得","text":"老翁关门贪睡味，朝廷近事到耳疏。朝起忽收故旧信，得此痛哭流涕书。书中所道果何事，人心天命关机枢。昔无叛民今已起，赤子至此谁之辜。公田下损而上益，楮法子废而母孤。三尺孤童尽知得，谁能暴虎编其须。朝阳一鸣百聩醒，幸哉仅有而绝无。三后在天甚神圣，佑此一脉皇基扶。我非庆历石守道，聊题数语昭群愚。"}