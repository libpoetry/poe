{"id":"690496","title":"五日天坛社集","dynasty":"明","author":"张萱","text":"香尘遥挟火云驰，白玉觚坛紫翠披。陌柳吹风笼睥睨，檐榴移日到罘罳。瑶台不下三青鸟，黼扆空盘五色丝。见说祠官频望幸，苍虬何日翳华芝。参天栝柏翠重重，鱼钥閒扃落日钟。何事严阍横虎豹，时闻太液竞鱼龙。凉蜩响切釐宫草，独鹤拳联辇路松。令节正逢边堠急，游光分佩厌兵锋。朝回花下鸟嘤嘤，夹路笙歌沸锦棚。遗俗又看悬虎艾，殊恩久已罢枭羹。九天紫府开中箓，五字丹书乞上清。日永坛花闲不扫，香风时送步虚声。丽日芳游散玉珂，相将采拾市婆娑。虚廊自閟松杉影，古殿长檠鹤鹳窠。故国炎蒸丹荔熟，乡心迢递白云多。但能把酒呼朋辈，不用挥毫吊汨罗。"}