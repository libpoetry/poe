{"id":"651102","title":"歌风台歌","dynasty":"明","author":"薛瑄","text":"素灵夜哭秋郊月，汉祖吴钩三尺血。芒砀云气从飞龙，咸阳竹帛随烟灭。独屈群策驱群雄，汉中一旅红旗东。韩郎对语识成败，董公遮说开天衷。王者之师仁以武，诸侯效顺力如虎。关河百战芟群雄，垓下一歌散强楚。风尘荡涤天下清，万乘不忘布素情。黄屋归来见乡邑，宴饮父老如平生。酒酣拔剑高歌起，歌词激烈振天地。雄志深知大业难，霸心尚思猛士倚。群儿逐和声悠扬，起舞四顾何慨慷。乐极哀来泪沾臆，魂魄千秋思故乡。遂令此邑为汤沐，独承天宠何优沃。四百休运同始终，三国遗民想兴复。至今有台泗水滨，雄豪一去馀千春。坏埒层层积苍藓，平原漠漠生黄尘。我来正值清秋暮，桑柘萧萧叶飞雨。泗水南流芒砀高，霸业王风复何许。徘徊重是古帝郊，摩挲石刻心劳焦。俯仰秋天莽空阔，杳杳鸿鹄凌风高。"}