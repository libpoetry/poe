{"id":"759068","title":"一萼红 秋花","dynasty":"清","author":"屈蕙纕","text":"绕疏篱。正娇黄淡白，艳缀一枝枝。露洗明妆，霜添弱态，低徊似有萦思。看是处、苔荒径冷，只依依、寒蝶梦魂痴。瘦影欹烟，芳心逗晚，开也谁知。怊怅西风庭院，便寻秋吟玩，争及春时。愁鬓慵簪，残杯倦赏，芳华为底偏迟。问此际、粉香消减，系金铃、可解惜柔姿。惟有多情夜月，冷伴幽墀。"}