{"id":"795829","title":"高阳台  见《常州词录》","dynasty":"清","author":"张纨英","text":"云护帘栊，霞烘庭院，一枝独倚斜曛。净洗铅华，西风展尽愁痕。幽怀只有姮娥识，傍琼台、避却芳尘。笑东风、花信频番，误了春人。玉楼好伴难重省，剩疏桐夜月，衰草重门。此日相看，休辞频倒清樽。碧阑干外秋如梦，有幽香、飞上罗巾。愿年年、把酒疏篱，伴我黄昏。"}