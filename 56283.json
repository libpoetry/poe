{"id":"56283","title":"飞鲸楼诗","dynasty":"明代","author":"九皋声公","text":"崇楼言言，上下太清。鸿钟在县，飞鲸是名。在昔先民，制器尚形。取类相感，用谹其声。此方真教，由闻而入。诞敷法音，昭我玄极。假物以鸣，与世作则。震惊大千，群动咸息。维此积善，灵僧之宫。爰作斯楼，惊昏启蒙。侯谁尸之，曰沙门惠公。胡溃于成，弘誓在躬。瞻彼飞楼，峙于东海。华鲸在兹，蒲牢震骇。苦轮乃轫，音场无碍。于千万年，迷者永赖。"}