{"id":"687329","title":"和答喻扬庵郡公五首","dynasty":"明","author":"孙承恩","text":"宇宙宽如许，卑栖但一枝。何期野人屋，欣得大贤诗。高鸟冥冥去，飞花故故辞。美人隔秋水，无计镇相随。种竹期三径，栽花亦数枝。溪山馀远兴，天地入新诗。尘世久成厌，清时难便辞。终当返初服，猿鹤共追随。遗老吾何敢，居閒得自怡。力耕聊卒岁，久病欲忘诗。盛美嗟谁及，迂疏忝受知。最怜公务剧，扳屈愧无期。卜筑真成戏，幽栖任俗猜。登临屈冠盖，光彩动蒿莱。自愧盘飧薄，能将怀抱开。迂疏或不弃，乘兴肯重来。叩户醒残梦，开门得好诗。骊珠惊到眼，宿疴忽如医。喜溢高歌久，才疏勉和迟。小亭成胜事，幽寂动春姿。"}