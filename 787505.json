{"id":"787505","title":"复理东亭，改“归云”，为感旧，示子乔","dynasty":"清","author":"李宪噩","text":"东皋结亭子，平远眺南陌。映窗植修篁，四面绕松柏。阴晴作明晦，时有云气积。以此名归云，诗酒酬佳日。王子沈幽士，微吟好独立。林君自潇洒，徙倚多风格。任生称善书，挥驰满东壁。张老方外人，叔白之琴客。无闲雪与月，亦复昼连夕。一去百越游，十载遂绝迹。归来寻旧欢，诸君皆安适。松竹尽剪伐，栋宇亦倾侧。稍复理荒秽，渐次事修葺。佳木会重栽，斯人宁再集？更名为感旧，与尔抱长戚。"}