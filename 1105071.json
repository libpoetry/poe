{"id":"1105071","title":"使北","dynasty":"宋","author":"文天祥","text":"自说家乡古相州，白麻风旨出狂酋。中书尽出降元表，北渡黄河衣锦游。至尊驰表献燕城，肉食那知以死争。当代老儒居首揆，殿前陪拜率公卿。江南浪子是何官，只当空庐杂剧看。拨取公卿如粪土，沐猴徒自辱衣冠。公子方张奉使旗，行行且尼复何为。似闻倾尽黄金坞，辛苦平生只为谁。廷争堂堂负直声，飘零沙漠若为情。程婴存赵真公志，赖有忠良壮此行。初修降表我无名，不是随班拜舞人。谁遣附庸祈请使，要教索虏识忠臣。客子漂摇万里程，北征情味似南征。小臣事主宁无罪，只作幽州谪吏行。使旃尽道有回期，独陷羁臣去牧羝。中尔含沙浑小事，白云飞处楚天低。"}