{"id":"1203951","title":"玩瑶台（北曲）","dynasty":"元","author":"冯尊师","text":"直指玄元路。叹苦海迷人不悟。在目前平平稳稳，又无眦险难相阻。把万缘一切放下，他自有圣贤提举。似断云野鹤飞腾，向物外青霄信步。庆会神仙侣。渴时饮蟠桃醁醑。出入在星楼月殿，笑人间生死今古。跨彩凤祥鸾上太虚，归来卧碧霞深处。这逍遥活计难传，分付与蓬莱伴侣。"}