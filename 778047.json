{"id":"778047","title":"南浦·题周湘云九石图之远浦涵星1926","dynasty":"清","author":"况周颐","text":"秀极信能奇，乍凝眸、烟水迷离如许。波路旧归帆。遥情在，落月霜天笼曙。瑶光历历，种榆合傍云深处。江影平分秋伫雁，依约在东三五。仙源谁识支机，恰教人卧看，牵牛织女。望极似涔阳，依南斗、不转楚骚心苦。贞姿雪濯，聚星消得髯翁句。丘壑胸中堪列宿，骨傲未须怜汝。"}