{"id":"1214161","title":"呈伯长袁学士","dynasty":"元","author":"周权","text":"玉堂中有真仙人，锦衣剪制五彩云。瀛州高处睨八极，奎躔光气胸中文。挥毫对客惊风雨，词翰风流迈前古。榻前草制回天颜，夜归长照金莲炬。龙门宾客何缤纷，一经品藻生阳春。斯文之寄盖有在，孰不奋励激陶钧。蹇余鄙陋真无似，家在江南万山底。石盆钻木不能穿，半世吟哦事芝髓。可怜岁月空骎骎，高山流水无知音。黄河泰岳何高深，见公不负平生心。"}