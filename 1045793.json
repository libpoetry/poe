{"id":"1045793","title":"游文水寿宁院","dynasty":"宋","author":"吕陶","text":"重岩一水源何长，下浸十顷同江乡。环堤数里植垂柳，缘阴交盖西风凉。危桥迤逦渡前岸，古寺直枕山之冈。门阑閟邃户庭阔，金碧间斗皆煌煌。并人事佛素已谨，挟以富力尤辉光。三朝宸札旧所赐，奎文宝迹人间藏。有如方岳处厚地，镇压万众传无疆。西园嘉卉不知数，春晖尽许开琳琅。东偏小池亦足爱，秋色未老芙蕖香。寺旁有曰武陵者，高碑大字言其详。武周一旦改唐祚，天倾地转无乾纲。睿皇书碑李峤记，常时气燄安可量。神功距此四百载，孤坟虽在郊原荒。年年秋潦过坟侧，枯尽白草空斜阳。且怜景物为一饮，谁暇对酒论兴亡。"}