{"id":"1057474","title":"雷塘","dynasty":"宋","author":"刘弇","text":"磐嬉截长淮，闻自隋天子。运丁大业末，役跨辽东始。汹涌沟浊河，赤血洗千里。江都天东南，岁阅翠华指。锦帆抹非烟，叠鼓蓬蓬起。紫幰朱丝络，百万罗卫士。璇房贮彩女，灼灼艳芳李。虞公正逢恶，何稠甘没齿。一从水调奏，便识还声已。浪传遭閟春，不悟羊无尾。雷塘一掬土，仅足掩冠履。行人为伤心，清泪堕如水。池荒九曲春，尚想迷楼倚。落日注芜城，牛羊下坡觜。"}