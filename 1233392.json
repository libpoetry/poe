{"id":"1233392","title":"制司马公祠堂","dynasty":"元","author":"黄溍","text":"朔风破沧溟，白浪无馀地。可怜甘棠树，乃尔能蔽芾。借问谁所遗，马公古能吏。当年印累累，庶务剧于猬。藏龟不待灼，骋骏无留辔。偪仄兵马区，蔼然承平意。晏安亦聊尔，国步方不易。至尊久尝胆，壮士频裂眦。煌煌青冥钺，可同牛刀试。呜呼豪俊人，竟偃风云志。致身岂云卑，生世已其季。安知颍川守，遂非庙堂器。严祠闭寂寥，古木合苍翠。平生瓣香祝，毋乃儿女事。如何百载下，能堕看碑泪。永惟茂陵翁，苦心抱天艺。力耘宜有收，黾勉观来裔。渠渠桑梓恭，喋喋市井议。庶哉瞻前修，树德毋自畏。"}