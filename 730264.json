{"id":"730264","title":"岁暮杂兴五章（选二） 其二","dynasty":"清","author":"雷钟德","text":"莫买青萍剑，不如买铅刀。莫爱天池龙，不如驽骀骄。铅刀尚一割，驽骀纷联镳。名驹与名剑，难用空尔劳。读书慕古人，志意何嘐嘐。仙鹤刷健翮，高视淩层霄。入世二十年，乃为时所挠。思欲易前辙，斑鬓已凋萧。大木郁风烟，幽兰甘蓬蒿。古人不可作，吾其长寂寥。"}