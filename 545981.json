{"id":"545981","title":"怀王恒叔十四韵","dynasty":"明","author":"胡应麟","text":"南迁新命下蓬莱，紫气函关日夜开。霞色乍眠方广寺，月华频坐妙高台。三山兴尽思三竺，九曲吟成梦九垓。瑶圃勒铭推哲匠，玉楼题记仗雄才。荧煌赋草传中国，灿烂文芒接上台。轵里晨霜流桧柏，茂陵秋雨滴莓苔。穷交此夕摅孤愤，故友当年和七哀。授简甘泉誇骏骨，飞觚碣石羡鸿裁。峥嵘汲郑交难续，嚄唶荆高世尚猜。咫尺遮须寻子建，龙门曾识仲宣来。"}