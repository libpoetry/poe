{"id":"560506","title":"送友还云南","dynasty":"明","author":"徐庸","text":"刘君派出西江水，父祖宦游千万里。即今寄籍居溟南，不尚豪华尚诗礼。青年风采玉雪肤，江山览遍来姑苏。衒奇岂□宝奇货，贳酒何曾交酒徒。吴趋坊里南州老，龙钟日把蓬门扫。家僮忽报车马来，荆州识后心倾倒。月□煮坐留片时，袖出巨卷求声诗。江山清趣富题咏，浅薄愧乏琼瑶词。多君清淑种来久，瑞凤祥麟世稀有。男儿自古志四方，传得香名满人口。天风猎猎吹綵旌，剑佩三尺苍龙精。才高莫继子长述，献策好去登蓬瀛。"}