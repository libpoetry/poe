{"id":"1053643","title":"僧首然师院北轩观牡丹","dynasty":"宋","author":"释道潜","text":"鸟声鸣春春渐融，千花万草争春工。纷纷桃李自缭乱，牡丹得体能从容。雕栏玉砌升晓日，轻烟薄雾初冥蒙。深红浅紫忽烂熳，如以蜀锦罗庭中。姚黄贵极未易睹，绿叶遮护藏深丛。露华膏沐披正色，肯事夭冶分纤秾。从来品目压天下，百卉羞涩莫敢同。清净老禅根道妙，即此幻色谈真空。上人封植匪玩好，庶敬先烈存遗风。遨芳公子应未耳，且乐樽俎怡歌钟。"}