{"id":"885030","title":"用东坡武昌寒溪韵三篇 其一","dynasty":"宋","author":"朱槔","text":"漫郎古邑埋蒿莱，五柳合抱何人栽。浯溪未作天宝颂，爽气已压南昌梅。苏公邓公先后到，一时玉立高嵬嵬。扁舟载酒渡江水，千山软翠昏楼台。洼尊抔饮追太古，云荒石老无纷埃。归来玉署念赤壁，侧身西望银涛堆。英辞杰句相震发，尚记野鸟窥空罍。只今却数未百载，虫篆想见留岩隈。中原膻腥杂夷夏，淮北城垒生莓苔。公乎天与济世具，曷不手引枭鸾开。空遗笔力配元祐，顿觉纸上千军摧。禁中颇牧知在即，号令前日颁风雷。丹青元向大羽出，貂蝉要自兜鍪来。数公文字虽胜绝，莫使变作离骚哀。"}