{"id":"701849","title":"辛丑春日书怀十首","dynasty":"明","author":"黄淮","text":"晨风驱宿雾，淑气飏晴曛。春过未逾半，花开到几分。无聊常自语，有信苦难闻。赖有朋知在，相看意颇勤。志穷名愈晦，道在命何悲。得失惭求剑，凄凉陋泣岐。日酣花弄色，烟重柳颦眉。遥想春光好，令人喜复疑。半生蒙帝力，十载侍枫宸。视草分莲炬，宣麻染凤纶。莺声双阙晓，柳色上林春。惭愧云泥隔，葵心向日频。故山瓯浦上，先陇白云边。湖水涵春碧，松花落莫烟。盘餐寒食雨，箫鼓太平年。两地相追忆，伤心一惘然。亲寿过耆耋，庭闱隔岁年。班衣尘满箧，衰鬓雪盈颠。爱日孤衷切，惊心百感煎。痴儿俱幼弱，谁为奉周旋。深闺春寂寂，孤影思迟迟。乌鹊兼忧喜，莺花叹别离。洛城张籍句，鄜月杜陵诗。久乏鳞鸿便，何由寄所思。遥思诸阁老，济济集彤闱。恩宠超常秩，奎躔耿夜煇。黄封分内酝，春服换罗衣。料得多垂念，其如信息稀。露凝蛛网湿，花落燕泥香。蝶影斜穿竹，人声笑隔墙。途穷心自得，迹遣境俱忘。矫首看飞翮，悠然兴趣长。涸鲋思甘泽，归鸿翼顺风。物情资化育，生意蔼昭融。树色烟霞外，湖光罨画中。故园天共远，时得梦魂通。春声檐雀噪，晓色曙烟收。载酒怀同辈，寻芳念昔游。湖山双短鬓，身世一归舟。夙愿行当遂，閒云任去留。"}