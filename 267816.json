{"id":"267816","title":"眉妩·题河东君妆镜","dynasty":"现代","author":"朱祖谋","text":"认文回蟠凤，影落惊鸿，秋水半规晓。篆取相怜意，菱花瘦、娉婷妆伴巾帽。秀眉倦扫。映涧东、红豆枝小。忏情是、一片沧桑影，带风絮愁袅。谁料玉台人老。剩故山蘼冷，铜晕孤照。稠发抛残后，诸天泪、春来肠断花貌。绛云恨绕。费麝奁、红翠多少。记亲见圆姿，和月满媚赪笑。"}