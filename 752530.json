{"id":"752530","title":"怀易五实甫赋寄都门","dynasty":"清","author":"王以敏","text":"惊飙荡颓云，行人何时休。别君未经旬，嘉会成千秋。当时两年少，意气轻王侯。小蹶不知惜，宁畏风尘游。及兹三载逢，射策终未收。君羁长安踪，我返琅邪辀。临歧一握手，泪忽缘缨流。勋业不一建，岁月去我遒。岂伊恋别离，奈此霜盈头。白日何昭昭，河水何悠悠。飞鸟各适林，嗟我谁为俦。高名鬼先恶，清狂世所尤。珍重千金躯，慎勿耽冥搜。已矣不复道，各勉独善谋。"}