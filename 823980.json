{"id":"823980","title":"满江红 丙申秋日病起后湖作","dynasty":"清末近现代初","author":"陈方恪","text":"倚棹湖边，看迤逦、崇城如画。记当日、鞭丝帽影，几番游冶。小苑新莺啼梦后，碧山凉月吹箫夜。尽栖迟、白首卧江南，何为者。废塔外，残阳泻。孤屿畔，双凫下。祗琴樽消歇，绮缘都舍。沧海清音人已远，江关旧恨身偏写。更支节、倦眼独临风，秋潇洒。"}