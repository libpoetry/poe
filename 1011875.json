{"id":"1011875","title":"偈颂十四首 其二","dynasty":"宋","author":"释印肃","text":"大家同受用此且富贵，不妨普庵一穴真风水。乾坤巽，本无位。二十四向绝遮栏，非舌头人云心地。也无贱，也无贵，眼耳鼻舌通身意。无限山人不识龙，从前总是虚劳费。千峰万峰连不断，左右逢源无别水。荣华富贵几遭埋，益子荫孙无变己。蓦直下，无忌讳，司马头陀没意智。随机设化谩留名，个个趁獐失即麂。更迷己，寒静清明争挂纸。岂知空界现圆融，不顾浅深捞水底。"}