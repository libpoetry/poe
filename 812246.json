{"id":"812246","title":"舟过浯溪湘林太守邀与山阴赵质堂同游","dynasty":"清","author":"朱琦","text":"逆风吹船头，上滩苦涉险。忽见好林峦，危亭半山掩。云是古三吾，移舟泊近?。石磴步屈盘，斑驳蚀苔藓。浯溪势蜿蜒，细流泻晴潋。栏护径仄仄，桥渡香冉冉。差喜得平坡，插面石屏俨。尊之曰一品，嘉名信无忝。借问山阴戴，兹溪何如剡。峿台特高倨，{厂吾}亭稍逊退。遥遥东西峙，望若次肩背。俯瞰潇湘流，无挹众山翠。竹树森下风，拔戟自成队。中间豁清旷，嶙峋杂无碍。疏密高低间，烟云变万熊。恰如漫叟文，其妙正在碎。言寻漫郎宅，再拜元颜祠。双忠自千古，何必磨崖碑。即以文字论，后来作者谁。涪翁翻旧案，弄笔矜新奇。都官夸心记，说怪尤支离。其他累千刻，自桧余无讥。卓哉《中兴颂》，终古长巍巍。"}