{"id":"1110916","title":"伏读致政少傅相公送赵成都佳句两篇不胜慰幸已次高韵并饯其行而再赋此章以见区区瞻仰之意缮录拜呈伏乞采览","dynasty":"宋","author":"朱熹","text":"归来寂莫卧漳滨，梦想威容阻再亲。绿野遥闻花欲语，赤书还喜雁来宾。闲中有句人争诵，妙处无心物自春。行马不因吾辈设，胸奇犹得话陈陈。一旦高辞将相权，身名从此庆双全。人誇迹已风尘外，谁道心游日月边。未许前贤专晚节，更将馀事发春妍。君王若要询黄发，便好临雍促肆筵。"}