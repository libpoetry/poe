{"id":"436245","title":"寿家弟诚之二首 其二","dynasty":"金末元初","author":"段克己","text":"朝采西山芹。暮卧西山云。十年混迹鹿豕群。闭户不出避世纷。胸中泾渭外不分。鹤以声自闻。薰以香自焚。续经不用如河汾。教子读书事耕耘。伫期道化行汝坟。敲门载酒来数君。径呼大白与策勋。令徵前事兼论文。奇语閒出张吾军。不觉庭柯眄夕曛。烂醉西风乐我真。雄国有狗方听听。"}