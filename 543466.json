{"id":"543466","title":"望湖亭亭午小酌空水明媚四山金碧倒浸澄波中芙蓉菡萏流芳吐艳杳然身在六桥孤屿间惜乏两沙棠艇子载吴娃十双耳","dynasty":"明","author":"胡应麟","text":"众山合长堤，空水相映带。平湖漾明镜，秋色照眉黛。中流赤栏起，亭亭列车盖。琉璃十万顷，倒浸画檐外。凭虚望寥廓，心赏剧堪快。菡萏馀汀洲，芙蓉匝滩濑。蛟龙伏空洞，鹳鹤摩远塞。鱼游迥自得，鸥行豁无碍。美人期不至，岂乏沙棠载。吾将返若耶，夷光久相待。"}