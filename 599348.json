{"id":"599348","title":"和寄孙三渠翁寿","dynasty":"明","author":"霍与瑕","text":"采菊复采菊，清露漙瀼瀼。绿叶间黄华，绰约美人妆。美人在何许，河草忆中郎。矫矫少壮年，岭外度三霜。江门有遗爱，甘棠毋剪伤。黄云紫水间，来往自慈航。瞻彼厓山宇，至今耿辉光。去思何悠悠，芳闻复琅琅。厚德流无极，令子嗣文章。交游海内英，太学声誉长。贱子获追随，幸不弃踽凉。秋兰结同心，时菊步妍芳。就此馥郁傍，野服被馨香。一别一十年，无路举瑶觞。遥瞻堂上椿，岁月不可量。欲献此蟠桃，嗟嗟人异乡。聊附采菊歌，琅函借辉煌。悠悠千里心，寒云天际黄。去马问脩途，归舟绝沧浪。别恨兼远怀，碧空度鹔鹴。"}