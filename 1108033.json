{"id":"1108033","title":"题李德邵檗庵","dynasty":"宋","author":"仲并","text":"绮繻不复尚骄奢，经始菟裘谢物华。户外韦衣真隐者，屏间孔雀尚豪家。几年汗简编梼杌，晚岁薰炉负辟邪。谁谓吾庐还有幸，卜邻归路不相赊。怀抱如公政自嘉，衡门那复念京华。壮年底事已将老，作戏逢场新有家。此去车书应万里，似闻廊庙屏群邪。时平尤赖安戎策，未合幽栖去国赊。"}