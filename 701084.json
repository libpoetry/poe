{"id":"701084","title":"长沙有怀古迹五首","dynasty":"明","author":"符锡","text":"身世一逆旅，漫怀千载音。美人伤岁晚，芳杜怨江深。本意投鱼腹，犹将悟主心。凤麟空下世，衰德涕沾衿。何处屈原宅，汨罗来问津。怀沙甘此水，谋国竟何人。汉主恩非薄，贾生才绝伦。亦知藩傅远，特遣吊孤臣。海徼皆吾土，浮生任所之。若为湘水夕，不置逐臣思。落落安刘策，英英吊屈辞。雄才掩千古，慷慨有馀悲。杜子湖南日，年衰世路迷。鸥波怜泬寂，渔艇漫依栖。巴道仍妖梗，秦天出汉低。文章竟何用，名字谪仙齐。湖南闻自昔，风壤慨重过。地阻铜标远，云深草泽多。朝廷忧赤子，司牧慎催科。疲民万无赖，往辙鉴如何。"}