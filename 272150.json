{"id":"272150","title":"苌楚轩歌·人言识字忧患始","dynasty":"现代","author":"李冰若","text":"人言识字忧患始，又言穷愁诗乃工。我常屡空诗甚拙，之无略识仍愚蒙。偶涉世路历坎坷，事过便如牛马风。平居妄念杜鹃血，能染千山万山红。红血殷殷滴黄土，窈窕幻作青芙蓉。芙蓉花开世界新，群伦鼓舞春风中。又思再得秦皇鞭，驱山填平东海东。尽消剑戟铸农器，黄白黑种同安丰。或者妙莲生舌端，圆音敷演他心通。感顽化暴息内争，举国齐力勘天功。风尘荏苒积痴抱，轮蹄所历多困蒙。强咽倾河注海泪，归来发策重研攻。青灯自媚湘城曲，老屋三间园数弓。地瘠名花鲜繁殖，羊桃枝叶何森葱。休嫌味苦不中食，名列三百五篇中。有知无知各自乐，世间何物忧与穷。西山朝来有爽气，横琴目送双飞鸿。"}