{"id":"829411","title":"和拔可九日诗","dynasty":"清末近现代初","author":"陈曾寿","text":"旧人梦已断南柯，检点尊前感喟多。如此重阳非往昔，除君东道更谁何。伤高几见尘扬海，湔涕宁希帝赐河。丛菊未开酒无分，九华聊复借颜酡。园中老木带寒烟，阶下秋花尚斗妍。违世閒居人几在，后时独立菊差贤。逢辰致客轻千里，托兴行吟旷一廛。好与墨巢添故事，编诗记取鼠儿年。"}