{"id":"1085565","title":"题一览亭","dynasty":"宋","author":"王十朋","text":"危亭顶鄂渚，欲上初不敢。肩舆蹑峥嵘，眼界惊坎窞。青山缭江湖，烟雨抹浓淡。千帆破沧浪，万室昭菡萏。大泽匈可吞，秀色手宜揽。形势控上游，天险卦侔坎。登临迫吹帽，秋声在葭菼。衔杯情有欣，怀古意多感。两雄孙与刘，壮志鲸鹏啖。赤壁走阿瞒，功业炳铅椠。黄鹤去何之，灵竹色犹惨。楼馀庾公兴，洲遗正平憾。北望旧中原，激裂壮士胆。何由登太山，一快天下览。"}