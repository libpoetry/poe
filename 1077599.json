{"id":"1077599","title":"食蟹","dynasty":"宋","author":"李纲","text":"秋风萧萧芦苇苍，野岸郭索纷成行。持矛被甲正雄健，意气正欲行无旁。朝魁执穗似有礼，拥剑敌虎何其强。野人篝火夜采拨，束缚赴鼎如驱羊。樽前风味若无敌，芼以橙橘尤芬芳。流膏斫雪快一饱，咀嚼海错皆寻常。丹枫夜落吴天霜，䆉稏欲熟千畦黄。梁溪白蟹正可钓，雏鸡浊酒肥且香。先生归去营口腹，老饕未许他人当。家山渐近意渐适，思归岂独鲈鱼乡。"}