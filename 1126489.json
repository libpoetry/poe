{"id":"1126489","title":"十月三日相公花下小饮赋四题 拒霜","dynasty":"宋","author":"梅尧臣","text":"木杪芙蓉花，开非红艳早。常畏晚霜寒，朱华竞衰草。零落黄金蕊，虽枯不改香。深丛隐孤秀，犹得奉清觞。香包已向青春发，又见秋深特地开。应笑菊残无意思，不能邀赋洛阳才。萧然寒圃有残芳，吟遍朱栏向夕阳。既许坐陪公衮贵，却惭蒿羽接鸾凰。"}