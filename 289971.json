{"id":"289971","title":"疏影·咏帘钩","dynasty":"现代","author":"郭则沄","text":"湘纹敛碧。似柳丝悄挂，风漾无力。巧样玲珑，撩起芳愁，庭外暗红初积。多情鲽影休惊散，记半桁、偷窥香舄。又忍教、镇日閒垂，误却翠钿消息。悽绝珠尘十里，鬓丝渐减了，欢绪成掷。月样轻盈，虚傍朱楼，隔断年时春色。金波易散珊瑚瘦，怕燕子、再来难识。只锦绒、牢系相思，试问怎生支得。"}