{"id":"703361","title":"寄怀刘焕之","dynasty":"明","author":"释今无","text":"军容閒整乐登台，俯视风云气壮哉。谁敢凭凌当玉剑，可知叱咤见英材。丈人师吉皋比暖，野色云开塞雁来。万丈神珠光不歇，指挥尤藉手中杯。更闻宴盛乐群宾，缓带还寻大雅人。数载梦魂知我倦，一生肝胆爱君真。辕门日静秋声阔，古驿花开瑞色频。洙泗源头最深处，连阳一镇见芳樽。仙城羽檄不停驰，野鹤无因问路岐。折柬两招秋叶里，布帆应挂仲冬时。廿年知己心先醉，万里雕戈力独支。纵有昆崙谈剑客，一杯寒露属襟期。"}