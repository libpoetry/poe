{"id":"769448","title":"莺啼序  子苾示读同叔问登北固楼用梦窗韵联句之作，触我愁思，仍用原韵奉答","dynasty":"清","author":"王鹏运","text":"无言画阑独凭，黯吟怀似水。绪风悄、换到鹊声，乱红飘尽残蕊。听几度、边笳自咽，乡心远逐南云坠。怅风尘、极目栖栖，总是愁思。沈醉休辞，浮名过羽，底英雄竖子。尽空外、归雁声酸，碧山人远莫至。恁天涯、登临吊古，也云里、帝城遥指。算长堤、芳草萋萋，解怜幽意。新词读罢，琴筑苍凉，想寤歌独寐。清啸对、江山形胜，坐念当日。名士新亭，暗倾铅泪。飙轮电卷，惊涛夜涌，承平箫鼓浑如梦，望神州、那不伤愁悴。风沙滚滚，因君更触前游，惊心短歌声里。长安此日，斗酒重携，且吟红写翠。漫省念、关山漂泊，海水横飞，怕有城乌，唤人愁起。与君试向，危楼凝睇。绿阴如幕芳事歇，惜流光、谁解新声倚。从教泪满青衫，俯仰苍茫，恨题凤纸。"}