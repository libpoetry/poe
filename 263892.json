{"id":"263892","title":"水龙吟·卷帘但见飞花","dynasty":"清代","author":"尤侗","text":"卷帘但见飞花，何时开起何时坠。玉人如梦，随风游戏，几多愁思。为问章台，青青在否？宫眉应闭。剩蛮腰解舞，飘飖上下，还学三眠三起。分付雕梁燕子，好衔将、小巢萦缀。谢娘纤手，搓来捏去，团成复碎。忽地伤心，人间天上，落花流水。倩软绵堪拭，此中洗面，只馀清泪。"}