{"id":"745999","title":"濂泉寺","dynasty":"清","author":"黄玉衡","text":"阴森巉层崖，窔?列峻陛。溟溟乱云合，豁豁苍壁启。岩泉散珠帘，山骨濯天醴。初从月窟落，渐与山根抵。高下纷奔腾，涟漪自传递。巨石古雪寒，怒湍青兕牴。坐卧时俯流，坦率偶露髀。小鱼见人影，潜身伏石底。藻脚长如绳，霜根清若洗。薄游空道心，爽气豁尘昧。及此半日间，不负山僧徯。振衣下坡陁，归路风泚泚。"}