{"id":"805310","title":"风流子 题周文夏画册","dynasty":"清","author":"吴本嵩","text":"旧游弹指过，才披卷，仿佛见伊人。有万顷澄波，千章乔木，几重碧巘，一片闲云。都并作、莼鲈归梦短，山水卧游频。藜阁宵残，禁莲飘麝，兰台昼静，院柏摇春。闲情供渲染，长康后、应是摩诘前身。想见淋漓尽致，盘礡天真。忆为日几何，风流顿尽，其人斯在，翰墨还分。多少西州醉眼，泪涴香芸。"}