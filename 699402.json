{"id":"699402","title":"过华清宫浴汤泉","dynasty":"明","author":"袁宏道","text":"镜澈古苔光，溪风湛碧香。花犹知世代，水不解兴亡。粉黛山川俗，烟泉岁月长。而今正好景，石骨照苍凉。十六长汤院，阿谁似玉环。故宫秋草里，小邑水声间。童子驱羊去，村姑赛庙还。教他扬广笑，破国只骊山。过鸟烟中迹，回风水上痕。欲知天宝事，唤起石苔言。兰乳飞千殿，宫云绕数村。太真方病齿，歌拍且停翻。羯鼓弄伊凉，露花石火光。山馀绣领字，云染碧螺香。芍药留妃子，鹦哥说上皇。难将脂粉水，傲我白云乡。凤靡鸾吪易，王图霸业轻。仙灵祠后见，笙柷夜深鸣。野火烧连理，秋风荐侧生。遥知石镜月，恨不照倾城。东岭复西岭，秦乡与汉乡。市城云淡淡，今古水汤汤。废址耕斜坂，归樵话夕阳。乱亡犹有等，最劣是幽王。"}