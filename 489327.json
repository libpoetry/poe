{"id":"489327","title":"岩居高士图歌次韵","dynasty":"明","author":"虞堪","text":"山高性所乐，好山何处无。平生乐山夜入梦，神游历历皆方壶。浮云满空任舒卷，把笔题诗傲轩冕。长松如龙鳞满身，风雨年年长苍藓。结巢绝爱当岩阿，平地白云如涌波。落叶萧萧作飞雨，自看山中秋色多。日夕樵歌响幽谷，啼鸟关关乱林木。几年种术茅公山，更弄渔舟武夷曲。山中过惯真脱尘，但看日月不记春。岩居高士莫笑我，我亦本是青城人。自愧长年不归去，遇舜逢尧竟忘虑。一船烟雨在江南，画里看山真得趣。桃花水生春尚寒，西来雪岭雪不乾。出门千里更万里，无缘缩地何其难。"}