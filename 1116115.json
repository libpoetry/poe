{"id":"1116115","title":"思家五首竹枝体","dynasty":"宋","author":"汪梦斗","text":"六旬馀父身长健，九十重亲发不华。高堂无人供滫瀡，如何游子不思家。淮阴母家田未买，汾曲先庐屋已斜。人生墓宅颇关念，如何游子不思家。妇挼草汁浴蚕子，婢炙松明治枲麻。东阡西陌要耕麦，如何游子不思家。儿多废学自浇花，女近事人今抱牙。儿女长成忧失教，如何游子不思家。荷净轩前水浮鸭，翠眉亭下柳藏鸦。亦要丁宁春照管，如何游子不思家。"}