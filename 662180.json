{"id":"662180","title":"题林郎中瞻云卷","dynasty":"明","author":"石宝","text":"南望乌石山，白云何悠悠。下有仙人居，玉宇对琼楼。开笼纵白鹤，凿沼盘苍虬。楼前树茏葱，结实长千秋。仙人不下堂，白发初蒙头。养雏能冲霄，一一动宸旒。衔来五色书，闪烁银垂钩。大雏奋四海，健翮横九州。小雏鸣朝阳，逸响和鸣球。仰窥白云飞，怅然念远游。开轩列屏素，遍与良工谋。图兹一寸心，聊以纾百忧。南山突兀起，海水东南流。长松耸孤翠，阴壑风飕飕。王母开瑶池，旨酒复嘉羞。紫气浮霞觞，宴集多仙俦。酒酣迭称寿，屈指不计周。笑指海上山，消摇发清讴。"}