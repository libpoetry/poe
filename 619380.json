{"id":"619380","title":"张公洞","dynasty":"明","author":"阙名","text":"张公婴世网，久抱烟霞致。兹焉远于役，登探始快意。晨邀二三子，振策戒徒隶。搜奇历榛莽，揽胜穷幽邃。言指灵洞游，贾勇各将事。于铄我皇明，奇甸标玉旨。卓彼称先觉，文庄昌其委。后来更数公，济济嗣英轨。寥落百馀年，于今无乃是。尝闻岳降神，申甫同一揆。元运有代谢，考时则可矣。谓予言无徵，请质东坡氏。金鸡第一星，文笔无双士。兹言谁与归，徵应当在此。主人顾予笑，子言良有以。作者非人一，吾生愧衰鄙。置此且勿谈，努力前修企。庶几异代名，或与兹峰比。语毕发长啸，何物终不毁。磨崖各大书，乾坤吾与尔。"}