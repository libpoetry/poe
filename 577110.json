{"id":"577110","title":"小瀛洲为礼部侍郎王公行俭赋","dynasty":"明","author":"陈琏","text":"我闻瀛洲居，景物一何好。晨曦耀琼林，夕露泫瑶草。清严犹秘府，图籍纷浩浩。中有列仙儒，颜容长不老。玉堂视草回，幽致协冲抱。所尊鲁麟经，所黜汉鸿宝。进秩贰春官，礼乐在论讨。皇猷资黼黻，人物归品藻。圣眷日弥深，况际时熙皞。其乐如道山，何须访三岛。"}