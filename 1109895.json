{"id":"1109895","title":"叔度季明学问甚勤而求于余甚重其将必有所成也因作两诗寄之","dynasty":"宋","author":"吕本中","text":"两章后来秀，头角固崭然。但语强弩末，不争驽马先。寓言有十九，曲礼至三千。所要在守节，末言能与权。念我少年日，结交皆老苍。曹南见颜石，甬上拜饶汪。敢幸江海浸，得沾藜藿肠。诸郎但勉力，馀事及文章。"}