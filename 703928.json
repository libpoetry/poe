{"id":"703928","title":"佐礼南都闻命改北将发二律","dynasty":"明","author":"韩日缵","text":"孤臣南国奉陵祠，忽拜新恩自玉墀。四入容台仍故秩，三逢圣主荷殊知。夷夔异代余非据，礼乐中兴今固时。弓剑千年遗迹在，徘徊丰芑有馀思。一官还自帝京移，岁晏濒行叹路岐。望阙循陔情并切，回车叱驭欲何之。况逢严命趋朝日，正值慈帷介寿期。锡类圣恩知不匮，兼程躬上紫霞卮。"}