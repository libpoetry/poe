{"id":"495697","title":"酹江月 云巢 云譬道，巢譬天地，道学者号也。","dynasty":"明","author":"陈霆","text":"乾坤空洞，是何年营构，尽堪栖息。万点飞云凭顿放，大道本来充塞。霁月光风，青山绿树，妙意超形色。絪缊变化，个中示我安宅。长笑林下山间，无心世故，一枕眠苍石。造化斡旋身上事，天地本吾居室。无去无来，非空非相，泰宇元虚寂。与君勘破，鸢鱼总是粗迹。"}