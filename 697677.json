{"id":"697677","title":"端午东内击鞠射柳应制 击鞠","dynasty":"明","author":"胡俨","text":"銮舆亲御日华东，令节凉生苑树风。列彩分明人似玉，流珠飞鞚马如龙。欢呼共赞超腾疾，挥霍争看变化工。合乐开筵歌在镐，葱葱佳气五云中。青丝为鞚锦为鞯，万骑腾骧过御筵。花映乌纱簪彩胜，箭飞金镝发鸣弦。插青矗矗分行远，剪白欣欣得意先。宫锦赐来覃沛泽，嵩呼声彻九重天。"}