{"id":"763307","title":"换巢鸾凤 有遗予诗者不敢答且不忍答用史邦卿韵","dynasty":"清","author":"吴绮","text":"天妒人娇。正鸾羞觅渡，鹊懒填桥。忽来灯下句，如听雨中箫。遥知堪瘦倚阑腰。病因影起，香随梦销。孤眠起，想只有玉楼花照。清悄。鸿飘渺。门掩苎萝，空把灵犀抱。拣尽寒枝，压残金线，幽怨寄怀香草。频展乌丝断离肠，奈何欲唤青天老。而今情绪，凭谁问取分晓。"}