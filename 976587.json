{"id":"976587","title":"奉和御制玉清昭应宫成","dynasty":"宋","author":"夏竦","text":"中宸夜驻飞廉辔，东阙朝迎绿错篇。祇建宝宫朝睟象，载崇金阁奉真铨。高侔紫极威神异，迥据柔灵胜势宣。矗矗端平规景叶，煌煌丰丽圣功全。承隅阳马层云隔，鸣磬花台晓色先。别笈箓缄龙印字，清坛香奏鹊炉烟。流泉灌注通河汉，列馆回环接洞天。玉籁琅璈鸾竞舞，蕊书金简鹤争传。采梁虹指祺祥集，银榜星分庆赏延。永镇帝居资曼寿，五城奚取汉迎年。"}