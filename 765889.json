{"id":"765889","title":"满江红 邻女归宁未几，别母悲啼，闻之恻然，遂成一阕，以志感焉。","dynasty":"清","author":"熊琏","text":"掩面悲啼，谁忍见、这般情况。分明是、琵琶塞外，明妃马上。楚峡哀猿惊断续，长空过雁同凄怅。较寻常、话别更酸心，堪惆怅。云封树，波平港。临歧咽，回头望。看斜晖低照，野花寒放。百里天遥离梦绕，一帆风起轻舟荡。叹当年、我亦个中人，重思想。"}