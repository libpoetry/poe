{"id":"1096869","title":"二桃杀三士赞","dynasty":"宋","author":"释居简","text":"大匠不弃栎社之木，良医不遗乌喙之毒。务急吾用，不一而足。苟适其时，虽弃必录。方其用时，有正有奇。颠兮吾扶，危兮吾持。相道巍巍，二氏似之。哂乃齐相，曾不尔思。夫三子者，谬以力胜。胜力以德，孰敢不敬。徒丧厥德，以致其命。一念之忍，桃乃其阱。欲济缓急，图任媕娿。爪牙不铦，其如之何。盍观相如，伸秦屈颇。隐然长城，无庸干戈。"}