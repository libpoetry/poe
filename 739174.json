{"id":"739174","title":"御赐砥石砚歌赠石庭上人","dynasty":"清","author":"沈堡","text":"道人昔岁游京邸，天子召见离宫里。赋就《初春瑞雪词》，侍臣奏上龙颜喜。拂衣归卧高云中，仍向空山食松饵。万乘南巡明圣湖，遂朝行在登丹戺。临轩玉音何琅琅，赐来砥石砚一方。绿质无玼浮玉色，翠纹结秀生瑶光。我闻此石出辽水，水碧为胎金作髓。温润无殊歙穴青，坚良且迈端溪紫。只今圣主重文章，珍物通灵皆异常。已见马肝贡殊域，尤多凤味罗岩廓。皇情祇眷此砚美，掞藻时时凭玉几。拜爵应封即墨侯，锡名且号虚中子。石公捧砚辞京师，好磨松节临清池。奈园秘笈日勤写，颂扬帝德高巍巍。"}