{"id":"817192","title":"秋荷","dynasty":"清","author":"蔡国琳","text":"杨柳池亭几断魂，荡桡曾说出闾门。月明盖静倾疏影，露冷房幽坠粉痕。洛女尚留罗袜步，西施原住镜湖村。浣纱女伴如相忆，为报飘流忍再论。瑟瑟西风半夜霜，别饶愁思在横塘。一湾夕照馀金粉，十里凉波启镜箱。赠客合持中妇绮，少时曾嫁汝南王。采菱曲好桃根老，憔悴羞过白下坊。花为妆饰叶为衣，楚客吟馀景已非。太液池前芳宴罢，若耶溪畔画船稀。香清旧护鸳巢稳，色淡空怜雁影飞。犹记纳凉消夏日，筒杯有约未曾违。铅华洗尽倍堪怜，秋水盈盈一抹烟。子本有心生太苦，丝虽无力恨常绵。汉皋解佩方前夕，华井传觞又隔年。莫谓秋光零落甚，自全清洁画栏边。"}