{"id":"698724","title":"忆别四首","dynasty":"明","author":"夏原吉","text":"忆别金陵日，高堂晓拜辞。谆谆垂训语，切切问归期。缩地嗟无术，看云谩赋诗。聊凭问安字，远慰倚闾思。忆别金陵日，那胜手足情。泪县棠棣雨，肠断鹡鸰声。姜被清宵冷，璠玙何日迎。愿言知此意，蚤促北来程。忆别金陵日，吾儿岁始三。见人容嶷嶷，学语舌喃喃。虽乏麒麟誉，应无豚犬惭。行当还帝里，为汝说周南。忆别金陵日，春风二月时。求朋莺语急，送客燕飞迟。北邸俄淹岁，南归未卜期。遥遥天上友，莫动暮云思。"}