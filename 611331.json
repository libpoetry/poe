{"id":"611331","title":"仙政乡丛石山歌","dynasty":"明","author":"邓云霄","text":"女娲补天弃残石，掷落南荒填薮泽。仙家洒露种云根，抽笋成林插天碧。望之冠冕如伟人，执圭鸣玉万仞身。缤纷争向九嶷去，恍若千官从舜来南巡。大者轩翔小者仰，旌幢队队森仪仗。又若迎銮候驾追翠华，翠华不返相咨嗟。须臾山带拖白雾，忽见千官皆缟素。松风涧水助哀音，弓堕龙沉失归路。君不见，仙政乡，千年山水恨同长。寝陵寂灭铜碑没，泪竹斑斑空断肠。"}