{"id":"648051","title":"赋得蓟门行送胡元节广东宪使","dynasty":"明","author":"杨士奇","text":"晨起出蓟门，念卿万里客。骢马锦连钱，嚼啮黄金勒。卿行衔命有光辉，朝下初辞青琐闱。西山晓翠凝琼佩，北阙睛霞艳绣衣。纷纷相送蓟门路，丝绳玉壶泻春露。今朝携手当蓟门，明朝相忆知何处。登车揽辔志澄清，知卿慷慨自平生。他时广海成功日，还忆蓟门临别情。"}