{"id":"687999","title":"仙牛岭阻雪即事","dynasty":"明","author":"成鹫","text":"来时踏破山中雪，归路重经雪里山。十里黄云蔽斜日，远游何事不知还。话尽寒宵火一围，佛灯明灭月光微。推窗错讶东方白，柳絮和风点衲衣。冻压茅檐户不开，閒云野鹤心悠哉。凭谁报语家山道，雪岭淹留人未回。银山如画画应难，琪树琼枝玉作坛。自是东风太狼藉，天花吹落白云端。路入千峰望转迷，每凭风力见高低。仙牛别有藏身处，岂恋寒岩异草栖。物理旁观入细微，故山回首想依稀。猿投断涧敲冰瀑，鸟宿危巢拥毳衣。触目尽成银世界，置身如在玉壶冰。茫茫大地谁相识，万仞孤峰一个僧。寂寂不闻啼鸟声，隔林遥报寺钟鸣。今宵恰好留僧话，何处空山无月明。似月非烟见未真，夜堂如画迥无尘。门前也有齐腰雪，谁是当年断臂人。明日雪消春水深，长江归客早披襟。仙牛知有重来约，只恐迷津不易寻。山庵临别乞安名，信手拈来却现成。取次雪晴春草长，白牛饱食好躬耕。故山麻麦旧家风，莫与儿孙说异同。不见明星见山色，冰消瓦解日头红。"}