{"id":"1245275","title":"暇日与客出忽大雨仓皇无所避顷之闻市中小屋呼曰晴搴裳涉水就之主人欣然相留俄而阴云四豁红日青霞闪映可爱但流潦如奔泉平地成大河时小儿六七浮木为舟作水嬉因以木阁水际度坂涂踰数十举武憩杨秘书曼卿先生家将归雨复大作又憩僧舍至晚不可留也乃归明日赋其事与客一笑","dynasty":"元末明初","author":"李延兴","text":"黑云如山白雨倾，神怪出没雷电惊。走避人家屋檐厎，平地成河断人行。此时惟我与一客，只恐水深归不得。疾风吹树如捲涛，城上翻飞堕枫叶。划然开霁天色寒，五凤楼阁青云端。河桥酒旗晒斜日，恨无千钱此盘桓。褰裳涉水泥到膝，仓皇不复辨南北。市人如蚁欢相呼，古濠积潦深三尺。秘书宅前芳树林，翠阴满地何萧森。主人爱客欲少住，鲜飙入阁开烦襟。出门复憩秋水寺，四顾徊徨雨如霔。天昏地黑蛟龙愁，我行如渡银河去。安得渥洼龙马驹，乘之白日朝帝居。只今汨没在泥涂，非痴非狂亦非愚。人生天地亦寄耳，晦明变化知何如。"}