{"id":"467496","title":"白莲花","dynasty":"当代","author":"姚佳","text":"长天大日梦无踪，试向西湖豁素悰。明月一轮银世界，奇花万状水精宫。淩波仙子希微渡，姑射真人杳妙逢。法相庄严仝净土，盈盈轻素破蒙茸。大士化身无定姿，众生成佛仗扶持。倚风净色凝烟小，经雨清香度水迟。恍忆江湖迷舴艋，偶来鸥鹭浸琉璃。恒河沙数昆明劫，极乐宁期七宝池。出尘不染契真如，一鉴光涵万象虚。木客月明吟蠹叶，铜仙露冷泣鳏鱼。自甘澹泊迎人懒，真恐清高与世疏。有美清扬惊邂逅，冰肌胜雪眇愁予。生来灵境共清澄，误到人间不可称。金镜静磨空有影，玉壶寒结定生冰。谁怜白发三千丈，独倚琼楼十二层。万顷银涛遥望处，风裳水佩正销凝。颀身玉立寄中区，玉骨无尘宝麝浮。在水一方堪渺渺，怀山千里更悠悠。风韵漫随沧海老，月魂空照古今愁。江南无尽繁华梦，佗年去住任虚舟。"}