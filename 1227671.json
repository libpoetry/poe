{"id":"1227671","title":"寿陈景让都事四十韵","dynasty":"元","author":"傅若金","text":"种德由来远，流芳信有苗。名门多令器，夫子最高标。地迥瞻崧岳，天清见斗杓。声名从结发，问学自垂髫。江汉栖迟久，林亭兴致饶。紫兰敷月露，苍竹倚风飙。画艇移书放，秋灯把剑挑。微名宁屑屑，高志独嚣嚣。五气乘昌运，群英集圣朝。武功收赫怒，文治付宣昭。历数初歌禹，聪明已赞尧。求贤多晏食，梦帝起中宵。石室仍高隐，中台歘见招。赐书悬日月，乘传出云霄。议论纡三顾，荣光动百僚。入宫催护玺，趋府听呜镳。郊社陈周礼，神人协舜韶。出关春衣绣，分陕夜乘轺。獬触心弥壮，豺吞胆共销。封章犹恳切，归思遽飘飖。衮职江湖隔，锋车道路遥。凝旒思穆穆，行李发萧萧。典祀尊原庙，承釐洽大寥。步依文石进，香近黼裳飘。白日明骢马，清霜急早雕。帝裾遮道引，谏草避人烧。佐省持三尺，绳民究八条。兵曹多暇豫，郎位益崇超。所向才华冠，何曾意气骄。台评推妙画，士望慰深翘。引拔连茅茹，芬芳杂桂椒。银章看且佩，金鼎竟须调。小草方惭出，浮萍久恨漂。文章殊豹隐，篆刻近虫雕。徐稚矜悬榻，苏秦惜弊貂。敢期充砥砺，犹幸致刍荛。黄鹄追高举，青松托后凋。火行占孟月，星聚识生朝。寿酒开云液，仙音出凤箫。祇应成远业，未可慕松乔。"}