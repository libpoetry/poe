{"id":"1200497","title":"阅张上卿仙游录","dynasty":"元","author":"宋无","text":"汉祖龙飞日，真人豹隐中。纶音来蓟北，驿传起江东。圣德深弘教，玄门厚植功。垂衣轩帝治，问道广成风。兽梦符坤极，鸿门建震宫。雨敷皇泽意，雪应紫宸衷。白玉刊章重，黄金范櫑雄。制词天藻叠，冠佩露华浓。宣室繁釐受，高禖敬祀恭。严斋迎景祚，正念格晨穹。宇宙枢机运，雷霆寂默通。扈骖銮从近，恩赉上方隆。裔演留侯系，经开柱史蒙。五朝膺显渥，百辟仰精忠。宗戚勋封盛，师生禄秩崇。力辞君九锡，首迈爵三公。第宅仙官府，逍遥绮皓翁。漆园春未老，蓬岛药何穷。诏下瑶京鹤，神升绛阙虹。自期冲举去，谁识寿龄终。霄驾烟霞远，星坛杖屦空。图容曾翰苑，遗迹漫崆峒。太上元无象，微谣讵得工。独存清净化，为国致年丰。"}