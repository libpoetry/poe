{"id":"1038884","title":"天平山","dynasty":"宋","author":"苏舜钦","text":"吴会括众山，戢戢不可数。其间号天平，突兀为之主。杰然镇西南，群岭争拱辅。吾知造物意，必以屏大府。清溪至其下，仰视势飞舞。伟石如长人，坚立欲言语。扪萝缘险磴，烂漫松竹古。中腰有危亭，前对绀壁举。石窦落玉泉，泠泠四时雨。源生白云间，颜色若粉乳。旱年或播洒，润可足九土。奈何但泓澄，未为应龙取。予方弃尘中，岩壑素自许。盘桓择雄胜，至此快心膂。庶得耳目清，终甘死于虎。"}