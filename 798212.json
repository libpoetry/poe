{"id":"798212","title":"歌头 百年行乐词索竹翁和","dynasty":"清","author":"俞樾","text":"是谁家、种来兰玉。呀呀小语，唐诗初授读。鬓眉青，衣衫绿。饧箫引、竹马鸠车，嬉游乡塾。笑谈时、都无拘束。裙屐恣流连，声华馥。诗客社，酒人局。哦柳絮、更有神仙侣，在金屋。镜中颜，换韶华，何太速。四五十年，匆匆如转谷。稳步到公卿，抛簪笏，归来卧林泉，享清福。人间事，终分付，与儿曹，自检吟筒画轴。正评量，绿野平泉风景，蓬莱山中，旧交游，来约我，跨黄鹄。"}