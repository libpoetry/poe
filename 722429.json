{"id":"722429","title":"自赣上南安川路甚曲未至南康县已有三十六湾舟人称为湘江湾云","dynasty":"明末清初","author":"屈大均","text":"三十六湾至蕉溪，九十九曲至横浦。舟人道此似湘江，削竹青青牵挽苦。山转不知滩路尽，篙声响处四山闻。石随飞水层层落，中有人烟出白云。曲似湘江色不如，湘江空翠映芙蕖。衡山九面皆临镜，清绝尤宜烟雨馀。千山秋草似云黄，石壁横开谷口光。白昼虫声多叹息，应怜游子客蛮方。"}