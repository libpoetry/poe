{"id":"698623","title":"次文峰先生秋兴二首","dynasty":"明","author":"唐锦","text":"玉露新凉秋满林，晓风穿户气萧森。写怀诗句传梧叶，遣兴壶觞傍竹阴。梦短为悬经国虑，年丰偏惬济时心。授衣节候知将近，昨日纱帷透远砧。暮云风急雁行斜，客里逢秋感岁华。落叶响随窗外雨，枯枝飘作水中槎。谁家断续敲砧杵，何处喧嘈竞鼓笳。赖有清香能慰藉，石栏岩桂正开花。"}