{"id":"880182","title":"走笔谢王去非遣馈江鲚","dynasty":"宋","author":"刘宰","text":"环坐正无悰，骈头得嘉馈。鲜明讶银尺，廉纤非虿尾。肩耸乍惊雷，腮红新出水。芼以姜桂椒，未熟香浮鼻。河鲀愧有毒，江鲈惭寡味。更咨座上客，送归烦玉指。饤饾杂青红，百巧出刀匕。翩翩鹤来翔，粲粲花呈媚。颇疑壶中景，髣髴具盘底。又疑三神山，幻化出人世。更于属餍馀，想像无穷意。知君束装冗，不敢折简致。厚赐何可忘，因笔聊举似。"}