{"id":"772991","title":"摘汝修原韵酬和","dynasty":"清","author":"傅于天","text":"屈指年华换，春来忽赠诗。连宵惊夜雨，竟夕觅晴丝。寓目诗千卷，舒怀笔一枝。灵机畴拮抗，典奥溯源支。集读淮南子，楷摹晋献之。闻鸡思起舞，拔剑斫生悲。道谊堪砭世，农桑爱及时。人言皆不间，孝弟两无亏。屋绕撑天树，园栽向日葵。临歧才握别，异地又相思。岂是焦桐爨，偏蒙戴笛吹。前身明月似，心与古人期。"}