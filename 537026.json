{"id":"537026","title":"歌赠李生还四明","dynasty":"明","author":"王世贞","text":"四明少年慕狂客，相逢便据侯嬴席。手持俞生尺一书，顾盼自许文章伯。公车再上不得收，钱唐水冷芙蓉愁。为言生世无所愿，但愿一识王青州。青州濩落已如此，金鱼顿掷归田里。万事唯存物外身，空名枉挂人间齿。与君轰饮一月馀，醉看东海云霞舒。高歌未折儿党项，谑浪翻遭时辈疏。囊中有书须好恋，功名翻覆如惊电。归路毋轻白日驹，何人预晓青云面。君不见苧罗女，红颜坐夺吴宫花。伊昔吴王未相顾，日日江头自浣纱。"}