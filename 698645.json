{"id":"698645","title":"郊游","dynasty":"明","author":"夏良胜","text":"村落空梁新燕泥，受风斜影乱东西。去年租税门无吏，今日逢迎主有鸡。春过一番人坐梦，马延再纪路难迷。淳音欲挽回清庙，谁在唐虞敢任夔。笑笑长年过虎溪，此回忘却自家奇。三槐器宇步犹缓，五柳丰神手欲携。野鸟几声人逐北，零花万点岸移西。无情只似风中蝶，都向诗坛借品题。处处柴门日举烟，几人春思不成眠。长锄拄阁山头雨，短笛横吹洞口天。芳草联镳清得句，便松连榻静谈玄。怪来野鹤相亲意，嘹亮一声飞过前。"}