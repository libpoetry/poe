{"id":"721824","title":"和人登泰岱作","dynasty":"明末清初","author":"屈大均","text":"日观乘夜上，一啸破鸿荒。元气初生子，天心正用阳。云霞飞玉女，风雨走秦皇。再拜苍松树，何因寿许长。玉表为山主，元非没字碑。空留封禅迹，亦是帝王师。虎视终何益，龙兴自有时。苔花迷御道，曲折羽人知。天门开阖处，变怪是浮云。日出长三丈，玄黄尚未分。天鸡惊梦寐，海市动氤氲。谁似丈人石，长为鸾鹤群。"}