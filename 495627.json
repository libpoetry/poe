{"id":"495627","title":"酹江月 和宋人刘改之韵","dynasty":"明","author":"陈霆","text":"区区世道，算红尘、何似水云宽处。云梦泽南摊睡簟，曾是旧游之路。城老芙蓉，台空箫管，下界多风雨。群仙相笑，问人何事劳苦。自要天柱峰头，仙人洞口，着登临长句。宝带万钉成甚用，到了终归黄土。篱下黄花，山中白酒，秋意须人主。愁心无奈，江南有梦归去。"}