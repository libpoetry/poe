{"id":"828744","title":"拔可病中园花欲开矣感成七言古诗一章视病树及余次韵和之","dynasty":"清末近现代初","author":"陈曾寿","text":"卧闻檐滴如糟床，侧塞冷雾迷窗光。惆怅东风已失半，雨声连夜犹未央。去年同君海棠下，明媚春姿照杯斝。今年花发诗寻医，却诵新篇倩人写。人生行乐贵勉强，东道惟君岂辞让。为报天公速放晴，与花作图倒瓶酿。"}