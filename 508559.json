{"id":"508559","title":"夏太常半壑秋声竹","dynasty":"明","author":"倪谦","text":"太常夏卿凤池客，曾向鳌峰挥翰墨。兴来爱写青琅玕，顷刻毫端生秀色。眼中此幅尤绝奇，籊籊总抱冰霜姿。大竿凌云势直上，小竿枝弱形斜欹。大竿小竿如玉削，飘萧叶叶金刀错。西风昨夜入中林，恍觉秋声满岩壑。疑君鼓棹游湘川，两岸修篁摇翠烟。苍梧望断滴风雨，笔底闲将幽思传。又疑推篷向淇澳，漪漪满地瞻新箓。醉将筠管扫烟梢，似惜佳人在空谷。当年湖州妙入神，意趣所到皆通真。免起鹘落有遗法，异世接武卿其人。念我平生性孤洁，重此清风与高节。展图一见爽心神，凉袭衣襟洒苍雪。挂君高堂绝点埃，紫箫好备伶伦裁。月明试弄参差琯，应引和鸣栖凤来。"}