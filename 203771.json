{"id":"203771","title":"潘世表来访临别赠二十韵","dynasty":"宋代","author":"王迈","text":"病眼缘春困，晨兴为子明。未应谈世故，政恐累吾清。书况近何若，襟期久不倾。春来已多日，课辦几何程。我懒觉成惯，人怜太瘦生。招穷诗作崇，攻闷酒为兵。昨关僧房宿，思寻友旧盟。时时整行李，往往叹浮萍。一动归欤兴，长歌去矣行。小轩频偃蹇，分物息经营。绿爱弥墙幄，红惊糁地英。感时愁杜宇，唤梦赏鹂鹒。秩马来超递，论文会合并。匆匆为草具，郁郁有兰馨。如许遽言别，深知不尽情。惜花二三月，送客短长亭。万事眼前幻，一杯身后名。相期在忠孝，冷笑付枯荣。问学无穷尽，文章合老成。倘来聊尔尔，所产要铮铮。此去逢同社，为侬好寄声。有需新句子，此稿不妨呈。"}