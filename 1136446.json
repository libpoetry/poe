{"id":"1136446","title":"题渊明归来图","dynasty":"宋末元初","author":"方回","text":"人以心役形，方寸有所主。陋巷足箪瓢，外物肯妄取。心或为形役，饥肠内煎煮。未必得鼎食，汤镬已烹汝。渊明归去来，妙甚第三语。自形役自心，何乃浪自苦。此理一以悟，公相亦粪土。而况折我腰，不过米斗五。昨非谢督邮，今是睇衡宇。易有不远复，艮曰止其所。圣之清若和，高风夷惠伍。懦立薄夫敦，仰止迈终古。"}