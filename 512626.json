{"id":"512626","title":"复刘龙洲墓","dynasty":"明","author":"沈周","text":"龙洲先生非腐儒，胸中义气存壮图。重华请过补缺典，一疏抗天肝胆粗。中原丧失国破碎，终日愤懑夜起呼。往筹恢复诣公衮，论矛听盾事大殊。芒鞋破袜世途涩，蒯缑短剑秋风孤。登高聊且赋感慨，江山故在英雄无。权门欲招脚版硬，顾逐诗朋兼酒徒。寻常一饮空百壶，卖文赎劵黄公垆。酒豪欲便蹈东海，故人留昆亦须臾。玉山固是埋玉地，岁惟三百骨已枯。三朝封树载起废，人重风节非人驱。呜呼人重风节非人驱，龙洲龙洲真丈夫。"}