{"id":"759069","title":"金缕曲 春阴","dynasty":"清","author":"屈蕙纕","text":"春在溟濛处。怪眼底韶华，都被浓阴遮住。庭院深深帘不捲。只把沈檀香炷。辜负却、阳春几许。屈指清明时已近，有何人、约伴寻芳去。试先绣，踏青履。却将花事从头数。恨几番、芳菲萦梦，游踪迟暮。万绿模糊天欲暝，不放斜阳一缕。又奚待、绿章催护。闲煞海棠花下立，只听它、双燕呢喃语。似相对，诉愁绪。"}