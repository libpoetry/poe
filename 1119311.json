{"id":"1119311","title":"閒居杂兴六首","dynasty":"宋","author":"陈耆卿","text":"万化逐流水，一往不复回。昨日栏中花，今晨安在哉。焚香心如冰，未受寒暑催。赠花以片言，自落还自开。稷契不明经，伊傅不决科。方册镌勋名，千古光不磨。百年等一死，自立须嵯峨。啾啾候虫鸣，辛苦如之何。墙西几筼筜，我昔手所种。年来饱风露，锦绷纷错综。种善如种竹，此语合擎诵。眇然方寸间，仁不可胜用。我不学楚人，滋兰以自馥。亦未羡东陵，种瓜以混俗。富贵自有时，贫贱宁可欲。达则济四海，穷则独善足。狂飙捲春去，永日送夏来。天地一剧戏，役人如婴孩。借使长青春，人生能几回。仰羡松心坚，雪里常崔嵬。炉烟上疏棂，闭户白日静。尧舜亦人耳，万善吾所性。纸上空支离，言外独辉映。一笑千载宽，此乐无终竟。"}