{"id":"491490","title":"题许霍州如圭所画誉溪图送张秉文徵士还山中","dynasty":"明","author":"刘崧","text":"许侯作画如作字，点缀清妍极风致。此图偶为张君写，雪茧参差出空翠。张君于我同乡人，每对画山情更亲。就中大似爵誉景，遥见武姥青嶙峋。我欲披云扪绝顶，手招陶皮漱丹井。千年石室望来深，六月松风坐中冷。山原草荒行者稀，伊谁读书方掩扉。如此林阴两茅屋，安得与子长相依。禾溪向东石桥路，犹忆往年携酒处。春风几落杜鹃花，归梦微茫隔烟雾。许侯今在太行西，君亦南还寻故栖。卷图相送一肠断，烟柳满河莺乱啼。"}