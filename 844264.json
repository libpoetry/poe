{"id":"844264","title":"无题次邱工部韵八首","dynasty":"清末民国初","author":"林朝崧","text":"锦瑟华年瞥眼过，小姑独处悔蹉跎。回思旧梦迷离甚，怕见生人掩敛多。云雨无因来楚峡，风波终夕起银河。玉琴奏罢西轩月，谁听刘娘宛转歌。无数仙姬控鹤归，孤鸾翅短独难飞。蕊宫伴侣心长恋，莲沼淤泥愿有违。秋雨荒寒丛桂瘦，春风富贵牡丹肥。明知否泰皆由命，漫向窗前理嫁衣。品在环肥燕瘦间，三千粉黛料难攀。梦中几度经沧海，镜里何由保蕣颜。乌鹊无依空绕树，蘼芜欲采懒登山。平生待字深闺日，肯信丹青尔许閒。荡荡青天白日迟，鸳鸯待阙阻佳期。人生得意须年少，天下伤心是别离。弦绝更谁知法曲，妆成空自赏丰姿。若教倚市甘轻薄，亦有千金却扇时。笼鹦笯凤苦幽囚，何处离人唱石州？孤雁忽衔春色去，万牛难挽逝波流。庭前老树能禁雨，露下閒花易及秋。不信容华犹未减，蜻蜓来上玉搔头。碧玉新妆艳狭斜，舞衫歌板寄生涯。从来月旦誇声价，那识风流是过差。志洁有人嗤固执，心清无梦到繁华。情知同病相怜者，只有秋阶怨女花。一篇悲愤蔡姬文，毳幕衾寒策酒勋。苦恨鹍弦弹落月，久将翟茀视浮云。风沙塞外愁行色，罗绮场中枉冠军。惆怅人间忆天上，汉宫箫管断难闻。关河落叶又萧萧，庭院虫吟咽素飙。未嫁美人湘浦老，相思公子楚天遥。长年作伴身和影，往事煎心颊晕潮。空把他生缘分约，此生冤业已难销。"}