{"id":"1237145","title":"翰林故事莫盛于唐宋聊述旧闻拟宫词十首","dynasty":"元","author":"袁桷","text":"禁钟初动趣传宣，衣袖薰香到御前。渐近宫前扶下马，内官分引导金莲。御笔圆封草相麻，龙笺香透拥金花。仪鸾敕设庭前候，赐酒方终更赐茶。制草涂鸦未敢删，内珰宣引侍龙颜。已分笔格金蟾滴，更赐端溪紫砚山。春帖分裁閤分多，宫娥争馈缬绡罗。青丝菜并银盘送，幡胜新题墨旋磨。文思如泉涌墨林，屏风院吏不须寻。旧时内相诸孙在，犹有当年扫閤金。入院听宣席未温，赐金已向案头存。清晨上马还家去，内出黄麻付閤门。清馥香温酒玉脂，祝文已撰报都知。夜来奉旨传丞相，五朵云浓押省咨。天孙夜度玉潢清，内托银盘涌化生。秋思未多团扇在，拟题宫怨月分明。盘雕晕锦是冬衣，鸽炭初生酒力微。闻道边臣风雪苦，口宣腊药布皇威。赞书誊副节楼前，筐篚盈庭邸吏传。深恨葫芦陶学士，受渠犀玉索金钱。"}