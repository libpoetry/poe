{"id":"1113718","title":"哭友人诗","dynasty":"宋","author":"李正民","text":"流落生涯集百忧，十年抱病甬东州。忽惊白璧埋黄壤，漫说朱衣驾赤虬。高论难投众人耳，壮心空逐逝川流。死生暌隔伤千里，泪洒丛兰泣素秋。王谢门中鸾凤翔，少年奇志已昂藏。空馀诗律知谁敌，欲继家声失所望。作赋曾惊祢衡俊，行歌不见接舆狂。临终一念归空寂，讵肯修文学卜商。"}