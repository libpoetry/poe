{"id":"494664","title":"贺张母胡太夫人华诞诗十韵","dynasty":"明","author":"湛若水","text":"阿母江阴望，神明胤厥先。尹门兼二养，孟氏自三迁。未拜慈颜胜，占知令嗣贤。瞻丸开翰学，闺范得家传。帝锡褒贤自，人誇教子然。金茎分玉斝，珠翟映瑶钿。宝箓传天姥，年龄各地仙。锦筵云起处，彩服月华边。道算千年外，真羞五鼎前。平生寿亲意，不以慕彭篯。"}