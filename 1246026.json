{"id":"1246026","title":"题王元章梅花图","dynasty":"元末明初","author":"刘基","text":"道人红颜映髭雪，欲与梅花斗清洁。梦魂化作梅花神，貌得梅花最奇绝。高轩落笔当晴曦，北风吹树寒云垂。九霄露洗珠玉蕊，野水影动龙蛇枝。劳生苦被烦热恼，见此令人畅怀抱。虚堂夜半明月入，玄鹤一声惊绝倒。西湖处士骨巳槁，湖上淡烟迷蔓草。石坛日夜长苍苔，紫脱瑶英为谁好。罗浮山，在何处？闻道其间无散木，只有梅花三万树。黄初平，在金华，山中白羊许借我，与尔并驾凌飞霞。"}