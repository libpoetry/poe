{"id":"798977","title":"扫花游 早春喜雨，和梦窗春雪韵","dynasty":"清","author":"杨玉衔","text":"乾封天意，忽斗柄阳回，新寒料峭。柳丝暗袅。似冥濛弄色，龙池春老。净洗诗肠酒榼，登亭赏晓。理吟棹。拟沿溪耐春，花讯刚到。野色青缥渺。更岫湿钗鬟，波翳菱照。约虚斗草。尚重衾梦恋，小楼深窈。破块鸣条，繁露升平旧调。润酥早。嘱檐娘、迟晴休扫。"}