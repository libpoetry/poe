{"id":"29137","title":"柳十首·灞岸江头腊雪消","dynasty":"唐代","author":"李山甫","text":"灞岸江头腊雪消，东风偷软入纤条。春来不忍登楼望，万架金丝着地娇。受尽风霜得到春，一条条是逐年新。寻常送别无余事，争忍攀将过与人。长恨阳和也世情，把香和艳与红英。家家只是栽桃李，独自无根到处生。只为遮楼又拂桥，被人摧折好枝条。假饶张绪如今在，须把风流暗里销。弱带低垂可自由，傍他门户倚他楼。金风不解相抬举，露压烟欺直到秋。终日堂前学画眉，几人曾道胜花枝。试看三月春残后，门外青阴是阿谁。也曾飞絮谢家庭，从此风流别有名。不是向人无用处，一枝愁杀别离情。从来只是爱花人，杨柳何曾占得春。多向客亭门外立，与他迎送往来尘。强扶柔态酒难醒，殢着春风别有情。公子王孙且相伴，与君俱得几时荣。无赖秋风斗觉寒，万条烟草一时干。游人若要春消息，直向江头腊后看。"}