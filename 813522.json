{"id":"813522","title":"盂鼎铭拓本为伯寅侍郎赋","dynasty":"清","author":"李慈铭","text":"粲粲孟鼎铭，吴陈考已备。侍郎精古籀，抉摘无遗义。我所三摩挲，尤在玟珷字。于古无可徵，请更对以意。吕伋谥丁公，《说文》作玎谊。丁癸本殷号，周人始制谥。偏旁随事增，古盖有斯例。唐虞及三代，以玉供神事。大夫有石宔，郊宗详其制。王公当用玉，疑非起后世。谥为作主用，加玉所以志。此乃真古文，千钧一发系。寄语一孔儒，挢舌莫诧异。所贵金石文，为可证故书。佚事或创获，小学犹其余。兹鼎郑重言，宗周王命盂。锡以鬯一卣，黻冕车旗俱。邦司四百人，仆驭至庶夫。是当为重臣，何以名泯如。成王廿三祀，警酒资吁谟。初疑武之穆，盂本可通邘。然此述王命，岂容以国呼。又疑盂于借，唐叔字子于。然曰祖南公，世系难强诬。班表有邗叔，时地亦未殊。其人又无考，傅会滋成愚。祝雍与陶叔，一例同嗟吁。仰屋徒自笑，秋风在庭梧。"}