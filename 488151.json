{"id":"488151","title":"赋得春深五凤城送方伯文之京","dynasty":"明","author":"佘翔","text":"黄道躔霄汉，青阳逗帝畿。花明千树锦，日丽九重扉。葱郁萦丹阙，韶华媚紫薇。仙桃蒸瑞霭，御柳拂晴晖。燕入雕梁语，莺从绮阁飞。六龙争夭矫，五柞竞光辉。雨湿红将绽，烟浓绿渐肥。玉绳星欲滴，金掌露初晞。彤陛摇鸣佩，朝霞映彩衣。长杨誇浩荡，上苑庆芳菲。词藻推潘岳，才名重陆机。天颜瞻咫尺，鹓鹭沐音徽。"}