{"id":"519415","title":"素扇歌","dynasty":"明","author":"朱诚泳","text":"我家近似筼筜谷，不种蔷薇种脩竹。呼僮洗出化龙枝，错落金刀削寒玉。宛转雕珰献雪肤，清风满座来吾徒。飒然置我湘帘底，手持半月摇冰壶。一开一阖真奇绝，肯把双瞳迷五色。等閒欲倩右军书，却恐霜笺污烟墨。高情雅淡本相同，此柄还君掌握中。会当扫尽三庚热，笑骑白凤凌丹空。"}