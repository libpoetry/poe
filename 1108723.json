{"id":"1108723","title":"唐衣二首","dynasty":"宋","author":"刘克庄","text":"传来两个诗翁像，吾制冠裳略放他。华似庄农加盛服，清于朝士赐香罗。儒衣曾有髡钳者，公衮其如跋疐何。皂缘黄紽安且吉，不妨藉草更眠莎。晚持汉藁愧衰迟，先帝恩深解絷维。貂映虽无华冕贵，鹑悬差胜缊袍时。笥藏尚喜衣裳在，械系方知剑履危。画向古贤颜子里，儿童却问此翁谁。"}