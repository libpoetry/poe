{"id":"529618","title":"东石篇","dynasty":"明","author":"陆深","text":"东有石，一段云，卧起亏蔽如舞裙。苔痕藓晕土花绣，中有玉质黄金纹。东海更东下，龙气何氤氲。空闻叩牛角，旋见叱羊群。高山深林天地隔，蓬壶方丈仙凡分。明堂韶磬不作贡，清庙柱础殊无闻。嗟尔东石徒纷纷，我欲携之障百川、策奇勋。不能炼成五色文，补天妙手古所云。补天手，东石君。"}