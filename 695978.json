{"id":"695978","title":"寄李于鳞二首","dynasty":"明","author":"欧大任","text":"我昔泰山隅，窈窕逢二童。云有一真人，翱翔紫虚中。手翳金芝草，乘彼双飞龙。玄豹戏其西，玉鹤鸣其东。朝夕讲要眇，王乔与韩终。童子导谒入，可望不可从。真人谓我前，蒲伏于下风。金柈药一丸，服之淩太空。身轻飒毛羽，倏忽还崆峒。弭节一望之，扶桑日曈曈。行将谒东父，去矣游无穷。八荒不可历，九夷非可居。遥睇白雪楼，仙人之所庐。飘飘忽欲往，六翮淩天衢。浮云翼我毂，高风吹我裾。徘徊东厢下，旷劫还来趋。其前当员峤，后则为岱舆。鸾歌凤亦舞，螭龙夹门枢。东方沆瀣浆，嗽之粗秽除。蟪蛄不及秋，宁与天壤俱。超举谁谓远，怊怅将焉如。"}