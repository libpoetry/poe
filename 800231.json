{"id":"800231","title":"无风溯江崇朝十里忽得午风快然成咏","dynasty":"清","author":"赵执信","text":"欲知舟上泷，譬若鱼升木。因循日高舂，跌宕水一曲。欹岸黄叶林，时露参差屋。遥数天末山，苦恋篷际目。何来快域风，径为鼓帆腹。有如绝尘马，或是避弦鹿。奔云乱鹅鹳，碎浪喧琴筑。列堠争送迎，顾揖不暇瞩。榜人啸闲逸，余亦谢拘束。通塞自有时，结念毋欲速。"}