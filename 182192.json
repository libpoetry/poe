{"id":"182192","title":"题关云长庙","dynasty":"宋代","author":"胡寅","text":"西方有幻师，以利行幻术。利他乃甘言，自利则其实。曾微证形象，雇喜论恍惚。可怜亿兆人，明智百无一。泯然俱受绐，宁以鬼自怵。疑怖既迫心，祈祷便屈膝。千载浮屠氏，个个提一律。云长忠烈士，蜀汉凛三杰。许身初择义，遇主益秉节。一受先主知，不为曹公屈。最后围樊城，许南已无拂。智略孙吴俦，议徙股胆栗。惜哉片言戾，壮志遂纡郁。至今想英风，使我竦毛骨。庙祀礼则宜，为国有典秩。而彼天台僧，相此山水窟。欲缮庐而处，假灵宣鬼物。章乡城近止，将军此焉没。斯人兼畏仰，吾计行可必。唱云暴悍魂，岩壑擅营室。从吾爱净戒，父子归命佛。初犹未赫烜，灵响沉寂谧。奈何无尽翁，作记极词笔。一毛成万钧，财施日盈溢。精蓝敞千柱，城旦汹溟渤。捐身养惰游，小智之所弗。而况正直神，肯徇智颛汩。永怀王迹熄，异说竞蠭出。圣言甚微眇，学士迷祖述。佛徒窍其柄，高坐弄拳拂。翕张性命说，自谓了生灭。孤标类清远，阴趣尽攘夺。凡民何足算，吾党是可妒。终始莽如梦，变化暗若漆。矧希有漏因，便怛无常猝。推波而助澜，司寇莫能诘。岂惟兹一庙，淫祀如发密。谁将驱缁褐，南亩畀巾帻。幽明无俶扰，典祀不相昵。坐令宇宙间，礼乐兴炳蔚。"}