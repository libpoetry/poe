{"id":"887513","title":"江南好/忆江南 友人还中吴，密围坐客，杯深清浃，不觉沾醉。越翼日，吾侪载酒问奇字，时斋示江南好词，纪前夕之事，辄次韵","dynasty":"宋","author":"吴文英","text":"行锦归来，画眉添妩，暗尘重拂雕栊。稳瓶泉暖，花隘斗春容。围密笼香晻霭，烦纤手、亲点团龙。温柔处，垂杨亸髻，□暗豆花红。行藏，多是客，莺边话别，橘下相逢。算江湖幽梦，频绕残钟。好结梅兄矾弟，莫轻侣、西燕南鸿。偏宜醉，寒欺酒力，帘外冻云重。"}