{"id":"792923","title":"包筱笠以侍萱图属题并示其自题长句赋此以广其意","dynasty":"清","author":"王泰偕","text":"人生三万六千之日不为久，不如意事乃八九。我欲搔首问青天，青天不语君知否。知否孤儿不独我，画荻断机赖贤母。北堂萱草自忘忧，但得晨昏侍左右。君胡忽发长吟吼，廿年叹息饥驱走。钟鼎未博菽水惭，毋乃犹为世掣肘。我有狂言君莫嗤，愿君一听开笑口。金印累累大于斗，不闻可买慈亲寿。古来禄养娱亲者，几许声名留不朽？高官显爵何足论，落落余子徒蒙垢。荣亲未得辱亲随，富贵浮云亦何有？君才况非庸庸比，岂必声名落人后？我亦早年无父人，握管披图难下手。愿祝春晖一万春，万分图报一分厚。潘令板舆那足多，欧阳继起期无负。君不见晚岁光阴阅蔗甜，早年荼苦良匪苟。"}