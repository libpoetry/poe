{"id":"1119696","title":"次韵许节推喜雨","dynasty":"宋","author":"陈造","text":"昨夕听雨喜不寐，清晓欲作喜雨诗。撚髭临纸笔未落，堕前乃获琼瑰辞。白鹅免烹巫不鼓，麦田欲乾沛甘雨。玄璧扬辉珠剖蚌，诗思方悭得奇语。似闻比屋歌谣中，如我与君欢喜同。偕渠一饱已入手，锡羡阴骘繄谁功。民是天民天自恤，佻天之功天所疾。君言宠矣吾敢荷，更喜因诗识诗律。吾侪丰悴悬诸天，此雨无亦天兴怜。转头匕箸荐饼托，鼓腹可但田家乐。旧雨新雨不后期，丰年当复歌周诗。手调玉烛属廊庙，归功假手敢固辞。妇子赴工听晓鼓，山歌和应挥汗雨。麦黄蚕老十分熟，坐衙日日闻此语。偕君薄宦群山中，与我忧喜大抵同。畏垒谬诧庚桑楚，醉乡盍访王无功。向来小旱烦忧恤，喜雨新来慰衰疾。焉得妙思作彊对，如埙如篪吕应律。行藏老矣不问天，一饱肯受儿辈怜。炉熏频炷窗频托，公馀还我文字乐。"}