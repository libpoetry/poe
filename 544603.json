{"id":"544603","title":"诘旦用孺太史亦以赋茄古体至余读之清思道发更赋排律二章章十二韵茄为物最贱吾两人盛为品题若此士固有遇不遇也 其一","dynasty":"明","author":"胡应麟","text":"弱植悭词赋，微名昧典坟。岩廊新蔽芾，陇亩旧耕耘。灌溉人工洽，栽培帝眷勤。先春芽甲拆，首夏叶纷纭。色借青绫被，光欺白练裙。甘浆笼紫电，嘉实抱玄云。下箸迷山蕨，登盘胜野芹。蹲鸱宁比芋，辟蠹谩同芸。杏酪何年共，梅盐异代闻。石渠根畅茂，金鼎味氤氲。菌蠢聊谐俗，离披会出群。遥怜百子殿，花照越罗纹。"}