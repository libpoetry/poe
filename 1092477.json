{"id":"1092477","title":"有感","dynasty":"宋","author":"蔡戡","text":"人生一世间，常苦不自足。冬寒但重裘，日食唯一肉。所须能几何，甘心事驰逐。何郎费万钱，徒令厌僮仆。长卿乘驷马，祇欲誇世俗。于我何有哉，浮荣不偿辱。回思五鼎烹，焉用万钟禄。朱紫蒙陷阱，簪笏如桎梏。勿为觳觫牛，宁作拥肿木。君看白玉堂，未比黄茅屋。卧听元戎报五更，何如日高三丈春睡熟。"}