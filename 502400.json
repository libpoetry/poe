{"id":"502400","title":"董娇娆为周郁赋","dynasty":"明","author":"刘炳","text":"妾家住邯郸，少小矜容颜。七岁画娥眉，十岁垂髻鬟。十三刺绣人前坐，十五秦筝架上弹。红粉楼高临大路，自恃芳华立门户。鹦鹉春眠芍药阑，骄骢晚系垂杨树。梅点香奁玉作钿，莲移罗袜金为步。朝歌暮饮绮罗丛，东园桃李斗春风。黛疑柳浅匀朝翠，朱讶樱浓洗晓红。烛围锦帐宵常曙，香蔼雕笼夕未空。秋月春花等閒度，谁怜窈窕迎新故。夜夜虚迷洛浦云，朝朝枉结阳台雨。带绾同心只自怜，枕期连理翻成误。眼前相爱岂相知，弹指风光节物移。只道青春镇长好，那知白发易如丝。容颜销歇莺花冷，歌舞凄凉鞍马稀。昨日樽前双泪落，谁似周郎情不薄。得配鸳鸯死亦判，愿谐鱼水生相托。青鸟缄封书莫迟，秦楼肠断夜乌啼。君卿岂羡东墙约，梁氏应同举案齐。"}