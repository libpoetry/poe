{"id":"902336","title":"奉陪安抚大卿登八阵台览观忠武侯诸葛公遗像偶成长句","dynasty":"宋","author":"张演","text":"白帝城西鱼腹浦，十月江平见津浒。当年累石纷成行，此地卧龙经讲武。辕门外建严中权，列阵相承存后伍。何人蛇势识常山，未数鱼丽矜郑拒。悬知精神贯金石，尚想号令严钲鼓。老兵料敌应疑生，川后澄波其敢侮。向令赤伏有遗符，下睨皇州直指取。云何遗迹司神明，独靳丰功被寰宇。高城置酒供临眺，往事兴怀增叹抚。巍然王佐三代前，信矣名言照千古。"}