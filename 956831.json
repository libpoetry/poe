{"id":"956831","title":"上元纪吴中节物俳谐体三十二韵","dynasty":"宋","author":"范成大","text":"斗野丰年屡，吴台乐事并。酒垆先叠鼓，灯市蚤投琼。价喜膏油贱，祥占雨雪晴。筼筜仙子洞，菡萏化人城。樯炬疑龙见，桥星讶鹊成。小家厖独踞，高闬鹿双撑。屏展辉云母，帘垂晃水精。万窗花眼密，千隙玉虹明。薝卜丹房挂，葡萄绿蔓萦。方缣翻史册，圆魄缀门衡。掷烛腾空稳，推毬滚地轻。映光鱼隐见，转影骑纵横。轻薄行歌过，颠狂社舞呈。村田蓑笠野，街市管弦清。里巷分题句，官曹别扁名。旱船遥似泛，水儡近如生。钳赭装牢户，嘲嗤绘乐棚。堵观瑶席隘，喝道绮丛争。禁钥通三鼓，归鞭任五更。桑蚕春茧劝，花蝶夜蛾迎。凫子描丹笔，鹅毛剪雪英。宝糖珍粔籹，乌腻美饴饧。撚粉团栾意，熬稃腷膊声。筳篿巫志怪，香火婢输诚。帚卜拖裙验，箕诗落笔惊。微如针属尾，贱及苇分茎。末俗难诃止，佳辰且放行。此时纷仆马，有客静柴荆。幸甚归长铗，居然照短檠。生涯惟病骨，节物尚乡情。掎摭成徘体，咨询逮里氓。谁修吴地志，聊以助讥评。"}