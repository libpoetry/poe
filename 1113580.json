{"id":"1113580","title":"复次韵","dynasty":"宋","author":"李之仪","text":"国西华丽占池莲，曾记开樽奉赐钱。几欲漂流劳滞念，又惊红绿映澄鲜。主人无间容联步，胜日何妨更买船。满挹香风振归袂，更烦佳思出新篇。幕府风流旧泛莲，裔孙家世掩青钱。别开眼界霞争烂，分得秋光菊未鲜。灯阵有心欺醉帽，珠盘何日泻归船。锦囊示我锵金句，空愧巴吟缀后篇。"}