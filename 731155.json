{"id":"731155","title":"墨尔根巴图鲁玛瑺斫阵歌","dynasty":"清","author":"弘历","text":"乙亥以来有事戎，赖我众力成肤功。重赏之下多勇士，舍身图报群输忠。舒布图铠实巨擘，三巴图鲁继厥踪。后乃不可屈指数，就中玛瑺尤称雄。经卅余战皆首出，搴旗斩将谁争锋。铁骑凭陵诸鄂拓，肃清伊犁扬英风。今春我军急进援，富德率师如罴熊。玛瑺命领涂路首，呼尔璊处贼迎攻。堂堂之阵贼辟易，瑺乃独进蹑寇穷。金鞭连策大宛马，绣蝥不用用雕弓。一箭正中贼要害，再箭仓卒乃落空。三箭终殪贼堕马，忽忘深入贼队中。蜂屯蚁杂齐拥簇，瑺之马毙倒沙蓬。舍马步战短兵接，叱咤凌厉气如虹。我军随进瑺乃出，检伤十处中其躬。以帛裹伤明复战，义胆自有神帡幪。花门降胡咋舌叹，如此超勇闻何从。将军一一据实奏，不奇其勇怜其衷。设非立志忠且壮，安能效命功名崇。驰驿令归不可再，嫖姚赐第今堪同。席前备陈陨涕听，厚赍觉未酬勋庸。仍归禁旅领宿卫，若无曩绩撝谦冲。古来归奏未央殿，却闻天子不召见。"}