{"id":"1215461","title":"谢秋巘杭笔之惠公乃故赵忠靖","dynasty":"元","author":"陈泰","text":"清晨学作小楷书，忽有两生来坐隅。怀中出赠使君句，岳麓秀气连西湖。西湖制笔天下无，我欲往至道路迂。使君蓄缩庙堂手，吏退聊以诗为娱。临池念我笔久秃，传教遣与朝夕俱。陈元藁面略不省，偶见拂拭还惊吁。松云漠漠弄幽态，妙处欲写旋已逋。遥知湖面好秋色，绿水一带明菰蒲。安得从公幅巾去，小艇荡月轻如凫。吴儿短歌我长啸，看君数笔杭州图。"}