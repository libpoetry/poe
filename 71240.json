{"id":"71240","title":"赵氏双珠辞","dynasty":"元代","author":"王逢","text":"游鲤山石高孱颜，游鲤溪水清洄湾。中有峨峨青结鬟，望如春云不可攀。壬辰仲冬寇蜂起，乳臭将军先披靡，民人颠连社稷圮。我固当为贞白鬼，后来小妹复被驱，亦葬鱼腹全其躯。山高水清几千载，虹月夜贯双骊珠。夜深鲛宫屏机杼，风吹草寒髑髅语。何由生长江沱间，及见王睢鼓衣羽。愿回尧天行化日，女子有家男有室，地下甘心灯似漆。"}