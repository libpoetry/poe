{"id":"690089","title":"子夜四时歌 春歌","dynasty":"明","author":"张宁","text":"采桑南陌遥，摘柘西涧远。春蚕已三眠，夫婿洛与宛。安得缲织成，裁衣待君返。淼淼吴江津，悠悠越溪渚。南风递荷香，洄溯三百里。不见荡舟人，难随采莲女。捣衣出虚榭，停杵登西楼。月色烂如昼，千山今夜秋。游子不顾返，时节空淹留。岁晏时气肃，寒风透帏床。镜敛双蛾蹙，被拂孤鸳翔。玉关路千里，不如寒夜长。"}