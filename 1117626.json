{"id":"1117626","title":"韩康公挽歌词三首","dynasty":"宋","author":"陆佃","text":"熙宁初见筑堤沙，曾与千官听白麻。常棣行中排宰相，梧桐名上识韩家。平生事业留青史，一夜尘埃暗碧纱。闻说手栽桃李在，春来应有万株花。三台光耀紫微中，康国仍兼万户封。有子晨昏长侍膳，谁家兄弟尽登庸。非关庚日曾占鵩，自是辰年并值龙。他日凌烟求绘匠，愿凭丹笔为形容。龙虎常瞻榜上名，识公初向凤凰城。三千宾客知毛遂，五百人家待晏婴。拟看玉书容拔宅，安知金鼎误垂成。后园履迹今芜没，惟有清风伴月明。"}