{"id":"1235441","title":"庚午冬留淦州忆亡孙凤二首","dynasty":"元","author":"刘诜","text":"古道昔同往，天寒今独行。汝死不自悲，我老难为情。死者若不悲，死当胜于生。霜重草尽委，山空泉自鸣。我发既尽白，我怀何由平。快意每不至，伤心来自多。十年五痛哭，安得鬓不皤。之子入梦想，长眉双颊酡。魂气既何之，耳侧犹弦歌。月上高林枫，月落幽社萝。怪魑攫人命，阴壑森蛟鼍。吾闻圣明时，沴不干太和。重华不可溯，千古当奈何。"}