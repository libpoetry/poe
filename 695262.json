{"id":"695262","title":"承庄定山和答过访之作七律再用前韵寄意八首","dynasty":"明","author":"林光","text":"拈弄风情老更佳，恍然珍宝落贫家。沉吟三百头蒙被，烂慢经旬烛吐花。脱换苏黄凌鲍谢，绝除烟火总云霞。茫然翘首湖天晚，月子初生一片斜。奇书正正复斜斜，惊雁群飞逐晚霞。老眼何时忘北斗，东风今夜到梅花。舞低坛杏三更月，传及东吴几百家。莫道南川知味浅，天然风味果然佳。源泉那似定山佳，学种平湖十里花。天地何尝无雨露，春风原不择贫家。诗篇到老贪明月，酒盏寻常酌晚霞。谁谓卑官无好况，风前乌帽几回斜。僧传仙子酌流霞，颇识天厨酒味佳。风翮忽罹尘世网，梦魂空绕榄山花。还将双眼窥千古，却怪浮言乱百家。何日与公重握手，中宵閒看斗杓斜。一环青带九溪斜，小小当湖景亦佳。云影天光千万状，夕阳茅屋两三家。桔槔尽日分来派，坛杏何年始放花。痴坐东吴毡任冷，春风留得脸边霞。乾坤何处不堪家，欲买当湖十里霞。阴剥阳回看硕果，朝开暮落总浮花。湖分震泽流还止，山到东吴小亦佳。安得孤峰青插汉，西来看尽一江斜。官冷偏赢一睡佳，浪移双脚到谁家。木棉被拥三更后，宝鸭香消一线斜。易透真源惟月夜，难描生意是春花。思君却有无穷话，书破东吴十幅霞。少拈诗笔少栽花，静养天根策最佳。腔手恢恢閒贮月，童颜盎盎自生霞。寻常世总谈斯道，千百年来得几家。笑捧公诗无以报，腊梅聊开一枝斜。"}