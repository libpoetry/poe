{"id":"1123167","title":"彭城三咏 戏马台歌","dynasty":"宋","author":"贺铸","text":"秦蛇已中断，刘项方龙战。叱咤沮风云，睢盱走霆电。鸿沟一画天地开，楚王洗剑东归来。新都形胜控淮泗，笼山络谷营高台。重瞳登览何为者，不知招贤知戏马。上如激矢下投丸，兰筋霜腕便回盘。半夜悲歌骓不逝，明日阴陵行路难。騋牝三千归汉闲，粟豆尤闻蠹县官。君不见华山之阳古坰牧，春风吹草年年绿。君不闻泗滨亭长送徒如咸阳，徒夫怀归多道亡。泽中置酒饮相诀，吾亦从此奔芒砀。阴风萧萧导者惧，前有脩蛇怒横路。酒酣拔剑肯留行，划断蜿蜒不回顾。河明月出人踵来，彼媪何冤号且哀。谓遭赤帝屠吾子，语竟莫知安在哉。真人闻此自心许，茫茫四海吾其主。虎变龙飞十二年，馘项枭英盖狐鼠。半夜雄铓飞上天，几见长陵一抔土。汉祖高风百尺台，千年客土生蒿莱。何穷人事水东去，如故地形山四来。江淮犹沸鲸鲵血，八十一车枉归辙。白叟逢迎皆故人，牢酒欢呼惜将别。崤渑迢遥非我乡，死生此地何能忘。酒阑鸣筑动云物，青衿儿曹随抑扬。尔时可无股肱良，端思猛士守四方。君不闻淮阴就缚何慨慷，解道鸟尽良弓藏。"}