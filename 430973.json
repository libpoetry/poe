{"id":"430973","title":"大江东去 题蔡哲夫先生湖舫校碑图","dynasty":"近现代","author":"刘鹏年","text":"六桥无恙，记烟波画舫，当年游处。断碣残碑搜辑遍，古色古香如许。雨片风丝，衣香鬓影，忽忽忘朝暮。坠欢难觅，收将尺幅中去。想见百怪横胸，一编在手，打桨依依语。别具眼光如斗大，着意穷微抉误。妙笔惊人，红颜绝代，韵事应千古。玄都一赋，刘郎怅惘前度。"}