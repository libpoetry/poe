{"id":"1116177","title":"次韵周圣举清溪行二首","dynasty":"宋","author":"汪藻","text":"君不见国家有纪狂童干，一溪百绕山千盘。竹兵草草儿戏尔，震泽以南心为寒。初如妖禽啸月晓，忽作聚蚋奔醯酸。九重夜半出秦甲，一麾万里春农安。书生那知破贼事，且复雪涕论悲端。忆初仓惶挺身走，江湖满地皆惊湍。仲宣何暇守漳浦，子美仅能投锦官。朝愁烽连海峤起，暮恐彗扫星河翻。忍饥怖死头抢地，破釜跃鱼苔渍冠。尔时身世狭于掌，俯仰宇宙何时宽。只今同喜风尘定，慎勿忘忧耽酒圣。要须剩作舂陵行，为洗吴儿百年病。君不见吴侬自昔王江干，岁输御府金堆盘。一朝肘掖作奇祸，玉册锦袍盟欲寒。驿尘初飞梅未破，匆匆烟雨催梅酸。行驱鬼马载鬼妾，欲偷瞬息如槐安。那知氛雾卷清昼，旄头夜落天南端。楼船千万羽林卒，飞渡海潮江不湍。狂童生致独柳下，请肉仇家来白官。千奴一胆更须问，速收两手春耕翻。鹿奔谁云争走险，鸡败但笑空馀冠。政须船粟哺其腹，此令朝行民夕宽。功歌九庙今谁定，退之方颂元和圣。老人端坐听清风，习习先秋苏肺病。"}