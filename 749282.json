{"id":"749282","title":"孙琴西廉访次唐端夫东坡生日诗韵追念湘乡师相属和奉呈并怀钱子密","dynasty":"清","author":"程鸿诏","text":"校书正苦扫落叶，谁唱阳春和白雪。天台掷赋声忽闻，广桑证道路云绝。犹幸坡公在眼前，曾见醉翁为心折。冶城山阁昔游宴，桂管妖氛刚破灭。昨年公持使节至，迩来我恰间身掣。许从芸笈借缇油，莫陪花坞吟宫缬。安昌旧客盟石交，建章群仙饮玉屑。千里命驾病未能，八载流光去如瞥。何时更共阿戎语，新诗且与黄九说。明当踏春大观亭，健行不藉拄杖铁。"}