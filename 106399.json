{"id":"106399","title":"孟浩然雪驴图","dynasty":"元代","author":"方回","text":"往年一上岳阳楼，西风倏忽四十秋。诗牌高挂诗两首，他人有诗谁敢留。其一孟浩然，解道气吞云梦泽。其二杜子美，解道吴楚东南坼。浩然诗不多，句句尽堪传。天下诗人推老杜，老杜又专推浩然。我亦尝遨江汉边，梅花腊月犹年年。一句新诗学不得，谩饱槎头缩项鳊。雪天谁写诗穷状，冻合吟肩神气王。短褐长夜死不朽，貂蝉何必凌烟上。偶随故人直玉堂，龙鳞不顾婴君王。李太白、贺知章，三郎不识放归云水乡，子美先生饿欲僵。浩然先生不直内{外广内殷乙换二}一疋马，可是蜀栈骑驴山路长。"}