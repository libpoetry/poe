{"id":"1081402","title":"独乐园夜饮梅花下再赋","dynasty":"宋","author":"赵鼎","text":"我有一樽酒，为君消百忧。当春梅盛发，去作花间游。嫦娥从东来，爱此亦迟留。便欲买花去，玉玦恋枝头。花动月光乱，月移花影流。横斜满杯盘，酒面香浮浮。举觞吸明月，与花相劝酬。君若不尽饮，恐为花月羞。缅想李太白，对酒无朋俦。当时明月下，还有此花不。"}