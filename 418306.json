{"id":"418306","title":"戊辰秋日与螴弟过观川台小憩洪氏别业","dynasty":"近现代","author":"黄公渚","text":"山泉十里走白沙，曲折成字埶奇纵。我来倚杖石桥侧，久雨得晴真亿中。何人幽搆傍高岑，转眼盛衰了鸥梦。披襟饱领万槲风，白日写影舞鸾凤。空廊寂寂蝙蝠飞，幽探挟有两獒从。斧斤所赦松几株，苟全幸不为世用。诗情淡荡如孤云，万象寸心足抟控。荒榛满路吾何之，逐热还为逋客痛。向来充隐忝名山，乞语山灵当自重。"}