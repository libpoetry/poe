{"id":"1078352","title":"端礼知宗宠示水石六轴戏作此诗归之","dynasty":"宋","author":"李纲","text":"闽溪盘屈七百里，赣水湍泻十八滩。何人作此极变态，使我当暑毛骨寒。小山屹立奔猛里，飞浪汹动巉岩间。喧豗似有雷霆响，回薄乍疑霜雪翻。枯槎石上尽坚瘦，苍波喷浸尺度悭。画工不复画舟楫，意谓绝险无敢干。岂知操舟若神者，出没涛濑心甚闲。崎岖世路更巇恶，返视此画平而安。"}