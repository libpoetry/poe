{"id":"463946","title":"登黄鹤楼书怀","dynasty":"当代","author":"杨雪窗","text":"汉水落天来，蹴云鼍浪下东吴。嗟余尝客江之尾，风雨惊窗卧一庐。帆樯逐日去，逆征远没楚西北。载愁迢递绕乡关，因风忽欲生双翼。临眺九遐不自由，始知身在此楼头。人烟浩荡归一瞥，逝者东南万古流。崔颢诗，青莲语，后来抗手凭谁许？曩日风流扫地无，年年尘客自来去。蛇山若蛇势宛延，龟山若龟控晴川。费仙驾鹤究何处，斜阳草树空芊绵。曾闻江上会宾主，祢衡掷笔赋鹦鹉。风流处士骨成尘，却不道江上芳洲也成土。劫火隳城赌乾坤，名楼一炬散烟氛。云梁星牖扫陈迹，尔来惟有此名存。侬亦暂时来，楼也有时坠。君不见崔生文字祢生笔，定不与楼共兴废。"}