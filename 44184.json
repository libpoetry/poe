{"id":"44184","title":"王编修泽寰偕族人笃余明经自庐陵游江南携示","dynasty":"现代","author":"陈三立","text":"兴亡细事耳，人气延天命。吾乡有文谢，万靡挽使正。谢像藏退庐，（谓胡侍御思敬）竦瞻缀微咏。二妙开图幅，奇表嵩华映。附上府理礼，出处痛执政。作事信天去，一语公自评。错落数百字，肝胆写豪横。我欲饮其气，吐以斫枭獍。压寐魔重重，造劫萌非圣。狼籍蹄迹间，孤攀血泪迸。"}