{"id":"1143600","title":"和南仲见寄","dynasty":"宋末元初","author":"仇远","text":"儒冠误我欲投簪，抱膝聊为陇上吟。故里未归先入梦，新交虽好少知心。清光湛湛溪中月，遗迹沉沉濑底金。闻道雪晴丰荠麦，行看放犊满桃林。我本西湖一散人，偶来溪上濯乌巾。波光绿映台城柳，山色青回句曲春。客舍相亲那忍别，交情到老愿如新。江南天气偏宜暖，满目东风起曲尘。"}