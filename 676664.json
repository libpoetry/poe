{"id":"676664","title":"宿龙江","dynasty":"明","author":"王宠","text":"促柱多危弦，劳歌无缓调。游子倦风湍，羁人苦奔峭。昨溯杨子津，今宿龙江徼。天高零露漙，夜迥哀鸿叫。烂烂金波翻，耿耿玉衡照。淅沥蒹葭渚，微茫烟水峤。川后戢澄澜，海童舒远啸。临深念畏途，鉴止非要妙。百年何鼎鼎，恐贻静者诮。缅怀鸱夷游，侧想任公钓。解我樊笼役，将穷山海眺。"}