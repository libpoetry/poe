{"id":"695616","title":"送黄公郎下第请三代诰还潮","dynasty":"明","author":"林熙春","text":"圣主当阳诏槱薪，虞门大辟一番新。凤毛五色天南贵，骏骨千金冀北珍。讵谓明珠犹按剑，顿教珙璧却疑珢。勉旃莫作知希叹，转眼知君合有人。尺疏陈情独扣阍，天颜有喜帝城喧。满堂簪佩徵家庆，三叶丝纶见主恩。已羡次公还有子，更誇乃祖得闻孙。驰驱万里冲寒雪，珍重千金慰倚门。"}