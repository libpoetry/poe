{"id":"593428","title":"清明日同王银台方奉常集李宛平宅观红梅花赋得春字十韵嘉靖末余与王方二君广陵游咏最久隆庆中会李君于汝南别亦七载今并集京师不佞病且思归篇中故兼述云","dynasty":"明","author":"欧大任","text":"汉宫传蜡后，万户禁烟新。密坐谁邀客，寒花尚待人。赤珠褰幔错，紫玉缀条匀。色借霞标晚，光摇彩笔晨。县中桃比艳，佩里蕙同纫。汝水欢初识，扬州醉几巡。千山惟有梦，十载忽相亲。赏得长安令，香沾近侍臣。乡书愁寄驿，塞笛暗伤春。独忆江南远，尊前愧此身。"}