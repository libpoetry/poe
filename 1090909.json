{"id":"1090909","title":"步抵东坡登舟返石门","dynasty":"宋","author":"薛季宣","text":"为到西阳城，侘傺东坡上。旧址就荒芜，山川写心匠。四见耸高寒，周遭画屏障。万象俨朝昏，出没烟霞状。玄览浩无涯，不觉沧溟涨。吾行半南州，此游诚大壮。寸阴良可惜，无奈归船舫。隤然快哉亭，昔梦今知妄。吴都一回桡，杯饮洼樽浪。石门隐渔舍，行复殊亭创。扣竭两端倪，便可齐得丧。"}