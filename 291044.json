{"id":"291044","title":"河南通守署旁有废石阙暨二石雕辟邪云是明福藩旧物","dynasty":"现代","author":"陈湋","text":"黄虎来，群猪走，劝王一杯福鹿酒。不设贼防死贼手，洛都精华为贼有。君不见福藩爱子出郑妃，生长阿保牵帝衣。造邸十年田万顷，軿阗琛赆颁慈闱。一朝贼至城不守，请君入瓮如屠狗。可惜天家水衡钱，不养军士供盗薮。吁嗟乎，明季诸王亦可怜，不爱头颅只爱钱。斩首一级金五十，就中只有周王贤。啾啾孝陵鬼夜哭，三百馀年明社屋。昏夜渡江谁所促，伤哉福藩有馀毒，惭愧狮儿秋草绿。"}