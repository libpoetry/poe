{"id":"1208361","title":"礼部侍郎台哈布哈兼善出守会稽分题送行得读书堆","dynasty":"元","author":"宋褧","text":"昔贤居海陬，幽潜有遗址。简编不复存，培塿尚堪指。三年不窥园，西京称董子。蓬蒿绕宅生，仲蔚号高士。为学贵处静，业成尚致理。用行舍则藏，训诂殆卑猥。黄门任大同，朱墨订文字。虽非注鱼虾，乃尔汇虎豕。夫君系贵族，缀缉浙江涘。弱冠登巍科，禁省久历履。今此乃作守，出处将肖彼。掉策国东行，去志疾若矢。南州欲访古，不惮纡道里。遥知郡政暇，闭阁究经史。仕学能两优，岂直野王止。来慕子所歌，亦复懦可起。"}