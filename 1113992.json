{"id":"1113992","title":"题石井慈济泉二首","dynasty":"宋","author":"李纲","text":"谁将石洞当泉池，馀溜溅溅落水陂。山骨凿开苍玛瑙，云腴凝贮碧琉璃。龟浮水面寒光动，竹舞岩端翠影垂。泉石幽奇天下少，秘藏休使北人知。岩石嵌空湛碧泉，酌甘鉴静意萧然。幽深端有神龙穴，虚迥疑藏古洞天。云影漾波光璀璀，石渠飞溜响涓涓。会须掬取岩中水，洒作膏霖遍八埏。"}