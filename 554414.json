{"id":"554414","title":"琴清轩","dynasty":"明","author":"胡俨","text":"斑帘半卷垆烟绿，时有凉风洒修竹。明窗石几绝流尘，横琴试鼓潇湘曲。潇湘水云连洞庭，木叶微脱秋冥冥。东皇司命迎帝子，赤豹文狸趋百灵。改弦转奏凄凉调，楚声激烈军心悄。拔剑悲歌顾美人，霸王力尽英雄剿。须臾翻出离骚经，孤臣孽子难为情。玉鸾啾啾翔广漠，云霓冉冉从遐征。佩兰白雪相间作，座中百斛骊珠落。风雷骑气变轩昂，六丁髣髴搜天荒。牧犊哀吟双雉语，七弦飒飒飞山雨。庄周蝶梦漆园深，芳草落花何栩栩。谁知独有秋鸿谱，写出清和并凄楚。几回剪烛夜中弹，恍疑舟泊黄芦渚。我生不省丝篁音，奉亲高堂唯鼓琴。高堂一夕萱花老，落月乌啼愁思深。乌啼月落银河影，碧玉疏星光耿耿。抱琴惆怅发孤吟，梧桐露寒滴金井。"}