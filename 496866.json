{"id":"496866","title":"水调歌头 其二 崇祯丁丑正月初卜日迎春","dynasty":"明","author":"俞彦","text":"简点王正历，大吉丑到从魁。已过开岁旬满，香漏尚残灰。元旦椒花献颂，人日金花剪胜，都作庆新杯。为滞东皇驾，还待土牛催。稽典礼，戒农事，谨三推。老夫无用，只管问柳与寻梅。梅向阶前破萼，柳在陌头舒眼，如见故人回。定把春婪取，轻肯放伊归。"}