{"id":"751785","title":"敬题朱竹垞毛西河两先生合像","dynasty":"清","author":"袁昶","text":"康熙鸿儒传者几，卓荦二万毛胡朱。词科布衣数己未，萧山秀水夹江居。颇闻漆书讼今古，桁头佚字疑有无。冤词差不敌疏证，经义一卷存圆柧。初晴八十犹甚口，瓜皮竹杖同浮湖。吴兴郑生阿堵笔，或腴而短颀而臞。公寮从祀究应罢，郊配西向良非诬。儒家得失每参半，谁其剖柝鹤与凫。汪君手摹罗聘画，野服奇古形模殊。东南之美两竹箭，元气寿与湖山俱。"}