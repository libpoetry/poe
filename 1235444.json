{"id":"1235444","title":"庚午岁七月自城中归吉文故乡南岭谷平庐陵印山凡故旧多招饮者饮后辄援笔赋诗五七言律外得歌行九篇聊书以遣怀云尔 望城冈","dynasty":"元","author":"刘诜","text":"杨侯醉饮私酒门，今日秋风卷行迹。不知更后数十载，何人知我曾登陟。忆昔老人携我行，红颜照路双髫青。蹉跎忽亦如此老，还望层城坐衰草。衰草秋萧萧，官亭路遥遥。后有芙蓉亘古之岧峣，前度三江阅人之石桥。百代百代高鸟飘，一村一村自渔樵。幡竿东峙彭家寨，鹿角南绕刘家村。彭家旗槊落草莽，刘家衣冠遗子孙。百年风土又一变，丛林化壑池成堑。山亭杨柳驿马坊，官道豫章北商店。哲人令族困屠沽，疃夫互郎高门闾。故家兄弟日益少，惟有老夫长眉须。少狂几何忽衰懒，欢乐无多饱忧患。天寒木落砧乍急，日暮门空客初散。馀年定有几还乡，倚杖秋风看飞雁。粟黄黍短沙连浦，白发涉江寻故路。伍家渡头篁荻秋，柳侯庙前烟火暮。昔时冠盖风雨凋，舅家乔木凉萧萧。微吟西州泪自堕，欲访黄垆谁可招？社墟左转增闾室，两街坐贾如郛邑。杀牛压酿百货交，道逢少年不相揖。尚馀八十病姻兄，罗羞馔客空罍瓶。夜深山月窥前庭，童稚熟睡二老醒。谈旧未了荒鸡鸣。少年曾客金竹峰，壮岁移住城之中。城中金竹几来往，赢得白发成衰翁。居人兴亡秋叶换，巧黠四方拙闾闬。天公颠倒作奇观，举世区区事筹算。我友秀川罗文学，白头胸著天禄阁。我友龙湖李隐君，秋风落笔吹行云。干将白虹发原草，蚩尤夜堕玄武老。谈王著经卿与轲，感时屈宋能高歌。古今坎壈称数子，数子之外应更多。山中秋高月如斗，醉呼老农同举酒。同举酒，满瓦船。便令馀生满百年，饮酒之日万五千。"}