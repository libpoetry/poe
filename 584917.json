{"id":"584917","title":"种花","dynasty":"明","author":"苏仲","text":"灼灼园中花，念我初种植。杖藜遍九垓，搜捡穷目力。偶自赤城回，沿山看苍壁。山中草木荒，百卉无颜色。因过山人家，山人供酒食。出自傍舍花，有眼初未识。异香世不传，秀色天上觅。回视桃李姿，相去岂千亿。徘徊举相赠，得之如珙璧。持携自千里，敢为辛苦惜。开我南山囿，甃以端溪石。树之白玉盘，摩挲自朝夕。栽培任沃瀼，灌溉还膏液。生意初勃然，月异而岁易。垂青两相顾，长寸犹望尺。视彼若忻然，谓我得所宅。期以百年间，相看共头白。那知如愿少，至宝难收拾。慢藏终诲盗，毒手劳相逼。去时若低回，出门若珠滴。无情亦有情，入念已切骨。一朝远别离，谁能灭心迹。望望不复回，行行竟悽恻。可怜天上姿，今作人间物。百草同妖妍，众芳等俦匹。摩尼委粪坑，沆瀣投沟洫。天亦不管人，浮云变苍黑。嗟哉此何言，老矣中怀窄。"}