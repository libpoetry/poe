{"id":"687195","title":"游泰山次侍郎郑东园韵","dynasty":"明","author":"吕㦂","text":"人在山腰若蚁微，白云常傍短筇飞。庙多祈报香烟合，春阻高寒草色稀。地主只谈三岛事，天妃端拱五铢衣。岂知客是瀛洲老，曾宠金莲向北扉。侍郎乘兴自南畿，社老村童睹汉仪。浴日早明云里观，灵风不满庙前旗。古今诗句留鸿迹，来往游人似奕棋。虽是亡秦多绝艺，披榛还觅李斯碑。"}