{"id":"165358","title":"王架阁夙有棋癖尝於和篇中讥其不工架阁颇讳","dynasty":"宋代","author":"危稹","text":"刘伶耽於酒，渊明玩於菊。君乃癖於文，爱棋尤更笃。文高新掌故，棋只前秘读。我昨却莱兵，书法谨夹谷，不知君讳之，护名如护玉。耻鼓赵王瑟，欲举渐离筑。明发疾呼予，开枰数反覆。盛气欲吞敌，厉响亦惊俗。失利頳凑颊，得隽喜填腹。势固健於常，手终弱於仆。君名高天下，此特一不足。小负毋重争，帝观有静瞩。大明昧於小，月固不胜烛。切勿罪刘五，此笔兢所录。"}