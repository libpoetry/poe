{"id":"979537","title":"复用前韵赠祠部陈元舆","dynasty":"宋","author":"晁补之","text":"行乐曾闻戒迟暮，人生波上飞凫聚。兰亭往事如过雨，山阴脩竹空千古。陈侯挥翰少年时，三赋声名动人主。可是高才弃绳矩，自然采绣非针缕。五十天南把一麾，犹得无襦歌叔度。邂逅西城筑冶墟，王官继日车连户。自言春晚洞庭归，日落江南得佳句。倾盖何妨许如故，执鞭况是平生慕。但忧笔陈困攻坚，傥许寻盟解围去。"}