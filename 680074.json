{"id":"680074","title":"煌煌京洛行","dynasty":"明","author":"朱纯","text":"伊洛深且广，王畿奠其阳。炎刘建丕业，定都继周王。重城抱宫观，迤逦遥相望。嵯峨黄金阙，璀璨白玉堂。多士正骈集，冠盖如云翔。文英聚东观，耆德充上庠。防边尽卫霍，定策皆平良。垂拱正宸极，渊穆讵可量。宸游布时令，大驾驰上襄。鸾舆俨仪从，佩服何煌煌。缄书封泰岳，洁坛祀圆方。灵祇尽来格，至和兆嘉祥。甘露粲华滋，朱草粲奇英。雨旸顺时序，下民歌乐康。玄德既昭晰，至治孰与京。缵承有贤嗣，国运宜繁昌。所以千载下，奕奕垂休光。"}