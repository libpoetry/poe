{"id":"566496","title":"怡怡堂","dynasty":"明","author":"谢一夔","text":"故家文献存，闾巷耸乔木。前人扬休光，后嗣播清馥。乐有贤弟昆，天伦恩爱笃。坚刚丽水金，温润昆山玉。凤雏自飘翩，龙驹恣驰逐。越中见两何，洛下羡二陆。友弟亢宗盟，光华耀邦族。醉后奏埙篪，闲余亲简牍。孔怀义不忘，既翕诗常读。峨峨峙崇阀，渠渠建夏屋。欢然一室中，和气兆景福。"}