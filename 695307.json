{"id":"695307","title":"癸亥冬至以次该陪祭陵因病不果承学录昌平李廷用先生慨然见代因赋二律奉赠","dynasty":"明","author":"林光","text":"衰残无力战刚气，俯就疲慵却谢公。雄伟山光心久贮，支离身病事难同。百灵守护坤藏处，万状盘旋梦想中。安得春秋驱瘦马，步随班末拜行宫。今人雅有古人风，仗义亲承一语公。蓬户独怜原宪病，羊裘谁与后山同。祥云远罩坤龙顶，淑气潜回律管中。光照铜驼连夜月，梦魂曾到广寒宫。"}