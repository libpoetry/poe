{"id":"713928","title":"奉答张观察枉顾沙亭村舍之作用韵","dynasty":"明末清初","author":"屈大均","text":"东海北海海之滨，文王不作归谁亲。太公渔钓奸西伯，美女奇物称三人。吁嗟文武师若此，何如墨胎二子仁。不才佯狂居南渎，食薇颜色能如春。东方每笑首阳拙，曾参亦讥黔娄贫。持蔬槁死宁不可，有母白发方九旬。使君轩车忽相访，鸡鸣犬吠惊乡邻。亥唐菜羹亦未设，荷蓧黍饭乃自珍。踰垣闭户岂中道，礼尚往来吾当循。威凤有德贵能下，神龙之性期终驯。使君吐哺向白屋，刍荛之智图咨询。庭前秋水漱白石，屋后乔松矗苍旻。物物可以代忠告，岂必有言书诸绅。驺忌鼓琴托讽谏，斲轮喻道偏如神。知公相契在默识，忘怀自此日以真。"}