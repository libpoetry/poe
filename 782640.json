{"id":"782640","title":"题阎佩升为卢公亮写岁寒图","dynasty":"清","author":"戴亨","text":"天台雁荡绝人境，沧洲渤澥无纤埃。身婴俗务不能去，目断神游心往来。阎公逸兴挥毫素，驱风走石沧溟开。不绘赤城霞，不绘桃与李。赤城霞色多变端，桃李繁华难久恃。泼墨写作岁寒图，凝云浩雪纷满纸。炎天凛凛肌粟生，眼底萧萧朔风起。何处高人抱膝吟，左有高山右流水。数点梅花亦可怜，冷艳幽香散庭戺。秃顶苍松不畏寒，槎枒老干巅厓里。深山大泽余所思，凤吟鸾啸天为低。但觉高吟玉屑飞，姓字不愿王侯知。我今泪尽梁山操，天涯僵卧复谁告。微名深愧鹤氅尊，东郭先生望晴曜。削籍归来悲白头，投閒空被山灵笑。"}