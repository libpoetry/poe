{"id":"1029472","title":"读邸报","dynasty":"宋","author":"裘万顷","text":"纷纷天下事，翻覆良难期。不知窈冥中，主张者云谁。工拙判两涂，人谋岂容施。得非欲平治，机缄遂潜移。目前三四公，并用无一遗。毋嫌滞一州，民实邦之基。乡来番江头，亲见国子师。德行渊与骞，千载如同时。斯人使临民，儿不赖母慈。人言致泰和，须索登皋夔。位崇泽斯均，否则失所宜。天乎傥人从，何时可臻兹。"}