{"id":"1117770","title":"家居三首","dynasty":"宋","author":"陆游","text":"清世念遗民，常情重老人。馈浆烦郡府，分胙愧乡邻。穫稻黄云卷，舂粳玉粒新。膨脝自摩腹，一笑欲忘贫。老眊诗名减，登临笑口开。酿泉为酒熟，倩鹤附书回。纱帽方簪菊，筇枝又探梅。清狂君勿笑，曾是薄蓬莱。蒲苇村深地，风霜岁晚天。溪柴胜炽炭，黎布敌纯绵。有客问奇字，无人嘲昼眠。谁言此翁老，怀抱尚超然。"}