{"id":"350185","title":"摸鱼儿·招同人集瘦秋香榭，因饯何诗孙、蔡竟夫，叠前韵","dynasty":"清代","author":"程颂万","text":"忒惊心、秋风又逼，酒边离思催醒。庭前几叶梧桐坠，错认寒鸦颤影。君意肯。怕裂芰裁荷，未识秋情性。月魂移进。只一个阑干，两重楼柱，花想隔帘靓。平生气，湖海元龙久孕。朅来都算平等。武陵溪上桃花桨，渔父渔娃能认。同掔镜。笑对舞山鸡，已自羞延颈。萍飘莫定。镇咨别添愁，忏愁消梦，同伴小窗凭。"}