{"id":"416263","title":"玉簟凉 重至金陵，寓斋寥寂，閒庭对月，凄然其为秋也","dynasty":"近现代","author":"吴梅","text":"深院停灯，但古月照檐，小步幽庭。西风梳短发，甚夜气冥冥。关山前度浪迹，旧巷陌可奈重经。谁念我，对露桐枯坐，凄数长更。平生、徵歌贳酒，年少俊怀，还负白下狂名。重游如化鹤，已弱海波腥。江表劫后寄旅，算影事客梦零星。身未老，正九秋愁展霜翎。"}