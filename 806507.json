{"id":"806507","title":"贺新郎五十八首 其五十","dynasty":"清","author":"蒋士铨","text":"笑别丹砂鼎。写仙宫、归来句漏，移家相等。新筑鉴湖三亩宅，合署蓬莱行省。暂住也、老天才肯。小院凉生人并坐，海棠红、偎热秋兰冷。靠一树、梧桐影。让人迤逦终南径。好夫妻读书双眼，都如明镜。雏凤声清依老凤，总角定簪红杏。背经史、银瓶浆迸，阶下宜男花又吐，小麒麟、以次争驰骋。添几个、擎珠媵。"}