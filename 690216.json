{"id":"690216","title":"东事有感四首","dynasty":"明","author":"张应申","text":"早传玄菟未消兵，青燧遥飞入帝京。锁钥九边烦指画，转输入道倚经营。将军苦战惟坚壁，使者空谈谩请缨。自愧纷纷随计吏，忧时何以策升平。南原失利忌书频，请室初收误国臣。轻甲未能航日本，重兵犹喜宿天津。军声夜掷波涛壮，阵气寒生岱岳新。安得老成赵充国，分屯坐拟净征尘。见说朝鲜自昔强，君臣端合死封疆。边风只是吹征旆，宫月何曾照战场。敢谓援兵宜鸷击，肯容狂寇故鸮张。遥遥念此萧条甚，谁上封书达建章。虎节鱼符出汉朝，东方杀气几时销。六千君子初辞粤，七十元戎拟渡辽。道远旌旗凌晓雾，令严刁斗肃寒宵。莫歌雨雪伤行役，圣主忧劳待赐貂。"}