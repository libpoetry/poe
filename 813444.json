{"id":"813444","title":"西梁山晚眺和友人韵","dynasty":"清","author":"李振钧","text":"天门两扇射晴晖，瞑色苍苍霭翠微。双镇中流排画出，孤帆一片载诗归。横江已断千年锁，擘华常开万古扉。回望翠螺如拥髻，朗吟谁揽谪仙衣。束住洪流闪落晖，丸泥封谷力犹微。吞吴望蜀神如在，临水登山客未归。虹吸惊潮趋石窟，鹘巢危岊守岩扉。由来设险非天堑，飞渡何人振铁衣。"}