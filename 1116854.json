{"id":"1116854","title":"司徒侍中杜正献公挽辞五首","dynasty":"宋","author":"苏颂","text":"具美生名世，熙工职代天。规模在台阁，风采著藩宣。大议方尊老，清时遽丧贤。无言桃李感，闻者共潸然。任重尝当国，功成急引年。荣华脱屣去，名节掩棺全。白日佳城远，清风举世传。诔终朝有法，大行特高前。当扆思遗直，推恩厚恤终。衮貂官秩贵，驷马葬仪雄。天老宵躔暗，高阳旧里空。从兹使车问，不似十年中。卜筑东畿谢事还，冥鸿高蹈孰能攀。朝廷宠遇三公礼，园馆优游十载閒。此日精诚骑列宿，他时歌咏叹颓山。虑终不及传家事，独有忠言贡九关。几杖初来宅次睢，孤生从此被深知。翘材馆盛亲师益，绿野堂閒奉燕私。恩纪难忘空陨涕，绪言如昨重铭肌。涣阳松柏无因见，延首东南倍怆悲。"}