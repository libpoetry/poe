{"id":"830585","title":"解连环·华阴道中咏冬雁。用玉田韵","dynasty":"清末民国初","author":"夏孙桐","text":"为谁来晚。甚玉关倦羽，恋群不散。认爪印、那计东西，正日冷山河，自嫌程远。剩字书空，祗伴的、疏疏星点。带边声几许，雪后上林，盼开愁眼。还惊岁华荏苒。已随阳信阻，岭梅遥怨。念此去、多少风霜，纵耽误秋来，料逢春转。柳岸烟行，待马首、那时相见。指落霞、一朵峰青，阵云漫掩。"}