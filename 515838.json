{"id":"515838","title":"吊胡叔心辞","dynasty":"明","author":"周瑛","text":"繄圣道之高妙兮，一贯万以无遗。自参赐之既远兮，何唯诺之声希。纷世儒之左见兮，犹夜行之未曙。伟程朱之正学兮，揭太阳于寰宇。闻夫君之蚤岁兮，尝执经于康斋。溯遗绪之渺渺兮，日窥伺乎圣涯。谓力行之有功兮，恶虚谈之无益。饬内外以交修兮，庶守尺而得尺。肆辩博以誇诞兮，匪予拙之不能。无实地以为据兮，竟何恃而有成。顾天理之粹精兮，寓人事之粗浅。惟粗浅之既得兮，乃粹精之可见。究君学之所至兮，虽浅深予有未知。考君学之所向兮，得正路亦又何疑。计积累之不已兮，当日跻乎远大。恨岁月之不延兮，欲深造而未艾。绿树兮沉沉，寒江兮水深。美人兮不来，泣下兮沾襟。远赙兮君屋，生刍兮一束。冥漠兮有知，鉴我兮衷曲。"}