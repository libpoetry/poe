{"id":"1144601","title":"古诗三首","dynasty":"宋末元初","author":"郑思肖","text":"笔田不丰年，百巧皆画饼。宿火潜永耀，奚慕脱囊颖。汲古饮玄味，至妙终身领。虚怀抱空明，爽语吐清泠。不将白日身，浪走红尘影。何当踏云飞，始信骅骝猛。醉歌京华春，行迈心摇摇。孤云未致雨，随风南北飘。王国天地极，斡运四海遥。城中百万户，飞檐插紫霄。倾金买谀噱，仰面气宇骄。不重读书人，研苦坐寂寥。我欲封绿章，天门高岧峣。岂抱浩然气，长年而渔樵。苍苍碧玉盘，乌兔东西跳。一气母群儿，各弄性情妙。雷动蛰龙飞，天老哀猿吊。俯首问洪濛，万古一长啸。"}