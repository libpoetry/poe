{"id":"900508","title":"四月二十日与客来城南积潦方盛湖光恬然如平时泛舟终日分韵得水字","dynasty":"宋","author":"张栻","text":"泽国盛梅雨，涨潦弥两涘。常时侵溢患，乃复到城市。纳湖迫西闉，冲突固其理。今年筑堤防，楗石细积累。艰辛迄崇成，龟鱼亦欢喜。节宣有程度，盈缩无壅底。昨宵水没岸，民居例迁徙。走马来问讯，屹若坚城垒。江涛从渺茫，湖光自清泚。小舟足游泳，新荷方薿薿。嘉我二三客，共此风日美。相期寂寞滨，雅意淡如水。念言堤防功，得失乃如彼。而况检身者，讵可忘所止。明朝更哦诗，斯言或当纪。"}