{"id":"737270","title":"甘泉汉瓦歌为侯官林同人赋","dynasty":"清","author":"查慎行","text":"林生老立专门学，金石遗文卷盈握。曾经从宦走长安，断碣残碑藓亲剥。昭陵迹废补亡阙，磨石山高穿硌确。冰霜裂面虎豹嗥，沙砾堆中拾完璞。摩挲铜狄自何年，万栋灰飞片瓦全。为按黄图考宫殿，始知地是汉甘泉。底平面正规而圜，肖形似镜还如钱。其高半寸径三寸，旁具轮郭中不穿。土花蚀后文留识，上有长生未央字。龙拿凤攫结撰奇，肉厚肌疏形体异。与人作砚不中用，抱质如初无变置。吁嗟乎杨刘不作识者希，时俗谁能辨真伪。巧多滋伪朴者真，此瓦人间盖无二。岂同冰井香姜阁，埏埴纷纷托疑似。劝生勿更加砻磨，本色须教存古意。生颔此语索我诗，我诗质直无姱辞。请烦拓致数十本，遍乞羊何共和之。或恐流传落人口，陶甄又复成今手。"}