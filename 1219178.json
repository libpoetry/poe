{"id":"1219178","title":"温日观画葡萄二首 其二","dynasty":"元","author":"郑元祐","text":"故宋狂僧温日观，醉凭竹舆称是汉。以头濡墨写葡萄，叶叶枝枝自零乱。陇酋时有连真珈，每欲邀师饮其家。路逢其人辄大骂，欲泄愤怒宁辞挝？鲜于爱师工字画，北面从师学波磔。写出葡萄皆法书，二王楷范从师得。困学斋前支离疏，师来或哭或歌呼。醒涂醉抹不可测，其言皆足警懦夫。先生弊庐耿家步，阿师旧日经行路。月落山空唤不应，尚想秋棚漙白露。"}