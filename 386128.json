{"id":"386128","title":"百字令·重帘休卷","dynasty":"清代","author":"刘炳照","text":"重帘休卷，又斜风细雨，清明天气。潘鬓沈腰憔悴甚，懒向石阑重倚。花落花开，月圆月缺，总是愁中味。相思何处，美人遥隔秋水。休说旧约寻芳，寒侵纸帐，醉昏昏思睡。底事流莺啼不住，又把离魂惊起。柳叶含颦，桃花含笑，顿惹伤春意。尺书谁寄，别情千缕难寄。"}