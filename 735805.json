{"id":"735805","title":"闻刘主事移疾将往苏门赋赠","dynasty":"清","author":"汪琬","text":"刘郎欲投效，去隐苏门山。区区青墨绶，弃擿如等闲。苏门自昔多幽趣，曾是孙登长啸处。山色遥连盘谷云，竹声半落淇园雨。秧苗参差槲叶齐，居人何减武陵溪。闭门自有飞花入，高枕常闻过鸟啼。刘郎乞身真不恶，葛巾布袍差足乐。案上频钞《内景经》，炉中祇养长生药。女能织帛男能耕，门生扶舁相随行。丈夫适意且如此，安用悠悠世上名。"}