{"id":"843219","title":"送孝达前辈巡抚山西","dynasty":"清末民国初","author":"陈宝琛","text":"朔风猎霜林，绳直城西道。去岁饯黄公，今晨送张老。帝心重岳牧，飞黄出内皂。救时亦已亟，报国未为早。太行扼右辅，斥塞列城堡。矧伊灾祲馀，疲忙待公保。儆贪讽硕鼠，敦俗诵山栲。殆将试吏事，岂为积资考？深恩恋觚棱，馀泪别亲好。苍茫万千感，一一上怀抱。频年托韦弦，斗室展汛扫。忧虞天心醉，歌哭俗眼媢。所期合英贤，补衮翊皇造。经术公最深，万言气雄颢。速夷求识面，重译购疏稿。夜阑论边事，对烛首蓬葆。每忆风雪中，交章吁青琐。浊浪绵神迹，浮云郁层昊。更生副容台，掌故恣蒐讨。过从六丈已，道义互灌澡。不畏萧艾滋，但愁乏香草。公行见王郎，一尊乐泮藻。勖哉岁寒心，不雕以为宝。"}