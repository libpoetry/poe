{"id":"318258","title":"宴清都·寄暹中故友","dynasty":"现代","author":"饶宗颐","text":"地僻生鼙鼓。哀时意、冷鸱寒兔宵度。乱离瘼矣，凉蟾何事，觑入庭户。云罗万里长空，算尚有、宾鸿作侣。漫记省、塞路崩榛，芜城鲍照曾赋。谁容倦客逃虚，幽兰未谱，寒雁先苦。羁愁万斛，枯禅寸抱，十年来去。高僧指点残塔，入梦里、神游旧处。问昔时、拚醉春风，柔条在否。"}