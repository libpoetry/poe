{"id":"814218","title":"满江红 重过粉坊琉璃街故居","dynasty":"清","author":"周之琦","text":"屋角高槐，闲问讯、宣南坊陌。记此地、琴尊跌宕，几年栖息。半剌相忘磨灭后，一家正好团栾日。任旁人、错比子云居，喧尘隔。离聚苦，无终极。生死恨，难抛掷。但天台重到，凄凉岑寂。芳草廊空蝴蝶化，茜纱窗冷蟏蛸织。叹乌衣、巷口燕归来，今成客。万古云霄，问一羽、何人当得。但随分、南州承乏，油幢画戟。假节文从炎汉仿，借绯句亦香山觅。尽翩翩、斜压帽檐攲，螭坳立。曾待漏，金门夕。曾视草，銮坡侧。却翻疑定远，功成投笔。麋鹿方惭簪绂系，貂婵那自兜鍪出。是虎贲、还是蔡中郎，君须识。小别庐山，惜真面、忘携粉本。费半日、东涂西抹，徒供一哂。有客同来吴季子，平生最识周公瑾。尽从旁、指示颊三毫，心难印。嘶骑发，装池进。踪迹远，须眉近。怕丹青见惯，因疑成信。他日重飞天上写，诸君但索图中骏。却翻猜、扇外放翁谁，惊相问。一磬僧房，记月下、人来款竹。还远致、秋塍珠宝，累累盈斛。红豆分拈花里句，胡麻共饱山中粥。更无须、乞米似平原，书成幅。蒿里唱，当年曲。萍梗系，谁家屋。望子猷门径，凄凉心目。过眼云烟朋辈少，打头风雪官程促。问劳劳、尘梦定何时，黄梁熟。旅食匆匆，话前事、齿芬犹结。忘不了、衙斋近局，消寒时节。馈岁相携春酿早，佐餐雅称冬春洁。未输他、松火玉织薰，桐严楫。吾旧里，樊江涉，今小筑，夷门接。甚杭州风味，尊前贪说。三载身惭东道主，片帆梦冷西湖月。但溪山、好处即家乡，休分别。"}