{"id":"846208","title":"折红梅 其四","dynasty":"宋","author":"无名氏","text":"睹南翔征雁，疏林败叶，凋霜零乱。独红梅、自守岁寒，天教最后开绽。盈盈水畔。疏影蘸、横斜清浅。化工似把，深色胭脂，怪姑射冰姿，剩与红间。谁人宠眷。待金锁不开，凭阑先看。曾飞落、寿阳粉额，妆成汉宫传遍。江南风暖。春信喜、一枝清远。对酒便好，折取奇苞，撚清香重嗅，举杯重劝。"}