{"id":"401826","title":"东岳集五言杂咏六首","dynasty":"民国末当代初","author":"俞平伯","text":"茅檐绝低小，一载住农家。照影西塘水，贪看日易斜。东岳庙恢扩，闻当街北头。何年消劫火，空以集名留。樱子黄先赤，红桃间绿桃。塘春嬉扁嘴，延颈白鹅高。明日当逢集，回塘撒网赊。北头卖蔬果，南首市鱼虾。小灯易明灭，娇怯怕风侵。欲破周遭暗，荧荧藉尔深。窗小光难透，门低久立童。高粱麻杆热，烟焰起熊熊。"}