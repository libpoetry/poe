{"id":"599220","title":"就芝颂","dynasty":"明","author":"霍与瑕","text":"兀兀者山，胡然其崇。篑土之阶，卷石之丰。君子介祉，善积之隆。君子积善，自祖徂孙。何以占之，吉梦斯频。其梦维何，祖锡之勤。锡之斯何，滋华莘莘。蔼其在庭，有馥其芳。亦既觉止，芬馨不忘。世祖之泽，念祖之德。慇斯勤斯，作亭翼翼。既有嘉构，植芝其畔。而培而灌，滋之九畹。惠风徐来，其香载院。我有嘉宾，于焉泮涣。既饮其坠露，复纫以为佩。脩我懿淑，皇祖时对。子子孙孙，式仪式类。昌炽而臧，有引勿替。本枝奕叶，蕃茂靡秽。凡百君子，闻风咸喜。作之好歌，以彰其美。谁其颂之，勉衷者子。聿追来孝，在潘氏孙子。"}