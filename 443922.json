{"id":"443922","title":"悼母","dynasty":"当代","author":"熊盛元","text":"至而不可加，往而不可还。风木何萧萧，烛泪何潸潸。母昔生我日，烽火照雪殷。上元灯惨惨，西江血斑斑。最忆灾荒时，饿殍横道间。一家肠辘辘，劳瘁那得闲？未几劫乱起，流放彭蠡湾。骨肉各异县，微命若草菅。迨及返桑梓，秋霜悴衰颜。萱堂春晖满，兰桂中庭环。遽尔驾鹤去，九霄列仙班。幽明路长隔，怅然望蓬山。"}