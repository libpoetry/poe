{"id":"1063644","title":"廓然送僧之邵武颇叙宗族以自激劝次韵","dynasty":"宋","author":"释德洪","text":"道人秀杰僧中龙，挥斤八极转苍穹。虽然削弱不胜服，童稚亦可揕其胸。世人徒见例秃发，安知璞玉混铅铜。顾君自是无营者，千山何事来匆匆。山衣一披出松际，萧然自有清散风。我狂如君不知耻，驽力亦须追高踪。作诗颇亦叙宗祖，秀气杰句争豪雄。读之吐舌颈为缩，忠义能尔形于中。初如迷径失向背，忽得车首分西东。从来惷直失计置，猬头但可衲帔蒙。饭馀便寝百无事，可以傲视金盖重。乃今得名齐物志，激快如鸟初出笼。愿君勿复忘此语，他年吾欲观事功。"}