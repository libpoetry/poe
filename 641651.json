{"id":"641651","title":"次韵俞仲基寄颙天际","dynasty":"明","author":"董纪","text":"君子当避路，狐狸正纵横。日月虽丽天，不照覆盆明。颙师释门老，久断世俗情。黄金来布地，白马先驮经。书逼智永真，诗得惠休清。贪嗔了不起，怨尤何自生。彼心或有竞，我意终无争。猝然蹠犬吠，猿鹤还失惊。此辈远为贵，何须问君平。曲直与是非，乡邦自有评。及归舆人喜，裹茶就师烹。仰笑看中秋，几何亏复盈。"}