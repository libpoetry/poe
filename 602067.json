{"id":"602067","title":"游华岳","dynasty":"明","author":"李学一","text":"生平慕奇性，梦寐太华山。兹晨偶经过，驻马事跻攀。一径崎斜入，群峰嵂萃环。洞中新泉急，石上古苔斑。行行桃林境，复过沙罗湾。希夷有石室，蜕去永不还。遥望莲花峰，岧峣彩云间。白帝与玉女，窈绝非人寰。鸟飞无倦翮，猿登有愧颜。悬崖绝去日，穷探才所难。拄杖下山麓，回首眺玄关。多谢列仙人，相从未可閒。"}