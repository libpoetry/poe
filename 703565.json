{"id":"703565","title":"赠海城王令公五首","dynasty":"明","author":"释函可","text":"三年前此飘花雨，今日来看一县花。旧户新氓俱乞遍，一瓢直入到公家。衙斋如水小窗虚，一局残棋一卷书。未见便知非俗吏，祇疑丁令旧仙居。天明野外劝农回，又向城头辟旧莱。才欲关门看宋拓，忽闻吏报老僧来。不嫌粗粝分僧钵，竹院过寻日日閒。更欲论诗情未慊，几回骑马入深山。鸣琴关镇晓风清，携得弦歌遍海城。父老岂长看昼锦，中原最苦是苍生。"}