{"id":"595345","title":"无人","dynasty":"明","author":"吴旦","text":"朔月无弦杀气多，胡儿策马如掷梭。朝射双狼暮射虎，弯弧百万窥黄河。李陵战没二师走，一夜关门惊失守。临洮坚壁待天兵，将军十道出长平。觲弓羽箭照天地，联翻转战不留行。麾下晓遮当户骑，先锋夜拨骨都营。蚩尤入昴胡当灭，胡骑散乱胡兵折。边风飒猎骝马骄，万里长嘶饮胡血。阵略閒收虎豹韬，笛声细弄关山月。朝那之北胡尘清，捷书旁午报承明。十年塞下操戈客，白首无劳事战征。"}