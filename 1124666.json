{"id":"1124666","title":"雪后赠雪苑师","dynasty":"宋","author":"夏竦","text":"雪山修道六年成，云满长空雪满庭。便向个中登觉地，何须腊月待明星。玉界琼田万顷平，一年光景一番新。苑中又见梅花发，信手拈来总是春。千嶂崔嵬雪里看，东风一夜捲馀寒。岩前溜玉知多少，涨起西江十八滩。老去方知行路难，此心正要觅人安。室中半偈如闻得，便作当年立雪看。"}