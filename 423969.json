{"id":"423969","title":"夜飞鹊·五年五月七日读邸报，哀袁慰庭","dynasty":"近现代","author":"马叙伦","text":"晴窗睡初稳，欢梦刚浓。佳境渐到巫峰。蜂媒蝶使殷勤说，西家曾见朦胧。相推又还俯首，任锦裆乍褪，绮带轻松。心头颤乱，恐鸾衾飞落余红。何事骤来山雨，惊破觅无踪。何处重逢。空惹恹恹春病，琼篝麝尽，宝瑟尘封。向谁行诉，只斜阳、冉冉怜侬。最销魂，高树初蝉乱咽。"}