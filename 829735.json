{"id":"829735","title":"次韵和陈巢南岁暮感怀之作","dynasty":"清末近现代初","author":"柳亚子","text":"朔风凛凛天如死，和汝新诗忍放歌。沧海横流原此际，疾风劲草已无多。风鸾罹网全身少，魑魅骄人奈尔何。我欲天涯求死所，十年磨剑悔蹉跎。匈奴未灭敢言家，揽镜犹言鬓未华。赤县无人存正朔，青衫有泪哭琵琶。入山我愿群麋鹿，蹈海君应访斗槎。留得岁寒松柏在，任他世网乱如麻。"}