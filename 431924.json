{"id":"431924","title":"怀人绝句十六首 瑗仲师","dynasty":"近现代","author":"严古津","text":"文体江河万古流，迩来应白九分头。既今明我长相忆，入梦吴淞百尺楼。缝月裁云意度深，曾教樱海播词名。里湖水面风荷举，肯貌云鬓付小生。清风朗月未模糊，记得当头侍酒壶。认取词人情话好，前身泗水一潜夫。葛岭高居几度霜，春风词笔写钟王。难忘海上分离日，记入湖州弟子行。牙刻年年留手痕，印人铁笔别开门。须弥芥子谁摩说，目击应知道验存。门外琴河水漫流，秋风乘兴弄扁舟。商量旧学新来少，腹痛曹公过鳞楼。江头把酒细论文，师友相兼合是君。一样怀人并得句，陶潜卷里有停云。万里相思一见难，鸣廊风雨荔枝丹。故人梦路如相访，摩诘斋居五月寒。伐木丁丁乌自呼，湘兰楚竹画相娱。别来几见当头月，望断长天雁字无。故人蓦直返长安，万水千山侧帽看。昨夜故园深积雪，右军书札戒凝寒。清纱步障忆挑灯，道蕴谈锋我自膺。今日人衰才易尽，相逢恐作哑羊僧。中表情深有宋侯，新来应是释幽忧。金陵好景今堪画，秋老钟山归叶楼。皋桥赁庑老生涯，铁网珊瑚未足夸。珍重闺中传粉本，一枝花影自名家。为有名言日出新，侯生梅壮性情真。劝君且下南禅寺，莫作庐山社里人。淮流一棹去匆匆，鼠尾松煤老画工。记得当年初夏日，水边石上坐从容。老我行骸似病梅，慰来三径长荒苔。一年一度劳存问，正是行人万里回。"}