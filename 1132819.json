{"id":"1132819","title":"伯劳","dynasty":"宋末元初","author":"于石","text":"呜呼有生初，蠢蠢不知几。血气均有欲，扰扰靡穷已。伯益烈山泽，庭氏挟弓矢。驱除或未尽，遗类复纷靡。岂惟枭鸟恶，亦有伯劳氏。琐琐至微物，凶悖乃如此。不思天壤间，万物虽异类。子之于父母，恩爱均一理。卵翼哺尔成，胡为遽忘义。昔闻乌反哺，羔羊能跪乳。蜂蚁识君臣，豺狼知父子。寄语当世人，为此勿为彼。"}