{"id":"1109614","title":"同持国过江十新作池亭三首","dynasty":"宋","author":"刘敞","text":"筑榭因高柳，疏泉激浅沙。登临容展席，游泛足浮槎。露盌涵醇醴，冰盘饷美瓜。爱君难兴尽，未醉惜还家。菡萏千枝发，池塘五月秋。香繁初过雨，影密欲藏舟。鱼跃知琴乐，鸥飞为客留。江湖未成往，愧此意悠悠。吏隐由来事，郊居故自宜。池台随意定，泉石象天为。珍树移时语，清风竟日棋。市朝情久厌，野老不相疑。"}