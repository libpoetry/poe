{"id":"691832","title":"春游篇二首","dynasty":"明","author":"李梦阳","text":"东气散广陌，北杓栒青陬。美人惜春阳，鸣鏕事遨游。遨游览万物，纡迟驻道周。京邑蔼九衢，合沓喧轮驺。黄鸟集于林，碧草生御沟。御沟多垂杨，芳树夹朱楼。卑崇冒休泽，郁哉帝王州。朝游东市陌，暮出北城衢。夕林何嵚岑，华月耀西隅。宵征溯皇垣，回策遵玄湖。春冰日以薄，凫雁聚喧呼。逶迤浦溆贯，金刹据中区。前有三石梁，宛若垂虹纡。却顾云中观，翳翳蔽松榆。"}