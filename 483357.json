{"id":"483357","title":"未央宫瓦头歌","dynasty":"明","author":"贝翱","text":"赤龙西飞入咸阳，乌骓喷火焚阿房。阿房已灰骓亦逝，渭水参差开未央。未央宫殿中天起，乃公见之怒仍喜。壮丽方推相国能，万户千门从此始。南山相对双阙开，函关夜启候王来。奉觞殿上呼万岁，拔剑砍柱何雄哉。玉阶一污新都履，旧宅重开洛阳水。东西照耀四百秋，汉基半与周基似。长杨昨夜西风早，锦幔椒涂迹如扫。谁言长乐殊未央，回首青青千里草。可怜遗瓦至今存，古今不剥莓苔痕。铜雀有歌哀白日，鸳鸯无梦到黄昏。梁园老人爱奇雅，锦囊得之百金价。茅斋风雨伍陈玄，犹作金人泪□泻。朝来拓得寄江城，旧物相看无限情。白发张衡足愁思，何人相与话西京。"}