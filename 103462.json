{"id":"103462","title":"次韵和司马君实同钱君倚二学士见过","dynasty":"宋代","author":"梅尧臣","text":"栖栖太学官，日厌尘坌积。朋游绝经过，都未昧相识。幸得养疏慵，不能事役役。天京二贤佐，向晚忽来觌。笑我似庐仝，环然空四壁。只欠长须奴，诉尹恶少摘。移榻近檐楹，谈诗俄至夕。回车闾巷隘，跛马愁所历。明朝看苍苔，已觉生辙迹。"}