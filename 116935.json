{"id":"116935","title":"刘伯寿秘校","dynasty":"宋代","author":"张耒","text":"将军卷金甲，独卧嵩山阿。千金买蛾眉，昼夜饮且歌。时平武库锁，赂买戎狄和。不复用英雄，惜哉双鬓皤。延我寒夜欢，清尊不辞多。壮气老未已，醉来须屡摩。充国年七十，立功未蹉跎。我欲劝公起，拂尘挥旧戈。公言一世中，欢乐能几何。安用身外名，功高竟消磨。家住太室阳，开门对嵯峨。嘉肴荐尊俎，有酒如江河。度曲得新声，词成自吟哦。乐此常不足，尚安知其它。我愕不知答，高贤固殊科。马援喜功名，旅死遭讥诃。陶潜虽放情，但为硕人过。公于二者间，安处行逶迤。寒厅有修竹，野泉涨微波。不厌徒驭勤，高车幸来过。"}