{"id":"1121401","title":"端午帖子 皇后閤五首","dynasty":"宋","author":"欧阳修","text":"茧馆覆柔桑，新丝引更长。纫为五色缕，续寿献君王。槐绿阴初合，榴繁艳欲然。翠筒传角黍，嘉节庆年年。烟含玉树风生细，日永宫花漏出迟。深殿未尝知暑气，水精帘拂砌琉璃。玉壶冰彩瑩寒光，避暑宸游乐未央。采艾不须禳毒沴，涂椒自已馥清香。兰苕擢秀迎风紫，槿艳繁开照日红。嘉节相望传有旧，深宫行乐自无穷。"}