{"id":"539176","title":"内乡李翁少偕计公车不第遂弃归以长君翰林封顾翁时时称乡贡进士扁舟见访谈诗论世事多感慨不平语于其别也赠之一诗","dynasty":"明","author":"王世贞","text":"拂袖公车成隐心，玺书元解觅山深。逃名不作唐供奉，得句还称李翰林。老向唾壶翻击节，愁来挟瑟问知音。丹崖丹水春何限，莫忆寻常卖骏金。"}