{"id":"1109286","title":"夜三首","dynasty":"宋","author":"刘攽","text":"积水浮南极，流沙聚客亭。暝闻渔父曲，秋揖老人星。初月霜华薄，孤山石黛青。天高多影响，彷佛见湘灵。凉风吹素月，深夜欲眠时。露自入秋白，漏从前日迟。河光如剑直，萤影似星移。多少流年感，闻蛩辄易悲。流云卷残雨，初月净中宵。秋色河汉白，凉风星斗摇。暗萤犹奕奕，高树独萧萧。客鬓非松柏，何时得后凋。"}