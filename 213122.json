{"id":"213122","title":"新雁过妆楼·梦醒芙蓉","dynasty":"宋代","author":"吴文英","text":"梦醒芙蓉。风檐近、挥疑佩玉丁东。翠微流水，都是惜别行踪。宋玉秋花相比瘦，赋情更苦似秋浓。小黄昏，绀云暮合，不见征鸿。宜城当时放客，认燕泥旧迹，返照楼空。夜阑心事，灯外败壁哀蛩。江寒夜枫怨落，怕流作题情肠断红。行云远，料澹蛾人在，秋香月中。"}