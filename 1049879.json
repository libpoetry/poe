{"id":"1049879","title":"送梅直讲","dynasty":"宋","author":"郭祥正","text":"青风吹天云雾开，仙人骑马天上来。吟出人间见所不可见，常娥织女为之生嫌猜。织女断鹊桥，常娥闭月窟，从兹不放仙人回。一落人间五十有四载，唯将文字倾金罍。李白佯狂古来少，骑鲸鬣鬣飞沿洄。杜甫问讯今何如，应为怪极罹天灾。公乎至宝勿尽吐，吐尽吾恐黄河水决昆崙摧。天穿地漏补不得，女娲之力何可裁。长安酒价不苦贵，风月但惜多尘埃。醒来强更饮百盏，酣酣愚智宁论哉。"}