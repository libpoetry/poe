{"id":"1123481","title":"次韵郑逢辰直阁迁新居","dynasty":"宋","author":"赵彦端","text":"早向承明倦直庐，萧然林下十年书。便名盘谷虽恶可，閒赋斜川岂不如。山拥北窗凉雨后，月生南浦夜潮馀。江湖必有从公者，风际挐音傥是欤。生当带索守林庐，不合轻抛种树书。贺燕得公真是乐，弊貂将我竟何如。殊乡更觉邻为贵，晚岁深期烛有馀。上下床閒相去几，未知梦觉孰非欤。"}