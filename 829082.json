{"id":"829082","title":"垂杨百柱楼感事（十八首选四）","dynasty":"清末近现代初","author":"朱青长","text":"姜桂风雷两不凡，蓬蒿时局听谁芟。焚驱虎兕貔貅纛，针割龙蛇日月函。一字灰钉苛史笔，满身尘垢老征衫。舞台丝竹生啼笑，拟作悲歌付阮咸。绝少英雄值一文，自张旗鼓树孤军。荒村买棹寻诗瓮，香土携锄觅酒坟。如见肺肝南海帝，相为饥渴北城君。腥波浊浪茫无际，可见长天有片云。草草还山易姓名，玄玄天眼十年青。楼嫌地狭分峨岳，家倦山居念洞庭。龙性只宜江海阔，鲛渊长笑水波腥。固穷无碍苍生苦，独倚斜阳上小亭。座外群龙好舞戈，南征江海北争河。别来大国成焦壤，何处名山可烂柯。与世低昂充酒怪，为人歌哭中诗魔。幽州剩稿南归集，唱入秋坟死鬼多。"}