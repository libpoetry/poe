{"id":"1053226","title":"次韵顺上人登寿宁阁","dynasty":"宋","author":"释道潜","text":"昔过广陵日，兹楼亦盘桓。飞甍切星斗，鸿鹄争危栏。恍若随扶摇，九万直上抟。下视古帝基，萧条空湠漫。当时竞豪华，人物镂绮纨。孰谓千载后，故宫半耕残。城西旧辇道，缭绕犹屈盘。咫尺见萤苑，枯桑生昼寒。阎闾岂复隘，狐兔穴已宽。楚楚但乔木，萋萋无寸山。苟非壮士怀，往往不忍看。青旗催画角，回首送飞翰。"}