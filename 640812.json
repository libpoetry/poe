{"id":"640812","title":"答衍公约看杏花","dynasty":"明","author":"童冀","text":"城南招提红杏花，春风岁岁开晴霞。燕城自昔少春色，出门开眼惟风沙。去年抱疾卧官舍，闻道花开已花谢。东君不念客乡愁，十日春光不相借。起来绕树行叹嗟，落红满地春日斜。旋掇残英寘怀袖，留得馀香归瀹茶。今年二月春光早，花开更比年时好。出门十日九愆期，复恐韶华閒过了。一年春事寒食天，节物惊心思少年。扬鞭载酒城东道，䌓华一梦随飞烟。即今老作他乡客，每藉春光慰离索。裁诗先为报花神，莫教一夜东风恶。"}