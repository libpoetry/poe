{"id":"1129421","title":"次杨绵州韵二首","dynasty":"宋","author":"释宝昙","text":"夜潮明日浙东西，故国征鸿各自归。白璧一双唯我在，行年六十似公希。人生自是专城贵，道眼何曾与世违。剩种春风付桃李，等闲人共惜芳菲。我自吴头楚尾来，射工一见故相猜。文书已作牛腰束，阊阖仍须燕尾开。江近危楼才咫尺，眼悬落日殆千回。名成莫讶归来早，要学峨嵋翠作堆。"}