{"id":"682358","title":"自端溪溯流还石洲江上杂咏四首","dynasty":"明","author":"区大伦","text":"封壤从知羲叔还，皇风亦在有虞间。汉家霸业何须论，西出楼船过锦山。灵羊东尽水为乡，两岸风传橘柚香。在处芷兰供客佩，教人无那说潇湘。神仙应只在人间，尽说观棋去不还。寂寞霞踪谁过问，舟人指点烂柯山。长江面面接蘋洲，阳鸟偏多水国秋。桂楫兰桡冲不散，枉教回雁说衡州。"}