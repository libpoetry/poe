{"id":"793052","title":"忆昔行三首 其三","dynasty":"清","author":"王润生","text":"忆昔吾年十四五，干戈飘荡丁百忧。蹉跎乾荫又旋失，拊我畜我维母留。时艰斗米钱八百，寻常一饭劳绸缪。生计尽出母十指，机声晨夜无停休。母病一日废操作，举家饥困啼啾啾。母闻儿啼为强起，机丝重理宵镫篝。更出看囊钱数个，命市不饦聊充喉。儿既得饱惟慢游，母恐儿贻门户羞。补缉楹书就外傅，节缩缣帛供束脩。吁嗟呼，母之爱儿无不周，儿之报母无一酬。白头空洒孤儿泪，江水滔滔不尽流。"}