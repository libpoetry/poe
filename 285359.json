{"id":"285359","title":"木兰花慢·偕耿庵辟疆简庵然父石君泛湖有作即赠耿庵旋里","dynasty":"现代","author":"胡先骕","text":"万荷香泛处，箫鼓涨，木兰舟。看柳线藏鸦，菱丝匿蝶，翠湿烟浮。风飘，满湖笑语，更何人、隔水度清讴。一棹银波荡暝，几家琼月当楼。休休，待数前游。哀乐话，总牵愁。记俊赏年光，雪鸿影事，都付东流，幽忧，等閒漫理，算今宵、短景许淹留。莫唱阳关怨曲，沧江容约盟鸥。"}