{"id":"720677","title":"桂枝香  二首 其二","dynasty":"明末清初","author":"屈大均","text":"菱塘北角。笑春蜕未肥，秋蜕方软。才是禾茎露冷，荻花霜晚。膏成榴子筐筐足，把玄黄、月黄同满。虎头潮退，篝灯照取，水村腥遍。喜更有、金华火脔。与海镜甘分，河豚香乱。频学芙蓉沉醉，不须人劝。渔家最好真风味，就松江、莼脍谁换。季鹰归未，秋来能到，我加池馆。"}