{"id":"1225392","title":"宿杨大使书斋晨起画扇","dynasty":"元","author":"朱德润","text":"关河月落星垂空，怒蚊如雷窥帐中。屋头初日炎雾起，坐想冰雪撑心胸。人间能消几炎热，竹马小儿成老翁。百年事过只如梦，痴蝇著人欺睡浓。素纨入手意萧爽，挥斥暑酷无馀踪。昔闻误笔王大令，我亦写作双长松。他时爱画不爱扇，梧桐叶落生秋风。"}