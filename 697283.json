{"id":"697283","title":"于生高冈以早春九日初度赋赠二章","dynasty":"明","author":"胡应麟","text":"东来紫气绕华筵，玉舄飘飖大海?。九叶蓂舒元旦后，千秋桃熟早春前。驰心高密谈兵夜，屈指重华谒帝年。试问嘉名悬锡处，桑弧晴色广陵悬。玳瑁堂开霁雪凝，百壶春酒照如渑。断冰奇句推良史，明月新篇和武陵。鸿雁渚寒劳梦寐，凤凰池远待鶱腾。追欢况值梅花早，倚啸晴空望玉绳。"}