{"id":"1121583","title":"依韵酬府判庞醇之见寄","dynasty":"宋","author":"范仲淹","text":"二十年前已定交，而今鹏鴳各逍遥。但能贾傅亲前席，何必萧生意本朝。直节羡君如指佞，孤根怜我异凌霄。莫将富贵移平昔，彼此清心发半凋。吴门歉岁减繁华，萧索专城未足誇。柳色向秋迎使馆，水声终夜救田车。丘山在负思朝寄，毫发经心愧道家。不似桐庐人事少，子陵台畔乐无涯。"}