{"id":"1111168","title":"送鲍清卿运干调官还里二首","dynasty":"宋","author":"许及之","text":"笔端有印印金泥，榜榜名高米样齐。两郡漫游官似水，七阶懒觅荐为梯。登瀛已近帆惊转，入幕虽卑首愿低。举士引嫌堪自愧，眼看湖海放凫鹥。家住城南水竹村，羡君月榭与风轩。头颅已料书生骨，言语难酬明主恩。何日致还归里社，也教依样买山村。弹边求炙君怜我，许种名葩寄后园。"}