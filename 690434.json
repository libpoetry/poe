{"id":"690434","title":"登金山寺四首","dynasty":"明","author":"张萱","text":"阔岸连瓜埠，孤标控润州。龙宫鳌并驾，鲛室蜃为楼。隔浦夕阳下，他山独树秋。不须鞭石去，此地有丹丘。水国开金界，江天耸玉台。中流双砥柱，一水两蓬莱。古刹临无地，毫光接上台。凭高最箫瑟，风雨隔江来。照水烟鬟矗，凌波玉笋孤。更疑北海若，擎出碧珊瑚。日落蛟龙立，天高鹤鹳呼。钟鸣僧不语，寒色满菰蒲。海口霞明树，波心月渡僧。拂云高顶竹，照水下方灯。天远孤城壮，潮平怪石层。閒过竹院话，净饭共南能。"}