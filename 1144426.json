{"id":"1144426","title":"绝句留别善之仲实并呈松涧云仲无逸四首","dynasty":"宋末元初","author":"陆文圭","text":"今夜征帆浅渚边，何时樽酒落花前。白云绕舍归心切，不为春林听杜鹃。手拈花草弄春愁，儿女安知稼穑秋。山北山南游未遍，归欤且复事西畴。江上春云生暮寒，故城回首离长安。残桃剩柳应无分，留与诸君取次看。老桧荣枯不计春，好花开落止经旬。莫将文翰誇馀子，共拟勋名及古人。"}