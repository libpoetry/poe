{"id":"1095920","title":"续当涂别驾林率庵赋谪仙李翰林","dynasty":"宋","author":"释居简","text":"龊龊复龊龊，未死如未生。公去月明在，留得青山茔。青山倚公高，屹立千载英。翠巘拓吟垒，飞瀑按酒兵。行客一仰止，折几鄙吝萌。狂歌长短吟，迈古日月明。俊逸兼鲍谢，丽则侪云卿。骅骝博艳姬，土苴群方兄。节峻玄霜严，义重紫禁轻。酹土土长燥，雷魁何由平。生男禁多才，此话闻阿庚。真才弃如土，大厦谁支倾。不用谢安石，大雅空垂名。"}