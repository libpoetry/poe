{"id":"684027","title":"寄顾山甫","dynasty":"明","author":"王世贞","text":"君是吴阊人，不踏吴阊迹。野菜佐蒸藜，一饱枕白石。岁邸偶相见，眉宇寒山碧。却笑柴桑叟，被人唤彭泽。名者果何物，于身了何益。新诗不杜机，终难辞物色。晨起便无营，宁为晚饔计。青山不碍人，藜杖信所憩。酒半双颊红，往往吐豪鸷。譬彼咏荆卿，毫端剑光至。调笑主人公，侠儿谢都尉。但作蓬户观，朱门岂为累。"}