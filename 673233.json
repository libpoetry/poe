{"id":"673233","title":"题李在所写山水图","dynasty":"明","author":"樊阜","text":"龙眠孙子艺精巧，胸次冰渟照秋昊。尺缣写出溪山图，幻景无殊真景好。高阁凭空寒翠霏，松阴石磴苔花微。颠厓走瀑响晴雨，老树欲作蛟龙飞。前溪茅屋人声静，石步篱边系渔艇。白鸥眠稳鱼不惊，斜日沙汀落云影。云逵有客兰薰襟，酷好此图如好金。泮署春风暖吹酒，题诗谢客还长吟。"}