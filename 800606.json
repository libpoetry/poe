{"id":"800606","title":"断砚歌为姜西溟先辈赋，砚为家梁汾舍人击碎","dynasty":"清","author":"顾图河","text":"姜侯砚小才如掌，玉腻金清世无两。隃糜发采宣毫爽，酒半传观各夸赏。舍人怒起夺之急，嫚骂何堪一钱直。奋捶顿似玻璃拆，满座失声留不得。物之成毁有由然，舍人辩口方便便。君不见姜侯醉作草圣狂而颠，怒倪跁跒龙蜿蜒。又不见姜侯著书卷几千，抵突彪固追谈迁。脱手便有风雷缠，庙堂颇复急此贤。诸公百僚压其巅，禄米不救饥窘煎。焉用此石空钻研，羁穷白首默自怜。呜呼胡琴摔破不复弦，唾壶口缺那更全。姜侯乃煎麟角凤觜之胶重缀联，玉蜍吐水调松烟。摩挲自谓石可田，石乡可游吾老焉。"}