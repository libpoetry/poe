{"id":"258006","title":"利涉道中寄子端","dynasty":"金朝","author":"周昂","text":"行武昌，望利涉。高青烟，低白雪，冈陵瀰漫沟浍灭。氤氲冷日从东来照我，清影忽作溪水卧明月。凌兢羸马猬毛缩，诘曲微行蛇腹裂。遗鞭脱镫初不知，指僵欲堕骨欲折。毡裘毛袜良可念，我自无备谁从辍。人家土榻借微暖，坐久清冰落须颊。黄花臞仙怯风驭，久向笙歌窟中蛰。径须持此远相饷，一洗夜堂花酒热。"}