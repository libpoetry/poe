{"id":"688114","title":"西湖竹枝词五首","dynasty":"明","author":"朱朴","text":"湖头春水绿于苔，滉漾绿酒浮金杯。瞰湖楼子知多少，扇扇红帘影倒开。谁家女儿金缕衣，银瓶庙里插香归。素罗团扇纤纤手，笑指鸳鸯作对飞。麦岭风吹小麦花，古藤乔木路三叉。千年玉骨湘累墓，万里坚城少保家。阿侬家住湖水傍，菰米莼丝野饭香。猫头紫笋尺围大，沙角红菱三寸长。郎从湖上打鱼虾，妾在湖边只浣纱。生长不离湖水上，涌金门外是侬家。"}