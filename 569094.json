{"id":"569094","title":"游燕子矶即事","dynasty":"明","author":"王世贞","text":"遥望北郭门，逶迤带崇墉。东峰矗灵祠，西岭梵音宫。双阙排云上，表里瞰大江。奇石缘其址，磈怪含玲珑。呼觞慰登顿，语笑方从容。阴云翳白日，四起不周风。帆樯交凌乱，号呼莫可从。挥金募篙师，飞楫挽危篷。起者十二三，余已鲛腹中。人命在须臾，万变靡不同。夜草乞骸章，晨兴附征鸿。"}