{"id":"564751","title":"送李海楼之襄阳歌","dynasty":"明","author":"孙承恩","text":"襄阳江水扬洪波，襄阳之山高嵯峨。跨荆引蜀控南北，地重物蕃当险扼。名邦作牧须俊贤，吾松李侯无与肩。刑书三千浩云烟，侯也一一能精研。况侯壮年才力富，心地炯炯涵秋露。致身金紫非偶然，千里骅骝见高步。小施大受理则优，恢恢眼底无全牛。退食自公多暇豫，不妨吊古还寻幽。卧龙冈上秋云冷，堕泪碑前芳草暝。鹿门月色自古今，习池风光谁管领。羊葛勋名传不诬，期侯将来名与俱。若过习池就试问，还有高人庞孟无。"}