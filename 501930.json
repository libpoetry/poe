{"id":"501930","title":"题虞侍讲书白太傅八渐偈","dynasty":"明","author":"释妙声","text":"香山居士八渐偈，青城先生隶古书。金薤琳琅殊可爱，文章官阀总相如。白云开士成都客，同是青城故乡陌。天藻亭深翰墨香，法云地古天花白。白云悠悠去不返，橘树彫伤坐成晚。满把空怀明月珠，招魂谁洒雕胡饭。古人事佛今人非，二老风流今古稀。大胜潮阳韩刺史，晚因闻道却留衣。"}