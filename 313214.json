{"id":"313214","title":"木兰花慢·七夕偶述","dynasty":"现代","author":"潘飞声","text":"又秋期似旧，惊心事，倩谁商。忆年年佳约，兰闺瓜果，同炷炉香。韶光。等閒过眼，便人间、天上信茫茫。愿乞仙槎渡我，琼台去挹风裳。空房。未忍理瑶箱。钿盒枉收藏。算半钩凉月，一枝残烛，照尽凄凉。啼螀。劝人觅句，怕追寻、重断旧回肠。不待双星卧看，呼鬟悄掩红窗。"}