{"id":"803561","title":"望海潮 题来青阁","dynasty":"清","author":"邹显吉","text":"暖风迟日，五侯池馆，帽檐欹侧频游。金雀翠鬟，文犀斜领，一行齐上帘钩。著处总温柔。记乌丝醉染，嘱咐亲收。屈指重来，今生不拟负风流。十年空敞貂裘。早高梧叶落，只索归休。蛛网罥檐，燕泥涴座，更谁同倚妆楼。暝色不胜愁。叹篆香心字，灰冷难留。试觅题笺，泪痕还染佩囊不。"}