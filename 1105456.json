{"id":"1105456","title":"挽宋尚书余公二首","dynasty":"宋","author":"方逢辰","text":"时样多求赫赫声，惟公独韫玉精神。传无房杜可书事，心即羲皇太古人。日月升时先奋翼，风云浓处忽抽身。苍苍忍夺客星去，却使凌烟忆老臣。扁舟一叶掠垂虹，因泛江莲得识公。千里军民安席上，一年宾主坐春中。斑催紫橐朝天近，梦到黄粱霍地空。契阔真情言不尽，只将楚些寄东风。"}