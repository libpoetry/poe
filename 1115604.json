{"id":"1115604","title":"和张功父梅诗十绝句","dynasty":"宋","author":"杨万里","text":"今岁柴车总未巾，孤山龙井不曾行。老无半点看花意，遮莫明朝雨及晴。道山堂后数株梅，为底偏于雨里开。到得晴来无一朵，乱飞白雪点苍苔。不是春光不早回，却缘春雪勒疏梅。诗人纵有催花手，有雪堪推花只推。淡淡梅花不要装，真珠楼阁水精乡。骚人词客犹愁冷，紫蝶黄蜂更敢忙。东皇岁岁驾苍龙，只许仙妃万玉从。天上冰霜清入骨，人间桃李若为容。约斋句子已清圜，更赋梅花分外妍。不饮销金传玉手，却来齧雪耸诗肩。道是梅兄不解琴，南枝风雪自成音。玉绳低后金盆落，独与此君谈此心。横斜影里惜花残，忘却人间一鼠肝。莫怨梅残看不足，请君明岁早来看。要与梅花巧斗新，恨无诗句敌黄陈。约斋诗好人仍好，不怕梅花赛却人。老子年来不愿馀，祇惭霜鬓入金铺。故山自有梅千树，梦绕横枝撚断须。"}