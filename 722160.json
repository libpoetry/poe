{"id":"722160","title":"前制府吴公以生日往罗浮山赋此寄寿","dynasty":"明末清初","author":"屈大均","text":"浮丘已作谢公墩，复把罗浮当漆园。蝴蝶未过仙客洞，梅花先向美人村。八年节钺宣猷苦，一日壶觞养拙尊。好著稚川篇内外，曜真天里得真源。生朝竞望老人峰，天寿还应格九重。且复浮沉珠海日，何妨上下玉渊龙。心开瀑布三千镜，梦落芙蓉四百钟。赌墅只今须太傅，肯教岩壑得从容。"}