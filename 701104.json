{"id":"701104","title":"奉酬稽勋吕思泉写怀喜雪二首","dynasty":"明","author":"符锡","text":"仙郎天上访春来，文藻偏承景运催。大液镜中行度马，上林花底坐倾杯。寒霾九土依稀尽，瑞霭千门次第开。何似伤秋悲宋玉，令人重忆楚兰台。瑞雪凌晨鸦乱飞，支床犹自偃荆扉。四千里外他乡客，三十年来此布衣。地逼瑶台清不寐，剑埋尘土欲生辉。杯光微动閒吟兴，何似风流在洛畿。"}