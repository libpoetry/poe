{"id":"433778","title":"台湾杂诗八首选四","dynasty":"近现代","author":"潘受","text":"台湾四面水连天，沧海珠遗五十年。今日按图收故地，莫教归燕变啼鹃。阿里山高大气扶，云乡雾国鬼神区。不知神木酣呼啸，许我他年把臂无。霸业雄图想旌旌，梅花一树赤嵌城。攘夷身手偏无命，波浪如山吊大鲸。杜甫苍茫庾信悲，我来吊古更哀时。月明恰遇南飞鹊，相庆高栖海外枝。"}