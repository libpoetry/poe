{"id":"807528","title":"念奴娇  赠陈嘉玉","dynasty":"清","author":"陈维崧","text":"万家水市，被垂杨、映得酒旗都绿。细雨淋浪春欲暝，愁煞蒲帆六幅。烟里停桡，花间命屐，小叩幽人屋。素瓷凝雪，果然人淡如菊。君自生长钱塘，移家喜看，罨画纹铺縠。说在东风莺舌里，听惯乌丝一曲。词客生平，男儿意气，何必曾相熟。掀髯长啸，为君尽此醽醁。"}