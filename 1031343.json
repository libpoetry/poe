{"id":"1031343","title":"州学饯送解发进士","dynasty":"宋","author":"蔡襄","text":"朝家岁取天下士，官守小大悉分治。育材论荐苟失宜，德业英豪苦难致。予尝备员内供奉，作书参议科场事。乡举察廉未易复，责其节行在长吏。策之当世之大务，适时可以观周智。问之六经之归趣，知言可以见精意。众贤一划天子可，开设学校朔南被。世儒苟欲便有司，诏令初传寻已置。今年郡国选多士，糊名仍旧搜瑕颣。常忧玑贝随手遗，往往中夜起不寐。拆封辨号指姓名，十九冥合州人议。耽耽黉舍秋景长，芳殽旨酒邀宾醉。惜哉今乐与古异，遣士礼数不能备。霜天寥寥万象清，健风开送群飞翅。大明帝居一气傍，春日照耀桐槐翠。勉思奇策当天心，厚禄荣名时所贵。时之所贵亦外物，君子存诚思远至。"}