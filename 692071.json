{"id":"692071","title":"谢中丞枉驾见过兼惠营草堂赀","dynasty":"明","author":"李攀龙","text":"夹户春风五柳斜，绕篱秋色醉黄花。南山只在茅茨外，人道柴桑处士家。车马纷纷满四邻，中丞不厌草堂贫。自从一为苍生起，高卧如君更几人。结屋临湖八九椽，白云秋色共萧然。若言长者无车辙，何得中丞乞俸钱。床头一卷大玄经，湖上千山闭户青。傥忆故园能载酒，贫家不让子云亭。"}