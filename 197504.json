{"id":"197504","title":"侍伯兄宿履庵即事呈本老","dynasty":"宋代","author":"王柏","text":"朔风萧骚霜正浓，追随雁影来城东。楼阁宝门八字启，一超径入青莲宫。老师槌拂活泼泼，临机一喝开盲聋。舌根拖地无死句，何曾一字粘虚空。管带忘怀闻妙义，豁然暗与吾道通。诸方善人忽聚散，黄昏方打斋时钟。明极堂前吞个枣，画灰炉畔捉条龙。须臾八万四千偈，尽在蒲团默坐中。"}