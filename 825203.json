{"id":"825203","title":"送柽弟之日本 其一","dynasty":"清末近现代初","author":"郑孝胥","text":"东邻新有功，列国所注视。取法诚不远，奋袂我于起。科目虽云废，孰解捐故技。反令躁进者，奔突如狂豕。岑公今大臣，亦肯遣二子。闻当厕华胄，此意吾不喜。为学贵平等，要自勤苦始。天子之元子，古与庶民齿。总角已矜夸，长计恐非是。诸儿尚游学，散漫缺根柢。我躬实不阅，遑恤我后矣。子行为劝谕，稍令识义理。风波晚吞天，把舵幸少俟。"}