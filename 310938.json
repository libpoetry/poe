{"id":"310938","title":"秋思耗·次香宋韵","dynasty":"现代","author":"邓潜","text":"挨过黄梅节，正雨声、敲断泪红凝血。回忆旧欢，梦中丝管，心上冰雪。对菱镜慵看、玉容花貌误了妾。竹一枝、吹欲裂。怎院柳蝉嘶，井梧虫语，又把早秋消息，背人偷说。题叶相思迥别。怕似捞水底明月，赚他为客。千金装橐，赠虚南粤。算不定无情有情，休便吟决绝。雁字影，明半灭。似略写归期，明年芳草未歇。等得鸳衾久叠。"}