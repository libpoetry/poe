{"id":"433386","title":"春尽日偶诵渭南诗即用其东轩感怀均","dynasty":"近现代","author":"黄浚","text":"风轩一枕足婆娑，槃涧无劳学寤歌。畏酒定猿青骨少，爱花翻恨绿阴多。大难堕地完吾璞，为问观棋烂几柯。剩有春风系微恋，明宵秉烛欲如何。柳不吹棉燕又飞，世间何处著芳菲。渐怜人向愁边老，未信春从草际归。閒客数烦招近局，病身真欲怯单衣。盈前尧桀浑慵辨，但议浮名种种非。"}