{"id":"1205678","title":"百字令 指中庵性命次序","dynasty":"元","author":"李道纯","text":"玄关一窍，理幽深、至妙了无言说。阴极阳生初动处，便是采铅时节。地下雷轰，山头水降，满地红尘雪。行功之际，马猿休纵颠劣。霎时虎啸龙吟，夫欢妇合，鼎内丹头结。身外有身犹未了，圆顿始能通彻。嫩嫩黄花，青青翠竹，此理应难泄。为君举似，水中捞取明月。"}