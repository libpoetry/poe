{"id":"846241","title":"沁园春 冬至日娶","dynasty":"宋","author":"无名氏","text":"姑射琼仙，论人间世，学宫样妆。费精神刺绣，裁成云锦，今朝喜遇，弱线添长。收拾云情，铺张雨态，来嫁朱门趁一阳。真还是，两情鱼水，并颈鸳鸯。登科人道无双。问小底何如大底强。幸洞房花烛，得吹箫侣，短檠灯火，伴读书郎。办苦工夫，求生富贵，要折丹枝天上香。来秋也，看载膺鹗荐，载弄之璋。"}