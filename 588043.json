{"id":"588043","title":"同江虚谷何古林在吴少岩宅上宴聚一首","dynasty":"明","author":"王渐逵","text":"旬日苦炎热，逼则悲昏明。五内既郁沸，四体如沃蒸。夜来如雨过，爽气嘘清泠。绿荫舒且坐，驾言思我朋。肩舆渡长陌，奄忽至西城。相知二三友，坐我居广庭。温言慰缱绻，促席喜弗胜。旨酒荐馨嘉，时物亦合并。大斗瓷深酌，严令复兼行。剪烛不见跋，兴洽杯自倾。古来重久要，胶漆皮喻情。归路倍踟蹰，恍惝复屏营。终晚不能寐，旭日已旦升。"}