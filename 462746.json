{"id":"462746","title":"丙申夏至日，往社稷坛四宜轩赏勺药，为作歌廿四韵","dynasty":"当代","author":"幻庐","text":"日暖送香微，风回闻语细。口讽谢宣城，恰翻红药砌。亦效韩退之，楚狂最投契。乱影怒于广陵潮，城芜自生历曩岁。胡然为圣胡然仙，帘幕重重长日闭。雒阳春色属花王，愿辅花相前盟缔。昼阴菭暗枕石床，唐样团文铺锦罽。本因示相具庄严，竟陷伤格斗妖丽。冶女盈把谑狡童，三月溱洧应脩禊。风雅枉论郑声淫，敢以颓靡状此际。金围带，玉盘盂，开者累萼合重跗。客欲款花相顾盼，花终谢客久踟蹰。夜雨初乾素冷澹，晴光交射红模糊。四厢颜色催慵补，揭袱揽镜施铅朱。摇曳佩环徐转侧，蛮腰无力曲栏扶。气概铁石不可夺，低眉敛手甘奚奴。偏髻马下坠，半面染沈醉。夷犹搴之指，馥郁沁以鼻。谱牒既列婪尾春，著引群芳推廿四。香销形散故不知，所谓伊人独憔悴。残宵渐逼隔影深，旧约或容偶然遂。逡巡祇乞供一枝，商鼎周觚作花器。难能绰约并解言，清波粼粼凭高轩。与物无心莫嗔花事倦，此间洵吁且乐鼾寐华胥温。"}