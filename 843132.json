{"id":"843132","title":"梁退庵先生青灯有味似儿时遗照为公曾孙鸿志题","dynasty":"清末民国初","author":"陈宝琛","text":"乡国徵耆献，黄楼不可谖。博通侔左海，都雅迈榕园。曩读公随笔，如聆古格言。百为归檃栝，四部恣燖温。缅想承平盛，能容夙好敦。典章纪南省，掌故载枢垣。阳朔停行幰，沧浪展别樽。丛谈皆有物，旁證必穷源。自世书香业，浑忘节度尊。短檠宁忍弃，墨帐记留痕。炳烛惭生晚，传灯识道存。请看无尽火，洛诵到曾孙。"}