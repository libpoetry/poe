{"id":"690694","title":"十禽言","dynasty":"明","author":"张萱","text":"郭公郭婆，郭公郭婆，为乐孔多。其乐伊何，以犁以锄。种豆得豆，种禾得禾。有钱即沽酒，有酒即高歌。我知其一，不知其他。脱破裤，脱破裤，去年裤破今年做。音佐。今年有谷须勤布，勤布谷兮田家苦。官人有鞭不用蒲，催租之吏猛如虎。吁嗟乎，猛虎相逢犹自可，城中宦门不可过。蚕丝一百箔，蚕丝一百箔。桑叶黄兮桑子落，暮暮朝朝空力作。刺绣何如倚市门，由来蚕妇衣裳薄。一名力□。姑恶姑恶，问姑何事恶。不恨父母嫁我贫，但恨丈夫娶我错。东邻妇贤姑亦良，妇家原是□□□。□都好，都好莫问媸与妍，不知白与皂。从人呼马复呼牛，任君恩报与仇报。多计较，多烦恼，人易老，青铜镜子须常照。从今只放肚皮宽，逢人且道声声好。麦饭熟，麦饭熟。剥喙不到门，褦襶不出屋，私债已完官租足。常掉臂，常鼓腹。快活三，麦饭熟。行不得哥哥，行不得哥哥。荆棘满山豺虎多，天寒日暗雨滂沱。马瘏轴折君奈何，君奈何。何处去，请去山头听杜宇。泥滑滑，泥滑滑。前人摧辀，后人脂辖。问君胡为乎泥中，高材捷足欲追风。世间无术可缩地，安得无胫走千里。我今裹足不出门，门前莫问湿与乾。提胡芦，提胡芦。东家有钱不沽酒，西家有酒无钱沽。但愿长得醉，莫问钱有无。人命如朝霜，黄泉无酒垆。破除万事无过酒，此物祇应长在手。蕲州鬼，蕲州鬼，不畏尔力畏尔嘴。枭獍蛇蝎虎与狼，涂豕厕鼠粪蜣螂。投之有北北不受，安得五丁拔其舌，抽其肠。乌不啜尔血，犬不食尔肉。上帝欲为人作福，蕲州鬼入阿鼻狱。"}