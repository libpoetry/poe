{"id":"842068","title":"人名诗效彭羡门","dynasty":"清末民国初","author":"曹家达","text":"缓送斜阳城角红，百花凋谢尚留丛。清愁几许远山暮，野秀仍疏广陌通。秾李白门歌榭雨，垂杨朱阁酒楼风。漫兴杕杜诗人感，秀麦宗周涕泗同。桃李华年似水趋，虔刘茂豫听荣枯。烹羊斟酒且为乐，老马周行惮识途。合佩弦韦昭大谏，漫干钟庾亮穷儒。采萧何事如三月，一任安閒守免株。入林逋客复何求，驾骆宾王息远游。大木华丹思庇厦，空江淹滞不宜舟。流苏蕙帐摇情思，芳杜兰香重好修。独有风杨收不住，暮寒山路冶春愁。"}