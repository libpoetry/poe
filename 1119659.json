{"id":"1119659","title":"谢制帅高卿剡四首","dynasty":"宋","author":"陈造","text":"宰邑非良才，朴拙瞢信己。曾无补毫发，粗不畏首尾。倚公造物手，袭璧护玷毁。世有百谪馀，观旁首重稽。荐书未及门，啅鹊拂人衣。盥手衮字褒，祇遣颜忸怩。瑕瑜仅相偿，葑菲终不遗。穷途石作肠，持用答恩私。去年来甬东，旄倪喜动色。公今画船西，行路亦嗟惜。去来本何心，民自作欣戚。达人了世缘，八极付挥斥。论世究德业，先生处其全。谹议可断国，馀功犹护边。此行虽暂屈，衮职正急贤。玺书起黄霸，摩眼待新年。"}