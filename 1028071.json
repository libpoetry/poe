{"id":"1028071","title":"攻愧斋","dynasty":"宋","author":"楼钥","text":"圣贤不得见，道散固已久。学者多自贤，鲜肯事师友。颠冥声利中，悔吝皆自取。动言无愧怍，未知果然否。寡过云未能，先圣欣善诱。凛凛孟氏言，几希异禽兽。参乎病知免，遂使启足手。宁知起易箦，又在此段后。吾侪况小人，气质素凡陋。以其所以养，孝道亦何有。勉前类水马，立处祇如旧。傥复不自力，其末当愈谬。每思攻所愧，扁榜铭座右。三诵故人书，惭汗几欲溜。夫岂为戏言，知君于我厚。因之更加警，补过尚无咎。"}