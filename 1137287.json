{"id":"1137287","title":"补史十忠诗 其五 前左丞相江文忠公万里弟","dynasty":"宋末元初","author":"刘埙","text":"匡庐云锦屏，鸿儒产其下。风神俨如龙，夭矫莫可驾。卷怀经济具，婆娑洛中社。怪事玉床摇，清昼天忽夜。突骑从何来，阴风飘屋瓦。大臣义有死，欲避吾不暇。庭前环止水，万事付一舍。从容友灵均，朝野动悲吒。悯章极哀荣，汗简谁记者？倘有南熏书，季方足堪亚。"}