{"id":"1104880","title":"和刘江宁韵送张天觉同年三首","dynasty":"宋","author":"孔平仲","text":"倾盖逢吾喜，开樽为子斟。笑谈天下事，忠义古人心。戢翼丹霄远，藏鳞赤壁深。弹冠行且起，朝列迟华簪。酒可平孤闷，无辞满满斟。剑横斗牛气，松抱雪霜心。泽国波涛壮，春天雾雨深。清哀记风采，白笔旧曾簪。戏挹东溟水，期将北斗斟。大鹏谁振翼，老鹳未偿心。卷箔江天静，停樯野岸深。晨羞聊一饱，荻笋正如簪。"}