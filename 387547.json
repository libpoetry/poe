{"id":"387547","title":"氐州第一·西伶党灵芝色艺冠时，镜渔翰林悦之，无由自达，倚此为赠","dynasty":"清代","author":"樊增祥","text":"天际芝云，吹隓绮户，年时杜曲相见。鬲叶疑莺，当花误蝶，的的风情不浅。犹隔帘栊，早隐约、波明山远。越髻低扶，秦音半改，可人心眼。欲倩青禽将密款。奈长被、微波划断。覆盎春云，连昌夜雨，觉此情难遣。定何时、明烛底，携宫袖、临风细看。茗艼花前，道相逢、今生未晚。"}