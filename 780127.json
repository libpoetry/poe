{"id":"780127","title":"木兰花慢 题文孝祠壁","dynasty":"清","author":"曹贞吉","text":"拜昭明遗庙，台下水、自沦漪。想文选楼中，铜龙昼暖，玉简宵披。摛词。六朝金粉，遍千秋、作者沐恩晖。兆始乘鸡牵犬，祸成白马青丝。灵旗。杂佩葳蕤，鼓坎坎、舞僛僛。叹故国山川，乡人伏腊，舍此安归。追维。湘东太忍，使江夏文武尽灰飞。但奉九郎神在，重游几度沾衣。"}