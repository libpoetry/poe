{"id":"1113364","title":"劝农六首","dynasty":"宋","author":"张嵲","text":"出郭循溪路向东，隼旟悠飏满春风。峰峦沐雾尚阴澹，桃李出墙能白红。皇恩力本劝农耕，老稚争随刺史行。杨柳垂村曲尘色，殊乡时节近清明。春泥滑滑不须愁，勉事深耕定有秋。沓障东南知更好，归来频上郡城楼。春到逢花犹眼乱，老来对酒便心降。须知渴肺难禁醉，鸭绿潾潾酌玉缸。鸟声撩乱喜春晴，诗思知随笔下生。桃李连村向零落，出墙犹有数花明。夭桃无力卧溪沙，杨柳阴阴胜士家。下马欲知留客意，棠梨故作后开花。"}