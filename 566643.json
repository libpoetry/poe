{"id":"566643","title":"送陈君会试","dynasty":"明","author":"徐渭","text":"霜花作钱缀芳草，折荷送客邪溪道。荷乾叶老障啼鸳，不及梅花弄清晓。折却梅花赠所知，娥江东边舜江西。封书七尺长髯客，早晚长安白马嘶。长安白马去如云，杏花有情要逢君。为君留却花三载，肯倩东风嫁别人。去年君来棘墙栅，半醉不醉秋月白。遗我海蚶颗三百，瓦沟一一瑩霜雪。今年君马向长安，我无一丝挂君鞍。但飞一滴相思泪，万里随风到杏园。"}