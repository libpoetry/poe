{"id":"856419","title":"黄梅东禅寺","dynasty":"宋","author":"王之道","text":"南晋今黄梅，东禅旧青莲。曹溪竟何许，龙朔知几年。我闻二祖师，属袂兹褊褼。片言道有契，千古衣相传。栽松与舂硙，为此一大缘。朝追固若迫，夜度亦大遄。迩来五百载，兵火数变迁。惟馀坠腰石，绳窍徒空穿。堂堂吴生画，笔法世所贤。绢素虽朽蠹，丹青尚依然。嗟予二三子，平生慕真诠。来游获瞻仰，投老当周旋。独恨走俗状，明朝又加鞭。临池更徘徊，圆荷汎漪涟。"}