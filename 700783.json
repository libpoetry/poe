{"id":"700783","title":"寄味道四绝","dynasty":"明","author":"曹义","text":"新诗欲写问兴居，坐到黄昏一字无。不是别来情义薄，祗缘茟砚日荒芜。屋后青山户外溪，红尘隔断足幽栖。春风想像行吟处，绿树阴中听鸟啼。官闲犹淂著莱衣，膝下承颜愿不违。悬想碧桃花树底，锦舆几度日斜归。舞罢莱衣对远山，此心应共白云闲。闲时自是僧家事，还拟来趋玉笋班。"}