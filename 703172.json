{"id":"703172","title":"雪中感怀","dynasty":"明","author":"谢榛","text":"客怀无定几晴阴，晋俗那知半古今。孤馆劲风翻积雪，千松寒色隐危岑。镜垂鹤发嗟年老，剑养龙精动夜深。昨向庭前驱斗雀，解纷还似鲁连心。天教强健老年身，自觉诗成调转新。三晋关河无旅雁，万家风雪几愁人。樽中醴酒堪怀古，笛里梅花未是春。形胜肯淹青玉杖，乾坤何愧白纶巾。"}