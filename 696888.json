{"id":"696888","title":"大池别业二首","dynasty":"明","author":"施策","text":"草堂栖隐北山阿，三月春寒未试罗。绕径松杉林气合，满庭竹叶雨声多。苍台路滑人稀到，白昼窗虚鸟自过。住世却求清净理，不妨寂寞卧烟萝。山村一曲枕清溪，幽雅偏宜长夏栖。芳沼雨余泉自涨，新篁晴后鸟初啼。门无车马翻嫌僻，座有琴书未觉凄。更上崇台堪远眺，万峰深处夕阳低。"}