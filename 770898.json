{"id":"770898","title":"八归","dynasty":"清","author":"王时翔","text":"闲行亸鞚，鞭梢徐举，遥指翠巘崒嵂。传闻霭碧霞红处，曾有帝师遗世，就中潜匿。鸟尽弓藏人不悟，渐汉法、与秦同密。好自保、一片苍寒，携筥采芝术。从此高飞已矣，隙驹相喻，更入野鸡罗毕。赤松安在，引来商皓，凄断戚姬鸣瑟。想山中定是，鹤怨猿惊怪重出。徘徊晚、半钩残月，隐隐星光，浓云深似漆。"}