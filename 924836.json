{"id":"924836","title":"复次前韵答潜师","dynasty":"宋","author":"苏辙","text":"怜君古木依岩槁，西江饮尽须弥倒。野花幽草亦何为，崄韵高篇空自恼。万点浮溪辄长叹，一枝过岭仍誇早。拾香不忍游尘污，嚼蕊更怜真味好。道人遇物心有得，瓦竹相敲缘自扫。谁知真妄了不妨，令我至今思琏老。妙明精觉昔未识，但向闲窗看诗草。浮云时起鸟四飞，毕竟安能乱清昊。"}