{"id":"1213725","title":"读灌夫传呈傅初庵学士","dynasty":"元","author":"陈宜甫","text":"堂堂灌将军，非与侯者俦。挺身入吴垒，发愤报父雠。声名震朝野，意气凌斗牛。鸿毛视贵戚，加敬贫贱流。及其去官日，只结魏其侯。武安约无信，是启怒所由。况于行酒间，一语辄不投。遂乃致奇祸，魏其甘与侔。朝臣两可奏，太后鱼肉忧。上书竟不辨，弃市渭城休。地下为鬼雄，怒目亟复雠。武安族已矣，一死俱荒丘。虽云冥漠事，亦是朝廷羞。"}