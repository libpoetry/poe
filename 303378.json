{"id":"303378","title":"高阳台·立秋前一日作","dynasty":"现代","author":"黄侃","text":"蝉咽高枝，蛩辞深壁，西风又拂江楼。节物催人，空劳愿夏悲秋。挥戈投杖都虚语，看夕阳早又西流。最关心，井上双桐，一叶先休。雕梁珍重多情燕，算归期已近，暂得淹留。试问渠莲，舞衣褪后谁收。红销翠减俱难料，只从今不上帘钩。一任他，圆到凉蟾，巧到牵牛。"}