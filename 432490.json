{"id":"432490","title":"至南京之翌日，登雨花台，吊太平天王，诗以侑之","dynasty":"近现代","author":"连横","text":"龙虎相持地，风云变态中。江山归故主，冠剑会群雄。民族精神在，兴王事业空。荒台今立马，来拜大王风。汉祖原英武，项王岂懦仁？顾天方授楚，大义未诛秦。王气骄朱鸟，阴风惨白燐。萧萧石城下，重见国旗新。早用东平策，终成北伐勋。画河师不进，弃浙败频闻。同室戈相阋，中原剑失群。他年修国史，遗恨在湘军！玉垒云难蔽，金陵气未消。江声喧北固，山影绘南朝。吊古沙沈戟，狂歌夜按箫。神灵终不閟，化作往来潮。"}