{"id":"1125010","title":"中岩十八咏 慈姥岩","dynasty":"宋","author":"晁公溯","text":"栖岩既下集，宾天复上征。八子似荀氏，中当有慈明。释迦行中国，设教周孔同。吾知诸子弟，不殊阙里中。潭水清见底，老僧来唤鱼。与渠同法食，持钵施斋馀。谁将巾瓶来，置此几席间。不可唤木?，试往问沩山。山灵亦自喜，尊者乃吾师。得与鹫岭并，不作虎头痴。飞廉日扫除，预知尊者过。不令有尘垢，污此石盘陀。有风地鸣籁，无风石抱云。上人如宴坐，不可堕声闻。溅沫响空谷，分流清法筵。元因卓锡地，今为洗钵泉。偶来俯沧波，遥见生白蘋。望望不得上，笑彼涉江人。徘徊立泉上，谁敢酌寒清。莫解金凿落，且听玉琮琤。皎皎石上月，飕飕松下风。清绝谁领会，倚杖送飞鸿。松道须雨洒，山扉遣风开。尘念自起灭，至人无去来。崖阴日惨惨，石润露漙漙。何似蓝田下，高并玉山寒。萧然一丛竹，何当举似人。不可妄认此，青青为法身。奇峰如立笋，太阴生古苔。谁能此出入，咄咄金石开。卷书置案上，默坐初不看。侍者空堵立，湛然惟壁观。智者有所说，后生谁究明。韦编具此眼，时止复时行。官失学四夷，寂寥洙泗滨。至此每再拜，西方有圣人。"}