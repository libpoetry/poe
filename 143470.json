{"id":"143470","title":"昼锦堂·薄袖禁寒","dynasty":"宋代","author":"孙惟信","text":"薄袖禁寒。轻妆媚晚，落梅庭院春妍。映户盈盈，回倩笑整花钿。柳裁云翦腰支小，凤蟠鸦耸髻鬟偏。东风里，香步翠摇，蓝桥那日因缘。婵娟。留慧盼，浑当了、匆匆密爱深怜。梦过阑干，犹认冷月秋千。杏梢空闹相思眼，燕翎难系断肠笺。银屏下，争信有人，真个病也天天。"}