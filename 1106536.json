{"id":"1106536","title":"和马宜州卜居七首 卜居","dynasty":"宋","author":"王炎","text":"一丘一壑胸次，来在市廛结庐。只恐飞腾燕颔，未容袖手深居。身外成亏万事，人间宠辱百年。丝毫不挂念虑，一榻清风昼眠。哲人欲不丧道，昧者是难胜非。学贵复之不远，在知心体危微。争利欲心汲汲，争名私智閒閒。公独退身一步，静中著眼回看。卉木俱含喜色，日迎杖屦床前。晚秀早芳相续，四时留得春天。史君甚爱竹弟，欲与渠为二难。岁晚青青玉立，不须俗眼同看。处士幽居安在，荷花十里西湖。无谓一池褊小，以人为重何殊。"}