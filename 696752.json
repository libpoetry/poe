{"id":"696752","title":"岁暮祀太庙斋宿翰林奉简胡杨二学士","dynasty":"明","author":"金幼孜","text":"斋宿联官署，俄惊岁又阑。庭虚灯火静，天迥雪光寒。渐老怜双鬓，无能愧一官。相知二十载，许国寸心丹。吏散蚤休衙，斋居夜不哗。盍簪频剪烛，清坐屡供茶。词赋相如好，才情水部誇。余生今五十，已觉鬓先华。五城风雪暮，万里属残年。话旧情偏洽，论诗席屡前。禁钟人语静，高阁漏声传。未有归田计，聊歌桂树篇。岁事秪匆匆，浮生似转蓬。官居白首共，报国寸心同。云里天香下，城边霁雪融。夜深寒不寐，数起候晨钟。"}