{"id":"1061671","title":"感春","dynasty":"宋","author":"慕容彦逢","text":"桥门并驰道，车毂声摩空。重廊隔嚣鬨，阒若林峦中。黎明寮寀集，联骑纷蹄鬃。交情金兰契，晤语药石攻。翰墨时间作，辞气争豪雄。微踪幸接武，徒愧劳无功。轩窗鉴晴日，檐外鸣春虫。沉迷惊节物，饮啄嗟樊笼。沂风渐澹荡，璧水初冲融。坐想名园花，芳菲衒青红。儒宫异拘窘，胡为苦匆匆。来时招客醉，驾言与君同。"}