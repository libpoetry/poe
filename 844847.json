{"id":"844847","title":"寒柳追和泰兴姚筱宾孝廉四首","dynasty":"清末民国初","author":"曹家达","text":"冻烟萧飒短长堤，絮果萍因化作泥。城上乌飞初落叶，天涯人远莫生稊。翠眉扫尽愁还歛，华发无多剪不齐。旧意苍茫无觅处，山阳邻笛已凄迷。无情画里倍魂销，摇落西风强半凋。寄恨可曾吟白纻，伤心何处不红桥。夕阳倒挂连云重，野水逶迤带雪描。瘦尽春来好风格，岂宜重问沈郎腰。历鍊冰霜强自持，畏人错爱毁芳姿。剧怜东道悲秋客，又感残年惜别时。歌尽白花魏庭树，梦寒青草谢家池。马蹄应识寻芳路，野渡长嘶痛远离。华年渺渺水东流，飘泊人如不系舟。剩有长条绵远思，更无飞絮伴清愁。暗摇尘影堆诗卷，懒送乡心入酒楼。佳况每从枯淡转，春风又到御沟头。"}