{"id":"541902","title":"守拙吟因客谈及蟭蟟蜘蛛之巧赋此","dynasty":"明","author":"谢榛","text":"世人得意笑轗轲，多营寡营无不可。一时争巧鸟与虫，百年守拙谁知我。画里疑通五岳云，梦中恍驾三湘舸。少有四方志，老诫垂堂坐。君不见池面生沤石迸火，汨罗葬身首阳饿。古今万事成浩叹，风雨西来木叶堕。夜寒拥衾茅屋破，日出群动人高卧。力疾正披老庄图，邻翁扣门送药裹。"}