{"id":"622597","title":"舟倦连日得诸山周旋晚泊口占二十韵","dynasty":"明","author":"郭之奇","text":"久客扁舟倦，春溪百象玄。溯洄频屈指，山水日齐肩。中央一明镜，左右双翠钿。几曲藏深树，随地有村烟。牧子攀枝过，樵夫倚石穿。持筐饶野妇，结伴共来还。山果多盈掬，山花亦自妍。薄暮归人尽，好鸟独连翩。虫声时在谷，猿啸必临巅。嵯峨诸石向，老大百藤牵。久视心慌忽，遥看意纠缠。谁能招隐士，吾欲漱飞泉。深岩存化迹，山情那可专。菁华山未竭，犹许独裳褰。相招应有素，暂泊岂非缘。即见堪延赏，于兹更索诠。苍茫归结撰，心目几周旋。翻宜舟楫钝，得使幽佳前。羁颜聊自适，胜趣颇堪传。漫持终古意，感叹及千年。"}