{"id":"1237382","title":"丁丑三月七日会同年于城南子期工部仲礼省郎世文编修文远照磨学升县尹子威主事克成秘书至能照磨子通编修凡十人二首","dynasty":"元","author":"黄清老","text":"曾记城南尺五天，重来携手宴同年。春风远塞蒲萄酒，明月佳人玳瑁筵。苔上药阑红染露，莺啼柳径碧生烟。琼林十载多离别，欲拂金徽思渺然。川凫浴日金粼粼，垂杨马嘶三月春。游蜂舞蝶总爱客，飞絮落花时近人。东风吹水入银瓮，芳草为我铺绿茵。更催朝露染魏紫，舞袖一拂南山尘。"}