{"id":"792833","title":"大雪","dynasty":"清","author":"缪徵甲","text":"北风彻骨大地寒，同云四布天漫漫。武人东征马不进，狐裘貂帽相盘桓。玉龙衙衙六花舞，未到天明盈尺五。牙旗半卷冻不翻，白战无声寂桴鼓。明州城头冻雀飞，姑苏台上乌夜啼。吴姬沈醉尚歌舞，健儿执戟寒且饥。斯时龙公战未息，海水掀作琉璃碧。毒雾遥连鳖子亹，明珠照彻鲛人宅。羊羔美酒花冥冥，春风早入沧浪亭。谁何献策毋乱行，吁嗟李愬方治兵。"}