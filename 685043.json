{"id":"685043","title":"李三洲宅上兰盛开感而赋此","dynasty":"明","author":"王渐逵","text":"灵品仙姿眷自华，满丛开向邺侯家。坐看姑射星为佩，梦入瑶池雪作花。静影误翻庄子蝶，暗香浮动玉川茶。人间草木空无数，野艳逢时只浪誇。每于九畹怜秋晚，讵意春轩得更逢。誉望又归尼父操，清芬应有伯夷风。珠缨自别菖阳谱，玉蕊犹疑桂子宫。鶗鴂不须鸣泽国，孤标留与众芳宗。"}