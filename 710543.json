{"id":"710543","title":"短歌行","dynasty":"明末清初","author":"邝露","text":"和乐安康，有琴在堂。今我不御，白日其行。行道迟迟，载渴载饥。抽琴命操，眷彼路岐。峨峨九华，有粲其花。顾言思子，中心弗遐。槐棘阴阴，兰蕙同心。道之云远，怀子好音。嗷嗷云雁，鸣声及旦。君子有酒，以速亲串。梓兮桑兮，无枝可栖。有鱼赪尾，困彼沙泥。高山有桐，比于林中。鹓雏税羽，君子攸同。河则有图，洛则有书。畀贞之吉，千载不渝。"}