{"id":"811335","title":"与季平、柳汀饮东山酒楼","dynasty":"清","author":"丘逢甲","text":"岩翠潮光共一楼，江山今日顿风流。诸天洗出云雷气，供养群仙坐上头。六百年中电掣回，东山又见状元来。平生心醉文丞相，莫问他人借酒杯。花气濛濛酒半醺，掀髯休笑故将军。谈兵杜牧狂言甚，只向尊前念紫云。浣花天气雨初晴，也当鳌头宴锦城。一片千秋七星石，水帘亭畔看题名。"}