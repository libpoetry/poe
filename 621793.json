{"id":"621793","title":"过临川见张受先明府共商今古有怀","dynasty":"明","author":"郭之奇","text":"未信今人非古人，今人视古当更真。兴来不妨高自位，须知立位先立身。我亦此身惧靡立，赖君接引方孜伋。与君性命图初终，宁独气声同呼吸。祇今吏治疾奔趋，此间不可无君徐。祇今词苑求卑密，此间不可无余疏。疏怀久矣独踽踽，是日逢君欣欲舞。相期兹情力持今，岂曰区区孤尚古。"}