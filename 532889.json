{"id":"532889","title":"送李尚宝伯承弟仲连归濮阳","dynasty":"明","author":"黎民表","text":"李侯芳誉腾青云，更有爱弟能攻文。担簦远来游上国，历块丰神倾昔闻。共着斑衣奉慈母，满挹黄封起为寿。谢庭玉树乃连枝，玄圃灵芝竞三秀。兄也委身奉明主，弟也翻飞向林薮。谁肯咸阳作布衣，却待燕台收马首。两情去住正堪怜，歧路还逢雨雪天。尧祠苍莽望中断，濮水潺湲何处边。青门群公争祖席，知尔思归留不得。云霄豪举讵为难，麟角凤毛人共识。池塘别后句应成，宝月流辉在玉京。倚门予独劳归梦，鸿雁南飞少寄声。"}