{"id":"620561","title":"送陈集生太史还朝 其二","dynasty":"明","author":"区怀瑞","text":"肃肃戒征骖，煌煌将玉节。惘惘别峤云，凄凄动凉月。珠树岂不怀，藜阁遂所职。坫坛湖海人，咫尺云霄忆。客星正东指，飞光未西匿。岛国盛阳和，霜原早萧瑟。想及幽蓟间，酸风射肌骨。纻衣重翠羽，温室轻狐腋。金台郭子骏，黍谷邹生律。行矣慎驰驱，咨度濡椽笔。"}