{"id":"744741","title":"项孔彰画酒瓮中桃柳为思亭题即次其韵","dynasty":"清","author":"郭麟","text":"后庭花落金瓯碎，《燕子》《春镫》等儿戏。岂知世有醉乡民，尚作承平旧时意。月波楼头清若空，时亦小滴真珠红。连瓶饷客定不俗，乃以破甑留胸中。画瓮与真了无异，更得流传归好事。柳枝桃叶不解饮，请入此中同一醉。吴生落拓称酒人，可怜釜底常生尘。愁来且抱画瓮卧，梦寻浩荡郊原春。"}