{"id":"1161968","title":"祗命赴京途次淮口因书所怀","dynasty":"唐","author":"权德舆","text":"弱植素寡偶，趋时非所任。感恩再登龙，求友皆断金。彪炳睹奇采，凄锵闻雅音。适欣佳期接，遽叹离思侵。靡靡遵远道，忡忡劳寸心。难成独酌谣，空奏伐木吟。泬寥清冬时，萧索白昼阴。交欢谅如昨，滞念纷在今。因风试矫翼，倦飞会归林。向晚清淮驶，回首楚云深。"}