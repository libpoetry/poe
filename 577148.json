{"id":"577148","title":"孝节行","dynasty":"明","author":"陈琏","text":"金石有销毁，孝节宁容亏。妾为何家女，二亲蚤背违。一从归李门，抚育恩最慈。老姑偶罹疾，药石弗能治。饮泣吁彼苍，刲股炼为糜。糜进疾幸瘳，窃庆获所依。爰念合卺日，年纪甫及笄。上堂奉翁姑，入室哺婴儿。春秋洁蘋藻，旦暮治枲丝。女红分所专，中馈乃其宜。无何失所天，凄恻空泪垂。寒风吹短发，茕茕守空帷。矢心若皎日，匪石可转移。官府备咨访，上达九重知。有诏下旌表，束帛加赐遗。恩宠匪徒锡，无乃重民彝。乡邦耆彦嘉孝节，纪述应有琼琚辞。乌头双表虽已摧，至今令誉恒昭而。"}