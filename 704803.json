{"id":"704803","title":"襄阳雪中杂咏六首","dynasty":"明","author":"薛瑄","text":"扁舟南渡汉江来，阻雪连朝住宪台。莫道铁冠官况冷，琼瑶庭下已成堆。乌台南面郡城高，城外诸山雪乱飘。胜迹欲追羊叔子，会从岘首踏琼瑶。空阶密雪下无声，叶落层层盖已平。尽日戟门清似水，端居谁与论诗情。堂台高敞四虚寒，窗外萧萧竹万竿。一夜霜风鸣到晓，散为清响满人间。襄阳城外雪纷如，散入江流片片虚。乍有却无迷望眼，只疑神女弄明珠。少年曾读浩然诗，襄汉风流百世师。今日雪中清兴好，论文翻恨不同时。"}