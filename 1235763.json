{"id":"1235763","title":"竹枝词和歌韵自扈跸上都自沙岭至滦京所作","dynasty":"元","author":"吴当","text":"沙岭风清宿雨多，白云如雪夜陂陀。涧泉十里九曲折，北向天边作御河。雨过平沙不染泥，綵索凌风御帐齐。宫臣报道晓寒浅，有个黄鹂深树啼。宫车调得马蹄匀，细草轻风不动尘。织成翠羽垂珠幕，缕就黄金结绣茵。露下穹庐暑气苏，卧看织女映黄姑。山泉响似江南雨，林下不闻啼鹧鸪。马群弥野草连云，当年玉帐度秋春。迎日捷书频送喜，内间赐与出金银。羽猎长年从翠华，麋鹿生茸草茁芽。射得黄羊充内膳，更喜江南新贡茶。果熟冰盘进御黄，秘殿挥毫对日长。元臣补衮应无阙，新赐宫衣自上方。殿头云气尽成龙，水晶帘影散高春。阿母传杯池上宴，帝子吹箫月下逢。霓旌移仗蕊珠宫，云母屏门不隔风。花外侍臣成久立，听得新歌乐意同。"}