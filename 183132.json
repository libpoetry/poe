{"id":"183132","title":"送范中济侍郎知庆州","dynasty":"宋代","author":"孔武仲","text":"平时广朝中，相见辄欢喜。昂藏八尺身，所负必奇伟。四方献善败，军国盈虚计。叩之如川流，滚滚不知已。天子汩汝能，吾臣鲜其比。而况所设施，粲粲在边鄙。西戎未纯一，汝可三军帅。擒之或纵之，高枕惟尔恃。公拜稽首归，眉目凛生气。顽童玩天恩，豢养若骄子。欲痛以鞭笞，而畏蹄不止。二者不两全，在所以节制。又如畜狂犬，系颈不系尾。收其要害处，进退随所指。重城夜彻关，沙漠净如水。辞别不踌躇，安边从此始。"}