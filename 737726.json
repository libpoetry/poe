{"id":"737726","title":"咏史 其一","dynasty":"清","author":"纪迈宜","text":"三代不可作，唐虞去已遥。考古自焚余，帝业首汉高。白水兴真人，泰华争岧峣。昭烈绍两京，鼎足亦堪豪。伟哉大度主，刀笔任萧曹。寇邓老侯封，吏术岂非饶。功臣免菹醢，用意孰淳浇。偏安虽一隅，君臣漆投胶。二表丕谟训，用酬三顾劳。托孤凛数语，大义千古昭。肝肠沃冰雪，神龙横绛霄。岂惟奔操辈，烈火自煎熬。祚永开四百，亦觉轻鸿毛。"}