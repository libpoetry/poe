{"id":"629359","title":"冬日山居","dynasty":"明","author":"曾曰唯","text":"山居不思家，家居山在念。去之秋涉冬，自然看一变。衰柳如燥发，冬荷掀败扇。霜橘罥娟筱，青隐朱颜倩。山菊当花时，欲开不肯先。迟迟殿霜英，寒篱意高狷。严气汰丰条，劲风搜梅箭。心知花未开，绕树日百遍。众木次第疏，林外山渐见。散步草堂前，日日开生面。樵馀寒木乔，暮鸟认巢便。冬月胜秋月，习于山者辨。长病荒酒杯，畏寒远笔砚。添炉撷松子，霜夕鬨茗战。"}