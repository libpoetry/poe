{"id":"812603","title":"腊月十九日季寿丈招同人拜坡公生日有诗命次韵","dynasty":"清","author":"何绍基","text":"天为百世生我公，奎光夜落玄云从。冰霜正值岁寒节，使之遇啬名则丰。我公才笔敌牛弩，苏门余子那堪数。挥霍万象动有神，扶持正气作之主。大言独唱谁能和，要使穷黎醒饥饿。胸怀落落含太和，文字棱棱生坎坷。噫吁公本西蜀人，宦辙周历东南滨。浩然之气塞宇宙，宁劳祠祀羞寒蘋。平生足迹不到处，穷发之山向北去。尺书赞普傥能招，万里卢龙尚如故。买田阳羡囊无钱，藤床瓦枕茶瓯连。一日歌啸足不朽，漫将磨蝎悲前缘。蜜酒松醪制都废，髯兮不饮乐人醉。空庭飞雪战鳞甲，莫讶槐龙舞交翠。平生尚友惟三公，渊明老去韩苏从。清风迢递一千载，义熙长庆迄元丰。驹隙堂堂箭离弩，谁欤论世从头数。莫为之后前弗传，我公岿作儒林主。柴桑乞食诗曾和，余米可炊差疗饿。晚年记题柏石图，颇讶退之愁轗轲。退之去后无替人，公也相寻南海滨。庙食书碑岂阿好，爆牲鸡卜同薠蘋。最忆斜川旧游处，未获竟舁篮舆去。移居饮酒归田园，吟边仿佛知其故。叩囊不乏沽酒钱，青山那怕浮云连。《归去来词》《盘谷序》，晋唐文字非无缘。公若有灵事未发，招邀共向雪堂醉。我当遍酹三人豪，清醪满注花瓷翠。忆昔赤壁寿长公，有客擪笛扬舲从。时公年正四十七，江山枕馈亦已丰。丈人耐官如习弩，年已如公堪指数。退思厅壁礼遗像，公与先生互宾主。手抱遗编苦追和，砚水流涎笔头饿。心公心乃文公文，何事长吟悲轗轲。少时作吏如仙人，扁舟几载西湖滨。春风酒杯浸杨柳，秋江诗句摇菰蘋。此是坡翁吟赏处，行行竟别苏堤去。眉隅山色犹照人，湖上梅花傥如故。间来一梦值万钱，况拌岁月长留连。会须投帻仰天笑，与公老订松菊缘。即今有祀未尝废，贱子无才敢辞醉。醉呵冻墨含雨腥，飞烟一剪孤山翠。"}