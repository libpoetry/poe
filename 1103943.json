{"id":"1103943","title":"辛丑二月初晴与仲退从芳洲纵游溪山间私念吾党会聚殆不偶然赋古诗一首后五百岁有知音者于吾诗物色可乎","dynasty":"宋","author":"徐瑞","text":"天地以气合，人物以类从。孰是同类中，道同志复同。槃槃石梁翁，阅世如老松。若士古溪湾，水月印心胸。相去不十里，而我居其中。既无山川阻，随此心迹融。谭谐屡参伍，杖屦时从容。岩下酌秋泉，溪上行春风。奇文辨鱼鲁，古学窥鸿濛。玄同执尤契，妙中值箭锋。从今不厌数，旷代或一逢。愿言各自珍，慎勿撄樊笼。会同拾瑶草，更约摩金铜。赋诗俟来者，物色传画工。"}