{"id":"742967","title":"题西涯先生像后","dynasty":"清","author":"法式善","text":"我尝校公集，因知公素志。近为作年谱，搜罗及轶事。大抵公性情，和平而冲邃。在官五十年，保全皆善类。逆瑾覆纲维，百计社稷庇。卓哉顾命臣，焉敢艰危避。奈何罗侍郎，门生倡清议。王陈踵讹谬，显与实录异。元真观碑文，安知非作伪。呜呼公致政，鱼菜不能备。清操有如此，乃云徇禄位。此像藏闵氏，上有癸亥字。公年五十七，谨身殿初莅。时和百司理，僚宰无猜忌。公早抱隐忧，郁郁不得意。苍生四海望，藐兹一身寄。刘谢继去国，幼主付谁侍。微公秉国钧，杨韩将奚置。我过畏吾村，墓田久荒弃。日暮牛羊来，无复狐狸睡。草堂葺三楹，四围杨柳植，湫隘匪旧观，幽洁抵山寺。燕许大手笔，拟作墓祠记。孰更勒公像，一碑耿寒翠。"}