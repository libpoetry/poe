{"id":"312739","title":"壶中天慢·胜利后重游故里许都西湖","dynasty":"现代","author":"刘永平","text":"碧湖清浅，正萍波微皱，莲房红闭。颍水箕山归隐处，瑟瑟暮秋天气。败壁苔侵，荒帘酒冷，难觅罍鲈味。弹痕犹在，残烽故垒休记。桑梓重到堪惊，笙歌寂寞，风物从今异。满目芦汀堆白雪，渐与沙鸥共起。哀角传音，寒砧鸣杵，都拢骚人意。凉飙凄紧，天边征雁来未。"}