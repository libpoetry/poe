{"id":"808705","title":"五人墓","dynasty":"清","author":"严遂成","text":"起借薪司盗国柄，表里朋奸挟奉圣。罗钳吉纲踞北寺，一狱同文钩党尽。封疆案入魏大中，吏部出饯吴门东。卧起三日聘以女，地下逢比行相从。刺天缇骑大声吼，呼囚地掷锒铛手。开读未竟一传香，蜂拥山崩负伤走。鸣呼荆轲聂政非丈夫，轻生一掷胡为乎。死利于国乃得所，五人髑髅血模糊。君不见飞星堕月恣燕啄，皇嗣殄绝主势孤。内掺衷甲僭卤簿，儿孙彪虎繁有徒。自有此举驾帖止，劫漕危言其魄禠。明年真龙捧日飞，倒塌冰山灭祸水。乃知五人不死死犹生，一怒强踰十万兵。岂惟东林借生气，力扶天柱东南倾。普惠祠基鬼其宅，穹碑大字书姓名。行人下马酹杯酒，神鸦墓木悲风声。"}