{"id":"543449","title":"送李子赴试钱塘","dynasty":"明","author":"胡应麟","text":"大梁本任侠，壁立逾千寻。一遇昌谷生，握手为断金。申台振高步，十载囊瑶琴。中途遘君采，邈焉奏遐音。声谐响必赴，异代犹沈吟。矧兹百里壤，而不怀同心。缅余起末学，努力搴词林。遐思太古上，时俗非所钦。栖栖卧一壑，委怀甘陆沈。李生一何戆，物色来兰阴。双溪入驰溯，三洞回登临。清言吐肝肺，古色流衣襟。吾宁负奇癖，尔亦饶书淫。扬亭共寂寞，原巷偕萧森。子迹尚霄汉，余踪久蹄涔。他时树大业，盟言倘在今。"}