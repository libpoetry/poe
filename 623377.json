{"id":"623377","title":"娟影临榻五夜披衣寤歌待旦得五言二十韵","dynasty":"明","author":"郭之奇","text":"就光身亦暗，岂曰照无私。飞华临绮阁，转魄下荒簃。自从霓羽断，寒殿久凄其。寂寂天仙子，神霄那可窥。惨淡朱颜黝，飘萧云髻黧。虽馀蕴冰质，或歉耀衢姿。已失相怜者，谁能赏叹之。早识虚宫苦，胡然窃药驰。不死成何事，翻为西母诒。琼楼羞蹀躞，玉镜懒孤持。桂子空中落，丹丛轮外移。攀援人胡往，天香不忍吹。漫怀终古意，复值清秋期。无限伤情语，将使下民知。下民号且呶，惟解醉和嘻。而有天涯客，斗室怨羁离。五夜通魂爽，言默破然疑。东方来晓白，人月共馀悲。"}