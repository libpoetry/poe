{"id":"282831","title":"题王知非云荫庐分韵得之字","dynasty":"现代","author":"俞律","text":"君不见陶潜结庐如鸟托幽思。所托者高吾难为。云荫先生好事儿。两间陋屋就吾索新诗。嗟我胸中书卷乱无师。十年和涅久成缁。腐朽安能作神奇。惟爱仰视苍穹看云飞。飘飘五色如旌旗。变化倏忽东复西。下视人世有险夷。忽作天马劲四蹄。欲驾将军沙场驰。摇摇又作楚腰肢。鬓影花香何矜持。我尝种豆老山叹苗稀。荷锄戴月色更黧。烈日不遮体苦疲。乃知云与楚王之风不参差。宋玉谓其有雄雌。君家衡门冷且低。欲得云荫其何时。孰若吾诗化作一段霓。垂临君牖落君帏。为君动之静之晴之雨之以慰君之痴。长此为君润毛锥。日日晴窗得意挥。愿君知是不知非。"}