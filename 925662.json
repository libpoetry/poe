{"id":"925662","title":"水龙吟 其三 题雨岩。岩类今所画观音补陀，岩中有泉飞出，如风雨声","dynasty":"宋","author":"辛弃疾","text":"补陀大士虚空，翠岩谁记飞来处。蜂房万点，似穿如碍，玲珑窗户。石髓千年，已垂未落，嶙峋冰柱。有怒涛声远，落花香在，人疑是、桃源路。又说春雷鼻息，是卧龙、弯环如许。不然应是，洞庭张乐，湘灵来去。我意长松，倒生阴壑，细吟风雨。竟茫茫未晓。只应白发，是开山祖。"}