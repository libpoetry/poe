{"id":"740606","title":"徐公驿","dynasty":"清","author":"朱筠","text":"青驼二十里，徐公岭过半。上岭复下岭，驿马中间换。肩舆不留行，仆夫面已汗。连坡尽荒草，石田草中乱。此间山脊乾，不雨常苦旱。我行咨暑雨，对此转生赞。幸兹梁菽收，水绝天与灌。古人称逢年，用力必无玩。更从悟强恕，人喜我勿叹。西北风何来，推送健双骭。下岭亦不滑，高高睇前岸。"}