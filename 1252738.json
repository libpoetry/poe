{"id":"1252738","title":"次韵陈维寅苏杭怀古各三首","dynasty":"元末明初","author":"谢应芳","text":"幽寻度香径，遐思倚琴台。乌喙尝胆日，雉妖捧心来。春风煽天艳，灭国轻于埃。凭高望海潮，白马还来无？一杯吊忠魂，江风为号呼。悲哉抉眼地，愁烟暗菭芜。奕奕让王宫，遥遥延陵墓。吴侬奉烝尝，春秋几霜露。胡为后之人，无复继高步。宝鼎移炎祚，降王赴幽都。遂令虎林人，得免马邑屠。独怜金椀出，啼杀稽山乌。辇路土花碧，金门苾刍关。浮海两龙起，一去亦不还。空遗温室树，过客犹高攀。我来铜驼巷，葛岭重行行。相逢话师相，皆云误苍生。遗臭千万年，沙堤潮上横。"}