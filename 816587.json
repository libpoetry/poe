{"id":"816587","title":"招吴渔川重九登江亭以往天津谒李相不至","dynasty":"清","author":"曾广钧","text":"无着天亲似兄弟，灵山会上有缘来。翛然萍水聚还散，几度沧桑吁可哀。公府门中馀鸟雀，道人脚底起蒿莱。九重寒秀无人问，独抱孤怀待早梅。道经真得方为得，妙不宜言且莫言。聊欲弦歌觅三径，早逃风月闭双门。旋天转地人如海，好武求仙梦不存。打叠閒缘归澹静，雷声半夜起天根。凛凛朔云吹广陌，锦袍不暖况无衣。穷猿择木原非计，海鸟向人先有机。去国芙蓉伤楚些，辞家孤竹食周薇。若逢霸府询愚贱，但道明时相见稀。"}