{"id":"713685","title":"为故黄靖南侯参军陆生作","dynasty":"明末清初","author":"屈大均","text":"仗剑出门去，高堂悲不胜。婴母既知废，陵母亦知兴。送子涉淇河，倚闾泪沾膺。黄云驱匹马，惊风击饥鹰。努力参卿军，智谋夙见称。报亲在何所，沙场奋猿肱。屠毒天未厌，髦头国方兴。天矢不敢射，贪狼日凭陵。豪雄致帝怒，祸患来相乘。哀哀皋鱼痛，使尔肝肠崩。"}