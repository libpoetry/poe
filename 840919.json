{"id":"840919","title":"抵长沙即事","dynasty":"清末民国初","author":"金武祥","text":"人生有至乐，天伦乃为最。繄我独远游，望云频感嘅。一朝遂趋庭，悲喜疑梦寐。溯自壬戌秋，迄今戊辰岁。其间七年事，并作一夕话。乍见转无语，徐徐陈梗概。所嗟惟乱离，重慈遽永背。恐伤老父怀，欲语每多讳。依依侍亲侧，窃视增老态。见儿今远来，倚闾心稍慰。怜儿走千里，辛苦颇能耐。谓儿纵无能，朴拙尚堪爱。客中话团圞，虽暂亦足快。祇愁室庐燬，田园更荒废。囊橐且萧然，饥驱犹不暇。何当放归舟，还家日相对。菽水可承欢，至乐益畅遂。笑谢当时人，利名安足累。"}