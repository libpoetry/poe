{"id":"27833","title":"石板·翠石数百步","dynasty":"唐代","author":"皮日休","text":"翠石数百步，如板漂不流。空疑水妃意，浮出青玉洲。中若莹龙剑，外唯叠蛇矛。狂波忽然死，浩气清且浮。似将翠黛色，抹破太湖秋。安得三五夕，携酒棹扁舟。召取月夫人，啸歌于上头。又恐霄景阔，虚皇拜仙侯。欲建九锡碑，当立十二楼。琼文忽然下，石板谁能留。此事少知者，唯应波上鸥。"}