{"id":"1235465","title":"偶题二首","dynasty":"元","author":"刘鹗","text":"阶前榕叶乱如雨，窗外老鸦啼向人。垂老观书偏损目，殊乡哭友倍伤神。古今生死真常事，家国安危系此身。岭海愿言将息好，天根月窟有馀春。峤南何似八九月，暑气著人如火烧。近午炎光几夺目，此时厉气正生苗。但教节饮神应旺，尚觉宽心脉自调。但得太平开岭海，归寻旧隐老渔樵。"}