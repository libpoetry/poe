{"id":"1106783","title":"怀古呈通守郑定斋","dynasty":"宋","author":"王柏","text":"东方有猗桐，菀彼云之岑。良工一斤斧，斲为膝上琴。朱弦轻拂抹，盎然太古音。不弹箕子操，不调离骚声。安得夔典乐，天下终和平。南方有良药，神妙难具写。沉疴一刀圭，无不立愈者。性烈必瞑眩，色恶如土苴。仓公一见之，宝爱不忍舍。欲起国膏肓，先当医苟且。西方有精铁，淬以百鍊坚。范为三尺剑，烱烱双花寒。勿以埋厚地，勿以投深渊。未染蛟龙腥，未睨奸雄元。丈夫才把握，且以破拘挛。北方有大井，深潜几万寻。煎为东阿胶，瑩彻如球琳。持此一寸微，可救千丈浑。世道一以浊，贪风方襄陵。谁能汲此水，净涤四海心。"}