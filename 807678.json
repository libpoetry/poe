{"id":"807678","title":"永遇乐  马殿闻太史招饮兼以轩中遣怀词见示即用来韵奉柬","dynasty":"清","author":"陈维崧","text":"碧浸篱门，青黏屋角，风叶鸣路。山后池塘，水边帘阁，色染潇湘雨。鸭阑鹿柴，棕鞋桐帽，閒数花须微步。日长时、据梧捉麈，清谈大有支许。金门赐浣，玉堂延客，过赏萧斋烟树。绿笋朱樱，金齑雪鲙，临别重牵住。少焉暝结，且随渔唱，摇艇悠然而去。还相订、频将香茗，共消晨暮。"}