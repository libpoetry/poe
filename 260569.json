{"id":"260569","title":"送雷希颜之泾州录事李君美治中公廨南楼坐中作","dynasty":"金朝","author":"赵秉文","text":"严霜枯百草，摇荡鸿鹄心。翩翩万里翼，随云落西南。泾水东流不到燕，送君落日孤云边。声名一日天下白，还作南楼座中客。西州自古多豪英，作者凛凛气犹生。太尉英风迈万古，不劳折箠笞此虏。男儿生不功名死无益，莫言簿领卑凡职。君不见当时髯张一尉耳，至今双庙令人起。"}