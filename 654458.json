{"id":"654458","title":"晋阳怀古 其九 怀司马温公","dynasty":"明","author":"何乔新","text":"瑶台何巍巍，涑水亦瀰瀰。我公独何之，空堂遗剑履。念昔熙宁初，事事稽周礼。新法纷如毛，旧基寖以圮。公时居洛师，容与花竹里。朝披嵩阜云，夕钓伊川水。宣仁始临朝，翻然为时起。惓惓抚疮痍，汲汲除莠秕。坐令憔悴民，复见雍熙理。胡为厌氛浊，溘然骑箕尾。忠清与粹德，令闻传不已。嗟予生已晚，高山夙仰止。稽首遗像前，酌泉荐芳芷。"}