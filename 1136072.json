{"id":"1136072","title":"初二日甲子雨阻风自次韵","dynasty":"宋末元初","author":"方回","text":"居民汲江水，上下几千尺。曲糵化为酒，不肯赊一滴。高林堕黄叶，草树黯无色。讵意阻风人，于此费永日。篷低首难抬，薪重舟颇侧。醉乡失乐土，愁城遇坚壁。呻吟得新句，欲往题藓石。岸滑不可登，纵写复谁识。故庐百滩西，何事乃东适。兀坐但默然，顺走阅健席。豪举与时会，汹涌浪头白。及夫气势尽，泡灭岂有迹。"}