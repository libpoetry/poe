{"id":"1235787","title":"病起读列子真经","dynasty":"元","author":"吴莱","text":"世间岂有极，海外犹齐州。日月更出没，江河却同流。夸娥追即死，章亥步曷周。蠓蚋生不久，鲲鹏背吾游。神瀵涌滋穴，巨鳌戴蓬丘。想像或可到，徘徊独怀忧。南方祝发祼，北国鞨巾裘。逍遥特尔分，智者善自谋。神巫善相人，壶子如湿灰。扁鹊巧发药，季梁病弗治。一形苟脱落，纯气固委蛇。随火出石壁，泳珠没淫隈。彼或蜩翼得，此犹沤鸟疑。中心既怵殆，外物尽坑溪。干壳即木叶，皮肤类婴孩。远矣列姑射，吾为荣启期。此日忽过隙，居人恒鲜欢。毫毛悉为我，体节欲求完。大盗窃名爵，小廉舍豆箪。熊鱼徒两得，利义肯兼安。马医自不辱，燕技毋容干。时势苟未至，事功良独难。萧条白麻履，惨澹青藓冠。长啸答鸣鹤，北风江水寒。"}