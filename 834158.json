{"id":"834158","title":"沁园春 其一 二友词赠石重夫、陈白严","dynasty":"清末民国初","author":"易顺鼎","text":"名状元孙，不喜谈文，从军战场。记楼船飞渡，寒江惨白，营门起立，残月昏黄。末路英雄，一官江海，吴市箫声最慨慷。酒酣后，每抽弧注矢，思射天狼。尊前莫问行藏。且收拾功名入醉乡。笑吾侪今日，学书学剑，中原几辈，称帝称王。二十年华，万千事业，第一关心镜里霜。相思处，又雁声湘路，潮信钱塘。"}