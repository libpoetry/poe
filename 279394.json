{"id":"279394","title":"还京乐·借待制旧韵赋新事","dynasty":"现代","author":"周岸登","text":"梦天坠。不倩娲皇炼石，谁能理。便断将鳌柱，更挥月斧，神工徒费。驾练桥空际。吴刚智竭长虹委。纵见了愁惹，怨女騃牛痴泪。到银河底。共张星、开宴乘槎，旧客重来，新领异味。支机片石难携，报琼瑶、自赠瓜李。指欢期、应似漆投胶，如鱼戏水。未得君平卜，然疑翻见愁悴。"}