{"id":"693329","title":"送乡友潘君南还二首","dynasty":"明","author":"苏葵","text":"君是閒人也入京，谁将公事误闲情。纵看天上莺花好，只记山中鹤梦清。亲旧抟沙尊酒尽，帆樯归路海波平。头颅我愧陶弘景，欲向西樵共月明。台佟原是爱深山，才出山来便欲还。漫笑词臣忧国瘦，不如高鸟背人闲。他乡就我三春后，旅食骑驴两月间。卸却肩头官担子，一筇挑月向梅关。"}