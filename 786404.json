{"id":"786404","title":"中秋暴风纪事","dynasty":"清","author":"洪繻","text":"秋空怒涛涌不止，万籁怒号动万里。平分秋色何处看，海风吹立海瀰瀰。海潮滂沛上冈陵，海岸邻居没风水。黑云蔽天天色沈，浮壒入云云气紫。一路山川齐撼摇，千年树木群飞起。南北东西不可知，汹汹声从西北始。予时道上匍匐行，碀礐礌礐砂砾倾。摐金伐鼓俨临敌，身欲赴前势难争。皇皇避入人家坐，忽见千船、万船破。空际飘帆作纸飞，眼中老屋如箕簸。六月、七月暴雨灾，谁知秋半暴风来！天意微茫不可测，天灾重叠下吾台。嗟嗟陆危海亦惨，海陆无处非祸胎！问苍苍，有馀哀，天昏月黑惟尘埃。"}