{"id":"1110308","title":"师守之官枉驾过龙鹄省先公墓而去二诗送之","dynasty":"宋","author":"孙应时","text":"不向衡门把一杯，山中话别且徘徊。岚侵征帽晨疑雨，叶拥寒炉夜拨灰。路入西州空马策，诗寻东阁正官梅。感君得得同来意，回首行台檄屡催。远道勤君屐齿迂，寄声从此问何如。归鸿不与斜阳尽，离恨还将落叶书。吏横要须先缚虎，民劳切记莫惊鱼。扶藜目送双旌发，愁绝谁怜涧上居。"}