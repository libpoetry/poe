{"id":"1235626","title":"草堂陵藏主火浴牙齿数珠不坏坚固尤多因为说偈三首","dynasty":"元","author":"行端","text":"东西诸祖塔，曾已遍参寻。般若谩多体，涅槃惟一心。芙蕖敷觉海，薝卜绽禅林。劫火洞然后，清芬腾古今。悟了空王法，乾坤任去留。偶为双径住，倏作九莲游。月冷金台夜，风生玉沼秋。乡关楚江上，谁为话踪由。破屋孤峰顶，因思在去年。分香朝诵咒，联榻夜修禅。解脱华同绽，菩提果共圆。胡为先别去，令我独悽然。"}