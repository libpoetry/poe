{"id":"648034","title":"送邓指挥","dynasty":"明","author":"杨士奇","text":"邓将军家住文水濆。十五袭父爵，桓桓气凌云。二十年前尚年少，镇抚西湖到南诏。纷纷蛮部未知名，手提一剑身横行。去年蠢尔犹纷争，片言折之无不平。万里归来报天子，奏对边情若流水。御前官赏赐勋劳，象笏朱衣拜丹扆。曙光曈曈射双阙，又奉天书戒明发。青骢玉勒飞腾骧，楚水黔山去超忽。云南到时花未飞，还以天恩谕远夷。只今四海遵文教，独恃短兵何所为。"}