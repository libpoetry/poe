{"id":"99685","title":"书焦山纶长老壁","dynasty":"宋代","author":"苏轼","text":"法师住焦山，而实未尝住。我来辄问法，法师了无语。法师非无语，不知所答故。君看头与足，本自安冠屦。譬如长鬣人，不以长为苦。一旦人或问，每睡安所措？归来被上下，一夜着无处。展转遂达晨，意欲尽镊去。此言虽鄙浅，故自有深趣。持此问法师，法师一笑许。"}