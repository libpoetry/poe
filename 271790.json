{"id":"271790","title":"六丑·倩云罗雁影","dynasty":"现代","author":"李岳瑞","text":"倩云罗雁影，为一访、秋娘消息。在天愿为，鹣鹣双比翼，密证鸳藉。最记年时事，令宾初睹，醉锦帷春色。凭肩枕臂分芗泽。凤觜纤红，螺眉浅碧。销魂定情今夕。乍鬟松舄褪，娇汗香渍。鸾弦易歰，甚欢悰顿隔。燕语雕梁，渺伤倦客。相思镇悔相识。怕西风翠袖，玉颜殊昔。章台道、钿车声寂。空怊怅、箧里湘钩，慰我断肠幽忆。秋檠泪、还替人惜。听夜深、细雨纱窗外，檐花正滴。"}