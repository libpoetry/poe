{"id":"1124551","title":"送浃上座如馀杭刻慈觉老人语录五首","dynasty":"宋","author":"饶节","text":"扬子江头水拍天，导师曾此应机缘。浑金璞玉公收拾，付与知音万古传。四十九年无一字，少林面壁太忉忉。世人未会个中意，试把遗编读一遭。啾啾蚊蚋盎中鸣，拟议庄周旧典刑。好与刻成无字印，须弥顶上震雷霆。时人浩浩说无言，政使无言恰是边。若道阿师能答话，五刑何止更三千。受持法藏不辞烦，如水传瓶有阿难。已得当年末后句，旃檀林里自旃檀。"}