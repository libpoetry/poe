{"id":"1118472","title":"杂书四首","dynasty":"宋","author":"陆游","text":"世味渐阑如嚼蜡，惟诗直恐死方休。四时风月元无尽，万里江山更拟游。一身顶踵无非病，两饭齑盐亦阙供。正可清言学夷甫，不须豪气似元龙。枳篱莎径入荆扉，中有村翁百结衣。谁识新年欢喜事，一鸡一犬伴东归。身似匡庐老病僧，闭门一衲坐腾腾。雨声惊断长安梦，惆怅西窗夜半灯。"}