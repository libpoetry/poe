{"id":"246224","title":"齐天乐·秋梧选韵图为崇斋题","dynasty":"现代","author":"王蛰堪","text":"翠云愁断题红杳，残痕几番萦绕。落枕秋声，敲檐夜雨，暗忆谷兰幽操。寻思懊恼。奈楚些魂迷，向谁凭吊。劫后琴心，好阴还更系怀抱。匆匆年事又了。馀寒添酒绪，芳信难料。嫩叶新抽，疏枝半绿，能惹相思多少。情深易老。但梦里重寻，那时宫调。烛影孤窗，怨弦翻旧稿。"}