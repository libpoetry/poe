{"id":"133866","title":"和吴冲卿三哀诗","dynasty":"宋代","author":"司马光","text":"天生千万人，中有一俊杰。奈何丧三贤，前后缠期月。邻几任天资，浮饰耻澡刷。朝市等山林，衣冠同布褐。外无泾谓分，内有淄渑别。逢时敢危言，慷慨谁能夺。圣俞诗七千，历历尽精绝。初无追琢勤，气质禀清洁。负兹惊世才，未尝自标揭。鞠躬随众后，侧足畏蹉跌。钦圣渥洼驹，初生已汗备。虽有绝尘踪，不失和鸾节。宜为清庙器，俨雅应钟律。众论仍共然，非从友朋出。群材方大来，軮轧夫帝室。谁云指顾间，聊翩化异物。"}