{"id":"829419","title":"苏堪六十生日","dynasty":"清末近现代初","author":"陈曾寿","text":"白日当天三月半，万人如海一身藏。使君留得堂堂去，四海都知鬓未霜。罢盥卢奴酒自斟，几人出户震微箴。知君执拗从无闷，一往硁硁媚奥心。诐辞知蔽遁知穷，末世逃禅等捉风。得正由来出生死，先生密语在檀弓。花近高楼竹满廊，园基楼势恰相当。几回听雨疏帘坐，消得人间一味凉。敛手孤吟气更新，閒居岁月郁嶙峋。何穷盖世回天意，付与黄州陶子麟。种松日夜望松高，沧海沉冥一世豪。领取十年真实意，与君洗耳听松涛。蹀躞三挝意未平，凉宵顾曲每同行。相思只在歌声里，解事今谁青兕生。谈艺论兵两不穷，掀髯曾起抱冰翁。何时更上南楼醉，历历晴川落酒中。"}