{"id":"782646","title":"还马歌","dynasty":"清","author":"戴亨","text":"塞上长途走原野，蹑蹻趑趄愁踵踝。事促囊空唤奈何，仓皇借得公侯马。此马饰鞴玉雕鞍，矜宠刍粮饲大厦。觔挛骨弱肉空肥，鞭策未施人未跨。况我书生体不尊，一见骄嘶两瞳赭。昂首咆哮怒正凶，屈身低辕岂甘下。决衔裂靷恣奔腾，舆人错愕惊跃冶。自分寒酸非等伦，迟回牵送主人者。始知身贱物亦轻，呜呼世路谁相假。"}