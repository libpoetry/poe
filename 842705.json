{"id":"842705","title":"送复儿游学日本","dynasty":"清末民国初","author":"陈宝琛","text":"我生三岁便随宦，龆龀已行天下半。廿龄偕计始离亲，今汝速游未及冠。寻常不违阿母膝，负笈城南梦辄唤。临行欲语泪满衣，触我春晖肠寸断。桑蓬有志例割慈，海市神山更壮观。古书新法泱泱风，今日一家孰胡汉？生成世好不挂眼，言大学疏是吾患。出门攻错慎自求，开卷精华要常玩。生迟敢望汝成速，及我两人犹老健。荔支熟时海不波，准备年年刮目看。"}