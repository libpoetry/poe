{"id":"1138991","title":"应昌路驿傍有古松一干生十八枝为斧所伤江西胡生图以示州长官命余作诗","dynasty":"宋末元初","author":"陆文圭","text":"卢龙迤北道应昌，八月飞雪六月霜。阴风萧飒百草僵，牛羊陇坂狐兔冈。破邮古庙人鬼静，傍植巨木百尺强。孤根绵绵蛰幽土，枝干直上凌穹苍。何年堂堂十八公，会朝侍立冠剑长。中有二公能死节，张许崛强存睢阳。馀生幸或逃斤斧，远地何由选栋梁。西江行客苦好事，一见携之袖里藏。摩挲老眼识奇怪，兴作万里神苍茫。寒斋无复丁生梦，腹内惟闻葵藿香。"}