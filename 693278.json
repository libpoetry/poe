{"id":"693278","title":"效白乐天放言体二首","dynasty":"明","author":"苏仲","text":"决要求名终是辱，直须致富必成殃。无缘到底应难合，有分元来不用忙。月到望期还自满，花逢春景自生香。安身却是谋生地，何必区区漫作狂。富比周公安足羡，贫如颜氏亦何忧。千年老鹤终须尽，半日蜉蝣亦自休。只著虚心随付与，岂容逐物浪干求。有中无有无中有，有有无无水上沤。"}