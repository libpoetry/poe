{"id":"1117678","title":"山园杂赋四首","dynasty":"宋","author":"陆游","text":"初夏未觉暑，微阴殊胜晴。藤冠称新沐，莼菜解馀酲。偶据盘陀坐，还扶楖栗行。平生志勋业，今日一毫轻。藤阴初覆架，菱蔓渐穿萍。水绕篱根绿，山从树罅青。长辞帝所梦，不愧草堂灵。赖有黄醅法，终年任醉醒。一日老一日，一年贫一年。元无肉食相，且作地行仙。本不营三窟，何须直一钱。村墟樱笋闹，剩放醉中颠。芳荃真妙士，霜菊亦奇才。邂逅心生敬，慇勤手自培。扶持新长桂，护惜欲残梅。此意何人解，颓然付酒杯。"}