{"id":"861697","title":"留献之初得孙","dynasty":"宋","author":"王炎","text":"蓝田美玉骊龙珠，天马之驹丹凤雏。平生眼底未曾见，物以希有为珍奇。世间尺子乏英骨，㹠犬虽多安用为。留侯丰下宜有后，更积阴德栽培之。大儿崭然露头角，胸中箧笥罗诗书。文章机杼有家法，睥睨云汉思高飞。小儿学语解揖客，眼如点漆肤凝脂。家庭有此万金产，何忧门户无光辉。乃翁昨日坐堂上，津津黄气溢两眉。女奴走报子舍喜，紫兰玉树生孙枝。不须老释亲抱送，此真天上麒麟儿。我来欲与汤饼客，对翁寿以金屈卮。看渠一岁能识字，八岁落笔驱文辞。三衢之留世冠冕，公侯衮衮当无疑。他年我未须发白，已见此子摩天衢。"}