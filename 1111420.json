{"id":"1111420","title":"再和陈提举喜雨","dynasty":"宋","author":"阳枋","text":"了无和气格清穹，天意难回执热中。骤雨起从南海庙，雄风到自楚王宫。却愁水府丹瓢注，解使银河赤岸通。急趁好晴催刈谷，坻京相庆万家同。十万农租要纳王，望霓虽切雨何方。桑林敬体皇心祷，云汉终歌国祚昌。坐使里闾消叹息，幻成境界得清凉。欲知千里人情共，盈袖新诗已可装。"}