{"id":"721308","title":"花朝后五日同梁药亭屈本庵吴山带李方水集石公离六堂即事书怀二首","dynasty":"明末清初","author":"陈恭尹","text":"春半花犹未，农时雨不来。言寻方丈约，笑为老僧开。古井人争水，空池鹤印苔。隐忧惭素饱，钟罢且徘徊。西畴延夕照，篱落见层层。塔影千年寺，琴声百岁僧。风枝翻弱絮，香蕊结垂藤。妙法离言说，南宗此一灯。"}