{"id":"434699","title":"放言","dynasty":"金末元初","author":"元好问","text":"韩非死孤愤，虞卿著穷愁。长沙一湘累，郊岛两诗囚。人生定能几，肺肝日相雠。井蛙奚足论，裈虱良足羞。正有一朝乐，不偿百年忧。古来帝王师，或从赤松游。大笑人间世，起灭真浮沤。曾是万户封，不博一掉头。有来且当避，未至吾何求。悠悠复悠悠，大川日东流。红颜不暇惜，素发忽已稠。我欲升嵩高，挥杯劝浮丘。因之两黄鹄，浩荡观齐州。"}