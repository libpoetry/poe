{"id":"897810","title":"次韵和陶渊明归去来辞","dynasty":"宋","author":"张耒","text":"归去来兮，行世不偶予曷归。其出无所为喜兮，舍去而何悲。眄一世之无与兮，古之人逝莫追。求不疚于予义兮，又奚恤馀子之是非。彼好恶之罔极兮，或颠倒其裳衣。顾吾涉之已深兮，愧哲人之见微。吾归甚安，无所事奔。既守吾室，又杜吾门。一气孔神，于中夜存。纳至和于灵根兮，挹天酝于玄尊。既充溢于幽阙兮，亦粹然而见颜。往有坎而兹夷兮，昔或危而今安。将从化人于西域兮，面藏吏于函关。将以一世为刍狗兮，废与兴吾厌观。彼福祸之一源兮，必兹出而兹还。彼自以为无隙兮，何异夫石椁之宋桓。归去来兮，吾悲夫斯人不返兮，岂招仙圣与之游。昔惠我以好音，忽远去而莫求。予曷异于世人兮，初为哽塞而增忧。彼钱镈则深藏兮，盍视夫已垦之田畴。万古芸芸，共逝一舟。半夜而失，旦号其丘。畏达观之诮予，涕已泣而不流。悟荣名之取憎兮，善斯人之获休。已矣乎，万物之作各其时，吾独与时而去留，岂或能力而违之。既往莫或追，来者尚可期。盖雨暵之在天，岂吾稼之不耔。彼蜀雄之必传，作犹愧于书诗。嗟身屈而道伸，于斯人兮曷疑。"}