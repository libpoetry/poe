{"id":"748338","title":"老马吟和何赓卿阁学瘦马吟韵","dynasty":"清","author":"吴存义","text":"宛马来渥洼，?云无泥涂。朝辞蒲梢下，暮厕天闲居。银锬何蹀躞，锦障时踟蹰。日刷三万里，何者为崎岖。道旁有老马，骨相殊未瘏。岂涉太行险，却似疲盐车。伏枥气瑟缩，夹镜朣模糊。不知金门式，较视将何如。独恋栈豆恩，骧首看云衢。是时秋霖积，三刻沟难逾。竛?移跬步，远羡湖上驴。湖上知可乐，但虑难求刍。老马且自慰，慎勿悲饥驱。臣朔昔待诏，犹对侏儒吁。识涂傥见用，迥立长风呼。图入玉花绘，牧有荐草濡。努力向阊阖，九达皆夷途。"}