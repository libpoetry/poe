{"id":"1114109","title":"次韵艾宣画四首 竹鹤","dynasty":"宋","author":"李纲","text":"磊落胎仙谁最宜，此君节操凛霜威。琴心试与弹三叠，从看婆娑舞羽衣。黄精苗盛雪初融，叠叠峰峦紫翠重。岩前双鹿卧底事，秪应眷日长新茸。春入群芳此最妍，露枝烟蕊袅成团。不知闲客来何处，独傍花枝仔细看。红妆翠盖晓参差，水面浮游有戏龟。谁道千年解巢叶，也知曳尾已多时。"}