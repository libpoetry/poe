{"id":"819825","title":"甲辰岁日本观油画庚子之役感近事作","dynasty":"清末近现代初","author":"陈曾寿","text":"我昔东游何所睹，山川步步伤甲午。忽观壁画使我惊，身入庚子天津城。干霄烽火飞霹雳，合围虏骑纷纵横。残军一旅据水次，鼓声已死犹力争。大旗红折惊飙斜，半残马字飘尘沙。颓垣下照白日淡，妖红一丈龙船花。神伤魄动愁逼视，太息沙场生尺咫。却归故国吊遗墟，不见烟尘双阙起。天崩地坼无由逃，其雨杲杲寒霾消。谁翻残局作胜势，气盈脉偾酣醨醪。水晶之宫何岧峣，五侯甲第争相高。龙武新军气矜豪，劫人黑夜胡国刀。河伯汪洋轻海若，大人游戏连群鳌。寸地尺田树荆棘，中央四角酬天骄。不闻韶州遣使祭，谁当社饭长攀号。挂冠汲黯留不得，吞声杜老空悲骚。出辱下殿那可再，坐抚往事忧心忉。云愁海思无断绝，五陵石马风萧萧。"}