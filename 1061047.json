{"id":"1061047","title":"约方时敏杨信祖二子同过王立之观立之所集前辈诗文各以姓赋诗","dynasty":"宋","author":"饶节","text":"秋容散古原，秋声满寒条。幽人开晓梦，喔喔鸡戒朝。骑马西南隅，不知道里遥。我行将何之，我友昔见邀。斯人非世人，与世不相聊。几年赋归欤，塞耳树上瓢。谁知翰墨功，百倍巴蜀饶。方杨妙天质，两玉不易招。粟马来会盟，此义久寂寥。主人喜开尊，杯殽初刻彫。及乎启丹台，座上皆闻韶。委积山海奇，浩荡江汉朝。此囿无郊封，烂漫各刍荛。归来蒲深望，老大犹虚骄。"}