{"id":"799093","title":"潇湘逢故人·和六禾夜闻孤雁作","dynasty":"清","author":"杨玉衔","text":"南楼睡起，怜吟魂未稳，步绕行窝。讵关避张罗。怅烟雨歧路，木叶微波。西风半老，为寒栖、拣遍枝柯。生怜惜、弋人心眼，弯弓换却披蓑。回峰路，遥夜影，伴孀娥。楚山吴水经过。费短鬓摩挲。感星饭谋稻，水宿依荷。唾壶击碎，惹骚客、横塞高歌。惊人外、汉皋眠柳，京尘梦醒灵和。"}