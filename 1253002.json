{"id":"1253002","title":"喜雨寄夏允中五绝","dynasty":"元末明初","author":"刘基","text":"好雨知时五月零，豆苗瓜蔓一时青。老夫亦起中庭立，两眼看一似醉醒。隐隐轻雷不起风，濛濛密雨遍长空。枯根发秀新茎长，小草那知造化功。涣汗如蒸被体流，日高强起倦梳头。多情一夜千山雨，消尽人间万斛愁。水鹳长嗥应九陵，山云处处上如蒸。定知谷鲋从今后，不向西江乞斗升。江暗天低雨脚垂，屋鸣檐泻入枯池。却怜似镜新荷叶，不见鱼跳鹭浴时。"}