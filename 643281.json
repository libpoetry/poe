{"id":"643281","title":"义虎","dynasty":"明","author":"胡奎","text":"有虎有虎在空山，孝子夏贵庐其间。呼天长号病不起，虎衔野鹿活孝子。虎也日与孝子亲，相随出入三十春。孝子起为宋大将，专城总督淮西军。将军一朝思纳土，虎亦咆哮触其怒。虎死在地魂上天，将军掉尾求生全。重为告曰：虎兮虎兮，尔之生也甚雄伟。杀身成仁有如此，胡不化为忠义士。董狐之笔良可纪，万古千秋照青史。"}