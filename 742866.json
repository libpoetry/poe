{"id":"742866","title":"题明皇幸蜀图","dynasty":"清","author":"管世铭","text":"中书已罢张九龄，太守不识颜真卿。黄虬跳梁虫狐死，仓皇蜀栈青螺行。白衣父老前迎跸，羽骑林端出复没。宫人憔悴下雕鞍，手摘园瓜供帝渴。更无羯鼓打梁州，铃语郎当听未休。剑门直上一千里，风尘澒洞天颜愁。后队观者忽如堵，锦袍年少腰玉琥。元礼力士非其俦，疑是王孙英且武。咄哉王孙儋耳龙，奉天之辱将毋同。"}