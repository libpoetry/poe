{"id":"897716","title":"自南京之陈宿柘城","dynasty":"宋","author":"张耒","text":"荒城人稀荆棘老，野兔惊跳出寒草。苍苍落日黄云西，驱马城边寻古道。入门四顾皆桑田，居民三五依道边。暮投佛寺下马立，冲眼满屋燃萁烟。老僧自言八十馀，老矣不能营所居。村僮依灶展败席，上有空梁悬木鱼。旋汲新泉濯双手，青灯照客黄昏后。群儿烂漫眠我前，新月欲倾光入牖。夜敲僧室借酒壶，不惜青钱取次沽。酒香入户推枕起，剔灯吹火燃铜盂。大杯一沃不留滴，满眼棼然睡来集。明朝上马倒残壶，不怕新霜败裘湿。"}