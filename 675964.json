{"id":"675964","title":"五王击毬图","dynasty":"明","author":"蒋主孝","text":"毬门高结春如海，紫袖垂垂剪双綵。薛王力倦宋王来，兴废宫前花正开。侍儿弄笛申王醉，更有岐王拥花睡。春风不动草如铺，兄弟怡怡入画图。黄门拥入五花帐，官奴谩鼓花奴唱。博山火爇水沉香，富贵从来自天降。迟迟春日下龙楼，花萼联辉雨气浮。大被渐寒歌管歇，三郎别领阿环游。"}