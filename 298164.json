{"id":"298164","title":"尚州落花潭纪事诗","dynasty":"现代","author":"傅子馀","text":"雪岳高巍巍，其下水所滀。英宪之裔孙，于此聚其族。坊里今何如，烟草一潭绿。人言宣祖朝，倭寇肆颠覆。义士金俊臣，膂力世所独。奋臂挥天戈，反手接飞镞。杀敌如屠羊，当者裂其腹。讵知形势殊，一旅空驰逐。身殁鱼丽中，何惜血与肉。倭仍麇众来，夤夜围板谷。金门尽老少，一一遭杀戮。妇女生何为，但愁死不速。争投里前水，水亦为洄曲。潭水日夜流，贞魂此潜伏。壮烈昔所无，公死宜瞑目。尚州忠义坛，香火至今续。丛祠鸦自飞，落花吐残馥。阅年四百馀，浩气涵荒服。"}