{"id":"536594","title":"伯父静庵公山池一首","dynasty":"明","author":"王世贞","text":"昔我游兹园，申慕憺忘归。园景非一态，事事令人怡。白云团幽荔，朱卉冠阴崖。疏沼延夕星，裁篁导春澌。潜鳞乘吹起，宿羽应候啼。谋奇开新术，戒返惑故蹊。涧饮分霓渴，馆宿逊霞栖。束帛违丘贲，悬金厌时夷。去家不廿载，陵谷忽中移。前逵改宿茑，后堂滋旅葵。灌木代丝弦，宫往商不之。回盻追前邈，抚景虞后衰。所以羊钜平，游岘发清徽。复闻桓司马，攀条泫然悲。寓形靡不消，垂言将庶几。"}