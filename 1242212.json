{"id":"1242212","title":"一萼红 赋红梅次郭南湖韵","dynasty":"元末明初","author":"陶宗仪","text":"水云乡，又南枝逗煖，绰约汉宫妆。春艳秾分，朱铅浅试，翠袖独倚修篁。想应道、东风料峭，剪霞彩、零乱补绡裳。勾漏寻真，丹丘授诀，傲睨冰霜。毕竟孤标还在，纵夭桃繁杏，难侣寒香。玛瑙坡头，珊瑚树底，江南别是风光。且莫倚、高楼玉管，怕轻盈、飞处误刘郎。依旧小窗，疏影淡月昏黄。"}