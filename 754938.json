{"id":"754938","title":"小除夕作","dynasty":"清","author":"劳蓉君","text":"云珠洒地东风香，梅花送客归故乡。今年忽忆去年事，梅花与我同苍茫。岁阑检点锦囊里，得诗三百聊自喜。更有一束长安书，书中有语可慰予。上言京华二老健餐饭，下言中山诸女多文誉。窗槅新糊设棐几，针线馀工置勿理。清閒官舍贫不忙，家在桃源万峰里。门前馀雪冷未消，对我犹作花痕娇。寒山苍翠睡欲起，早禽得日鸣连朝。弱柳舒青古苔绿，将弃熏笼就春服。君不见，万户新桃换旧符，黄童白叟争欢呼。元宵预约观镫侣，买取春光满玉壶。"}