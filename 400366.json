{"id":"400366","title":"山中读谢客诗 用南楼韵并简戴老扶桑","dynasty":"民国末当代初","author":"饶宗颐","text":"文章藉神来，能事岂相迫。雪山供眼前，寝馈异方客。潜蓄观岚籁，沉吟坐向夕。正觉惟安忍，何往非所适。谢公外死生，修短安足戚。赏心乏良知，美人千里隔。建言空安排，妙句屡堪摘。沉照通道情，拯溺伤崩析。悠悠谁与论，嘉诲俟良觌。"}