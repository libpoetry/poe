{"id":"844490","title":"春晓曲四首 己酉元日","dynasty":"清末民国初","author":"姚华","text":"朝来蘸水调词笔。探取芳春信息。画屏尚带隔年寒，立尽小庭何处觅。春来毕竟无痕迹。为恐诗人觉得。去年别馆种梅花，踏破早烟重省识。山梅压影寒成碧。敛笑含情自惜。似人一样望江南，说得酒边三弄笛。檐鸦恁地喧声紧，道是东风第一。任君不信问昭阳，镜里绿蛾迎晓日。"}