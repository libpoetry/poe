{"id":"820487","title":"丑奴儿慢    乙丑春三月，赴行在所，寓小石斋中，海裳盛开。","dynasty":"清末近现代初","author":"陈曾寿","text":"幽斋客思，长傍愁阴黯黯。乍迎得、芳姿多丽，睡足妆严。烛底分明，羞侬丝鬓镜中添。争如不见，几回独语，空赋香奁。尽护幔纱，迷濛雾重，料峭风尖。算犹胜、梨花孤馆，卧雨厌厌。堆枕红云，更无春梦到江南。几时嫣笑，日长风定，尽捲湘帘。"}