{"id":"309163","title":"看花回·秦邮晚眺，春意荒寒，用夏剑丞太守韵","dynasty":"清代","author":"陈锐","text":"片云低渡淮水，莫景澄碧。正有个人望远，凭柳外高楼，楼上斜日。湖山罨画来去，娇魂迷向值。春困久、半晌还醒，乱莺啼梦度林隙。思往事，飞花更急。叹冷落、谢娘瑶席。谁记清歌一阕，送紫陌黄骢，尘暗天北。酒旗历乱眼底，登临怀故国。总江淹，未销减，莫赋伤心色。"}