{"id":"521266","title":"王舍人孟端为华处士作耕渔图久而失去其孙珵访求得之","dynasty":"明","author":"顾清","text":"舍人善竹兼善画，源流本是湖州派。湖州之画掩以竹，舍人妙思紬不足。耕渔之图谁所传，华家明珠海上还。家声不愧见父祖，元气有托留人间。川原靡靡高复低，东村网罟西村犁。长鞭驱烟入深树，小艇载雨归前溪。溪鱼正肥春酒熟，百斛新输官廪粟。酒酣月出歌一声，何处高门有华屋。浮生不逮斯人早，前辈风流迹如扫。银钩金错发天机，何幸典刑犹此老。舍人寸纸时共珍，华郎见图如见亲。乾坤无穷百年速，撝诃安得烦鬼神。君不见平泉树石散诸贵，此子此孙今几人。"}