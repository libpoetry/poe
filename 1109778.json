{"id":"1109778","title":"寄西弟六首","dynasty":"宋","author":"刘黻","text":"寂寂书堂秋夜凉，一编心画一炉香。弟兄动是经年别，羞见天边有雁行。儒生事业戒悠悠，凿井求泉须到头。要识汝兄勤苦事，顶门白发一茎秋。千里家山入梦频，又封书尺寄行人。未惭定省多疏阔，守道安贫即是亲。汝兄望汝撑门户，汝不耽书奈汝何。汝看二程兄弟传，肯将几月付蹉跎。向上工夫肯惮难，须知篑土可为山。若还志力无回转，直透龙门亦等閒。一别狮山千载期，萧条吟屋费修治。手栽门户新杨柳，试问春风长几枝。"}