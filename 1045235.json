{"id":"1045235","title":"哀吟赠蔡子骧女","dynasty":"宋","author":"徐积","text":"蔡氏之子，彼仲女者。考之古今，如仲者寡。有德之容，有德之性。所好所习，一出于正。貌庄而丽，气温而醇。女子之中，而有斯人。慈良端厚，内敏而重。终日寡言，亦不戏弄。字无难易，所见辄识。不知此女，从何而得。读释氏书，欣然有适。身之所有，皆出自然。如何不幸，不假之年。扬州道中，死于六月。二十七日，暑气酷烈。二十九日，三更大殓。形神如生，体亦不变。其气甚洁，其香甚郁。附于身者，何用珠玉。不知此女，而往何处。杳杳冥冥，云霞烟雾。世之所有，则维其常。若斯人者，独秀孤芳。吾于其母，是为内兄。哀吟恻恻，慰其死生。"}