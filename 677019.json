{"id":"677019","title":"宿东阿旧县同张宗晓张伯美小饮村西梨树下作","dynasty":"明","author":"李流芳","text":"搴帷见山色，知是东阿路。不忍驱车行，愿言得少住。旧县好村落，下车日未暮。青山绕村西，桃梨亦无数。花光与山气，似喜轻阴护。尝爱岑嘉州，花缺春山句。何意风尘中，乃与赏心遇。为我倾酒筒，婆娑此芳树。辛苦十日馀，博此少时趣。三杯洗颜色，陶然得吾故。"}