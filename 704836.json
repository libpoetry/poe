{"id":"704836","title":"秋思二首","dynasty":"明","author":"薛瑄","text":"秋来何所思？所思在远道。洞庭木叶霜，楚泽芙蓉老。欲济怀方舟，风波殊浩浩。寄言双白鹤，尔来苦不早。登高望沧海，长风欻来过。九鳌互低昂，三山郁嵯峨。绰约众仙子，飘飘戏其阿。手把珊瑚枝，笑拂扶桑柯。我欲往从之，道远百怪多。安得骑鸿鹄，乘风越洪波。举鞭逐蛟蜃，仗剑驱鼋鼍。永与众仙会，遨游养天和。"}