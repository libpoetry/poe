{"id":"444540","title":"贺新郎 寿连珠兄六十","dynasty":"当代","author":"王蛰堪","text":"羽箭流光射。恁匆匆、重交甲子、赋归来也。苦辣酸甜矜自道，未悔耽吟劫罅。续绮梦、鲛斋题罢。灵蚁穿珠真胜事，总堪教、一卷标声价。浑不计、几冬夏。水西遗韵看流亚。拨清弦、起衰继绝，倡扬风雅。为爱雪寒窗意好，不信冰花易化。但博得、他年佳话。磊落青襟秋水似，算唯有、君是真潇洒。且一醉、尽千斝。"}