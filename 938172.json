{"id":"938172","title":"承知府待制诞生之辰辄广善怀菩萨故事成古诗一首仰惟经世之外深入佛海而某欲托辞以寄款款适获此事发寤于心似非偶然者独荒陋不足以侈此殊庆耳","dynasty":"宋","author":"陈与义","text":"岁星欲吐芒不开，昴星避次光低佪。麒麟鸑鷟纷夹侍，善怀菩萨当重来。仙公风流今几岁，再托高门瑞当世。买香趁浴惊众聋，要识此僧今我是。金粟后身何足言，释迦亲送非虚传。稽首西来大菩萨，住世小劫须千年。宰官说法聊应会，馀事文章亦三昧。世间底物堪寿公，本自金刚无可坏。"}