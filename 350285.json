{"id":"350285","title":"买陂塘·两三人","dynasty":"清代","author":"程颂万","text":"两三人、一般僝僽，春三二月风雨（子大）。檐花落尽春灯黯，犹照今宵欢聚（木斋）。吾与汝。要世世生生，总向情天住（中实）。闲愁漫赋。料如此江山，英雄只合，相对数儿女（由父）。刘琨老，何必闻鸡起舞，祗堪鼾睡东部（子大）。不然便向南山下，笑看蓝田射虎（木斋）。眉黛语。劝偕隐红楼，莫再封侯误（中实）。镜台堪据。又照见天涯，飘零客子，同作倦游侣（由父）。"}