{"id":"684116","title":"子夜吴歌","dynasty":"明","author":"王世贞","text":"采桑长干陌，绿叶正毵毵。远驻青骢马，相遗玳瑁簪。不愁无语对，归恐误春蚕。兰桡太湖曲，垂柳覆金堤。香气时时发，歌声处处迷。残妆汗欲尽，留著可怜眉。姊妹欺相命，星前闭洞房。携灯挑促织，罗袜下东廊。明日争邀赌，钗头金凤皇。?毹依小阁，鹦鹉写流霞。锦瑟卢家女，温香玉辟邪。推窗见飘雪，惊道是杨花。"}