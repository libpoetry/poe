{"id":"49467","title":"赠张翁茂仁二丈","dynasty":"明代","author":"程嘉燧","text":"达士志匡时，经纬随弛张。小儒竞枝叶，雕绘攻词章。张翁磊落人，所思济时康。上下数千年，抵掌如倾囊。治乱本代兴，史乘记多方。搜罗到根源，补苴见周防。贾生著《过秦》，荀卿法后王。河汾述元经，斟酌唯行藏。惜哉时命违，白首徒栖遑。材大不谋身，仅饱核与糠。伊余为童儿，见翁吾师旁。开口据上坐，大声论兴亡。斯岂古人欤，自分不得当。何图卅年间，折节夷辈行。扣门来相求，令我神扬扬。谓余可与言，勖之以自强。云堪托子孙，怀此何能忘。萧萧伯通庑，峨峨德公床。过从风雪晨，斗酒激中肠。相彼岁寒松，摧颓阅冰霜。孰知岩壑姿，可以栋明堂。"}