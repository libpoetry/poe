{"id":"1132272","title":"和张大著颠字韵","dynasty":"宋","author":"魏了翁","text":"步弱扛丰分疾颠，不将臭腐易芳鲜。眼前富贵蚁奔垤，膜外功名鸥避船。忠愤无因尘乙夜，隐忧深觉负丁年。一窗风雨看书卷，三度京梅雪可怜。伥伥趋局晓衣颠，妙语飞来墨已鲜。太一藜然分夜隙，蓬莱海阔接风船。临邛词客虽末至，淮海签书非少年。独抱区区无我察，联篇重拜玉人怜。"}