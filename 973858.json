{"id":"973858","title":"田家叹","dynasty":"宋","author":"赵蕃","text":"春欲耕时天不雨，小雪不能濡旱土。辛勤仅得遍锄耰，浸种可怜沟脉缕。忽然一雨催插秧，东阡西陌青相望。谓兹劳逸足报补，岂知亢旱愁秋阳。高田已分卤莽取，下田庶几十八九。柰何雨势反作淫，令我痛心仍疾首。我曹饥馁无足悲，不死会值丰登时。所嗟官吏不相察，借租日日来符移。"}