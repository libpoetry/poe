{"id":"804669","title":"扫墓归作示诸弟子侄","dynasty":"清","author":"华修昌","text":"男儿生不养亲死不送，纵获功名复何用。岂容漫信青囊书，轻以遗骸供簸弄。吁嗟父母入黄泉，艰难仓促资遗赗。迩来奄忽四十年，冬青阴结寒云冻。春秋岁时惟二祭，子弟相随聊伯仲。为言兹山本吉兆，点穴地师未切中。若能移武上高麓，马鬣适当龙脑缝。会当荣名掇科第，经济宏才作梁栋。纷纷各欲主议迁，我坐无言实深痛。犹忆少时侍京邸，先子养亲寄清俸。济人利物日不足，自给箪瓢竟屡空。一朝风烛无寸瓦，黔娄惟有穷途恸。北方既无中古棺，敦匠未能娴斫硥。归来殡葬俱草草，夙夜疚心惟自讼。如今启塘复何有，势将归骨醯鸡瓮。志事未能谋继述，何忍迁移掘枯葑。苟欲亢宗先亢身，若期迈俗惟迈种。仁厚深积游德麟，文章成就翔威凤。居恒每厌堪舆术，拘忌阴阳总虚哄。祖龙反不尽烧却，坐使举世非几贡。何当大破形家言，庶几一醒痴人梦。"}