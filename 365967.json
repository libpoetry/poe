{"id":"365967","title":"百字令·十三年纪","dynasty":"清代","author":"黄燮清","text":"十三年纪，仗今生智慧，学成书数。敏绝词锋偏了了，信口机关参悟。点玉无瑕，输金待聘，仔细珠娘妒。碧川春远，翠眉才解通语。堪叹尘世浮云，因风变幻，好事成耽误。寂寞栏干空倚遍，自惜美人迟暮。楚瑟弦愁，胡琵弹恨，空向飞琼诉。无言撇去，海榴花放端午。"}