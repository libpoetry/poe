{"id":"1117702","title":"雨中作三首","dynasty":"宋","author":"陆游","text":"三日雨频作，昏昏饶睡眠。泥深散酒市，风恶恼灯天。茅屋松明照，茶铛雪水煎。山家自成趣，抚枕寄悠然。淅淅连江雨，愔愔一室幽。茶甘留齿颊，香润上衣裘。泥滓将雏鸭，林樊唤妇鸠。短章虽漫兴，聊足散吾愁。短鬓白如丝，梅花似旧时。掩屏愁入梦，隐几雨催诗。病为阴天剧，春缘闰岁迟。非关畏车马，衰甚实难支。"}