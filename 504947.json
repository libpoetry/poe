{"id":"504947","title":"惠墨歌","dynasty":"明","author":"乌斯道","text":"刘侯赠我龙剂墨，广踰一寸脩减尺。豹囊初解麝蜚香，麋胶已漫瑿炫色。庭圭骨朽内府空，欲购空悬万金直。此非庭圭亦自奇，炯炯涎涎堪爱惜。中间复有小隶文，却将余字先题刻。钟离合在瓮中书，王叵偶登江上石。我方蠖屈守蓬蒿，侯正骞腾走南北。浮云万事果何如，恰恰遭逢董溪侧。问侯此墨何从来，更为徘徊一追忆。昔年奉使湘潭中，偶听松间杵声急。青女三五捣玄霜，满握芳馨喜分得。太平天下忽干戈，珍佩奚囊忍抛掷。几番回首望湖南，大半苍生死锋镝。千里无人风雨秋，旧日潭州今瓦砾。墨工寻亦散如烟，似此松煤更难觅。我闻侯言长太息，再拜持归重双璧。曈曈初日下帘栊，谡谡凉风吹几席。正襟端坐兴如泉，旋取蟾蜍泻馀沥。云浮铁砚紫光寒，字学银钩漆浆滴。墨虽可尽心无穷，愧乏琼琚报侯德。愿侯北上扶飞龙，愿侯西征除毒螫。谫材不比陈寿徒，定当作传昭殊绩。挥毫沈墨细研磨，虿尾蝇头书一册。"}