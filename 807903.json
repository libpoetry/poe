{"id":"807903","title":"贺新郎  岳州大捷","dynasty":"清","author":"陈维崧","text":"紫陌春如绮。正巴陵、征南昨夜，捷书飞至。阊阖门开排彩仗，夹道笙歌鼎沸。都不用、鱼龙百戏，顷刻凤楼抛钿屑，算今朝、玉做人间世。洗兵马，丰年瑞。临轩弥觉天颜喜。喜春城、九衢花满，千官珠缀。更向银刀都里望，小衬粉侯殊丽。想入蔡、军容如是。宴罢不须宣翠烛，水晶毬、万盏天边坠。长似昼，晃归骑。"}