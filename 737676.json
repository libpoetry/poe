{"id":"737676","title":"古杉诗","dynasty":"清","author":"甘汝来","text":"南昌古豫章，以树名郡治。梓生松阳门，荣悴关隆替。南康吾支郡，巘山在其地。上有陈蕃墓，两杉入云际。谁其十年树，乔木匪偶寄。下钟地之灵，上秉天之气。象山我家茔，马鬣封先世。土角流金星，形家兹可志。婆娑一古杉，孤干亭亭植。春夏敷荣华，秋冬弥苍翠。太传坟前杉，上下论年岁。吁嗟此古木，且似植其类。惟我大父母，矫矫同风味。盘错系纲常，磨砻成节义。会合待千年，造物有深意。雨露日滋荣，永言受荫庇。"}