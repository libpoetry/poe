{"id":"843126","title":"咸侄自江宁来省感作并视豫侄","dynasty":"清末民国初","author":"陈宝琛","text":"我家积厚笃汝父，有官不就耕经畬。手培双玉作书种，及预乡举宾皇都。制科既停趣读律，致泽望断桑海枯。苟全性命垂廿载，兄处弟出饥所驱。文诚世盛掌邦禁，四传及汝食庆馀。出礼人刑取弼教，决狱自古需通儒。今虽悬象间新旧，审克哀敬能忘诸？往来南北顷已艾，澄虑玩易知盈虚。兵休道通远见省，我耄负绁犹海隅。王城降风总堪恋，未忍尽室离吾居。妇贤子才旧德在，藜藿可饱常恬愉。愿若昆友并耆耇，长与群从为楷模。"}