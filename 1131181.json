{"id":"1131181","title":"王给事挽词","dynasty":"宋","author":"楼钥","text":"主眷逢千载，宠光倾一时。铨曹著官簿，禁掖粲英辞。论议推东省，威声憺北夷。平生经世意，怀卷竟何之。宦学素称豪，仍闻吏事高。精神虽腹满，抚字亦心劳。藩辅连三组，沉痾见二毛。胡床庾楼在，残月堕江皋。自忝年家好，居惭雌甲辰。宾兴蒙异奖，客授喜同寅。别去时无几，年来意益亲。囿山觞咏地，回首重沾巾。"}