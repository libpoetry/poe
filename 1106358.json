{"id":"1106358","title":"次韵次尹俊卿梅花绝句 早梅","dynasty":"宋","author":"王灼","text":"人间几桃李，漫漫化泥尘。不恨收功晚，新年第一春。饭颗从嘲瘦，湘流独占清。失身到东阁，聊复对簪缨。未学回风舞，初成拜月妆。故令青女妒，一夕月阶霜。急霰争璀璨，仙摽不解寒。汉家赵飞燕，偏许雪中看。云澹江皋晚，飞香到短篷。望穷浑不见，恨满白蘋风。袖寒倚脩竹，暗起著人香。联影黄昏月，亭亭上璧珰。虽无适俗韵，亦有可怜香。定自嫌朱粉，翻成点点黄。堕蕊香犹嫩，空枝影半横。江湖无限思，不独为莼羹。"}