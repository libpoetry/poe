{"id":"835111","title":"摸鱼子","dynasty":"清末民国初","author":"冒广生","text":"闻啼鹃、催将花谢，催人又向何处。雕梁乳燕还伤别，苦把落红衔住。君看取。只一袅游丝，怎阻春归路。夕阳无语。凭挽住流莺，说来花底，莺也没情绪。冷清地，独撚杨枝细数。閟怀脉脉谁觑。年华还比花憔悴，禁得几多风雨。肠断句。侬晓替花愁，花替侬愁否。漫天飞絮。趁十里扬州，二分明月，佳约再休误。"}