{"id":"685697","title":"寄题李烟客水西别业步元韵五首","dynasty":"明","author":"邓云霄","text":"坐与游鱼共乐，眠随独鸟成双。爱尔横塘片水，宛然如练澄江。万竹临流冉冉，百花绕径斜斜。沙印池边鸟迹，烟深水外人家。果熟野麋衔献，花落游丝带飞。但觉园林寂静，不知人世轻肥。檐前一抹青山，枕上几竿红日。任人载酒来过，累月科头不出。长日烟霞伴睡，中宵水月开扉。借问王孙何事，芳草萋萋未归。"}