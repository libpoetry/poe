{"id":"745960","title":"沅两君歌","dynasty":"清","author":"林则徐","text":"沅州官长多宿儒，就中双绝天下无。岿然蓝翁贤大夫，起家禁近官中书。二十六科谁与俱，省郎今尽前辈呼。乾隆之间大郡除，卅年仍羁铜虎符。抱九仙骨何清臞，耳聪眸了行且趋。典史之职诚区区，谁其任者蒋宾隅。蚤登乙科文誉都，手编县谱墨绶纡。偶蹶不乐人持扶，一命亦济奚卑污。树兰千丛梅百株，以吏为隐诗为娱。我来楚南停轺车，一时投契苔岑如。两贤官守崇庳殊，要以同志道不孤。蓝翁于我为枌榆，漳江之湄翁故庐。诗人山涧今云徂。鹿洲一集体用储。黄籍虽迁业不渝，翁能继之恢远谟。我有同舟延陵吴，亦与蒋侯同闬闾。时作吴语聆吴歈，乡心傥亦思莼鲈。此间欢会平生逾，却忆所历增欷歔。岂无倾盖临交衢，致身往往非一途。转喉时防笑我迂，颇闻同官亦龃龉。道不相谋冰炭居，才人蛱蝶名士鸲。祇合学隐随蜘蛛，聚星在此吾不图。协恭相励皆廉隅，山城硗确非膏腴。厚培民气须吾徒，昔日疮痍今裤襦。苗蛮詟栗闾阎苏，独惜难留大令虑。清声万口徒嗟吁，安得公等连茅茹。尽致尊显经纶敷，勿使人嗤儒术疏。"}