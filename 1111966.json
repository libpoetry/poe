{"id":"1111966","title":"次邦宪宣德红梅诗韵","dynasty":"宋","author":"吴颐","text":"攀条弄蕊苧罗人，半亸金翘笑整巾。惯见冰肌斜映月，似惊酒面暗生春。诗翁思苦饶先醉，画史愁多恐失真。寄语东风为披拂，莫教容易惹芳尘。年来恼乱探花人，裂尽陶公漉酒巾。傅粉早工欺白雪，施朱更欲媚阳春。衣冠未怪多侪俗，花木无情亦丧真。他日和羹何所赖，纷纷行见满前尘。玉骨冰肌冷照人，匀红轻浥绛罗巾。更无凡木能争艳，定向壶中别得春。久稔新诗能写物，须知樽酒可藏真。寄声闭户英夫子，体取居尘不染尘。留情赋咏尽闻人，似得吴姬为执巾。蝶翅稍应容辨色，桃腮无复敢娇春。似嫌素艳同姑射，著意新妆学太真。栽近华堂歌舞地，未容车马送纤尘。绝品花逢绝俗人，吟看屡倒接䍦巾。剸烦自昔多馀刃，痛饮于今莫负春。喜事擅名虽有素，屡空此语恐非真。典衣贳酒犹非恶，醉任清歌落暗尘。"}