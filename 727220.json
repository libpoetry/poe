{"id":"727220","title":"梁鼓吹曲十二首 其二 贤首山","dynasty":"南北朝","author":"沈约","text":"贤首山。险而峻。乘岘凭临胡阵。骋奇谋。奋卒徒。断白马。塞飞狐。殪日逐。歼骨都。刃谷蠡。馘林胡。草既润。原亦涂。轮无反。幕有乌。扫残孽。震戎逋。扬凯奏。展欢酺。咏杕杜。旋京吴。桐柏山。淮之首。肇基帝迹。遂光区有。大震边关。殪獯丑。农既劝。民惟阜。穗充庭。稼盈亩。迨嘉辰。?芳糗。纳寒场。为春酒。昭景福。介眉寿。天斯长。地斯久。化无极。功无朽。道亡数极归永元。悠悠兆庶尽含冤。沈河莫极皆无安。赴海谁授矫龙翰。自樊汉仙波流水清且澜。救此倒悬拯涂炭。誓师刘旅赫灵断。率兹八百驱十乱。登我圣明去多难。长夜杳冥忽云旦。汉东流。江之汭。逆徒蜂聚。旌旗纷蔽。仰震威灵。乘高骋锐。至仁解网。穷鸟入怀。因此龙跃。言登泰阶。鹤楼峻。连翠微。因岩设险池永归。唇亡齿惧。薄言震。耀灵威。凶众稽颡。天不能违。金汤无所用。功烈长巍巍。期运集。惟皇膺宝符。龙跃清汉渚。凤起方城隅。讴歌共适夏。狱讼两违朱。二仪启嘉祚。千载犹旦暮。舞蹈流帝功。金玉昭王度。于穆君臣。君臣和以肃。关王道。定天保。乐均灵囿。宴同在镐。前庭悬鼓钟。左右列笙镛。缨佩俯仰。有则修礼容。翔振鹭。骋群龙。隆周何足拟。远与唐比踪。惟大梁。开运。受箓。膺图。君八极。冠带被五都。四海并和会。排阙款塞无异涂。"}