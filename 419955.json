{"id":"419955","title":"解连环 初夏苦雨，与客夜话","dynasty":"近现代","author":"邓潜","text":"蜀天南郭，叹黄梅节候，比秋萧索。又暮雨、残滴声声，卷微月淡烟，避人珠箔。万劫春红，问今夜、香魂谁托。剪银釭碧穗，晕入嫩凉，堕花檐角。商量买春细酌。共西窗客话，风信吹恶。算四乡、处处秧歌，唱绿笠阴中，望晴无著。自掩重门，省心绪、层蕉同剥。倚芙蓉、麝薰梦冷，泪珠暗落。"}