{"id":"1116905","title":"次韵李希荀寄念七侄庄并用前韵和十七侄彀送其行","dynasty":"宋","author":"苏颂","text":"初从童丱祝千春，俄见骞腾祝更频。已喜吏资能可问，又嘉文笔速如神。室堂宜念承先构，乡里须教号善人。我待儿曹上霄汉，便归林下岸仙巾。里闬相从秋复春，矜怜几类党频频。摛词已识言浮物，学艺兼知义入神。纵使声名高世俗，直须慈惠及生人。吾家自有青毡在，岂羡林宗垫角巾。"}