{"id":"969226","title":"广寒游","dynasty":"宋","author":"赵汝燧","text":"九秋半矩月团团，琼瑶世界夜气寒。羽士跃身导阿瞒，麾斥八极青云端。老柯掷桂香不死，银桥跨空一万里。飞步抽簪扣玉扃，中有素娥三千人。绿瞳剪水鬓堆雾，风卷缟袖条脱露。琅璈云笛广庭舞，笑乘白鸾弄蟾兔。归裁仙曲作霓裳，天音尽洗凡丝簧。霞裾星佩罗两行，玉环垂手春风场。樽前尽日看未足，绛膏泣凤夜继烛。宫商忽变不可听，马嵬斜谷雨霖铃。"}