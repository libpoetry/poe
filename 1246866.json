{"id":"1246866","title":"题雪谷诗卷","dynasty":"元末明初","author":"唐桂芳","text":"鄙夫早游廉侯家，廉侯诸郎兰茁芽。历谈鼻祖事圣主，乾坤开辟归中华。当时皇朝渐宁谧，人才密栉俱宠嘉。雪庵释子应明诏，累累作字如画沙。玉堂天上风日软，研磨老砚浮墨花。乘閒疾扫两大字，笔势衮衮悬秋蛇。第思冀北风雪冷，马毛猬缩人盘蜗。得非念佛雪岭远，琼花世界争槎枒。诸郎贻赠今几岁，玩之敛衽重叹嗟。不如寄与姚道士，万山深处巢烟霞。萧然一室水晶域，焚香了了消俗哗。只今六月若坐甑，安能飞度乘仙槎。清冷恍踏层冰上，请师为试先春茶。"}