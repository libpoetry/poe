{"id":"600198","title":"捣衣篇","dynasty":"明","author":"郭棐","text":"蛾眉婉娈香闺妇，揽镜看花矜自顾。同游偶上木兰船，拾得波间双尺素。殷勤浣手自开缄，知是辽阳迢递还。夫戍远过鸭绿水，妾家近住凤凰山。凤凰山上花尚发，鸭绿江边风渐寒。落叶情随秋滚滚，捣衣心逐月漫漫。月转西厢移北斗，砧杵连绵夜良久。还将宝带结同心，自向罗幛甘独守。罗帏宝带宛垂垂，却耐青春长别离。敛恨空题纨扇赋，含情更制剪刀词。红绡拭泪增憔悴，且把戎衣早相寄。恨无双翼随飞云，坐拊花砧长忆君。"}