{"id":"204164","title":"送惟凤师归四明","dynasty":"宋代","author":"释智圆","text":"未识凤师面，早熟凤师名。毓灵本岷峨，弱冠游神京。出处忌非类，交结皆名卿。高谈骇众听，雅唱归群英。曩岁来淛阳，相逢水心亭。论怀道且同，对坐眼弥青。寻幽泛轻舟，待月步闲庭。翌日倏分携，南北各如萍。我寻住孤山，师亦往东明。人间一为别，天上七周星。江湖既相望，煦沫安足凭。今年春之暮，草堂花飘零。睡起乍凭栏，竹外闻人声。忽报凤师至，屣履出相迎。借问胡为来，告我以其诚。度支司外计，夕拜临兹城。二贤俱我旧，故得寻其盟。夏来西湖西，为邻乐幽贞。朝登隐君堂，暮叩中庸扃。引望云山遥，销暑竹风清。论诗贵无邪，体道极无形。倏忽时节移，秋风拂簷楹。趋装俄告别，鄞江指归程。适来既无事，适去岂关情。孤帆侵晓飞，归橹连宵鸣。风波视世态，水月悟浮荣。仍知臯鹤性，不为尘纲萦。"}