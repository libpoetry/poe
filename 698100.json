{"id":"698100","title":"乙酉乌蛮滩谒伏波庙四首","dynasty":"明","author":"钟芳","text":"重煽炎光达远夷，归来翻履祸几危。蛮滩千仞谁云险，却在城西稿葬时。帝鉴高齐两曜明，不缘谤箧罪干城。全归已爽包尸愿，身比珠犀熟重轻。荧荧金碧映球琅，铜柱千春海岳光。莫把云台浪评品，汉皇元不重椒房。柱分南裔恢皇度，碑勒燕然兆女戎。一样亲臣连桂掖，到头功罪欲谁从。"}