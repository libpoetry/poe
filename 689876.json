{"id":"689876","title":"四公子诗 孟尝","dynasty":"明","author":"张元凯","text":"脱秦过赵世称雄，食客何心负乃公。魏子冯驩犹未老，忍教薛县黍离中。六国纵横事若麻，少年公子玉无瑕。单车一出秦兵却，计画侯生定不差。夫人弟却五城封，存得邯郸罢折冲。门下毛生犹未识，如何肯过卖浆佣。三千珠履曳长裾，权略当年尽不如。裂土江东城郭在，夕阳秋草故吴墟。"}