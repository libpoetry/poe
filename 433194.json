{"id":"433194","title":"浪淘沙","dynasty":"近现代","author":"顾宪融","text":"支艇大洋西。笑汝能飞。泠然列子是耶非。指点绿杨城郭近，道是巴黎。云压小眉低。回首凄迷。吹箫拔宅待何时。我本大罗天上客，何限依依。银汉晚潮收。料汝曾游。神仙终古恨难休。试摘白榆钱十万，借与牵牛。何处响飕飗。玉宇琼楼。高寒愿汝少勾留。转棹若逢丁令鹤，寄个诗邮。"}