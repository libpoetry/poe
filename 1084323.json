{"id":"1084323","title":"次韵季仲默见寄","dynasty":"宋","author":"王十朋","text":"予少择交游，有友四五子。仲默姿不凡，好学喜观史。寄我新诗章，我惊欲掩耳。昔日心未降，而今已降矣。我久事章句，滋味一杯水。平生况多愚，于己不自揣。林间等蝉噪，井底作蛙视。今焉见君诗，吾诚二虫比。岂敢妒且热，低头拜不止。思欲和其音，兀坐辄忘起。沉吟竟不成，徒觉倦两髀。从今焚笔砚，不复坐书几。"}