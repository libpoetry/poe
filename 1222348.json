{"id":"1222348","title":"湘中后怨至元十八年岁辛巳冬十月按事顺德晨起灯下读沈下贤文集偶赋此或云郑即子春也","dynasty":"元","author":"王恽","text":"洛桥晓月光朦胧，彼姝娇啼桥水东。郑生早发与之遇，挈去媵御甘长终。雾绡烟縠已惝恍，《九歌》《招魂》皆楚风。一朝谪满与郑诀，云是蛟娣非凡庸。岳阳楼高花映红，满筵歌舞鲛人宫。海风吹散歘不见，倚云望入湘江空。"}