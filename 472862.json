{"id":"472862","title":"上滩行","dynasty":"明","author":"沈明臣","text":"新安新定江水连，三百六十滩在天。新都缥缈高若悬，上滩三老分青钱。雇值百丈牵紫烟，狼牙虎锯刀剑全。巨者利齿小亦拳，雪浪溅人雷迸船。篙师著篙篙欲千，一尺一步寸莫前。白日欲黑眼欲穿，啼猿断壁闻哀弦。谁家独住青嶂边，十月花开红可怜，一声鸡叫层云巅。"}