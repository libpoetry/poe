{"id":"1126985","title":"再答并简康国兄弟四首","dynasty":"宋","author":"黄庭坚","text":"瞿昙不解祖师机，却许狸奴白牯知。道人只要贫到骨，沈却黄金卖笊离。妙舌寒山一居士，净居金粟几如来。玄关无键直须透，不得春风花不开。须弥椎打虚空鼓，撼得毗卢海月昏。四海无波安乐住，陈家松下小柴门。日中一饭蒙头睡，黄叶堆门莫扫除。夜半枕前师子吼，起来烧却野狐书。"}