{"id":"332377","title":"沁园春·草花","dynasty":"清代","author":"曹慎仪","text":"细绾银丝，巧裁玉剪，锦片成围。爱繁英烂漫，不愁漂泊，柔枝绰约，何用栽培。听雨春归，惜花人倦，惆怅芳菲点翠苔。无聊甚，倩飞蚨几许，买得重开。应教蝶怨蜂猜。恰宛似、梢头乍折来。向青铜镜里，绿鬟低坠，紫金钗□，素手轻排。香借兰膏，晕黏粉黛，漫整新妆晓梦回。相看遍、尽艳红娇白，独让燕台。"}