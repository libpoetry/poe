{"id":"1062766","title":"九月八日晓起绝粮舟中读书","dynasty":"宋","author":"赵鼎臣","text":"饥肠彻夜鸣，梦乱不能好。口腹故累余，勉起不待晓。贫家无宿粮，庖厨净如扫。力耕可得食，此计真不早。居然怀抱恶，坐使百忧绕。聊复读我书，百家观浩渺。古人骨已朽，漫烂列华藻。其言忽起予，一览意自了。飒然惊短鬓，怒立何草草。壮心激衰懦，豪气变枯槁。捧腹故便便，不食今自饱。方知道义力，非但文章巧。吾命岂真穷，吾书可长保。从今复何事，读诵以终老。不须哀王孙，为谢淮阴妪。"}