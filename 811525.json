{"id":"811525","title":"杂诗","dynasty":"清","author":"冯誉骥","text":"初日浴咸池，翱翔扶桑间。魂魄荡元气，苍茫摇天关。火龙喷赤血，出没游黄湾。遂使阳和散，焕然遍尘寰。愿挽羲和鞭，驰逐开心颜。古来有十日，代出相往还。千年沧海头，烧破蓬莱山。所以古夷羿，仰射雕弧弯。我欲一揽之，惜哉不可攀。朔风班马鸣，边草萋以绿。战士戍龙庭，秋高肥苜蓿。不见汉家营，但见秦时月。古驿零杨柳，我室已蟋蟀。代马与越鸟，苦思故林宿。玉门有飞雁，尽唱征人曲。征人远未归，霜雪寒无衣。君思古离别，岁暮定何依。龙门有奇树，矗立青冥齐。上负千仞峰，下临百丈溪。朝闻独鹄号，暮听鳱鴠啼。漂风一以劲，苍翠千崖低。桃李失颜色，桧柏难攀跻。过者生愕眙，阴阳无端倪。调以伯牙琴，安以九寡丝。鸣虫挂蝼蚁，飞鸟慑鹍鸡。南枝与北卉，嗟此落长堤。悠悠芳泽兰，猗猗修竹林。湛湛青天月，泠泠绿绮琴。皎皎红妆女，寂寂无知音。良人远从役，惜别泪沾襟。寂寞余空床，徘徊弄锦衾。欢乐苦夜促，离别怨宵沈。飞鸟翔树间，索群动孤吟。愿托一片影，明此千里心。翰挟燕市客，暮逢高阳徒。狂歌一击筑，大醉尽百壶。丈夫重然诺，壮士轻头颅。千金何足贵，溷迹为狗屠。慨想古之人，吾侪亦狂奴。大雅久不作，荆榛日纵横。谁能千载后，粲然起芒精。中夜理瑶瑟，古调今难明。惜哉黄钟节，不及瓦釜鸣。赵女忧鲲弦，秦娥调繁筝。藉非成连作，何以移我情。"}