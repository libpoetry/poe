{"id":"34136","title":"登白马山护明寺","dynasty":"唐代","author":"黄巢","text":"名岳标形胜，危峰远郁纡。成象建环极，大壮阐规模。层台耸灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沉珠。今日桃源客，相雇失归涂。"}