{"id":"643276","title":"还山吟送天台王徵君","dynasty":"明","author":"胡奎","text":"巍巍乎，天台之山四万八千丈兮，联冈叠障绵亘乎东南。神鳌戴山俨不动，但见螺髻涌出矗矗青瑶簪。三更鸡鸣海水赤，丹霞紫雾浮晴岚。上方钟磬落天外，白日花飞优钵昙。嗟哉胜境可望不可即兮，金堂石室何由探。神仙中人王子乔，颜如丹砂发毵毵。偶从东海一相见，调笑共作烟霞谈。手持天孙五云锦，冰丝袅袅缫吴蚕。飘然别我复长往，解缨去濯桃花潭。天风吹散华顶雪，曹娥江水青于蓝。舵楼晚饭坐天上，拂云鸟翼张高帆。"}