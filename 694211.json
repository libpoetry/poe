{"id":"694211","title":"赠高抑斋太守","dynasty":"明","author":"陈琛","text":"松柏挺涧幽，果有二千尺。古貌阅岁年，何曾改今昔。逍遥陶隐居，杖履散踪迹。闻风爱厥声，不说堪柱石。人生在世间，谈笑无百年。百年亦瞬息，生理忽茫然。惟有桐乡爱，庙食自绵绵。天地同悠久，讵肯称神仙。翚飞甚峻整，上界真人居。其奈为官府，案牍日纷如。终日勤视听，耳目不能虚。何如作散仙，杖履自徐徐。凤阳中都地，山水秀而平。赤气光腾后，犹能生俊英。五马亦高贵，一笑澹无荣。乃知天下士，但欲乞身轻。东溪通黄河，万里自天上。饮流寻其源，月掬光在掌。九曲来棹歌，静夜得清响。光霁正无边，劳我驰梦想。"}