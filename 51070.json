{"id":"51070","title":"谢孔昭临黄大痴画","dynasty":"明代","author":"吴宽","text":"大痴道人避世士，移家旧隐虞山里。早年能画老入神，落笔虞山宛相似。深林依稀村坞重，水口近与昆湖通。高冈磈硊势欲堕，此老前身黄石公。百年以后谁其亚，昔者吴门称老谢。案头临画似临书，咄咄逼人真可诧。风流前辈杳难攀，谑语空传谢叠山。窗中远岫依然在，天际春云仍自还。"}