{"id":"679946","title":"赋得瓜步寒潮送董教授之扬州","dynasty":"明","author":"吴实","text":"君不见秦淮瓜步通扬子，潮去潮来几今古。薄暮西风海气寒，潮音半入淮边树。芳草矶头望转平，夕阳渡口带江城。几回贾客惊残梦，多少离人恨别情。广文官舍瓜洲渡，山水依依最深处。一铎遥从海上闻，片帆直指潮头去。潮头东望正迢迢，此别心知两地遥。他时无恨相思意，落尽寒江半夜潮。"}