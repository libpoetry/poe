{"id":"1225780","title":"青田山房为刘养愚赋","dynasty":"元","author":"陈高","text":"幽幽青田山，积翠高千寻。大溪经其南，白云在山阴。下有隐者居，卜筑邃以深。开门面石壁，结构依松林。墙古薜荔长，砌閒苔藓侵。檐间戏驯鹿，户外鸣幽禽。花卉春佳冶，竹木夏萧森。秋宵月照牖，冬晨雪明岑。尘坌讵能到，车马绝过临。其中何所有，乃有书与琴。逍遥足忘世，俯仰可娱心。酒熟聊自醉，兴来时独吟。永谢城市喧，何用怀缨簪。"}