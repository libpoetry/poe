{"id":"1241019","title":"至昌乐","dynasty":"元末明初","author":"戴良","text":"秣马安丘邑，弭节昌乐县。道路正搔首，郡邑忽驰箭。邯河已虎据，穆陵复豺战。西拒拥戈矛，南出张组练。仓茫走黎庶，错愕动缨弁。我行日已远，我力日已倦。亨衢冀栖息，异事骇闻见。如何命不淑，所至时辄乱。既同丧家狗，亦类焚巢燕。仆御心尽灰，妻孥泪如霰。我道苟如此，安得发不变。"}