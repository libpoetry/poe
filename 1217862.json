{"id":"1217862","title":"次韵同徐子苍赏海棠","dynasty":"元","author":"陈镒","text":"芳姿艳质天与妍，玉环飞燕俱堪怜。昭阳华清留不住，化去却作花中仙。当时扶醉春容醒，富贵风流两矜逞。雕栏玉槛安在哉，依旧东风好光景。今人尚爱宫中妆，一春对花醉百场。踏歌槌鼓穷夜饮，连天画烛迷春芳。老我偏惭脚无力，十年奔走他乡国。花时偶喜得还家，把酒看花空太息。教儿莫放清樽空，剪取步障围春风。人生得时且欢乐，少年转眼成衰翁。"}