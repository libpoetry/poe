{"id":"521283","title":"十月四日同韩国器中书张时行吉士饯刘御史文焕还赴尊乡会于陆太仆第得夕字","dynasty":"明","author":"顾清","text":"东城送客罢，觚棱动暝色。尊乡奉严戒，后至有明谪。挥鞭不返顾，望望淩紫陌。同行韩与张，先后互驱策。我马才本下，此日殊努力。及门见僮骑，相顾如有得。主人闻客来，索带命殽炙。众宾已沾醉，为我还促席。劝酬略登降，问劳杂谐剧。写情会有赋，探韵止馀夕。飞觞不假借，阁笔岸予帻。清时自难遇，胜会固鲜袭。今晨复何晨，烂漫挹珠珀。矧兹乡邻聚，更觉情景适。南斟出珍藏，北馔割鲜硕。虽微霜橙荐，时菊尚可摘。寒更近尤长，城柝时漫击。华镫蔼馀辉，落月沉坏璧。欢悰不可竟，明发会有役。据鞍谢主人，璇标已东北。"}