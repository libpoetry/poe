{"id":"515571","title":"题尚书叶公捕鱼图","dynasty":"明","author":"程敏政","text":"丛芦岸侧青溪湾，石矶净扫苔花斑。渔翁有家住何许，风景却如西塞山。昨夜溪头过新雨，春水漫漫决沙渚。群鱼尽逐早潮来，父起收罾子看筥。入市鱼租今几何，归家尚喜鲜鳞多。近村沽酒了馀日，醉后不妨眠绿莎。古木垂阴断岸脚，疑与是翁曾订约。摩挲安得共盘桓，细和江南捕鱼乐。"}