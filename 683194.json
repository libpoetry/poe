{"id":"683194","title":"别左小洲邑侯四首","dynasty":"明","author":"王天性","text":"暮春江路雨霏霏，南浦桥边送客归。轻舸乘潮俄远去，荒城回首欲谁依。日昏古树群鸦集，风急长天独鹤飞。愿效河东权借寇，封章孰与叩彤闱。左侯去日日无光，百里山河景色凉。童叟群呼遮去马，图书数卷伴行囊。宁川自植陶潜菊，澄海谁培召伯棠。追数慈仁真种种，恨无迁笔续循良。宦途如海险难支，今日先生到岸时。涧石岩泉为伴侣，圃瓜篱菊与心期。雨深命酒看花槛，潮落呼童理钓丝。莫讶杨公遗计拙，只馀清白是裘箕。孟氏才雄时不遇，贾生志大命多违。莫随俗态分荣辱，要向真源究是非。官历崇阶今岂少，碑刊遗爱古来稀。宁阳归去非无味，千仞冈头好振衣。"}