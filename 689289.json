{"id":"689289","title":"同年殷佥宪迁居伍松月有赠因和二首","dynasty":"明","author":"何瑭","text":"华居新买傍城阴，流水桥南带茂林。车马稀疏知地僻，烟花撩乱觉春深。醉扶竹杖看鱼跃，困倚藤床听鸟吟。最爱三山当户牖，晚峰相对翠千寻。不受尘埃半点侵，谁知城市有山林。鸟啼花落帘栊静，月白风清苑宇深。酒熟时招邻父饮，诗成閒对细君吟。兴来策杖园中去，万紫千红自讨寻。"}