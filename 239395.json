{"id":"239395","title":"念奴娇·绣衣使者","dynasty":"宋代","author":"张孝祥","text":"绣衣使者，度郢中绝唱，阳春白雪。人物应须天上去，一日君恩三接。粉省香浓，宫床锦重，更把丝絇结。臣心如水，不教炙手成热。还记岭海相从，长松千丈，映我秋竿节。忍冻推敲清兴满，风里乌巾猎猎。只要东归，归心入梦，梦泛寒江月。不因莼鲙。白头亲望真切。"}