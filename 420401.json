{"id":"420401","title":"粉蝶儿慢 蔡如川环游西南北，赋此壮行","dynasty":"近现代","author":"沈轶刘","text":"蜀布搜賨，秦倍访华，跳出蚕丛天险。散关东去路，倚巴山雄剑。踏破中原千里来，历尽江淮河汉。老残游，贯朔南，看取湖云铺簟。未敛。齐州九点。谁遣蛮花，逗起长途悽感。武昌城外月，似眉痕初染。独过三湘知几重。梦断芳兰微飐，夜郎遥，甲秀迟登，半程犹欠。"}