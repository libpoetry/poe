{"id":"763648","title":"贺新郎 其四 村居","dynasty":"清","author":"曹尔堪","text":"古树阴相属。步长坡、百劳初语，白鸥新浴。早稻初坚香似蜜，无价可方新谷。休更说、人间梁肉。黄雀飞飞犹未老，待秋深、蒸取脂如玉。芙蓉下、倒醽醁。空江采得莼成束。棹轻舠、中流啸咏，放歌林曲。渔老纶竿垂不止，忘却尘区荣辱。我亦覆、一枰棋局。荷锸躬耕风味苦，傲隆中、颇有良苗绿。梁甫句，问谁续。"}