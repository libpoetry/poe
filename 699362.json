{"id":"699362","title":"哭江进之","dynasty":"明","author":"袁宏道","text":"石火乍飘红，匆匆四闰中。才名巴子国，吏迹馆娃宫。洗海登天月，催芳烂蕊风。不留长把玩，收拾与虚空。案有君遗迹，时时动我悲。梦中呼白也，卷里哭微之。骨似凝冰石，心如静水池。太玄那得比，嘱累有佳儿。一笑凌云去，高寒自少尘。骚魂皆楚鬼，吊客尽秦人。作诔倾南国，移书诅北辰。斯文凋丧尽，何用死麒麟。偏是佳人少，鸺鹠日日鸣。应刘皆早世，晁贾竟虚生。雪涧寒当户，渔梁怒满城。怜才与惜宝，天似未分明。蜀魄悲鸣后，巫猿叫啸初。峨嵋徒有黛，巴水不成书。女鬼行云侍，仙邻卖卜居。浣花溪上叟，情切旧乡庐。好手经炉冶，匡时正老成。文通才未尽，元静职犹轻。妖作长沙鵩，帐空澧水萤。花源留迹处，莎草背阶生。节节来余梦，溪云湖柳边。浪仙神尚瘦，米芾鬼犹颠。花国恣题品，珠宫任纂编。閒时出谐史，一笑谑诸天。湘水濯魂清，纷纷兰芷生。桃花仙路艳，薜荔鬼衣轻。喜去朝虞帝，悲来过屈平。沙萝村口上，夜引瞿童行。作者心良苦，悠悠世岂知。近俳缘矫激，取态任斜攲。江阔无澄浪，林深有赘枝。向人言似梦，无计解愚痴。薄俗好检点，因循愧少箴。只疑如豆目，未达似空心。琴败孤音绝，林荒破宅深。期君一百载，只字双南金。"}