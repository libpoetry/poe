{"id":"519384","title":"雪意","dynasty":"明","author":"朱诚泳","text":"上天布同云，寒日堕不收。老木归栖鸦，彻夜风萧飕。屋茅尽以捲，掀?无停休。昏昏遍千里，落落连九州。谁将万端叶，欲寒山中沟。寒虫厌原野，枯桑叫林丘。冰下有河鱼，忍冻谁肯求。万间思广厦，被覆焉能周。独有力耕者，相看起歌讴。今年麦信好，明岁真无忧。矧兹百谷中，所急先来牟。去冬苦愆阳，诜诜出螟蟊。一雪今乃尔，来牟行有秋。沗予守西土，而岂为食谋。端居念农事，宁敢忘绸缪。吾藩盛邹枚，森然拥戈矛。语气各勍猛，星堂能少留。"}