{"id":"819762","title":"题鉴园图","dynasty":"清末近现代初","author":"李宣龚","text":"事业欲安说，溪边柳成围。当时叩门人，百过亦已衰。此园在城东，地偏故自奇。世俗便贵耳，浊醪争载窥。那识赏寂寞，但闻簧与丝。我向喜独游，扁舟弄涟漪。拊槛一片云，钟山远平篱。花竹不迎拒，鱼鸟无瑕疵。岂惟客忘主，青溪吾所私。中间共出处，就官淮之湄。上瘠民力瘁，百无一设施。鄂渚得再觌，征车方北驰。归涂望楚氛，微服鹢退飞。陵谷事已改，变迁到茅茨。相逢忽揽卷，不收十年悲。郑记似柳州，平淡乃过之。夙忝文字饮，可能欠一诗。巷南数椽屋，有枝亦无依。傥免熠耀畏，慆慆还当归。芳草结忠信，吾言兹在兹。"}