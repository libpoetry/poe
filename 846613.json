{"id":"846613","title":"梅花引","dynasty":"宋","author":"无名氏","text":"园林静。萧索景。寒梅漏泄东君信。探春回。探春回。四时却被，伊家苦相催。江村畔。开烂熳。看看又近年光晚。绽芬芳。喷清香。寿阳宫里，爱学靓梳妆。夭桃红杏夸颜色。争似情怀雪中拆。冒严寒。冒严寒。游蜂戏蝶，莫作等闲看。故人别后知何处。春色岭头逢驿使。赠新诗。折高枝。楼上一声，羌管不须吹。"}