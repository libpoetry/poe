{"id":"1252834","title":"舟中杂纪十首","dynasty":"元末明初","author":"王冕","text":"水竹连平野，人家带夕阳。道途忘险阻，风景异寻常。借艇移行李，持杯看步光。英雄无所似，堪笑老夫狂。舟行知牵稳，恰得打头风。更喜青山出，宁辞白发穷？江枫缘岸赤，河蓼杂烟红。回首东南景，楼台杳霭中。杨柳青云合，芙蓉锦幛开。船从湖上过，人在画中来。莫问桓伊笛，且传袁绍杯。明朝归醉李，舒啸漫徘徊。泊舟枯柳下，狭港喜无风。水气团烟暝，岚光带雨浓。竹阴秋转冷，渔火夜深红。忆在山阳县，吟情与此同。芦花藏别浦，柳树隔柴扉。野鸟行行下，渔舟两两归。只愁风俗变，不虑世情违。旧日经行处，于今转觉非。秋茂喜禾壮，官河带野桥。水光欺日白，寒气得风饶。觅火邻船并，沽醪市店遥。传闻征税急，不忍见渔樵。九日今朝是，凄凄多朔风。黄叶浑未落，乌柏最先红。对景情何已，怀人梦不通。稻粱今岁薄，无奈北征鸿。落日照船窗，残霞映碧江。树低苍翠湿，人杂语言哤。贳酒青衣独，归山白鸟双。驱驰吾未已，惭愧鹿门庞。野水连天碧，秋花夹路黄。顺风船过疾，落日鸟飞忙。感物独惆怅，逢时喜老苍。文章随气运，不必论班扬。老树转斜晖，人家水竹围。露深花气冷，霜降蟹膏肥。沽酒心何壮，看山思欲飞。操舟有吴女，双桨唱新归。"}