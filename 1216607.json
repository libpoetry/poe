{"id":"1216607","title":"为古绍先题刘平妻胡氏杀虎图","dynasty":"元","author":"张翥","text":"沙河岸边秋草白，枣阳城头落日黑。老兵辛苦践更来，林下税车聊一息。黄芦飒飒中夜鸣，伥鬼叫啸悲风生。虎饥得人怒不置，妇急徒手危相争。直前死力持虎足，呼儿进刀屠虎腹。但知有夫岂知虎，视之何殊机上肉。当时一击宁顾躯，惊魂碎骨仍携扶。九原瞑目已无憾，旧血勿湔身上襦。千秋节义传乡闾，我犹胆怯见画图。健妇果胜一丈夫，向来冯妇有不如。"}