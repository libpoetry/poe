{"id":"901467","title":"汧阳感事","dynasty":"宋","author":"张舜民","text":"人谁无婚姻，我则分鲜薄。即今头已白，不识外家乐。再过汧阳县，心境何寂寞。当时退食地，东轩俯层壑。华屋变山丘，九原宁可作。空存遗爱树，枝叶几荣落。正如辽东归，但见旧城郭。堂堂想其仪，物物皆如昨。眼看北来雁，身是南飞鹊。霜风扫隃麋，晚翠敛吴岳。临行更踟蹰，洒泪遍南阁。"}