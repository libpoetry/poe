{"id":"1108655","title":"次韵二首","dynasty":"宋","author":"刘克庄","text":"阮生未老各情亲，谁道先生不觌邻。莫管弹丸惊鸭者，岂无沽酒与鱼人。何曾膝上推文度，亦许车中载小陈。赐第京师即山铸，得如跳出软红尘。投老参陪杖屦间，颇容摘宋更薰班。端能面我九年壁，不惜分君一半山。绝喜庚桑来畏垒，懒为涑水续君滩。夷居巷处何尝陋，但看当年孔与颜。"}