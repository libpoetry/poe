{"id":"1114602","title":"寿韩尚书","dynasty":"宋","author":"李商叟","text":"一时冠冕竞加鞭，谁似先生晚节贤。鬓雪自因忧国选，颜丹端为省尘缘。山林喜近生申日，海宇争期致主年。闻道相看起安石，宁容高卧乐诗禅。灵峰高映玉溪光，花草时薰知见香。未用胡麻金椀饭，且浮昌歜碧霞觞。松棂照北尘埃远，涧水流南气象长。舞鹤独知千岁永，风云犹欲会明良。"}