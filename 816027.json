{"id":"816027","title":"减字木兰花 清和昼凉酿阴不雨，小词志忆二调","dynasty":"清","author":"曹尔堪","text":"箨龙抽绿，两部笙黄池上续。猩染蔷薇，雪压酴醾蝶乱飞。半床弦管，樱笋风光过小满。最忆清娱，钓具茶铛寄五湖。阴晴堪画。修竹清风邻可借。红药初开，青雀油幢载酒来。旧游如梦，柳絮粘泥飞不动。好语花卿，何满休弹第一声。"}