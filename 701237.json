{"id":"701237","title":"似雅侄西庄野酌","dynasty":"明","author":"黄公辅","text":"巍峨高阁倚山墩，径入藤萝俗不浑。厌逐天涯违白社，欣从家圃对青樽。不妨褦襶恣游眺，况有骚人共谑言。醉后村烟看渐翥，花阴移席坐云痕。竹坞梅庄墩又墩，穿林散步主宾浑。山花献彩当霞锦，荔子浮香佐晚樽。止可閒情收野趣，勿将世事杂清言。盘桓勿觉牛羊下，踏遍苔莓屐有痕。六月凉生何处墩，游踪汗漫野人浑。岩头老树摇阶影，亭畔飞花扑酒樽。惯住山乡宜拙性，每闻樵唱喜忘言。微风向夕翻衣袂，低拂秾阴不滞痕。幽寻何必谢家墩，树色岚光叠叠浑。山鸟不猜忘机老，啼声如劝酌芳樽。欲凭真率消长日，且藉徜徉狎放言。隔断炎尘无溽暑，林端新月挂微痕。"}