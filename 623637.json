{"id":"623637","title":"关山月戏呈贞甫","dynasty":"明","author":"欧必元","text":"妾本深闺女，嫁为荡子妻。荡子轻别离，跃马东西之。山月为君缺，妾心为长思。山月有弦望，君行无返期。君情虽自在，妾貌能几时。芳草催春绿，垂杨待雨丝。鸳鸯兰渚戏，翡翠锦屏飞。但知陌上好，不照闺中悲。他人丝结带，贱妾布为缡。他人玉作钗，贱妾为璂丝。丝既有时绝，玉亦有时缺。妾守荆布心，年年待明月。垂帘不下钩，掩袖啼红颊。不能伴郎归，何用明向妾。"}