{"id":"702720","title":"杨冢宰东归","dynasty":"明","author":"葛昕","text":"熙朝上宰抽簪日，一代题材旷古今。赵国完归三献璧，汉庭加锡二疏金。桃增万树仙源近，禄永千钟帝泽深。感慨都门群祖帐，高风千载剩玄心。抗疏金门久息机，承恩今始遂初衣。庙廊共惜山公隐，海岱欣迎谢傅归。绿野堂开春正永，绥山兴剧梦应稀。閒身自许烟霞外，赤舄还期曳紫微。"}