{"id":"595764","title":"游东林寺度虎溪桥竟诸峰登览止宿远公房","dynasty":"明","author":"李时行","text":"飞甍敞云际，朝攀郁玲珑。瀑泉喷石濑，惊飙回远空。岚光隐双树，霁色澄千峰。湛湛竹响露，凄凄松外风。白莲寻旧社，紫阁听鸣钟。入谷窥鹤室，穿林步虎踪。玄览八极隘，达观万化从。神披愿自协，虑澹道弥通。倦返缘归术，日落群山空。小憩璇房下，焚香怀远公。"}