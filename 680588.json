{"id":"680588","title":"送罗汝闻南还","dynasty":"明","author":"李裕","text":"灵曜迭来往，气序恒代迁。自登青云衢，奄忽三十年。君从故乡来，念我世姻联。披轩叙暌阙，秉烛坐夜阑。笑谈未及已，驱车忽言还。惜兹相会难，中心增郁烦。清露萎秋草，凉飙激郊原。鲁酒倒玉壶，饯送泺水边。君归剑江去，而我之秦川。临期重踯躅，涕泪如流泉。南北两分袂，飞旆何翩翩。引领遥相睇，泰岳生云烟。情敦谅难忘，幽期结无缘。愿言慎操履，俯仰不愧天。"}