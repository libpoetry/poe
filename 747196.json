{"id":"747196","title":"隽生招同曹葛氏也是园观荷复至一粟庵小憩 其二","dynasty":"清","author":"高锡恩","text":"钟鱼出林杪，一庵洵幽独。城市得山林，身疑入涧谷。门围枳棘篱，树老头已秃。殿古绕香烟，梵呗声相续。水阁来清风，四面波影绿。田畴如画枰，浪纹如织縠。红日不到处，白鸟时自浴。坐久觉凉多，蕉扇不须握。物我可两忘，寂然心自足。何日借绳床，桑下来三宿。"}