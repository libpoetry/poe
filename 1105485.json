{"id":"1105485","title":"东堂独坐怀琳老二首","dynasty":"宋","author":"毛滂","text":"闻道年来多掩关，高情定满渺瀰间。秋风不怕清难忍，晓日应分暖伴閒。欲唤扁舟弄云水，已疑小阁厌溪山。东堂枉把归来赋，惭愧寒空倦翮还。柏炉烟冷尚馀薰，老去孤城愈不群。沙上晚晴知独往，堂中秋思与谁分。隔溪有伴萧萧竹，对户无情冉冉云。南北东西均是寄，定回归雁不应闻。"}