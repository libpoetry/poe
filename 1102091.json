{"id":"1102091","title":"媒问嫠","dynasty":"宋","author":"胡次焱","text":"媒问嫠，汝何伤。汝为闺秀时，辛苦事蚕桑。僩瑟顺为正，婉娩礼自将。笥中有练裙，衣上无明珰。贫女古难嫁，卖犬办资装。中年得夫婿，憧憧拜姑嫜。肃容采蘋藻，洗手供羹汤。良人正少年，相期家道昌。良缘天所妒，夫婿奄云亡。自从夫婿亡，十年守空房。素帷代锦帱，苫席易牙床。孤眠耿夜半，单立黯昏黄。茕茕影徘徊，鞅鞅情彷徨。皓月照枕衾，暴雨颓垣墙。独寤谁呼唤，独语谁交相。如凌空失翼，如涉川无梁。嫠来吾语汝，琴瑟贵更张。汝箧既单薄，汝门复凄凉。汝寒何以衣，汝饥何以粮。纺绩终难给，舂汲劳欲僵。死者不复起，生者宜自详。邻有美丈夫，颙颙更昂昂。牛羊量用谷，金玉堆满堂。画梁青琐闼，珠帘毹氍厢。雕户金弹丸，宝鞍青丝缰。旌旗明晚霞，剑戟磨秋霜。奴隶厌绮纨，犬猫弃餦餭。门下粲珠履，庭前沸笙簧。出则专城居，入则侍明光。一呼千夫诺，一指万夫张。一笑生羽翼，一怒起锋芒。吾慕昔蹇修，与汝解佩纕。以此窈窕妇，配彼组绘郎。花树戏蛱蝶，莲浦浴鸳鸯。无烦赋藕花，且喜华枯杨。何妨鸾舞镜，应彼凤求凰。人无百岁人，倏忽如风狂。莫将泡影身，徒置冰炭场。死后留名节，身朽魂茫茫。生前受富贵，志得意洋洋。人生行乐尔，二者试裁量。蔬食不日给，孰与饫膏粱。荆钗不自谋，孰与云霞裳。年滔滔不反，貌骎骎已苍。败棋须换局，作戏且逢场。文君慕相如，恢女唤江郎。有发可重结，有耳何自戕。试问东夷子，何如声伯娘。信书不如无，未必有共姜。鬼妻变人妇，毋作老死孀。"}