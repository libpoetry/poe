{"id":"886898","title":"赠方云卿地理","dynasty":"宋","author":"何梦桂","text":"金仙顶门一只眼，五眼通神识无限。云卿留得眼一只，眼力最高人不识。眼里青囊一卷经，照破山川无遁形。口谈祸福句句验，人谓先生真鬼灵。自言好眼与人别，当年点得白龟睛上血。龟存双眼我双眼，两眼精明光电掣。有时采珠撼龙宫，有时捋须探虎穴。独眼独眼真地仙，一角灵犀妙莫传。谁知一眼二眼化千眼，笑杀时师空眼穿。"}