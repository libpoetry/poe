{"id":"792827","title":"十方庵","dynasty":"清","author":"缪徵甲","text":"朔风吹尽回阳春，景星卿云天运新。宇宙虽大无所托，托于方外来江滨。江滨说法机滚滚，十方谛听悟性真。有时下座忽大恸，旁观太息师前因。师曾琼林啖绫饼，师曾铁面弹阁臣。师曾执法劾中使，师曾谪戍随风尘。师曾南朝却徵召，不与马阮同搢绅。师曾浮海护少主，归路误触飞龙鳞。崖山舟溺国安在，芒鞋破衲馀孤身。孝陵岁岁哭寒食，一盂麦饭谁招魂。闻说江南访遗逸，出山泉水清且沦。微臣不及攀龙去，梵偈钟声泪满巾。"}