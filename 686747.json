{"id":"686747","title":"观城歌七首","dynasty":"明","author":"边贡","text":"朱旗绣斧两昭回，南郡城池亦壮哉。明月楼中堪坐啸，关山何处有尘埃。睥睨连云十二楼，西南形胜数荆州。已教岘首为屏绕，更遣巴江作带流。江日曈曈散晓鸦，湖田漠漠隐桑麻。中丞本是阳春脚，散得东风与万家。城廓周回十里通，遥从城上见城中。不知多少王孙第，万户楼台一半红。古堰迢迢枕郭门，城南城北万家村。行人共指丰年兆，雪里青青见麦痕。大北门西掷甲山，山头古庙草斑斑。中丞驻马看遗像，认得将军旧姓关。百雉城头小队行，下闻闾里动欢声。防边不在多戎马，只有人心是甲兵。"}