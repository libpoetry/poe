{"id":"938066","title":"己酉中秋之夕与任才仲醉于岳阳楼上明年十一月二十日南游过道谒姜光彦出才仲画轴则写是夕事也剪烛观之恍然一笑书八句以当画记","dynasty":"宋","author":"陈与义","text":"去年中秋洞庭野，寒瑶万顷兼天泻。岳阳楼上两幅巾，月入栏干影潇洒。世间此影谁能孤，狂如我友人所无。一梦经年无续处，道州还见倚楼图。"}