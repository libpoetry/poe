{"id":"694057","title":"挽苏宇霖阁部","dynasty":"明","author":"陈炅","text":"间关西浙与东闽，身是云台第一人。已拥真人兴白水，更收群彦集平津。朱茑前道驱风伯，青雀西飞走海神。锡命已深惭未报，誓将长剑扫风尘。亲承锁钥镇雄关，拟复中原济险艰。兴晋预陈淝水阵，覆吴思保会稽山。何期狼跋难回顾，遂至龙髯不可攀。入赣出闽今已矣，旌旗凄断故乡还。两朝开济付飞灰，元老丹心合自裁。斥堠狼烟今已寂，都城鱼钥问谁开。鹰鹯饱食多飏去，桃李成阴枉笃培。瞻奉山陵在何处，空留抔土粤王台。血碧苌弘出九原，全忠全孝竟难言。千钟不逮高堂养，万死宁酬国士恩。世运兴亡原有数，功名成败岂须论。厓山祠屋长邻近，俎豆他年正气存。"}