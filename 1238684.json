{"id":"1238684","title":"次韵省郎蔡彦文观潮长歌录呈吴兴贰守云间先生","dynasty":"元末明初","author":"杨维桢","text":"舞海凤，跳天吴，八月十八壮观天下无。蓬婆之山突兀眼前见，有如祖龙万铎来东驱。婆留一箭气相敌，强弩不用三千夫。云蜃成楼不可斩，火铁摇识谁能屠。招潮小儿不畏死，面螯蹋浪心何粗。榑桑烂，若木枯，革瓢古愤无时苏。东维子，惊相呼，长风破浪未归去，一叶欲事寰瀛图。冯谁之，一疋素，中有万里河汉乘吾桴。"}