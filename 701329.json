{"id":"701329","title":"鲤湖纪游十首和先辈龚司训韵","dynasty":"明","author":"黄仲昭","text":"瘦筇吟倚上苔梯，路入深林望转迷。料得仙宫应不远，白云深处午鸡啼。清湍数里逶迤来，绕向仙宫一鉴开。身世分明方外境，谁言弱水隔蓬莱。决决泉流溅石虹，青青瑶草卧仙尨。道人洞里朝元去，看院惟留鹤一双。芒鞋远谒洞中天，只为双亲已暮年。此意群仙如洞鉴，今宵好梦愿相传。幽潭百尺众流钟，下瞰深崖一脉通。胜槩应从天地辟，人间风景迥难同。丹成八表任遨游，丹灶空存几度秋。欲丐灵丹换凡骨，不知仙子肯从否。帘捲珠宫月满床，清风细细袅炉香。病躯无计堪调摄，安得还丹一粒尝。寒流几派泻层湍，声撼长空去不还。夜半忽惊清梦觉，却疑风雨响琅玕。山色摩空势欲齐，时闻幽鸟隔云啼。新诗吟就无穷趣，起向琅玕节下题。风光端不让天台，百尺珠帘映日开。寄语道人留半榻，功名债了拟重来。"}