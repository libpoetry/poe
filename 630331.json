{"id":"630331","title":"咏史十二首 其十","dynasty":"明","author":"释函是","text":"天下马上得，不可马上治。陆贾称诗书，尝为汉主詈。新语十二篇，美言令人爱。利弊中当时，亦复令人畏。贤哲贵周身，忧国先防忌。好畤可以家，多买腴田地。家有五男子，橐中装尚在。从侍常十人，十日更相替。极欲数击鲜，千金足一醉。来往公卿间，益增饮食费。声名藉汉廷，不知其所为。禄产既伏诛，孝文新嗣位。大勋归将相，乃谓用其计。世间恕醉人，或当有此事。"}