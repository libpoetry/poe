{"id":"772328","title":"三月朔日，自台湾放舟至澎湖，忽遇北风，舟南驶不可收，越两日夜达粤东之惠来，乃舍舟登陆，间道至潮州，偕方子步琛登江楼小饮，凭槛有作，寄颖斋观察","dynasty":"清","author":"姚瑩","text":"因循海外客，乘春得归遂。三月挂蒲帆，岂不竞便利。海平若明镜，毛发纷可计。已去毗舍城，澎湖到天际。舟人笑语喧，金厦一瞬至。北风横作恶，忽尔掀大地。波涛起万峰，一落千丈势。我艘如一叶，上下不自制。舟子散发呼，坐客昏如醉。呕吐苦万状，魂惊胆欲碎。皆拚葬鱼腹，谁复谋生意！我眠昧昏旦，屈伸拥一被。渐觉狂风轻，山色横空翠。不知地何许，且喜舟前峙。舍舟竞奔岸，相聚如再世。三日至潮州，喜极翻成涕。方生独矫矫，颇有凌云气。携手登江楼，村醪聊自媚。群山拥翠鬟，一郡雄百雉。上窥百粤关，下览韩江寺。昌黎百代人，得失一时事。昔时瘴疠乡，异日繁华地。歌舞竞楼船，酡颜拥珠翠。古今犹一息，江山更兴废。有意访逐臣，无心问佳丽。萧条木兰花，槛外发深思。明灭乱离中，莽苍阳光晦。何时众阴消，一奋金乌翅。光烛大九州，斯文不终坠。酒阑发清兴，狂笑恣一吷。深忆贤主人，终始无相弃。"}