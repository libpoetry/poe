{"id":"1058334","title":"春日杂兴十五首 其五","dynasty":"宋","author":"华镇","text":"缓步出东门，徘徊高城隅。芳郊晓烟霁，极目眺平湖。迟日暖潜鱼，东风汎菰蒲。阳和著万物，动植皆昭苏。行乐贵及时，流光易云徂。五陵少年客，燕赵倾城姝。憧憧满金堤，盈盈杂簪裾。华龙俨上驷，冰雪瑩肤腴。帷花启芳筵，藉草罗樽壶。搴条密相遗，巧笑情有馀。溱洧宛未妍，桑中良不如。"}