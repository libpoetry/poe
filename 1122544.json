{"id":"1122544","title":"高宗皇帝挽词","dynasty":"宋","author":"洪刍","text":"宝历中兴业，于今六十年。洗光旸谷日，鍊补女娲天。大业超东汉，皇恩畅北燕。圣谟谁可颂，会有笔如椽。往在艰难际，乾坤震扰中。京华原有主，赵魏剪为戎。整顿须神武，扶持立隽功。配天还祀夏，真与少康同。紫塞连沙漠，天亲堕杳冥。竟能襄水祏，复见养慈宁。孝道光千古，精神格上灵。典谟垂不尽，赫赫照丹青。盛德如何说，由来只是仁。推心无尔界，摩手为吾民。广大天同道，高明圣与邻。欲知恩普处，海岳但微尘。祸转妖氛灭，天催五鼎烹。只知江饮马，岂料观封鲸。士感亲征诏，神扶义战兵。干戈俄载戢，遗恨不收京。翼善能传圣，巍巍又见尧。才逾知命岁，已禅拱辰朝。玉册三加峻，琼宫十闰超。大章传懿铄，稽古耀宗祧。圣学由天纵，煌煌翰墨场。臣中羞瓘靖，户外立钟王。飞动鸾窥藻，昭回斗避芒。焕文瞻仰处，杰阁在西厢。北内神灵地，期期亿万年。岩廊明圣日，宇宙戴尧天。乐事湖山在，英徽雅颂传。那知开玉锁，不恋地行仙。鹤驭临丹极，龙髯堕玉宸。炉烟犹泛夜，宫蕊已迷春。梦断无寻处，神游不见人。伤心天壤内，血泪染车尘。仙仗葳蕤去，行行浙水东。稽山元禹穴，吴岫见尧宫。帐殿凄寒露，笳城起暝风。霓旌不可望，应在彩毫中。"}