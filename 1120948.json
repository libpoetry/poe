{"id":"1120948","title":"清平乐","dynasty":"宋","author":"周紫芝","text":"芦州晚净。雨罢江如镜。属玉双飞栖不定。数点晚来烟艇。梦回满眼凄凉。一成无奈思量。舟在绿杨堤下，蝉嘶欲尽斜阳。烟鬟敛翠。柳下门初闭。门外一川风细细。沙上暝禽飞起。今宵水畔楼边。风光宛似当年。月到旧时明处，共谁同倚阑干。青春欲暮。柳下将飞絮。月到阶前梅子树。啼得杜鹃飞去。人归不掩朱门。一成过了黄昏。只有琐窗红蜡，照人犹自销魂。团栾小树。天与香无数。薄艳不禁风日苦。剩著红油遮护。移栽未到江南。香山鼻观先参。勾引老情偏醉，锦薰笼暖春酣。浅妆匀靓。一点闲心性。脸上羞红凝不定。恼乱酒愁花病。晚来泪揾残霞。坠鬟小玉钗斜。细雨一帘春恨，东风满地桃花。东风庭户。红满桃花树。准拟踏青南陌路。双凤绣鞋新做。秋千月挂黄昏。画堂深掩朱门。立尽花阴归去，此时别是销魂。"}