{"id":"1125699","title":"寿汤总领","dynasty":"宋","author":"郭印","text":"春色平分又六宵，天生良弼佐皇朝。豸冠凛凛周行肃，虎节煌煌蜀地饶。已喜月卿还旧物，更看斗极转高标。仁人自合超诸数，鹤算龟龄未是遥。睿主宽仁遍九垓，西南总计属英才。一犁雨向田间足，万里春从天际来。洗尽疮痍凭药石，调成鼎鼐得盐梅。赤松有约应难老，未信人间白发催。"}