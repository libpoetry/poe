{"id":"1226809","title":"姚嗣辉南桤堂","dynasty":"元","author":"姚燧","text":"彼桤有土性，生植惟峨岷。栾栾干云姿，才与樗散邻。匠石过不睨，炀夫取蒸薪。所贵故山树，宁计世莫珍。一别十亩阴，清溪俄几春。笔名堂楣上，如对故乡亲。请事《小弁》诗，桑梓亦惟寅。盛德古自卑，木恶何关人。不见樗里疾，智囊终相秦。君才负栋柱，未许沟断均。无以桤自期，上孤明堂晨。"}