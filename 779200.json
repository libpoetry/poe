{"id":"779200","title":"木兰花慢 泛舟夜归","dynasty":"清","author":"陈世祥","text":"漾澄湖净绿，吹乍皱、熨难平。算如许春光，花朝花夕，花雨花晴。年年不教孤负，几闲人、于此费经营。逞尽莺花伎俩，奖成风月声名。木兰艓子小于罂。随处有居停。但曲溪暂泊，招云可落，呼鸟能应。红尘半生劳攘，回首来、醒梦总难凭。便好乘风飞去，瑶天星斗晶晶。"}