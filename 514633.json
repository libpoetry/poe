{"id":"514633","title":"题吴原博谕德医俗亭","dynasty":"明","author":"程敏政","text":"我家篁墩上，绝类筼筜谷。长怜此君净，不解砭予俗。吴君结亭子，潇洒延众绿。清吟答天籁，尘鞅谢烦逐。分明食肉相，兼此林下福。斋居开墨本，已觉幽韵足。君才何可当，风采如植玉。拟试国医手，坐遣元气复。江南渺烟雨，因之动遐瞩。汗青我终惭，笋谱或能续。"}