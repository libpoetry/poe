{"id":"1131295","title":"汪达可招游臧园次韵","dynasty":"宋","author":"楼钥","text":"城下名园称老怀，乳莺飞燕共低徊。寒梅送腊曾先到，嫩绿留春喜再来。眼底芳时能几许，楼头衙鼓谩相催。主人好事不嫌客，素壁挥毫又一回。满架酴醾惬雅怀，更添林下紫徘徊。平湖不怕重门阻，胜赏何妨后日来。酒兴已随斜照远，诗情无待片云催。黄昏鼓棹欲归去，望望烟林首重回。"}