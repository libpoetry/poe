{"id":"491205","title":"春日怀金精旧游","dynasty":"明","author":"刘崧","text":"明月出东壁，众星亦煌煌。念我平生友，邈在天一方。春风起中泽，百草何茫茫。岁月奄以逾，所悲半存亡。缅怀昔合并，言笑得共将。朝游将军幕，暮宿羽士房。列骑奏鼓笳，飞觞鸣佩珰。金精既揽秀，石华复褰芳。汎渚拾翠羽，憩林撷玄霜。情好夙所敦，啸歌乐未央。浮云一朝散，东西永相望。事往迹空存，时移心孔伤。我行属绪春，怀远登崇冈。跋彼重滩阻，云石聿苍苍。石鲸久潜伏，木鹤安能翔。岂无一尺书，感此道路长。愿因托飘风，宛转吹君裳。终然虑回远，伫立以彷徨。"}