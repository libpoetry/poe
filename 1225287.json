{"id":"1225287","title":"次韵许可用参政从幸承天护圣寺是日升左丞","dynasty":"元","author":"吴师道","text":"西北群山迥，盘盘护帝乡。玉泉流海阔，金刹倚云翔。四月龙舟迈，千官马首骧。落花萦剑佩，高柳拂帆樯。采女遥分队，材官迸缀行。和声宣鼓籥，珍献集梯航。天雨清初雾，湖波静不扬。瓦光浮璀璀，铃语振锵锵。梵呗雷音偈，醍醐雪色浆。玉林敷御坐，翠殿散天香。内宴肴初秩，仙韶乐更张。驺虞游近野，黄鹄下回塘。驰道风随辇，行宫月转厢。应同游上苑，何以幸云阳。心共斯民乐，谟咨上相良。传宣升列辅，稽首答休光。勋业期千载，精神萃一堂。序调尧历象，泽浃舜要荒。盛事传新句，迂儒乏寸长。愿将归美意，弦诵播修廊。"}