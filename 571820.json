{"id":"571820","title":"潘景升谷日生同诸公小集得谷字","dynasty":"明","author":"袁宏道","text":"山雪泮冰鳞，江风起罗谷。十年九羁旅，萍海聚骨肉。白藕雪冻丝，红鱼剖腈腹。主人前置罍，醉语颠相属。华发不回根，羲规无返毂。只此七尺五，无两三万六。世儒罟礼乐，为我导君谷。岂惜一徽言，为君筹已熟。导君以达生，达是君所足。导君以忧生，忧非我所欲。泽广定生龙，山高岂碍鹄。"}