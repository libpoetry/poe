{"id":"749020","title":"上留田","dynasty":"清","author":"张文虎","text":"行至上留田，不闻鸦鹊声。华屋为丘墟，莫辨室与庭。常棣不复花，荆树无遗荣。深栽百年久，剪伐谁使令。沴气夙已滋，会与妖祥并。飘风一朝至，根本忽以倾。栖栖失林鸟，三币徒飞鸣。海畔多枭鸱，诱汝啄腐腥。猝然遇矰弋，同为盘中羹。胡不学鸴斯，故巢犹可营。悲哉上留田，蔓草无人耕。昔我尝三宿，感此涕泗零。冤魂如欲语，白日悲风生。"}