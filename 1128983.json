{"id":"1128983","title":"咏梅","dynasty":"宋","author":"释文珦","text":"仙姿孤洁甚，不与众芳期。的皪临寒涧，凄清闯短篱。祗愁风作恶，最与雪相宜。野叟心偏爱，莓苔古怪枝。万木凋零尽，知经几度霜。独馀冰玉质，薰得梦魂香。影入清泉瘦，声传画角长。每因春烂熳，惆怅失孤芳。怪怪复奇奇，照溪三两枝。首阳清骨骼，姑射静丰姿。桃李应非伍，松筠素有期。凭他伴幽寂，玉笛且休吹。"}