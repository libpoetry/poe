{"id":"1114130","title":"所寓天宁方丈后有阇提花数株连月盛开玉雪可爱怅然有怀成三绝句寄吴元中","dynasty":"宋","author":"李纲","text":"未渡鲸波寇盗深，中原回首涕成霖。清愁万斛无消处，赖有幽花慰客心。深院无人帘幕垂，玉英翠羽灿芳枝。世间颜色难相似，晴雪初残未堕时。冰玉风姿照坐寒，炎荒相遇且相宽。缟衣纻带平生志，正念幽人尚素冠。"}