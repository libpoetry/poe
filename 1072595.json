{"id":"1072595","title":"次韵胡邦衡衡阳县瑞竹堂","dynasty":"宋","author":"王庭圭","text":"墙里围脩竹，竹间开草堂。经春多夜雨，入夏长新篁。节抱幽人操，风敲明月珰。孤根元独立，并干两争长。影落龙蛇动，清移枕簟凉。门常对衡岳，气足傲羲皇。日射玲珑色，林疏琐碎光。双茎非别种，异物出时方。海峤名虽久，湖海迹愈彰。行当卧龙起，天为见珍祥。"}