{"id":"1124511","title":"读撄宁诗集效其体寄荆门赵守二首","dynasty":"宋","author":"项安世","text":"玉州政事荆州说，邻叟欢呼病叟闻。转地光风芽甲暖，照天寒鉴骨毛分。花村犬睡沈抱柝，秧地人归劝耦耘。安得旌旗来北梦，放教恩泽到南云。多谢君侯尊古德，新开诗集向春风。隔生始见斯文贵，未死谁邻此老穷。纸上岁时犹可数，句中恩怨已成空。若为唤得撄宁起，看破浮云合更工。"}