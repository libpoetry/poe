{"id":"278585","title":"杂诗·桑妾独何怀","dynasty":"明代","author":"王微","text":"桑妾独何怀，倾筐未盈把。自言悲苦多，排却不肯舍。妾悲叵陈诉，填尤不销冶。寒雁归所从，半涂失凭假。壮情抃驱驰，猛气捍朝社。常怀云汉渐，常欲复周雅。重名好铭勒，轻躯愿图写。万里度沙漠，悬师蹈朔野。传闻兵失利，不见来归者。奚处埋旍麾，何处丧车马。拊心悼恭人，零泪覆面下。徒谓久别季，不见长孤寡。寂寂掩高门，寥寥空广厦。待君竟不归，收颜今就槚。"}