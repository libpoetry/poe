{"id":"405328","title":"书事     （三首）","dynasty":"近现代末当代初","author":"徐震堮","text":"越国山川乏霸才，江潮呜咽使心哀。朝廷久作珠崖弃，父老犹望玉辇回。转舳奔轺肥驵侩，锦衣花帽照舆儓。析骸易子寻常事，桑孔如今在上台。仗钺谁曾料敌情，符离心学竟何成。三年不作包桑计，一夕如闻扫萚声。蹋鞠穿营原倜傥，借筹前席亦纵横。从渠舌在犹能掉，四郡残黎半死生。杼轴争歌大小东，过江烽火逼天红。腐儒欲献龙川策，诸将休誇马邑功。恃敌不来宁可久，今吾能往亦终穷。百年兴复关人事，海峤安危仗数公。"}