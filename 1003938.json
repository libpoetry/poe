{"id":"1003938","title":"熙老拉泰叔同伴山行由马溪寺攀跻险绝历龙洞上罗汉洞洞前小庵极幽邃下有龙潭潭水窈深一绿蟾蜍踞坐石间意若神龙守护者抵暮还憩双峰阁看十三夜月和泰叔韵","dynasty":"宋","author":"程公许","text":"扶携罗汉洞前去，谁信此中天地宽。涧水翻成千偈快，岭云肯放一尘干。倚岩庵好无僧住，积石潭深照影寒。归对双峰看月吐，薇花浴露色如丹。"}