{"id":"815370","title":"东风第一枝二首","dynasty":"清","author":"项鸿祚","text":"更不成晴，何曾是暝，飞丝摇漾残昼。麴尘低蘸亭燕，茶烟细笼院柳。酿花天气，早酿得、春醲如酒。莫妨他、油碧芳期，容易雨疏风骤。萦絮粉、模糊鸳甃，铺楝雪、迷离翠岫。痴云著意商量，湘波几重皴皱。禁寒作暖，想未管、绿莺啼瘦。怎知人、尽日恹恹，闷过海棠开后。斗草庭闲，簸钱院静，东风吹满香絮。满寒尚勒花期，天意似催春暮。杏梁归燕，几曾会、相思言语。便等闲，飞入卢家，不带离魂同去。空自想、俊游伴侣，又频恼、酒边心绪。鸾笺待写深情，肠断都无新句。初三下九，问旧约、更谁凭据？怕有人、蹙损双蛾，日日画楼听雨。"}