{"id":"1110088","title":"陪道先兄游麻源辄赋二小诗","dynasty":"宋","author":"吕南公","text":"借得篮舆便出城，山光门外望西行。昨宵偶雨路尘少，今日好风林霭轻。有竹人家庭院秀，避驺樵客面颜生。溪田桥北驼鞍岭，犹记当年志未平。十五年前胆气粗，拟将文字换金珠。科场委顿成何事，耕稼辛勤落晚途。累岁不曾言石磴，居山空道有茅庐。今朝碧涧潺湲响，若不因公得听无。"}