{"id":"700470","title":"天津喜雨二首","dynasty":"明","author":"顾璘","text":"赤旱弥冬复度春，今晨飞雨落江津。雷声出地喧群蛰，云气行空走百神。即有鸬鹚矜水影，尚馀麰麦感皇仁。迂儒破闷开金盏，捲幔凭阑晚兴新。灵雨乍破风霾昏，洒空胡不即翻盆。林花一洗仍春色，川涨初来已旧痕。沂浪同时□泛泛，衔泥无数燕翻翻。群情共荷桑林祷，剪瓜斋心慰至尊。"}