{"id":"651132","title":"送安城戴勿谅归江西","dynasty":"明","author":"薛瑄","text":"戴生大司成之侄婿，经授春秋究凡例。春王正月大统明，西狩获麟笔削既。二百四十二年指掌中，属辞比事须融通。谨严独得昌黎老，大义特造伊川翁。经世之书真大典，鱼鲁何如尚讹舛。胸中要自有权衡，笔下何须苦裁剪。戴生业此凡几年，一朝归兴何翩然。连环屡梦老亲面，兰桡便理西江船。江头载酒纷纷来送别，半是青云之器桥门客。离情草草何足云，英论滔滔殊未竭。明维九月天宇凉，洞庭木落南雁翔。丹枫耀日染霜叶，白云映水摇秋光。祖筵酒尽挂征席，千里乡闱秪几日。升堂拜舞称寿觞，倍觉双亲喜盈溢。双亲之喜将何如，有子一别三年馀。但得经书载子腹，绝胜甘旨左右趋。戴生起拜奉亲志，读书须学圣贤事。古来声利等浮云，直自麟经溯洙泗。"}