{"id":"739390","title":"赠陈谅直","dynasty":"清","author":"沈彤","text":"陈子我畏友，豪迈见天性。弱冠同门墙，才调便纵横。读书具只眼，穿穴契贤圣。上下三千年，群史归心镜。暇时对朋好，清风生麈柄。往复期切劘。古道人所敬。晚来慕修养，万象归一静。陶冶无故气，清心玉壶映。当年抱朴子，寡欲保妙命。丹井一以洗，双燕往来轻。自叹老更拙，未脱人间阱。对子一披襟，流辈徒伥伥。"}