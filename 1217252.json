{"id":"1217252","title":"宝公新堂歌","dynasty":"元","author":"廖大圭","text":"宝公之堂天下奇，十日不到思见之。暗泉流来不知处，尽作宝公堂下池。朝朝坐客笑谭里，黄金鲫鱼三百尾。风波不动人影閒，一片青天在寒水。丹梯百尺新楼开，六月面面清风来。青山有眼爱人好，隔云飞舞相徘徊。从来山水心所向，池上高歌复楼上。我亦结茅归作堂，岁晚置身山水乡。"}