{"id":"433607","title":"读庄七首","dynasty":"近现代","author":"程千帆","text":"田成亦可儿，窃国并圣智。侯门仁义存，轩冕乃肆志。诗亡春秋作，妄欲赓美刺。定哀多微辞，固是贱儒事。道隐于小成，言隐于荣幸。是非非所是，簧鼓徒矜誇。与物相刃靡，疲□逐无涯。夏绿彫秋霜，对之益咨嗟。儒墨称尧舜，皆谓真尧舜。尧舜不复生，儒墨诚谁定。同浴讥裸裎，万古一争竞。不齐以为齐，漆园真自圣。韩非距显学，亦欲拯世乱。刑名原道德，史迁一笑粲。阴柔伏杀机，何由免冰炭。龟尾曳泥中，鸿毛逝天半。惠施过孟诸，庄周弃馀鱼。濠梁虽共游，踪迹亦略殊。穷达与贫富，夜旦相代居。争关梦觉间，栩栩复蘧蘧。桁杨者相推，殊死者相枕。离跂桎梏间，日月付驰骋。先生六十化，宁复此悲哂。坐忘或未能，姑请循其本。"}