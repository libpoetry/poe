{"id":"226878","title":"念奴娇·问春何去","dynasty":"宋代","author":"何梦桂","text":"问春何去，乱随风飞坠，杨花篱落。罗袜香囊无觅处，谁有返魂灵药。细柳重门，碧桃深巷，回首曾行乐。玉龙吟断，夜深人在江阁。因念壁月琼枝，对玉人何处，绣帘珠幕。一半青铜尘满匣，空抚鸾刀金错。薇露烟销，莲膏花凝，不寐还孤酌。一春心事，总将愁里消却。"}