{"id":"688098","title":"云居寺用石门韵二首书正公房","dynasty":"明","author":"朱朴","text":"平生几到云居寺，直欲题诗满石房。千顷翠涛欹短帻，两峰斜日据匡床。未经霜树多黄落，不出山僧更老苍。西阁夜凉清事足，一灯疏雨漏俱长。落木清秋三日雨，故人乡曲白云房。病多自感双蓬鬓，根钝休论四大床。乱石寒花栖暗壁，重林夕气莽烟苍。扁舟未尽湖山兴，一夜无端归梦长。"}