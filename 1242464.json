{"id":"1242464","title":"相逢行","dynasty":"元末明初","author":"张昱","text":"京师众大区，鞍马俱俊游。相逢念轻薄，解赠双吴钩。性命付然诺，妻子托绸缪。朝过狭斜道，暮宿娼家楼。五侯与之谈，七贵为之谋。心膂誓百年，羽翼期九州。当其势合时，喝倒黄河流。一朝资用尽，门户无鸣驺。乡关耻独归，京邑难久留。慨念平生怀，徘徊顾河丘。浮云讵终朝，失意将焉尤。"}