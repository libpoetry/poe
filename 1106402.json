{"id":"1106402","title":"和黄先卿即事五首","dynasty":"宋","author":"王炎","text":"见说幽栖地，长年只杜门。谁知双井后，今有此公存。钓月操莲叶，批云卧竹根。静中观物化，画外识乾坤。鸿雁南随暖，玑衡北转杓。忍贫居自稳，得句兴偏饶。藜杖难频出，蒲轮合见招。惜无推毂手，寂寞老渔樵。水落洲争出，天寒日易昏。倦游来异县，小隐住荒村。鹤骨缘诗瘦，鸡肤借酒温。长须烦洒扫，吾欲叩柴门。生理今何似，丰年亦屡空。有愁催发白，无药驻颜红。归计何时决，诗家乃尔穷。悲风吹宰木，吾亦梦江东。此客来湖上，骊珠照北垠。山林成独往，风月许谁分。寂寂无波井，悠悠不雨云。莫年诗更好，何止扫千军。"}