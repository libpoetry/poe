{"id":"491358","title":"壬辰感事六首 其五","dynasty":"明","author":"刘崧","text":"寇移石头渡，南掠乌山驿。新吴与修水，变起何络绎。长驱逼筠阳，守者亦坚壁。连云忽倾陷，烈焰半天赤。猖狂府中坐，惨酷肆脔磔。艳媚妇女群，烂熳金帛积。倒仓散游惰，夺印援凶逆。坐令荷耒民，反戈半红帻。人情苦惶惑，王事方否隔。摧廓谅匪难，煌煌济危策。"}