{"id":"1110613","title":"次韵蒲左丞游虎丘十首","dynasty":"宋","author":"朱长文","text":"玉堂紫阁冠英游，身作三公未白头。须向凤凰池上浴，岂容萧散咏林丘。扫石扪萝向上行，门前坐见白云生。应思梦得多佳趣，独宿楼中待月明。地近峰低俗惯游，不知绝景冠吴州。从今合与名山等，左辖题诗翠岭头。群山处处尽凌空，未若奇峰隐寺中。一见便知名不弃，为传佳句满江东。万丈澄潭挟两崖，削成奇壁自天开。龙泉一淬名因得，不待秦皇发冢来。层峦稍稍暮云归，乔木森森众鸟依。再踏石花寻去路，画船十只带斜晖。丘如蹲虎占吴西，应得佳名故国时。未必金精能变化，空传怪说使人疑。海涌当年有旧山，吴王侈葬倚层峦。谁知国破丘陵在，兄弟幽居属二难。西溪风月宜真赏，东岭烟霞称苦吟。他日黄扉勤论道，秋风一梦到山林。云霞咫尺压吴郊，乘兴斯须棹小舠。欲往结庐嗟未得，羡他何氏有三高。"}