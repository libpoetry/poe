{"id":"763615","title":"满庭芳 其六 无声还邺城赋别","dynasty":"清","author":"曹尔堪","text":"霜鹘盘青，暮鸦翻黑，策马遥送斜阳。人闲似鹤，孤影出回塘。应念夜来高会，分题处、桦烛更长。难消遣，台边暮雨，铜雀剩凄凉。苍茫。云雾外、旁沿滏水，径渡清漳。检客装何有，权可诗囊。识得此心无着，随缘过、去住都忘。山房暖，康王祠下，檐卜透寒香。"}