{"id":"687884","title":"和司马提学倡和诗韵 来教和王尚文司谏见怀之作奉和一章兼呈司谏","dynasty":"明","author":"庄昶","text":"江山契合胶漆凝，君子小人炭与冰。两公投分忽京国，一洗世间桃李色。同心契合真断金，老眼乾坤谁并得。一公海月照木难，一公天马辞尘鞍。青天英爽总高兴，白日坐收千古暝。与人同善真我思，古今四海皆相知。冻云四划天地凝，一口嚼碎万里冰。借天欲赏梅花国，天许先生无吝色。白头中坐太极圈，醉点万花归未得。天心子半知者难，一枝笑撚随归鞍。乾坤万古有真兴，梦中说梦空痴暝。定山老我徒尔思，此乐惟许先生知。江山雪冷冻欲凝，梅花万壑藏深冰。数枝何处更江国，淡影无香亦无色。看花须看花未开，公欲寻梅寻便得。徒然约莫寻本难，白头烂醉空吟鞍。李君平生亦清兴，未始归途日空暝。公才自出人所思，那得李君真不知。人间一理万物凝，夏虫底用多疑冰。我曾烂赏万花国，每谓乾坤总形色。梅花肯欲为公寻，江北江南皆可得。指灯为火谅不难，不然枉跨城东鞍。万紫千红总佳兴，影响前头路空暝。高斋独坐几深思，此意我知公亦知。草窗万物生意凝，梅花岂惮霜与冰。平生不解作倾国，古淡只随真本色。春风自许先群芳，岂是群芳同未得。古今何许真赏难，风花荡满青骢鞍。万紫千红总佳兴，老眼梅花肯孤暝。乾坤此意君且思，物各付物谁大知。诗坛四野冻云凝，重兵十万屯坚冰。梅花相遇几敌国，战酣落日天无色。相持不胜不肯休，不是老梅禁不得。太常先生岂和难，手持巨槊横吟鞍。养威自待有馀兴，一鼓坐收天地暝。诗家老将须更思，仁者无敌何人知。折胶万里争严凝，瘦筇拄断江南冰。寻梅约到罗浮国，瘦马疲童总难色。先生乃谓寻颇劳，岂若移梅两相得。移梅恐比寻更难，天机吹到春风鞍。风光聊遣适吾兴，肯被梅花恼春暝。有无难易何足思，乾坤礼乐先生知。深山破屋苔已凝，敲门忽枉清玉冰。问之何来自京国，清诗润澈珊瑚色。梅花句句太极图，合是濂溪乃吟得。老夫奉和不敢难，诗肩出耸驴背鞍。短才无学更无兴，信口风花醉初暝。无他意义公莫思，野老山歌吾自知。"}