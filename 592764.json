{"id":"592764","title":"赠郑医","dynasty":"明","author":"欧大任","text":"神医传业有系绪，博极经方考图谱。熨洒砭镵本上池，飞升变化皆灵圉。梁宋万客多荆吴，卜肆药房每堪语。典御谁如河内张，遗书独有阳翟褚。仲景先生金匮成，华陀读之首推许。末代专门术已希，束书不谈鲜稽古。本草汤液百不知，素问难经几能举。江西郑君汝南客，下帘门户窥丹籍。周赵已知秦越人，群公游杨竞虚席。起死言非饮药功，禁方况且二占脉。师承似是长桑君，视一垣边人不识。君不见会稽周溥医有声，授之南郡高子明。黄帝扁鹊书尽读，东垣丹溪义更精。考源括要名字起，成化之间闻汴京。余也罗浮一畸士，世人但呼稚川子。醉视邓岳为狎鸥，勾漏求丹自今始。寓客君如鲍太玄，讵但汴水周文渊。蓬莱阁上堪千载，行将期汝于朱明耀真之洞天。"}