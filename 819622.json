{"id":"819622","title":"题五洲地图","dynasty":"清末近现代初","author":"杨圻","text":"入门屋大乾坤窄，八荒四极在我室。手扪五岳皆平地，坐视沧海忽壁立。恍如上界一俯瞩，三分尘上水居七。又如置身洪荒前，当时不见一人迹。昆崙之外原无山，馀气磅礴散万脉。东南诸国临大水，西北川原岂终极。乃知大块非无垠，直若盆水浮败叶。关塞古今称形胜，自我视之皆智力。图中斑驳五色分，人种国界辨明晰。世上沿革血染成，此图变更乍朝夕。人间无日无干戈，一万年后知何色。起来取图裂粉碎，无地存身计亦得。回头新月照空墙，似闻吴质嫦娥微叹息。"}