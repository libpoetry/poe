{"id":"622875","title":"阳江重阳九日之会九人暮雨催秋作九秋篇","dynasty":"明","author":"郭之奇","text":"细雨催秋秋欲破，黄花入梦难轻过。在水苍蒹日系思，满庭霜叶时相播。群飞刺天尔何物，劲翮横霄馀一个。东南有美尽翩翩，新亭洒涕同惊坐。坐中顗导是阿谁，戮力神州安敢惰。九日鼍江共一杯，万里燕云留一唾。朝搴兰露休言渴，夕餐菊英休言饿。此日高怀未陟高，千秋大事应图大。殊方旧国两关情，涧白峰寒双拂座。眼外茱萸凭细看，樽前芩隰时堪和。此意寥寥独问秋，秋光岂令秋云驮。"}