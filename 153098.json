{"id":"153098","title":"八月六日寄邻几诸君","dynasty":"宋代","author":"刘敞","text":"谬为天官属，得与选事亲。略计三百州，绿衣九千人。较材迷长短，守法愧因循。救末知不足，澄源力难伸。诸君备乡老，多士竞国宾。鉴形肖止水，播物参洪钧。解论皆造微，详延必逢真。仰成宽吏责，端本慰吾民。功则太平始，任非百职伦。聚精会冠剑，重钥闷埃尘。寄重地必禁，问迹疏无因。风雨何萧萧，鸡鸣夜将晨。一日如三月，况兹别累旬。"}