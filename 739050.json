{"id":"739050","title":"长女适郑示诗三章 其二","dynasty":"清","author":"程襄龙","text":"翁家亦旧家，先泽余诗书。婚媾定一言，道义为葭莩。念昔鞠尔艰，失恃孩抱初。幸逢后母怜，包含毛里如。冠佩视男子，拱揖何与与。清姿娇玉雪，十岁始裙裾。虽异姑息情，珍同掌中珠。令门得所托，相攸吾岂疏。姑慈易为妇，和风蔼庭除。尔第慎尔德，宜家复何虞。"}