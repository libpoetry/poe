{"id":"1248773","title":"自临安往富春过芝泥岭示随行李巡检","dynasty":"元末明初","author":"张宪","text":"平明升肩舆，相与东西征。浮岚翳远道，宛在云中行。连山互低昂，曲折如送迎。接天蔽乔木，涧与风争声。前登芝泥岭，雨意渐觉晴。曈昽日色薄，萧瑟衣裳轻。畏途见鹿角，高砦屯乡兵。綵旗病目眩，严鼓羁魂惊。凭轼若梦寐，抚?伤浮生。顾谓李飞尉，我行犹几程。"}