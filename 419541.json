{"id":"419541","title":"水调歌头 赠富寿荪铁耕兄弟","dynasty":"近现代","author":"龙榆生","text":"吾老复多幸，常获友群才。眼中真见双璧，宁久困尘埃。伯氏精研声律，仲氏深情郁勃，振唳奇灵胎。胸次万人敌，来者孰登台。辙间鲋，槐柯蚁，两堪哀。何如屠者朱亥，怀抱为谁开。曾见相如涤器，又报梁鸿舂米，烈火锻钢材。我亦似啖蔗，甘向舌根来。"}