{"id":"800848","title":"九龙滩","dynasty":"清","author":"沈受宏","text":"我从建溪走千里，胆落魂销百滩水。舟人更说九龙滩，绝险诸滩安足齿。嗟予漂泊何为哉，今日亲到龙滩来。恰闻昨日七舟下，两舟却破寻尸骸。上滩犹比下滩好，人登崖岸且自保。长索条分众挽舟，独把操篙付三老。一滩水悬一丈高，奔雷卷雪舂怒涛。舟尾向天舟倒立，还防巨石訇相遭。欲上不上力再著，号呼互应愁一错。我傍山根行□行，崚嶒石罅难移脚。九龙九龙路折盘，尽日劳劳上几滩。最有墓龙势尤险，过此相庆方平安。呜呼上滩人自苦，下滩水急谁能主！轻舟逐浪转如飞，纵有贲获勇何补。清流之人水中生，弄舟惯与洪流争。商旅乘舟漫侥幸，性命直比鸿毛轻。我意欲将山路辟，下属安沙上铁石。闭却九龙不复行，往来免误天涯客。"}