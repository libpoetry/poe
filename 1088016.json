{"id":"1088016","title":"敬简堂分韵得月字","dynasty":"宋","author":"朱熹","text":"煌煌定方中，农隙孟冬月。君侯敞斋扉，华榜新未揭。我来适兹时，亦有大夫茇。清觞不留行，晤语得超越。更看雷雨势，翻动龙蛇窟。襟怀顿能输，肝胆亦已竭。老仙来何方，湖海气硉矹。君侯敛袂起，颠越承屦袜。坐人惊创见，引去殊卒卒。伊余不忍逝，顿首愿有谒。人生均秉彝，天造岂停歇。云何利害判，所较无一发。兹焉辨不早，大本将恐蹶。吾言实自箴，君听未宜忽。"}