{"id":"969806","title":"上习庵陈先生","dynasty":"宋","author":"赵孟坚","text":"厥闻忠孝者，所出同一源。子于所亲孝，移忠理必然。亲贤亦子训，忠节贵两全。杀身能成仁，扬名斯永延。是亦孝所在，岂但知色难。嘻其叔世风，本末嗟倒悬。若曰能养耳，食美衣华鲜。苟求胡弗至，侧媚谄笑肩。彼其良自多，喟叹达者观。向来欧阳公，拓落夷陵年。夫人告之公，淡泊吾所安。慎毋为险变，守节当弥坚。卓哉名母训，纪历伊谁传。恭惟奉常君，矢心直似弦。立朝几抗论，凛凛高回天。力苏愦愦徒，若障狂澜川。人知君守固，当识君母贤。想其勉励时，谆勤诲膝边。怡愉一领解，心注靡变迁。升而高为天，下而沉为渊。但知慈训在，此外浮云焉。兹来从吏隐，斲屋新数椽。曲槛花葳蕤，虚窗月婵娟。雅意寓一赋，懦立贪以廉。我诵顺亲记，有泪如迸泉。我贫母亦老，苒苒发已宣。家徒空四壁，箪笥笑且便。惟虞官箴旷，勿以温饱牵。泽深百川赴，火明斯聚蝉。投君以臭味，君子毋弃捐。"}