{"id":"1112296","title":"初憩河阳郡斋三首","dynasty":"宋","author":"宋庠","text":"河洛周郊会，风烟晋部邻。人传种花县，地记跃鱼津。梨枣知秋晚，桑麻验俗淳。惟忧三载课，无术效臣恂。积晦云初罢，馀光火尚流。疏桐凋晚日，孤扇避高秋。令尹何妨仕，将军不必侯。此心机息转，只好弄群鸥。郊圃连官圃，秋阴半岁阴。乱流横掠野，残日倒穿林。雪拥承簪发，丹藏恋阙心。思归谁作引，从古怨瑶琴。"}