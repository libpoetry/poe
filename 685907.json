{"id":"685907","title":"海虞十二景 龙山带郭","dynasty":"明","author":"卢龙云","text":"缭绕城边地，移来海上山。峰峦朝暮接，苍翠有无间。紫气时环抱，白云长自閒。仙踪何处觅，蜡屐好同攀。阿育留遗胜，千年迹未芜。凭虚观始壮，望远势难模。霄汉闻钟磬，乾坤入画图。锡游飞不尽，登览遍三吴。流水知音少，扬澜此地回。盈堤多细柳，遇腊有官梅。七派潮声入，千厓淑气开。雍门今去远，何用使人哀。玉匣谁开镜，寒光对郭分。双涵沧海月，半度具区云。钓艇烟笼棹，莲舟绿映裙。歌声随处起，偏动旅中闻。仙坛嘉树合，世远自齐梁。翠盖参天色，清阴碎月光。干留孤鹤下，叶抱片云凉。直性终无改，灵根谅有常。涧水飞流出，桃花夹岸开。穿林疑作雨，喷壑自成雷。选胜堪移杖，探幽屡举杯。武陵休再入，聊此涤尘埃。断壁云常补，崩厓路欲迷。仙游邀杖屦，客至访伽梨。闻磬知莲社，听钟认虎溪。禅心如入定，真作絮沾泥。磐石依山曲，孤根岁月遒。台成堪坐啸，亭在可销愁。截雨疑犀浦，听箫作凤楼。飞仙宁道远，此地足夷犹。百丈丹梯迥，乾坤拓此山。高疑通帝座，幽可列仙班。日月平临照，风云递往还。祗应人世外，别自有天关。悬泉千尺下，飞作雪花轻。岩挂联珠影，溪鸣碎玉声。霏微沾月驭，凌乱洒霓旌。并坐翻愁湿，新来谷口莺。卓锡何年至，泉流雪乳寒。群飞天外羽，几就洞中丹。花雨兴龙窟，慈云覆绮阑。酌来应觉爽，沆瀣不须餐。大壑容流远，晴天入望多。雨馀看玉蝀，浪里出青螺。观海元无极，题厓尚可磨。鲸波长愿息，击壤听讴歌。"}