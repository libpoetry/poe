{"id":"1228643","title":"赠刘尊德善琴工画","dynasty":"元","author":"刘诜","text":"刘郎善琴如雍门，万感毕赴指下弦。和如威凤鸣若木，阊阖荡荡开晴天。怨如玄猿啸遥夜，酸风孤马行穷边。刘郎善画如郑虔，落笔飞雨大化悬。豪鹰秋翻代北月，饥雁暮下江南烟。悲厓哀壑远萧瑟，断芦短荻寒芊绵。洞庭广野神忽动，秋风六合心高骞。九成韶钧梦舜日，万骑羽猎思秦川。惜哉流落世未识，酒酣自赏诗千篇。呜呼明时才艺衮衮班集贤，安得有力贡之至尊前。"}