{"id":"387793","title":"尉迟杯·正月十六夜，月色佳甚，坐鲽舫中，倚此寄一二故人","dynasty":"清代","author":"樊增祥","text":"灯珠转。又宝月、冷浸深深院。莲催玉漏三终，蟾啮金扉双扇。吴郎倚桂，刚看到、头番玉容满。忆年时、殿压金鳌，一双青凤扶辇。今宵寂寞行宫，料天上琼楼，玉宇寒浅。碧海青天愁何限，曾几见、眉山翠展。明烛底、相红荔白，莫悄入、唐宫拾粉箭。想姮娥、玉帔归时，广寒依旧弦管。"}