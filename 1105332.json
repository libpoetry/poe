{"id":"1105332","title":"立春谢司法有诗次韵","dynasty":"宋","author":"方岳","text":"明日琼幡绕鬓飞，土牛才出草痕肥。送寒正不关渠事，雪不来时未肯归。谁将健笔破天葩，清晓园林尽是花。寒入崖云斋未久，诗肠虽吼尚禁茶。一夜挼云作雪飞，池塘已自绿生肥。凭君检校阑干北，柳上新青归未归。草亭亦欲识诗葩，连夜开将雪树花。清处尽强陶学士，不关羔酒与龙茶。"}