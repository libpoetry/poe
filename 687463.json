{"id":"687463","title":"西湖十景册为唐饬轩题 渔庄鸣榔","dynasty":"明","author":"孙承恩","text":"湖光映层甍，朝来晴可渔。时有冶游人，隔花呼买鱼。虚阁极萧爽，菡萏摇清漪。坐来不知暑，香雾湿人衣。日入湖上昏，鲸音破寥阒。遥知诸僧定，炉薰坐禅寂。幽花照寒泉，秋光翠欲滴。扁舟彼何人，遥遥渡空碧。夕阳没晴空，倒影在石壁。长歌归去来，依依远山碧。南高何巍巍，北高何巉巉。登临人迹稀，白云时往还。湖山澹空濛，堤上行人少。欲渡心忉忉，浩歌水云渺。日出烟霏开，湖上散清霁。采采芙蓉花，怀人渺何处。琳宫锁春寂，斜日荡孤舟。归鸿正嘹呖，离思满沧洲。团团白玉盘，飞出千峰顶。山中有幽人，长廊步清影。"}