{"id":"696556","title":"题广信李通判梅竹画四轴","dynasty":"明","author":"郑真","text":"山中消息问如何，昨夜前村雪更多。莫道此君坚节操，玉妃还得共婆娑。冰雪天寒不自禁，晚风吹动翠阴阴。溪光一片清如镜，照见佳人铁石心。帝子湘江翠袖寒，云深风雪佩珊珊。罗浮仙客频相遇，牢落冰姿不耐看。姑射神人杂佩瑶，月明深夜许相招。鹤声唤起瑶台梦，百尺琅玕雪未消。"}