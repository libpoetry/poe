{"id":"844868","title":"十月朔日雪用东坡雪后北台书壁韵二首","dynasty":"清末民国初","author":"曹家达","text":"朝来忽断雨廉纤，帘幕清寒户戒严。何处行踪觅东郭，漫将傅粉笑无盐。云黏远树沉山麓，风拥回花压帽帘。想见西城吟望处，浮屠幻出一层尖。江北江南噪乱鸦，玉龙横走送云车。难寻乐府冬青树，翻认胡儿杨白花。贫合围炉如挟纩，寒来能醉即为家。孤舟蓑笠沧江晚，冰底游鱼手漫叉。"}