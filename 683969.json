{"id":"683969","title":"助甫远驾见访遂成四章情见乎辞","dynasty":"明","author":"王世贞","text":"为欢日苦短，为别日苦长。与子期燕中，不知几星霜。寒枝噪乾鹊，故人登我堂。东风随裾来，四坐为芬芳。缱绻未及申，命酒且尽觞。流尘满金徽，拂拭荐瑶床。弹者志文王，听者称望羊。击节三起坐，掩抑以彷徨。安得双鸾翼，凌云共翱翔。踰立谢兵符，始托君子盟。嬿婉甫再秋，十五为别龄。人生能几何，霜鬓不再青。故友艳春华，屈指若晨星。存者散各天，逝者忽已冥。拭泪荐君卮，安能令不盈。北斗向阑干，携手步中庭。景光各自爱，竹素以为徵。前人工织锦，后人但织缟。缟故不足言，无锦缟亦好。念我平生驩，来自千里道。契阔未及陈，涕泪如横潦。鼎养随形尽，恩诚委秋草。所以先达言，荣名竟为宝。搦管不自斑，安能为君藻。矫矫济南生，其骨惜已槁。举世谋选良，中野弃千里。扰扰骊黄内，安能别识此。駊騀牛羊间，其志乃四海。纯钩当夜鸣，所望在知己。五步不留行，郁为匣中水。紫气横斗牛，房星耿河沚。流光荡人目，拂拭从此始。骤驰当防蹶，骤试当防毁。三复老氏言，书绅赠吾子。"}