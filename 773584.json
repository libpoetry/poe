{"id":"773584","title":"日本写东方朔陶朱公多子妇为三星图见陶朱公像甚怪伟因赋","dynasty":"清","author":"梁成楠","text":"富者与仙者，两者尔何乐。愿作陶朱公，不作东方朔。东方先生名神仙，日求二百四十钱。一囊之粟不得饱，大官分肉流馋涎。今观倭制陶朱像，肉食之貌谁为传。广额丰颐笑开口，两耳如聃垂至肩。左肩肩巨囊，其中何止百万钱。左手撮囊口，实恐钱刀落地化为泉。右手擎一鼓，有柄当中穿。想是左提右挈雄心在，昔操军柄今利权。其下金绳捆载三巨橐，两脚蹴踏两橐坚。一橐且复以臀坐，如畏探囊胠箧然。不脱军中金锁甲，懔如大敌当彼前。智尽能索始获富，既富情状何可怜。如斯富者鄙且吝，曷怪爱子中途捐。吁嗟世上守财翁，枉见戏侮日本东。愿为饥死东方朔，不愿为富者陶朱公。"}