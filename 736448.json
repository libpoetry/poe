{"id":"736448","title":"同侯大年用杨铁崖韵作歌","dynasty":"清","author":"惠周惕","text":"新烟著柳天濛濛，黄莺深坐啼东风。野人何为帝城里，祇唱吴歌弄春水。水边半掩谁家门，暗香吹送湘娥裙。回身踏破莲花步，庳车载上山头墓。碧云满天人不来，我今且醉葡萄杯。玉露沈沈冻银碗，清歌历历催牙板。亚字阑干日又西，闲思往事作新题。蓬莱借得三足使，去问扬州桥廿四。如花玉女擘花笺，供写侬家白纻篇。"}