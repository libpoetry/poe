{"id":"626209","title":"哭从弟克简","dynasty":"明","author":"黎景义","text":"天夺汝何速，飘然朝露零。取妻七十日，为子八三龄。半世辛勤业，微生淡薄形。弟兄眉亦白，父母鬓犹青。命也身难赎，哀哉祸早丁。谢阶摧粹玉，荀室霣贤星。有杵皆停相，无儿孰乞铭。远游何处泊，一寐几时醒。我祖同鸠纪，昆行长雁翎。缌麻方服礼，杕杜欲除经。宴乐遗萝茑，伤悽动脊令。寄归还素位，修短憾苍冥。草死不成梦，琴亡焉可听。珠山临窆穴，雨泪湿林坰。"}