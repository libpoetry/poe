{"id":"654857","title":"喜雨和沈司空时昜二十韵","dynasty":"明","author":"倪岳","text":"经春苦炎旱，终日厌埃壒。林幽空啼鸠，池涸绝吠蛤。连檐势如焚，曲突计欲㷈。群趋舞雩祷，三谒玄元榻。天心始肸蚃，云影互开阖。精诚谅无间，惠泽欣有答。初为细雨霏，渐作浓阴合。廉纤遍长原，淅沥鸣虚閤。润色回柱础，爽思动巾匼。诗兴已谢沈，酒狂尚输盖。拟续郊野游，稍远城市杂。平芜翳荒台，蓊木荫孤塔。农亩生意敷，僧舍清香匝。飘洒惜新卷，沾湿愧破衲。芳茵坐堪藉，落英行可踏。古井暗泉沸，高榭轻风飒。乐事岂汗漫，词华方馺遝。将车夙所期，折简明须拉。驻景亟挥戈，秉烛频销蜡。往闻桃李园，应费谪仙榼。"}