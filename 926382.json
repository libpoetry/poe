{"id":"926382","title":"董源山水图为北客赋","dynasty":"宋","author":"连文凤","text":"江南本是山水国，峡影峨云插空碧。世人爱画不爱真，一幅生绡悬素壁。董生好手毕宏上，意在笔先方落笔。云关岫幌扫层青，月浦烟汀写修白。纵横琐细分毫釐，变化幽冥绝痕迹。沧江碣石忽破碎，片纸散漫留不得。当年载入米家船，夜夜虹光八千尺。新评信口誇天真，声价祇今万钱直。流传知落几人手，神物护持入君室。世间尤物能移人，莫看江南望江北。"}