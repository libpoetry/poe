{"id":"640095","title":"戏马台","dynasty":"明","author":"汪广洋","text":"咸阳宫中惊走鹿，海内豪强起争逐。高才疾足谁得之，楚霸垂涎几上肉。彭城南面高高台，吐气扬眉跃马来。揽辔翻疑迸星电，据鞍了不动尘埃。行人侧目高台路，底信君王戏驰骛。宁知酷意事鞭箠，要取乾坤归独步。忆昨驰向鸿门中，张乐左邀隆准翁。凡马谁令俱辟易，真龙天实启英雄。项庄拔剑当筵喜，百二山河酒杯里。焉知旁有樊将军，怒发冲冠壮心起。翩然得势腾苍鹰，坐使雕鹗笑不应。手中玉斗碎如雪，帐底貔貅冷若冰。事机一去竟莫举，盖世拔山皆谬语。虞姬痛别难再逢，乌骓欲逝从何许。老我平生怀古心，触目兴嗟爱远临。西游七泽云梦水，东践三齐泰华岑。北来独立高台上，范增之坟屹相向。黄河到海不复清，此意令人绝悲怆。"}