{"id":"623252","title":"读南华外篇述以四言十五章 其一 骈拇","dynasty":"明","author":"郭之奇","text":"多骈旁枝，天下始疑。黼黻虫彝，明昧于离。钟吕竹丝，蔽聪者师。耳目馀资，犹使情移。矧复名实，曾史杨墨。胶漆人寰，簧鼓士域。坚白异同，长此安极。凡彼诸名，嚣嚣众鸣。适人之适，与物俱惊。凫胫虽短，续之则懑。鹤胫虽长，断之则伤。使天下惑，矩千规亿。礼乐步趋，诗书饮食。使天下殉，神尧智舜。臧谷均亡，蹠夷同殣。其馀纷纷，彼见彼闻。不离彼文，余曷可群。余愧道德，何敢淫僻。仁以为声，义以为色。非旷非朱，亦非所亟。"}