{"id":"38731","title":"步虚词·爰从太微上","dynasty":"唐代","author":"吴筠","text":"爰从太微上，肆觐虚皇尊。腾我八景舆，威迟入天门。既登玉宸庭，肃肃仰紫轩。敢问龙汉末，如何辟乾坤。怡然辍云璈，告我希夷言。幸闻至精理，方见造化源。二气播万有，化机无停轮。而我操其端，乃能出陶钧。寥寥大漠上，所遇皆清真。澄莹含元和，气同自相亲。绛树结丹实，紫霞流碧津。以兹保童婴，永用超形神。"}