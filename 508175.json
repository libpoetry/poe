{"id":"508175","title":"寄延绥参戎曹少卿十六韵","dynasty":"明","author":"李贤（原德","text":"豪俊当亨泰，云途早著鞭。文章期显后，星凤睹争先。卿秩超迁美，戎权委任专。嘉谋应出众，伟绩贵无前。定许忠输国，宁论雪上颠。种公同妙算，范老共高鶱。有志平沙漠，无心望酒泉。三军威自振，千里寨相连。骁骑时分阵，精兵每控弦。旌旗铺远塞，笳鼓拥中坚。帝顾忧全释，天骄慑自旋。横行闲将略，直上息狼烟。汉道宜臻盛，兵尘不近边。秋防严据险，生计课屯田。障夏规千载，安疆策万全。中兴推独步，歌颂寄长笺。"}