{"id":"846514","title":"桂枝香 贺及第","dynasty":"宋","author":"无名氏","text":"恩袍草色。望满目青青，光动阡陌。拂拂鞭丝散漫，锦鞯玉勒。君王赐与琼林宴，玩丹桂、香浮仙籍。舜韶清雅，尧觞泛溢，欢意何极。湛露久、需云未饰。更星使传呼，天上消息。槐幄阴移，上苑淡烟凝碧。归来渐近平康路，骤香尘、倒载连璧。马蹄轻驶，宫花半亸，艳欺斜日。"}