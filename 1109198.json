{"id":"1109198","title":"送连景昭归三山用其韵","dynasty":"宋","author":"刘学箕","text":"秋风乘兴下三山，不惮驰驱涉险艰。别酒醉来仍更酌，征鞍发去且须攀。身安岂畏路千里，道在元知命两间。从此莫教情断绝，尺书频寄塞鸿还。得意难兼熊掌鱼，功名随分勿求馀。或先或后时而已，将废将行命也欤。理性明中閒念虑，云山深处著田庐。君归政好携妻子，泉石寻盟饱读书。"}