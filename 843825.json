{"id":"843825","title":"游台北基隆杂咏","dynasty":"清末民国初","author":"许南英","text":"来游犹记少年曾，依旧山湾抱水澄。寰镜楼头收爽气，诗人合住第三层。飞吟击钵斗尖叉，黄鹤高飞日影斜。收拾新诗如笋束，陆离光怪眼生花。淮、楚当年数十营，共争前敌答升平。月眉山色清如画，烽火销沉月自明。当筵一曲奏琵琶，儿女无愁笑语哗。有客自知亡国恨，厌闻人唱「后庭花」！传闻兰蕙旧题诗，何事干卿水皱池？且莫涉江歌「采采」，莲房结子已多时！似读刘褒真画本，旋寒旋热困胡床。杜诗愈疟原虚语，梦里模糊念子章。再联雅会集怡楼，宾主翩翩互唱酬。老去陶潜归栗里，菊花静对一瓶秋。"}