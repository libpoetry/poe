{"id":"693126","title":"乙丑六月闻哀诏有感","dynasty":"明","author":"沈周","text":"八十衰黎死境临，哀传尺一痛难禁。虞渊怆日江湖泪，杞国伤天虮虱心。负扆周公正思画，解民虞舜未亡琴。白头病枕茅茨下，时梦新君在谅闇。愚翁分与世缘疏，国恤惊心泣且吁。生长太平惟欠死，老衰馀息尚何如。不知伊傅谁调鼎，欲梦羲皇我枕书。终日无聊思理发，雪茎些少亦频梳。"}