{"id":"807778","title":"沁园春  郝元公先生生日同杜于皇苏昆生黄稚曾家集生署中观剧词以纪事","dynasty":"清","author":"陈维崧","text":"两地人师，十载问奇，相依讲堂。正郝隆长者，居官磊落，陈琳下士，阅世清狂。昨到梁溪，重披绛帐，恰遇生申燕喜觞。华筵上，看雕轮徐动，玉佩成行。圜桥观者如墙。有末座酬知一寸肠。叹乌衣谁认，王家旧巷，青衫难换，陆氏荒庄。画鼓频挝，银筝细拨，帘外梨花一夜霜。东风晓，被此情如酒，腻住归航。"}