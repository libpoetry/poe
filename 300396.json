{"id":"300396","title":"游栖霞山天开岩赠沈飙","dynasty":"现代","author":"单人耘","text":"栖霞古寺摄山陴，我重游之为探奇。枫林色浅秋未深，过午人稀我亦疲。松根一径何荦确，沈生挽我入幽陂。须臾坡转林谷敞，四围老树杂胭脂。弯腰拾取三五叶，色泽斑斓稍可娱。倚崖伸纸欲钩写，忽惊前侧现仇池。巨石半壁天所开，突兀磊砢蹲熊罴。霹雳訇然犹在耳，天风簌簌吹不移。其下藤络微曳动，趋拜扪读情共怡。石畔两枫尤古艳，酣黄娇红若锦帷。非花而有绰约态，风筛日滤影参差。偃仰高柯相揖让，青柔傍立桐一枝。讴吟图写四十载，昔所神游今见之。好景当前如好书，乍读似已饮醇醨。安能不归长对此，深斟细酌味其髓。我虽迩来筋力减，胜处犹能勉攀追。嗟乎吾子年少当努力，游山读书须趁少年时。"}