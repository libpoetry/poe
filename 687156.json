{"id":"687156","title":"古意寄卢省庵吴廷圭二首","dynasty":"明","author":"刘璟","text":"昨夜起观星，北斗悬中天。牛女隔河汉，跬步不得前。东方有一士，披褐露两肩。积雪寒蓬庐，中心常泰然。高歌商颂篇，激烈浮云旋。士心亦何求，长为知者怜。妖蟆蚀明月，玉川欲刳之。惜无登天梯，涕泗空涟洏。哀哀卞和玉，恻恻鲁女葵。桓侯讳其疾，扁鹊乃见疑。长啸郭林宗，高风邈难追。"}