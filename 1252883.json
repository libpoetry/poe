{"id":"1252883","title":"奉教和王达善学士梅花四咏 梅影","dynasty":"元末明初","author":"王翰","text":"黄昏相对自清神，移上阑干似写真。窗外横斜因得月，水边凌乱正愁人。瘦宜苔径偏留迹，雅比花阴不染尘。何必临风香万斛，一枝摇弄自生春。雪为丰采月为神，檀蕊风传始辨真。高似广寒攀桂客，幽如湘水佩兰人。冰蕤吹破黄金粟，玉骨薰秾紫麝尘。世上群芳孰可比，可怜茉莉属残春。秪疑姑射是花神，傲兀风霜可见真。庾岭有情能驻马，罗浮无梦更迷人。冰花借月方成魄，雪态生香自出尘。一段素灵招不得，谁家纸帐又添春。皓彩名香总入神，世间俗眼久迷真。靓妆可比惟西子，艳态相看是北人。篱菊也贪彭泽酒，海棠终污马嵬尘。古来知己林和靖，别作孤山一样春。"}