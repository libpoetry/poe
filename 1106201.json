{"id":"1106201","title":"诉衷情令 和俞秀老鹤词","dynasty":"宋","author":"王安石","text":"常时黄色见眉间。松桂我同攀。每言天上辛苦，不肯饵金丹。怜水静，爱云闲。便忘还。高歌一曲，岩谷迤逦，宛似商山。练巾藜杖白云间。有兴即跻攀。追思往昔如梦，华毂也曾丹。尘自扰，性长闲。更无还。达如周召，穷似丘轲，祗个山山。茫然不肯住林间。有处即追攀。将他死语图度，怎得离真丹。浆水价，匹如闲。也须还。何如直截，踢倒军持，赢取沩山。营巢燕子逞翱翔。微志在雕梁。碧云举翮千里，其奈有鸾皇。临济处，德山行。果承当。自时降住，一切天魔，扫地焚香。"}