{"id":"697168","title":"奉东师相赵公二首","dynasty":"明","author":"胡应麟","text":"北荡东征尽敌巢，指挥廊庙失萧曹。功高已见玄圭锡，道大翻怜赤舄劳。谩说南郊饶薏苡，终看西域醉蒲萄。他时四海平成后，盛集词人赋彩毫。华夏安危属上臣，折冲尊俎冠群伦。云霞梦屡飞黄阁，天日忠偏系紫宸。祇见龙裳增黼黻，宁容贝锦玷丝纶。中宵试望长安气，烂漫台垣扈北辰。"}