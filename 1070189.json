{"id":"1070189","title":"建除一首酬林德祖虙","dynasty":"宋","author":"程俱","text":"建旟抚方面，簪笔登云衢。除书无虚日，念子何踌躇。满堂罗经史，问字无停车。平明户外屦，接迹叩所需。定坐为详说，从周述唐虞。执经退食罢，贝梵颇卷舒。破魔无坚垒，解髻皆明珠。危弦寡知音，寂寞空居诸。成诗远相寄，尺鲤来东吴。收之巾十袭，永好不可渝。开缄叹奇决，已作东归图。闭蕃着空舍，谁辨公车书。"}