{"id":"680027","title":"题刘先主三顾草庐图","dynasty":"明","author":"王阜","text":"火星匿辉三光翳，当时妖鬼移神器。中山华胄左将军，仗钺西南伸大义。南阳卧龙天下无，枉驾三顾风云趋。草庐倾盖君臣际，鱼水同心契合初。大将荆益分三杰，赤壁楼船烟烬灭。汉中缵绪帝业成，青史煌煌载功烈。关张龙虎皆殒身，直似中原仗老臣。木牛转饷关中粟，甲马空思渭北尘。渭兵十万扬威武，典午滑贼虎成鼠。出师二表八阵图，耿耿孤忠照千古。"}