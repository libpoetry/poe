{"id":"978200","title":"釜下吟","dynasty":"宋","author":"徐照","text":"阿对泉头舂黑菰，萁然豆煮虫泣锅。蜀姜作芼吴盐和，琥珀香烂云子乌。不数肉瓮誇安胡，老妻热贮儿怒呼。饥雷欲转藜肠枯，政须一饱百不图。君不见牛觳觫，乌毕逋，蟹躁扰，鱼喁嚅。玉脂泣鼎扤血糊，万钱方丈胡为乎。莫笑庾郎一事无食鲑，长有二十七种园中蔬。催儿挂豆更栽芋，坡老自谓我亦识字耕田夫。"}