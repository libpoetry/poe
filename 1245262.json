{"id":"1245262","title":"雪溪渔隐图","dynasty":"元末明初","author":"李延兴","text":"穷阴塞玄冬，万里起墨色。爰有子陵之徒住在溪上头，渺渺孤舟钓风雪。玄冥尸化枢，天地为冰壶。雾散烟销野马死，溪山佳处好隐居。繁霙舞空云黯淡，长风捲海天模糊。壮哉滕六大有意，为我渔家扫出万幅真障图。真障图，世莫比，一钓鲔与鳣，再钓鲂与鲤。三钓鲸与鳌，生杀在钓饵。失之何足羞，得则良可喜。今者得鱼亟烹之，妇曰有酒无忧矣。须臾烂醉卧蓬窗，船头雪深尺有咫。酒醒推蓬一开眼，茫茫万境白於纸。乃知江湖之上多高人，借有驷马高车安肯起。雠太公，友严子，何妨老作烟波士。湖之滨，江之澨，书可读，谷可艺，君将忘筌予避世。"}