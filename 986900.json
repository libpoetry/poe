{"id":"986900","title":"九怀 其一","dynasty":"宋","author":"高似孙","text":"望九疑兮云雨，心惨惨兮思君。冉冉兮愁痕，楚波深兮斑竹活。历嵯峨兮极眺，讯遐心兮谁将。蛟何跃兮冲波，鸿何惊兮离网。湘有蘋兮渚有荃，欲将诚兮无能宣。苍莽兮何之，孰亮余兮㛹娟。羽何音兮锵锵，凤何仪兮济济。朝腾余轫兮梧阴，夕娱兮清澧。蹇踌躇兮自喜，溯清川兮如洗。植馆兮云中，树之兮石磊。磊贝阙兮鳞堂，杂青枫兮始霜。芷路兮蘅薄，桂飞橑兮兰房。相芰荷兮可衣，美秋菊兮曾粮。瑶华兮在席，江有蓠兮吐芳。被薜兮带萝，表之兮以兰香。汇众卉兮扬徽，贮芳辛兮同薰。哀弦切兮入云，灵来下兮缤纷。捐余珰兮中流，遗余玦兮北渚。俨奉君兮嘉荐，乃遗余兮芳杜。时契阔兮难再，聊歌风兮自语。"}