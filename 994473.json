{"id":"994473","title":"春日田家三首 其二","dynasty":"宋","author":"黄大受","text":"二月祭社时，相呼过前林。磨刀向猪羊，穴地安釜鬵。老幼相后先，再拜整衣襟。酾酒卜筊杯，庶知神灵歆。得吉共称好，足慰今年心。祭馀就广坐，不间富与贫。所会虽里闾，亦有连亲姻。持殽相遗献，聊以通殷勤。共说天气佳，晴暖宜蚕春。且愿雨水匀，秋熟还相亲。酒酣归路暄，桑柘影在身。倾攲半人扶，大笑亦大嗔。勿谓浊世中，而无羲皇民。"}