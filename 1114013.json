{"id":"1114013","title":"余幼尝一到庐山再游已三十年矣感怀二首","dynasty":"宋","author":"李纲","text":"梦想庐山三十秋，却因谪宦得重游。禅林处处逢清赏，山路人人识故侯。绝岭半将云幕覆，飞泉长作玉虹流。平生丘壑真吾志，一洗胸中万斛愁。香炉峰顶紫烟凝，三峡桥边雪浪惊。不为迂疏成远谪，岂能萧散个中行。云霞映带松萝色，殿阁深严钟磬声。回首世缘真梦幻，故应长此寄浮生。"}