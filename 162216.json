{"id":"162216","title":"观音画赞","dynasty":"宋代","author":"林之奇","text":"稽首补陀闻思修，千手千眼普供应。世人两手及两眼，眼见手捉各随心。手一手眼无用处，即与骈拇枝指等。菩萨照用一时行，应以千心为主宰。相彼方寸湛然地，不容二念那复千。我谓菩萨如水月，一水一月同照曜。方员大小虽不同，举手见月等无二。我今续此妙色相，以为正念皈依处。於一身心起多想，而作千手千眼见。普愿大员镜智中，知我此念无间断。所求皆应如谷声，请无不从亦如是。"}