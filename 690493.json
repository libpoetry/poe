{"id":"690493","title":"夏日同方翁恬布衣赵文载太学过访无际讲师不遇因与首座论诗一食而返遂赋二律寄赠以当留衣","dynasty":"明","author":"张萱","text":"共寻双树叩三乘，竹院空留塔影层。结厦亦飞云外锡，登山时度水边藤。应疑朱户非蓬户，始信诗僧即圣僧。若遇北宗相问讯，阿獠今复有南能。风尘谁掩竹参差，褦襶红尘客到迟。杖底看云吟过日，溪头伴鹤去经时。辰参已放留檀篆，午食空甘荐野葵。更喜法门多胜事，禅馀小朗亦称诗。"}