{"id":"1073366","title":"游善权山留题三首 其二 水洞","dynasty":"宋","author":"陈克","text":"逶迤步哀壑，局蹐生微澜。惨惨白日暮，萧萧朱夏寒。崖倾势方壮，石出水益湍。淙流响磬瑟，突起横镆干。微踪乍渺茫，妙想忺盘桓。我今人世间，所向行路难。如何洞宫脚，危磴仍屈蟠。神伤阻独往，发竖两股酸。了知仙凡隔，坐惜岁月残。心违泪交堕，已去犹长叹。"}