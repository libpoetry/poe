{"id":"491377","title":"赠曾沂画山水诗","dynasty":"明","author":"刘崧","text":"山水有雅趣，绝艺固难名。翩翩沂水生，皦皦高世情。观其笔墨间，颖悟契天成。况复师名哲，挥洒欲纵横。我有林壑兴，回车谢遐征。怅言事求志，结好在柴荆。恋恋返桑梓，依依寻耦耕。驱牛涉晚涧，坐石闻春莺。茅檐有浊酒，思就野老倾。风尘正萧瑟，念此心频惊。感君作图意，慰我南征程。卷之怀袖间，离思浩方盈。赠言匪谀溢，愿子垂休声。"}