{"id":"507550","title":"赠宫监","dynasty":"明","author":"李昌祺","text":"王门内臣白且晰，三十年龄承奉职。绯袍胸背粲鹦桃，小带围腰玛瑙赤。性资敏慧才俊良，眉宇秀整言安详。爰从散地初升秩，旋蒙委任嘉忠实。应接区分诸务繁，四序何曾有閒日。遭逢端的是前缘，富贵荣华岂偶然。受用人间好快活，服事世上真神仙。仙境传闻孰能至，蓬莱祖洲此间是。底须双翼恣飞翔，且竭寸心谨随侍。勤劳暮暮复朝朝，靴帽衣衫颁赏饶。豪鹰雄健常令臂，生马骁腾仍命调。一般宫官百十辈，惟尔众中受知最。案边不敢离须臾，黄昏月上犹未退。金龙蜡笺新墨光，冰纨象管描春芳。画既精奇诗丽美，叩头拜赐偏欢喜。巧匠装潢锦与绫，一时恭玩一回惊。洛川花卉相争媚，不信丹青笔写成。笔写成，疑可摘，妙夺造化浑莫测。绛罗重重包绣囊，清夜丁宁要慎防。神物由来鬼神惜，只愁取去洞天藏。"}