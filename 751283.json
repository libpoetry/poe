{"id":"751283","title":"避城","dynasty":"清","author":"金和","text":"海上逃人言凿凿，夷于丁男不甚虐。惟与妇人作剧恶，比户由来皆大索。城中儿女齐悲啼，四乡一一谋枝栖。寻常家具邀人赍，腰缠浪掷轻如泥。谁谓乡农亦称霸，百金才许蜗庐借。瓢水束薪珠玉价，钗钿裙袜夺之诈。稍不如意便怒骂，抢地无言但拜谢。道来此间已被赦，不见邻妇头鬖鬖。无钱能赁香笋篮，膝前有女年十三。中夜急嫁西家男，身携布被居茅庵。"}