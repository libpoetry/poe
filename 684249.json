{"id":"684249","title":"和斋夕诗又二首","dynasty":"明","author":"王立道","text":"仙署衣冠自俨然，幽斋灯火坐思玄。星河永夜窥三殿，礼乐明时际百年。散帙雪披春槛外，焚香鹤引晚风前。宵长耿耿尤瞻恋，天子亲祠晓未眠。斋韨相携玉署过，槐庭雨露沐新柯。忧农并仰春和诏，飨帝仍传乐府歌。制作百年誇圣代，簪缨十载忝贤科。明君侧席求颇牧，为念冯郎发未皤。"}