{"id":"467260","title":"和淙祥君《西湖春日杂兴》五首","dynasty":"当代","author":"陈振家","text":"满园春色浴朝霞，红紫芳菲绿更奢。湖水粼粼频弄影，柳枝袅袅欲催芽。儿童蹦去窥林鸟，蝴蝶飞来数岸花。吟到岩亭清雅处，还依泉窍试新茶。湖山如绣值新晴，冶翠妖红动逸情。蜂阵吟花丛尚湿，鱼群画水浪无声。藓苔有足亭前过，岩石无泥草自生。欲觅颂春新韵句，频将俗意再三更。岩廊经雨气氤氲，闲步登山向所欣。日射芳林筛碎影，蚁收香粒走连群。斜枝无意遮碑字，危岫有情依霁云。翻岭欲观新景象，一犁水足赏春耘。老榕映水碧波清，绕郡青山入眼横。竹叶迎风何快意，花枝挂露满柔情。仰瞻崖壁吟碑刻，小憩亭台听鸟鸣。且趁春光娱笑眼，无教轻负老书生。春事阑珊意若何，系春无计怨纤萝。飘红坠粉花容减，催绿笼烟柳色多。四序轮回难久驻，一生得失付长歌。心宽处处有佳境，清畅浑然气自和。"}