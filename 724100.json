{"id":"724100","title":"夏始和刘潺陵诗","dynasty":"南北朝","author":"谢朓","text":"威仰弛苍郊，龙曜表皇隰。春色卷遥甸，炎光丽近邑。白蘋望已骋，缃荷纷可袭。徒愿尺波旋，终怜寸景戢。对窗斜日过，洞幌鲜飙入。浮云去欲穷，暮鸟飞相及。柔翰缜芳尘，清源非易揖。回江难绝济，云谁畅伫立。良宰勖夜渔，出入事朝汲。积羽余既裳，更赋子盈粒。椅梧何必零，归来共栖集。"}