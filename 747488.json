{"id":"747488","title":"界鱼石","dynasty":"清","author":"陆应谷","text":"澄江与江川，两地海相近。一水横跨之，长绳系明镜。行人道路通，奔走由山径。云何两地鱼，势若相寻竞。怪石立水间，疆域成分定。衔尾接续来，回头各奔迸。异哉鱼无知，果谁司其令。我疑此石神，能使鱼退听。细推理难知，坐观境自胜。天巧辟玲珑，树影空青映。若逢米襄阳，摄衣拜亦称。我欲遣五丁，移助园林兴。石去鱼自安，往来各随性。"}