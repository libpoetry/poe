{"id":"154736","title":"凤咮堂·胡侯外补来钱塘","dynasty":"宋代","author":"文同","text":"胡侯外补来钱塘，所居之山名凤凰。不知元本发何处，蛇颈鱼尾盘高冈。婆娑欲下大江饮，万里一息头低昂。谁将浮图压两翅，直使贴地不得翔。前人眼俗不知顾，会有贤者来形相。怜汝困欲共汝语，故近汝咮营斯堂。起居饮食不离上，外孰有耳听琅琅。应云汝德未衰在，旦暮可起鸣朝阳。"}