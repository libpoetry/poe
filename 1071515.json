{"id":"1071515","title":"哭尚书龙学程公","dynasty":"宋","author":"汪藻","text":"江左推人物，时清得俊髦。肺肝倾耿介，头角长英豪。乡郡宾兴最，贤关誉望高。万夫争射鹄，一举独连鳌。经术争儒馆，词章重省曹。主忧俄旰食，邦祸始秋毫。彊寇来侵逼，敷天遍绎骚。奋身摅愤懑，衔命何腥臊。深入边亭隧，坚持汉节毛。道途千里隔，忠义寸心牢。归报龙颜喜，亲闻凤诏褒。功成侔李郭，政合付伊皋。超擢升青琐，谋谟拱赭袍。百官瞻矩矱，八座次甄陶。晚岁犹持橐，邻州暂梦刀。台星方两两，逝水忽滔滔。上意长图旧，朝廷未闵劳。谢安几一起，秦失却三号。伊昔身遐谪，公时首屡搔。交情如骨肉，仕路正风涛。里闬期重会，泉台恨莫逃。终天吁永诀，雨泪滴香醪。"}