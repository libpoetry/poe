{"id":"1120704","title":"李使君挽词三首","dynasty":"宋","author":"周紫芝","text":"治剧知公老更优，何尝箕敛急征求。谁言粟自关中漕，但见钱从地上流。已报南来三日政，为宽北顾一时忧。皇天自古无公道，不遣刘郎到白头。溪头万杵响春雷，谈笑争看雉堞开。鼛鼓不须催昼急，丽谯疑复自天来。一樽谁酹风前酒，万柳空垂雪后栽。鲁史书城三十六，不殚民力独公才。使君投老益精明，三换鱼符寄一城。汉相未曾除郡守，蜀祠空复拜诸生。他年宿草人谁吊，当日清泉我作铭。万里巴江消息断，不堪斜日上寒旌。"}