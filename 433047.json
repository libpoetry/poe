{"id":"433047","title":"秋感二首","dynasty":"近现代","author":"唐鼎元","text":"家山遥望不能归，又看黄花泪满衣。万剑摩胸扪欲动，双戈作枕梦俱飞。峡门开后宁容塞，虏马秋来本不肥。谁将汉家熊虎士，关河尽被电霆威。旷古难逢战伐期，男儿总把戟矛持。天临万国风云壮，地拥千山鼓角悲。何处堪逃赢氏乱，遐方犹见汉家旗。轩辕冑裔原神武，迅奋雄威靖极维。"}