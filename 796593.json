{"id":"796593","title":"沁园春","dynasty":"清","author":"顾贞立","text":"掠鬓梳鬟，弓鞋宰袖，不惯从来。但经营料理，茶铛茗盏，亲供洒扫，职分当该。还谢天公深有意，便生就粗疏丘壑才。将衰矣，斜阳日影，短景频催。闲身不妨多病，且凭他、废苑荒台。伴香浓琴静，百城南面，青编满架，湘轴成堆。一缕茶烟和芋煮，只数点秋花手自栽。都休也，蝇头蜗角，于我何哉。"}