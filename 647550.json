{"id":"647550","title":"陌上桑","dynasty":"明","author":"王汝玉","text":"东城璧日曙煌煌，流照泰家文杏梁。罗敷初起郁金床，妆成曳履出兰堂。纤纤柔荑携玉篚，逐伴紫陌采绿桑。陌上丽景正春阳，鲜华丰草竞纷芳。映见罗敷好容妆，丹唇含贝眉黛长。瓠犀皓齿粲晨霜，脸边匀饰和赪黄。宫腰冉弱盈把强，澄澜娟娟溢娇眶。倭堕宝髻低复昂，翠钗翩翩翘凤凰。耳畔明月缀双珰，广衣窄襦巧束装。鲛绡方领湘绮裆，绣文交颈刺鸳鸯。合欢缓带顺风飏，回躯竦步婉欲翔。落英飞燕交颉颃，行人辟易立两行。尽讶罗敷艳非常，使君五马来东方。遣吏借问家何乡，愿言授绥共徜徉。罗敷含羞伫道旁，须臾微微启莺吭。致辞向前请审详，妾家易识复难忘。青楼画阁俨相望，二八辞亲奉姑嫜。良人初并侍中郎，朝朝驰骤少年场。騧骊银勒紫丝缰，芙蓉剑转七星芒。今年专城绾金章，瑶璠结佩响锵锵。真珠飒纚垂香囊，府中出入善趋跄。六衢三市生辉光，可怜意气能骄张。还家别有欢无央，九华帐列东西厢。侍女齐熏苏合香，筝竽喧阗间笙簧。七盘曲赴纷浩倡，左右起舞茱萸裳。襜襜绮态游龙骧，中庖丰膳进牛羊。佳醴湛湛泛华觞，良人欣欣方乐康。罗敷辞竟声弥扬，置筐再拜申礼防。人生伉俪各有当，使君一向不自量。蚕饥妾欲归洞房，五马勿复久彷徨。"}