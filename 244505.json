{"id":"244505","title":"贺新郎·过雨璇空湿","dynasty":"宋代","author":"李昴英","text":"过雨璇空湿。浩秋香、光浮桂菊，晓风吹入。柳系牙樯应小驻，草草还成胜集。又追趁、牡车原隰。照座玉人风骨耸，想胸蟠、蕊阙琳琅笈。真作者，世难及。远山云雾工开翕。共朱阑徙倚，总好锦囊收拾。老我祗今才思涩，知二争如知十。戛金缕、檀敲休急。访古夷犹行八境，忆朝阳、鸣凤台端立。笔也醉，砚池吸。"}