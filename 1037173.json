{"id":"1037173","title":"上邓宪生","dynasty":"宋","author":"杨简","text":"维彼岷源，维深且长。是为大江，润泽南方。维江之东，有贤使者。惠德似之，溥泽润下。使者维公，有祖高密。云台第一，流芳泌泌。有孙维良，秉德正方。天子曰于，寘彼周行。古之遗直，亟辅予德。疾风劲草，岁寒松柏。乃眷西顾，金节畀之。礼乐光华，亦王近畿。钦哉祥刑，克宽克明。民罹旱虐，焦劳发情。民饥毋恐，惠泽方涌。适兼郡符，民有天宠。首白蠲租，宽博其模。大公靡私，匪畏匪拘。僵者起之，骨者肉之。知几千万，父之母之。洎阳为邑，罹旱则甚。故维私邑，蒙泽亦甚。维公诞弥，端月维时。梦维熊罴，何以寿之。南山维基，大椿植之。毋祝毋祈，公自有之。某也作颂，于以敬之。"}