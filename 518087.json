{"id":"518087","title":"洪武辛巳闰三月初九之吉陪同守郭公游灵山徘徊历览山水之胜可娱心目承命赋诗谩成古体一首录藁奉呈惟冀采览","dynasty":"明","author":"唐文凤","text":"峨峨空同山，巨镇峙江右。岌嶪凌穹苍，磅礴踞坤垕。灵山在平川，突起峰峦秀。何年构禅宫，金碧绚晴昼。深渊每潜龙，空岩疑伏兽。铁石嘘凉云，珠泉泻寒溜。连林竹影移，满道松阴覆。涧流响琴筑，岫势列笾豆。木客听讲经，山鬼伏施咒。万景自森罗，百灵谁领袖。今逢三月春，草木正芳茂。奉陪贤别驾，幸尾车尘后。游览谩徘徊，唫哦应逗遛。小酌酒味醇，初煮茶香透。我侯德政传，十邑期借寇。何当拜丹墀，鸿胪为敷奏。"}