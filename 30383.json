{"id":"30383","title":"芳树·细萼慢逐风","dynasty":"唐代","author":"罗隐","text":"细萼慢逐风，暖香闲破鼻。青帝固有心，时时漏天意。去年高枝犹堕地，今年低枝已憔悴。吾所以见造化之权，变通之理，春夏作头，秋冬为尾，回圈反复无终已。人生长短同一轨，若使威可以制，力可以止，则秦皇不肯敛手下沙丘，孟贲不合低头入蒿里。伊人强猛犹如此，顾我劳生何足恃。但愿我开素袍，倾绿蚁，陶陶兀兀大醉于清宵白昼间，任他上是天，下是地。"}