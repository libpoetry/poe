{"id":"62447","title":"钱塘筑城过西湖述怀","dynasty":"明代","author":"易恒","text":"人间秋色易萧条，湖上风光更寂寥。龙井阴时应有剑，凤台空后不闻箫。修眉愁澹初三月，画舫歌残第六桥。坐看两峰千古并，蓬莱几见海尘漂？人民城郭是耶非，几度徘徊有所思。雷火已焚杨琏塔，劫灰又见汉家池。岳王墓下石如马，伍相祠前云若旗。物色由来关气象，尽抛金甲定何时。"}