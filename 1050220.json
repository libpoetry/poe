{"id":"1050220","title":"鹄奔亭呈帅漕二公","dynasty":"宋","author":"郭祥正","text":"新江自南来，西与端江汇。寒光入灵羊，一碧浸罗带。屹然鹄奔亭，遗音溢千载。羽仪莫可见，窈窕想姝态。遭戕瘗同坎，襦布久不坏。诉冤如生平，隐显一何怪。雠人阖户戮，化质抟风快。且将忧患辞，浩荡烟霄外。舄飞并剑跃，类与神灵会。物变固难穷，抚事增感慨。周侯昔行部，美绩此尤最。江生引为言，建平平捐罪。宋兴跨唐虞，乾坤正交泰。皇华命俊哲，枉横无纤芥。琳琅斯亭篇，證古欲陈戒。杀人贵灭口，覆族竟自败。奸谀诛既死，潜德发幽晦。坚珉可磨镌，荣光庶长在。"}