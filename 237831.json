{"id":"237831","title":"积善堂诗·星次朝当赦","dynasty":"宋代","author":"晃冲之","text":"星次朝当赦，龙符夜改元。忽传优老诏，周及庶臣门。细札颁殊礼，陪封锡异恩。大酺堪一笑，束帛不须论。缅想吾守盛，恭惟母德尊。孝忠兼仲子，辞翰竞诸孙。掖诰金鸾润，宫衣翠翟温。万钱宾客贺，五色帝王言。谖草开新夏，蟠桃属旧樽。曲迎团扇度，舞接采衣翻。冰下看鱼尾，霜边见笋根。英声彤管在，绘事画屏存。有客依同性，逢人问故园。淹留惊伏腊，俛仰丑晨昏。"}