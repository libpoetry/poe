{"id":"1115081","title":"徐倅尊人挽诗二首","dynasty":"宋","author":"杜范","text":"教子成名岂偶然，存心积善契苍天。独工学问驰清誉，旁习阴阳得异传。煞有哀荣身后事，不差生死梦中言。欲占厚德看铭志，七十之期过一年。论子论交事契深，同年同里又同心。登堂未展庞公拜，梦奠俄惊尼父吟。自古阴功天所予，如公遐福世同歆。老成渐渐凋零尽，空有潸然泪满襟。"}