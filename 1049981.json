{"id":"1049981","title":"思嵩送刘推官赴幕府","dynasty":"宋","author":"郭祥正","text":"我思嵩兮，三十六峰之葱苍。云霞卷舒兮，纷五色而烂朝阳。渺群仙之不可见兮，时有鸾鹤双翱翔。穷崖断壑兮，飞泉吼怒舂琳琅。俨修松与美竹兮，碧离离而低昂。考周室之卜世兮，顾八表为中央。天乃宠于吾宋兮，六陵相差而永藏。惟传祚之亿万兮，岂八百以为之长。引伊洛之二水兮，聿通汴而注扬。回黄流于故道兮，灭湍射而汪洋。横星桥于河汉兮，紫阙峙而炜煌。列槐植之行秀兮，历五代而经唐。承太平之雨露兮，幸不遭乎伐戕。为众木之耆艾兮，如羽盖之迭张。慨离彼而适此兮，亦出处之靡常。既寓情于物表兮，独思嵩之未忘。忽有客兮鼓楫，言别我兮灵羊。将度庾岭，沿涛江。涉淮溯汴，入幕乎洛阳。词气有馀，顿挫铿锵。诚南士之颖出，然未始离乎炎荒。请陟嵩而远览，循今古而徜徉。矫垂天之翼，灿琼瑶之章。于是被诏音，登玉堂。返视乎罗浮朱明，如弃鱼目而怀夜光也。"}