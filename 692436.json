{"id":"692436","title":"送蒋廷晖致事归临安","dynasty":"明","author":"杨士奇","text":"御前承敕立挥毫，近侍蒙恩已四朝。常有丹心怀报主，不堪霜鬓久萧萧。甲申诏命举能书，第一能书众未如。霜木晨星几人在，又承恩旨遂閒居。两京三十馀年住，家在钱塘旧业残。想见西湖千树雪，岁寒还似昔时看。钟繇笔法传羲献，此是临池最上源。玉堂无事曾同论，别后何人更共言。洪熙诏下体群臣，七十归休旧典伸。眼底同年人去尽，自怜犹是未归人。"}