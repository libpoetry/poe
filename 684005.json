{"id":"684005","title":"即事书怀二章","dynasty":"明","author":"王世贞","text":"四十不足三十馀，如何辄拥连城居。以兹但饮淄流水，不敢时通政府书。旦暮移文如湿束，东西手板同驱逐。何武公然欲露章，山涛久矣忘除目。宁使鲛龙困蝼蚁，岂容燕雀知鸿鹄。任他牙爪日纷纷，难向青山攫白云。我自安排容足处，裁诗先属太茅君。十年对客归去来，往往坐被商山咍。使君嚄唶不自了，知我者谁御史哉。吴中风土殊不恶，葑田虽微给衣药。那能请急淹岁时，便可逃荣老丘壑。骠骑终输第五名，仆射难胜酒杯乐。躬耕手钓骄未能，学书学剑慵无成。唯应侍膳春朝后，饱看云霞弄太清。"}