{"id":"444072","title":"贺新郎 贺新河兄华诞效陈其年体","dynasty":"当代","author":"熊盛元","text":"驭电驰风马。伴仙娥、银湾吹笛，露台呼斝。翠绕珠围钗影乱，花雨霏霏轻洒。漫掬得、馨香盈把。为恐豪情销蚀尽，倚云端、抚剑长悲咤。摇桂殿，震鸳瓦。九天挥袂飘然下。叹尘寰、枯槐蚁聚，败垣潮打。今古茫茫无量劫，都入渔樵闲话。便欲隐、泉根岩罅。湖海楼高聊送目，渺荒寒、谁是知君者？但一笑，醉题帕。"}