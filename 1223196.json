{"id":"1223196","title":"北行","dynasty":"元","author":"马祖常","text":"山转疑无路，溪深似有云。衣裳沾沆瀣，鞍马入氤氲。岩树花凝画，崖藤蔓驻曛。佛宫金币币，帐屋锦文文。尘坌车争出，霞舒骑乱分。烟中听犬吠，天畔见人耘。草檄期诛泚，歌诗拟吊蕡。家家收枣栗，处处种榆枌。枕有仙人记，琴无山鬼闻。时巡劳圣主，灵会召神君。泉脉流钗股，松身镂缬纹。团团留象迹，矗矗立驼群。龙虎盘南石，貔貅镇北军。井盐仍皛皛，马酒亦醺醺。越贡珠玑错，夷琛翠羽纷。弓旌徵隐逸，斧钺赐功勋。俗已多羊酪，民还贱豕豮。雨馀雷菌长，秋入地椒芬。井邑联山海，仓箱溢陇汾。白鹰随雪雁，黄鼠掘田鼢。太祖初飞御，中原正溺焚。剑光明塞道，箭影落冥氛。圣嗣开元极，天声震大?。辕门方纳禹，国镜又收员。降主来衔璧，奔君自束缊。只今修栒簴，何但去䡝轒。公子衣缝掖，王妃曳练裙。期绵尧历祚，物阜舜风薰。学士工谟训，成均载典坟。小臣难颂德，祇合采书芸。"}