{"id":"197474","title":"道士王元之以诗为赠多见哀勉因以古诗为答","dynasty":"宋代","author":"王令","text":"利剑不刺鼠，大钓不联鲕。天昏白日沉，剑决浮云披。地荡海水摇，钓引九鲸縻。固其用不常，安得易用为。当其未效间，是亦铅与铍。吾非小丈夫，胸中少翘奇。少年嗜勇黠，跨压百雄低。两眼皆豚羊，一腹千麃罴。使气睨群辈，问今当我谁。四海有守兵，谓予皆耻之。左手将醢戎，右手期锄夷。书足记姓名，剑亦弃不治。不愿当世是，不羞群曹嗤。曰富贵在我，又何有年时。块视勒山功，芥拾封侯龟。一日忽自悟，吾岂虔强儿。旧闻有六经，条理两可师。无不至圣人，有学中自隳。勿遂谓不及，吾由未尝追。好勇不好道，吾将自诛非，浩乎如有年，茫乎其若思。望禾如未获，专乎如有期。夜或不记寝，昼或忘其饥。不以儒自劫，不以庸自卑。树而不可拔，山而不可移。拒之不使杂，磨之不容疵。孰为古之圣，孰为今之推。孰远不可到，孰高不可訾。置易功其难，力险肆自夷。上自太古先，跂轩而望羲。下至三代来，尧舜禹汤姬。周公汲汲劳，仲尼皇皇疲。轲况比踵游，雄俞磨肩驰。或示我使向，或导我使随。或凿我未开，或完我已亏。或退而我引，或坠而我提。或辅而我夹，或颠而我支。或砭我赘疣，或膏我疮痍。浴我挍我垢，酝我酿我醨。计昔以较今，悮是而恨迷。固知於圣贤，实辱再造私。道远致力多，功大收效迟。今而所存者，财一毛於皮。苟曰成不成，我有罪未知。如夫用不用，敢系天为辞。若寒馁贫贱，此於我何居。若夸毁誉訾，此其如予奚。王君异学者，见我加嗟咨。叙其念惜心，投以引勉诗。语爱则然尔，独理似或遗。辄自讼由来，强答非所宜。"}