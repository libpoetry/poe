{"id":"1049341","title":"和宇文侍郎观潮","dynasty":"宋","author":"韦骧","text":"江上双峰屹若门，秋潮涌出势横奔。先声何翅云雷震，猛逝直疑溟海翻。壮观平分吴与越，激波遥自巽之坤。驱除残暑长空凛，喷薄晴光列岫昏。冲涉唯惊兀舟楫，迁腾那复论鹏鲲。仙槎远泛时相际，野马兼驰力更掀。华信筑塘无宿恨，子胥乘浪有忠魂。吴儿勿诧轻身弄，自古冯河岂足言。"}