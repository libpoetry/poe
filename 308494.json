{"id":"308494","title":"江城子慢·寒月水园，素心三两，荔湾最幽赏处，视秋来风景又异","dynasty":"清代","author":"陈洵","text":"林泉漫相识。年事晏、拥叶带门寂。闹红客。秋色渐、好景不曾知得。况寒汐。听水听风流梦去，霓裳冷、霜华摇冻壁。断锦正感才人，微云自缀空碧。白头疏疏俊侣，几梅边搜句，灯外携笛。怕寻觅。天宽处、花底欢肠终窄。有谁忆。红萼无言歌意懒，相将见、凫翁来趁席。再三不似空尊解怜惜。"}