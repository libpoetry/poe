{"id":"689536","title":"暮秋感怀三首","dynasty":"明","author":"吴国伦","text":"将相交欢日，应分圣主忧。民劳过赪尾，客策下焦头。鼓角严深夜，山川惨暮秋。当年贾生泪，不为感淹留。胡海惊飞檄，朝廷议徙薪。登台图騕袅，虚阁待麒麟。急难征兵远，疮痍转饷频。共愁车马地，歌管自平津。戚里纷丝竹，侯家盛绮罗。时艰民力尽，世赏国恩多。驰道仍骖乘，严城向枕戈。北风吹不歇，萧瑟楚狂歌。"}