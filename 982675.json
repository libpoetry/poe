{"id":"982675","title":"送洪景之循州参军","dynasty":"宋","author":"秦观","text":"寒梅不自重，辄花桃李先。矫枉有佳菊，最后众芳妍。各因一时美，难以相嗤怜。物理固若是，士林亦宜然。夫子南国俊，声猷推妙年。数奇晚方偶，参军古龙川。龙川虽云远，风物号清鲜。罗浮不相下，颉颃巉荒天。云鬓二三子，聊足奉周旋。行矣试老拳，归欤远翔鶱。"}