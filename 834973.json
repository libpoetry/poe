{"id":"834973","title":"摸鱼子 题四弟莘吾秋日山居图","dynasty":"清末民国初","author":"奭良","text":"甚秋容、彫疏满眼，山中宜适晨暝。蓬蓬如齐攒云树，野卉小红低映。霜信冷。试信步幽寻，微渺寥天净。閒居漫兴。只采药林深，寻碑寺古，淡趣略相等。秋声紧。一片枫林槲影。西风吹入寒劲。空中描取仙人境，那有玉楼银井。君记省。图不尽、回黄转绿无穷景。流光莫定。尽屋角摊书，墙头漉酒，祝尔睡乡静。"}