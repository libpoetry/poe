{"id":"915137","title":"古风敬饯吉州梁史君","dynasty":"宋","author":"杨万里","text":"南方儒先囿三山，山中豹蔚推伯鸾。手拿枝桂下广寒，身作德星南斗间。治行第一闻九关，再分鱼书朱两幡。丰湖夜敲坡老门，螺浦晓酌六一泉，露冕期月惠化传。青原改色白鹭妍，白叟鼓腹黄童颠。曲生打开禁酒国，云子凑集移粟船。向来醉人号一瑞，如今醉人横路眠。满城米贱酒更贱，尽道人皆有一天。如何癖爱香火缘，三章叫阍觅散仙。定知不晚当赐环，金貂玉佩香案前。"}