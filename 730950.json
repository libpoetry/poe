{"id":"730950","title":"与子言联句","dynasty":"清","author":"吴保初","text":"既不甘虚生，又不能速死，速死胜虚生，虚生胜徒死，生兮生兮死可耻。空山浩浩风吹衣，白云出岫今旋归。梦中忽跨白麟去，齐烟九点光熹微。横流黑海黄尘飞，铁轨潜通西伯里。石破天惊地轴倾，槁木死灰吹不起。重阳巨舰凌长风，电光远烛虚无中。砉然鱼雷海底发，战血流渍波光红。临流欲洒新亭泪，卧榻何年许鼾睡。五洲道路一朝通，夜夜晴空出妖彗。搔首问天天茫茫，徒手焉能歼天狼。空城狐免白昼窜，走狗烹醢良弓藏。扰攘群夷争角逐，睥睨神州如一粟。土苴圣制竞国威，杀人盈野膺天戮。噫吁嘻！天荆地棘成畏途，东狼西虎环四隅。武陵一舸向何许，桃源世界还有无。柴桑居士晋遗老，出本无心归亦好。却愁遍地炮花开，淋漓战血沾野草。生不能迟死不早，忧心悄悄如蓬葆。精卫难填碧海乾，紫芝惆怅商山槁。日图一饱夜一眠，圣人为腹自古然。畏罍但能岁大穰，呼龙瑶岛耕苍烟。山窗长夏开萝径，松竹萧萧风雨劲。纵观蠹简三千年，转轴兴亡若明镜。草茅坐论伤如何，盈廷食肉何其多。坐使生民弃涂炭，拖金曳紫冠峨峨。赤手难援天下溺，且作长歌歌代哭，吾将及时返初服。"}