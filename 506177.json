{"id":"506177","title":"临川女","dynasty":"明","author":"周是修","text":"临川女，日日临川望何处。临川路，前月征人从此去。征人此去九千里，持戈远赴交河戍。交河沙塞窅茫茫，尽是古来争战场。白骨连山中夜月，铁衣倚马五更霜。此时王事好辛苦，将军号令严如虎。一声敌骑寇边州，生死向前无转头。丈夫重义轻生死，动肯捐躯报天子。妾在深闺君在边，何当破敌遂生还。但令百岁能相见，离别寻常安足怨。"}