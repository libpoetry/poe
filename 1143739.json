{"id":"1143739","title":"止所吴公挽歌辞","dynasty":"宋末元初","author":"方凤","text":"岳岳文豪共识名，归来风月恣弹评。竹阶过鹤窥棋局，花院流莺和乐声。灯酌萧閒期郑老，盆歌疏达慕庄生。何来排闼绯衣召，天上楼传白玉成。倦客囊书栖旧林，如兰交契岁寒心。行藏与共盟犹在，生死俄分感独深。丧宝可堪埋白璧，知音端合铸黄金。茱萸遍插明朝是，回首西风泪满襟。"}