{"id":"902268","title":"穗粟","dynasty":"宋","author":"张嵲","text":"世乱弃禄仕，居间食苦贫。置田上庸山，稍依农亩邻。岁入无几何，诛求方荐臻。老农幸导我，播植当自勤。晨起具糇粮，伐木西涧滨。畬田去岁秋，蓄粟今年春。肥硗半百亩，良苗生已匀。监督课子弟，耘耔烦隶人。所望在一饱，讵敢悲苦辛。及此岁将晏，场功躬自亲。所得未偿费，相顾但深颦。归去且读书，愧兹百年身。"}