{"id":"467876","title":"次韵和丁小玲周甲书怀四首","dynasty":"当代","author":"傅义","text":"日月循环又及春，婺星高照半閒身。奁中尘染菱花面，案上光生铁砚滨。劲草昂扬风不屈，圆珠流转艺堪珍。诗心只向苍黔折，竟是年年压线人。百雉书城善置身，镜台不许涴纤尘。月明林下天容净，潮涌喉头野语真。对雪每怜能免俗，作诗岂是为医贫。秋阳可有通灵眼，普照寒山倚竹人？前尘回首一风飘，且待故山猿鹤招。篱下欣陪高士菊，花前慵对美人蕉。香檀未爇慈航渺，上苑争嘶宝马骄。几度欲抛蒙氏笔，柔拳无力抑心潮。朗咏低吟秋复春，悠游韵海益精神。词源浩瀚江倾峡，仙洞幽深梦有津。法溯诗骚非泥古，句由肺腑自能新。高坛李杜今谁是，独敬鸡窗耳顺人。"}