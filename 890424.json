{"id":"890424","title":"送王国器归宣城","dynasty":"宋","author":"吴儆","text":"吾不送君以南浦伤离之曲，吾不送君以渭城惜别之觞。君今跨马行远陌，陌上槐花日已黄。槐花黄时举子忙，君心应逐白云翔。君来桃李春未晚，喜君幽韵如兰芳。东风披拂香满路，君不即人人岂忘。澄江静练楚天长，叠嶂高楼秋月凉。使君高会罗红妆，樽前醉客第王杨。明年上国富春光，风帘烟柳沙河塘。集英班退马蹄疾，都人争看绿衣郎。"}