{"id":"1115825","title":"雪晓舟中生火二首","dynasty":"宋","author":"杨万里","text":"乌银见火生绿雾，便当水沉一浓炷。却因断续更氤氲，散作霏微暖袍裤。须臾雾霁吐红光，炯如云表升扶桑。阳春和日曛满室，苍颜渥丹疑醉乡。忽然火冷雾亦灭，只见红炉堆白雪。窗外雪深三尺强，窗里雪深一寸香。乌银玉质金石声，见火忽学爆竹鸣。腷腷膊膊久不停，白日坐上飞繁星。不知何怒泄不平，不知何喜唧唧吟。待渠自静勿与争，切莫借箸怒复生。到渠缄口两耳热，铜瓶在旁却饶舌。"}