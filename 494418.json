{"id":"494418","title":"宿和州香泉书院题壁兼寄州守鲁君承恩","dynasty":"明","author":"湛若水","text":"卓午辞和川，暨暮宿香泉。秉烛寻名胜，冒雨淩寒烟。烟霾鲁叟磬，雨湿梵堂禅。香泉问何如，温温如暮春。因动浴沂想，鲜见浴沂人。何以鲜其人，浴法人莫传。一浴净毛骨，再浴清心神。三浴日月光，天地与偕新。天地既已新，人世无妖氛。"}