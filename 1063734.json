{"id":"1063734","title":"郭祐之太尉试新龙团索诗","dynasty":"宋","author":"释德洪","text":"政和官焙雨前贡，苍璧密云盘小凤。京华谁致建溪春，睿思分赐君恩重。绿杨院落春昼永，碧砌飞花深一寸。门下宾朋还毕集，碾声惊破南窗梦。高情爱客手自试，春雾脚萦雪花涌。聚观诗胆已开张，欲啜睡魔先震恐。我有僧中富贵缘，此会风流真法供。定花磁盂何足道，分尝但欠纤纤捧。七杯清风生两腋，月胁澄魂谁与共。戏将妙语敌甘寒，诗成一吊卢仝冢。"}