{"id":"695535","title":"拟古","dynasty":"明","author":"林鸿","text":"北辰何巍巍，居为众星宗。玄冬杓在北，青阳乃旋东。七曜潜斡运，四时自成功。静观造化机，毋乃君道同。神龙潜深渊，不在尺水池。飞凤将铩羽，亦择梧桐枝。玉以贞自珍，兰以幽见奇。君子莫屈身，身屈道乃卑。迢迢洛阳城，雉堞何逶迤。上有天子宫，下列公侯居。外厩鸣騕袅，中馈进鲜肥。身无浣濯服，路有馀粱脂。巍巍金马门，云是上天梯。仕宦有捷径，请托无虚时。布衣谒公家，言拙气亦卑。丈夫无所求，守道宁食薇。倦仆秣我马，驾言将驱驰。戚戚感路人，问我去何之。答云商山路，幽谷多紫芝。乐与素心人，采掇疗朝饥。路人听斯言，挥泪持我归。举手谢之去，吾驾不可违。翩翩双白鹤，久在樊笼中。刷毛向朝日，举翅伤秋风。虽蒙惠养恩，自比鸡鹜同。叹息此珍禽，默默伤余衷。放之烟霞表，饮啄讵见踪。秋月何皎皎，素魄流虚堂。揽衣步清影，玉露生凄凉。感之独徘徊，惊波疾流光。虽无景公泪，恻恻还堪伤。世路多榛棘，人心竞羊肠。得酒且须倾，毋令空鬓霜。千金买骏骨，宁与驽骀同。乃知陶潜翁，避俗甘固穷。纵酒爱五柳，折腰若为容。葛巾漉春酿，庭柯响青璁。怡然日为乐，自视村野农。而我颇疏散，失身尘网中。翘首企高步，遥遥安可从。"}