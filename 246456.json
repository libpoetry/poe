{"id":"246456","title":"齐天乐·几番凝伫沽云外","dynasty":"现代","author":"王蛰堪","text":"几番凝伫沽云外，凄迷赣江烟水。翠竹牵魂，残箫诉梦，闻道幽怀曾寄。修丛漫倚。甚寒袖风前，浣愁无地。万海千桑，更能何物著吟睇。平生俊游倦矣，乱尘情未了，才解还系。忆往深衷，衰年病榻，消得晨昏醒醉。欣遗爨尾。听雏凤清鸣，劫边歌吹。鹜影长天，落霞犹散绮。"}