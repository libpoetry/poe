{"id":"444538","title":"水龙吟 赣州登郁孤台怀稼轩","dynasty":"当代","author":"王蛰堪","text":"几番魂梦高台，初程小驻閒游步。鹧鸪影里，此时犹记，悲怀曾赋。目极清江，烟痕顿惹，新愁无数。叹匆匆题罢，吴钩空置，当年事、成今古。空说气吞如虎，漫还教、侣鸥盟鹭。英雄气短，问谁能疗，佳人迟暮。北望长安，云深雨腻，千山迷雾。供心香一蕊，骚魂唤醒，共先生语。"}