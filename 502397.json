{"id":"502397","title":"金铜仙人辞汉歌周伯宁同赋","dynasty":"明","author":"刘炳","text":"汉家黄金如土积，铸作仙人一千尺。缑氏山头晓日红，太一祠前露华碧。璚浆凝彩剪云凘，玉屑无痕浸寒液。安期日日候神仙，王母朝朝见凫舄。千门万户建明光，上苑南山绕柏梁。春满甘泉千树绿，波涵太液百花香。白麟朱雁呈祥瑞，宝鼎芝房荐乐章。诏遣卫青将骠骑，使通司马拜中郎。待边亲驻狼居外，出塞兵藏马邑旁。龙马锦鞯来上谷，蒲萄银瓮出西凉。李陵台畔西风冷，苏武坡前落日荒。暮年始下轮台诏，思子宫前双泪绕。壮志凄凉天下悲，巡幸东从海上回。封祠无成还碣石，长生不复望蓬莱。鼎湖龙去秋萧瑟，金凫银雁灯如漆。空遗弓箭惨无神，青龙使者宫车出。万牛如山千里来，老泪裂眦铜仙摧。前车未改后车辙，昔人不尽今人哀。伤心秋草茂陵苑，又见东风铜雀台。"}