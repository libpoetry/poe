{"id":"439282","title":"送德温同舍赴帘试","dynasty":"金","author":"元德明","text":"太常侍祠水苍佩，内相夜下金莲烛。皇家结网未曾疏，亦有佳人在空谷。一从唐赋变辽律，仰视折杨犹雅曲。云台勋业一青衫，被发操戈踵相属。筋疲力涸仅乃得，墨水一升凡几辱。英雄俛首入彀中，举世悉然非子独。子家口众亲又老，岁月旨甘须寸禄。荐书闻说过南宫，冷暖人情到僮仆。我初与子偕计吏，人后人前随碌碌。不惭齐客售鼓瑟，颇为荆人悲献玉。一诗今日送君行，万里秋风看鸿鹄。功名前路知不免，鸡黍后期良未卜。锦标无用咤龙头，帛书且当传雁足。"}