{"id":"697562","title":"游仙词十首","dynasty":"明","author":"胡应麟","text":"玉检金泥柱下藏，书成函谷暂徜徉。流沙一望三千里，遥跨青牛出大荒。玄圃明霞望不穷，金银楼殿碧天中。春风似识周王面，乍夜蟠桃万树红。百辟衣冠照鼎湖，轩辕台殿夕阳孤。云间独跨双龙背，万顷天风堕鹿卢。七步文章焕斗牛，遮须聊作御风游。狂挥大笔天河畔，题遍瑶京十二楼。羽盖如云下夕阳，俱言浮海谒东皇。麻姑夜擘红虬脯，指爪偷看一尺长。采石船头月溅衣，长鲸高擘绛霞飞。安期一见如相识，指点蓬莱万玉妃。洞里青霞照玉盘，飞星群洒石门寒。桃花五报西池发，可奈峰头局未残。缥缈飞梁驾赤城，漫劳司马问初平。金泥玉版长生籍，同向丹台列姓名。少室峰高接绛河，千秋词客斗嵯峨。谁言不是灵仙骨，遥夜天姝出大罗。海上朱明碧雾流，五仙同跨五羊游。何如野客金华洞，卧领群羊十万头。"}