{"id":"1105849","title":"山西庄舍赠信上人和彦时兄四首","dynasty":"宋","author":"王之道","text":"十里西畴路半砠，短辕无力困瘏痡。支筇预作渊明具，瓮有乌程不用沽。四壁萧然犬自驯，年来食粥甑生尘。相逢未暇寒温语，请效参寥作故人。一枝清瘦早梅春，风味高如郭泰巾。襟袖归来香未歇，要将佳句属诗人。寒鸦成阵下遥村，冰合回塘镜一番。㶁㶁溪流响何处，乱山无数不知源。"}