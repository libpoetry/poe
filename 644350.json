{"id":"644350","title":"溪山图歌","dynasty":"明","author":"释宗泐","text":"王侯作画世无敌，下笔直与造化争神力。生绡一幅写溪山，万叠烟云开霁色。连峰不断松杉青，石崖喷瀑飞寒冰。山中逸客茅作亭，桃源路入花冥冥。何处溪山有如此，吴山脚插吴溪水。放船半出芦塘湾，收纶拨棹谁家子。乃知王侯妙入神，纵意所到皆天真。右丞模糊辋川雪，北苑烂漫江南春。刘卿平生学岐伯，长向吴山采名药。天子呼来在玉京，橘树间围旧时宅。我识刘卿恨不早，治我沉痾如电扫。王侯著意作此图，为我殷勤致怀抱。刘卿重画轻黄金，世人那得知其心。江上秋风吹客襟，高歌一曲溪山吟。"}