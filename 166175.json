{"id":"166175","title":"永遇乐·五十劳生","dynasty":"宋代","author":"李弥逊","text":"五十劳生，紫髯霜换，白日驹过。闭户推愁，缘崖避俗，壁角团蒲坐。提壶人至，竹根同卧，醉帽尽从敧堕。梦惊回，满身疏影，露滴月斜云破。无人自酌，有邀皆去，我笑两翁多可。忍冻吟诗，典衣沽酒，二子应嗤我。两忘一笑，调同今古，谁道郢歌无和。後之人，犹今视昔，有能继麽。"}