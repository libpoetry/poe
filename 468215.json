{"id":"468215","title":"朱娥咏","dynasty":"明","author":"谢肃","text":"稚松生涧底，已擢凌寒姿。皆鸟出巢去，反哺还高枝。何况十岁女，所禀真英奇。至孝自天启，利害焉足移。雠家迫大母，白刃正差差。奋身当刃刺，挥手挽雠衣。被血死瞠视，尚恐追杀之。母难一以脱，遂达朝廷知。诏书恤其家，乡里建其祠。亦复附曹女，䧏集清江湄。丹青著往事，宋史不吾欺。至今颓寝在，四壁苔藓滋。蘋蘩既莫荐，庶士徒嗟咨。高山何漠漠，溪流亦涟漪。魂归夜月皎，树声凄以悲。畴能复庙祀，万世犹一时。"}