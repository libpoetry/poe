{"id":"1117921","title":"寒夜移疾二首","dynasty":"宋","author":"陆游","text":"南山北山高嶙峋，朝雨暮雨断江津。时人正作市朝梦，老子已成云水身。希世强颜心自愧，闭门谢病客生嗔。天公何日与一饱，短艇湘湖自采莼。走遍天涯白发生，晚叨微禄卧山城。知章自识狂供奉，士季那容醉步兵。斸药有时携短镵，奏书无路请长缨。此心拟说还休去，付与空阶夜雨声。"}