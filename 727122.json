{"id":"727122","title":"宋前后舞歌二首 前舞歌","dynasty":"南北朝","author":"王韶之","text":"于赫景明，天监是临。乐来伊阳，礼作惟阴。歌自德富，舞由功深。庭列宫县，陛罗瑟琴。翿龠繁会，笙磬谐音。箫韶虽古，九成在今。导志和声，德音孔宣。光我帝基，协灵配乾。仪刑六合，化穆自然。如彼云汉，为章于天。熙熙万类，陶和当年。击辕中韶，永世弗骞。假乐圣后，寔天诞德。积美自中，玉猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥猷，亹亹其仁。顺命创制，因定和神。海外有截，九围无尘。冕旒司契，垂拱临民。乃舞大豫，钦若天人。纯嘏孔休，万载弥新。"}