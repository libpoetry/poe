{"id":"1058351","title":"湖南运使柯少卿用广西提刑曹司勋游岳麓寺韵送广西行俾令同赋","dynasty":"宋","author":"华镇","text":"昔闻湘西寺，梦想投双脚。身境隔楚越，攘臂无由攫。此日陪胜集，当年意弥廓。山环秀色远，地胜真兴托。赤日朗泥金，彤霞焕涂雘。追随得后乘，登顿闲芒屩。穷幽际高深，历险遵厓堮。北斗近在手，南溟消一酌。天风韵球琳，世味膻醴酪。蹑屐想王谢，登舟成李郭。欣戚起参差，去住同纷错。常时惜聚散，灵襟费恢拓。契理在相忘，言志亦盍各。无然结惆怅，聊用聆谈噱。况当拥斧绣，不类居榛壑。金石虽欲流，风云正相薄。蕣华夕则陨，蜡味淡可嚼。照坐兰玉明，挥翰珠玑落。青嶂缭云构，红纱罗蜡爝。景胜语难工，柔毫几频阁。"}