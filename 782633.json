{"id":"782633","title":"题刘道官画像","dynasty":"清","author":"戴亨","text":"冠峨带博杂金玉，厚貌丰髯气蓊朴。方士不受衣冠羁，胡不黄冠不野服。自言十五初学道，脚踏天根攀月窟。眼前富贵等秕糠，澄怀明月秋潭浴。赤松黄石指顾招，轩冕偏将许由辱。漆吏原不碍天倪，八口饔飧享天禄。城隍宫阙尘市中，世守神器饮神福。尘寰放逸即蓬壶，何必幽深入空谷。露洗春花月洗霜，浇花听月呼?醁。邀欢一饮动十旬，不许韶华空去速。掀髯鼓掌酣且歌，身心直跻神仙族。始知曲糵胜灵丹，九转刀圭徒自毒。所贵神仙在欢娱，谁能此身同槁木。古来熊经复鸟申，劳瘁谁拘死谁促。眼中如君真达观，余曾跻堂接清穆。对雪开樽酒政严，罚杯大于市头斛。三载微名羁帝乡，重访崆峒驾鸿鹄。凛凛遗貌留人间，眉睫如生观者肃。赭颜犹带旧酒痕，昔日欢呼俨在目。何年化鹤复归来，天鸡晓唱蟠桃熟。此时金樽让绿云，糟邱嵲屼为君筑。"}