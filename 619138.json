{"id":"619138","title":"赠杨亦琳韩芬男","dynasty":"明","author":"苏景熙","text":"当今词场何人振芳躅，近者杨生韩生骋高足。结交不问世上名，富贵浮云非所欲。心知此物大有神，沉吟往往穷曛旭。九州四岳不在眼，尘缨世网胡能束。下士劳劳一世间，醯鸡斥鴳纷争逐。溘浥百年同解化，累累山中冢如簇。驹隙流光不相待，五侯七贵终倾覆。床头纵有千黄金，老死不免沟壑辱。役役谁营不朽图，任呼牛马作驹犊。谁探赤水罔象珠，谁剖荆山卞和玉。杨生意气大飞扬，韩生凌劲出流俗。耳食纷纷曾不顾，向我殷勤赏清曲。自言此曲识者稀，屈原已死宋玉悲。前有扬马后鲍谢，杨王卢骆终参差。大历不出李杜手，照耀中天光陆离。西山月落众星出，北斗常悬霄汉白。宋元汨没谁中兴，我明北地称作者。手障狂澜倒浊流，力挽颓风归大雅。长篇短调不易竟，其曲弥高和弥寡。迩来崛起济南生，况有六子俱其亚。葳蕤五色含灵文，新声藉藉纷相假。斧凿谁知造化工，矫矫千秋自凌跨。遂令末学破沉溟，不然万古终长夜。余少耽诗今成癖，冥冥双眼谁能识。片语便欲揭灵秘，回惊四座无颜色。落落吾生少知己，两鬓婆娑发覆耳。清懒斋头常晏眠，三丈日高犹未起。沉酣颇自傲山林，少出何须远城市。虽有诸生月俸钱，家徒四壁空尔尔。狂来袒裼却大叫，管鲍不作雷陈死。人生会合信不偶，握手相看便倾倒。平生不解作怜人，杨生韩生常在口。历历崟崎谁见之，气吞云梦常八九。欲剖鸿溟振绝响，相为大言跨跌荡。丈夫要有身后名，慎勿营营逐尘鞅。袖中一刺常漶漫，几欲投之非吾党。三尺吴钩一寸心，仰眺青天发遐想。"}