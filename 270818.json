{"id":"270818","title":"满江红·李方山归自滇中喜而有赠","dynasty":"清代","author":"宋琬","text":"西子湖头，送君日、杨花飞雪。一万里、蛮烟瘴雨，朱门空谒。雁字不传滇海路，芦花正映清溪月。向莫愁、村畔话离愁，真奇绝。磨盾志，空悲咽。题柱愿，能消歇。惜白头成错，六州之铁。乡里儿曹偏面冷，丈夫拓落因肠热。取囊中、诗卷共青萍，灯前阅。"}