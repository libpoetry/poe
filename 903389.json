{"id":"903389","title":"兰陵王","dynasty":"宋","author":"张镃","text":"蓼汀侧。朝霭依依弄色。知何许、湘女淡妆，羽节飞来带秋碧。轻裙素绡织。谁与明珰竞饰。无言处、相与溯回，应有柔情正堆积。当年驻香鹢。记草媚罗裙，波映文席。□□□□□□摘。□□□□□，□□□□，斜阳返照暮雨湿。爱天际凉入。愁寂。念畴昔。谩太华峰顶，幽梦寻觅。而今两鬓如花白。但一线才思，半星心力。新词奇句，便做有，怎道得。"}