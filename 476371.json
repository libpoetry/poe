{"id":"476371","title":"咏怀三十四首 其十五","dynasty":"明","author":"王廷陈","text":"京洛冶游子，浮湛声色场。青骊服文舆，丹组绾罗裳。翱翔狭邪间，顺风扬芬芳。高堂置广宴，曲榭开閒房。分曹效百戏，作使徵名倡。良庖脍肥鲜，珍馔溢圆方。朱华忽西逝，兰膏嗣其光。客醉赋无归，宵分歌未央。为乐自今日，千岁固其常。安能转多忌，叹息怀虞殃。"}