{"id":"798883","title":"解语花 游宜兴善卷洞","dynasty":"清","author":"杨玉衔","text":"千年古峤，问讯西风，几度停鸾鞚。髻螺青耸。幽栖处、竟许尘中人共。鸿濛凿空。通沅瀣、茅峰三洞。云变幻、龙戏空高，尾坠吹天蝀。大壑秋槎一纵。怪银河无月，珠闇骊拥。乳泉凝冻。诗心洗、石气荒荒摇动。蓬山待梦。试先采、芝苗归种。最堪怜、春压樵肩，半杜鹃红重。"}