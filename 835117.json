{"id":"835117","title":"念奴娇 其三 为语石题填词图","dynasty":"清末民国初","author":"冒广生","text":"描红唾碧，尽消磨几许，才人心血。千古秦淮佳丽地，庾信重来能说。水逝年华，霜欺丝鬓，影事判抛撇。桃花无赖，笑人孤负芳节。我亦沧海闻钟，江湖载酒，衣袂京尘积。蛋雨蛮烟荒艇泊，听惯珠娘凄切。半臂寒生，相思天远，憔悴旂亭月。甚时归去，与君横笛同擪。"}