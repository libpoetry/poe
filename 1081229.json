{"id":"1081229","title":"谒罗养蒙辱示长篇次韵","dynasty":"宋","author":"陈渊","text":"它时对语闻莺迁，青秧离离初插田。重来刈稻歌有年，浪过日月将谁怜。故人落笔生云烟，胸中端有万斛泉。从来经笥谩便便，诗书何如一囊钱。有时玉树临风前，仰视落日窥层巅。已知万古然不然，得处往往多忘筌。正须青绫护醉眠，坐使士类归埴埏。不应直为莼鲈还，夜听秋雨穷遗编。我今已办访戴船，日欲倚棹寒潭边。要当学海如百川，未信轲死今无传。"}