{"id":"1119872","title":"挽黄提举震三章","dynasty":"宋","author":"陈著","text":"江山古四明，独立表平生。敏处经纶密，癯中气局宏。鸿毛看势利，虎口见功名。麾节那能究，东南天已倾。文弊莫如今，独存师古心。汲深六经海，茹实百家林。公有传贤笔，私无谀墓金。晚年北山北，谁识醒中吟。当年时事谁，咄咄赋归与。同是无枝鹊，危如游釜鱼。偷生盟世好，访远记山居。已矣向谁恸，儿孙书满庐。"}