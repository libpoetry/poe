{"id":"812849","title":"鞠歌行","dynasty":"清","author":"吴镇","text":"倚剑望八荒，不知何故忽悲伤。黄云万里无断续，中有古时争战场。英雄一去不复返，摧颓白骨归山冈。而我徒为生六翮，憔悴不复能飞扬。君不见流光迅速如惊电，壮士一夕毛发变。虫蛇不在井，豺虎不在堂。枳棘不在路，祟厉不在场。胡为劳我躯，年年去故乡。故乡此日好风色，雏鸡咿咿桑榆侧。欲凭远梦赴乡关，坐叹行吟眠不得。君不见狐死必首丘，依依桑梓令人愁。试看凌烟古图画，谁哉荡子曾封侯。"}