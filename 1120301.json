{"id":"1120301","title":"同年杨谨仲教授以诗庆予得郡次韵二首","dynasty":"宋","author":"周必大","text":"谬向初元从九旒，坐狂朝迹自宜收。虚名谁竞两蜗角，懒性敢居千骑头。闻道宵衣劳圣主，有时夜舞忆神州。二千石禄犹前却，何事真封万户留。才气峥嵘早断鳌，诗豪不独酒中豪。其谁代匠频伤斲，之子良庖却善刀。莫叹广文官独冷，绝胜州郡职徒劳。泮宫方采僖侯藻，高士休寻仲蔚蒿。"}