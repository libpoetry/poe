{"id":"1118689","title":"三山卜居今三十有三年矣屋陋甚而地有馀数世之后当自成一村今日病少间作诗以示后人二首","dynasty":"宋","author":"陆游","text":"印累累，绶若若，换君朱颜君不觉。冠如箕，剑拄颐，苍头庐儿笑君痴。不如短褐归乡舍，上毕租庸下婚嫁。横陂引水莳禾黍，高陆犁荒种桑柘。比邻毕出观夜场，老稚相呼作春社。鸡争舂米茅檐底，犬吠行人槿篱罅。数椽幸可传子孙，此地它年名陆村。藜羹一饱能世守，殊胜养牛并上尊。再见封侯未为快，一掷成卢安用再。世间得意固多矣，堪笑穷人事常败。我生出仕四十年，寸进恰如船上埭。即今卧病茅檐里，回首穷通竟何在。荆山之下玉抵鹊，两京春荠论斤卖。苏秦煌煌佩六印，尼父栖栖厄陈蔡。玄保美官辄见思，东野出门常有碍。躬耕至老岂不佳，子孙当以吾为戒。"}