{"id":"795032","title":"绮罗香 早春寄怀静和、瑞芳两张夫人、静来浦夫人","dynasty":"清","author":"徐淑","text":"巾帼娴诗，裙钗解赋，屈指而今能几。幸合朋簪，可惜判襟容易。柳腰懒、人定都同，蕉心捲、我宁偏异。倚东风、针线慵拈。摊书还觉甚无味。男儿如忆旧雨，一任挥鞭鼓棹，飘然行矣。各锁深闺，只有梦牵魂系。愿帘前，燕语休听，惟灯下、鱼书频寄。待春深、游约西湖，翠眉相对喜。"}