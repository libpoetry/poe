{"id":"623638","title":"扶胥冬泛","dynasty":"明","author":"欧必元","text":"束发事搜奇，览观希有遇。登山寄远情，泛水荡轻趣。洪浸杳无涯，百川从海注。柔风漾布帆，一叶横江溯。低回黄木湾，踯躅冷风御。旭日渐瞳矇，远近浮轻雾。塔影澹寒光，游目堪寄寓。悠荡豁我心，小憩偕道侣。严霜舟不前，蛟龙吼风雨。隐隐落雁溪，泛泛依凫渚。天地无古今，倏忽奄岁暮。不见古昔人，尽被名所误。轻舟恣远游，馀者安足慕。"}