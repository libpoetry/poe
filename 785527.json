{"id":"785527","title":"潮洲行","dynasty":"清","author":"黄遵宪","text":"人生乱离中，所谋动乖忤。一夕辄三迁，踪迹无定所。自从居三河，谓是安乐土。世情谁念乱，百事恣凌侮。交交黄鸟啼，此邦不可处。一水通潮州，且往潮州住。是时北风寒，平江荡柔橹。行行将近城，炊烟密如缕。行舟忽不前，有盗伏林莽。起惊贼已来，快橹飞如雨。舟人急系舟，挥戈左右拒。翻惧力不敌，转逢彼贼怒。扣舷急相呼，‘不如任携取’。流离患难来，行箧无几许。但饱群贼囊，免更遭劫虏。一声霹雳炮，杀贼贼遽去。虎口脱馀生，惊喜泣相语。回看诸弟妹，僵伏尚如鼠。起起呼使坐，软语相慰抚。扶床面色灰，谬言不畏惧。吁嗟患难中，例受一切苦。须臾达潮州，急觅东道主。剪纸重招魂，招魂江之浦。"}