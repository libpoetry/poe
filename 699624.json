{"id":"699624","title":"秋兴二首","dynasty":"明","author":"袁帙","text":"金陵自古帝王都，太祖开基孕宝符。王气千年盘日月，山河百二拥荆吴。宫城曲抱秦淮水，寝殿平临玄武湖。寂寞遗弓龙去远，宸游今日自欢娱。仙仗行宫旧内居，花间往往驻鸾舆。徒闻汉帝横汾曲，不见长卿谏猎书。天子射蛟开水殿，奚官牧马遍郊墟。蒹葭苜蓿秋无限，怅望烟云万里余。"}