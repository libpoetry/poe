{"id":"419255","title":"汉宫春 春晚游张氏园，见杜鹃花盛开，因约彊村、吷庵、子有三丈及公渚来看。后期数日，凋谢殆尽，感成此阕，用张三影体","dynasty":"近现代","author":"龙榆生","text":"香径徘徊。又连朝风雨，净洗轻埃。平沙细履，嫩晴潜长莓苔。鹃啼不断，染山花、泪血成堆。曾几日、零红消尽，凭谁约取春回。哀时赋客重来。要狂歌斫地，总费清才。斜阳院落，输他燕妒莺猜。方塘照影，乱朱颜、芍药旋开。扶浅醉、惊飙未已，隔篱閒酹馀杯。"}