{"id":"1131781","title":"春日即事二首","dynasty":"宋","author":"蔡沆","text":"人生何事最为亲，不看春容不识真。岸柳细摇多意思，野花初破足精神。精神识后施为别，意思到时言语新。为报同侪须急赏，莫教春去始伤春。楼上从容晓日明，春风随意动郊坰。定知有象根冲漠，未信至精惟杳冥。万化淳时春蔼蔼，一元亨处雨零零。忘言共倚栏干曲，绿满周原水满汀。"}