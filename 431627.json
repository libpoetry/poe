{"id":"431627","title":"浣溪沙二首·乙巳除夕前一日，漫拈阮亭旧句发端，并次原韵，反其意寄是承扬州","dynasty":"近现代","author":"龙榆生","text":"北郭青溪一带流。此间宜夏亦宜秋。老来犹自梦扬州。爱捧朝暾收宿雾，更吹高角洗清愁。吐虹豪气压层楼。短艇如飞纵画桡。弦歌互答五亭桥。壮怀横扫瘴烟消。谁数秦王歌破阵，东方红映水迢迢。五洲掀起最高潮。"}