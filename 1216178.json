{"id":"1216178","title":"纪行诗十首 其二 鸳鸯泺作","dynasty":"元","author":"周伯琦","text":"官路何逶迤，里数不可度。宿止有常程，晚次鸳鸯泺。山低露草深，天朗云气薄。积雨风飕飕，平波烟漠漠。凫鹥杂翔集，巨鳞倏潜跃。居人岁取给，远眺仅一勺。原隰多种蓺，农奚犬牙错。涤场盈粟麦，力穑喜秋穫。舒徐八骏游，相羊瑶池乐。山川岂不佳，人事日萧索。刍牧纾邦供，征徭非昔昨。都人望翠华，朝朝候灵鹊。"}