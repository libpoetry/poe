{"id":"705542","title":"自大嵩岭上二十里至福泉精舍","dynasty":"明末清初","author":"李邺嗣","text":"舍舟上樵径，晴眺分纤毫。循途凡屡盘，获奇随所遭。崩崖露云根，长风势渐饕。诸峦徐束体，始识身已高。过雨忽足下，发上天气交。在舆尚苦疲，何况舁者劳。首虐乘人车，筋力嗟尔曹。斗上复稍垂，豁然辟林坳。老松得成鳞，岩土抽春毛。梵僧构幽栖，人龙同一巢。入门气得苏，豆笋罗山庖。到此惭浮名，徒为猿鸟嘲。我何不径然，将家住藤梢。"}