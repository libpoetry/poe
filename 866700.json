{"id":"866700","title":"寄魏相之","dynasty":"宋","author":"冯时行","text":"胡尘涨中州，大雅欲陵替。遮眼惟甲兵，开口无丁字。君从何方来，落落清庙器。岂觅佳吏部，惠然枉轮驷。快语真起人，坐久益宏肆。复归磨破瓦，自写锦囊秘。敲门遣长须，恍若明星坠。意远出寥廓，沈谢堪叔季。昔人重勋业，文章乃馀事。当其困湮沦，慷慨动幽思。旧筐傥好在，万代作清吹。听君发馀论，堂堂蕴经济。贾生求属国，居然不自试。飘飘云雨峡，风沙正憔悴。老聃柱下史，庄周漆园吏。鸿鹄千里心，蹭蹬戢远翅。平生有笔砚，艰难不相弃。得失与忧乐，付此一游戏。举手忽盈纸，不知老将至。达士要如此，何必苦酸鼻。凌江我二友，大非俗士比。与君共朝夕，可以忘世味。嗟我谋生拙，汩汩耗元气。相逢思共载，羁绁但长喟。别后有新诗，莫忘情所寄。一瓢落清江，顷刻荷清赐。一饮一再读，一篇为一醉。"}