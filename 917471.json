{"id":"917471","title":"仙游","dynasty":"宋","author":"杨冠卿","text":"迢迢秋夜长，娟娟霜月明。隐几观万变，頫仰周八纮。人间厌谪堕，翳凤骑长鲸。寥天排云征，高步抚流星。群仙罗道周，有若相逢迎。旌羽绚虹蜺，环佩锵葱珩。问我来何迟，携手上玉京。陛级扣灵琐，班联簉紫庭。绿章奏封事，清问殊哀矜。饮之以云腴，锡之以琼英。下拜亟登受，倏然云雾兴。杳不知其所，变化无留形。俄顷双青鸾，衔笺报归程。望舒肃前驱，徒御了不惊。归时夜未央，仰视河汉横。天风西南来，隐隐笙竽声。钧天认帝所，昨梦怆难成。"}