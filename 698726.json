{"id":"698726","title":"和胡学士冬至后六日扈从猎龙山同蹇尚书诸公游牛首山佛窟寺诗韵三首","dynasty":"明","author":"夏原吉","text":"山寺迢迢一径微，山中景趣世应稀。花飞涧水惊鱼跃，风引松云伴鹤归。朝士来游无俗驾，老僧留语总禅机。回鞭还从銮舆后，满路天香暗袭衣。猎罢龙山日未斜，更从佛窟访烟霞。半崖寒瀑如飞雪，几树霜枫似著花。茶熟地炉煨榾柮，云留禅榻护袈裟。盘桓不尽登临兴，并辔归来浥露华。晓从猎骑过禅关，萝磴萦纡取次攀。兜率岩深千古在，辟支佛去几时还。风幡影动空濛外，云磬声闻紫翠间。借问清修林下士，六时礼罢有馀閒。"}