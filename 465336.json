{"id":"465336","title":"金缕曲 中秋闱后书怀","dynasty":"当代","author":"张崇光","text":"月尔前来此，问今宵、为谁香也。天台桂子，我亦四番蟾窟到，可许一枝分未。但尘世、赏音无几，头脑冬烘迷五色，怕秋风、毷氉依然耳。一腔血，洒何地。读书岂为功名计。生厌是、炎凉世态，艳谈科第。文章每将成败论，几辈屠沽如是。偌大个、乾坤难避。且就黄花排日醉。待重阳、可有佳音至。此一吐，如虹气。"}