{"id":"1245278","title":"上总戎","dynasty":"元末明初","author":"李延兴","text":"大将军，出沙漠，万里河山尽开拓。马嘶紫塞霜草寒，雁飞白海烟涛阔。旗拂戎帐空，箭穿鲁缟薄。虏其名王归，四面凯声作。功成献俘蒲萄宫，天青日白开鸿濛。遂使楼烦林胡之遐壤，化为冠带衍为提封。明年草青春色浓，征人解甲醉卧林花红。我恨不识赵充国，又恨不识塞上翁，拔剑起舞歌春风。"}