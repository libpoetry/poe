{"id":"214510","title":"铜官山·崒嵂荆南山","dynasty":"宋代","author":"蒋捷","text":"崒嵂荆南山，袁令葬其麓。相传天赐棺，咄咄诳流俗。令尝成兴梁，天报宜以福。赐棺信荣矣，毕竟入鬼录。珠官在岭南，锦官在巴蜀。盐官兴铁官，登载粉简牍。吾恐古有司，铸铜山之足。后人讹承讹，官傍妄加木。政须改铜官，大字鑱崖腹。事有作俑者，并按王乔玉。"}