{"id":"529569","title":"发谷亭","dynasty":"明","author":"陆深","text":"晓乘江涨下徐州，秋气侵人著眼浮。小棹载青莲子摘，甫田摇绿豆花收。林蝉泣露鸣无节，江雁和云去不留。时物每惊羁旅改，江山未惬壮心游。乘槎欲奉张骞节，作赋思登王粲楼。薪火千年湘水哭，干戈满地浣溪愁。良辰胜境难兼得，久客穷途易并忧。桂桨兰桡轻日费，笔床茶灶远风流。吕梁山势危奔马，邵伯波光荡没鸥。雨蚀龙蛇残石里，月明箫管夜桥头。山连天阙遥通海，帆带风花故满舟。此日悬知真有助，当年自分总无求。梦魂偏向家山入，习气难除书卷抽。寄语篙师休汗漫，倚庐人老不禁秋。"}