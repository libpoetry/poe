{"id":"59162","title":"君山行赠洪原鲁","dynasty":"明代","author":"吴国伦","text":"五潴水落三江湾，玉镜中分十二鬟。雪浪迎门卷空翠，君山合是君家山。多君爱客展芳宴，山水图画两相眷。琼卮泛酒波璘璘，《金缕》促歌云片片。歌罢君山月已低，挂帆欲往江烟迷。湘君鸣环下白露，龙女吹笛乘青霓。吹笛鸣环杳何适，孤舟去天不盈尺。与君少别老难逢，那可君山少今夕。"}