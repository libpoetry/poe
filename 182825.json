{"id":"182825","title":"汴河·荥渠斜与昆河接","dynasty":"宋代","author":"孔武仲","text":"荥渠斜与昆河接，河远渠悭几可涉。狂霖一涨高十寻，迅泻东来比三峡。崩腾下与淮泗会，清泚亦容伊雒杂。横空九阙真垂虹，怒卷千艘如败叶。祗堪平地看汹涌，何事乘危理舟楫。共夫鹅鹳行天上，遥与谷中相应答。但忧心手一乖迕，巨舶高墙两摧折。而余进退久安命，揭历以望初不慑。妻孥亦已惯江湖，笑语犹如泛山狭。鸣弓击柝惊夜盗，掘茹捞蝦佐晨馌。时登绝径步榆柳，或面荒陂看凫鸭。我生东南趣向野，挥弄清溪看苕霅。枕流漱石真所便，履浊凌险终未惬。觚棱渐喜金阙近，釜甑何忧米盐乏。浑如海客泛枯槎，缭绕明河望阊阖。"}