{"id":"1143171","title":"秋歌","dynasty":"宋末元初","author":"郑思肖","text":"凉风捲地吹秋来，秋之为气何清哉。紫箫露华浴万宇，暑神欲驻难裴回。今年舍我去者二百二十有五日，今日之后谁使来日来相催。琥珀满卮，发越清奇。万物脆而易化，五官灵而多知。一世之间几千万人，一人之心几千万变，碎裂神气纷云为。液槁矣而告惫，气翻然而相辞。适之变化，不知其谁。气母一丸，空虚跳跃。金浮木沉，老怪消铄。我之变化，亦不知谁。苍苍茫茫万万古，玄瞳烱歘夜不瞽。醉中唤秋与秋语，秋辞凄脆咽不吐。忽欲骑鲸汗漫游，海藏飞出白玉鼓。"}