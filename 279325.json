{"id":"279325","title":"望海潮·宁都","dynasty":"现代","author":"周岸登","text":"梅江南注，琴川东汇，雄封自古阳都。峰合翠微，城环雪竹，郊原罨画成图。潮落见双鱼。问锦鳞七二，应解传书。桂海游悰，蜀山归梦，阻江湖。凌风暂驻仙凫。正云当露冕，天近玉壶。经说易堂，玄谈觉院，诗题水竹幽居。莲岳碧芙蕖。笑使君腰脚，筇杖轻扶。愧负名山管领，渲染谢倪迂。"}