{"id":"812049","title":"惆怅","dynasty":"清","author":"孙原湘","text":"当年小住郁金堂，一折屏山近曲房。夜月潜踪听响屧，晨葩偷掐供梳妆。百愁对我欢成笑，十索瞒人苦要偿。今日藕丝风剪断，相看单道莫思量。昨朝仙佩下江皋，赠我丁香百结绦。似诉隐肠难解系，不辞纤手为亲缫。缠绵正好笼梳发，宛转何从落剪刀。一线深恩重挂起，鬓丝撩乱玉频搔。"}