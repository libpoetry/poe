{"id":"620490","title":"夏日同陈梅臣洪药倩诸子过芥庵访天然和尚","dynasty":"明","author":"李觉斯","text":"息影久闭关，烟景隔城市。山色不到门，鸟音少入耳。兹来扣禅扉，风物何清美。林深暑气薄，百卉献朱紫。荷香扑面来，鸟语奏宫徵。泠泠清磬声，袅袅茶烟起。山僧智慧人，大阐宗门旨。法华自庄严，指授皆正始。啜我以新茗，复茹以芳芷。相对共清言，行行聊且止。兴尽复弹棋，形神俱豁尔。笑玩世间人，那能不禅喜。"}