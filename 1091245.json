{"id":"1091245","title":"九奋 其五 溯江","dynasty":"宋","author":"薛季宣","text":"越夏首兮西溯，张青蒲兮疾去。鹢吻低徊兮翱翔风便，回首东冥兮日远。睇兰洲兮芳杜若，羌吾好兮不得泊。闻持鼓兮??，余心结兮尚何乐。西风驶兮江皋，舟迎风兮溯流。进将寸兮退尺，凝远眺兮江水幽幽。江风号兮漫天素涛，走鲨逼人兮将吞舟。余奈何兮倏忽，下有蛟龙兮出没。江豚得意兮若神，肆跳梁兮冲突。泊兮恍，乌云泼墨兮吾上。天地变兮不可测，渠泉飞兮无峭壁。儃徊余桂棹兮，蘋丛至止。曳方竹而相羊兮，㩜芝中沚。苏椒红兮和羹，搴辛夷兮用饵。杂荐兮荪兰，载陈兮薜芷。风细细兮波停，纵余舸兮于征。长歌自放，顾一返兮屏营。倡曰：扁舟大江，溯狂风兮。下地登天，转飘蓬兮。人之死生，将彼舸之攸同兮。停桡待济，考攸终兮。赓曰：逆天理兮，虽大而覆。顺其然兮，百福攸助。叛水性而余求兮，噫其何故。"}