{"id":"227876","title":"粹老使君前被召约往它山谒善政侯祠既不果以","dynasty":"宋代","author":"舒坦","text":"长江滚滚西南流，秋水时至狂不收。大浪似屋山欲浮，王侯神智禹所啾。万鬼琢石它山幽，梅梁赑屃卧龙虬。咄嗟湍骇就敛揫，巨灵缩手愚公羞。障成十里沙中洲，支分脉引听所求。赤旱稽浸民不忧，那得虫蝗随督邮。汙邪瓯窭满车篝，斯民饱暖何以酬。庙貌突兀寒滩头，岁岁鸡黍祠春秋。老农击鼓稚子讴，当时人物纷雁鸥。岂无鼎食腰金俦，朽骨往往空蒿丘。姓名几复人间留，唯侯惠施膏如油。江声浩浩风飂飂，于古不见使人愁。拔俗万丈山标崷，使君不减裴商州。下车百蠹随锄耰，一笑四境无疮疣。天闲老步须骅骝，已闻归作金华游。钦贤访古意未休，画船载酒岸鸣驺。约我与往置脯{左月右肃}，冠盖纷纷暇莫偷。搔首怅望情绸缪，我问使君亦何尤。西湖万顷蛟龙湫，几年荒茀今则修。鼛鼓弗胜财不掊，长堤岌嶪高岑楼。写有会兮荡有沟，余波北注引漕舟。桑麻被野禾连畴，鸣鹤白鸟杂游鯈。菰蒲菱芡餍采搜，柳杨成幄荫道周。耕渔呼歌赢病瘳，使君之赐侯可侔。天边旌旆看悠悠，父老雪涕争攀輈。地僻借恂恨无由，高文摛秀春华抽。丰碑崒嵂鑱银钩，千年空此留海陬。君知此日思君不，还如今日人思侯。"}