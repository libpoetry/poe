{"id":"1104435","title":"贾秋壑故第","dynasty":"宋","author":"无名氏","text":"楼台突兀起城围，正是襄阳失援时。王气已随檀板歇，仁风空逐玉箫悲。姓名不上忠臣传，家庙空遗御赐碑。万死莫酬亡国恨，故园荒草正离离。当年谁敢此经过，相国门前卫士多。诸葛功名今已矣，周公事业竟如何。雕梁画栋藏鼷鼠，花础芸阶长薜萝。误国误人还自误，空留遗迹在山阿。"}