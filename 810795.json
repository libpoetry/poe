{"id":"810795","title":"生查子 艳情","dynasty":"清","author":"王士禄","text":"窗晓露微明，未醒双文睡。辗转玩琼颜，爱煞斜鬟腻。睡浅为郎羞，拥损重楼被。后夜却防郎，只枕郎君臂。紫栈已停熏，银蜡仍销焰。共影守残更，相惜还相厌。蕉萃此时心，郎定无由见。独有夜啼乌，仿佛闻微叹。阶怜好月痴，窗厌孤灯惨。无味夜来风，空逗帘犀飐。莫检枕函书，旧泪痕痕黮。都得几丝愁，萦损春山点。"}