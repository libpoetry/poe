{"id":"1248636","title":"藤溪钓叟歌","dynasty":"元末明初","author":"李祁","text":"藤溪钓叟清且奇，出处不与旁人知。翛然垂钓坐溪上，下上云月相追随。朝看溪上云，暮踏溪头月。青山绿水是生涯，红蓼丹枫共萧瑟。有时欲写苍龙姿，雷轰电掣风雨驰。高堂素壁见挥扫，凛凛毛发寒生肌。有时直向梅花下，弄笔摇毫恣描写。新条旧干总横斜，嫩蕊疏花亦潇洒。藤溪钓叟非钓徒，遁世不见真良谟。得鱼沽酒唤溪友，颠倒汗漫同驩娱。君钓藤溪鱼，我作藤溪歌。风尘澒洞豺虎出，一笑奈尔藤溪何。"}