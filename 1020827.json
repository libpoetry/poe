{"id":"1020827","title":"送傅左司赴袁州 其二","dynasty":"宋","author":"释善珍","text":"宜春古郡联荆渚，曩年尝梦公补处。峥嵘老气横九州，直前莫作分外虑。秋田旱渴思霖雨，君命敢徐宁畏暑。击强锄奸雷破柱，仰山古佛亦肯许。州黉一记最奇古，机综远祖昌黎愈。眼前琐尾相品署，知公千百未一取。秋空仰瞻鸿鹄举，政恐是中有新句。三年奏课返林坞，煮茶贺公公莫拒。"}