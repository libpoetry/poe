{"id":"451440","title":"摸鱼儿 寄酬刘维照昆明","dynasty":"当代","author":"陈述元","text":"望昆明，万重云水，低空绵邈如缕。危楼一角三千里，似见劫灰燃处。愁儿许。寄飞絮粘天，片片迷归路。相思最苦。问金马栖霞，碧鸡偃日，可记旧游侣。新词到，正是淋铃夜雨。离愁敲碎难诉。多情剩有刘郎好，肯与稼轩为伍。君记取。君不见，滇边干戚刑天舞。休挥玉斧。听海咽冤潮，江嘶怒水，岂让革囊渡。"}