{"id":"568659","title":"东方曼倩行","dynasty":"明","author":"王世贞","text":"孝武帝时有东方生，长九尺余。月请一囊粟，不能并侏儒。用奇钓上闻，待诏始离公车。射覆多巧中，往往解上颐。舌折郭舍人，戟止馆陶儿。拔剑割伏肉，殿上或小遗。怪哉辨秦狱，驺牙表降夷。歌郑必终雅，为谀不废直。偶尔乞大官，无官意亦得。上赐颇不赀，梁肉金钱帛。悉送宛若家，相与行交接。海鸥一世主，儿戏诸王公。首阳呼为拙，柱下始云工。宁学公孙丞相，脱粟不令舂。厨车载渭桥，巫蛊满东宫。挥手谢世人，竦身白云中。"}