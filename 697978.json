{"id":"697978","title":"古澄丁声远来访赋一律见遗因和答二首","dynasty":"明","author":"贺钦","text":"太学陈东天下知，抗章不怕忤当时。折腰彭泽成何事，回首闾山有所思。轩外孤松全晚节，宅边五柳散春丝。归来还是忘机客，传语沙鸥莫浪疑。曾见多人说旧知，几人能保岁寒时。感君千里来相访，慰我终年病里思。元伯欢呼具鸡黍，子期静听鼓桐丝。连床几夜知心话，讲破群经多少疑。"}