{"id":"410488","title":"吊长兴伯荒祠","dynasty":"近现代","author":"金天羽","text":"吴淞江畔冰澌澌，悲来独吊长兴祠。斜阳落木怪鸱叫，糜墙薛荔寒风吹。江山易姓苦无色，每有完人天挺之。长兴起兵在江介，奋呼直抗熊貔师。素巾抹额手操楫，烟波万顷行如飞。三千儿郎善水战，杳杳江国多旌旗。南风不竞鼓声死，独留大节奠四维。荒江俎豆复寂寞，断桥流水神丛低。牧童吟啸踞殿角，草深三尺藏狐狸。呜呼。光复大义久榛莽，思之涕下如绠縻。"}