{"id":"1131713","title":"恭和御制以嘉雪愆候躬致恳祷精意上孚灵贶昭格己卯庚辰降雪盈尺赐相臣诗二首","dynasty":"宋","author":"慕容彦逢","text":"皇心闵雪正倾祈，盈尺呈祥靡愿违。润浃土膏占岁稔，和生民气敌炉辉。千门琼瓦连云耸，九陌瑶花扑面飞。圣德格天超旷古，更须宸翰述沉几。嘉平纪月近正端，时雪时旸轸念宽。云色乍收银阙角，月华徐转綵旂竿。映阶积素光相射，迎吹馀花舞向阑。最是三农知岁乐，欢欣无复叹祁寒。"}