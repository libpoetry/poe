{"id":"1111638","title":"玉楼春","dynasty":"宋","author":"吴则礼","text":"今朝何以为公寿。极贵长年公素有。庭阶不乏长芝兰，少翁又是廷臣右。三能粲粲依魁秀。八柱巍巍蟠地厚。皇家卜册万斯年，年光长转洪钧手。我公两器兼文武。谈笑岩廊无治古。经颜绿发已官高，赤儿绣裳今仲父。我欲形容无妙识。颂穆清风须吉甫。望公聊比太山云，岁岁年年天下雨。"}