{"id":"1030067","title":"和苦热喜雨","dynasty":"宋","author":"廖行之","text":"吾闻和阴阳，古人喻调鼎。四时有节适，万类自纾窘。神哉洪钧播，妙自元气涬。寒暑递推迁，日月互光炯。隆冬生流金，酷热启冰井。由来积以渐，其究势莫竞。沿流盍寻源，循踵良自宁。天功果其全，人事或可请。民咨思图易，牛喘戒用猛。于焉贵调燮，持以济炎冷。今年苦烦蒸，六月无息影。晴曦煽赫赫，卒岁忧懔懔。无何阴鸟鸣，恍若商羊骋。浓云泼黛合，飞电与天等。谁为投壶戏，多谢一笑肯。疾雷正昼发，隐隐连夜永。群龙挟雨飞，霶霈浃四境。岂惟苏槁苗，已足润顽矿。欢呼到田稚，扬泊乱池黾。热恼变清凉，造化祇俄顷。如痛乃遽定，若醉而倏醒。人情竞欣欣，我寐独耿耿。帝力今何知，谁其发深省。古来禹稷志，要在饥溺拯。行当岁有秋，岂但禾同颖。群熙正待哺，一饱慰延颈。恩斯宇宙均，泽可天地准。怜渠诧祥瑞，得醉矜酩酊。何人司调元，嗣岁愿多稔。但令风雨时，谁复浪悲哂。"}