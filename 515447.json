{"id":"515447","title":"很石行","dynasty":"明","author":"程敏政","text":"北固山前两拳石，野花茫茫土花碧。大如昂犬三尺强，小似伏羔才一尺。云当汉末风尘红，老瞒势欲吞江东。桓桓帝胄孙讨虏，并坐此石论雌雄。想像时危屏人语，惨澹风云眇蛇鼠。赤壁成功指顾中，石上谁宾复谁主。乌林一捷荆州分，同奖王室收奇勋。小儿奸贪败盟好，舞智蹶我髯将军。汉鼎分明沦异姓，质子封侯甘伪命。可惜棱棱不解言，恨入江声寄馀兴。今逢一统天下王，铁瓮城中开阅场。将军中峙列万垒，此君却在城东方。我来适过城下路，停车摩挲日将暮。欲从故老借图经，为尔临风写长赋。"}