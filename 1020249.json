{"id":"1020249","title":"将赴雪峰示圭上人","dynasty":"宋","author":"释惟一","text":"上人辞我去行脚，我亦早晚行脚去。天涯海角或重逢，钵饭茎齑又相聚。自笑年登六十七，眼昏耳聩脚无力。触事无能只面墙，百千追悔有何益。少壮学道宜加鞭，危亡不顾勇直前。如一人与万人敌，破坚挫锐成万全。放牛归马群务息，好是太平无事日。塞北归鸿截雾飞，江南野水连天碧。"}