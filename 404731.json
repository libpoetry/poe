{"id":"404731","title":"汉宫春·江湾叶园牡丹，用梦窗韵，同季纯、绍周二人","dynasty":"近现代末当代初","author":"袁荣法","text":"琼岛飞来，问人间何世，重见仙姝。临风乍摇麝佩，香动流苏。灵根慧叶，较寻常、色相浑殊。芳露重、宫鬟半亸，檀心堆晕盘盂。姚魏旧家轻俊，背年时莺燕，偷省前娱。新妆倚阑倦起，珠蕊星铺。流霞滟潋，傍瑶台、沉醉春壶。翻念损、绡衣睡醒，夜深欲倩谁扶。"}