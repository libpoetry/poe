{"id":"96139","title":"寄莫万安·天生尤物为民瘵","dynasty":"宋代","author":"赵蕃","text":"天生尤物为民瘵，荔枝奔腾自南海。后来始说闽部采，亦有风人刺丁蔡。嗟哉万安十室邑，橘比江陵梨号蜜。尝闻旧日事苞苴，千数私家公百十。莫侯为令知其然，罢献初从使者先。其余诟病置不问，贫友或乞捐餐钱。忆昨追随秋政热，不但近公如玉雪。别来已忽露为霜，当念相如多病渴。"}