{"id":"578812","title":"秋风三叠辞 其二","dynasty":"明","author":"李龄","text":"秋风瑟瑟兮落叶飘，溪谷瀰漫兮水惊涛。棹兰舟以径渡兮，渊潜龙而腾蛟。兰蕙变以不香兮，江蓠化而为茅。顾金天之肃杀兮，忽坎壈以郁陶。诗戒素餐兮，厥咎焉逃。惧众口之铄金兮，愿处靓而守高。鸿鹄既举兮，孰与游遨。仰明月而独坐兮，聊徜徉以逍遥。惠思君兮，使我心劳。"}