{"id":"1013174","title":"禅人并化主写真求赞 其一","dynasty":"宋","author":"释正觉","text":"云横其肩，雪覆其颠。空空养慧，兀兀忘缘。月射珊瑚兮海发光而不夜，松生琥珀兮根拥膏而有年。性惟平等，道法自然。钤锤之在握，杖拂之当拳。豹雾披梓树之野，龙雷吼桃华之川。云水丛林秋与老成之气韵，溪山草木春曾酝酿于风烟。儿孙之力，学佛祖之家传。针线之关，度龛灯之焰联。向道龙门无宿客，而今龟鹤尽成仙。"}