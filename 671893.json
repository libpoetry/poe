{"id":"671893","title":"期赵生家演来晤","dynasty":"明","author":"凌义渠","text":"莫雨入疏篁，暗泉吐清樾。持兹荅文心，苍寒那可说。唯君十指中，镂成山水窟。清痕刻欲枯，异趣搜将竭。同贺两诗魂，夜深犹未歇。念我识君时，瘦影双突兀。于今复几载，笔尖垂垂掘。谁能饥不愁，忍心事薇蕨。相望十亩间，寒光转荒忽。携尔苦吟身，同寄晚秋月。"}