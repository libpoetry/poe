{"id":"922922","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其七","dynasty":"宋","author":"苏颂","text":"名絓台章冒典刑，圣仁无滥许原情。尹京虽愧四方则，廷尉亦非天下平。三已自知无愠色，一廛归去愿为氓。君恩天地何由报，九死鸿毛比尚轻。"}