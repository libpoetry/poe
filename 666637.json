{"id":"666637","title":"寄题延陵吴长史山居","dynasty":"明","author":"薛蕙","text":"魏苑芙蓉沼，梁台脩竹园。徐陈游上国，枚马托名藩。歌赋从容地，追随优渥言。病来谢宾客，归去卧丘樊。岩穴仍招隐，风尘稍避暄。山疑七里濑，水似武陵源。背渚排江阁，迎峰架石门。波澜生枕席，彩翠落琴尊。鸿宝传遗术，离骚念旧恩。秋风怀帝子，春草忆王孙。胜事几人共，赏心千载存。相思隔云外，挂树屡攀翻。"}