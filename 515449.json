{"id":"515449","title":"饮赵梦麟郎中沧江别墅","dynasty":"明","author":"程敏政","text":"潇洒郎官住京口，天性爱山如爱酒。长浮一斗与山盟，所不爱山如此斗。别墅正据沧江湾，四望宛在丹青间。虹月船空米老去，悠悠世代空尘寰。郎官作诗亦清好，不遇酣歌不挥扫。题遍山坳与水涯，与客江头几倾倒。我登沧江亭，为赋沧江篇，呼童更吸中?泉。临风欲洗双倦目，他时来结山中缘。"}