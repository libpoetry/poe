{"id":"1028189","title":"宿佛日山","dynasty":"宋","author":"楼钥","text":"平生临平山，知诵藕花句。轻帆几来往，山色澹如故。宁知千万峰，中间著佳趣。萧萧苍髯翁，为指花城路。我来春正浓，天寒日将暮。云深钟呗鸣，自喜得胜具。缅怀玉局仙，老笔扫朝雾。玉槊俨相持，珠旒竟何所。惟馀渥洼水，苍龙角牙露。人间翻覆手，烈日变烟雨。俗子眩炎凉，三四错赋芋。道人笑视之，万化随所遇。深坐十笏地，一息了千虑。个中谁得知，幽鸟背人去。"}