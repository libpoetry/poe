{"id":"815493","title":"岳麓书院纪事","dynasty":"清","author":"徐炘","text":"万叠青峰压绿涛，胜游逸兴托同袍。寻山客集春三月，问渡舟摇水一篙。秀毓楚材饶杞梓，词摛艺圃续《风》《骚》。悬知屈宋遗徽在，为触吟情试彩毫。记访烟萝踏紫雯，春山如笑草如薰。源桃红带催花雨，宿麦青连渡水云。静里光阴存太古，风前兰芷吐清芬。下帷知有文星聚，隐隐书声隔竹闻。四壁晴岚护讲堂，璇题照耀影煇煌。人瞻至圣衣冠肃，地托名儒草木香。马氏纱帷春霭霭，唐家玉笋秀行行。宛然触我前尘梦，礼佛横经迄未忘。红尘不到白云根，古佛南朝寺独尊。衡岳送青当户牖，潇湘飞绿上山门。混茫一气同阊阖，兴废千年费讨论。残缺泰和留片石，几番剔藓手亲扪。路转山梯境转幽，无边新绿拥危楼。半房山锁僧寮住，百道泉穿树杪浮。水上难闻仙鹤语，烟中应有羽人游。方壶未必能过此，惜少茅庵结一丘。名齐山岳仰前贤，古迹微茫落照间。青简易迷千载事，苍松犹带六朝烟。难拌柱杖穷云壑，尚抱尘心愧石泉。神往岩头虫鸟篆，待攀绝顶细摩研。小息云房四座春，青山绿酒采兰辰。天开胜地无今古，客到同心忘主宾。好鸟自调弦外韵，修篁替扫槛边尘。诸君此会休轻视，觞咏何曾让昔人。森森群彦尽英髦，倒峡才思郁怒涛。岂有珊瑚搜铁网，漫将金玉饰铅刀。青云鹊起期蓬阆，碧海鹏抟藉羽毛。好假诗书为麴蘖，名山风雨莫辞劳。"}