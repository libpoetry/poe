{"id":"682186","title":"秋怀四首","dynasty":"明","author":"于慎行","text":"露下天空木叶流，满怀萧瑟一登楼。江湖雁影催乡梦，城阙砧声起暮愁。万里风尘燕塞远，千门云月汉宫秋。红颜华发悲生事，金爵铜驼感壮游。极目高空一雁翔，十年萍迹滞天方。芙蓉晓露愁边白，薜荔秋山梦里苍。病似相如聊著赋，鬓如潘岳尚为郎。凭阑此际浑无赖，日晚寒生画角霜。风入疏林月半横，秋声一夜壮心惊。柴桑故自饶归兴，中散由来少宦情。名利百年身易老，文章千古事难成。恩深未报惭明主，苦忆深山桂树生。旧隐林皋几放歌，蓬玄西洞长烟萝。清溪日落鱼梁出，翠嶂天长鸟道过。醉里白云挥袖满，秋来明月倚阑多。不辞便作风尘客，鹤怨猿惊可奈何。"}