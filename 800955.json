{"id":"800955","title":"银塘曲","dynasty":"清","author":"王丹林","text":"宜春小苑楼倚空，绿杨晴扫千丝风。湘帘翠卷暮山色，断霞散作鱼尾红。美人旧事平阳主，十五盈盈学歌舞。罗袜还凌洛水波，锦衾只梦巫山雨。团扇承恩夏日长，晚装闹扫追微凉。玻璃一顷剪空碧，白玉勾阑银作塘。姊妹相怜复相妒，私语凭肩一回顾。文鸳双宿乍惊飞，贴水荷盘泻珠露。"}