{"id":"1051593","title":"阻风","dynasty":"宋","author":"苏辙","text":"大水蔑洲浦，牵挽无复施。我舟恃长风，风止将安为。塌然委积水，坐被弱缆维。市井隔峰岭，食尽行将饥。长啸呼风伯，厄穷岂不知。蓬蓬起东南，旗尾西北驰。所望乃大谬，开门讯舟师。舟师掉头笑，沿溯要有时。溯者不少息，沿者长嗟咨。飘风不终日，急雨常相随。雨止风亦止，条条弄清漪。我言未见信，君行自见之。"}