{"id":"1044669","title":"次韵和正仲燕保宁览辉游崇胜凤台","dynasty":"宋","author":"黄履","text":"霜晨饮保宁，亭午游崇胜。两寺连一岗，相远亦相映。登临目所击，今古坐可證。重轻叹吴鼎，白黑昭晋乘。山空霸气灭，花草埋幽径。松孤不易立，修竹无衰盛。徘徊凤凰台，默默揆所称。虞恩动植被，周道乾坤正。仪韶与鸣岐，如影随形凭。宋文三十年，陈迹俛仰竟。因公肆笔题，发我悲秋兴。鄙哉草间活，起自青衣侦。弱嗣弛严训，元嘉仅澄静。凤兮何德衰，来贻后人订。微干生巨枝，虽有理亦横。非类心必殊，同声始相应。迩来王蜀朝，攻杀日靡定。而彼四灵物，迭出如为佞。因知德未臻，不足称符命。已矣勿复陈，杯中醉贤圣。"}