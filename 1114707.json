{"id":"1114707","title":"再次阿敌韵寄舒大士兼简微首座","dynasty":"宋","author":"李彭","text":"风窗生晚听，雨砌耀宵行。斜柯横吹度，缘阶细草生。片月悬屋角，婵娟有馀情。世味了无取，虚怀浩难盈。欲念山阿人，临崖九秋树。袖手谢鼎来，属袂推不去。兀尔自忘缘，湛然随所遇。称讥汹涛波，渤澥恬喜怒。我亦乐清旷，颇甘去人群。回观荫华轩，澹如秋空云。二桃杀三士，累累荡阴坟。吾庐蔽床席，有托众鸟欣。室迩会面稀，轫发分首别。缅思耐久交，不为翕翕热。祇夜在贝多，有怀时间阅。嚬伸三昩起，燕坐真适悦。吴产微开士，膏肓岩穴深。向来避小草，于今有远心。悬知轩辕律，定非桑濮音。寒藤且高阁，川涂多毒淫。"}