{"id":"689920","title":"卧疾四首","dynasty":"明","author":"张元凯","text":"抱疴卧中园，掩关白日静。坐见凋兰芳，秋风忽凄冷。蹇蹇披羊裘，徙倚望前岭。为爱孤松枝，时时逗云影。与山夙有缘，因病转无欲。僧斋聊卧起，散发何须束。偶采芙蓉花，悠然出林谷。秋风湖上亭，蘼芜飞属玉。行药至山馆，麋鹿相为群。草木吐精华，宛如刺绣纹。微雨日暮歇，南冈生白云。何时拂衣去，长揖沧海君。朱槿日暮凋，玄发秋时落。傲骨何嶙峋，习懒那可药。采彼石上芝，引此林中鹤。一室谁晤言，青山谢康乐。"}