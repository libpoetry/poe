{"id":"993273","title":"答刘原甫寄糟姜","dynasty":"宋","author":"梅尧臣","text":"名国万家城，千畦等封侯。斸当燕去前，腌牙费糟丘。无筋偃王笑，有味三闾羞。寄入翰林席，圣以不撤优。又寄蓬门下，作赋谁肯休。唯我广文舍，免为齑盐仇。刘公汉家裔，才学歆向俦。胸怀饱经史，辨论出九州。曾不奉权贵，但与故人投。赠辛非赠甘，此意当自求。"}