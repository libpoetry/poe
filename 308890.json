{"id":"308890","title":"大圣乐·题霁园","dynasty":"现代","author":"赵熙","text":"黄叶西风，白头遗老，小园身世。算五年、清浅蓬莱，在水一方，除却漏舟何地。对雪自惊尧年鹤，尽城廓、人民清泪里。悲秋气、试横揽八荒，女萝山鬼。前尘莫谈癸巳，问谁是花潭谁栗里。历两朝人事，一般烟雨，何年晴霁。苦信几行龙溪录，剩元子、荒亭堆战史。谈经所，百年后、夏峰苍翠。"}