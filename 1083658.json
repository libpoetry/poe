{"id":"1083658","title":"雪夜行舟骂鬼","dynasty":"宋","author":"史浩","text":"朔风一夜吹寒雪，万里青山变华发。东湖兴尽回扁舟，两岸芦花照天发。篙工拨棹光陆离，一蓑好景渡头归。忽惊波面渐幽晦，问讯归程船复退。空岩有鬼鸣啾啾，鼓楫扬波如部队。须臾夜朗分西东，对岸村墟指顾中。妖氛孽影叱咤散，人家灯火犹朦胧。呜呼山鬼尔何错，灭顶于余奚所作。不能随尔作祸衅，冷炙残杯图咀嚼。我有长笺叩上真，我有健步飞如神。请呼雷公起霹雳，割截汝辈为微尘。鸣呼山鬼听我语，从此逍遥自游止。如斯搅括枉费力，生死由天不由汝。"}