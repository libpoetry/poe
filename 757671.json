{"id":"757671","title":"百字令 孙平叔孝廉招同竹士陪侍淳斋先生为管社之游，归述其胜，三叠前韵","dynasty":"清","author":"王倩","text":"拍天烟水，问何人十筑，遍栽杨柳。险绝独山门两扇，拦住太湖东走。环石为城，诛茅作屋，结构原非偶。此间小隐，折腰肯换升斗。最怜蟹簖连村，菱花拂棹，到处喧鸡狗。大好清风来四面，顿觉凉生双肘。螺髻千层，波涛万倾，把酒同消受。累侬神往，梦醒几度搔首。"}