{"id":"702415","title":"太守似公召升大理少卿因次旧韵奉送四章","dynasty":"明","author":"程敏政","text":"万里长安拱帝居，徵书来是几旬馀。律回小郡星将换，冻极阴崖日渐舒。美政才应苏弊瘵，高情仍不弃迂疏。民怀敢抵宸思切，可得攀留五马车。紫诏光临刺史居，列城山水及波馀。百年公论谁终掩，几处流人梦亦舒。魏阙云深鹓序近，歙州天远雁来疏。九重肯慰东南望，还共渔樵接鹭车。一日徵还棘寺居，到时应及早春馀。底须九命论升黜，再发三章究惨舒。健鹘临风宁偃仰，老松经雪更扶疏。野人正尔思刑措，千载曾叨奉属车。天上归来水竹居，相留曾接笑谈馀。萍踪到我纷初定，柳眼于谁早半舒。岐路事争秋隼疾，同年人似晓星疏。山城落日离亭宴，潦倒深惭下泽车。"}