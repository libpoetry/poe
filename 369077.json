{"id":"369077","title":"秋霁·凉雨初过","dynasty":"清代","author":"杨芳灿","text":"凉雨初过，喜天放新晴，满眼秋色。林响萧骚，池光澹沱，苔痕绿透帘隙。湿云无迹。斜阳影里残虹直。更杳杳，屋角遥岑，微露一螺碧。苍然平楚，暝色催愁，几番巡檐，暗数归翼。望吴天、故园何处，山中猿鹤正相忆。万里云波兰讯隔。凭高目断，有时枨触离心，小楼风外，一声长笛。"}