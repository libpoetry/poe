{"id":"843660","title":"秋河再宴也是园倒叠前韵","dynasty":"清末民国初","author":"许南英","text":"主人邀再饮，几榻净无尘。日涉陶元亮，风流贺季真。群公皆韵友，独我是劳人。犹忆兰亭会，诸王半是亲。当筵无俗客，宾主共徘徊。帘影入纤月，车声响薄雷。武陵偕子隐，函谷有人来。有酒无佳句，余才负酒杯。风景重阳近，楼头望故乡！冷蝉终乏韵，断雁恨分行。绿竹留高节，黄花爱晚香。羡君风雅士，不比世炎凉。岂特宗潢谊，尤深翰墨缘。骐骝嘶冀北，鸾鹤下芝田。晶榻留花气，银铛沸茗烟。归来清不寐，铜漏夜如年。"}