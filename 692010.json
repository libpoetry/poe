{"id":"692010","title":"和子与过访平原道中值雪二首时按察楚中","dynasty":"明","author":"李攀龙","text":"九河风色报褰帷，道入平原雨雪迟。天欲并传梁苑赋，君今试和郢中词。凭陵尺素光犹动，缥缈扁舟兴可知。况值如渑春酒熟，好来投辖未须疑。平原日映北风斜，飞雪偏随刺史车。明月更投公子邑，金门何处侍臣家。绨袍忽自生春色，彩翰纷然拥落花。为报袁安高卧起，齐宫上客有田巴。"}