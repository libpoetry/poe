{"id":"682916","title":"正元前三日习仪朝天宫值雪二首","dynasty":"明","author":"尹台","text":"七校仪陈羽卫闲，惊看晨雪满玄关。光含綵仗翻披外，影度朱衣拜舞间。竞入璇台交御气，真成玉殿引仙班。祈坛报积千田素，定豫天威咫尺颜。绮陌初零暝不分，琳宫向曙益缤纷。旌旄并动飘扬气，佩笏齐沾点缀文。未折瑶华遗远道，空吟玉树感奇芬。愿占改岁豳农兆，休问当年蔡将勋。"}