{"id":"788754","title":"东风第一枝 秋灯","dynasty":"清","author":"杜贵墀","text":"蟋蟀声中，流萤影外，小屏深夜低护。悄然细雨侵时，恰是愁人坐处。遮来翠袖，尚记取、春宵私语。算几度、燕去鸿来，孤馆剔残红缕。花屡卜、酒徒易去，人著梦、纸窗未曙。西风几个黄昏，缺月几家机杼。槐黄过了，又重把、孤檠分付。愧十载、误汝清光，不照绮筵朱户。"}