{"id":"690362","title":"和樊郡守怀韵","dynasty":"明","author":"张弼","text":"一身端为万民忧，百虑千思不尽头。酒薄郡厨春冷淡，烛残铃阁夜迟留。东南海雾侵孤戍，西北边风彻敝裘。万里转输何日了，九峰吟赏几时酬。明时谁敢道时凶，可奈东南杼轴空。捲地饷夫无处避，欺天恶少有时逢。小臣效职曾何补，圣主垂恩信未穷。玉节亭前闻好语，捷书频报贰师功。"}