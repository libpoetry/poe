{"id":"430169","title":"为荫亭题瀛槎重泛图","dynasty":"近现代","author":"黄浚","text":"舶来道始尊，士生愿隆准。又谋服短后，寇臂谓可紾。新说皆戗金，诸天在蛟蜃。吾宗诗中伯，眉宇觉英紧。重溟归再往，俊意逐风引。百川果何归，尾闾果何尽。岂伊活国策，万鼻必一靷。试将无涯嗟，纳此有恨眕。怜君饮文字，痴极世所闵。吾尤居井底，望海哆泯泯。玄黄何时战，大浸荡群惷。相期弄舟狂，怀伤笔自吮。"}