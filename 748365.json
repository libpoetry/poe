{"id":"748365","title":"题太清福晋听雪园","dynasty":"清","author":"李临驯","text":"篆炉烟冻余香袅，银釭蕊结双花小。惊风一夜舞琳琅，金井鸦啼天未晓。太清仙子无俗情，身骑白凤来玉京。静中观色本无色，空里闻声如有声。冰心玉质谁堪拟，化身千亿梅花里。寒宵听雪不知寒，洗尽尘寰筝笛耳。仙人爱雪兼爱梅，雪花正落梅花开。梅耶雪耶两清绝，天与异境供仙才。初如满砌敲琼玉，忽觉打窗闻剥啄。庭中暗想影飞花，帘外频惊声折竹。是时万家宵梦阑，绣衾倚暖薰沈檀。复有华堂列明烛，鸾笙象板听不足。太清仙人心独清，寒声到耳殊分明。图名听雪岂无意，欲唤红楼昏梦醒。纱窗斜受一梳月，冷映梅花清到骨。遥知碧瓦碎琉璃，不用红炉煨榾柮。含章殿，聚星堂。雪霙有色梅有香。梅花争妍雪争洁，静者对之成淡忘。乃知喧寂本无定，了了雪泥痕可证。空中仙乐聒耳鸣，此妙不从音响听。"}