{"id":"1049984","title":"留君仪哀词","dynasty":"宋","author":"郭祥正","text":"怀伊人兮，漳水之湄。爰结好之初兮，予方出乎陷阱之羁縻。彼知予之横罹兮，眷茕茕而弗支。氛侵侵而袭人兮，子独赠我以兰芝。芳芬芬而爽吾衷兮，虽厄穷而弗疑。言涓涓而洗吾耳兮，寂尘听而凄其。炊嘉黍而纳吾腹兮，使朝则忘饥。采薜荔为予之服兮，慨前修之可追。脂吾车而秣吾驷兮，造仙的之幽奇。煮甘溜而茗酌兮，珍盘进乎离支。唱则和兮，迭指摘其醇醨。同底于道兮，遵圣渚为之归。聊容与以卒岁兮，曾弗察乎白驹之骛驰。泊中吉而启行兮，觞桂浆以违离。惕南北之缅邈兮，蹇形影之颓衰。歌激扬而再发兮，泪浪浪以沾衣。马悲鸣而仰顾，仆弛负以增欷。行云住而黯惨，去鸟返而低迷。岁聘介而一至兮，孰敢为之后期。幸再往而再复兮，释予心之思也。忽承讣以踯躅兮，行不知其所之也。嗟若人之蕴美兮，天其夺之速也。蹇松柏之枯折兮，恶植则滋以荣也。考大空之役物兮，必善抟而化之也。将为麟为凤兮，对明世而出也。将为兰为荪兮，芬馨香而荐上帝也。将为江为河以济舟也，将为雨为露而泽物也。将复为人兮，英华于士林也。将为仙为神兮，自适于逍遥之境也。呜呼，以甚塞之怀兮，测乎无涯之眹。以有限之情兮，导乎无穷之悲。呜呼，其有知乎，其无知乎？吾其能久乎，吾将从子于重泉之游乎，吾又何词之哀乎。"}