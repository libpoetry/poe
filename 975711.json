{"id":"975711","title":"归州女","dynasty":"宋","author":"项安世","text":"归州女儿双髻丫，手提酒瓶头戴花。左手持杯右手泻，滩头劝客争邀遮。滩头一船百夫挽，欲上未上头捽沙。呼声半竭力欲尽，粟米一釂胜流霞。腰间五钱岂足惜，钏中十指如春芽。颜行属目百丈纵，三老发怒双槌挝。頩然相顾各分散，顷刻捩柂如轻槎。君不见世间勇怯皆如许，意根一断前无禦。多少功名盖世人，一点依违笑千古。"}