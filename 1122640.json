{"id":"1122640","title":"劝农呈丘帅","dynasty":"宋","author":"洪咨夔","text":"劭耕好语落西畴，父老逢迎笑点头。销甲事农官有术，卖薪沽酒我何忧。黄金深椀频倾倒，白布长衫迭献酬。飒飒雨华随后乘，安排麦陇十分秋。南楼健目略江皋，淅蔌风沙响鬓毛。草色不随壕岸断，柳梢恰与女墙高。碧幢红旆三边帅，羽扇纶巾一世豪。坐上捷书来猎猎，官军破贼战方鏖。"}