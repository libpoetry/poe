{"id":"799042","title":"凤箫吟 和霞庵閒行宝云道中遇雨作。春雨连旬，人方闭户高眠，我独冲寒卖技，不独翘首宝云，如在天上已也","dynasty":"清","author":"杨玉衔","text":"坠檐花、衾寒瓦响，幽人正好偷閒。三杯酣卯酒，茶烟词卷，迭篆碧研丹。街头人踯躅，落钟后、一饭都难。方蹑席抠衣，满身清露斓斑。绵蛮。莺喉乾涸，天教腔润，箫市歌残。耸吟肩瑟缩，还怯衣单。唱莲花落罢，天浆洗、乞钵涎馋。堪自慰，明朝他顾，诗社墦间。"}