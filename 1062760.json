{"id":"1062760","title":"乙未寒食前一日陪姚季一吴和甫登崇德寺阁赋诗以驾言出游以写我忧为韵分得我出二字 其一","dynasty":"宋","author":"赵鼎臣","text":"东风日夜狂，草木困掀簸。墙角数枝红，春事亦到我。平生喜追游，虽老意尚颇。况逢两飞黄，共欲参蹇跛。喟余麋鹿姿，章服强包裹。出门天宇宽，自视觉磊砢。士峻则少通，务达乃多可。悠悠何必然，所得盖么么。不如全其天，旷荡出缰锁。东皋幸可耕，太息愿未果。"}