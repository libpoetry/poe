{"id":"159884","title":"次韵和李公达见寄","dynasty":"宋代","author":"韩维","text":"五分符竹尽吾乡，圣主恩私溢故常。揽辔岂能清北道，支筇时得问西堂。湖边冻柳生春意，月下晴梅动暗香。乘兴可能同一醉，闻君筋力尚坚强。少年初见一经横，籍籍文场蔼俊名。抗志直思追二祖，得官今乃后诸生。赐袍便欲期芳草，贺酒犹能及落英。我亦林泉有归兴，待君吟啸乐升平。"}