{"id":"1123270","title":"潇湘八景 山市晴岚","dynasty":"宋","author":"赵扩","text":"薮泽趁虚人，崇朝宿雨晴。苍崖林影动，老木日华明。野店收烟湿，溪桥流水声。青帘何处是，彷佛听鸡鸣。金碧招提古，高峰最上层。喧风僧入梵，宿雾佛前灯。禅观延空寂，蒲牢忽震凌。黄昏山路险，窘步一枝藤。林表堕金鸦，孤村三两家。晴光明浦溆，红影带蒹葭。傍舍收鱼网，隔溪横钓槎。炊烟未篝火，新月一钩斜。劈箭风帆下，春江不尽流。客来登快阁，天际识归舟。裂眦明千里，观身等一沤。斜阳疏木外，五两不迟留。清泛三湘夜，中舱听雨眠。楚天闻过雁，北馆未归船。浊酒饮无算，青灯冷不烟。对床工觅句，达旦见新编。漂泊楚天长，同群兄弟行。朔风离塞漠，落日下潇湘。古碛多葭菼，平田足稻粱。飞鸣眇空际，布武作文章。白水连天远，吴淞一幅秋。橘洲冰魄满，竹阁桂华留。凫雁不饮啄，鱼龙与拍浮。垂虹寓今夕，清胜庾公楼。朔吹扫氛埃，同云暝不开。千山飞鸟尽，一水溯舟回。波面散铅汞，林梢已泻瑰。怀人留剡棹，野店且新醅。"}