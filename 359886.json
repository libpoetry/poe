{"id":"359886","title":"绮罗香·曲苑花疏","dynasty":"清代","author":"黄钧宰","text":"曲苑花疏，空庭漏静，隐约飞从何处。耿耿孤踪，怎向人丛来去。覆乌云，寂寞湖山，闹黄昏，凄凉风雨。剩星儿，一点微光，夜深能照几多许。疏帘正好，飞过、却被轻轻纨扇，无端兜住。暗里偏明，可惜清辉自露。到深秋，片影谁栖。问前生，夕阳无语。莫思量，废苑扬州，绿杨犹乱舞。"}