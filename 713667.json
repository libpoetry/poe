{"id":"713667","title":"登石门怀慧远尊者","dynasty":"明末清初","author":"屈大均","text":"双峰耸天阙，一水悬神池。积石若朝霞，连林多夕霏。丹溜含清泠，鲜葩吐葳蕤。予偕二三子，来自虎溪湄。矫掌承飞泉，抠衣陟金梯。萧条远公迹，亭阶有留基。怅然增逸兴，方嗟哲人萎。白云开阖际，忽见金仙姿。玉瓶灌甘露，龙策振灵飔。回目流神光，示我青莲枝。挥玄入无朕，俾为万象师。"}