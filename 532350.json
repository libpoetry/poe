{"id":"532350","title":"题全懿堂古诗一首","dynasty":"明","author":"朱浙","text":"全懿高堂渺何许，重湖濛濛隔烟渚。闽山回首白云垂，落日凄凉怆谁语。堂中太母年少时，一念孝诚众推与。雍雍鸣雁新相和，荡荡长天失其侣。阿翁年大阿姑死，只影娉婷儿方乳。众口喧啾太䀨人，细情姑息偏怜汝。两髦一醮真不移，万夫独勇谁能禦。忍为弱草负乾坤，誓作真松挺寒暑。发焦尘镜掩铅华，手裂残灯事机杼。年年草屋閟青阳，夜夜繁霜入白芋。爱儿早不废诗书，惜儿苦不欠箠楚。燃薪照夜眵眼眶，移几就暄遍亭宁。柳家辛劳资熊丸，陶母殷勤事鸡黍。心坚分作未亡身，眼见儿成进士举。直将持此报夫君，笑入黄泉真死所。孤儿追慕无休期，冰檗官箴佩遗矩。朝出倚门暮倚闾，九原路沓空延伫。君不见千载蓼莪诗，令人一读泪如雨。"}