{"id":"1075520","title":"酌六一泉颇怀昔游","dynasty":"宋","author":"周紫芝","text":"孤山屹中流，长堤转湖尾。泯然怀昔游，踊跃尚壮齿。道人引清甘，一掬托分似。重来固依然，岁月今有几。华堂失雄观，缺甃久未理。谁令走蛙黾，投笔便如鬼。龙宫空一炬，狗盗忽四起。佳处不负人，环山自湖水。并游适相契，况我二三子。少留当何之，再来吾老矣。"}