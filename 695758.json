{"id":"695758","title":"午门献俘侍班纪事","dynasty":"明","author":"欧大任","text":"卤簿初齐散晓烟，西山秋色凤楼前。歌成鸣鸟笙镛间，礼定牵羊玉帛先。曾忆肩遗经汉月，今来面缚望胡天。藁街已近蛮夷邸，飞檄仍传过九边。千官侍从肃鹓行，鼓吹麾幢满建章。绝幕策成中执法，请缨生致左贤王。枚皋赋咏能持管，方朔诙谐更上觞。万里誇胡非羽猎，不劳明主幸长杨。"}