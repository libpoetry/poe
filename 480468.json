{"id":"480468","title":"银杯联句","dynasty":"明","author":"朱存理","text":"新成此银杯，亟与佳客饮。咸称量不及，共讶深何甚。蛤唇自妙斲，菊瓣特精锓。器容见弘度，制美出高品。周流爱危擎，传观劳谛审。巨哉真强呼，陶然方觅寝。将酌更濯泉，欲劝先敛衽。莫嫌鱼菜薄，须念风日凛。载浮乃不辞，言归还数禀。酌难壁弃馀，逊若袖翻沈。呈筵已起畏，到口先生噤。子其俟能者，藏诸姑袭锦。"}