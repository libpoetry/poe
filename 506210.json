{"id":"506210","title":"兰岩山绝顶歌","dynasty":"明","author":"周是修","text":"兰岩山高出西极，东南诸峰秀无敌。中有瀑流挂绝壁，建瓴直下三千尺。僵木横溪龙偃卧，怪石夹道虎踞坐。惊风划来惨么么，万壑松声海涛播。跻崖蹑涧俯复仰，洞府?砑豁轩敞。似闻列缺引霹雳，亦多魑魅兼魍魉。黄熊奋奔青兕立，寡鹤哀鸣断猿泣。我行欲息不敢止，凭高望远忧思集。九州四海何茫茫，神禹之迹忽已荒。峨岷秋阴接太华，洞庭倒景摇潇湘。孤云低飞楚甸阔，征鸟竟没吴天长。五台之墟控三峡，之子何时归故国。好在残年十月冬，相逢江上梅花白。"}