{"id":"291999","title":"百字令·戊辰展上巳水上修禊，分韵得伴字","dynasty":"现代","author":"寇梦碧","text":"振衣长啸，把花魂叱起，万枝红绽。天为南溪开霁色，浩翠来迎吟伴。画侠狂杯，词仙醉笔，斗句芙蓉馆。群真献寿，龙潭桑海惊换。堪笑结习千年，骚坛壁垒，多少闲恩怨。且趁两湖晴渌活，好洗吾曹诗眼。风虎云龙，春花秋月，雄秀谁兼擅。今宵何处，梦飞峨髻天半。"}