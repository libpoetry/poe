{"id":"807655","title":"喜迁莺  清明前一日陪史耳翁饮雪持斋头","dynasty":"清","author":"陈维崧","text":"晴帘乍浣。被燕蹴红英，递香窗眼。渐渐溪桥，迢迢杨柳，一半黄轻绿浅。风弄秋千不定，日暖蘼芜何限。春醪熟，嘱东阳愁绪，暂时分遣。早晚。南陌上，绣幰雕轮，依约何时断。千载鱼灯，五侯蜡烛，赢得三春梦短。从古禁烟时候，祇博鸟啼花怨。无聊赖，把粉笺细写，傍人休管。"}