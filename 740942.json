{"id":"740942","title":"检书吟","dynasty":"清","author":"吴贻诚","text":"日出检群书，幽窗送新翠。中怀偶不平，展卷风花坠。西汉尚文章，东汉尚节义。横议遭焚坑，激扬天所忌。出师前后心，侃侃追谟誓。典午快雄谈，南朝工藻缋。宣公奏疏陈，谏果余真味。诗史少陵翁，讴歌纪时事。韩起八代衰，造语开蒙翳。欧阳复曾王，雄豪美孰继。三苏思涌泉，落墨潮海至。道学尊紫阳，韦编尼父志。文山《正气歌》，一字千秋泪。厥后叶宫商，梨园矜纸贵。鸡林帖括佳，假借先民意。枉费子衿才，何殊优孟戏。劳劳读律家，繁赜久师吏。刀笔发奇葩，他年公辅器。吁嗟鲁一儒，可以封经笥。"}