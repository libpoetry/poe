{"id":"1114864","title":"同德麟仲宝过谢公定酌酒赏菊以悲哉秋之为气萧瑟八字探韵各赋二诗仍复相次八韵某分得哉萧二字","dynasty":"宋","author":"李廌","text":"楚女唱桃叶，楚巫歌竹枝。壮士抚长铗，语阑亦兴悲。君看拱把松，中有千岁姿。蕣华不及夕，柯叶漫成篱。葳蕤晚秋菊，芬菲忽齐开。缘阶上古垒，粲若黄金台。搔首念霜发，撷英泛羽杯。颓龄恐能制，寿侯安在哉。白发谙冷暖，苍皮贮阳秋。中年已如此，一饱更何求。把菊悼飞叶，微行遵远流。此非柴桑里，乃有渊明俦。痛饮可一石，宁辞手中卮。挹斗自斟酌，浇胸定为宜。心如虎在圈，事若羊触篱。执鞭吾弗能，放意从所之。青松多陈根，女桑漫柔枝。虚心任寒暑，宁与铁炭期。旨酒有妙致，青山多令姿。醉游卧丘壑，于予复何为。松菊径勿荒，政欲善锄治。参商菅蒯中，高韵自超异。区别虽少勤，宝此吾臭味。勿言大钧中，与彼同一气。霜风陨高木，零落临艾萧。幽芳枝孤秀，华心慰无聊。堂中老元亮，日赋归去谣。杖屦乐三径，为尔甘折腰。风骚本无作，强为忧患出。菊荒思卧陶，江浑叹沉屈。吾观思王诗，复若清庙瑟。斯文幸未坠，且进杯中物。"}