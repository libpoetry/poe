{"id":"779268","title":"凤凰台上忆吹箫 题《帝女花传奇》","dynasty":"清","author":"顾太清","text":"散尽天花，现身为女，韶华十五芳年。奈才闻引凤，又赋离鸾。烽火汹汹朝市，经几许雨僽风僝。最伤心，盈盈弱质，半臂刀瘢。萧然。维摩丈室，辛苦托慈云，一榻相安。奈晨钟暮鼓，春悄秋寒。受尽无边烦恼，消业障、天上人间。方能了、莲台恁时一笑因缘。"}