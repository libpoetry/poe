{"id":"1106521","title":"到胡道士草庵二首","dynasty":"宋","author":"王炎","text":"清风飕飕竹万个，白日寂寂茅三间。春深只有鸟呼梦，地僻略无人叩关。岂但壶中堪避世，也胜图上可游山。出门回首不能住，输与道人閒复閒。绿阴啼鸟户庭幽，解带聊为一夕留。行李未知何日了，转蓬方觉此生浮。市朝役役兔三窟，今古悠悠貉一丘。得似黄冠林下住，何须控鹤上瀛洲。"}