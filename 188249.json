{"id":"188249","title":"念奴娇·寄言天上","dynasty":"宋代","author":"葛长庚","text":"寄言天上，石麒麟、化作人间英物。醉拥诗兵驱笔阵，百万词锋退壁。世事空花，赏心泥絮，一点红炉雪。识时务者，当今惟有俊杰。我本浩气天成，才逢知已，便又清狂发。富贵於我如浮云，且看云生云灭。羊石论交，鹅湖惜别，别恨多於发。共君千里，登楼何患无月。"}