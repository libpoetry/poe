{"id":"678592","title":"送徐照磨从军","dynasty":"明","author":"高逊志","text":"长淮奔流东到海，环疆千里多名都。其风刚劲自古昔，异才挺出无时无。徐君夙负青云器，少年犹睹承平治。操笔尝随骢马行，文史由来曾历试。芜城繁华天下稀，挥金佩玉争光辉。干戈一变莽苍出，君亦逃难吴江湄。故乡怅望归未得，大藩开府先推择。英声洋溢动当时，弹冠再作诸侯客。襟怀绝似南湖清，王事贤劳心靡宁。乱离幸得倅乡郡，欲往岂料边尘惊。闻道元戎飞荐鹗，掀髯应辟青油幕。戎严何必属櫜鞬，等闲谈笑三军却。扶颠实藉英雄材，欲成勋业须时来。嗟余何日去环堵，与君携手黄金台。"}