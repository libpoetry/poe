{"id":"692187","title":"车驾临蒋山于崇祷寺赐高僧斋议设无遮会谩成口号","dynasty":"明","author":"来复","text":"崇禧寺前风日清，銮舆遥迓定钟鸣。山林有道裨王化，天地无私荷圣情。娄约入梁终应诏，惠琳居宋岂贪名。金山重感千年梦，愿济幽灵答治平。祗园花雨晓吹香，手绾袈裟近御床。阙下紫云随雉尾，座间红日动龙光。金盘苏合颁殊域，玉碗醍醐出尚方。稠叠屡承天上供，每惭无德颂陶唐。"}