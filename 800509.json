{"id":"800509","title":"赠赵松一","dynasty":"清","author":"唐孙华","text":"尼父著《春秋》，大义揭星汉。功罪无匿情，是非有定案。作史与论史，宜以经为断。后儒恣穿凿，如丝各棼乱。收夸尔朱功，寿訾武侯短。蜀魏争正闰，岛索互诋谰。冯道善变通，武媚宜郊祼。邪说既纷纭，大道日离畔。矫矫赵夫子，朱墨久研钻。家贫出负米，宾席弄柔翰。《六经》贮巾箱，三史供点窜。上下数千年，一一如珠贯。笔挟董狐直，书过袁豹半。辩如悬河注，目如岩电烂。论准《过秦》核，语陋《美新》谩。示我两卷书，明窗得吟玩。潜德有必彰，奸谀死无逭。南山岂可移，先零何足按。霍若雺雾披，涣若春冰泮。《明史》今未成，授简多疑惮。白头虽有期，青竹何由汗？如君著作才，固宜参史馆。说经常硁硁，陈史亦侃侃。形诸直如笔，千秋事可判。庶禀鲁史程，得随游夏赞。惜哉擅三长，无人置一算。抱书菰芦中，慨然发永叹。"}