{"id":"608393","title":"昨游姑蔑徐氏园见林开先题壁兹过上饶费氏馆见朱贞吉留题凄然有作","dynasty":"明","author":"区大相","text":"登山临水几心伤，问柳寻花亦断肠。已觉姓名成故物，岂知风景在他乡。昔年与子共行乐，金谷名园恣欢谑。只疑英誉早飞扬，忍见高才遂沦落。开先洒翰本清真，贞吉题诗合有神。自从知音无二子，可怜肝胆向何人。忆昨徐园观林字，醉笔淋漓有生气。今朝费馆见朱诗，往往烟霞极奇思。故人笔迹一何多，岁月精灵未耗磨。处处风光留客在，思君不见奈愁何。"}