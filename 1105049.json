{"id":"1105049","title":"题苏武忠节图","dynasty":"宋","author":"文天祥","text":"忽报忠图纪岁华，东风吹泪落天涯。苏卿更有归时国，老相兼无去后家。烈士丧元心不易，达人知命事何嗟。生平爱览忠臣传，不为吾身亦陷车。独伴羝羊海上游，相逢血泪向天流。忠贞已向生前定，老节须从死后休。不死未论生可喜，虽生何恨死堪忧。甘心卖国人何处，曾识苏公义胆不。漠漠愁云海戍迷，十年何事望京师。李陵罪在偷生日，苏武功成未死时。铁石心存无镜变，君臣义重与天期。纵饶夜久胡尘黑，百炼丹心涅不缁。"}