{"id":"676671","title":"酒酣赠王仲回歌","dynasty":"明","author":"王宠","text":"斗牛之墟真陆海，河伯献宝朝元宰。珊瑚火齐光烛天，百年吐翕精灵在。仲回突出尤崛奇，著书拟学樊宗师。殷盘姬诰洞五内，灏灏噩噩搴陆离。阆风浮游拾瑶草，赤水罔象搜玄珠。人文浩荡踵今古，日月环行江海纡。我今濩落抱铅椠，羡尔快斫生蛟螭。酒酣瞠目兀相向，乾端坤倪恍摩荡。荆蛮落照孤怀壮，扬眉击剑歌声上。泰阶奕奕魁三象，石渠虎观排银榜。万里风云歘俯仰，如君岂得终疏放。"}