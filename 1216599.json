{"id":"1216599","title":"懒拙道人苕溪晓望图","dynasty":"元","author":"张翥","text":"忆昔薄游苕之城，溪光近秋山晚晴。连峰接嶂望不极，惟有白云纵复横。渔村无林树墨色，微风忽起菰蒲声。月从太湖东畔出，直射西塞山前明。人家碧玉壶中住，野舫银河天上行。酒酣时起发长啸，水底直遣鱼龙惊。老晖乡亦此盘礴，安知今我非三生。尽搜万象入奇笔，画与诗境俱峥嵘。吾家苕中有茅屋，京尘满鬓难为情。顿令扁舟夜入梦，万顷鸥波归濯缨。"}