{"id":"796662","title":"贺新凉 中秋见有以月为韵者，谩赋","dynasty":"清","author":"顾贞立","text":"长啸问明月。谱江山、谁堪赋就，美人花月。除是沉香人醉后，曾记愁心与月。吟不了、晓风残月。今夜琼楼悬玉镜，有金尊檀板酬佳月。香盈斗，烟笼月。残霞断续关山月。雾迷漫、角声鸿影，寒沙卷月。几处琐窗眉黛敛，几处流黄待月。更几处、纤纤掬月。莫道无云清万里，看悲欢离合千家月。吾长啸，问明月。"}