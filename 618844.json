{"id":"618844","title":"舟憩采石饮谪仙楼","dynasty":"明","author":"周一士","text":"朝乘采石槎，暮招采石月。月堕谪仙楼，光景两殊绝。谪仙之人去何之，月明不减谪仙时。便呼明月与我饮，深杯到手且莫辞。累累马鬣摧芳草，坐对青山人已老。扑面红尘拂地来，万事何如一杯好。金波潋滟流滔滔，曾照当年宫锦袍。此时扶醉见天子，珠玉错落随挥毫。太真力士自贵倨，醉眼俯视如蛴螬。由来圣达遭贝锦，太白自是人中豪。夜郎长流何不可，千驷九鼎真鸿毛。古人今人只如此，斗酒百篇吾与尔。酣歌击楫任波涛，一醉万缘皆已矣。莫问骑鲸事有无，弄月嘲风人未死。诗卷长留天地间，漠漠云山共流水。"}