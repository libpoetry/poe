{"id":"1118034","title":"遣兴二首","dynasty":"宋","author":"陆游","text":"侯印从来非所图，赤丁子亦不容呼。著低怯对新棋敌，量减愁逢旧酒徒。生世岂能常役役，酣歌且复和呜呜。扁舟到处皆吾境，莫问桐江与镜湖。家住城南剡曲傍，门前山色蘸湖光。三朝执戟悲年往，二顷扶犁乐岁穰。名姓已随身共隐，文辞终与道相妨。子孙勉守东皋业，小甑吴粳底样香。"}