{"id":"478550","title":"鸷禽行（弘治癸丑）","dynasty":"明","author":"沈周","text":"东海鸷禽身干小，毛紧骨耸睛皎皎。就赪饱饲十年肉，要与郅都同一考。掌中久矣无鴐鹅，报主但未呈枭剽。壤间鸱鼠坐龌龊，何足当拳乃轻挢。拙鸱以逸待尔劳，竭力睢盱仰张爪。捽头陷目出不备，两点华星光莫晓。呜呼！勇不可恃，志不可盈。拙鸱瞠目笑尔盲，尔鸷不复言功名。"}