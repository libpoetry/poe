{"id":"1135846","title":"五月十四日梅雨始通走笔二十韵","dynasty":"宋末元初","author":"方回","text":"迩日岂无雨，东有西或无。有亦仅鸣瓦，不肯鸣庭除。檐声尚难滴，况望浮沟渠。滂沱靡后继，霹雳空先驱。山田半未莳，莳早青苗枯。切虑旱势迫，莫办暑气苏。去岁当此际，浙乡渺为湖。穷冬六十日，所至雪塞途。无乃天力竭，有如酒家垆。瓮盎夙倾倒，遂绝来者沽。或谓帝有赫，岂忍氓毕屠。久蓄必大泄，勿遽宜少须。邻寺钟鼓晦，顿与常时殊。果即骤倾注，屋漏衣巾濡。平明视荒园，破鞋涉泥途。讵惜葵卉仆，但喜豆叶腴。西溪报桥断，渡舫若小纡。遥想农出野，蓑笠争奔趋。吾虽乏良畴，窘饥意已纾。天下免沟瘠，敢叹瓶无储。"}