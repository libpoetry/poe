{"id":"1115723","title":"雨后田间杂纪五首","dynasty":"宋","author":"杨万里","text":"稻田滴水价千金，溪涧求分不肯分。一雨万畦都水足，却将倾泻作溪浑。田水高低各斗鸣，溪流奔放更驩声。小儿倒撚青梅朵，独立茅檐看客行。行到深村麦更深，放低小轿过桑阴。再三传语春寒道，好为农家惜绿针。晴路无泥亦未埃，野云尽薄不全开。满山都是长松树，无数杨花何处来。正是山花最闹时，浓浓淡淡未离披。映山红与昭亭紫，挽住行人赠一枝。"}