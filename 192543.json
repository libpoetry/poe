{"id":"192543","title":"次范宰韵·在仙白云乡","dynasty":"宋代","author":"李石","text":"在仙白云乡，地与人境异。金卮老翁泉，玉盘秋水芰。谁欤肯下食，三仙入梦寐。一笑谓我言，随处类投畀。蟆颐霜雪山，危步踏森翠。山间多君子，一饭岂易致。诗书宽褐姿，曾何问名位。家传元佑学，口语自妩媚。颇识李夫子，一官若无意。善恶政亦殊，天心各缘类。大哉圣人经，春秋不书瑞。但得好麦禾，风雨烦笔记。屡书不一书，金玉文彩被。物物胡为来，根荄异形气。便欲献天子，明时乞宣示。斯文傥有作，士子歌既醉。我亦采民言，请付图牒吏。"}