{"id":"547119","title":"送业师郑舒轩先生署教海宁同子冲可大二君","dynasty":"明","author":"于慎行","text":"蓟门四月杨花白，丹凤城南送行客。两生击筑酒欲阑，先生默默不尽欢。我今为歌行路难，忆昔振翮闽海滨，才名踔绝无与伦。腹中万卷已成笥，笔底千言若有神。数奇不逢得意荐，赋成谁念马卿贫。十年汉阙泥穿履，几度燕城桂作薪。道傍明珠真按剑，枥上骅骝空绝尘。长歌投袂出门去，江上聊开绛帐春。绛帐青毡殊不恶，东南山水堪游乐。千峰夕翠入讲堂，一枕夜潮浸郡郭。东风桃李色方深，秋雨芙蓉颜自若。天生豪俊岂无心，不合先生长落拓。君不见会稽寒士西入秦，公车不收小吏嗔。偶然怀中探尺绶，黄金系肘意气新。又不见新丰市中贳酒客，寒贱时逢里媪谪。一日忽承内殿宣，青骢蹀躞生颜色。人生得意自有时，世事浮沈那可知。还看独对彤庭问，接迹夔龙集凤池。"}