{"id":"862425","title":"和易岩兄芙蓉吟","dynasty":"宋","author":"王柏","text":"大专肫肫分四气，曜灵西征驾新霁。人间万宝告成时，白帝畴功有良贵。后皇嘉惠放一头，蜺旌鸾毂恣晨游。蜀锦步帐数千里，烂然一抹眼波流。玉容沐露月梳晓，翠袖蹁跹舞微笑。云舒霞卷竞芳秾，照水迎风为谁好。水中木末眩骚人，拒霜宜霜名字新。平生不识春宵暖，甘随青女嫁花神。易岩胸中五千卷，景物驱归句中鍊。赏花不是少年心，见花依旧少年面。石丁作主事难凭，子高那是梦仙瀛。何如醉乡自广大，幕天席地山为屏。诗魂醒处风光转，梅花已筑受降城。"}