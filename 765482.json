{"id":"765482","title":"无闷 鹿潭病痁，谱此以代《七发》","dynasty":"清","author":"杜文澜","text":"长剑当年，敲碎唾壶，豪气都无千古。便黯淡青衫，壮怀如故。酒醒偏怜短鬓，渐镜里、霜痕惊秋絮。家山何在，杜鹃唤彻，不如归去。迟暮。尚羁旅。又赁庑人孤，病愁争主。漫证破情禅，药炉茶杵。我有新篘迟尔，且醉听、檀槽歌金缕。更莫咏、却疟花卿，旧日草堂诗句。"}