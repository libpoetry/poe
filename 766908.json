{"id":"766908","title":"风流子 题吴青来清狂小影","dynasty":"清","author":"俞士彪","text":"思君非一日，今朝也、喜得见清狂。想不写颊毛，偏传阿堵，纵添蝇迹，无玷清扬。更相对，绿杨千万缕，红杏两三行。乍道安仁，未曾傅粉，旋疑荀令，怎不闻香。风流当年少，沉想处应是，暗惜韶光。只怕芳心呕尽，此意谁将。羡绮句初成，堪传金石，彩毫挥处，尽是琳琅。待剪明霞一片，付与青箱。"}