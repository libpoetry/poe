{"id":"843850","title":"柳梢青 偶成二首","dynasty":"清末民国初","author":"许南英","text":"不暖不寒，暮春天气，袖窄衣单。有贤主人，适子之馆、授子之餐。倦时园里盘桓，觅诗句，柳边、竹边。数尽行踪，尝来风味，祗有棉兰。世外神仙，羲皇之世，怀葛之天。流水桃花，与山契合、与水流连。兴来摩达游山，互酬和，珠玉成篇。笋束牛腰，杂参军语，写薛涛笺。"}