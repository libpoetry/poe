{"id":"668520","title":"道出淮泗舟中阅高常侍集有自淇涉黄河十二首因次其韵 其六","dynasty":"明","author":"文徵明","text":"伊昔东山贤，悠然眷迟暮。常恐儿辈觉，悽其损欢趣。富贵草露晞，勋猷春电䳱。云胡不暂息，驰身傍荒戍。潮水绝彭门，扬帆凌北固。何必非故乡，区中本形寓。况此游目馀，平生赏心处。清川渺无穷，青山不知数。客梦落遥天，浮云更盘互。"}