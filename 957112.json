{"id":"957112","title":"秋雷叹","dynasty":"宋","author":"范成大","text":"立秋之雷损万斛，吴侬记此占年谷。汰哉丰隆无藉在，政用此时鸣孛辘。向来夏旱连三月，吁嗟上诉声满屋。讼风未憖复占雷，助魃为妖天更酷。我虽閒寂忝祠史，家请官供尚仓粟。尘甑贫交满目前，卒岁将何救枵腹。但愿吴侬言不验，共割黄云炊白玉。天人远近叵戏论，裨灶安能尸祸福。"}