{"id":"882287","title":"水调歌头 壬寅十月二十四日饮少酒径醉，拥案而寝。中夜酒醒，次其韵，作一篇 其四","dynasty":"宋","author":"吕渭老","text":"心肝皆锦绣，落笔尽云烟。诗狂酒兴，要骑赤鲤上青天。织女回车相劳，指点虚无征路，翻动月明船。举手谢同辈，岂复念渔竿。我平生，心正似，白云闲。衣冠污我，偶逢游戏到人间。常念孤云高妙，若作辘轳俯仰，谁复食君残。拜尘金谷辈，都是卧崇安。"}