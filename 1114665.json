{"id":"1114665","title":"有怀雪堂旧游","dynasty":"宋","author":"李彭","text":"雪堂杨柳三五株，堂里先生万世无。伐树何人成粪土，如闻筑屋复栖乌。柱史秦郎无检幅，笔端真有大夫辞。追怀耆旧谁能继，况复赏音黄绢碑。张侯赡蔚气如虹，字字追还西汉风。歆向俱为泉下士，辞林正派绝流通。陈子真成病乘黄，圜丘一仆殆堪伤。苦吟幽语多奇涩，未免人讥急就章。柯陂潘子骨已冷，文采风流付陆云。不见十年应好在，酒浇边腹贮皇坟。珍重何家大小山，高文丽赋敌扬班。书来慰藉江头别，想见园林人外闲。"}