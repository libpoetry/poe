{"id":"1042194","title":"题幽州图","dynasty":"宋","author":"刘敞","text":"代北屯兵盛，渔阳突骑精。弃捐看异域，感激问苍生。尚识榆关路，仍存汉郡名。可怜成反拒，未见请横行。先帝曾亲伐，斯人昔徯征。大功危一跌，遗恨似平城。往者干戈役，因之玉帛盟。权宜缓中国，苟且就升平。名号于今错，恩威自此轻。奈何卑圣主，岂不负宗祊。事有违经合，功难与浴评。复雠宜百世，刷耻望诸卿。封畛唐虞旧，氛祲渤碣清。遗黎出涂炭，故老见簪缨。寒谷青阳及，幽都日月明。此怀如万一，高揖谢纵横。"}