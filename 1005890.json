{"id":"1005890","title":"梅花石吟","dynasty":"宋","author":"舒岳祥","text":"梅花树下梅花石，花作玉痕石铁色。黄筌粉本花光枝，风吹数片尤奇特。何年处士横斜句，影落寒溪印苔碛。又疑飞自罗浮来，花仙谪堕投苍璧。或是天星下陨时，打著梅梢灭不得。若非曾支织女机，机上花纹相照射。定是荆和泣玉时，泪入璞间馀点滴。不然越女昔浣纱，指痕印粉难揩拭。荒唐诡幻不可穷，我自稽经探根极。傅岩人去实和羹，花落空岩馀此迹。花开花落几春风，弃捐墙角真堪惜。携向檐前洗濯看，相对无言三太息。"}