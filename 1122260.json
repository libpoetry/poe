{"id":"1122260","title":"次韵龙仁夫种菊二首","dynasty":"宋","author":"俞德邻","text":"忧来感人心，把菊行东篱。悠然南山句，忆此删后诗。诗亡绝遗响，菊在馀幽姿。麟洲有达士，与菊心相期。左揖隆中老，右揖绵上推。汎此忘忧物，聊以供吾私。真乐未易识，胜事空自知。金风摵摵鸣，金英粲粲垂。我欲从子醉，不羡高阳池。焉知义熙后，此会非今时。种菊东篱下，菊密荒疏篱。掇英浥坠露，想像渊明诗。猗嗟子龙子，磊落山林姿。钦翘二三客，异郡同襟期。而我何为者，俛首供丁推。宁复饮我酒，欢饫均嬿私。乃知意气合，岂计新相知。蹇予久衰曳，素发飒已垂。何能借九翮，一朝奋天池。但当对菊饮，与君赓醉时。"}