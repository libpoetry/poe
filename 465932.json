{"id":"465932","title":"壬戌元日写怀二首","dynasty":"当代","author":"余菊庵","text":"破晓家家斋供神，索居谁共度良辰。拥衾细味童年乐，爆竹惊回好梦频。否遇应随残岁逝，春临且领物华新。昔时豪兴消沉久，尚喜承平及此身。禧柬纷颁丽句裁，春光满目老怀开。水仙婀娜擎金盏，彩纸缤纷散绿苔。随俗迎年聊尔耳，呕心觅句为何哉。小楼独赏静中趣，窗外朝阳送暖来。"}