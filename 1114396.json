{"id":"1114396","title":"赠子常二首","dynasty":"宋","author":"李昭玘","text":"幽兰一曲思无涯，炊熟黄粱日已斜。闭户终年心似水，读书万卷眼生花。汗流不舍浯溪刻，粮绝犹须北苑芽。束帛不来人已老，只将清白付吾家。本无机械亦非愚，自信沈冥与世疏。一段画图冬卧雪，平生乐事日翻书。田园无暇供馀税，风雨何堪卷敝庐。笑杀贵人门下客，不逢此老曳长裾。"}