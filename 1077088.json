{"id":"1077088","title":"用韵赋梅花三首 其一","dynasty":"宋","author":"李纲","text":"寒梅几树开前村，靓妆绰约归仙魂。横斜影落石溪浅，皓洁色洗烟岚昏。幽香暗动松竹径，清格自羞桃李园。穷冬万里霜雪积，独得一点阳和温。冰姿最宜夜月白，玉彩更炫朝霞暾。明妃失意去朔漠，阿娇无宠扃长门。芳容寂寂谁复顾，雅意耿耿今何言。天涯相对且相乐，为尔吸尽黄金樽。"}