{"id":"1216576","title":"安童都事字鼎新号太虚徵余赋之集贤院","dynasty":"元","author":"张翥","text":"太虚本无象，何有倪与端。至理妙自然，万化孰控抟。天地亦一物，而在虚空间。所以豪杰士，不受世网干。脱迹形气表，出入凌汗漫。鸾鹄为我导，云飙作之翰。仰扳霄衢辔，俯濯龙池澜。绿文粲瑶轨，高咏瀛洲山。冥心合玄想，坐以空洞观。琳腴荐朝食，紫金咀神丹。无待无穷外，浩然与之还。"}