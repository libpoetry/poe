{"id":"643311","title":"余辞老还家作中秋见月歌一章留别张公子","dynasty":"明","author":"胡奎","text":"我行钟陵道，五见中秋月。明月流中天，既圆还复缺。月圆月缺可奈何，今年照见病维摩。举头见月发，大笑白发较比来时多。来时黑发今尽白，玉兔有丹医不得。百年三万六千朝，愿照年年好颜色。张公子，留侯孙，临风共尔倾一樽。今古乾坤有清气，此趣勿与它人论。明当载月东吴去，挂在海门山顶树。唯有相思一寸心，夜夜莫忘看月处。"}