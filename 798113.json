{"id":"798113","title":"小诺皋  夏雨","dynasty":"清","author":"陈维崧","text":"密洒修梧，轻敲疏竹，一雨碧天如此。正日长亭院无憀，羁人徙倚。满目烟潭草阁，多少红兰白芷。更明珠、泻向荷钱容裔。极浦沈沈，前汀瀰瀰。又小楼、玉箫和雨。吹入愁人心里。无限事，思量起。此际凭阑，几回推枕，总是故园千里。忘不了、冰簟生寒，玉钗著水。风景而今依旧，无奈鬓丝不似。拚流落、楚尾吴头而已。今夜楼中，明朝篷底，便潇湘、宋玉悲秋，未必此情堪比。天欲暮，雨不止。"}