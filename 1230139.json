{"id":"1230139","title":"望玉笥山弗克登览留诗万年宫","dynasty":"元","author":"聂古柏","text":"西南山水窟，玉笥号奇绝。群岫来坡陀，孤峰立撑嵲。邃洞烟萝青，危涧幽泉咽。正是南昌尉，于兹悟仙诀。一览快心目，洗涤中肠热。嗟余敢告劳，驰驱待环辙。五月登武夷，清流清且冽。扁舟九曲中，两崖千尺铁。岁暮复何之，清江夜飞雪。山灵似笑我，身世若羁绁。愿言解尘缨，林泉养吾拙。"}