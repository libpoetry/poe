{"id":"285943","title":"换巢鸾凤·客里欢娱","dynasty":"清代","author":"李慈铭","text":"客里欢娱，恁萦情锦瑟，旧恨明珠。雷塘春去尽，霞峤月来孤。金筝吹换小单于。劝人眼前，相依玉壶。银河浅，问几日、鹊桥偷渡。延伫，灯几炷。车转细雷，人带黄梅雨。钿扇风轻，练裙香并，消受垂帘低语。争道秦青旧风流，泥人无恙灵和树。应猜防，屧声来、莺燕知处。"}