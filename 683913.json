{"id":"683913","title":"哭敬美弟二十四首","dynasty":"明","author":"王世贞","text":"一口空龈两鬓星，可能知己不凋零。那堪此夜山阳笛，吹到原头病鹡鸰。偷得余生能几时，不须肠断为分离。唯愁业识难凭据，枉向泉台无会期。一讣惊传渐已真，但来相慰各沾巾。谁能洗却关情话，祗道乾坤无此人。当时奉讳十年强，何夕何曾不对床。但落人间成聚散，更堪天地两茫茫。久将情字付庄周，有泪何曾汗漫流。今日泪来禁不得，始知真痛在心头。端坐能抛火宅身，共言前路不迷津。惟怜忍位无无着，那可翛然送世亲。澹圃烟波似辋川，薋园花木小平泉。而今总是销魂地，断送余生蜡屐缘。新诗十卷写初成，滴泪和丹字字评。唤作家鸡应不分，风神多自济南生。初从六季仿先秦，晚节成风妙斲轮。若使余年天假后，老夫甘作卫夫人。容易金门四挂冠，不言田里起家难。前头正是云霄路，收拾雄心付盖棺。尚忆当年废蓼莪，凄然吊影两湘累。那知白日回光处，已傍崦嵫奈尔何。子猷当日痛人琴，刚是乾坤死别心。若使弹成山水调，更应肠断为知音。尚书阡柏紫云屯，新奉君王表墓门。莫较生前供养日，九泉先得侍晨昏。谈玄未竟又谈禅，似净身心未了缘。何事又添名理障，病中犹着望崖编。晨朝煮粥啖饥贫，夕向寒林施鬼神。岂是好生非帝意，不教留却善缘人。支分身后析秋毫，尔自从容见似劳。惭愧老夫临去日，一抔黄土听儿曹。晨晡一哭泪全枯，泪到枯时气稍苏。无奈陡然冲念发，数声天际雁行孤。一病经年百感侵，到头方验道根深。银台化佛空劳至，不解无生忍处寻。长将勇退抑飞腾，火色鸢肩未可凭。别有数行家国泪，宋文皇帝语王弘。欲将何物拟传真，遗墨纵横妙绝伦。不展如何便忘却，展来一字一伤神。当时得御李龙门，爱尔长呼小陆云。今日人间留不得，可应相替一修文。闽海诸生雅并奇，山摧斗折为君悲。那知匹练吴门马，发白颜公在此时。遗书一字不关情，相度须宏士气平。纵美兹言谁为达，阿兄无意问燕京。四十金绯已叹迟，腰章一纪未全移。莫言卿少年仍老，得老于今也不悲。"}