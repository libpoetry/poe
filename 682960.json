{"id":"682960","title":"述怀二首再寄整翁先生","dynasty":"明","author":"尹台","text":"弱龄慕遐游，五岳志窥寻。出门阻长道，川莽悲遥深。西昌有灵峤，天柱郁高岑。仙级迩可拾，阡术无崎嵚。士有尚千古，旷世怀孤心。如何远近企，景行不在今。絺绤抱悽其，缁衣感微吟。愿因赤羽驭，寄扣朱弦音。忆昨东园春，桃李竞芳媚。灼灼扬光华，百卉避妍丽。盛时苦不常，风霜倏中瘁。君看繁艳枝，一朝叹零坠。南山有松柏，托根何崷崒。劲立千寻冈，孑然绝比类。洛阳缺中梁，匠石空仰视。丹碧焕桷榱，巨材安可致。"}