{"id":"1119744","title":"行春辞三首","dynasty":"宋","author":"陈造","text":"白沙兮青莎，徐予车兮坡陀。黮屯云兮阁雨，沸后海兮起波。纷稚绿与小红，媚丰润兮靓嘉。声禽鸟之啾唶，偕人语兮相和。惊鸡蜚而跳犊兮，俨倦憩之人家。玩岁华之俛仰兮，复躞蹑而此过。彼何人兮骈首，争指似兮笑哗。铿有声兮长谣，疑其赓蔿于之歌。讼牒兮纠纷，榜檛兮未全闲。色不形兮意孚，每厚颜于曩贤。揖父兄兮使前，尚笑语之怡然。道菽粟兮卒岁，审里闾之相安。食三釜兮裤襦，悼单枵于昔年。我酒旨而肴可茹兮，属餍兮共此柈觞。一行而三谢兮，起且坐而諠繁。归目送而扶路兮，予亦倦踞而假僧毡。懑官曹兮缚虎，拥簿领以昏愦。窃逍遥于数刻，傥淟汩于终岁。倚僧垣睨鸿影兮，涤胸尘而一快。饭云子而泛乳兮，引吟兴之未沬。吾西道之主人兮，有老禅之晤对。愈双矑之月净兮，馆授予而已再。顽予姿之麇鹿兮，合岩栖而钓濑。恍泉石之入眼兮，浩归怀之自倍。计三径之可具兮，顾二顷之犹在。明年其饯西归兮，将家渔舟老牛背也。"}