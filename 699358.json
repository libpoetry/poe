{"id":"699358","title":"游章台寺和小修韵","dynasty":"明","author":"袁宏道","text":"飞尘冷冷消，人语隔烟遥。雨洗青畦道，风薰白芷苗。竹深存废碣，僧老话前朝。霸业荒残尽，虚名只细腰。碧水蠲忙去，红葩引笑开。兔葵伤故国，狐粉啸空台。古屋晴生菌，深房昼锁苔。松音与梵响，一洗大夫哀。云捲三分地，尘飞六国王。自然归灭劫，不必问巫阳。古叠荒遗搆，澄波照冷篁。廿年双屈指，头白话儿郎。碧渚新琅玕，入门碎影寒。么弦将水听，青黛作烟看。且乐时花艳，休悲故垄残。南威他自美，兴废岂相干。"}