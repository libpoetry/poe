{"id":"730014","title":"闻戒篇 其一","dynasty":"清","author":"俞樾","text":"冲飙海外起，宿乌林中飞。吾家环堵室，无事不启扉。昨闻海氛恶，出门问是非。是时天戒寒，雨后日色微。传呼县官来，父老迎旌旗。官言寇甚急，一方如病痱。止可守乡里，去此将何依。尔曹各努力，学著短后衣。呜呼三镇兵，甲冑老生虮。一朝尽败没，火伴归者稀。吾民素恇怯，岂足张兵威。"}