{"id":"423111","title":"琵琶仙 昆明大观楼","dynasty":"近现代","author":"詹安泰","text":"欺鬓东风，又吹醒、旧日天涯游乐。双桨轻拨萍光，阑干影斜落。凝望处、空濛翠湿，恋波镜、野云飞弱。绿柳腰柔，珍禽语滑，芳步幽约。记曾共、听曲楼头，看争解香囊水中濯。空剩一丝残泪，付当前眉萼。休问讯、云今雨古，料客程、后夜如昨。已恁伤别伤春，好怀谁著。"}