{"id":"1126467","title":"哭孙明复殿丞三首","dynasty":"宋","author":"梅尧臣","text":"鲁国先生殁，夷门吉士哀。因谗君席远，时赙帝恩该。寂寞蒿宫启，悠扬茜旐回。昔贤皆不免，松下作寒灰。旧业居东岱，中年谒紫庭。要涂无往迹，至死守残经。诏许求遗稿，朋邻与葬铭。世人无怪我，涕泪为之零。自古春秋学，皆知不可过。生前恩礼少，殁后荐章多。妻子将焉托，田园有几何。汶阳秋树里，黄鸟谩听歌。"}