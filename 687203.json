{"id":"687203","title":"休宁汊口十咏 旗山","dynasty":"明","author":"孙一元","text":"有美神明地，青山旗势开。连村看世胄，继代有贤才。赤羽迎云出，翠华拂日来。人家读书处，高下见松梅。平野山根出，形如一鼓横。何人费修琢，真宰自生成。苔剥青犹好，云深湿不鸣。太平有乐部，还拟献承明。山势南来远，笔峰独不群。烟岚晴露颖，草木碧成文。人物千年秀，道源百世闻。夕阳重回首，高望入寒云。一带岭横起，浑如砚琢成。咸池清露滴，仙掌黑云生。元气天应结，人文世久明。诛茅山麓下，闭户著陶泓。谷口日升处，云开万里辉。遥看峰影出，渐觉露华稀。地煖禽声乐，泉甘草木肥。端明种松处，百万已成围。落日溪光净，閒来坐石矶。因看异人迹，犹见紫云飞。岸坼枫根出，沙寒石发稀。怀贤增感慨，回首意都违。蜿蜒山脉好，神物欲飞翔。乱石苍鳞动，千松翠鬣长。地形接闽越，人物自梁唐。山脚遗祠在，题诗仰末光。闻道东林竹，当年有凤鸣。湿云吹不散，凉月乱还明。疏见晚山色，遥连茅舍清。岂无逸士驾，载酒寄高情。休阳万山里，民物义相敦。耕凿犹前古，诗书自一村。应看风俗厚，尚有典刑存。遗训追先哲，年来德业温。续代开吟社，佳时剩一游。思奇山改色，兴到鸟深愁。大雅声犹在，黄初派尚留。太平风物好，有句颂皇猷。"}