{"id":"287239","title":"大酺·社园饯春","dynasty":"现代","author":"夏孙桐","text":"又牡丹阑，酴醾到、花底清尊相属。春光留不住，尽临岐珍重，坠欢金谷。燕蹴英飞，莺呼客醉，何减当筵丝竹。东风多情甚，护残红一半，艳娇香足。奈禅榻閒心，锦城芳事，暗生枨触。春归休怨速。送春句、还许年年续。且试问、玄都新树。凝碧荒波，几乘除、望中华屋。一片苍茫感，频伫立、夕阳栏角。渐零落，贞元曲。弦涩孤调，空和啼鹃声促。梦余漫题小录。"}