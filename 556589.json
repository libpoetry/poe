{"id":"556589","title":"五子诗 其四 徐子与","dynasty":"明","author":"李攀龙","text":"徐生一何俊，本自青云姿。十年住天目，含意多素辞。既闻风雅音，三叹文在兹。眄睐生荣名，徙倚即前绥。念为理清曲，高言倡者谁。踯躅流俗间，携手不相疑。时髦满要路，各谓中心私。世人岂同愿，吾道欲委蛇。黄金买大药，朱颜庶可持。物理率如此，和光难独窥。"}