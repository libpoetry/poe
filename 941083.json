{"id":"941083","title":"安溪送泉倅","dynasty":"宋","author":"陈宓","text":"平生顺天命，渴饮与饥饭。不能便利趋，俛首榷商贩。随群谒上官，言语但朴愿。岂知事迎合，宛转若藤蔓。秉心实无它，世俗乃憎怨。岂期筮仕初，邂逅适素愿。明公行都来，郡政毕已逮。不惟辱宽假，时亦蒙诱劝。王事有期程，后我念迟钝。公今趋天朝，尚我坐尘坌。感恩顾未报，送别益增恨。伟哉佐此邦，声名不前逊。专城亦数月，蒙福数十万。清介持一律，冰玉不可溷。从来士大夫，德劭才或困。岂如明公贤，全美难悉论。行看庙堂上，相先以名献。斐然作诗歌，聊写意缱绻。"}