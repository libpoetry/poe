{"id":"577214","title":"拱秀堂为李安御史作","dynasty":"明","author":"陈琏","text":"浮梁田西多好山，峰峦矗立青云端。宪台李君世居此，长溪叠嶂相回环。修筠绕屋琅玕润，落花满径苔钱斑。四时秀色恒在目，终日自喜钩帘看。蛾黛横空山色媚，翠涛度壑松声寒。有时读书不出户，六籍穷讨饥忘餐。胸中文章粲星斗，笔下词藻生波澜。一从擢科官执法，绣衣白简光朝班。信知地灵产人杰，岂但泉石堪盘桓。故山猿鹤好相候，承恩衣锦行当还。"}