{"id":"996908","title":"定交诗二首效鲍明远体呈晁无咎 其一","dynasty":"宋","author":"黄庭坚","text":"建酉金为政，摇落草木衰。除瓜陇亩净，邵平无米炊。满家色藜藿，诗书不赒饥。平生晁公子，正用此时来。定交无一物，秋月以为期。执持荆山璧，要我雕琢之。破斧不能柯，况乃玉无疵。危冠论百揆，备乐奏四时。成功彼有命，用舍君自知。收身渺江湖，岁晚白鸟嬉。开径蒲苇中，倚锄望君归。闭塞乃非道，不才当尔为。"}