{"id":"686889","title":"湘南杂咏三首","dynasty":"明","author":"刘三吾","text":"大厦原非一木支，诸贤坐失有为时。不缘天上云龙会，谁解湘南?蚌持？垂翅夕阳鸿去远，游神华表鹤归迟。争如沤鹭忘机好，依旧无心在水湄。遣使频年赴帝京，名为计事岂真情。鄂垣仅有湘南地，朝野犹夸纸上兵。诸镇一如唐末岁，孤忠谁是李长城？山河依旧天如水，愁听寒鸦日暮声。于阗几载洮阳上，临难方图籍寇兵。但说调鹰饥可食，宁知养虎患非轻。涂穷反噬三湘地，风靡长驱八桂城。常武不歌天亦老，琵琶又作过船声。"}