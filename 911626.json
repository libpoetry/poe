{"id":"911626","title":"七夕歌","dynasty":"宋","author":"杜范","text":"象纬昭垂各度躔，牛女之说从何年。博物有志张茂先，客槎亲见织与牵。坐令千载习缪传，遂将浊欲秽清玄。诗史实录百世贤，亦以俚语形歌篇。君不见昭阳夜静玉栏边，谁知渔阳万骑横戈鋋。何如凤箫缥缈缑山巅，举手辞世乘云軿。我欲浩歌痛饮秋风前，仰视星斗奕奕纷罗骈。安得壮士横笛一声吹上彻九天。"}