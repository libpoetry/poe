{"id":"669415","title":"咏史乐府二首 其二 拥彗行","dynasty":"明","author":"陆粲","text":"汉困楚，阿翁忍死登高俎。楚和汉，阿翁归来依旧战。吁嗟翁归方立炎汉基，三年为虏生无几。功成不记翁危辱，但记曾嗔无赖儿。泗上亭长作帝王，宫中老翁犹布衣。翁生不知皇帝贵，家令一言翁始畏。儿来朝，翁拥彗。须臾趣诏尊上皇，家令归来金满床。昔为田舍公，今为天子父，拥彗一迎真有助。呜呼拥彗行何足嗤，犹胜当年俎上时。"}