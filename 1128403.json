{"id":"1128403","title":"水调歌头 自述","dynasty":"宋","author":"葛长庚","text":"金液还丹诀，无中养就儿。别无他术，只要神水入华池。采取天真铅汞，片晌自然交媾，一点紫金脂。十月周天火，玉鼎产琼芝。你休痴，今说破，莫生疑。乾坤运用，大都不过坎和离。石里缘何怀玉，因甚珠藏蚌腹，借此显天机。何况妙中妙，未易与君知。苦苦谁知苦，难难也是难。寻思访道，不知行过几重山。吃尽风僝雨僽，那见霜凝雪冻，饥了又添寒。满眼无人问，何处扣玄关。好因缘，传口诀，炼金丹。街头巷尾，无言暗地自生欢。虽是蓬头垢面，今已九旬来地，尚且是童颜。未下飞升诏，且受这清闲。"}