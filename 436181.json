{"id":"436181","title":"苏氏承颜堂","dynasty":"金末元初","author":"段成己","text":"登仙不羡飞双凫，宰官不乐纡金珠。行年四十著綵服，悲啼效作儿声呱。丈夫岂无四方志，倚闾望望心何如。家国无事寿觞举，慈颜得酒增和舒。客来草具对客食，杀鸡奉母其贤乎。荣华富贵固所愿，有子能尽如君谟。至诚不动古未有，悦亲自得神明扶。茁哉冬生孟林笋，圉焉日出姜泉鱼。古来孝感有如此，今人盖以古为模。尝闻古有色难戒，爱深容色何愉愉。诗成不觉涕泪俱，尔有母遗伤独无。他年谁作孝友传，请录吾语为君书。"}