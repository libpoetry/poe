{"id":"205265","title":"荀彧·曹公初见奇","dynasty":"宋代","author":"卫宗武","text":"曹公初见奇，直以子房许。制胜算无遗，斃袁而诛吕。意见稍有乖，几欲置鼎俎。朝端存正论，九锡胡不取。本安固难依，奸雄恶可辅。初年歼击德宜，继又族文举。嗜杀其如斯，大夫可以去。见几奚不早，一死昧所处。既不为夷齐，又不为伊吕。徒抱忠贞心，遗憾亘千古。"}