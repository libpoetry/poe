{"id":"691501","title":"和陶诗 和郭主簿二首","dynasty":"明","author":"李贤（原德","text":"长夏罕人事，移榻坐柳阴。清风时复来，为我涤烦襟。因之步幽径，呼童携素琴。雅怀当如何，在古亦若今。留侯善藏用，高风吾所钦。床头酒已熟，与子且共斟。古来豪杰士，几人遇知音。爱此林泉居，吾已投吾簪。怀君对明月，情同江水深。辞官非乐隐，所惜在名节。爱子襟怀清，有若秋水澈。我居有松菊，贞秀两奇绝。严霜萎草木，二物挺相别。卓哉岁寒姿，彷佛类豪杰。劲气自莫摧，非有长生诀。感此谐我心，开樽对明月。"}