{"id":"761295","title":"秋霁 嘉誉吴蜀乡南湖秋帆画卷","dynasty":"清","author":"谭献","text":"宵簟微凉，望向晓汀洲，晚柳颜色。载酒游踪，读骚心事，远天雁程萧瑟。渡头雨歇。绕船一片残荷碧。有影拂蘋棹、水楼娇燕已如客。还念绮岁，未折连枝，秀盈南湖，题句清绝。涴霞林、馀飔送响，随流商调向人咽。横笛短箫浑寂寂。便讨春去，一样薄醉孤吟，弄芳盟誓，祓愁将息。"}