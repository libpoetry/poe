{"id":"1111251","title":"题廨舍壁二首","dynasty":"宋","author":"许及之","text":"明时有何遗，亦复许掇拾。大言得面陈，小言可封入。有时效疏愚，岂是当务急。每蒙天下施，听之恐不及。退思自生惭，黄卷常在执。旧田虽甚芜，新井尚可汲。勉哉竞斯辰，万一如有立。本不事矰弋，未免执矢疑。客来非不多，益友每远之。薰风时一顾，素抱谁与期。久要竹居叟，谈诗能解颐。两颊贮微笑，径造观我私。请解褦襶衣，相与举近诗。"}