{"id":"640065","title":"书泣麟图后","dynasty":"明","author":"汪广洋","text":"麒麟素不出，出则世道寅。世道久不寅，尔出胡不辰。尔出胡不辰，吁嗟乎麒麟。麒麟果何物，允矣兽之仁。天性实赋予，信靡豢与驯。有角罔扺物，抵物物不陨。有趾罔践物，践物物亦伸。牛羊匪尔类，麋鹿匪尔邻。谁俾脱於野，大駴鲁野民。野民疑为怪，不以尔为珍。苦罹物所戕，弃捐道路尘。皇皇宣尼父，道逢古城堙。城堙天四垂，苍茫愁杀人。徘徊念独往，凄风吹日曛。扪心静踌蹰，恸哭非尔闻。野民反贻诮，孰与究其因。吁嗟麟之厄，此道何由信。夫何姬辙东，王纲日以沦。春秋二百年，托之南面尊。辞严慎予夺，勖哉万世驯。乱臣及贼子，趼足走逡巡。不有宣尼父，谁将息纷纭。吁嗟麟之死，此道何复云。嘅念周室初，君圣臣亦贤。凤鸟下千仞，皇风荡极垠。驺虞美庶物，品类实蕃殷。囿以道义方，培以仁义根。斯民幸弗坠，愈久愈不泯。迨兹日益远，世道遂莫振。所以宣尼父，感叹难为言。披图百拜馀，识此眉目真。靡敢事绮丽，聊以慰斯文。"}