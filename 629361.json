{"id":"629361","title":"崇祯庚午九月十九日为陈母八十佳辰其长君子含命某执笔而颂之","dynasty":"明","author":"曾曰唯","text":"崇祯三年秋，九日风色美。陈子呼我来，烂醉黄花里。语我十日后，介眉酒方酾。吾母若母同，我觞子志喜。曾子闻斯言，感心怀有此。小人有老母，萱庐借湫市。鳏子母下厨，小灶缺爨婢。幼女十三四，未能辨旨否。六十拟称觞，母也徒劳只。是以花甲周，今春废斯礼。陈子与我同，稍能具滫瀡。多我屋一椽，有妇堪酌醴。觞客老瓦盆，伏雌当执豕。松石图一笺，为寿言一纸。登堂称觥者，二三穷知己。贱贫寿其亲，聊复如是耳。富贵不可期，今有其具矣。岂有我辈人，长贫贱而已。我闻大春秋，八十一岁比。八十谓之耋，大年曰童子。无嗟为寿迟，为寿自今始。俟子九鼎养，记年方屈指。"}