{"id":"1132798","title":"母子别","dynasty":"宋末元初","author":"于石","text":"客游严陵道，中路哭者谁。哀哀母子别，云是夫弃妻。百年结欢爱，一旦生别离。妾去何足怜，怜此乳下儿。哌哌未能语，弃去良可悲。儿啼苦恋母，母闻转悲凄。欲语别离苦，孩提尔何知。徒能抚汝顶，相顾空泪垂。夫妇义已绝，母子恩亦亏。尔饥谁与哺，尔寒谁与衣。明年尔学行，谁与相提携。人言无母怜，有父尚可依。尔父忍弃我，弃汝将如遗。去去两相失，相见未有期。娟娟秀眉目，梦寐或见之。夜静涧声咽，犹似闻儿啼。"}