{"id":"733880","title":"巍山顶上","dynasty":"清","author":"王又旦","text":"陟巘得石林，竦处如步障。藉草肆遐瞩，势挟秋云壮。初日出大河，空翠非一状。三岭自北来，罗列森仪仗。远色际高天，颢气四奔放。开山起何年，鬼工劳意匠。忆昔出城游，驻马看青嶂。霁华静松栝，石角争背向。及此凌苍崖，深荷山灵贶。遥知道傍人，视我烟霄上。平生耽幽兴，冒险每携杖。徘徊玩空曲，题诗杂樵唱。"}