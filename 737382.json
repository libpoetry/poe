{"id":"737382","title":"龛山","dynasty":"清","author":"嵇曾筠","text":"龛山亦秀拔，遥与赭山对。两山束一水，江海为之汇。是曰南大亹，众流贯乎内。不知自何年，沧桑迭相代。莽莽连平沙，扬尘应已再。陆陵蔽桑麻，水道几茫昧。我来一延览，早已得其概。山径虽不深，绵延足塘埭。浩浩日夕流，谁复患壅溃。龙飞凤舞交，峰峰无向背。溜乃趋中泓，四野都沾溉。曩时庆安流，是处歌康乂。何当挽天吴，包举凭坤载。"}