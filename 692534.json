{"id":"692534","title":"卧病集杜答黎信十首","dynasty":"明","author":"杨士奇","text":"隔户杨柳弱袅袅，孰知茅斋绝低小。人生留滞生理难，强移栖息一枝安。朋知来问腼我颜，安得广厦千万间。青春欲尽急还乡，身欲奋飞病在床。荆扬春冬异风土，终日戚戚思羁旅。形神寂寞甘辛苦，世人那得知其故。自断此生休问天，浊醪粗饭任吾年。将诗不必万人传。小儿学问止论语，恰有三百青铜钱。天时人事只相催，怀抱何时独好开。气酣日落西风来，口虽吟咏心中哀。亦知穷愁安在哉，生前相遇且衔杯。江上人家桃树枝，千朵万朵压枝低。风妒红花却倒吹。人生几何春已夏，应须旨酒送生涯。今日苦短昨日休，万壑东逝无停留。江花未尽会江楼，长歌短咏还相酬。请公一来消我愁。此乡之人气量窄，我独觉子神充实。十日不一见颜色，时复看云泪沾臆。感时抚事增惋伤，人生会合不可常。草閤柴扉星散居，不道故人无素书。素书一月凡一束，纸长要自三过读。故人相见未从容，令我心中苦不足。寒雨飒飒枯树湿，欲往城南忘南北。感君意气无所惜，昔者相过今不得。此心烱烱君应识。乡里衣冠不乏贤，煎胶续弦奇自见。前者途中一相见，去马来牛不复辨。令渠述作与同游，宿昔一逢无此流。"}