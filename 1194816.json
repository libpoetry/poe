{"id":"1194816","title":"袭美见题郊居十首因次韵酬之以伸荣谢","dynasty":"唐","author":"陆龟蒙","text":"近来唯乐静，移傍故城居。闲打修琴料，时封谢药书。夜停江上鸟，晴晒箧中鱼。出亦图何事，无劳置栈车。倩人医病树，看仆补衡茅。散发还同阮，无心敢慕巢。简便书露竹，尊待破霜匏。日好林间坐，烟萝近欲交。倭僧留海纸，山匠制云床。懒外应无敌，贫中直是王。池平鸥思喜，花尽蝶情忙。欲问新秋计，菱丝一亩强。故山空自掷，当路竟谁知。祗有经时策，全无养拙资。病深怜灸客，炊晚信樵儿。谩欲陈风俗，周官未采诗。福地能容堑，玄关讵有扉。静思琼版字，闲洗铁筇衣。鸟破凉烟下，人冲暮雨归。故园秋草梦，犹记绿微微。水影沈鱼器，邻声动纬车。燕轻捎坠叶，蜂懒卧燋花。说史评诸例，论兵到百家。明时如不用，归去种桑麻。禹穴奇编缺，雷平异境残。静吟封箓检，归兴削帆竿。白石堪为饭，青萝好作冠。几时当斗柄，同上步罡坛。强起披衣坐，徐行处暑天。上阶来斗雀，移树去惊蝉。莫问盐车骏，谁看酱瓿玄。黄金如可化，相近买云泉。野入青芜巷，陂侵白竹门。风高开栗刺，沙浅露芹根。迸鼠缘藤桁，饥乌立石盆。东吴虽不改，谁是武王孙。疏慵真有素，时势尽无能。风月虽为敌，林泉幸未憎。酒材经夏阙，诗债待秋徵。祗有君同癖，闲来对曲肱。"}