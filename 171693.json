{"id":"171693","title":"锦堂春慢·桂嫩传香","dynasty":"宋代","author":"王沂孙","text":"桂嫩传香，榆高送影，轻罗小扇凉生。正鸳机梭静，凤渚桥成。穿线人来月底，曝衣花入风庭。看星残靥碎，露滴珠融，笑掩云扃。彩盘凝望仙子，但三星隐隐，一水盈盈。暗想恁肩私语，鬓乱钗横。蛛网飘丝罥恨，玉签传点催明。算人间待巧，似恁匆匆，有甚心情。"}