{"id":"127711","title":"水龙吟·冻云阁雨","dynasty":"宋代","author":"曹勋","text":"冻云阁雨，长风送雪，万里无凝滞。斜斜整整，纯白入素，应同太始。袁巷萧条，冷光寒透，有人曾至。但圆虚上下，澄明莹洁，如、混元气。时听松篁泻坠。任山川、珠联玉缀。一尘不染，一毫不现，真空妙治。祥应三白，润归多稼，已成丰岁。待收拾大翁，茶盐贺喜，兴村东醉。"}