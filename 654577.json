{"id":"654577","title":"十楼怀古 其二 竹楼","dynasty":"明","author":"何乔新","text":"黄冈使君文中虎，劲气英英隘寰宇。西清东观莫容身，又拥朱轓守江渚。江云山雨昼冥冥，使君对此若为情。惊涛厌见蛟鼋舞，老树愁闻猿狖鸣。平生才名冠当世，每吐忠言禆国是。哆侈窃笑奸谄排，一身南北长如寄。使君知命不解愁，竹楼突起江之陬。笑呼斗酒酹前哲，风帆沙鸟任沉浮。仙游今在蓬莱岛，陈迹荒凉凄蔓草。我来不见楼中人，自酌寒泉荐蘋藻。"}