{"id":"1205734","title":"梅梢月 歌女","dynasty":"元","author":"杨弘道","text":"春到人间，嫩黄染长条，暖烟晴昼。未按舞腰，学画妆眉，二八女儿纤瘦。绛桃秾李携佳伴，陈步障、青红如绣。过微雨，年年好在，禁烟时候。娇困如酣卯酒。应恼杀、翩翻燕朋莺友。绿水灞桥，斜日章台，雪絮乱飘襟袖。劝伊休管别离事，但赢取、青青依旧。再相见，清阴渐成数亩。"}