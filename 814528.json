{"id":"814528","title":"五月十三日台北激于和议兵民交变偕家太仆遵旨内渡仓皇炮燹巨浪孤舟濒于危者屡矣虎口馀生诗以志痛","dynasty":"清","author":"林鹤年","text":"内变方乘外侮忧，掀天波浪截横流。忽惊车鬼方涂豕，始信冠人尽沐猴。猿鹤化来山月黑，鹳鹅声乱阵云浮。沧桑再见田横岛，错计燕云十六州。半壁斜阳列屿空，大江王气黯艟艨。依来刘表原非策，哭到唐衢共效忠。万里随槎虚奉使，千秋孤注误和戎。早闻马后书生谏，得失何心语塞翁。"}