{"id":"1252507","title":"红林檎近 水村冬景，次钱素庵韵","dynasty":"元末明初","author":"邵亨贞","text":"云树风初劲，雾窗晴尚悭。雁落野塘暝，鹤鸣水村寒。重来寻梅径里，渐喜嫩萼堪看。向日院宇荒闲。香冷旧铜盘。几格横素帙，屏壁淡烟峦。弓腰冷袖，多情维忆前欢。但温存羔酒，留连兽炭，暮江欲雪年又残。山晚牛羊下，野荒凫雁肥。雨脚度江远，日光映林微。泥深何堪纵步。倚杖谩立苔矶。望极浦口云归。寒气透征衣。断冰随浪楫，斜竹偃风扉。江空岁暮，村深人迹还稀。待霜桥梅破，茅堂酒暖，放船速客延暮晖。"}