{"id":"435788","title":"云岩","dynasty":"金末元初","author":"元好问","text":"壶中九华玉孱颜，紫烟著水往复还。小窗虚明淡相对，不数汉宫铜博山。会稽禹穴深无底，宝石偷来定山鬼。一堆寒碧殊不凡，满谷春云更堪喜。阿欣秀发见眉宇，小杜才情沦骨髓。摩挲不作几上看，缭白纡青便千里。浑沌日凿馀空嵌，漏天蒸湿饶风岚。世外元无种香国，海南真有补陁岩。观州爱玩频湔祓，民部平生几熏沐。藏舟夜壑未厌深，竟作新轩坐中物。一天星斗入金尊，翠射娉婷自有人。只欠宣和郑先觉，为君留写五湖真。"}