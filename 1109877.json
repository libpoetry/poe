{"id":"1109877","title":"青玉案","dynasty":"宋","author":"向滈","text":"别时抆泪花无语。但一味、教郎住。此日扁舟游远浦。雨晴云树，月斜烟树。目断家何许。红笺不寄相思句。人在潇湘雁回处。屈指归期秋已暮。万千里路，两三头绪。恨不飞将去。多情赋得相思分。便揽断、愁和闷。万种千般说不尽。吃他圈樻，被他拖逗，便佛也、须教恨。传消寄息无凭信。水远山遥怎生奔。梦也而今难得近。伊还知道，为伊成病，便死也、谁能问。"}