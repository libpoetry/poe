{"id":"824770","title":"贺新郎 调慕邢","dynasty":"清末近现代初","author":"袁克文","text":"炎海清凉处。点酥娘、歌传皓齿，诵听灵赋。琢玉人间都羡取，休怨东风似妒。憔悴甚、空量缣素。一瞥惊心舒怨黛，尽无言有梦翻如故。弦可续，意难住。芳时几逐春来去。看匆匆、明珠乍晦，金丝重度。玉马应随鸳枕系，省识青绳易误。人月静、无尘初步。却愿披云轻拂袖，纵连城不易倾城顾。君莫负，桃花渡。"}