{"id":"747189","title":"度天山","dynasty":"清","author":"成瑞","text":"天山一脉西北肇，万里东来青未了。伊吾之北月支南，千寻耸峙烟霞绕。天功设险人力通，鸟道羊肠深且杳。初循涧腹入峡口，渐陟峰腰依木杪。登巅陡觉众山低，穿云俯瞰雄关小。崖悬坡滑石嶙峋，栏回路曲松环绕。七十二盘冰雪凝，三百六旬晴霁少。霏微空翠湿人衣，料峭余寒破春晓。我来一步一惊喜，暂解征鞍憩岭表。凭高回首风景殊，怀古思乡心悄悄。"}