{"id":"1118494","title":"即席四首","dynasty":"宋","author":"陆游","text":"稚荷出水榴花开，长笛圜鼙送举杯。村邻相乐君勿笑，要是安健无凶灾。醉中起舞递相属，坐上戴花常作先。要知吾辈不凡处，一吸已乾双玉船。长鱼腹腴羊臂臑，馋想久矣无秋毫。今朝林下煨苦笋，更觉此君风味高。小山榴花照眼明，青梅自堕时有声。柳桥东岸倚筇立，聊借水风吹宿酲。"}