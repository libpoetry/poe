{"id":"1026722","title":"和江十浮光隐者","dynasty":"宋","author":"韩维","text":"我本岩壑性，落身名利场。譬如笼中鸟，飞举意不忘。常恨此世人，与古不相方。争名塞朝市，养志空岩房。近闻二三子，卜筑淮山旁。松柏手自种，夏阴郁苍苍。晨钓淮上石，暮返林中堂。琴樽自为乐，过是皆秕糠。乃知天下士，未易一概量。好事江夫子，慕之著辞章。名落尘土间，清风何激扬。安知后来者，不及董与黄。"}