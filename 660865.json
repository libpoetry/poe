{"id":"660865","title":"学古楼歌","dynasty":"明","author":"罗钦顺","text":"屈指今年四十五，一事无成心独苦。北斗那得挹酒浆，东风正好亲农圃。家住西冈地颇幽，门前屋后多平畴。一溪流水去无路，四面青山来入楼。楼名学古浪标榜，古人实学今谁讲。旦旦趋庭奉起居，时时静坐聊存养。此心存久还自灵，中和无物如有形。几微极处通天地，呼吸之间具典刑。平生谩抱区区志，途长力薄愁难致。荏苒如今作弃材，悠悠宇宙非吾事。学成假使遂行之，要见黎民饱暖时。可能学古楼中坐，妻子啼号付不知。以兹农圃端须学，黄牯价平添一脚。且种山田且读书，菜羹满釜浑家乐。"}