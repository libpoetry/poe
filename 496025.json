{"id":"496025","title":"水调歌头 其十五 赠俞舜臣宪副赴南赣","dynasty":"明","author":"夏言","text":"戏彩南衙日，篝灯北郭年。回首富春山色，几度梦依然。记得长安走马，携手琼林归醉，又隔廿年前。却惭黄阁老，相对柏台贤。念交承，论往昔，重惊怜。莫惮驰驱波岭，豸绣映青天。久识外台风采，行睹中丞节钺，开府大江边。甘霖滋大旱，巨楫济长川。"}