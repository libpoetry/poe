{"id":"556588","title":"二子诗 其二 谢茂秦","dynasty":"明","author":"李攀龙","text":"谢榛吾党彦，轗轲京华陌。黄金自不留，朱颜亦已掷。韦布岂尽愚，咄嗟名士籍。握手金闺人，中情多所适。目若营俦匹，踯躅难自释。倒屣公卿前，将须坐其席。冠盖罗长衢，染翰日相索。遂令清庙音，乃在褐衣客。一出游燕篇，流俗忽复易。还顾望鹿门，矫矫青云翮。"}