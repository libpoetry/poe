{"id":"684913","title":"次韵答王介轩","dynasty":"明","author":"王恭","text":"曾是天池缀晓班，绣衣行郡远人欢。秋风忽梦柴桑柳，故畹还歌楚泽兰。匣里吴钩谁复羡，尊前郢曲和皆难。佳期忆在来清馆，共对榕霜五夜寒。懒慢唯应漉酒巾，鹑衣无计合时人。一瓢陋巷谁能问，四壁秋风独忘贫。北阙青云随梦远，西山明月忆归频。卜邻幸与沧洲近，又欲移家住海滨。"}