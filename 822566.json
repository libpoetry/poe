{"id":"822566","title":"汉宫春 戊午元日新霁","dynasty":"清末近现代初","author":"周岸登","text":"椒酒迎年，正梅催晓妆，雪融初日。鸣笳赛鼓，竞入俊游坊陌。兰成赋笔。动江关、最怜萧瑟。愁见了、春幡彩胜，依稀故乡风色。漂泊。旧京词客。对丝鹅蜡燕，旅怀如织。书空雁早未省，倦翎犹力。深杯漫惜。醉边寻、青鸾消息。留梦影、钗兰蒂并，著我异时相忆。"}