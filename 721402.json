{"id":"721402","title":"次答张亦姜二首","dynasty":"明末清初","author":"陈恭尹","text":"英年异骨总超群，况复清才绝众芬。笔下词流称倒峡，赋成人意欲淩云。取途自合先高足，语勇何须问败军。曾作汨罗江上客，巫阳招尽世谁闻。八法曾传燕尾波，老来渐负北山萝。空存匪石心难转，何处悬厓字可磨。劣迹未堪鹅子换，新诗将付雪儿歌。归舟异日池塘梦，唱和终知别后多。"}