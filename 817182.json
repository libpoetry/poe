{"id":"817182","title":"东郊晚行","dynasty":"清","author":"翟灏","text":"秋客爱夕佳，信步越畦畛。荒径少人踪，屈曲辩修蚓。微风来前林，楸叶纷以陨。高天气象严，云色酿寒紧。眠情适沙鸥，过景疾霜准。度险桥阶危，穿幽竹蹊尽。闲劳亦何为，远被风物引。横空纵我眼，列岫展天末。青苍一幅披，秀色不可割。中有度世人，光景坐超忽。还欲招之游，山心话饥渴。白云来悠然，高鸿向空没。好景不肯常，况兹桑榆促。村厨爆湿薪，烟帛起纯束。一暝万形齐，何由著閒瞩。巢禽戢动羽，途人断归躅。清豪振凉蛩，健语共相勖。郊路熟可循，林黑误已数。赖有流萤飞，高下闪古绿。荒凉兴未摧，寂静意偏属。心镜终澄明，行吟多所触。银轮转无声，突自林端推。沓来清影众，我影亦同来。万象复我有，眼为今日开。落落秋势迥，纳纳天宇恢。溪光曳遥帛，岫色堆寒灰。诗肩耸千尺，与月相徘徊。寒浅未成霜，瀼瀼露如泻。芒鞋草间行，沾漉及两踝。到家近犹疑，乔木认里舍。邻机悄已停，吠犬蓦篱罅。茅丛何处光，破壁一镫射。妇功怀土风，寸晷惜无暇。向来安眠中，妙景虚夜夜。"}