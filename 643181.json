{"id":"643181","title":"送人归省还京","dynasty":"明","author":"胡奎","text":"朝望南山云，夕望北山云。游子在远道，时时思见亲。忆昔别家时，父母年未老。儿著五色衣，上堂颜色好。东市买白苧，西市买乌纱。白苧制宽袍，乌纱簪好花。三年游太学，读易司成馆。春晖一何长，草心一何短。阳城弟子有何蕃，优诏特许儿南还。堂前灵鹊频报喜，飞傍宜男花树间。父母闻儿归，黄色浮双眉。大兄闻弟归，出郭身欲飞。小弟见兄归，持觞细割黄金鸡。入门快意无不足，城中少年徒碌碌。大江水落秋风生，儿留三月还复行。九天阊阖五云近，张帆上拂牵牛星。万方冠冕朝玉京，老眼复见黄河清。黄河清，四海一。愿保千金躯，比之双白璧。"}