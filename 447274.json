{"id":"447274","title":"将别万县，午睡难安，思绪奔涌，挥笔成诗，不知其言之荒诞也","dynasty":"当代","author":"陈仁德","text":"人生如梦梦悠悠，梦里偶来万县游。缥缈不知止何处，忽焉俶装回忠州。来矣去矣弹指过，谁怜过客欲白头。太白岩高路盘纡，亦曾怀古临崎岖。拊膺仰天一长啸，脚底云涌南浦衢。长江浩荡东连海，潮起潮落只须臾。何况我辈海一粟，俯仰之间隙过驹。因之不妨随缘去，一任梦境东复西。忍忆经年情思苦，春花秋月只暂妩。人生纵有好风光，怎敌雷电兼风雨。不敢重唱当日歌，恐触情思痛肺腑。依稀灯火旧楼台，伤心燕归已易主。平生心事欲拿云，自攻群科自辛勤。岂料寒窗书万卷，不如伴舞一罗裙。因之始知性愚钝，天地原不估斯文。归去兮，归去兮，一梦重过鸣玉溪。好伴故山明月醉，梦中万事勿再迷。"}