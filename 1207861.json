{"id":"1207861","title":"奉陪京城诸友游南城，寻丘尊师道场作","dynasty":"元","author":"范梈","text":"我本渔钓清江滨，三生自是华盖君。往从竹浦拾明月，初向芝山寻白云。闻有仙人姓丘者，旧庐正在燕城下。杖藜随步蹑天梯，千尺云门净如洒。门前水流清且深，朗如石镜开烦襟。中有幅轮转浩劫，多见听者无知音。高莫高兮嵩山之中岑，幽莫幽兮壶峤之云林。万金买闲不易得，一到城市无归心。尧舜之事俱寂寞，独留一人在丘壑。问渠羽驾来仙坛，夜夜疏星迷皓鹤。我为长春行，兴在碧草间。白日又欲暮，浮云无时还。十年住天都，尘土污客颜。于此意不惬，泠然遂怀山。更将携手上烟萝，曾是轩辕弓剑过。我来正值五月半，青天渐少绿阴多。每思东山公，兴来恣婆娑。左持玉麈挥俗客，右引采扇遮天娥。明时豪达尽如此，逝且不乐今如何！我亦欲唤细腰舞，白马驮酒金叵罗。诚恐道人嗔我慢，空遣弟子来相看。上堂椎鼓日色晏，孤我青精白日饭。黄金台前春已归，海榴花发乳燕飞。同行佳人莫相违，相思更赠女萝衣。"}