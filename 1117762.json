{"id":"1117762","title":"幽居杂题四首","dynasty":"宋","author":"陆游","text":"开岁频风雨，清明气始和。游山书半废，耽酒睡常多。客去孙登啸，牛疲宁戚歌。馀生犹有几，尽底付渔蓑。雅意元知止，遄归喜遂初。久闲棋格长，多病钓徒疏。渍药三升酒，支头一束书。儿曹看翁懒，切勿厌蜗庐。忽忽年光逝，悠悠世事非。晓犹明绩火，昼永启渔扉。施食禽鱼熟，疏沟杞菊肥。寂寥何所叹，父子自相依。独往成初志，安居谢世纷。名书硬黄纸，古砚熨焦纹。雨作占琴荐，风来散鹭群。岂无朝市事，塞耳未曾闻。"}