{"id":"698118","title":"有感","dynasty":"明","author":"钟芳","text":"洪钟在灵簴，不起寸筳音。彍弩闭机张，不射低飞禽。至宝岂外求，内照还自珍。宁为秋江陂，无人测奫深。焉能喜沾沾，易盈若蹄涔。策杖倚天立，嚣然动孤吟。栖迹昆仑颠，斫烟种琼玉。经年无一成，榛翳惟朴樕。仰瞻昊穹上，如飞驶双毂。茫然若自失，望七已逾六。胡为混浇尘，昧昧忘止足。徘徊江浔柳，枯条又盈绿。磅礡奠八极，含弘故休休。六合为襟期，万象共一丘。白璧泽以厚，千金易为酬。酒薄蚋蜢集，邯郸复招尤。咄嗟人已间，自厚实乃修。此义类能道，人非张与周。同胞介胡越，骨肉兴戈矛。趋舍毫末差，遂分薰与莸。巨阙号利器，决痈不如锥。骅骝天下骏，捕鼠不如狸。梅为南昌尉，庙器委涂泥。琬非百里材，骥足遭系维。峨峨白玉堂，矫矫青冥姿。飏光照下土，乘时戾天飞。荣耀世所贵，赋分焉能齐。野老寂无语，不羡亦不訾。鼓铸共钧轴，讴歌乐清时。悠悠穹壤间，尔我奚分为。"}