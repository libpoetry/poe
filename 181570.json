{"id":"181570","title":"始生之日石子寿以诗所以相属这意再三甚厚饮","dynasty":"宋代","author":"郑刚中","text":"五月居山书清永，槐度微风舞疏影。儿童喜我悬弧长，洒扫庭除具盘皿。烹凫隽鹄未易辨，肴核随时享桃杏。颇当杯杓念吾亲，每岁在旁珠炯炯。今兹坐席小暌异，便觉亲朋欢意冷。远烦浓粉砑蛮笺，细写亲书过修岭。堂中久阙起予论，遽此读之双眼醒。遐年厚福定由天，嘱我既勤当谨领。永怀嘉意不能休，少慰蓼莪心耿耿。为君尽放酒杯深，搔首浩歌成酩酊。"}