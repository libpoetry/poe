{"id":"520254","title":"郊行与长史吴元素游正固纪善汤以脩联句","dynasty":"明","author":"朱诚泳","text":"小队从容晓出城，无边光景逐人行。春明门外鸾声动，长乐坡前马足轻。清渭水光遥入望，终南山色近相迎。林边吠客谁家犬，柳外呼人是处莺。极目云烟春淡薄，满前石子路峥嵘。山翁争迓车舆过，村妇咸惊鼓吹鸣。茅屋炊烟桑叶暗，河桥酒幔杏花明。行厨内竖供茶茗，小寺痴僧进菜羹。千载风流馀故事，一时宾从总含英。游观肯惜花前醉，倡和多於马上成。兴尽归来天未晚，无劳灯火候麾旌。"}