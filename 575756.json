{"id":"575756","title":"夏日过蒲涧寺后二岩观菖蒲","dynasty":"明","author":"孙蕡","text":"炎威郁难据，况值日方永。挥箑偕同袍，远诣山中静。消暑得清泉，流来自岩顶。循涧见石蒲，瀰布水光映。猬毛刺针芒，虎须簇锥颖。婆娑浓靛敷，翠色香挺挺。传是古尧韭，一览心已领。采饵可明目，烁烁电光耿。尤堪引寿龄，久视阅遐景。遂蹑安期踪，云路恣驰骋。旋归乘天风，浩笑尘梦醒。"}