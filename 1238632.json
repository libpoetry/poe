{"id":"1238632","title":"六宫戏婴图","dynasty":"元末明初","author":"杨维桢","text":"黄云复壁椒涂苏，银床水喷金蟾蜍。宜男草生二月初，燕燕求友乌将雏。芙蓉花冠金结缕，飘飘尽是瑶台侣。宫中个个承主恩，岂复君王梦神女。栴檀小殿吹天香，新兴髻子换宫妆。中有一人类虢国，净洗脂粉青眉长。百子图开翠屏底，戏弄孲孲未生齿。侍奴两两舁锦绷，不是唐家绿衣子。兰汤浴罢春昼长，金盘特泻荔枝浆。雕笼翠哥手擎出，为爱解语通心肠。宣州长史耽春思，工画伤春欠春意。吴兴弟子广王风，六宫猫犬无相忌。君不见玉钗淫鼋戕汉孤，作歌请献螽斯图。"}