{"id":"1089344","title":"转庵观赵十一圣花","dynasty":"宋","author":"许及之","text":"有艺者赵生，杂出逞活法。飞走异族类，指教各驯狎。参戏竿欲摧，险弄首将压。当场等嬉笑，旁观举震霅。其间圣花术，殆是天下甲。出没鬼物惊，变幻风雨霎。觌面唤名葩，信手如素插。洞视空樊笼，赤立却巾帢。居然龆龀儿，恍出虎兕柙。脱索妇更神，倒锥目不眨。穿杨百步间，设的两口夹。一箭中关捩，四坐骇汗洽。或驰若转轮，或舞若挥箑。机缄孰主张，造化在嘘呷。技进无万殊，妙用才一掐。傥然自胡越，谁能会鄏郏。"}