{"id":"825222","title":"二月廿六日雨中诣雨花台安隐寺奠顾五子朋","dynasty":"清末近现代初","author":"郑孝胥","text":"清明俄已过，云气暗建业。欲寻野哭地，度此风雨劫。顾五未入土，扣棺奈长阖。素帷手自褰，吞泪久于邑。当时分手易，岂意遂难合。回思前世事，迷罔魂旋接。病僧讶吾状，累问曾不答。我曹时既逝，待死等荷锸。沈吟起酹酒，何用恋一霎。肩舆下高冈，苦雾泳城堞。照眼小桃红，泫然更承睫。"}