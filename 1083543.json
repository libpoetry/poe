{"id":"1083543","title":"浦江华藏寺如胜上人欲募施者开田佐僧供以长老皎公书来求予诗作二十韵奉勉","dynasty":"宋","author":"范浚","text":"浮图谢朋亲，屏迹藏岩幽。多规脱徭赋，岂必皆禅流。自言佛遗经，垦土为愆尤。不耕徒谷腹，何异鼠雀偷。告之勿浮食，当须力锄耰。前修举锹事，千载垂风猷。奈何哑羊僧，百语不颔头。皎公老禅伯，雅慕吾孔周。其徒有如胜，用意非常俦。欲开千畦田，更办两具牛。率彼枯木众，躬耕食其秋。释门有添丁，乃翁坐无忧。与国助耘耔，疲氓庶其瘳。此志良足嘉，感之叹绸缪。昔闻白黑众，十万俱清修。鸠金置千亩，给供无时休。于今岂无人，胜也当寻求。长途触隆冬，一衲寒飕飗。朱门立雪久，欢喜无生愁。作诗劝勇往，以俟岁晚收。"}