{"id":"1119919","title":"十月九日醉中二首","dynasty":"宋","author":"陈著","text":"八十二年真过分，两三閒屋漫偷安。家人病退药方熟，儿子归来酒量宽。祇把诗书供日用，不知宇宙有风寒。开门但放溪山入，心本无他谁得干。人生欲满十分难，得七分安便是安。鸟信天公终不死，□于云路本来宽。须知老眼今如古，肯徇时情暖换寒。说与儿曹能解意，相看一笑倚阑干。"}