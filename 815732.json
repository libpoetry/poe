{"id":"815732","title":"蝶恋花 题自画紫藤双蝶便面","dynasty":"清","author":"钱斐仲","text":"开到藤花春已暮。可奈东风，不肯将愁去。一任绣床黏柳絮。怜花只绕闲阶步。蹴损苔痕无意绪。移个鹦哥，挂在花深处。教与夜来新谱句。不知花外涟纤雨。雨压烟迷开更密。手绾柔条，结个同心结。一霎软风搓紫雪。花阴吹下成双蝶。欲笑还颦留一瞥。淡粉轻脂，便是春消息。作弄微虫描活脱。闲情付与匀眉笔。"}