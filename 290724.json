{"id":"290724","title":"金陵司马行","dynasty":"清代","author":"秦松龄","text":"汝祖金陵小司马，移家始傍梁溪居。不事毛锥好说剑，男儿塞上当捐躯。襄阳法曹年少日，貂珰尽屈诸司膝。唯公倔强杀其奴，脱走京师归请室。请室朝朝复暮暮，手把《阴符》自笺注。百年兴废总了如，九边厄塞能指数。温旨重宽直节臣，芙蓉湖上几垂纶。援边忽奉勤王檄，应诏还留报主身。万金散尽酬死士，死士曾无一人死。偏师才出复回旋，西风泪落桑乾水。破耗军需罪不宥，权奸在路天无昼。锻炼谁当杨魏先，覆车几作熊王后。信邸龙飞再赦还，还家常忆玉门关。壮心未展英雄死，孙子飘零衣食艰。送君东行在歧路，努力功名莫返顾。浊酒今朝赠一觞，宿迁城外潇潇雨。"}