{"id":"103716","title":"吊石曼卿·前时京师来","dynasty":"宋代","author":"梅尧臣","text":"前时京师来，对马尝相揖。埃尘正满衢，笑语曾未及。虽然恨莫亲，往往闻风什。星斗交垂光，昭昭不可挹。独哦秋露中，岂顾衣裘湿。酒杯轻宇宙，天马难羁絷。今朝我还都，但见交朋泣。借问泣者谁，曼卿魂可蛰。堂堂豪杰姿，遂尔一棺戢。君生寒月明，君没寒月入。月入还复升，精魄宁未集。孤坟细草遍，翠碣嗟新立。"}