{"id":"1141058","title":"纪梦是岁大旱","dynasty":"宋末元初","author":"黄庚","text":"老年屏人事，北窗寄高眠。梦魂御风去，金阙开九天。虎豹狞不嗔，知予有仙缘。玉座拥五云，香炉飞紫烟。青衣两童子，举手导我前。下土虮虱臣，愚衷欲敷宣。兵戈幸休息，饥馑方连绵。洪惟大生德，实司水旱权。愿言回哀眷，与世解倒悬。上帝允臣请，乃曰赐丰年。再拜谢阙下，回飙堕林泉。夜雷声殷殷，甘泽朝满田。沈思喜且惊，异梦非偶然。士怀当世忧，□□□□□。贞观有房杜，斗米三文钱。"}