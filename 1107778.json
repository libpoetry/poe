{"id":"1107778","title":"成都遨乐诗二十一首 其五 二十三日圣寿寺前蚕市","dynasty":"宋","author":"田况","text":"龙断争趋利，仁园敞邃深。经年储百货，有意享千金。器用先农事，人声混乐音。蚕丛故祠在，致祝顺民心。千骑出重闉，严祠净宇邻。映林沽酒旆，迎马献花人。艳日披江雾，香飙起路尘。韶华特明媚，不似远方春。赤精流景铄，朱夏向清和。绀宇修祠盛，华封祝庆多。簪裳千载遇，钟梵五天歌。远俗尤熙泰，皇猷信不颇。浣花溪上春风后，节物正宜行乐时。十里绮罗青盖密，万家歌吹绿杨垂。画船叠鼓临芳溆，綵阁凌波汎羽卮。霞景渐曛归棹促，满城欢醉待旌旗。"}