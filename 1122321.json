{"id":"1122321","title":"题严子陵钓台","dynasty":"宋","author":"姚勉","text":"倡周节义有夷齐，钓渭鹰扬可太师。西汉颓波无砥柱，先生只合一纶丝。扁舟谁不过严滩，唤醒贪夫醉梦寒。名教扶持真百世，岂徒当代慑曹瞒。封了全燕不复臣，友朋从此废天伦。子陵不为光皇屈，要识君王有故人。怀仁辅义戒阿谀，万古先生两句书。长往不来安有此，始知王佐在樵渔。"}