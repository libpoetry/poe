{"id":"1244079","title":"猛虎行","dynasty":"元末明初","author":"郭钰","text":"猛虎长啸风满谷，十载山中往来熟。朝啖牛羊暮杀人，眈眈不畏弓刀逐。山翁死后空茅屋，山下行人早投宿。妖狐凭威作人语，跳梁白日欺樵牧。南来壮士怒相触，弯弓射虎穿虎腹。闪烁双睛甘就戮，髑髅作枕皮为褥。人生何必书多读，能事自足惊殊俗。何当更斩长桥蛟，老夫虽死关心目。"}