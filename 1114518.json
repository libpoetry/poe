{"id":"1114518","title":"送黄仲秉侍郎出守镇江","dynasty":"宋","author":"李流谦","text":"十年朝露厌鸣珂，华发萧萧奈倦何。鸾翮九霄穿日月，龙骧万斛饱风波。古人不见吾犹梦，直道能行恨亦多。驷马锦衣儿辈事，只须持此答岷峨。遥看北固海门秋，千骑东方占上头。去国尚多忧国泪，送君那免别君愁。风迟宴阁清香凝，月满兜零晚穟收。北府名樽天下说，亦知能到故人不。"}