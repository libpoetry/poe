{"id":"813192","title":"读《后汉书》作小乐府三十八章 刘盆子","dynasty":"清","author":"张晋","text":"刮席不敢视，庸庸笑尔曹。怪他当璧者，日逐牧儿遨。君叔真信士，慷慨事戎行。按刃书遗表，犹能荐段襄。麦饭与豆粥，仓卒蒙褒赞。臣怀巾车恩，君念河北难。大耿初落落，其志竟能遂。谁知小儿曹，而乃有大意。壮哉铫次况，勇略罕其匹。请闲有深谋，一笑遂前跸。一为军市令，格杀舍中儿。安得祭征虏，群臣惭可知。子阳思窃帝，季孟亦称雄。尉佗何足效，独有窦安丰。赵氏有孤孙，信义着夙昔。如何名家驹，误认茧栗犊。仲回鄙大侠，赙助故从廉。不爱二千斛，乃怀一匹缣。权度廉颇后，平生行谊高。辞君君莫恨，终识故功曹。贾父来何晚，歌谣遍道傍。由来贤刺史，羞闭赤帷裳。通期生伯玉，几致无遗种。秦宫尔何人，乃兼内外宠。孔门考四科，官阀深可鄙。何争应中远，北面称弟子。君山不读谶，高识足千秋。康成犹未免，景伯又何尤。回黄与转绿，颠倒亦何穷。三娶皆孤女，人言篣妇公。处家慕为善，最乐无过此。大哉宪王言，副是要腹矣。郡公平楚狱，福宜及后嗣。岂真三书生，而能古葬地。班生具异相，欲效傅介子。当其投笔时，志已在万里。申屠有远见，党祸不能覆。绝迹梁砀间，因树以为屋。慷慨杨夫子，关西旧典型。空怜致大鸟，流恨夕阳亭。操笔定大议，我慕陈廷尉。捣椒而自随，李咸太无谓。季长号大儒，附梁亦堪丑。太息李公罪，乃成干卿手。咄咄白马令，上书用露布。直云帝不谛，何怪人主怒。利器宜盘错，升卿负壮猷。谋臣皆肉食，何事弃凉州。汉阳傅太守，抗节守孤城。别成须自勉，杨会即程婴。不共将军生，甘与臧洪死。可怜一日中，乃戮二烈士。善人国之纪，制作国之典。司徒恶谤书，中郎竟不免。宦寺厄名贤，党祸亦可虑。当时皇甫规，竟耻不得豫。三木囊头日，艰危气不挠。死当配夷叔，生岂祭皋陶。望门覆人宗，元节何足议。远惭杜伯坚，近愧夏子治。杀鸡不供客，世俗定相怪。如乡贤乎哉，值得林宗拜。文若佐阿瞒，帷幄着奇绩。既为张子房，何乃阻九锡。季智化陈元，鸣枭诵声作。群看鸾凤祥，终胜鹰鹯虐。南阳樊仲华，尘埃识天子。拔作都尉官，用酬一笥饵。定策西钟下，同时十九侯。江陵谁废置，皆出寺人谋。遥遥一千里，生死见交情。执绋者谁子，山阳范巨卿。次孙本人奴，独行古莫比。泣呼君夫人，敬告善在此。拔刀断车靷，老成有远见。觥觥郭子横，乃入《方术传》。"}