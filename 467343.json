{"id":"467343","title":"浣溪沙 秋深独游兰圃三首","dynasty":"当代","author":"周燕婷","text":"疏柳摇黄正怯秋，残红数点水边留。芳兰向晚更清幽。目送归鸿襟有泪，鬓沾寒露月如钩。一分思忆一分愁。泪湿红笺第几行，书成翻自意凄惶。黄花寂寞过重阳。雨歇梧桐风影冷，灯残帘幕月痕黄。可怜音信又微茫。冷露前宵乍结霜，屏山思绪九回肠。玉炉心字剩凄凉。淡淡茶烟香故故，萧萧桐叶雨茫茫。西风庭院独彷徨。"}