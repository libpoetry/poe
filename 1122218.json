{"id":"1122218","title":"次韵简林绍先诸友三首","dynasty":"宋","author":"俞德邻","text":"宦路风波渺望洋，几人赤马旦蒙霜。便便懒是誇经笥，嗑嗑从渠笑酒囊。花柳春风朝步屧，菰蒲春水夜鸣榔。人间别有桃源路，肯为浮荣替戾冈。纳纳乾坤万汇滋，同声同气自相宜。江山今古几兴废，湖海交朋屡别离。落月照梁疑太白，西风挥扇障元规。老来万事如泥浊，一笑论文祇自知。载酒湖山忆盛年，可怜风物竟凄然。杜陵野老哭春日，空谷佳人倚暮天。禾黍离离迷故国，旌旗杳杳遍南偏。虎皮何日包弓矢，老为羲皇受一廛。"}