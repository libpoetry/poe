{"id":"1121214","title":"别梯飙","dynasty":"宋","author":"林希逸","text":"持钱老叟送公还，诧说吾侬好长官。曰雨曰旸三载里，如冰如雪一廉难。新陂旧学镌碑去，瑞粟嘉禾入画看。截镫莫留休怅恨，此行要看触邪冠。儿忝同升辱爱深，诗情道气两知音。衔杯欲挹浮丘袂，倚杖长听子贱琴。未别已愁残月梦，相看难忍此时心。我衰何日重携手，有雁南来字抵金。柴门四壁愧贫居，惜别殷勤不可虚。铜雀瓦存聊赠子，金銮坡去好同渠。掉头莫惜题新句，敏手还看草赞书。若见薇花烦寄语，前朝学士已为渔。"}