{"id":"755430","title":"赴潍县","dynasty":"清","author":"李长霞","text":"昨发胶水涘，遥遥去黔陬。村落少人烟，天寒路途修。板扉当昼闭，馀烬痕尚留。两三老寡妻，相语双涕流。往春殖二麦，贼众来南州。麦田为战场，麦苗饲马牛。无麦犹尚可，秋复遇虔刘。少壮为贼役，老弱死道周。有魂不可招，无骨将安收。官死有馀荣，令名垂千秋。兵死有厚恤，皇恩一何优。惟此农民死，灭若浮水沤。下有子冲幼，上有母白头。业失未能复，官赋未能休。死者长已矣，生者恒殷忧。"}