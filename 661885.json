{"id":"661885","title":"赋长生篇寿表兄林孟声","dynasty":"明","author":"郑岳","text":"仙溪之水清且长，仙溪山中药草香。何仙寻源昔到此，九鲤变化凌空翔。山人昔在谷城住，素书不与黄石遇。挈家迤逦来此溪，日分甘泉饮一注。胃肠经岁忘渴饥，肌肤玉雪颜如铸。更汲溪流煮石髓，丹成便尔飞升去。庭阶蓂荚纪生年，大枣如瓜荐寿筵。翩跹鹤驭从空下，霞裾绛节来群仙。从今愿祝百千岁，眼看沧海复成田。山斋老子时在会，酒酣为赋长生篇。"}