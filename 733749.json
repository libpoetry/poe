{"id":"733749","title":"往嘉禾行莺脰湖中","dynasty":"清","author":"邹祗谟","text":"客游倦休憩，孤帆乘蹁跹。绪风薄千里，泠泠桂楫间。荇芰发照耀，荑柳媚清涟。仰望碧云合，旷然知空山。倒景不能发，余晖生红泉。愁来愤方结，理至累已捐。涤荡悦心耳，杳冥思神仙。琴高骑赤鲤，挥手随芳烟。波澜虚晓月，渺渺区中缘。去去谢湖水，绸缪永勿谖。"}