{"id":"643251","title":"题李白观泉图","dynasty":"明","author":"胡奎","text":"我所思兮在匡庐，锦袍仙人玉不如。香炉五老半天上，旭日照耀金芙蕖。仙人倒披云锦袍，浩气直压秋崖高。人间斗酒醉不得，手挽银河翻雪涛。一朝召入金銮殿，曾与龙颜醉中见。谁知白玉点青蝇，不顾昭阳忤飞燕。紫皇案前五色麟，掉头蹋遍名山春。若非九天写下千尺水，何以荡涤胸中尘。千年风骨何人画，仿佛屋梁明月夜。骑鲸东海若相逢，大笑长歌呼白也。"}