{"id":"1131235","title":"袁通判挽词","dynasty":"宋","author":"楼钥","text":"大道知如路，一心长似斋。耄期称不倦，胸次乐无涯。孝谨古难及，友恭人自怀。无瑕夜光璧，黄壤痛深埋。盛德不容赞，多言可柰何。大圭元不琢，古井竟无波。前辈苦凋谢，后生谁琢磨。同庚适斋老，托体共山阿。仅有一区宅，曾无二顷田。相过惟载酒，至老不言钱。几得拜床下，何堪哭道边。门人多著籍，下马向新阡。"}