{"id":"504675","title":"题刘氏易安亭","dynasty":"明","author":"郑潜","text":"凤凰鸣高岗，朝阳丽平野。梧桐不生植，丹荔动盈把。千章列嘉木，万绿荫华厦。远山当轩楹，清影落樽斝。登高自舒啸，闭户绝车马。误疑天台路，岂比东林社。容膝易为安，劳生彼何暇。希年乐期颐，短歌咏风雅。汨汨势利徒，此意识者寡。我亦山野人，相逢在林下。可怜归无庐，何地种松槚。安得结白云，愿同巢居者。"}