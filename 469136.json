{"id":"469136","title":"显灵宫集诸公以城市山林为韵 其二","dynasty":"明","author":"袁宏道","text":"野花遮眼酒沾涕，塞耳愁听新朝事。邸报束作一筐灰，朝衣典与栽花市。新诗日日千馀言，诗中无一忧民字。旁人道我真聩聩，口不能荅指山翠。自从老杜得诗名，忧君爱国成儿戏。言既无庸嘿不可，阮家那得不沉醉。眼底浓浓一杯春，恸于洛阳年少泪。"}