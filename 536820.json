{"id":"536820","title":"天子诏职方张君子畏发齐兵平吴世贞吴人也恨不得从一卒之列慨然歌五言长篇为赠","dynasty":"明","author":"王世贞","text":"太空下欃枪，化作千长鲸。血吹海波立，高天斗峥嵘。白骨为丘山，草木杀气腥。朅来佳艳地，倏忽无所凭。昨夜明光宫，君王议南征。青齐良家子，少小学纵横。白马雕蝥弧，银鎗鬘胡缨。匣中报雠剑，得施欢自鸣。横流一鼓噪，黄河西北行。能使赤日暗，又令秋云明。不待发远县，临淄人尽兵。立看徒步间，往往足公卿。此时羽檄使，矫若双千城。乘传张廷尉，结袜王先生。慷慨大风歌，发指上填膺。轻飙荡雄心，散入鼓角声。长鲸肉万类，终就鼎俎烹。举头笑真宰，此辈竟何成。惟应千年后，独书公等名。"}