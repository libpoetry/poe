{"id":"687082","title":"出石门滩舟行书所见七首","dynasty":"明","author":"刘崧","text":"石门滩下浪如雷，西岸人家夕照催。乱石满江滩路浅，唱歌踏水负薪来。石潭秋水漾清萍，两岸青山夹去津。钩箭缠丝挟长弩，柳阴时见射鱼人。龙福渡头滩最高，断桥崩石鼓秋涛。小船不敢当江下，独傍洲湾送短篙。秋雨生苔绿正肥，江心石面暗浮衣。渔人网罟应难下，野鸭鸬鹚满钓矶。马颊庙前江水长，马头石下绿潭光。出山估客来求卜，抛纸放船浇酒香。沙岸崩时惟见石，江流曲处却逢山。荒林野屋元星散，古路行人自往还。放船出峡遇回风，石角参差尽向东。贪看好山如走马，不知波浪入船中。"}