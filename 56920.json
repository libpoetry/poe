{"id":"56920","title":"题画梅和王山农韵","dynasty":"明代","author":"钱宰","text":"江南春来白雪烂，落月横参夜将半。缟衣绰约如故人，踏飒梨云欹老干。北风猎猎天正寒，仿佛风节凭西阑。乃知山人竟不死，夜煮白石青松间。高情抗世无今昔，溪上梅花没荒棘。忆曾挥翰洒溪云，一枝寄与春消息。花前唤酒写长歌，花下呼儿扫落花。若非扬州何逊宅，定是西湖处士家。山人爱梅心独苦，笑尔豪吟玉堂树。山巅水际日看花，凤诏鸾书招不去。解衣盘礴两袖垂，腕指所至皆天机。南枝著花玉色起，北枝冻压玄霜飞。自从上苑成尘土，无复当年旧歌舞。源上桃花不记秦，九畹芳兰已忘楚。不如山人卧云松，破屋长在梅花东。传家有子花作谱，放手直欲先春风。见花如见山人面，谁道人间亡是公。"}