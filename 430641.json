{"id":"430641","title":"高阳台 庚戌上巳后六日，亚子自魏塘归来，道出芦中，阻风雨留泊。醉后赋此奉赠","dynasty":"近现代","author":"沈昌眉","text":"两桨烟波，一床书画，倦游人倚孤舟。十里分湖，长天秋水同浮。东风不与周郎遍，误归期、停泊芦洲。蓦相逢，只道寒暄，不道离愁。酒香茶熟人来候，况数年阔别，小作勾留。醉月飞觞，歌呼声彻高楼。奇缘萍水无端合，尽连床、共话难休。且商量，文社因缘，诗社风流。"}