{"id":"798360","title":"念奴娇·郁金堂置酒","dynasty":"清","author":"曾廉","text":"湖烟湖水，算凄人、无过英雄儿女。当日卢家堂上酒，杯满落花飞絮。停楫兴怀，中山世业，油绿将军树。胜棋楼在，茫茫回首今古。千载秋月春风，江南金粉，万事东流去。开国中兴名将相，奕奕轩裳圭组。龙膊城荒，凤台径冷，只画船箫鼓。开尊凭吊，非徒羁绮黄土。"}