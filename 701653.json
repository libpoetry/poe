{"id":"701653","title":"拟古宫词二十首","dynasty":"明","author":"黄省曾","text":"帝子春游玉辇移，六宫争插好花枝。亲将粉蝶教低放，栖著红芳是幸时。御苑初开千叶桃，紫霞红露缀芳条。一枝亲插仙妃髻，要助娉婷百样娇。碧桐萧瑟玉阶秋，蟋蟀宵鸣约伴求。争把金笼牢闭却，夜眠留向枕函头。晓来妆罢凤台前，五五三三伴结联。春昼底长难度遣，戏将纤手掷金钱。龙颜天霁下珠楼，张宴寻芳镇日留。却道桃花能释恨，不惟芳草解忘忧。华清七夕望银河，瓜果求恩闹綵娥。争取蜘蛛金盒闭，明朝开较巧丝多。日暮君王举凤觞，醉来忽地倚红妆。雕栏芍药亲教折，传递佳人嗅艳香。兴庆池头水殿凉，龙绡被底拥鸳鸯。宫嫔不敢抬头望，倚槛低看鸂鶒忙。寒食今朝杨柳边，綵绳排缚竖鞦韆。纤腰两两云中耸，嬴得君王呼半仙。雪霁深宫冻半消，金檐尺许挂冰条。官家视政归还未，翠竹轻轻仰面敲。二星今夜度灵桥，结锦为楼百尺高。穿罢银针五色线，沉香亭畔听吹箫。不辞君宠玉杯倾，肺热还思解宿酲。口吸盈盈花上露，凌晨先傍内园行。捲开帘幕任风吹，红艳难将酷热支。珍簟凉台犹肺渴，口中含却玉鱼儿。贵妃花汗煖津津，侍女交来鼓扇频。日午临窗常拂拭，红香染透白罗巾。汤泉莲下涌为池，绣雁纨凫片刻嬉。浴罢金沟看退水，珠缨拾却不教知。中秋月镜五云开，妃子凭阑太液来。犹恨清光看不尽，敕教明岁筑高台。拘弭火雀贡双双，环听清音实异常。玉女任从烧蜡炬，玄毛墨羽不曾伤。牡丹前殿始芳菲，香气腾腾袭凤帏。蛱蝶夜栖黄白翅，平明张网扑罗衣。飞鸾轻凤斗纤浓，妙舞娇歌冠六宫。天子怕令风月损，重重宝帐护芙蓉。君王蓦地蹙龙颜，左右仙姝锁翠山。舞罢阿翘河满子，传宣赐与紫金环。"}