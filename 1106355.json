{"id":"1106355","title":"再和","dynasty":"宋","author":"王灼","text":"幼妇传来旧受辛，知君满腹贮阳春。寿星台宿应同邑，草圣诗仙合一人。紫橐禁中留赋咏，白莲社里鍊丰神。谁言林下长闲得，左席犹虚待秉钧。湘东三管竹金银，名胜均蒙品藻频。里巷自怜为下士，门墙亦许托微身。吹嘘短翮扶摇力，沾溉寒根造化仁。堂扁特书烦大手，少偿孟母教迁邻。早厌奔趋权贵门，中流勇退古风存。唱酬绿野今裴白，偃仰商山旧绮园。成熟坐看桃结子，平安几报竹生孙。雨馀晴玉春无价，天遣清香入酒樽。"}