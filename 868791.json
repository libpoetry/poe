{"id":"868791","title":"送黄竑","dynasty":"宋","author":"叶适","text":"有客家住宝剑窟，将身自比夜明帘。见我立谈尽肝膈，骇视世俗徒沾沾。千年豪杰供指使，笑挞胡虏如奴钳。嗟予病衰绝少韵，只欲炙背依茅檐。劝子持难复居易，吕梁之舟先历试。焦桐邂逅爨下薪，良玉磋磨庙中器。谁言怒海鲲鲸恶，别有晴川鸥鸟戏。心亨习坎行自孚，安流傥寄相思字。"}