{"id":"1083707","title":"又依前韵","dynasty":"宋","author":"史浩","text":"混沌既开辟，溥博分渊泉。其中具明眼，来往类跳圆。惟有诗工夫，可探造化先。研摩到极致，换骨如得仙。上以美教化，下以明性天。元白愧重浊，鲍谢羞轻便。佩剑虽相笑，沈迷乃同船。未登风雅域，为问何因缘。无非警策句，各在诗一偏。我欲窥其奥，晏食宵不眠。观舞悟深旨，曾不及张颠。清新乏奇妙，局束犹拘联。习气未能断，为之乎犹贤。写出多瑕疵，未免拙慈愆。公诗百篇内，浩然志帅全。愈出力愈促，即之俱自然。熟读已成诵，宁待三绝编。如澡银潢水，尘氛俱尽湔。敬当珍此赐，墨迹令常鲜。更许示馀帙，泚笔吾须传。"}