{"id":"589732","title":"桃竹杖","dynasty":"明","author":"许炯","text":"君不见潇湘烟雨林，上有湘妃双泪痕。苍梧山高湘水深，风波万古愁人心。又不见嶰谷雌雄管，伶伦吹之宫徵乱。洞庭帝乐久不陈，月冷江空谁是伴。岂若君生沧海西，托根石上不蟠泥。下临千仞鼋鼍窟，上有五色凤凰栖。良工一见嗟奇绝，裁成剥尽青虬血。影将明月成三人，瘦比苍藤还九节。手中随处任提携，江南江北疾如飞。比日与君为倚仗，宁愁世路有岖崎。丝都观里看花客，相伴朝天游紫陌。前身原是葛陂龙，变化时防风雨黑。"}