{"id":"689641","title":"怜愚诗四十二首","dynasty":"明","author":"宋应星","text":"一个浑身有几何，学书不就学兵戈。南思北想无安著，明镜催人白发多。山中樵客食无酶，热芋寒饘八十来。参附若还能续命，王孙公子不须哀。皇天大父亿人皆，四散均分不厚乖。富贵相承三世足，曾孙不第苦伤怀。气散魂游骨已枯，荒坟速朽返虚无。活人不去寻生计，只望堪舆指穴图。仕宦场头尚协恭，一心为国自相容。结成死党排殊调，报复循环汝国凶。青苗子母会牙筹，吸骨吞肤未肯休。直待饥寒群盗起，先从尔室报冤雠。构讼犹如两奕棋，输赢必有一人支。吾家惧损门楣望，不代他家比量思。古今圣贤事头多，几句铭旌志不磨。若祖而翁微细善，连篇墓表太繁苛。乘胜元兵已破襄，葛陂贾相半闲堂。且偷睫下红妆艳，为虏明年岂足伤。流火商金静晓云，伏残馀暑未清熏。孀荆不记秋风冷，日浣轻纱制练裙。天子荣亲濮议繁，宋朝多事我朝翻。状元修撰浑年少，谪戍云南未是冤。权奸垂死未心灰，领史秦埙后命推。只道世人聋哑尽，不将董笔刺渠魁。宦竖么么秽浊躬，投缳旅店疾如风。官高经略师徒丧，俛首求生贯索中。一人两子算盘推，积到千年百万胎。幼子无孙犹不暝，争教杀运不重来。篇章无奈出身何，释褐忘筌弃则那。结习他年难洗涤，刊成宦藁摘瑕多。昔年半菽费忧谋，今日千金橐送收。止足不生清夜想，蝇营直向死前休。华夷兵合汴城围，应举书生翰墨辉。斜虎已逃宫驾乱，腐儒犹整旧襕衣。适口滋甘是处生，酸咸得诀有馀清。何须越国求珍错，狗欲伤身长嗜萌。为构华居竭智钱，此身许住几多年。儿孙奉祝于斯否，从古雕梁不久延。桐乡近宦一何愚，欲积鎏金百万馀。数未盈时冤已集，一夫作难委沟渠。计度升迁俛要津，卑污启事避人陈。尊官掌记知多少，冷语闲谈泄漏频。废阁生涯妄想荧，敲鱼击磬诵残经。随求随得欺人甚，失望荒凉梦不醒。升量学问斗量才，欲作神仙结圣胎。蛐蚓若能腾雾雨，蛟龙遍地役风雷。通书浅陋撰何人，选择先生道煞神。时日若能催富贵，伊家乔梓岂长贫。神州赤县海环瀛，同日同时万口生。佣丐公卿齐出世，先生开卷细推评。世代江山几裂完，随宜田宅且相安。经年计较团成片，两子分开局已残。天垂列象圣遵模，为问还丹事有无。万斛明珠难换颗，痴人妄想点金须。繁华寂寞转轮间，热闹场中莫久顽。闻道盛唐云锦队，回头兵火破潼关。太平风景四郊安，邻里穷时我亦单。五亩宫墙何固有，负刍一至路行难。世间左道孰为凶，最是龙阳泣楚宫。禽兽犹明真配合，生人反昧假雌雄。悦爱娇容种性生，视同苴土远人情。罗敷自有天分限，妄想繁时剧祸盈。元宋推寻楚汉时，千秋名姓几盘棋。儿孙田宅思牢固，官印私钤策罔遗。既晓森罗业镜光，侈焚冥镪寄虚堂。只言贿赂通阴界，先造繁词奏法王。清寒原是好名声，误拟羞惭效侈盈。勉强风流神不王，困穷无计酿戈兵。良犀美玉巧工雕，议款平酬贵客邀。封付儿孙传玩远，未寒四大已萍飘。子孙贤否性相成，作法毋凉尽我生。遗嘱絮烦临疾病，何曾片语耳根迎。人生愿欲自无穷，官贵金多百岁中。衰相已形功德薄，遗言墓志托名公。说短谈非遍世间，终身隔耳罔相关。才闻传报无多语，烟起心胸火足颜。人到无能始贷金，子钱生发向何寻？厉词追索弥年后，生计萧条起绿林。著述诗书吐肺肝，目前身后几人看。装成圈点吾徒炫，假序名公识者弹。已信天工有命偕，死生富贵尽前排。祈禳谋策纷纭起，信命初心顷刻乖。耳目相同男子官，聪明差异万千端。群生尽葬愚公谷，阅尽方知智者难。"}