{"id":"712381","title":"送徐虹亭归吴江因柬严藕渔朱竹垞彭羡门潘稼堂","dynasty":"明末清初","author":"陈恭尹","text":"此山甘曳涂中尾，百年抛掷空山里。知交海内几人存，书札懒来无一纸。羡君肯作罗浮游，天南重见生狂喜。青鞋直入四百峰，竹杖身登七十里。我衰不复能相从，客诵新篇日盈耳。如何去我将有行，梅花岭上花方始。君住松陵水一湾，澉浦鸳湖咫尺间。言归将作白头社，尊酒扁舟时往还。论交却得朱公叔，作赋安仁鬓仍绿。垂竿严濑复有人，好古彭■老弥笃。一回聚首一声诗，洛社香山事可追。惜无鸿雁双飞翼，浩荡江湖同所之。"}