{"id":"522016","title":"陈复清挽诗捡讨原大之父","dynasty":"明","author":"顾清","text":"我闻清隐翁，遗世希由巢。君清复如翁，可望不可招。市城无濡足，诗书有神交。妙迹想颜柳，高吟诵韦陶。良材陨空谷，见谓神理遥。遗编付两郎，一一彩凤毛。联飞入天门，光价动紫霄。褒章极华衮，后禄方滔滔。巨镛靡连响，浅渚无惊涛。缅怀神仙驾，八表同游遨。时还抚旧乡，含笑停云旓。惟有风木心，终天感飘摇。"}