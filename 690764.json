{"id":"690764","title":"闻行在所遣使至营宣慰，有感二首","dynasty":"明","author":"张煌言","text":"传闻使节下牂牁，天语衔来识圣波。南国衣冠犹似昔，北门锁钥竟如何？时危还说依铜马，道阻徒劳想玉珂。料得枫宸能烛远，黄麻紫綍不须多。频年东国赋无衣，百粤犹然狩六飞。彤管几曾参讲幄，玄戈空复仗戎帏！徵师已审皇情重，扫境犹惭臣力微。从此群公须努力，星轺到处即天威。"}