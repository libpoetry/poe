{"id":"1201022","title":"瑶台月","dynasty":"元","author":"无名氏","text":"黄粱梦断。把眼底浮华，须当猛省，凡笼跳出，物外有何萦绊。镇相随、霞友云朋，任到处、风邻月伴。逍遥客，无拘管。游绿水，玩青山，疏散。这些儿快乐，千金不换。任人争名夺利权。且俺咱，觅个左转。处箪、瓢活计，占断人间慵懒。乐终朝、一枕高眠，放四大、长舒短展。红尘内，君试看。算谁似我清闲。堪羡。向闲中，别有拿云手段。"}