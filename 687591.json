{"id":"687591","title":"赠管舍人御赐烛笔等物六首时丙戌新正二日王孝廉邸舍即席赋 烛","dynasty":"明","author":"孙继皋","text":"宝炬荧荧出上方，小臣何幸借馀光。一从学士金莲送，尔亦承恩正未央。口含鸡舌去朝天，朝罢还携满袖烟。更拜宫中龙脑赐，人间初遍异香传。淡墨曾携写御笺，龙函今荷赐来鲜。客卿敢问中山事，点点璇霄绛露偏。彩扇含风禁里裁，午时宣赐近臣催。殷勤捧向同官看，当直何人画得来。佳节宫中降五丝，宫衣结束彩相宜。只因缕缕恩常在，愿得年年奉玉墀。赐出仙毫五色霞，簪来常得侍金华。因君试问临池意，可似江淹梦里花。"}