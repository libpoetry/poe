{"id":"734486","title":"石头城","dynasty":"清","author":"丁裔沆","text":"君不见龙骧将军意气豪，连帆战舰明珠袍。雄师八万挂席进，角声吹断黄云高。鸾旗半卷青山里，鱼龙悲咽秋江水。自将玉篆付官家，不遣将军折一矢。赤乌事业不崇朝，尽逐东风散怒涛。横江振旅铙歌发，白发将军看宝刀。寄语横行且复休，孙郎战骨随蒿丘。当年割据山河壮，谁道降帆下石头。"}