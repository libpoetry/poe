{"id":"541913","title":"闽中兵宪徐子与黔南学宪吴明卿自都下相别历二十年矣孟春癸夘夜予梦二君话旧既寤仍梦同渡漳河吊古因思社友存殁相半悲哉","dynasty":"明","author":"谢榛","text":"文章搆患屈平始，凤凰不来桐树死。老夫浩叹谁见心，眼中两人隔万里。一宵连梦片月知，漳浦共吟铜雀妓，吴歌楚调悠扬起。左手把袂右拍肩，恍看形容皆妙年。勿阅丹经拘悟性，句法自神骨自仙。地开灵脉通九渊，龙珠并出破暝烟，含光可重精华全。旧交星散疏消息，人间是非在广识。名家多自轗轲成，其奈江流不向北。寄兴芙蓉各秋色，空采幽芳坐将夕。当代风云渺南极，大海平铺闽越天，乱山横断罗施国。建安遗迹那相忆，宦邸飞梦吾莫测。"}