{"id":"844835","title":"咏梅次高青邱韵五首","dynasty":"清末民国初","author":"曹家达","text":"占尽人间冰雪交，淡烟林麓见含苞。绮情未忏芳时近，香梦难温好夜抛。数点晴云迷瘦影，一痕霜月繫危梢。隔溪寒水劳相望，疑是湘娥踏冻蛟。未到春阳已断肠，江桥春酒醉吴娘。汉皋解后难为佩，韩掾偷来不是香。世外神人霜霰质，山家仙子苧萝裳。几回延伫尘心净，纵不冰壶亦自凉。东风吹暖上垣衣，寂寞孤芳带露披。春水照神花独醒，晚山如睡树相思。画梁玄玉歌尘起，小筑红罗锦幔垂。一点酸心苦愁绝，我来幸托未开时。点笔还应夺化工，墨华旁沈雪初融。江南驿使书千里，岭外羁臣酒一盅。古佛与参香戒定，水仙分占玉玲珑。湖亭放鹤归来晚，料峭山塘一线风。量材当筑蕊珠宫，一气清寒接太空。羌笛催愁金锁甲，画屏研采石虚中。衙斋好咏推何逊，檀板新声寄小丛。正为折枝难寄远，寥天何处响孤鸿。"}