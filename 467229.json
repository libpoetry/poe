{"id":"467229","title":"天南杂咏十首","dynasty":"当代","author":"陈振家","text":"鸟噪幽林晨景清，山乡自此认归程。泉心石气烟霞癖，客鬓孤怀岁月情。力耒只能同润土，无田未可学渊明。劳形且以逸篇补，世上无平无不平。天南坐拥万重山，石径欹斜来往艰。并立樟桫穿日脚，郁蟠藤葛绕云间。灵台容贮三千界，世道曾逢二百关。横逆困穷其奈我？此生许作五溪蛮。遁迹穷山年复年，交风友月绿溪前。野花两岸闲开谢，柔草一床供恣眠。茅结青崖庐足寄，烟浮碧落腹堪填。庸才休去问当世，短褐糟糠听自然。一瓢稀粥六骸和，省事胜如练事多。日管胡椒三百本，夜瞻广宇一千河。听虫看水五官足，读圣依贤满腹讹。梦觉醒来天地阔，苍山无语鸟吟哦。一夕春山带雨痕，岩扉半闭雾昏昏。数枝野李花娇困，百部清泉流乱奔。群鲫竞趋横逆水，老榕大放倒生根。园田巡罢归茅屋，研墨舒笺搜楚魂。赤日西沉夜渐凉，茅青成片逐风香。陌阡委曲沿芜草，丘壑高低借月光。明灭萤星飞莽垄，稀微灯火烁农庄。虫歌蛙鼓相随送，一路推敲入韵章。山谷不平山径斜，自营园圃只为家。钩刀斫树刨泥石，藤蔓缚桩围护笆。毛雨不妨烧野火，轻寒自欲促春芽。山妻背子供餐饮，又掘繁星种地瓜。才听鸡鸣又鸟歌，曦光晨露染青莎。三分荫望封藩地，两片蔬储采食窝。喜见木瓜形似枕，初窥豆角壳成螺。白衣卿相自修治，五口之邦取不多。古人但惧放边陲，难得苏公赞绝奇。瘴雨蛮烟开眼界，海珍怪果快馋颐。树生紫蟹根生实，地有褐蜂山有蜞。履险如夷由旷达，异乡景物足心仪。自入南荒事事新，中情独适野吟身。异香始识菠萝蜜，辩药初知益智仁。不屈剑麻高且凛，能弯藤竹曲还伸。细推万物皆成理，斯境其宜巢许伦。"}