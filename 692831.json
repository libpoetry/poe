{"id":"692831","title":"卜云林篇","dynasty":"明","author":"杨慎","text":"卜云林兮栖真。结灵茅兮远滨。迥与太初为邻。离世遗物绝尘。鱼鸟自来亲人。射干独立山椒。长松落落英摽。覆露玄云素朝。结璘郁仪相邀。景界一何参寥。长谣凄凄锵锵。鸾雏凤伯相将。鹍鸡群晨成行。西天老胡文康。上云乐奏侜倡。吟篁啸桐四清。间宫变徵希声。井公下博明琼。玉女投壶电生。炤景饮醴含情。折酲晓踏瑶茸。琅玕琦玗交拥。柯攒叶抱花捧。重露成帏垂陇。晞发忘言息踵。处雄虹兮标颠。玉树青葱际天。口诵石室苔篇。坐饮金膏冷泉。烱如龙汉初年。横看晚霭岚沉。餐食沆瀣沦阴。微披蕙带兰襟。追和游山九吟。聊以陶铸尘心。采秋菊兮露沾。黄菁玉豉金盐。克牣丹房药奁。变化七乌九蟾。后天独秀苍黔。织落毛兮为衣。溪谷香窱迂威。骏狼荐暖长晖。弄彻梅轸兰徽。看舞素雪朔霏。解澌圆折璿流。回渊比心清眸。游䱁皎镜中浮。遐想惠施庄周。千载一朝同游。喜物论兮难齐。甘灭景兮云栖。鹪鹩何心驒騱。升高或斧之梯。谁言亨衢可跻。两无闷兮潜龙。岁寒后凋惟松。云林朝市雍容。达人何心摽踪。逝将往兮君从。"}