{"id":"1117114","title":"学士院端午帖子二十七首 太皇太后阁六首","dynasty":"宋","author":"苏辙","text":"决狱初迎雨，开仓旋取陈。青黄今接夏，饥疫免忧春。帘密风时度，宫深日倍长。纻罗随节赐，黍麦趁新尝。执热宁忘濯，清心自释烦。东朝闻好语，畏日解馀暄。出磨玉尘除旧廪，捧箱綵缕看新丝。一年丰乐今将半，两殿欢声外得知。舟楫喧呼招屈处，禽鱼鼓舞放生中。百官却拜枭羹赐，凶去方知舜有功。玉殿清虚过暑天，草庐烦促念民编。外家近许迁新宅，不遣司农费一钱。"}