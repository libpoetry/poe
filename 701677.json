{"id":"701677","title":"杨柳枝词四首","dynasty":"明","author":"黄省曾","text":"去岁今时别泪飘。夫君留向玉关遥。春风似为相思妾，吹动天涯万柳条。千载姑苏送客时。金昌亭畔柳如丝。于今一树无人种，怕与春风管别离。白马金羁人未回。翠条仍自挂妆台。黄鹂莫作藏身处，一入丝中遣不开。巫峡巫山锦树春。垂杨垂柳著行新。东风不是贪飞絮，为觅天涯未见人。"}