{"id":"691912","title":"送陈都御史致仕陈苏州人赣州巡抚","dynasty":"明","author":"李舜臣","text":"记曾颜色望青霄，此地逢迎斧钺飘。下邑祗传安石在，南中空惜去旌摇。云连浦树明秋野，水浸江沙落早潮。他日虎丘问耆旧，清时龙德独逍遥。求贤诏许尚岩阿，今复东还且奈何。终属陶潜三径有，真嫌刘宠一钱多。江间绿水明心曲，海上青山著鬓皤。处处秋兰犹自好，扁舟采揽足经过。几人勋德在明时，南纪公来偶视师。谁使中军生气色，独筹前箸卧旌麾。岘山有泪堪常堕，章水无情任所之。辽海只今忧未浅，不当还出佐支离。"}