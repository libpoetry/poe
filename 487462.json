{"id":"487462","title":"北游诗十八首 其十三 燕京寄上海朱邦宪","dynasty":"明","author":"张元凯","text":"北风扬尘沙，玄阴片时结。客舍寄如磬，羁身但存舌。易水寒不流，西山欲飞雪。梦见田先生，恍与荆卿别。击筑苦无徒，悲歌夜不辍。我友蹈海生，圭组久不屑。游于酒人乎，而乃好奇节。因救季将军，朱家心屡折。吾岂有黄金，尊前为君设。所以穷时交，古人多激烈。"}