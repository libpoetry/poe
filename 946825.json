{"id":"946825","title":"销暑楼","dynasty":"宋","author":"陈舜俞","text":"溪上楼台似玉壶，乐郊春物剩昭苏。贤侯好士簪裾集，暇日开筵锦绣敷。擘水脍鲈堆白雪，拨醅酿酒滴真珠。香飘沈穗萦栏角，歌沸梁尘落坐隅。约略十洲仙界景，依稀九老洛川图。席中兰语薰相袭，望里莲娃貌亦都。狂客笑吟聊自若，丈人强健不须扶。送归千骑堂前月，犹照帘虾一半须。"}