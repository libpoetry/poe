{"id":"685651","title":"经华阴时当腊月十八日忽忆唐人腊尽促归心行人及华阴之句字字凑合遂逐字成十绝","dynasty":"明","author":"邓云霄","text":"淑气欲迎年，朔风将送腊。征衫费增减，渐觉寒暄杂。乡思杳无端，客途何日尽？却怪马蹄轻，不及南飞隼。残历馀几日，坐叹年光促。不须悲旧年，洗眼看新绿。去从此路去，归从此路归。一官仍故步，回首十年非。岁月更新旧，川途阅古今。往来车马客，枉用百年心。有意濯尘缨，河流伴客行。翻嫌河畔水，不似石泉清。一过一回新，纷纷客子身。谁知岳麓下，自有渚眠人。西岳好居停，重来霜雪涩。仙掌远相招，遥遥不能及。十丈红莲花，凌空生太华。仙人持作舟，直泛蓬瀛下。村落尽瑶林，同云日日深。丰年宜瑞雪，不用卜晴阴。"}