{"id":"763597","title":"满江红 其二十三 既庭见示小影用悔庵回韵赠之","dynasty":"清","author":"曹尔堪","text":"偶赋梅花，心似铁、何妨绮语。生徒盛、参同考异，轩乎其鼓。芳草闲门通小径，桐阴木榻容箕踞。咏停云、无语送归鸿，时凝伫。嵇阮约，囊曾与，用舍义，聊中处。叹余生重见，屐拖残雨。面道人来称上客，楮先生亦为宾主。但刿肠、搜肾是文章，凌燕许。"}