{"id":"811281","title":"送何孝廉北上，何故门下士，且尝佐予军，今亦回籍于潮，感昔勉今，辄有斯作","dynasty":"清","author":"丘逢甲","text":"十万雄师散岛中，天南归棹喜君同。斩蛟未得愁看剑，射狗欣闻梦引弓。故部凄凉沧海碧，上林消息杏花红。钤韬便是治安策，终为君王略远东。才名鹊起海东天，何武称诗最妙年。毡影立馀门外雪，角声吹散幕中莲。愧无相业夸传钵，好向神州快著鞭。毕竟功名出科第，莫将竹帛薄时贤。"}