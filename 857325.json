{"id":"857325","title":"终风操","dynasty":"宋","author":"王令","text":"云之扬扬，油油其蒙。望我以雨，卒从以风。云之油油，扬扬其去。我挽不可，泣立以伫。终风不休，终云不留。不雨我田，不谷我收。岩岩南山，有川其下。徒能必云，不能必雨。蓁蓁者林，有越而樛。人伐以归，我徂安休。嗟今之人，顾己是求。有颀者木，曷为而材。大折以薪，小生何哉。嗟今之人，谁同我哀。"}