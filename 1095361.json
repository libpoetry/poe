{"id":"1095361","title":"逆风行","dynasty":"宋","author":"释居简","text":"大块噫气一气同，条达万汇参化工。不教扶摇转羊角，五日一吹零雨濛。唤醒枯槁皆蒙茸，假借秋鬓回春容。后来见说兰台宫，君臣相与论雌雄。至今雌雄无辨白，几回拟问兰台客。便从平地欲泠然，结口土囊呼不得。坐使六月七月背汗挥老农，燥土滴作兰塘融。赫赫炎炎濯无处，积威蓄锐尽数施玄冬。一叶东来顺流水，怒号不肯吹船尾。转船又复投西去，蓬蓬依旧从东起。试从逆境求诸己，可容不拜飞廉赐。谨勿颠狂蹈前辙，长不鸣条伴华月。"}