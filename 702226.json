{"id":"702226","title":"明月吟三章","dynasty":"明","author":"湛若水","text":"举首望明月，明月沉海中。举手招白云，白云游太空。白云不可结，明月不可缝。揽袂长叹息，星火忽已终。安得飞仙子，借我一苍龙。明月出海东，照入我怀中。两手捧怀笑，浮云生我胸。移枕见远山，开窗得清风。适意非有期，至道末有从。蓬莱隔弱水，无力谁能杭。仰看明月殿，灿灿姮娥居。我欲跳身入，飞空骑蟾蜍。归来启灵府，中有明月珠。佩之当明月，圆光满八区。愿扫浮云翳，本来无外须。"}