{"id":"483148","title":"题孙氏遗墨轩","dynasty":"明","author":"揭轨","text":"宣文学士吾季父，草书往往追怀素。玉堂多暇日临池，方驾长沙美无度。闻道尊公居豫章，亦以能书相颉颃。锦囊长纸霜玉洁，清醉时时临数行。云霄恍若鸾凤翥，风雨欻起蛟龙骧。宣文已矣君未老，一字可直黄金榼。山阴别后惊捐馆，零落狸毫并象管。白鹅池冷绿苔深，铜雀砚寒清露满。吾庐兵后住江村，玉堂佳帖无一存。却忆君家文献在，香奁犀轴付诸昆。"}