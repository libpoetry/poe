{"id":"943751","title":"次王仲衡尚书鹿鸣宴韵","dynasty":"宋","author":"陈造","text":"儒冠几经秦，士贵始艺祖。英俊承上意，不止工造语。文风逮列圣，秀异弥博取。即今再太平，比屋务稽古。先生国元老，曩亦原夫举。倚相能丘索，吉甫允文武。后生藉膏馥，掉臂雄艺圃。岂伊郐无讥，敢睨大国楚。诸生观国光，名欲簉龙虎。初非意敢料，顾为公所与。蕙兰侈芳筵，肴核富雕俎。酒行不待醉，阖坐喜欲舞。妙句韦白前，拭目嗟未睹。豪气倏贾馀，举举陵天宇。悬知三千牍，去作虹霓吐。我坐广文毡，勤拙初不补。看挥修月刃，稳送抟风羽。传灯知道尊，食蔗记荼苦。明年公东归，商衡傅岩雨。附翼偕渠侬，远臣观所主。"}