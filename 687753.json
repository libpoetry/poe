{"id":"687753","title":"无逸子","dynasty":"明","author":"庄昶","text":"驱驰百圣无遗力，此老平生亦健哉。上古羲图今独玩，壮年周梦老还来。百千万古天流转，三十六宫春荡开。肯信定山痴老子，兀如泥塑坐高斋。万古能教白发新，圣贤何限此中频。心斋自得颜真乐，恭已何为舜亦人。动荡风雷还日月，闭藏天地却星辰。莫言此意谁知否，输与江门老病身。"}