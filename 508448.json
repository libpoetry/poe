{"id":"508448","title":"送同年李进士郁归省","dynasty":"明","author":"倪谦","text":"忆昔挟长策，同上黄金台。排云叫阊阖，竞吐琅玕才。日华丽五色，星采联三台。春风曲江宴，烂醉流霞杯。香衢控玉勒，飞盖相追随。长歌激层汉，此乐真快哉。遂令名与姓，一日传九垓。鹄立侍通明，恍若登蓬莱。我约赴星期，袖拂天香回。君思定省旷，又向家山来。解后遇金陵，倾写怀抱开。交深志逾合，敬久情不衰。欣然叙畴昨，共酌葡萄醅。未谐投辖欢，且复张帆催。飞飞白云远，淼淼清流洄。到家亲意舒，喜色知盈腮。升堂奉甘旨，拜舞应徘徊。岂惟邦家光，实为闾里辉。私恩既云遂，公义未可乖。涉川藉舟楫，调鼎资盐梅。我将驾大舶，临风溯长淮。朝阳菶菶枝，高冈迟凤喈。聊兹一分手，离思?能裁。"}