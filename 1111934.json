{"id":"1111934","title":"师兄庵住香山寄","dynasty":"宋","author":"吴惟信","text":"主持兰若太湖傍，愈觉清高不比常。窗下围棋松日薄，径中行药竹风凉。诗成封去邻僧和，茶嫩惟同野客尝。见说近时勤行业，朝朝亲炷佛前香。身陷清贫乐有馀，风流人物称山居。虚堂扫地犹持课，隐几看云罢读书。破碎衣裳多自补，髼松头发少曾梳。有时行向湖边去，闲对渔翁话古初。"}