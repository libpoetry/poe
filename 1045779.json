{"id":"1045779","title":"勇烈侯庙","dynasty":"宋","author":"吕陶","text":"唐衰中原乱，贼据西南疆。号令不出畿，畴能禦彊梁。杨侯仗直忠，宝剑凌穹苍。誓将扫妖祲，得以完金汤。尝胆过勾践，食羹如乐羊。严颜颈未断，霁云指何伤。众寡固不敌，岁月亦已长。孤城屹然峙，锋锐莫可当。譬如泛巨海，难以一苇航。天心未厌悔，人意忽苍黄。百口同穴瘗，悲云惨朝阳。寰区既澄静，往事极凄凉。封爵加美谥，幽明知宠章。近世修旧史，笔削严否藏。书曰侯死之，一褒踰绣裳。彭人念侯德，庙食墓之傍。水旱每致祷，丰年屡仓箱。父老或有言，夜漏犹未央。见侯出自庙，凛然坐黄堂。此理实晦昧，有无何渺茫。子厚罗池神，海俗专祈禳。乖崖宛丘殡，醉者取灭亡。英灵果不泯，犹足威一方。予尝假州绂，秉笏趋侯墙。为侯记讳日，一奠岁率常。出令避侯名，示民以虔庄。又欲建高碑，始终载其详。俄以罪戾去，慊然视缣缃。幸此续大句，安能发幽光。持以遗彭人，庶几予不忘。"}