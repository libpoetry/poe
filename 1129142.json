{"id":"1129142","title":"五位","dynasty":"宋","author":"释正觉","text":"正中偏，霁碧星河冷浸乾。半夜木童敲月户，暗中惊破玉人眠。偏中正，海云依约神山顶。归人鬓发白垂丝，羞对秦台寒照影。正中来，月夜长鲲蜕甲开。大背摩天振云羽，翔游鸟道类难该。兼中至，觌面不须相忌讳。风化无伤的意玄，光中有路天然异。兼中到，斗柄横斜天未晓。鹤梦初醒露气寒，旧巢飞出云松倒。"}