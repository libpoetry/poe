{"id":"699197","title":"拟杜少陵归成都韵","dynasty":"明","author":"秦旭","text":"身依南剑忆东都，长把行藏问老符。万里桥边寻白屋，百花潭上步青芜。云山终岁停飞驿，南国多时罢?酤。闻说多才严仆射，已消金甲免丁夫。锦江流水接花溪，翠竹红蕖远近迷。家世总忘天尺五，生涯还忆瀼东西。乘舆迢遰看鸡舌，髀骨消磨厌马蹄。明日报书通幕府，应劳小队踏春泥。花作围屏石作栏，满天秋籁挟惊湍。日高树底摊书帙，风静沙头把钓竿。阅世尚留双眼白，报君常抱一心丹。江山信美犹吾土，狂客休歌蜀道难。"}