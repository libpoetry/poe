{"id":"1172472","title":"雨中自秘书省访王三侍御知早入朝便入集贤侍御任集贤校书及升柏台又与秘阁相对同院张学士亦余特厚故以诗赠之","dynasty":"唐","author":"李德裕","text":"共怜独鹤青霞姿，瀛洲故山归已迟。仁者焉能效鸷鹗，飞舞自合追长离。梧桐迥齐鳷鹊观，烟雨屡拂蛟龙旗。鸿雁冲飙去不尽，寒声晚下天泉池。顾我蓬莱静无事，玉版宝书藏众瑞。青编尽以汲冢来，科斗皆从鲁室至。金门待诏何逍遥，名儒早问张子侨。王褒轶材晚始入，宫女已能传洞箫。应令柏台长对户，别来相望独寥寥。"}