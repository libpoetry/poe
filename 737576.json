{"id":"737576","title":"送宋廷俞还长洲","dynasty":"清","author":"查为仁","text":"昔我梦江南，如垢思栉沐。幽怀萦千缕，胜鉴觊一蹴。沿缘涉吴会，欢喜到童仆。天霁朗以澄，河转缭而曲。依依接林塘，历历惬心目。言寻鹤涧流，遂憩虎阜麓。远水畛平畴，长松荫低屋。丹枫欹岸明，黄菊绕篱簇。登寺日未斜，陟山风颇肃。遥堞蜿蜒盘，旁塔岋嶪矗。侧睇云唳鸿，俯瞰坂驱犊。林影散参差，盘石互磅礴。绀殿翳龛镫，香厨具茗粥。坐深钟梵沈，吟余木叶秃。积愿起夙疴，清游屏繁缛。送君感前尘，蜡屐定当续。"}