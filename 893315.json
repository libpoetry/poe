{"id":"893315","title":"答朱彭州喜雪","dynasty":"宋","author":"宋祁","text":"雪集先何所，天彭关内州。云澌结河汉，风砾洒林丘。眩晃三霄接，缤纷一气浮。光逢晨晛薄，花得冥寒稠。拂树琼争动，萦墙粉暂留。缩毛惊莋马，埋目惮吴牛。客至兰矜曲，仙归鹤拥裘。盐边混熬素，玉处乱方流。并响鸣岩竹，分滋浃垄麰。印沙鸿雁喜，蔽叶鹧鸪愁。蒙福沾馀润，称觞隔并游。锦官才涷雨，赓和负妍讴。"}