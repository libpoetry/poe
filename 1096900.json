{"id":"1096900","title":"和楼倅宗簿 其二","dynasty":"宋","author":"刘宰","text":"余幼好此奇服兮，岁荏苒而华颠。闻若人之好修兮，搴众芳而独专。结微情以陈词兮，鳞鸿杳以无传。惟圣哲之茂行兮，在举能而任贤。横江湖以扬舲兮，宁维楫之可捐。烂晨光兮破群幽，清风发兮凉气飕飕。琼佩兮锵锵，玉鸾鸣兮啾啾。时不可兮骤得，君胡为乎此留。"}