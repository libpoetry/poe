{"id":"844185","title":"蝶恋花 春日题桃花源","dynasty":"清末民国初","author":"易顺鼎","text":"镜里春山眉欲语。十里空江，红遍桃花雨。仙犬一声天正午。白云如海无寻处。剪剪东风吹不住。吹换秦时，几辈渔儿女。烟唱收帆回别渚。数枝柔橹摇春去。盛代本无秦可避。今日渔樵，旧日游仙地。小小沧桑经第几。水流又到人间世。古月一丸飘冷翠。照见千年，隔坞闲门闭。天外有天红透矣。桃花命竟长如此。"}