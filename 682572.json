{"id":"682572","title":"南华寺谒能禅师像效唐体","dynasty":"明","author":"区大相","text":"能公昔开化，千载扬宗风。惜生绝学后，沦被夷教中。衣为曲阜履，钵即鼎湖弓。在法不在物，奈何惑愚蒙。独有幽寂意，弥令孤赏同。丈夫人天师，夙生大智慧。了悟开顿宗，修持入不二。自得黄梅传，广开众生昧。至今青莲宇，宗门各精诣。云生法座上，月照空潭际。潺潺曹溪声，客思不遑寐。"}