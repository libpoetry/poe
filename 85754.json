{"id":"85754","title":"八关斋诗·建意营法齐","dynasty":"魏晋","author":"支遁","text":"建意营法齐，里仁契朋俦。相与期良晨，沐浴造闲丘。穆穆升堂贤，皎皎清心修。窈窕八关客，无楗自绸缪。寂默五习真，亹亹励心柔。法鼓进三劝，激切清训流。凄怆愿弘济，阖堂皆同舟。明明玄表圣，应此童蒙求。存诚夹室里，三界赞清休。嘉祥归宰相，蔼若庆云浮。"}