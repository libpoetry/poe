{"id":"523256","title":"酬水部锡山之招","dynasty":"明","author":"李梦阳","text":"无锡钱少阳，招我栖锡山。江上千万峰，袅袅凌江关。下有震泽湖，旁有太伯湾。昔时苏公慕阳羡，阳山锡山对相见。我独何为阻兹游，西风吹心落吴甸。我问钱少阳，汝今在何所。振辔金马门，看花曲江浒。徐庶竟辞刘，张翰忆吴州。鹅湖云屿间，鸿山林树秋。我今放浪黄河隅，遥忆白粲心郁纡。几时弹剑赋归来，与尔共醉芙蓉湖。"}