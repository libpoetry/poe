{"id":"815091","title":"送二兄赴蜀","dynasty":"清","author":"柯劭慧","text":"瑟瑟晚风兴，朗朗镫烛明。今夕共言笑，明晨即远行。清醑多且旨，嘉肴皆丰盈。行人怨离别，对酒不能倾。晤言欲相慰，未语涕自零。余心尚如此，客怀难为情。黾勉加餐饭，温恭交友生。劝君莫感伤，岁往若流星。努力各自爱，慎勿惭所生。流波恋故溪，栖乌忆旧枝。感此念同生，宿夕当别离。依依家人意，绵绵游子思。鸡鸣起行迈，焉得常相依。愁多夜转促，欲语难尽辞。勿怀川陆长，相晤自有期。勿为贫贱伤，勋业自有时。愿君爱玉体，慰我长渴饥。"}