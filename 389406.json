{"id":"389406","title":"一萼红·赠月娥","dynasty":"清代","author":"薛时雨","text":"称芳名。是广寒旧队，小谪下瑶京。蛾样犹纤，蟾辉未满，神彩先自光明。曾学过、霓裳法曲，串新声、呖呖妒啼莺。靥笑添涡，眉修露慧，睇转流情。快到团圞时候，愿灵娥珍重，莫堕愁城。豆蔻含香，芙蓉作蕊，烦恼何苦相萦。须记著前身小影，伴青天、碧海耐凄清。留待梯云客至，唤取卿卿。"}