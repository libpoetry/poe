{"id":"1053813","title":"奉天行","dynasty":"宋","author":"孔平仲","text":"苍苍行露出苑门，孤城逼仄不可存。贼兵之来若风雨，顷刻城下皆云屯。纷纷矢石蔽空黑，天子垂泣对将军。将军提笔书满背，城中白丁久夺气。草车之焚虽已矣，云桥百尺虹蜺起。下瞰城中笑饮酒，乾陵赭袍拥朱紫。朔方大将来赴急，彷徨中路不敢入。豺狼合从堪恸哭，翠华崎岖又巡蜀。圣神文武何至此，堂上有人面如鬼。"}