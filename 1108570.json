{"id":"1108570","title":"居厚弟示和诗复课十首","dynasty":"宋","author":"刘克庄","text":"家事从今勿更关，山深林密且栖蟠。白眉君秀闺门内，秃鬓余惭季孟间。厚族肯分南舍阮，亢宗何减北州颜。西山幸有薇堪采，免被人驱去复还。古书时务了无关，却悔胸中万卷蟠。尚可追陪鸥鸟社，安能生死蠹鱼间。毁言自叹今销骨，戆草谁怜昔犯颜。圣主恩深臣命薄，黄冠结裹季真还。野处经时懒入关，放教野蔓向窗蟠。岂无求仲住邻曲，仅有惠连来梦间。架上书聊揩老眼，墓前誓已白慈颜。山灵未可相嘲戏，犹胜周颙去不还。近传铁马哨榆关，想见西南杀气蟠。常恐漏名青史上，不令效命白衣间。本无高论生丛谤，虚过明时死厚颜。春水渐生天向暑，寄声速载帝羓还。自与浮名了不关，腾空岂若抱珠蟠。浪云史学三刘后，敢道诗名二宋间。青帝纵然回煖律，苍官安得有韶颜。日晡坐客俱辞去，盐酪城中买未还。病夫岂有力翘关，腹愤胸奇漫结蟠。昔臂灵旗穷塞下，今腰长镵乱山间。秫田易了渊明醉，菊井难湔伯始颜。惭愧天魔呈伎俩，老僧入定未曾还。脱身朝市恶机关，弓饵安能到伏蟠。把似去梯置楼上，何如抱瓮灌畦间。有黄粱枕休圆梦，无紫金丹可驻颜。直入深山更深处，时人莫叫孔宾还。病久溪堂镇日关，潭空不复著蛟蟠。断无喝道来松下，时有挐音到苇间。上宰相书浑绝笔，闻皇子报一开颜。出门应被盟鸥笑，谁遣高飞带箭还。花深藓合似禅关，千岁榕根入水蟠。方土何须求海上，地仙元不离人间。忘言已悟铜铭背，却老非干玉鍊颜。客至未应愁酒尽，少需便了巷沽还。身如齐客脱秦关，回首危途毒虺蟠。宿昔立螭曾柱下，即今叱犊且田间。迂疏素不工栀貌，老丑安能竞蕣颜。自笑此翁犹矍铄，与云俱出鸟俱还。"}