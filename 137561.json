{"id":"137561","title":"送吕夏卿·始吾尚幼学弄笔","dynasty":"宋代","author":"欧阳修","text":"始吾尚幼学弄笔，群儿争诵公初文。嗟我今年已白发，公初相见犹埃尘。传家尚喜有二子，始知灵珠出淮滨。去年束书来上国，欲以文字惊众人。驽骀群马敛足避，天衢让路先骐驎。尚书礼部奏高第，敛衣襆砚趋严宸。曈曈春日转黄伞，蔼蔼赋笔摛青云。我时寓直殿庐外，众中迎子笑以忻。明朝失意落入後，我为沮气羞出门。得官高要几千里，犹幸海远无恶氛。英英帝圃多鸾凰，上下羽翼何缤纷。期子当呼丹山凤，为瑞相与来及群。"}