{"id":"678706","title":"水竹居为冢宰王先赋","dynasty":"明","author":"周叙","text":"龙洲之上，水竹有居。其流澄澄，其植渠渠。流之澄矣，植之渠矣。有美君子，世焉居此。天光云影，昭耀琅玕。高标直节，栖凤翔鸾。引泉开径，临清荫绿。天风徐来，筛金戛玉。君子致身，出登庙堂。遥怀桑梓，敬恭难忘。对之伊吾，匪土是思。其清其直，媲德是宜。武公睿圣，诗咏淇澳。允矣君子，愿继芳躅。"}