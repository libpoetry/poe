{"id":"564745","title":"顾静虚求录旧作","dynasty":"明","author":"孙承恩","text":"抱病一秋情索寞，笔砚诗篇久零落。顾子爱我情不薄，为出此卷书旧作。倒箧出笥费搜检，漫录数篇谢勤确。下笔欹倾觉生涩，掩卷沉吟砚频涸。迂疏半是野人语，放浪潦倒畴予若。顾子兹事爱成癖，辞翰每问名人索。东江三汀并绝妙，两雄相当靡勍弱。顾我曹滕厕齐鲁，君也误爱予惭怍。美玉明珠问顽璞，慎勿并视彰秽恶。"}