{"id":"1235570","title":"送尹敬思令尹归青州并序","dynasty":"元","author":"成廷圭","text":"玉雪丰神未七旬，江淮谁识旧儒臣。眼空四海归何早，胸著千年汲愈新。从学王门唯此老，发挥朱子更何人。青州门外京华近，吾欲相从一问津。宪签被旨方修律，令尹归田独著书。一代仪刑留制作，十章条目补遗馀。青州高起耆英社，白发同乘泽下车。不得清风接芳躅，可凭短札问何如。"}