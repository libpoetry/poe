{"id":"1236906","title":"浮梁秋晓书事三首","dynasty":"元","author":"洪焱祖","text":"竟日风兼雨，荒山坐复眠。收心葬书窟，飞梦入诗天。宁戚歌牛下，昌黎拜马前。卿当用卿法，我懒觉犹贤。舜陶开利孔，山骨竟为齑。野碓多舂土，溪船半载泥。风烟秋更惨，瓦砾路全迷。随牒何来此，无阶老稚圭。众山围我独，极目但风烟。政自门无辙，何须坐有毡。谪龙才七日，鸣鸟待三年。岂不心如铁，居然发早宣。"}