{"id":"136271","title":"长歌行·厥初由阀阅","dynasty":"宋代","author":"白玉蟾","text":"厥初由阀阅，吾志在林泉。为舜不无地，睎颜尽有天。鱼虫犹可佛，鸡犬皆登仙。顾我非六六，荷天良拳拳。幼时气宇壮，长日文彩鲜。琴剑微暖席，江湖动经年。异乎三子撰，契彼五家禅。既已出洙泗，从而师偓佺。肩依洪崖右，道在灵运前。所得既天秘，与交又国贤。可图大药资，以办买山钱。东访鼎湖浪，西寻苍梧烟。一寸百炼刚，半生双行缠。簪绅非无欲，鱼鸟从所便。逸兴五湖阔，虚名四海传。饱餐青精饭，细读黄石编。顷自七闽出，放焉迷市廛。红尘刺人眼，名利交相煎。富贵已尝鼎，云霄当著鞭。蹉跎度青春，迟暮即华颠。且有安期枣，与夫泰华莲。高陵易为谷，沧海俄成田。光景亦倏忽，物华随变迁。仰天时一笑，顾影长自怜。紫府何冥邈，青鸾何沉绵。蓬莱云渺渺，小有月娟娟。策足青霞路，收功牙芽铅。上以游太虚，下以穷九渊。辇毂气所王，湖山乐无边。飘然复何往，此去如蜕蝉。"}