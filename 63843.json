{"id":"63843","title":"送王经历之羽林","dynasty":"明代","author":"刘绘","text":"君不见玉关连日羽书飞，为报骄胡不解围。云沙压塞迷宣府，烽火连营照武威。将军折节延筹策，谋客盱衡论握机。旌旆摇摇出凤京，日光尘色壮君行。玄月飞霜开玉帐，黑山乘月动金钲。长驱已见嫖姚将，画计今传阮瑀名。少年我重孙吴略，常忆临戎度沙漠。跃马生禽老上归，弯弓仰射旄头落。只今送君气转腾，始觉雄心未销铄。我有龙文宝剑名，湛卢欲得单于颈血涂。雪花片片未曾试，把君仗之西击胡。男儿立功岂必上麟阁，不报君仇非丈夫。"}