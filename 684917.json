{"id":"684917","title":"秋日留别刘大","dynasty":"明","author":"王恭","text":"十年分手隔山川，乍见那堪又别筵。白发醉看青镜里，黄花飘近羽觞前。双湖积水啼孤雁，独树高原咽乱蝉。何事最关离恨切，月明重语旧筝弦。年少与君轻别离，肯将清泪洒临岐。那堪短褐飘蓬后，不似寒窗剪韭时。遥夜客心悬络纬，隔帘霜影动辛夷。十年此会仍分手，何得杂尊复共持。"}