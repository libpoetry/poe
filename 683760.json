{"id":"683760","title":"感兴六首","dynasty":"明","author":"王世贞","text":"白家柳枝不忍折，韩家柳枝却复春。争似金明池上絮，随风吹去作沙尘。桃花片片委潇湘，棹入桃源转断肠。懊恨羲和排历后，不教风雨属东皇。胡床挂壁未曾收，欲烬垆香袅尚浮。行到东廊才一步，猛惊残日上帘钩。峭风俄扫蒻房空，恍忽还疑在梦中。毕竟怨亲何所似，偶然萍水复西东。欲酌仍停鹦鹉螺，酒醒长叹对银河。傍人总会应难语，但道中年感慨多。单车柳色太行新，浊酒寒灯供此身。燕赵向来多似玉，懒教人唤负心人。"}