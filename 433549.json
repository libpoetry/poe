{"id":"433549","title":"五君咏（录三） 陈主事伯严","dynasty":"近现代","author":"黄锡朋","text":"徂冬阴气升，繁卉改前姿。岂遂元化穷，郁郁存贞葳。孤秀值倾运，翘然始为奇。吏部冰雪怀，濯时吐清辞。千屈不一伸，乃以亨其诗。冥搜造幽荒，得句苍天悲。昨非觉今是，此情知者谁。遥睇如有求，空山相与期。御史何翩翩，流风惬微尚。虽生古人后，所志宁敢让。批鳞奋忠谏，烛照剖兴丧。痛哭章无益，归欤天所放。羲农不可作，收涕从禽向。百尺栖神鸾，梧柯惜孤唱。回思君恩深，嗟叹负鲠亮。垂名且千载，日暮奚惆怅。临川富才俊，良绪犹能续。梅庵狷者流，处寂抱幽馥。文藻动当世，馀膏润英淑。哀哉横舍芜，避地感陵谷。谋食藉毛颖，贫乐胜苟禄。伯休长安药，君直建阳卜。兹怀岂不苦，旷世钦芳郁。所贵在姱节，咏言意弥肃。"}