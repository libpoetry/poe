{"id":"1236590","title":"岳王庙二首","dynasty":"元","author":"林泉生","text":"岳王坟上褒忠寺，地老天荒恨尚存。介冑何堪投狱吏，衣冠无复望中原。青山能掩苌弘血，落日空悲蜀帝魂。辽鹤不归人事别，吴宫青草又黄昏。谁收将骨瘗西湖，已卜他年必沼吴。孤冢有人来下马，六陵无树可栖乌。庙堂短计惭嫠妇，宇宙惟公是丈夫。往事重观如败局，一龛灯火属浮屠。"}