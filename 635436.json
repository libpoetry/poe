{"id":"635436","title":"宿西乾山白云精舍与则己师夜话","dynasty":"明","author":"成鹫","text":"则公爱山有奇癖，不住仙城住韶石。横担楖?入西乾，山色溪声明历历。白云虚左待师来，丹嶂重开凭道力。大刀阔斧运如风，短锸长欃铦似戟。夹道苍松带雪删，当门古桂移根植。多年泉石锁烟霞，一朝云树生颜色。去冬寄我袖中书，春风有约遥相忆。远游未办草鞋钱，开年早蜡登山屐。屐声踏破扶溪云，欲往山南忘山北。啼莺出谷花满林，觌面相逢忘主客。主人爱客客且留，新月初弦在今夕。不须欸曲话寒温，默坐蒲团共禅寂。则公则公何快哉，月落茅檐灯照壁。人生适意能几何，不忍坐到东方白。"}