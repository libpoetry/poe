{"id":"857106","title":"东园赠周翊","dynasty":"宋","author":"王令","text":"尝闻东园游观嘉，晚趁时节亦自到。东风不知来者多，一日芳蹊踏无草。山樱着子寒尚迟，江梅殒蘤香可吊。扶疏枝叶未成荫，偶来正值斜阳照。千株红杏暖自酣，风引高炬烧晴燥。夭桃未老已抽青，略略朱旗冠翠纛。虽然素李不争花，似洗朱丹誇瑩皓。其他百种不可名，如列锦绣快晴曝。何低何高何后先，一一尽解承春笑。杨花轻佻最得力，飞过青天去何冒。弱柳低垂弗辞贱，以力凭风为春扫。黄鹂嘲啁声语和，似对游人见情抱。蝴蝶填委不知数，飞乱人眼漫颠倒。黄蜂虽忙不为身，以甘遗人竟何道。子规终日劝客归，吾无间然念何报。嗟余多病所趋乖，又懒欢呼逐年少。经年一春为嘉时，行过不恤每自谯。然虽无酒不解歌，素游尚少贫交召。何时期子早再游，风雨不可旦夕料。"}