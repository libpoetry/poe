{"id":"615380","title":"初夏与戴公纶伍国开有开暨定国安国侄泛艇随意泊饮即事放歌","dynasty":"明","author":"李孙宸","text":"入夏半月炎已多，故人挥汗来相过。避暑好寻河朔饮，况爱前溪新绿波。小僮撑艇未惯习，颇嗔潮流太驶疾。沿岸时将荻苇牵，乘凉聊借榕阴集。儿童群戏浴江隈，田家作苦晚归来。邂逅量晴还较雨，便呼浊酒倒深杯。盘餐野外何所有，虾菜还堪村妪市。尊中有酒幸不空，鼎食华堂亦复尔。君不见来时隔浦生白云，滃郁变幻何缤纷。晚风吹入沙汀去，长空如洗净无尘。又不见此时隔岸归巢鸟，茂林争集枯林少。浦云江树本无期，聚散升沈已若斯。今日与君扁舟对举卮，当歌不醉更何为。人生行乐会有数，百年枉受樊笼羁。迩来颇悟谋身术，便欲长歌与世辞。昨摇桂楫访南墅，今鼓兰桡向西渚。日日菰芦寄此身，幽怀莫共时人语。饭煮香芹腹果然，夜乘清风且归船。江鸥相对休相讶，吾曹已结海翁缘。"}