{"id":"1199543","title":"梦蓬莱四真人作诗四首 石庆安作","dynasty":"魏晋","author":"无名氏","text":"灵山造太霞，竖岩绝霄峰。紫烟散神州，乘飙驾白龙。相携四宾人，东朝桑林公。广休年虽前，壮气何蒙蒙。实未下路让，惟年以相崇。北游太漠外，来登蓬莱阙。紫云构灵宫，香烟何郁郁。美哉洛广休，久在论道位。罗并真人坐，齐观白龙迈。离世四人用，何时共解带。有怀披襟友，欣欣高晨会。游观奇山峙，漱濯沧流清。遥观蓬莱间，屹屹冲霄冥。五芝被绛岩，四阶植琳琼。纷纷灵华散，晃晃焕神庭。从容七觉外，任我摄天生。自足方寸里，何用白龙荣。玄山构沧浪，金房映灵轩。洛公挺奇尚，从容有无间。形沉北寒宇，三神栖九天。同寮相率往，推我高胜年。弱冠石庆安，未肯崇尊贤。嘲笑蓬莱公，呼此广休前。明公将何以，却此少年翰。"}