{"id":"708274","title":"沁园春 其三 遣病","dynasty":"明末清初","author":"尤侗","text":"若有人兮，蒲柳风姿，憔悴支离。恨雍容司马，抛残赋草；风流沉约，瘦损腰肢。扁鹊低头，巫咸束手，丈室维摩亦皱眉。数其罪，合先诛二竖，后斩三户。飘然与彼长辞。况苦口良方我有之。倩冀州坐客，挥毫草檄；少陵野老，信口吟诗。左援桐君，右携欢伯，楚客高谈七发词。涣乎一，涊然其汗出，是乃良医。"}