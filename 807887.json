{"id":"807887","title":"贺新郎  汴京中秋月下感怀兼忆三弟纬云表弟南耕暨一二金陵省试亲友","dynasty":"清","author":"陈维崧","text":"万斛金波泻。遍人间、云鬟玉臂，清辉狼籍。历历扶疏丹桂影，一碧乾坤欲化。人正在、汴梁客舍。可惜宋家陵阙改，烂银盘、依旧当空挂。可还似，东京夜。关河隔绝愁军马。忆家山、六朝佳丽，许多王谢。月到故乡应倍好，无限风亭水榭。料此际、金樽对把。已矣飘零何足道，鼓天风、鸾背终须跨。暂且学，姮娥寡。"}