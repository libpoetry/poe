{"id":"704614","title":"题荡云航二首","dynasty":"明","author":"黎遂球","text":"列树如蒲驾小舠，枕流还爱结巢高。科头夜夜眠银汉，洗耳时时入翠涛。寒玉万条共把钓，绿烟千顷任停篙。狂来拟沐咸池发，鼓枻谁能和楚骚。乌鹊桥头锦缆牵，女牛求渡不论钱。林中自捲秋霞幔，天上浑如春水船。满载欲偷悬圃药，长歌堪采泰华莲。急催沽酒需金粟，更泊姮娥桂树边。"}