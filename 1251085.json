{"id":"1251085","title":"蕃塔寺","dynasty":"元末明初","author":"陈谟","text":"金天圣人面流沙，流苏帐暖飘金花。一从蕃僧起蕃塔，常言彼此为一家。朝朝上塔呼天应，天门只在蕃塔顶。碧甸双睛白缠头，大师端坐如坚忍。梵夹斜行只自识，蛮音鴂舌听不得。菩提树下学谈禅，弹指兰阇笑如吃。塔上金鸡四面飞，可怜宛转无定栖。狂风吹落市人笑，何日飘萧渡海归。"}