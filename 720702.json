{"id":"720702","title":"霓裳中序第一","dynasty":"明末清初","author":"屈大均","text":"花残委碧藓。恨杀红深和绿浅。香冷啼痕犹暖。正蝶影烟沉，莺歌风断。春归难缓。待与谁、尊酒持饯。人将老，玉颜未驻，要把翠娥选。衰损。求仙休晚。且导引、熊经一转。须知来日苦短。坠马擎杯，舞鸾弄管，帝乡应未远。早蠲愁、荒淫不返。从师去、女生相逐，玉女一行满。"}