{"id":"874321","title":"忆鄂渚","dynasty":"宋","author":"刘过","text":"我离鄂渚已十年，吴儿越女空华鲜。不如上游古形势，四十馀万兵筹边。中原地与荆襄近，烈士烈兮猛士猛。泽连云梦寒打围，城接武昌晓排阵。书生岂无一策奇，叩阍击鼓天不知。却思仙人白玉笛，胡床醉倚南楼吹。貂蝉兜鍪两岑寂，若耶溪傍还作客。空馀黄鹤旧题诗，醉笔颠狂惊李白。"}