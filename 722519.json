{"id":"722519","title":"广州北郊作","dynasty":"明末清初","author":"屈大均","text":"朝台秋草白茫茫，化作龙堆四十霜。鬼火不随风雨灭，光芒知是谷蠡王。髑髅台畔几英雄，血作青燐四野中。鬼伯不惊魂魄毅，沙场往日共秦弓。新开蒿里战场边，白草萋萋恨骨缠。烈士要离那有冢，伯鸾思葬素馨田。五岭人头岭并高，名王猎火尽山毛。清明上巳争抛盏，十万蕃魂在白蒿。纷纷羌妇上坟来，人哭声连鬼哭哀。木叶山中魂望久，青燐肯向四楼回。截将山势白云回，双作丁灵得胜台。南塞可怜成北塞，牧羝谁在黑龙堆。咫尺阴山接越台，夕阳吹角打围来。挥鞭乱渡韸韸水，驼背佳人满紫埃。古道呼銮粤秀旁，牛羊气作野云黄。酪浆肉饭南边有，不记龙沙是故乡。"}