{"id":"114986","title":"题杜盘涧叟冥鸿亭","dynasty":"宋代","author":"黄庭坚","text":"少陵杜鸿渐，颇薰知见香。风流有诸孙，结屋庐山阳。藉交游侠窟，猎艳少年场。光怪惊邻里，收身反摧藏。江湖拍天流，罗网盖稻粱。安能衍衍饱，遂欲冥冥翔。畏影走万里，不如就阴凉。亭东亭西渺烟水，稻田衲子交行李。古灵庵下倚寒藤，莫向明窗钻故纸。"}