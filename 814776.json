{"id":"814776","title":"挽石绮园二首","dynasty":"清","author":"金朝觐","text":"廿年声气亦前因，少小相从长益亲。岂料君今为异物，再攻吾短属何人。驰驱千里言犹在，抛却双雏志未申。那可故斋重过访，萧萧竹影独伤神。休誇大志薄求田，聊为谋生事偶然。云路有心皆幻想，风波无意亦经年。双鱼已渺三春约，一病长成万古眠。此后谁论恩与怨，离离冢草羃秋烟。"}