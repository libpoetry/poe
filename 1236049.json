{"id":"1236049","title":"翠阴亭落成自和三首","dynasty":"元","author":"张养浩","text":"一退愁城万里降，从今按堵乐吾邦。睡残蕙月猿推枕，吟断松风鹤啄窗。槁木不春从换岁，虚舟无物任飘江。抚尊笑向儿童道，安得佳肴锦鲤双。无奈诗魔未易降，顿兵坚壁鹊华邦。古今不卷江山画，日月长开宇宙窗。我爱园公并角里，谁誇陆海与潘江。寄声农父须勤力，已办良田四十双。锦里归来万虑降，戴逵何必适他邦。幼思弓剑驱千骑，老爱琴书占一窗。分芋带烟寒斲玉，寻梅和月夜临江。漫郎虽是扁舟客，政恐渔樵不敢双。"}