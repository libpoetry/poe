{"id":"74183","title":"沁园春·赤脚蓬头","dynasty":"金朝","author":"王玠","text":"赤脚蓬头，簑衣箬笠，随处安然。守无角牛儿，不离左右。同行同住，同坐同眠。常在家山，匀调水草，拗性之时着一鞭。牧回处，看辽天鼻孔，软索低牵。闲来渴饮灵泉。把短笛横吹下岭前。喜牛儿安静，清风凉彻，放开心地，万事由天。彼此相忘，形神俱妙，花满前村水满川。真消息，有世人问我，起手擎拳。"}