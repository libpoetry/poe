{"id":"130178","title":"月中观梅·江南地暖得春早","dynasty":"宋代","author":"方岳","text":"江南地暖得春早，老眼观梅堂草草。今冬最暖春最迟，忽忆诚斋南海藁。解道晴暄殊欠寒，城中未有梅花看。却入山深最寒处，雪照冰溪才一树。乃知山中人，不受人閒尘。宁使风饕雪虐寒到骨，转寒转有寒精神。荒崖之底，野水之滨。太虚为室天为邻，只有明月情相亲。一团不冰今夜月，一片不飞今岁雪。雪意自怕老夫寒，月意宁知老夫拙。呼上山来强索诗，一花两花春未知。南枝尽迟迟尽奇，槎牙不要东风吹。酣晴酿日付桃李，定自不肯君同时。举杯吞月和花嚼，月自寄胸花不觉。少焉花亦到胸中，各自去寻诗约莫。"}