{"id":"811429","title":"雪中游莫愁湖四首","dynasty":"清","author":"丘逢甲","text":"湖波如镜荡寒光，曾照金钗十二行。一片明光新境界，雪中来过郁金堂。年年打桨石头城，坐阅王侯几战争。任夺江山夸胜著，一湖难夺女儿名。江边何处莫愁村，湖雨湖云荡客魂。长得佳人抱腰看，不教洗马对人言。长祝龙天护美人，英雄儿女局翻新。荷花杨柳华严界，再借湖光现色身。"}