{"id":"697350","title":"再送茂卿还晋陵四绝句同童山人子鸣作","dynasty":"明","author":"胡应麟","text":"草色萧条六代宫，故园回首叹飞蓬。秦淮一夜西风急，落尽芙蓉细雨中。客里黄花别季鹰，清秋残叶洒孤灯。归帆忆尔江城下，半夜潮声泊广陵。楚塞吴关望里赊，遥遥云水接蒹葭。秋山何处幽期近，缥缈峰头一片霞。扬子汀洲起暮潮，片帆南下雨萧萧。他年共访苏台月，携手垂虹百尺桥。"}