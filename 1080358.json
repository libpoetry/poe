{"id":"1080358","title":"送韩临亨提举","dynasty":"宋","author":"吕本中","text":"君有千里行，我独留此居。君行赴何许，沅江隔重湖。我留此山中，欲去尚踌躇。沅江道里僻，罢民待君苏。君亦怜其民，湿沫勤喣濡。凉风促君旆，小雨膏君车。渐去嚣尘远，及此夏景初。野色望行路，东门初首涂。风土日已好，谁能怀旧庐。举手谢拘束，有若纵壑鱼。路逢旧交游，相见问何如。道我且贫病，因风时寄书。"}