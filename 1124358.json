{"id":"1124358","title":"再次前韵留黄县尉二首","dynasty":"宋","author":"项安世","text":"邮亭别酒也须倾，底作匆匆向永明。莲里青心犹有薏，雨中红日可无情。吾伊未了吾难出，子墨传言子试评。回首便成千里恨，论心何惜片时程。天教槐辅抚藩州，人道梅仙百不愁。倚阁才情翻作苦，留连诗卷不成酬。我方设棘蒐芹水，渠自张蒲去荻洲。二十四泷高浪里，卧敲船板醉吟休。"}