{"id":"871115","title":"年踰弱冠又多锦瑟之一弦身堕尘樊未彻玉霄之半日醉怀无奈顾影自怜抱明月以兴悲向西风而思远谩拈秃兔姑慰心猿寄鹤林友","dynasty":"宋","author":"白玉蟾","text":"夜凉莫听野猿哀，觉我枯肠转九回。淅淅秋风吹性水，淹淹暮雨滴心灰。自怜孤影青灯下，曾作神霄故吏来。若待此生尘债足，凤凰閤下已青苔。"}