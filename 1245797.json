{"id":"1245797","title":"铁骨搭","dynasty":"元末明初","author":"杨维桢","text":"铁骨搭，伟鹘砂，性如獬豸口如鸦。仰见太阴剥食欲，挟匕上天刳妖蟆。俯见海扬波，誓拔快剑水上断蝮蛇。才雄志大无位可施展，乃令行人走使匹马无停挝。南藩大吏一月二十九日醉藩职，弗理莫敢辄玼瑕。骨搭北上见官家，官家门南事，一一叩陛下，陈治忽谈忠邪。天子为点首，百官尽惊呀，御史结舌惭辅车。有附和，无聱牙。于乎骨搭者，古之汲直无以加，天子何不唤取归南衙。下为百司司白简，上为天子持黄麻。"}