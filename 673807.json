{"id":"673807","title":"牧牛行为傅宪使题","dynasty":"明","author":"左国玑","text":"即墨城头鼓声疾，安平夜纵火牛出。龙纹尽逐海烟消，空道燕人皆股慄。陈涛血溅流成波，杨绾效古用法过。义军十万一朝尽，牛车羊车将奈何。虎贲西来静中夏，手握乾符运元化。归马山阳动作群，牧牛已入桃林下。中都飞龙真圣人，开天立地康斯民。迩来一百八十载，整顿万物归阳春。女知纺绩男知稼，白犊乌犍满桑柘。农事殷丰见国祯，太平写作人间画。霜台宪使凌川公，驱车洛下来观风。自言宝此是绝笔，意思有在真无穷。提携为访东门客，幛子春含野烟白。山雨初晴饱放回，閒眠碧草垂杨陌。此图上应三台光，吴伟画出非猖狂。我闻保泰在公辈，几时振铎登岩廊。丞相当时见何晚，道傍苦问耕牛喘。但使常调玉烛和，无劳更辨春深浅。"}