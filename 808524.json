{"id":"808524","title":"诚意伯刘基","dynasty":"清","author":"严遂成","text":"西湖异云西北至，十年前识金陵气。陈强张富决雌雄，帷幄屏人其语秘。虬髯侍侧蹑胡床，如以真王易假王。跃起大呼徙别舸，难星一炮占鄱阳。公何有术不自救，谈洋茗洋吏讦奏。偾辕之驾挟医来，积中拳石吞乌咮。京房郭璞数莫逃，天文象纬书可烧。幸而遇时佐洪武，不然著郁离子究何补。异授有神亦有师，泯没平生邓祥甫。"}