{"id":"401804","title":"蜗居三首","dynasty":"民国末当代初","author":"吴未淳","text":"琼楼不可僦，蜗处且为家。绿荫窗前树，红肥几上花。日高犹伏枕，夜静每思茶。有客时相过，门停载酒车。半生游日下，垂老住槐街。永夕自枯坐，终年无好怀。旧书慵复读，新句苦难谐。野性成嵇懒，休嘲与世乖。小住成幽隐，贫居膝未安。户低延月少，案小作书难。病骨因诗瘦，愁肠借酒宽。弊庐终自喜，盛暑亦轻寒。"}