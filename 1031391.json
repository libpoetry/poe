{"id":"1031391","title":"送勤上人归吴中","dynasty":"宋","author":"蔡襄","text":"吴江水好吴岫灵，吴人晰白神气清。当须比屋皆佳器，奈何傥有名公卿。究观是事见藏伏，例学浮图超死生。遂令才智蓄利泽，若日不下沾四瀛。勤师内外久著力，文字骨节初老成。十年栖迟辇毂下，渊然澹薄无经营。惜哉明了足见解，独擘迅翮翻青冥。残秋忽别东南去，尘土摆落衣裾轻。西湖胜处拂谈席，绿波画舫吾其行。"}