{"id":"705886","title":"白龙潭上桃花源作","dynasty":"明末清初","author":"施闰章","text":"黄山峰壑几千曲，客游先就桃源宿。杖底殷殷雷绕身，楼头汹汹涛崩屋。清梦全醒风雨声，深林匹练中宵明。晓起白龙掉长尾，四山飞瀑来喧争。怪石礌砢排盾戟，寒潭冰雪澄空碧。隔溪古寺断疏钟，偃木垂藤缠绝壁。匡庐三叠天下稀，嵩岳九龙称神奇。何如此地独兼并，咫尺众壑蟠蛟螭。复磴丛篁白日暝，还溯药铫寻丹井。轰磕不闻人叫呼，倚杖空亭发深省。问君莲花庵在无，连朝细雨山模糊。屋角一圭破云影，青鸾舞处看天都。药谷仙源难具陈，琪花紫翠秋为春。凭君传语武陵客，笑杀桃源洞里人。"}