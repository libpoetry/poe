{"id":"883082","title":"和制帅效谢康乐体","dynasty":"宋","author":"孙应时","text":"读书在雪屋，长啸亦蜗庐。兹晨从远役，不柰为饥驱。夕棹悄烟月，朝帆暖菰蒲。情欣秋风至，体惬袢暑徂。拾鱼未妆潦，争米聊趁虚。廓落展遐眺，舂容进前途。暮画谅何取，世用实已迂。分阃重节制，三边藉调娱。功成报天子，朝佩归与与。下客一何幸，穷途非所虞。江山待公赏，佳处小踟蹰。"}