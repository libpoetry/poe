{"id":"687006","title":"感兴次刘以和二首","dynasty":"明","author":"刘崧","text":"烟火清明有几家，楚天三日雨黄沙。城南莺燕青春暮，江上旌旂白日斜。征马萧萧愁积雨，客帆隐隐送飞霞。绝怜憔悴乡园里，江海经年眺望赊。溪上偶寻杨子宅，雨中还过习家池。那无胜地堪携酒，喜有同宗足咏诗。江草青青愁远别，林花寂寂笑归迟。白鸥自是忘机物，莫遣南邻野叟知。"}