{"id":"403689","title":"百字令 石帚思惠示哀瑮之作，情辞凄断，殆不能卒读。时方有灌口之行，倚装率和一首，欲以广吾师之意，不复自慨朋友交谊","dynasty":"近现代末当代初","author":"白敦仁","text":"抔土城根，怕新鬼月寒，更闻斯语。一样晨昏诸弟姊，争遣独随阿母。兰蕙偏摧，蜂鸦固在，予夺真谁主。先生过矣，慢抛笔力牛弩。试问雨湿天阴，疆场百万，若个非儿女。猿鹤虫沙同一慨，地上麒麟何处。梦里玄衣，眼前樽酒，便补蓬窗趣。中园勤护。成林终看珠树。"}