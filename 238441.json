{"id":"238441","title":"枕上有感呈吕子约","dynasty":"宋代","author":"袁燮","text":"俗学浅无源，涧谷才咫尺。志士务广深，沧溟渺难测。俗子一作吏，书几尘土积。志士虽涖官，群书玩无斁。废书固俗子，既俗又奚责。嗜书苟不已，无乃旷厥职。臧谷均亡羊，孰为失与得。古人有大端，后学宜取则。有余不可尽，不足在所益。努力求至当，毋蹈一偏失。"}