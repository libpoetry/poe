{"id":"420920","title":"贺新凉 赠知渊","dynasty":"近现代","author":"林庚白","text":"自是儒冠误。叹平生、子山萧瑟，少陵迟暮。说剑吹箫无限意，我亦深情似汝。只惘惘、相看无语。并世尹邢君得一，倚风前、惹起花争妒。恨不尽，江淹赋。女娲有石天难补。问东皇、同根兰芷，托胎何苦。锦瑟华年声掩抑，一段幽怀谁诉。请鸳牒、从今添注。珍重人间连理缕，细思量、莫任芳时度。歇一阕，愁无数。"}