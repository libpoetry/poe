{"id":"697237","title":"观察晋陵龚公招饮城南太白楼二首","dynasty":"明","author":"胡应麟","text":"百折危梯上翠台，飞楼云际划蓬莱。客疑供奉乘风到，人似征西玩月来。宇宙并悬终古迹，山川重遘异时才。当筵何限清秋色，欲挽群仙步玉台。五夜骑鲸八极游，千秋陈迹尚高楼。窗中齐鲁青如画，槛外徂徕翠欲流。呼吸旧知通帝座，飞腾今见近宸旒。酣歌敢作长庚态，清切寒光射斗牛。"}