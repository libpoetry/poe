{"id":"1124001","title":"晚秋郊居八首","dynasty":"宋","author":"赵蕃","text":"梨枣熟时须一雨，江南底忽类中州。南人不识北人事，懔懔已怀禾黑忧。宋玉悲秋殆我欺，江南摇落定何时。不因枫树颜如渥，松柏连林漫莫知。病橘萧萧祇古枝，二三酸子间虫丝。人言社酒堪医此，太息于今已后时。九日黄花信昔谈，是身何自见江南。故今开晚方为贵，失所胡为浪不堪。病夫慵出长蓬蒿，但见刍薪价益高。积雨了知寒在候，我方随事典衣袍。霜天柿叶须收拾，咫尺山园底去迟。不是功名羁绊得，病来筋力费扶持。蔓草依依网作窠，荒庭寂寂蚓能歌。人言病久须閒默，习气相攻未易诃。邻父疑为三径孙，一生辛苦在田园。近来交友谁相顾，渠独频沾菜把恩。"}