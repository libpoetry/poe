{"id":"1054699","title":"简无咎学士","dynasty":"宋","author":"黄裳","text":"北澶车马来何暮，芹茅池边失欢聚。有分共为文字游，却向西郊话今古。人赖聪明多自伪，信厚期君中有主。职事无尘静相对，满榻诗书香数缕。严扃如在柳阴中，绿幄朱帘细风度。紫犀銙破雪花浓，石鼎煎声绕窗户。准拟七椀邀卢仝，清涤烦襟出新句。共笑先生最贫苦，误使帘前客相慕。虚名薄利能几多，裹饭区区来复去。"}