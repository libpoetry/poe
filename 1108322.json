{"id":"1108322","title":"南康邂逅江西吴运判","dynasty":"宋","author":"刘过","text":"一节西来已骇传，不堪归去便湘川。舟行彭蠡轻文种，酒到浔阳醉乐天。台谏久无公议论，朝廷新有骤除迁。臣心毕竟终忧国，不敢瞻乌涕泫然。万里西征一叶舟，谁怜天地此生浮。初征秋浦雁飞处，又泊江南霜叶洲。贫困尽从归后见，雄豪半为病来休。十年心事閒搔首，荻雨芦风总是愁。"}