{"id":"432146","title":"幽燕杂感十四首（选七）","dynasty":"近现代","author":"张瑞玑","text":"当年慷慨誓明神，指日盟心字字真。早识国奴应受命，近传吴使已称臣。共和日月风灯影，一统河山战马尘。昨日纪元新诏下，太平箫管万家春。庙堂只手运神筹，十万貔貅坐上游。新贵侍中千狗尾，通侯关内几羊头。山阳奉祀犹存汉，箕子为奴竟入周。第一功名楚三户，河山铁券共千秋。关塞无尘海域清，中朝知有圣人生。能令冒顿称臣仆，曾约契丹为弟兄。社鼓已行王氏腊，义旗那有汉家兵。帝王代运寻常事，莫恤千秋身后名。凤诏龙书隔岁颁，春风不到五华山。魏王正议三推礼，庄蹻遥连六诏蛮。翡翠明珠无贡物，碧鸡金马闭雄关。飞来一纸陈琳檄，好愈头风开笑颜。鳆鱼饭罢独唏嘘，一卷兵书握妙机。未许僰人凭地险，要令孟获识天威。铁桥纪战碑犹在，玉斧分河计已非。寄语受恩诸将帅，提军早奏凯歌归。推枰敛手意茫然，绝好金瓯竟不全。近畏罗施凭鬼国，远防巴子据南川。江淮千里杯蛇影，岭表三军风鹤天。闻道深宫忧不寐，将军努力扫烽烟。落日河山影寂寥，劫灰千载未全消。漫天刀剑脩罗雨，卷地风波宦海潮。五夜鸺鹠长乐殿，三春杜宇天津桥。薄才不上平南颂，好作渔樵答圣朝。"}