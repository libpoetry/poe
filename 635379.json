{"id":"635379","title":"白莲花歌","dynasty":"明","author":"成鹫","text":"君不见太华万仞之孤峰，青天削出金芙蓉。并州剪刀太犀利，截取灵根下平地。无端化作姑射仙，冰竞玉立何卓然。忽如高人倚长剑，三尺霜花明澰滟。忽如洛浦鸣佩珰，凌波袜底风吹香。忽如属国卧冰雪，玉门归去持空节。从来太素涅不缁，泥涂验取光离离。蜜蜂蝴蝶太无谓，终日寻香不知味。老夫爱花今白头，儿童拍手笑不休。拾将花片各归去，坳堂争放采莲舟。"}