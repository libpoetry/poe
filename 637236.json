{"id":"637236","title":"罗浮行送钟文毓归博罗","dynasty":"明","author":"祁顺","text":"亭亭罗浮山，屹立南海东。根盘五百里，翠结千万重。美人家在罗浮下，淑气钟来独清洒。胸中今古无端倪，笔底江河任倾泻。十年两度游帝京，献赋未遂平生情。飘然束书便归去，重入青山寻旧盟。吾家与君相咫尺，话别都门思何极。寄书直抵梅花村，细向山灵问消息。山川为国生贤才，肯容久住山之隈。云霄有路须早来，期尔同步黄金台，当见罗浮山色增崔嵬。"}