{"id":"287499","title":"水调歌头·丙子岁尽，寄冷翁西安","dynasty":"现代","author":"夏承焘","text":"箕斗亘南北，车马忽西东。函关飞上明月，盼断几归鸿。一片阿房焦土，一夕渔阳颦鼓，成败亦匆匆。劫火有馀焰，杯酒息兵戎。芳菲节，一转瞬，待春工。山河故国依旧，万紫复千红。只恐忍寒双袖，凭到朱阑日暮，无奈雨兼风。叩角不须叹，携梦约相逢。"}