{"id":"768250","title":"莺啼序 赠李耕客","dynasty":"清","author":"龚翔麟","text":"春风得渔几度，向青油幕里。听朱十、细数词人，鸳鸯湖上三李。见半箧、耒边乐府，周情柳思心先醉。遇东华香土，停鞭一笑秋市。衮衮匆匆，文宴乍聚，恨分襟容易。更片霎、催艇河湾，俶装还指越水。短长亭、垂杨暗雨。化离席、芳尊清泪。算相思，江北江南，定盈红纸。从兹改岁，我渡秦淮，邈旧山云际。趁五两、金焦转舵，潜数烟驿，棹过杉青，访君梅里。竹垞小住，绳床醧舫，潇潇疏筱秋声碎，闻故人、消息添憔悴。游踪细说，流连罨画溪边，归期未卜冬底。凌晨解缆，几日西泠，把木兰且舣。初不分、鸥乡重对。酬酢正浓，忽唱吴趋，又将离矣。临岐后约，频萦梦寐，收灯过了鱼浪暖，盼蒲帆、卸处江天霁。吟窗相望松间，除却填词，便寻孔翠。"}