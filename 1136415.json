{"id":"1136415","title":"题刘养晦练江并序","dynasty":"宋末元初","author":"方回","text":"朝为练江吟，暮为练江吟。练江果何在，曰在江之阴。练江不在眼，练江常在心。譬之古君子，土思操南音。褰裳涉其浅，拿舟济其深。练江可以钓，得鱼沽酒斟。季子佩六印，陶朱贾千金。此事决失望，鸥盟难重寻。秋落粪本木，春返来宾禽。矫首天都峰，吾亦辞武林。"}