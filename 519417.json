{"id":"519417","title":"早起对雪","dynasty":"明","author":"朱诚泳","text":"天人剪水光玲珑，乱飘瑞叶惊酸风。乾坤茫茫眩银海，万里山河无路通。水晶帘幕寒威重，大地浑无一尘动。南枝翠羽啼早春，数声唤醒梨云梦。晓来东阁呼僮奴，净扫冰花烹竹炉。自怜学士有清趣，不比豪家太尉粗。我皇圣德充寰宇，太平象兆多如雨。管取明秋大有年，四海讴歌歌舜禹。"}