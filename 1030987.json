{"id":"1030987","title":"次韵上呈樗年主簿乡兄","dynasty":"宋","author":"蔡肇","text":"君家晋陵我朱方，君家易知复难忘。十年不见兰畹芳，青衫翩翩黄白郎。我游东南岁月长，江流汹涌山郁苍。烛龙东来尾鬣狂，乌爪真人坐高堂。山中幡刹森戈枪，道场法嗣通衡羌。大道甚夷车御臧，独不进步谁资粮。脱身簿领行涧冈，青崖结茅云绕床。飘飖西堕梁宋旁，至今梦想犹高骧。矧复约子西城隍，瓦炉梵夹随行装。形骸土木神远扬，少狂豪气今则亡。剧谈软语志颇偿，模写物象挥锦囊。樽前坐我烟霭乡，怜君駮踠未著行。侧身六合悲骕骦，即今文学可卜商。赤刀大训在西房，诏书兴贤利宾王。重闱共此烛灯光，肥羊细肋蟹著黄。茭蒲生白晚菘香，落月动影帘帷凉。夜如何其未卷觞，座间诗阵鹅鹳翔。卧旗蓄锐岂遽央，我坚孤垒何敢望。降幡欲挂月似霜，独君一扫可得章。滔滔笔力抵卞庄，两虎未捽终不忙。蜘蛛拂面归有祥，便看大榜挂北墙。南城西寺载殽浆，背城借一犹能张。"}