{"id":"693229","title":"寄张有功十六首","dynasty":"明","author":"沈鍊","text":"五花骝马出龙城，一叶兰舟独自行。谁道维扬江上月，清光翻对水波平。君今骑鹤上扬州，我是从军出陇头。何异济川河曲水，一时南北各分流。明月娟娟横玉钩，御河西畔不胜秋。本因杨柳牵风动，误遣桃花逐水流。支机织女渡河难，独有张骞去复还。近日乘槎河汉否，好传消息到人间。朝看玉魄绕枝柔，暮对清光傍叶流。何事楼头杨柳月，长年只在保安州。何人见谪九江城，病里刘郎入骨惊。灯影徘徊心欲折，不堪风雨夜来声。与君同作逐臣行，宣室终当召贾生。我似夜郎流李白，何时吹笛过江城。解道秋风隔岸吹，早先吹断藕中丝。不曾看得郎骑马，何事能题骢马嘶。边城杨柳路傍垂，折取长条欲赠谁。不若寄将明镜去，为曾照我鬓如丝。桑乾河曲水潺潺，好送征人双泪还。带叶随风千里去，又愁隔断万重山。五凤楼边一疏来，含香抱玉夜徘徊。自甘书记还题竹，谁道司丞去咏梅。平生胆略好封侯，夜读阴符晓未休。为问张华龙剑在，借余一斩月氐头。阁老宅中花树盛，会同河上酒卮香。欢游已共烟霞谢，意气知随山水长。三岁欢娱曾不足，一朝离别已伤多。海棠花畔听丝竹，无奈风光入眼何。自君之出不鸣琴，流水高山万里心。复道思君若流水，陇头呜咽到如今。阮籍驱车空放达，贾生摇笔已滂沱。芙蓉枝上倾珠露，不是仙郎涕泪多。"}