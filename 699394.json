{"id":"699394","title":"喜小修至","dynasty":"明","author":"袁宏道","text":"疋马西风客，青衫远道人。倾觞三日语，洗面一升尘。发箧探家信，呼儿换葛巾。颜肥兼耳阔，失意几曾嗔。家事若蚕丝，细听无了期。某山今旷废，何仆最顽痴。验貌争肥瘦，谭心校髓皮。因勘对病药，第一是随时。俱言三岁苦，挨得几番虚。鍊就玉圭字，磨穿铁板书。莫非头罪过，傥亦慧乘除。知汝能排遣，高谭且自如。买米钱都尽，装衣絮亦无。奴颜愀失路，马尾秃长途。沙哭终雠楚，梁舂已去吴。弥天布铁网，不肯拔珊瑚。"}