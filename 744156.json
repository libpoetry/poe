{"id":"744156","title":"寻轩辕集遗庵不得","dynasty":"清","author":"王文诰","text":"轩辕道士素狡狯，使我不见轩辕庵。长安轻易走万里，故林何不停飞骖。忆昔天街承秘旨，道是金盘白鹊死。更令老夫射覆乎，上笑先生蚤知矣。傍侍美女千桃花，道士怪丑一笑差。慌忙谢过面兀突，人人涕泣鸠盘茶。忽忆罗浮旧有宅，豆蔻离支荐新碧。草草书成四十年，拂袖归来山月白。月白山青一举卮，发垂沥沥酒如丝。即今何物为刍狗，皮陆空传七字诗。"}