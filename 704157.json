{"id":"704157","title":"题画四首","dynasty":"明","author":"解缙","text":"春阳忽将违，红芳坐来歇。山深云木稠，流水鸣呜咽。楼观隐空青，幽人息环辙。望来不可亲，未得与世别。夏云敛虚壑，轻飙散林坰。袒息坐幽宇，曾无尘事撄。硙泉响非聒，聊且均凡情。骐骥甘伏枥，饲秣便清泠。物情已俱逸，樵路无商声。秋山风露寒，林莽忽摧落。山家乐馀暇，宾客时剥啄。开门扫败叶，隔屋供醴酪。忘情系城府，野兴转淳朴。白云淡无心，红树相罗络。山僧亦忘机，逍遥俯虚壑。此景良己佳，何用翔寥廓。冬岭森瑶林，积雪缟绝壁。天飞失孤鸟，万境归一寂。何物行路人，旅骑犹历历。天高人事异，长途未遑息。独有高居朋，纶巾座方适。幽观失欢喜，感遇相劳逸。孤舟尽日横，桂楫空倚石。立待东方暾，迢遥思无极。"}