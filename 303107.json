{"id":"303107","title":"七哀·燕赵不可游","dynasty":"清代","author":"陈子升","text":"燕赵不可游，言遵大海南。海南多风涛，水浊高云阴。方舟靡所届，汤汤迷山岑。蜃气为楼台，帝阍遐且深。下怒吞舟鱼，上惊垂云禽。阳侯仰天啸，渊客中夜吟。我欲叩洪钟，蒲牢增哀音。素女曳霓旃，为我拂剑镡。恍惚不复见，悲风吹远林。轻世世何极，鲁连难为心。"}