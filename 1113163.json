{"id":"1113163","title":"腊月二十二日渡湘登道乡台夜归得五绝","dynasty":"宋","author":"张栻","text":"三年不作山中客，才踏船舷眼便明。曳杖直登千尺磴，尚欣脚力慰生平。旧日书堂倚翠屏，只今栋宇尚高明。门前恍若闻弦诵，㶁㶁绕墙流水声。道旁老松高拂云，刳心取明彼何人。说与往来须爱护，雪霜时节看长身。人来人去空千古，花落花开任四时。白鹤泉头茶味永，山僧元自不曾知。湘江岁晚水清浅，橘洲霜后犹青葱。归舟著沙未渠进，且看渔火听疏钟。"}