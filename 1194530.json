{"id":"1194530","title":"渔歌子","dynasty":"唐","author":"李珣","text":"楚山青，湘水渌，春风澹荡看不足。草芊芊，花簇簇，渔艇棹歌相续。信浮沈，无管束，钓回乘月归湾曲。酒盈尊，云满屋，不见人间荣辱。荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，蓬作舍，鱼羹稻饭常餐也。酒盈杯，书满架，名利不将心挂。柳垂丝，花满树，莺啼楚岸春天暮。棹轻舟，出深浦，缓唱渔郎归去。罢垂纶，还酌醑，孤村遥指云遮处。下长汀，临深渡，惊起一行沙鹭。九疑山，三湘水，芦花时节秋风起。水云间，山月里，棹月穿云游戏。鼓清琴，倾渌蚁，扁舟自得逍遥志。任东西，无定止，不议人间醒醉。"}