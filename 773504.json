{"id":"773504","title":"金陵杂诗","dynasty":"清","author":"洪繻","text":"虎踞龙蟠古帝阊，湖山虽歇尚苍苍。微茫无数前朝迹，叠嶂长江绕建康。下关浦口水悠悠，阛市东南占上流。狮子山头白门路，兵旗不似阅江楼。残泉犹有五龙澄，四角皇城剩两棱。游遍帝乡如驿传，明宫过后过明陵。一路青青叫画眉，朝阳门外柳如丝。马蹄踏过钟山背，何处昭明饮马池。朱雀桥空古色稀，燕飞不见旧乌衣。秦淮桃叶流如故，画舫青溪日暮归。废苑荒台感不禁，青溪流水到而今。祇馀一曲残杨柳，无复当年九曲深。无数遥峰对近鬟，楼头青压水西关。南唐风景今安在，一簇清凉寺里山。寓公好事有袁郎，士女风流映小仓。今日随园鸿爪尽，茫茫二十四云房。孤冷偏能耐久留，一层半亩在山头。随园不及龚高士，残照秋风扫叶楼。东吴阅后又南朝，淮色山光两寂寥。故国周遭都已渺，石头城去大江遥。"}