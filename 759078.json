{"id":"759078","title":"木兰花慢 和瑟庵韵","dynasty":"清","author":"俞庆曾","text":"怅伊人隔浦，才镜里，又眉边。忆春水长安，轻帆天际，梦断寒烟。腰围那禁瘦损，拥重衾、羞道夜如年。痴望闲云漠漠，懒窥素魄娟娟。灯前。顾影生怜。千万语，写云笺。看疏柳低阑，黄花绕砌，此意绵绵。欲解相思无计，趁青山、红树放归船。私定行期三五，与他明月同圆。"}