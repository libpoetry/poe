{"id":"436625","title":"和乔舜臣韵","dynasty":"金末元初","author":"李俊民","text":"画图悬个老人星，一炷香烟祷处灵。见说蟠桃将结子，不知槁木已忘形。倚空山色青排闼，埽地槐阴绿满庭。凡骨恨无轻举便，且求强健保残龄。几年鬓发已垂星，岂是长生药不灵。席上精神欢伯力，尘中面目偶人形。来归徒讶荒陶径，学退还思过鲤庭。郑重世情相爱甚，一杯酒劝望延龄。"}