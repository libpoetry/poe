{"id":"308642","title":"雨霖铃·春感","dynasty":"现代","author":"陈祖绶","text":"啼声悲切。是羁栖雁，带雨寻歇。园林未识谁主，鹓俦鹤侣，翻轻离别。曙后星明，怎不见钟动金阙。只剩有、牧唱椎讴，隐隐青山楚云阔。繁华六代空提说。叹古时、霸气全销灭。铜人高掌何处，仙乐里、一场花月。粥鼓饧箫，闲过清明，百六时节。那知道、风簸黄沙，又听胡笳咽。"}