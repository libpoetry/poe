{"id":"232737","title":"正字南仲祭诗","dynasty":"宋代","author":"周文璞","text":"昭阳作噩冬，愁云凝上苍。我堕豀谷底，卤莽闻公丧。哲人困中寿，颇谓告者狂。继执邸吏符，踯蹢抽肝肠。又闻敛魂魄，玉色貌愈强。环泣甚危苦，精气都不扬。一朝委垕地，千岁还天常。峨冠谢成均，射策何巍昂。连践中秘书，检校四库藏。象纬识校尉，篇编嘉议郎。麟游夜阁黑，凤去旻霄黄。惟初典郡学，吐血谤可伤。积叠高于山，党谳空销亡。故老解嘘枯，新人工绝吭。灼灼藻火衣，可使绽作裳。竟罢奉面对，射策裨君王。愧负临轩恩，穹林摧栋梁。往者流传诬，圣贤失堤防。颓裂在眼前，恓怆遥相望。二纪获敬事，实亚衿佩行。尝窃季弟称，朽秽敢自将。束教濡雨露，采撷参差香。虽罹颠沛忧，梦寐敢自忘。翻思说待对，按述何微茫。嗟此盛壮时，倾耳殊匆忙。但觉异清浊，安知为死生。发栉逮细碎，罗列置箧箱。前年日重九，西归旧台城。蒙索新句咏，挛缩纸半张。卷头七字吟，持以献我兄。称许极铢两，逢人便增评。出示巩雒跋，文字逾西京。鼎器写饕餮，肉翅两目长。款曲弥日留，振刷家苑翔。池水正清洁，砚乱纵横。斯时惜晼暮，玄袂欹秋阳。徐步引升榭，如诉后别殃。命之返里庐，凭籍蜚晚英。读书与析理，旦旦拘限程。尔搜嵩磵微，乙亥事颇详。谨勿摹巷记，视此小传成。亦勿痛拣择，因笔为文章。倚棹望江浦，披榛穿翳荒。掊击祛鬼野，乡志始竄更。警策入心腹，陡谓千驷轻。谁子料承应，才间一籥赢。敕厨具节馔，髹盘糕菊芳。终席岌飞动，漏下楼鼓镗。划见睽孤占，{左炎右见}{左炎右见}拖晶荧。姬孔情可测，一身行自当。日斜亡集舍，螯跪亡妖祥。国典啬左丘，地下收回商。师门锡休诔，恸哭发幽荣。滕抱倏怊怅，薛譔方施行。茂洪既篹缀，彷佛日月光。门户变化久，咫尺未可量。贫疢裹祭缓，偶然值清明。雨寒送魂来，素筵见亲情。熟食侑介推，覆杯嗥后皇。谅此心靡他，庶几下歆飨。"}