{"id":"549306","title":"癸亥冬得告西还途次漫赋 其四","dynasty":"明","author":"曹于汴","text":"林皋馀十载，鸥鹭久缔盟。昼营与夜梦，不离读与耕。天子思遗履，起我贰常卿。俾之赞风纪，俾之佐铨衡。有怀埒刍荛，拟将披腹呈。忽忽仍归去，秋毫报未曾。官忝真成窃，惭深涕泪零。所愿二三子，圣学共阐明。货利不可嗜，宠荣勿去争。树人将在此，慎莫藐予听。"}