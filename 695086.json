{"id":"695086","title":"汝南赵良弼顷以中丞出抚荆襄遂南至于衡岳望予于岭外因使使讯焉且示近作及先后见梦诸篇予乃掇其略和之凡得四首聊以寄怀云尔","dynasty":"明","author":"林大春","text":"问君别时三十侵，而我行年不动心。我今半百君强仕，倏然两地成孤吟。雷起大泽春云暗，蝉鸣高树秋山深。安得鼓翅凌风去，洞庭仙乐闻空音。清梦遥闻入楚天，犹疑共卧董村田。岂予无梦浑忘却，祇为思君多不眠。五岭病馀愁尚在，三苗俗化信方传。诗来自觉关幽兴，不是高唐神女篇。谚云发短心苦长，胡乃言与梦相将。已将风物归吟草，敢冒时名入荐章。弹冠贡子一何浅，著书嵇生殊未狂。但使知稀便为贵，岂必丘壑非岩廊。总戎楚蜀流风远，方驾曹刘思更玄。出镇雄藩渠已后，登高能赋若为先。天开图画湘潭月，地逼丹霄石廪烟。知有仲宣楼独倚，可无叔子泪堪传。"}