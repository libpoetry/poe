{"id":"1109759","title":"雪中次韵王巩廷平四绝句","dynasty":"宋","author":"刘摰","text":"此时遥忆子猷家，幽兴应思剡水涯。未向东风见琼树，且传春色赠梅花。渐飞大片纷如靴，更扑惊风乱似麻。为谢妻孥衣但典，莫愁米贵酒难赊。檐边骚屑竹声乾，炉畔龙钟病骨寒。坐想兰歌倾桂酒，清虚堂上有馀欢。袁安秖有高眠兴，谢眺空伤后会难。十万健儿春瘴近，飞花宜过海南山。"}