{"id":"332488","title":"绮罗香·徐电发以佛手柑见贻，兼示新词，次韵赋谢","dynasty":"清代","author":"梁清标","text":"橘绿橙黄，闽山泠峤，近水更生芳树。秋老花残，忽讶鲜芬何处。笑淮枳、异地难同，较木奴、香名偏注。恍疑他、佛国栽成，麻姑鸟爪应如许。还思妆阁此日，傍玉盘纤手，转萦情绪。好友投将，兼赠衍波佳句。喜南海、霜色移来，把东华、软尘飞去。留枕边、相伴无憀，卧听蕉叶雨。"}