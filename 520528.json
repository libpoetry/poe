{"id":"520528","title":"读余侍御游泰山记咏其间二三处 其三 日观","dynasty":"明","author":"祝允明","text":"我昔闻日观，想像当雄哉。君今登日观，真从日边来。君言日观高踞山之东，左有天门，右有绝崖。从中突起一片石，不知千丈万丈，上拨浮云开。扶携石傍东面坐，但见东方无际畔，尽在莽苍沧茫间。上不辨穹霄，下不分人寰。八极总一景，焉知别华蛮。忽闻天鸡鸣一声，恍惚红光射破青冥端。龙宫煆火齐，琢为太阳丸。海波潋潋玻璃翻，搏桑翛翛扫三山。卫霞从雾纷斓斑，五彩错乱多朱殷。龙车不须毂，踆乌不须翰，奋迅升天关。游天衢兮循天环，开辟六合，天尊地卑，万物出作咸乂安。日观之日乃如此，亘古不息正天纪。苍生仰照宣重光，吾能言之自此始。"}