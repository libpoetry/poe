{"id":"637693","title":"题夏少卿霞天过雨竹","dynasty":"明","author":"张瑰","text":"我昔少小湖海游，孤舟曾溯湘之流。钟龙两岸翠欲动，雨声叶叶吟清秋。拥衾篷底睡不足，梦起寒惊如轧玉。千枝万枝湿未乾，都与澄江混晴绿。须臾霁色江天空，夕阳疏影摇玲珑。清阴过岸到吟席，徐觉飒飒生凉风。今朝偶见太常笔，坐对此君情恍惚。兴来挥翰为君题，却忆潇湘旧游日。"}