{"id":"1130843","title":"次韵吴推官","dynasty":"宋","author":"韩淲","text":"樟下临岐树色分，风沙吹日暗车尘。寻思何地无幽兴，不在山林只在人。投老宽閒寂寞滨，将身隐兮又何文。暂时相商相徵逐，留与江东日暮云。一片溪流一片山，世氛元自不相关。松溪直上山头洞，僧亦何能识我閒。因酒从容意已仙，白沙翠竹记同船。停杯更在斜阳外，此话他年尽可传。十日之间我欲回，仍于真隐一尊开。东游西泛多情致，应喜其间得句来。"}