{"id":"1122827","title":"次韵蔡瞻明惜花五绝句","dynasty":"宋","author":"洪适","text":"底事春愁减玉肌，谁能獭髓为扶衰。可怜傍巘临池处，非复嫣然一笑时。无情谁似东风薄，相见那思雪夜初。欲把红颜借桃杏，便教枝上白纷如。月地云阶满意开，牵花准拟尚裴回。抗琼解佩已仙去，骇绿纷红徒后来。试因子墨赋瑰姿，独记朝容在一披。著粉直嫌妆太白，只今何似梦中时。一声横笛晓林空，知是春风十日东。来岁花时在何处，探芳还有几人同。"}