{"id":"1119661","title":"再用才子富文华校雠天禄阁韵赠周教授","dynasty":"宋","author":"陈造","text":"仙人藤阴梦，金骨窖黄埃。当年晁张双，缩手推其才。陈编且千载，万蛰听春雷。偕公闲吊古，文游但荒台。步屧城脚园，苍官拱绿士。向来锦打围，转首就纷委。流光不贷客，感喟中夜起。肝肠旧轮囷，言赋子虚子。胸涵阳秋笔，眼高古今宙。周子定可人，万象栖一咮。眇睨纨绮郎，自诡多文富。世有九鼎珍，唾去不渠嗅。穷途有快意，辟席得异闻。青天千万里，翳日带烟云。今者君子后，满窥崔蔡文。当此阵堂堂，叹我提孤军。矻矻守枯策，头童未起家。居陋妇勃溪，食贫儿欢哗。养高有骜岸，战胜无纷华。黔浴如可移，谁辨鹄与鸦。徇物笑蛮触，自守等毅豹。寸壤闻蚓吟，九万观鹏踔。孰知尘外士，戴目懒此校。营营彼谁子，磔猬计微效。审知才非充，敢怨言不雠。进乃隔九虎，退且办十牛。向非食不足，此檄当径投。黄馘渔樵翁，揣分吾其俦。君家小阿韫，择婿须才贤。我家小于菟，披雾欲窥天。鹊语灯著花，妙契默有传。何当珠帘外，綵丝自相联。万木同一秋，松柏正也独。夫君阅流俗，尘过不留目。我昔甘曳裾，低首问宜禄。及今君子前，玩易愧频复。假板未通班，此气渠容索。周友万卷腹，小却石渠阁。培学虎出翼，息妄眼蜕膜。何当去为霜，万壑正枯涸。"}