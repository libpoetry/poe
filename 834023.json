{"id":"834023","title":"声声慢 秋声，用蒋竹山体","dynasty":"清末民国初","author":"易顺鼎","text":"雁外关河，蛩边院宇，和思念领略秋声。残照霜芜，疏林尚剩蝉声。流年暗中偷换，漫催成一片砧声。龙城远，想西风铁马，鼓角边声。回首故园三径，记松阴暝翠，夜涌涛声。老屋灯幽，等闲抛却书声。天涯独欹倦枕，把闲愁分付江声。愁未了，上吴船，又听雨声。"}