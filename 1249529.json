{"id":"1249529","title":"江滨小警胡居敬助教来访雨中有述","dynasty":"元末明初","author":"刘永之","text":"日月岁年迈，风霜道路难。晨刁传警急，夕火报平安。江远连三峡，山危过七盘。转篷嗟共逐，落叶喜同看。散帙依松几，抽毫点石阑。剑神终两合，璧美竟双完。云物含朝惨，琴尊尽日欢。慈乌低避雨，鸷鸟急冲寒。迢递吴天迥，萧条楚塞宽。魏牟心独切，目断北飞翰。"}