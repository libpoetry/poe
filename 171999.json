{"id":"171999","title":"舟中即事·四顾彭蠡湖","dynasty":"宋代","author":"吴可","text":"四顾彭蠡湖，独知庐阜尊。叠嶂遍围绕，拱立犹儿孙。扶筇望瀑布，玉虹走只园。回步寻虚亭，余流漱瑶琨。三峡夸幽险，下有万雷喧。龙渊神物家，孰敢窥清浑。归来有余思，妙音传梦魂。易舟大孤傍，山川出笼樊。生平数佳士，欢然笑语温。殊乡爱远客，一见如弟昆。直有卜邻意，便拟营柴门。惜别屡往还，遗酒盈瓶盆。回首幽居云，忽作聚墨昏。冈峦互起伏，时为烟雾吞。遥知急雨来，坐看风水奔。浮家若漂泊，且系古柳根。晚来喜新霁，遥岑淡余痕。岸花自妍媚。始怪秋色繁。近沙群鹭惊，炯如积雪翻。林间问茅屋，欲与渔父言。想像翠霭中，疑有桃花源。津子请息肩，买醉溪上村。我亦睡篷底，辗转吟东屯。痛彼日月远，念此骨肉存。谁能致薪粲，庶几度寒暄。避秦岂本志，多病不复论。"}