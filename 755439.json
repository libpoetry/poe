{"id":"755439","title":"看桃花","dynasty":"清","author":"李长霞","text":"村南村北桃作花，绿芜尽处明春霞。我来看时雨初歇，野烟淡淡花未遮。侧蕊傍花纷婀娜，长枝短干交横斜。南者盛开北者蕊，一株气候閒有差。似留馀美戒先尽，含采不复相矜夸。我因避乱去乡邑，花时怅望归路遐。他乡春色忽烂缦，故园花好将焉加。符山之峰出花外，石骨皴绿无土沙。点染纵无灼灼华，此邦已觉清且嘉。况有武陵在人世，有田可卖吾将家。"}