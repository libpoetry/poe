{"id":"1215468","title":"送耒阳刘百川时为余领省檄而归就赴永庠教","dynasty":"元","author":"陈泰","text":"君辞蓬莱归几时，我住空山那得知。城南斗酒醉风雨，春透两颊冰融髭。长卿凌云我何有，万里功名新入手。著身天地即英雄，忠孝千年堪不朽。君方欲识颜平原，我亦想像元次山。浯溪石刻照肝胆，劲气长在沧浪间。驿亭梅花蘸溪水，明朝紫薇雨当止。梅边更说杜陵诗，青眼高歌望吾子。"}