{"id":"1124897","title":"七月二十一日重过赣滩十绝句","dynasty":"宋","author":"徐鹿卿","text":"矫矫雄张虎欲奔，低低蹲伏雁成群。丁宁莫碍行舟过，唤作长生万石君。初疑万马立沙汀，又似临流簇戍兵。激怒滩声能许劣，终宵长泄不平鸣。漱崖啮石出奇功，浴月涵风淡荡中。过者千帆闹如织，会心知有几人同。乘车山径苦崎倾，舟涉飞湍石胆惊。等是危途休计较，此心无碍尽堪行。北来快顺一篙駃，南去间关百丈牵。世事从来且如许，下滩船看上滩船。岭海脂膏自古传，至今来往共长川。灵灵有眼还知道，几个归人月满船。江清端可乐朝饥，崄处行人尽得知。平陆波涛良叵测，崄中却自是平夷。闻道春江潋滟时，滩平如掌棹如飞。何时满却葵丘戍，流水桃花送客归。十八滩头一叶身，山川曾识旧词臣。诗魂百载犹苏醒，应笑风波解戏人。储潭初发未朝餐，一日经行十八滩。不似来时推不进，吟诗把酒傲惊湍。"}