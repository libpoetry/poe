{"id":"1224220","title":"寄甄氏访山亭二十二韵","dynasty":"元","author":"范梈","text":"青子亭何许，滹沱旧水头。谷陵千载异，风物四时幽。城郭长无事，琴尊或此游。窗摅平野秀，户接乱泉流。猿鸟相宾送，渔樵互献酬。太行晴日近，碣石晚烟稠。莽莽青天外，离离碧海陬。都将神迹化，只可笑谈求。大槛花周映，虚阶叶竟抽。岂容黄壤污，祇为白云留。更就诸峰老，宁须万户侯。心知嗜好酷，势肯去来休。予亦寻山者，人疑避世俦。偶然依紫阙，不是谢丹丘。薄与江湖远，频嗟岁月周。梦尝经五岳，思屡绕三洲。室宇凭谁寄，园林誓自收。把书消旦暮，种药引春秋。地僻澄官冗，天空扫旅愁。几时携古剑，万里觅扁舟。剩想高人趣，空怀贱子羞。犹胜徐市俗，瀛岛计悠悠。"}