{"id":"775237","title":"观岸里社番踏歌","dynasty":"清","author":"黄清泰","text":"耳不垂肩不威仪，直竹横木与撑支。齿不缺角不丰姿，轻锤细凿为琢治。番人奇嗜诸类此，黔者为妍皙者媸。獉獉而游狉狉处，半耕半猎贪娱嬉。冬月兽肥新酿熟，合社饮酒社鬼祠。酒半角技呈百戏，琴用口弹箫鼻吹。雄者作健试身手，雌者流媚誇腰肢。距跃曲踊皆三百，鸡冠断落鸦鬓欹。舞罢连臂更踏歌，歌声诡异杂欢悲。乍闻春林哢莺燕，忽然秋冢鸣狐狸。酒缸不空歌不歇，落月已挂西南枝。我抚此景转叹息，此辈蠢愚忠义知。昔曾随我砍贼阵，惯打死仗心不移。朝廷设屯有至计，莫听奸民鱼肉之。"}