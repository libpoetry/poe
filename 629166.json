{"id":"629166","title":"友人黄逢永尝言晚下清溪遥望西崖诸峰如青纱帐中十数美人探头窥客予酷爱其语壬戌冬溯漓江而西适与此景会为赋是诗","dynasty":"明","author":"李云龙","text":"青峰绿树参差见，美人笑拥碧纱扇。记得龙家画阁前，翡翠帷中窥半面。澄潭千尺漾涟漪，美人临镜照蛾眉。天长日暮行人尽，满地芙蓉欲赠谁。"}