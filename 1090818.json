{"id":"1090818","title":"雪","dynasty":"宋","author":"薛季宣","text":"怪得寒风瘦，窗明积渐加。起来裘泼水，逆视竹生花。厚貌分群品，新装副六珈。飘零飞落叶，转动绞回车。无定从高下，忘形变迩遐。郊坰铺毳罽，阶砌撒江沙。洒壁侵修饰，填坑旋不洼。屋头昂怪兽，山脊走长蛇。万木枝都亚，中庭石尽遮。狮符蹲陡踞，龙井喷增呀。扑面轻盈甚，装衣点缀斜。础闲开匣镜，碑仆插梳牙。同色连千里，虚光合万家。压灾时世重，为瑞老农誇。势极云天际，威凌冻水涯。凹兜坡崿岝，条突树牙槎。客子衣裳怯，王孙酒力奢。影浮垂绣幌，香带落梅花。筛簸知神女，门屯想夜叉。未能三十韵，旋瀹试烹茶。"}