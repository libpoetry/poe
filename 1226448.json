{"id":"1226448","title":"索士岩都事赴浙东佥宪以疾不能送作诗寄别","dynasty":"元","author":"大欣","text":"鲲鹏虽钜物，为瑞不如凤。五金利而坚，良玉世所重。古来德辅时，不必趋俗用。公德配古人，文艺复掩众。前驱失班扬，后顾无屈宋。譬之武事严，万甲卷殽雍。往年试春闱，对策天威动。烈风挟长波，电影掠飞鞚。称此衣绣荣，人品赖甄综。任众难独专，榱桷杂楹栋。分宪得问俗，施惠徵前痛。积水散凫鹥，良畴没菰葑。飞章择守令，邦赋足输贡。怀德民不欺，率教童知诵。平生许经济，无由预宾从。方外亦何有？天地一空洞。所惭世网婴，不虞祸机中。车偾长途暮，舟胶哀壑冻。甘泽被污莱，巨照烛昏瞢。乞退悔苦晚，谁无钵饭供。愿从金华山，芋区荒可种。更怜苏长公，忍别阻追送。短歌愧知己，空怀好音哢。"}