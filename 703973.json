{"id":"703973","title":"圣上西巡歌八首","dynasty":"明","author":"韩邦靖","text":"宫车七月度居庸，天子巡边御六龙。胡虏还藏三万里，却鸣金鼓下云中。海日遥凝上将袍，胡霜不及侍中刀。兵临瀚海冬无雪，骑转阴山马正骄。圣皇神武自天成，游击兵威旧有名。一骑独驰三百里，日斜同上广洋城。内髻宫钗出近臣，娥眉处处捧龙鳞。北京虽有中秋月，西上还看十月春。边军随驾尽鹰扬，马上文臣亦武装。云绕旌旗来五柞，春随箫鼓到长杨。渥洼龙马属天闲，沙苑牛羊入大官。八府三边俱望幸，九重十月未回銮。去年宣府建行宫，今岁榆林驻六龙。闻道巡关张御史，曾回圣驾在居庸。文皇宗社万年长，形胜幽燕天下强。西伐东征俱已了，好挥千羽坐明堂。"}