{"id":"1245847","title":"塘上行","dynasty":"元末明初","author":"刘基","text":"塘上何所有，有蒲与荷花。蒲花难开荷易落，使我叹恨长咨嗟。鸳鸯戏我后，鸧鸹翔我前。四顾不见人，泪下如流泉。浮萍违渌井，寄身沧江渚。沧江不应竭，是妾命如许。朝泪洒玉台，夕泪沾罗衾。采荷得见莲，中复怀苦心。广筵列肴蔬，好者即美味。荼蓼有时甘，菘葵有时弃。严风吹秋林，蕙兰化为草。于悒今可憎，芳菲故尝好。行亦私自怜，坐亦私自怜。愿为天边月，流影玉阶前。"}