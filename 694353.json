{"id":"694353","title":"奉寄黄岩使君邝载道柱史答来教也二首","dynasty":"明","author":"陈献章","text":"御史交情白首真，传书况复有严亲。黄岩逐客遥怜汝，紫水渔竿更恼人。岁月江湖双鬓短，声名天地一官贫。相逢他日论何事，次第哦诗百首新。三军骢马踏神京，四海苍生望太平。淮上舟连吴侍御，岭南人卜邝先生。批麟事业真何补，识马心期理得名。渐近五湖烟景内，与君今日却须争。"}