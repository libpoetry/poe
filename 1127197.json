{"id":"1127197","title":"寄陈邵老","dynasty":"宋","author":"黄裳","text":"南来安不裂新题，万里悠悠十载睽。一别每怀君海角，两除应笑我朝齑。是非莫讶时方转，荣辱须惊物未齐。故旧九仙山下客，想曾携手泛三溪。几度为书却便休，疏慵于我更如雠。两忘有道何须问，相责无情我合羞。屡感客尘新事变，难寻陵谷旧时游。为亲归去亲犹健，只此浮生已解忧。"}