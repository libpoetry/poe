{"id":"462750","title":"五月十八日重登午门","dynasty":"当代","author":"幻庐","text":"高墙丹赭檐牙昏，雁翅楼东东华门。缁衣仍著羽林卫，于无皇处姑称尊。万历乾隆受平叛，卤簿南排太和殿。迄今五十整春秋，金水桥前红潮乱。青青宫柳杂宫槐，宫雅唶唶阊阖开。为期尧年与舜日，不防天家去复回。重熙累洽安黔首，彀中驱之牛马走。城下朝朝应卯时，九曲黄流决壶口。"}