{"id":"844757","title":"云亭灯市竹枝词","dynasty":"清末民国初","author":"徐搢珊","text":"迎神赛会古遗风，结彩悬灯处处同。惟有云亭称第一，晚来灯火满街红。锣鼓声来肃静牌，旂分龙虎两边排。乡民簇拥泥神至，行过南街上北街。民和又喜值年丰，一片春光锦绣中。歌管楼台深巷月，伶人高唱大江东。天气晴和景物新，多情游女故逡巡。却从扇底频回盼，假向灯楼不看人。时样衣裳巧样妆，及笄娇女意扬扬。有人尾后私相认，是否前村薄倖郎。山湾村女也来游，貌不飏兮暗自羞。独往独来无伴侣，匆匆归去不回头。云亭绰约丽人多，眉似双蛾髻似螺。更已阑时人已静，还来听唱忆秦娥。满头钗钏耀辉煌，一路花香间粉香。临去老娘吩咐细，游人多处要堤防。"}