{"id":"834282","title":"水龙吟 榕城望雨词二首，和家大人 其一","dynasty":"清末民国初","author":"易顺鼎","text":"龙祠箫鼓黄昏，看看又上珠潭月。碧云桑路，双鸠似悔，那回轻别。著甚乾忙，牧童懒向，夕阳吹笛。叹年光暗里，嫩晴瞒住，已催近梅天节。江影才堪一尺。候春潮杳无消息。野桥急溜，遮头破伞，画中空忆。花尽都拚，千红并命，求他绿活。便将他活绿，减公两鬓，一丝丝白。"}