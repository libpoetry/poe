{"id":"1119316","title":"安晚先生送自赞太上感应篇帙首御题诸恶莫作众善奉行八字辅以佑圣像一轴两诗见意云","dynasty":"宋","author":"陈起","text":"公衮殊相念，奇书寄布衣。此心才动处，万善要同归。本旨详敷衍，奎题重发挥。应怜蘧伯玉，投老始知非。稽首玄真像，当年助我军。龟蛇裨圣武，龙凤焕奎文。剑耸烧空焰，旗翻渡海云。上公传琬琰，分惠感慇勤。"}