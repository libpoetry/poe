{"id":"1129872","title":"颂古九首","dynasty":"宋","author":"释梵言","text":"赵州老，对面人难晓。一归何处，青州布袄。金银琉璃，砗磲玛瑙。春风二月半，桃华红烂熳。灵云到处逢，衲僧著眼看。看，看，短棹孤舟，谁居彼岸。田中插锹，床上推枕。千手千眼，不审不审。风云会合又相期，觌面难明第一机。霹雳一声天地迥，西河师子却生儿。庭前柏树子，不是祖师心。莫执一时见，便忘千古音。汗马功劳要立身，将军一等扫边尘。全身只待英雄士，不遇英雄愁杀人。查渡湖南涉路歧，云门不惜两茎眉。万古碧潭空界月，再三捞摝始应知。仰之弥高，钻之弥固。昭昭明明，如藤倚树。大笑呵呵誇白牛，碧云缭绕无寻处。当日临崖看浒眼，至今观水忆南泉。赵州头戴草鞋去，渔翁腰带好牵船。"}