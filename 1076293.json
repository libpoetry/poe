{"id":"1076293","title":"刘德秀县丞凡五和前篇仆亦五次其韵 其一","dynasty":"宋","author":"周紫芝","text":"刘侯一诺重，胜获金百斤。秀句忽复出，华名愧微薰。但怜沟中断，枉错黄金文。君欲强推毂，谁当为解纷。顾我绝世好，百念独此勤。鹊尾得古制，鹧鸪玩斑纹。时从孤峦顶，看上秋空云。遂作小方寮，调护留清芬。忘言聊复尔，念意亦可欣。了知法界中，清静无五荤。倘非此地胜，是妙数得闻。谁知几席间，中有造化恩。遂此草木性，一气蒙氤氲。"}