{"id":"1119056","title":"寄亳州何郎中二首","dynasty":"宋","author":"陈师道","text":"西南日下共浮云，人事难群喜劝分。已度城阴先得句，不应从俗未忘荤。松篁有节元宜晚，桃李无蹊只自薰。欲入帝城须帝力，且寻诗社著诗勋。西原追送未成旬，赫赫传声已迫人。剩欲抄诗寄来使，尚能拂席致佳宾。孰知简易归刘向，谁使循良作寇恂。他日入东专一壑，少留馀地许为邻。"}