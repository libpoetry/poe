{"id":"862350","title":"小酌敬岩梅下和立斋韵 其二","dynasty":"宋","author":"王柏","text":"平生手种梅，不作和羹念。其所起予者，岁寒心一片。孤芳以气传，万物自形禅。暗香疏影句，知心亦已浅。虽以乾䕩馀，亦可清庙荐。今年花最蚤，思之心胆战。花蚤岂不佳，当开时尚远。阴阳贵顺序，难与俗人辨。我岂事远观，急欲识春面。此意与谁论，珠玑谩堆案。"}