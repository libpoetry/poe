{"id":"685304","title":"和林都宪见素侍用见寄之韵三首","dynasty":"明","author":"王鏊","text":"止足平生不愿馀，肯将道义负心初。诗传元白邮应困，门引邹枚席尚虚。甲第又承三世学，皂囊曾草万言书。交游海内知多少，尺牍何人问隐居。俯仰乾坤思有馀，民风渐降已非初。东都气节真堪重，西晋风流好是虚。慷慨有怀公揽辔，残生无用我耽书。七闽风月谁收管，多在云庄一亩居。夔蚿谁欠复谁馀，门掩青山过雨初。独树春归花意闹，九天云尽月轮虚。怀人不见颐空拄，得句无言手自书。寂寂荒村断来屦，洞天真作野人居。"}