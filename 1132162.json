{"id":"1132162","title":"黎明府见示令叔显谟开国墓志求诗为赋三首","dynasty":"宋","author":"戴复古","text":"巴蜀何多事，贤能见一时。才为花县宰，早受菊坡知。关外科民急，兴元易帅迟。预曾陈利病，人不信蓍龟。虏横干戈密，官清财赋强。饥年无饿莩，乱后有金汤。五郡树佳政，诸公交荐章。忠言动天听，惜去把麾忙。寄家苕霅上，万里故乡愁。未入金门奏，还为玉局游。孤忠徒耿耿，一病竟休休。为国惜人物，凄然老泪流。"}