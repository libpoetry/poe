{"id":"815659","title":"望江南 答碧梧姊五忆诗","dynasty":"清","author":"谈印梅","text":"追随处，点缀出心裁。画障秋围喷水菊，苔盆寒护折枝梅。长得玩芳菲。追随处，幽事夏来多。芳径凌晨收草露，画檐将雨看风荷。凉思逼衣罗。追随处，拈笔写无聊。残帖春风摹蛱蝶，小窗秋雨谱芭蕉。剪烛话长霄。追随处，袖手暮寒时。翠柏和香烧睡鸭，黄齑有味煮蹲鸱。欲雪雀争枝。追随处，听曲掷红绡。筝韵急飞蕉叶雨，酒痕红晕海棠潮。有个雪儿娇。"}