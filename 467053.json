{"id":"467053","title":"九日","dynasty":"当代","author":"陈永正","text":"九日悲风叶正飞，斜吹短发涴尘衣。江边欲采蕙兰老，山上来归鸡犬非。浊酒乘时欢且借，黄花向晚食难肥。登临知洒何年泪，未是穷途独畏讥。高径来寻步步艰，纵无风雨八垓寒。遗台眼倦皆陈迹，故友时平且暂欢。名下士多朝北阙，人前我独正南冠。登临作健还乡客，衣锦何妨对面看。但见临流枫几株，山前已是片红无。重寻此道且相待，未老斯人知不孤。使气何殊辕下犊，谋身全负镜中吾。休呼白酒酬黄菊，哀乐随时与一俱。昨夜秋凭一雨催，黄花犹为晓寒开。香苏残梦销犹暖，雀噪空林去复来。欲拨重阴临古道，不容孤影落荒台。微阳似解人间意，犹向云端露一回。"}