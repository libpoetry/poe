{"id":"870417","title":"风筝歌","dynasty":"宋","author":"田锡","text":"白蘋洲暖春风生，画楼槛上银筝鸣。铿锵节奏急复慢，空中一部天乐声。三十六宫深窈窕，绣楣藻井光相照。十三弦上千般声，朝霭微吟暮烟啸。夜来亲向月中闻，繁音错节何纷纭。碎如鸾铃与珂佩，巫山队仗迎湘君。晚来金屋愁微雨，风细筝声不全举。依希嫔妾怕人知，啾啾切切私相语。洪纤断续何所拘，凤凰著对飞鸾孤。梧桐枝边泊未稳，琅玕岛上鸣相呼。有时主奏俄中绝，宫商斗顿如刀截。杏花露重鸳鸯寒，空见如霜满庭月。有时半日全无风，一一暮天楼阁红。唯闻鸟雀啄弦上，暖珠寒玉何玲珑。清音朝朝与暮暮，误声不管周郎顾。祗嫌雅郑交奏时，宝铎丁冬闇相妒。"}