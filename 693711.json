{"id":"693711","title":"元日渡江二首","dynasty":"明","author":"陆深","text":"残日楼台媚远天，清寒先觉鬓毛偏。多情桑梓依江郭，过眼烟花改岁年。龙气常占云五色，蓬山只隔路三千。东风似解知人意，吹向梅边复柳边。潮回沙际识春回，远见帆樯映雪开。向晚中流空日月，倚天隔岸有楼台。波涛东下元相逐，鸥鹭群飞莫浪猜。一望海云俱不极，令人遥忆济川才。"}