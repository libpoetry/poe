{"id":"1106282","title":"挽崇清陈侍郎五首","dynasty":"宋","author":"王迈","text":"太学修名立，甘泉晚节香。岿然周大老，好在鲁灵光。馀庆沧浪水，清规寿俊坊。典刑今可挹，通德合名乡。峨豸居乌府，时方豹守关。吾惟操白简，渠谩倚冰山。六馆为增气，群憸觉汗颜。左迁无愠色，青史自斑斑。当轴开边衅，朝绅半诡随。公方司献纳，言必及安危。愿饰湟中备，毋轻马邑师。当时虽枘凿，今日若蓍龟。勇退归云岫，投閒十四年。莆中无此样，地上有行仙。健笔凌坡老，清诗辈乐天。何人缀遗稿，与作不刊传。小试济川手，东西两玉虹。谁知千载计，更在十年中。砥柱老弥壮，恩波流不穷。向来香一瓣，心事与天通。"}