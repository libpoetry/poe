{"id":"627095","title":"访宋鸿羽先生弗及","dynasty":"明","author":"陈邦彦","text":"繁气日乘除，二仪何寥廓。往世既莫追，来兹渺难度。我闻古哲人，前知如炤灼。于汉颂京焦，于晋称管郭。史册传其语，而今不可作。伟哉宋先生，名理渊以博。足迹半中原，神姿方矍铄。大者谈废兴，小之验风角。冥搜析纠纷，大义恣挥霍。先几告徵符，已事悉如酢。渺余谋面晚，向往神先跃。道韶闻动定，抵虔云已邈。不后复不先，相违惟一昔。缅忆淩江道，六日卧高阁。何哉阨良晤，此病洵云疟。雠逆聚秦陇，匈奴蹑河朔。庶几闻绪论，于以起文弱。草莽但杞愚，至人犹屈蠖。何时觏遐踪，高谈叩冥漠。"}