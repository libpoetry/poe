{"id":"624525","title":"游凤凰山同黄絅庵太史黄玉田方伯杨金鹤文学家养洛副使行川明府","dynasty":"明","author":"陈廷策","text":"轩驺易笋箯，鸟道便登陟。林莽蔽日天，行尽忽开辟。此中别有境，远与红尘隔。喧杂猿鸟啼，往来虎豹迹。水声如雷轰，奔放激巨石。仰望诸奇峰，巑岏如剑戟。攀藤陟其上，去天方咫尺。风雨变晦明，烟霞共晨夕。瑶草与琪花，疑有神仙宅。山麓俯深潭，游鱼吸寒碧。矶头坐垂纶，乘钓即有获。此来值暮秋，林木鸣萧槭。扫石可为几，聚叶可为席。拟与偕游人，烹鱼大浮白。山农惊且喜，茅茨延上客。食品荐山珍，杯盘至狼藉。隔宿始言归，幽讨穷日力。野老共忘机，斯游乐何极。"}