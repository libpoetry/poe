{"id":"1216332","title":"过居庸关","dynasty":"元","author":"萨都剌","text":"居庸关，山苍苍，关南暑多关北凉。天门晓开虎豹卧，石鼓昼击云雷张。关门铸铁半空倚，古来几多壮士死。草根白骨弃不收，冷雨阴风哭山鬼。道傍老翁八十馀，短衣白发扶犁锄。路人立马问前事，犹能历历言丘墟。夜来芟豆得戈铁，雨蚀风吹半棱折。色消唯带土花腥，犹是将军战时血。前年又复铁作门，貔貅万灶如云屯。生者有功挂六印，死者谁复招孤魂？居庸关，何峥嵘。上天胡不呼六丁，驱之海外消甲兵。男耕女织天下平，千古万古无战争。"}