{"id":"982258","title":"寿外舅杨开国","dynasty":"宋","author":"真德秀","text":"大中大夫汉千户，子男一位周诸侯。人生到此不易得，况复宝带悬精镠。虽然三者皆外物，达人睨视如云浮。天公最啬是眉寿，七十从来已稀有。堂堂玉立仙游翁，岁比磻溪未华首。碧瞳射人双镜悬，晓窗贝叶声琅然。问渠那得许强健，阴功久在朱陵编。愿翁遨嬉更千岁，做尽人间方便事。却乘白鹤御丹鸾，直上紫清朝玉帝。"}