{"id":"599414","title":"柳川","dynasty":"明","author":"霍与瑕","text":"君不见，霸陵道，归鸿带暖春初到。鹅黄十里斗轻盈，鸭绿千丝成覆冒。君不见，长安东，李花已白桃花红。一川翠线牵风软，千树黄鹂唤日融。有人此地生离别，临流寄远多攀折。一枝枝是忆东风，东风挂恨何时歇。翛翛古粤一高人，歌风啸月四时春。五株閒种碧湾渚，半点不侵紫陌尘。春来鸟语夏蝉噪，一榻青阴閒寄傲。时对芳樽发浩歌，屡舞衣裳任颠倒。我为君，歌柳川，清溪一曲韵泠然。午风淡荡睡初足，此意悠悠谁与传。"}