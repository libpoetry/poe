{"id":"404583","title":"水调歌头·病中读老子","dynasty":"近现代末当代初","author":"张珍怀","text":"万物为刍狗，天地不曾仁。年年春去花落，岁岁鬓丝新。衿臆澹然如海，飞浪飂兮何在，弹指了无痕。美恶亦相若，恩怨不须论。小窗幽，桐荫碧，待来薰。维摩示疾何似，一榻隔缁尘。午梦瞢腾蘧栩，茶铫药炉添炷，静里妙香闻。高咏生怡悦，无恙更无身。"}