{"id":"367585","title":"声声慢·木芙蓉，同六禾作","dynasty":"清代","author":"杨玉衔","text":"蜀垣围锦，孟帐渲罗，香薰气暖逾春。采涉江迟，芳搴木末湘魂。宿妆脂残粉，剩倚阑干，总是娇颦。衣裳想，拟唐宫吴苑，醺醉晨昏。何事颜客百变，学鹅黄装好，又换蛾螓。性本宜霜，拒霜错唤词人。专城众仙有约，主群芳、何地移根。寒讯急，冷枝头、结子梦痕。"}