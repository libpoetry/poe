{"id":"452244","title":"天放楼小坐主人云鹤兄以虞山访友图见示并索题","dynasty":"当代","author":"吴金水","text":"小楼过雨风烟静，迢递花香乱清茗。问君何年结此庐，尽日优游在人境。主人谓我曾闻无，隐逸古来爱姑苏。虞山尤为风雅地，窗前示我手绘山中访友图。但见满纸峰峦相回合，溪边林木秋萧疏。几人相携林木下，峨冠博带行崎岖。忽忆常熟抱琴客，曾此邀我赏叠碧。溪涧窈窕到危巅，随处茶烟驻游屐。当时清欢尚萦怀，纸上指点旧行迹。羡君书画隐市廛，愧我无地铺寸笺。胸中空有丘壑在，何曾得意泼云烟。所幸虞山风月仍无主，何时呼朋载酒重盘桓。"}