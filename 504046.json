{"id":"504046","title":"题蔡将军春击毬图","dynasty":"明","author":"管讷","text":"中都五月炎光薄，旭日曈昽射金阁。无风无雨好端阳，鼓声鼕鼕动城郭。诸王阅武出东华，打毬又是常年约。宫扇齐分五色云，天人坐拥青丝幕。虎士严屯十卫兵，毬场千步平如削。綵门远处放毬来，万夫马上俱欣跃。半轮缺月地中生，一点流星天际落。众皆努力向前趋，苦心独取仍难掠。武昌将军称绝奇，胆气从容有经略。等閒一击过毬门，四面腾声总惊愕。中官传旨催赐金，一派铙歌半空作。百万人中夺綵回，人生独有从军乐。从军乐，乐何如，贤王岂事为欢娱。太平武脩不可无，乃知将军美丈夫。雄才勇略应时须，他年选将防边隅。论功直与卫霍俱，画象麒麟徵此图。"}