{"id":"1228471","title":"丁卯及第归和揭经历见贺诗","dynasty":"元","author":"黄清老","text":"儿时见月欲上天，昆仑独往三十年。山深染得秋水绿，所思忽到梅花边。萤灯照雪心炯炯，危坐空斋似禅定。落花啼鸟意不惊，涧瀑松风自相应。书成上谒天帝君，半夜掣起扶桑云。麒麟峥嵘列万户，虎豹奰屃悬千钧。翠盘八珍为君荐，剑佩锵锵揖群彦。木天日上五色云，知有百灵护经传。春城如海花满园，狂吟中有白与元。至今风雨飞动意，垂杨起舞花能言。银潢东流几时了，松下梦回秋又晓。苍苍此意谁得知，蟾阙佳人霜雪皎。"}