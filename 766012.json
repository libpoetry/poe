{"id":"766012","title":"满江红 过平原县东门，谒颜鲁公祠","dynasty":"清","author":"王贞仪","text":"残照城东，风急处、暮笳声咽。正卸毂、平原祠外，前行瞻谒。作郡回思天宝日，九重乐极金瓯缺。蓦然闻鼙鼓，起渔阳，霓裳歇。卫弹邑，千秋节。争坐位，千金贴。只拒降斩使，是何忠烈。犹有祠堂传俎豆，更存心迹书碑碣。羡双双姓字，弟兄香，常山舌。"}