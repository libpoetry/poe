{"id":"613346","title":"九日区彦斯昆玉置酒黄云山宴集余不终席去寻得贻诗辄有此答","dynasty":"明","author":"李之世","text":"公子敬邀客，鲜服盛遨游。遨游叶佳节，爽然挹清秋。晴天敛微云，空壑野烟收。轩盖临广陌，华筵敞崇邱。张祖披林皋，移觞泛曲流。山厨出桂醑，列俎荐琼羞。流连展欢谑，洵美非余俦。抗手谢徒侣，回镳遵道周。良朋眷清睇，顾我不可留。沈吟逸响发，结念灵思抽。耽寂多违豫，思离常轸忧。兴言申斯咏，庶以敦好仇。"}