{"id":"691313","title":"沈天祥宅赏莲有并头品字二种","dynasty":"明","author":"李坚（贞夫","text":"此花合是真仙谪，堕在君家盆盎中。并亸赪肩笑含露，相翻翠袖舞回风。双头绾就同心结，千瓣妆成一捻红。羞杀赵家亲姊妹，两心偏妒不相通。红妆水面正抽簪，品字分明不用探。芍药连枝终欠一，牡丹并蒂不成三。薛家群从生同姓，杨氏诸夷出共骖。怜绝此花齐气味，寒香晚节各心甘。"}