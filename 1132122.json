{"id":"1132122","title":"嘉熙己亥大旱荒庚子夏麦熟","dynasty":"宋","author":"戴复古","text":"四野萧条甚，百年无此荒。早禾遭夏旱，晚稻被虫伤。富室无储粟，农家已绝粮。逢人相告语，生理尚茫茫。旱潦并为虐，三农哭岁饥。当秋谷价贵，出广米船稀。救死知吾拙，谋生恐计非。固穷君子事，办采北山薇。饿喙偏生事，空言不疗饥。谁知岁丰歉，实系国安危。世变到极处，人心无藉时。客来谈盗贼，相对各愁眉。琐琐饥年事，骎骎谷价高。人将委沟壑，谁肯发仓廒。涸沼鱼枯死，荒村犬饿号。与人同一饱，安得米千艘。濒海数十里，饥民及万家。雨多忧坏麦，春好忍看花。凿浅疏田水，占晴视晚霞。老农如鬼瘦，不住作生涯。积雨喜新霁，山禽亦好音。白云开旷野，红日照高林。歉岁地惜宝，惠民天用心。君看大麦熟，颗颗是黄金。"}