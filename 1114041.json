{"id":"1114041","title":"寄沙阳邓季明二首","dynasty":"宋","author":"李纲","text":"海上归来近七峰，故人犹冀一樽同。心忧世故存当日，身履时危到此中。玉带金鱼非素志，碧斋翠阁自清风。十年扰扰成何事，依旧梁溪一拙翁。当年曾到碧云峰，惟有溪山与昔同。最爱幽人三径里，尽收春色一壶中。千年阨运非人力，四海横流本士风。烂额燋头何所补，却输花圃乐全翁。"}