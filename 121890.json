{"id":"121890","title":"再次韵·当腊可折弦","dynasty":"宋代","author":"陈造","text":"当腊可折弦，群植不告病。春令宜画一，骤寒乃奇请。淙潺忽雨后，摧拉北风盛。倚户颈为缩，引望立不正。下窗断过逢，袖手谢酬应。坐叹花信迟，陡怯弓力劲。今朝晴色好，呼童扫幽径。客了踏青约，久许陪骖乘。逶迤望北山，巷柳俄荫映。乾鹊语红树，游鯈噞明镜。平时诗酒社，贾勇与春竞。即今莺花前，欺客颇方命。击辕歌于蒍，宁入俚耳听。喧静交战间，诗老傥能订。寓物不流物，古语方自警。追随黄白郎，不拟缪为敬。"}