{"id":"697719","title":"戏作次药名十首","dynasty":"明","author":"胡俨","text":"老树兔丝犹独活，破窗故纸岂防风。不闻海马肥羊藿，只恐牵半踏鹿葱。碧雪丹砂空想望，天门远志竟蹉跎。红娘不见当归客，老却菖蒲半夏过。钟乳岩前石燕飞，空青谷里麝香肥。琅玕芝草应难觅，薝卜蔷薇露满衣。商陆几年莨荡子，车前马勒却回乡。预知已有宜男兆，夜合频烧安息香。芙蓉露白菊花黄，枸杞霜晴橘叶香。金线重楼人不见，景天海月夜茫茫。蚯蚓结来成百合，海羊斗处即蜗牛。莫认夏枯为益母，须知萱草解忘忧。苍耳丛边寻马勃，桂花香里取蟾酥。虎头蝎尾须知避，苦酒酸浆不用沽。休把天仙同鼠妇，可怜地锦杂蛇衔。山头黄檗心知苦，井底青盐味更咸。忆别琼筵苏合香，忍将昆布作衣裳。梧桐泪落浑如雨，踯躅花开空断肠。香残薰陆留云母，冻结琼枝胜水晶。海蛤羊蹄都谢却，不贪五味谷神清。"}