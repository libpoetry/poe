{"id":"616601","title":"别匡山归宗寺半偈","dynasty":"明","author":"何南凤","text":"我到匡山花未发，我去山花落尽时。猛风积雪曾侵骨，煦日舒颜听鸟啼。丈室孤灯深夜坐，几回明月对襟期。襟期对此平生足，世上无忧天上福。堪嗟平生百计口，此际等閒满所欲。声色才染便是魔，真人决定藏空谷。空谷优游遁姓名，太和元气自流行。万灵群□咸归化，觉道从渠成不成。拟求宗乘与实法，名心未尽堕无明。无明路是无生路，祇为名心自差误。名心若净色亦除，五欲□□绝回互。说与归宗上士知，我在庐山何去住。"}