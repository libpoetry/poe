{"id":"1122006","title":"即事五首 其四","dynasty":"宋","author":"郑刚中","text":"古寺孤云际，寒斋落叶中。消愁惟是酒，无柰酒尊空。日暮鸟雀瞑，空庭风雨悲。方知古今梦，同寄老槐枝。娟娟好是帘前竹，净绿相依乍晓时。万叶忽惊风不定，都翻宿雨下清池。窗外斜阳弄晚晖，酴醾更在小窗西。莫言无酒堪供醉，花气熏人已欲迷。面西楼阁受午暑，傍砌蒲萄生暮凉。我作城居无去忆，一方新绿亦难忘。"}