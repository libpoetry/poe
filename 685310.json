{"id":"685310","title":"胡太守孝思奉诏存问过太湖有作次其韵","dynasty":"明","author":"王鏊","text":"东南巨浸茫无外，吴越交争向此中。漠漠雁飞愁欲堕，冥冥帆远若乘空。楼台倒影星河动，花木交阴岛屿通。倘沐皇恩分一曲，他年请爵太湖公。林屋峰前受一廛，渚凫汀鹭住相连。久尘殿阁三台地，归占东南一洞天。诏下屡沾新雨露，林间还与旧云烟。自从白傅来游后，直到君侯两似仙。"}