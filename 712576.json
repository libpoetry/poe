{"id":"712576","title":"己卯八月十四日五羊城南联句同毛端士司红暹梁药亭张损持同拈十三职韵","dynasty":"明末清初","author":"陈恭尹","text":"地胜秋亦佳，人间醉常得。深帘却花影，欹槛上苔色。凉云淡不飞，白日光稍匿。是时月几望，平分景未昃。天空肃万象，霄迥联千翼。过水划明沙，排阊觐炎国。江城霸气散，海甸瘴烟熄。舟通珊瑚宫，星定女牛域。黄屋竟何在，青袍此相即。同游皆妙选，抽思尽奇特。挥洒衍波笺，淋漓客卿墨。长驱役今古，清辩洗雕饰。几案杂古欢，杯盘列珍食。酒?罗浮春，果擘诃梨勒。客身翻夺主，南风竞淩北。豪吟卷宿雾，深坐催宵刻。风战矮檐梧，漏侵园院棘。规月欠微痕，清辉渺无极。林栖鸟忽惊，穴处鲛犹织。大地漫金波，虚府敞琼阈。露冷吴刚斧，飙驶纤阿轼。桂华一以睹，蓬梗嗟未息。昨泛海珠滨，频过花田侧。千门连睥睨，万顷泻胸臆。浩荡鸥难驯，凄清蛩更唧。雄剑倚芙蓉，枯禅寄薝卜。各抱千载心，宁亏九鼎力。高洁慕蝉饮，龌龊笑鸡肋。履道任夷惠，得句惊藉湜。良会永弗忘，先民念遗则。"}