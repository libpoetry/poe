{"id":"410541","title":"艺林九友歌","dynasty":"近现代","author":"金天羽","text":"脚踏衡岱匡庐尖，揽胜未入川与黔。学诗二杜三李间，能事不到眉山髯。眼中诗友金坡贤，瓣香直为髯苏拈。伟干风流腹笥便，馀技顾曲新词填。吴中叶钮声秘潜，粟庐垂老管律严。曲三百支被管弦，吴梅入室文采鲜。东塘财思足比肩，惆怅旅食京华年。吴蜀二子声华骈，并辔侧帽登歌筵。大鹤沤尹双词仙，莼农后起少不廉。扬帆直挂南溟天，象王宫阙蚝山黏。桄榔面涩椰酒甜，蛮姬红语娇胜莲。讵知秋士心肠煎，泪下檀板金樽前。苏晋长斋参画禅，樱花三岛春漫漫。征鞍柳絮方脱棉，红楼吹笛写婵娟。间翻摆伦诗一编，宗风窈窕离言诠。苦李祝发投笔铦，道俗易境无猜嫌。苏今去返兜率天，何时高屐参军钤。苦李入寺心祇洹，平生结习勇弃捐。水绘番纸莺粟妍，墨妙碑体虬筋拳。灯明冻石手自镌，西泠石室关锁键。五君多艺超郑虔，声诗律吕书画兼。吴中六法我推袁，神化丹青顾陆专。缶庐篆刻久恐刓，行楷独以晋法传。海藏貌谷心诚悬，伪体我欲祧临川。有生好结翰墨绿，开新纳故门庭宽。萧书茂密古衣冠，符书俊健翔鹓鸾。萧今习静修止观，符生汇笔升斗沾。虚堂六月松风乾，何人减字谱幽兰。九疑山人双谱刊，赏音坐听谷口弹。制器刌合宫羽难，琴桐箫竹寻荒山。箜篌埙篪巧力弹，瑟声微带湘江澜。夜闻十指泉呜滩，风流艺事书生孱。琴心跌宕创胆寒，伏波被议收军权。当年虎帐看龙渊，臂鹰射猎南山巅。醉向灞陵亭下眠，公孙弟子双鬟偏。分曹角剑罗裳纤，觥觥奇女无人怜。净洗脂粉抛翠钿，乘槎海外惊鸿骞。"}