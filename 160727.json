{"id":"160727","title":"寓居分宁去故乡千里不归者二年思念松楸成长","dynasty":"宋代","author":"王炎","text":"暧暧风日暖，林薄皆蕃鲜。好鸟仍啸歌，晚花亦嫣然。问之此可时，春莫将禁烟。家家馔觞豆，拜扫墟墓间。飞鸣乌攫肉，丛木挂纸钱。而我独不乐，慨然坐长叹。开编不能读，当馈不能餐。豺獭尚有祭，谁忍忘其先。念为贫所驱，随牒二十年。少壮不可留，览镜将华颠。空惭北山移，未表南阳阡。阖门有百指，负郭无一廛。坐此客异乡，归思空缠绵。忆昔初筮仕，吾母犹朱颜。三釜不及养，遽悲蓼莪篇。侵寻岁月久，百感难具言。伤心思宰木，清泪如流泉。狐死必首丘，古人亦重迁。况我虽宦游，十世家星川。亲朋日在眼，可以相周旋。土风有不同，客意终未安。花落草凄凄，青山啼杜鹃。"}