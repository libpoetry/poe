{"id":"535804","title":"瑞鹤仙 寿谈守教母六十","dynasty":"明","author":"王立道","text":"薰风初入幕。禁城隈，缭绕朱栏画阁。杨柳枝枝弱。绿阴中，遥映满阶红药。萱花吐萼。爱北堂、春光如昨。清昼永，人在瑶池深处，安排春酌。恰有蓬瀛仙客。羽服翩跹，云车煜爚。玉壶丝索。玳筵前，觥筹错。芳尘动，正见妙舞清歌，尽日承颜为乐。想莱綵潘舆，兹事古今寥廓。"}