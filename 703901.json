{"id":"703901","title":"余与李伯襄宫允俱有桐封之役伯襄自上党竣事还相遇汝南喜而有赋","dynasty":"明","author":"韩日缵","text":"易水君先发，相逢复汝坟。行过九折坂，踏破万重云。节并丹霄下，茅从两地分。南行堪比袂，无事叹离群。别后时相讯，联镳幸此辰。羁怀俱异地，偶聚得同人。雪砌分题遍，寒宵贳酒频。王程余未尽，羡尔自繇身。"}