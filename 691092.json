{"id":"691092","title":"己亥中元陪祀山陵道中奉和杨学士先生韵四首","dynasty":"明","author":"李东阳","text":"十年三赴四陵朝，又逐诸公一举镳。龙尾道瞻回辇近，马蹄尘送入山遥。天开野色川原净，日出城头雾雨消。无数晚花秋树里，未须风物向春饶。夜深灯火下斋宫，路转西岩却向东。四塞河山今古在，诸陵云雾往来同。烟丛簇簇溪藤暗，秋叶萧萧岭树红。独愧两都词赋手，玉堂椽笔待名公。马头残梦不成酣，似觉薰风为指南。官烛罢烧犹有月，朝衣初脱尚余岚。回鞭懒赴城东宴，挥麈聊同石上谈。记得曩时曾宿地，翠微深处一禅庵。路尽邮亭始入京，水村山郭几经行。逢人借屋宁知姓，信马题诗不记程。沙浦雁回风忽断，石梁鱼落水初清。琼楼合在层霁外，莫遣微云缀月明。"}