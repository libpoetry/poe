{"id":"829812","title":"西江月","dynasty":"清末近现代初","author":"袁克文","text":"渌水平桥未远，风帘曲巷初寒。今宵轻醉小庭閒，清漏愁闻催换。襟上频惊泪雨，尊前重认眉山。相逢谩与数悲欢，已是十年肠断。明月空随梦远，西风又逐花飞。柳条无计绾征衣，只是替人憔悴。一往情应不断，十年欢已成非。者回相见更相违，赢得几番沈醉？"}