{"id":"1144581","title":"醉乡十二首 其十一","dynasty":"宋末元初","author":"郑思肖","text":"天道何冥冥，委形辟空杳。旷劫土坦平，冲气蔼云杪。不入禹封疆，拓地八荒表。空洞无边涯，一切境界小。骨柔春香浓，目绀夜光瞭。洪荒上古前，命不为愁剿。卑哉苍生愚，役心颜貌愀。窗猴狂摇摇，野马走扰扰。髓竭冲融膏，渴命竟枯夭。奚不来此邦，软坐廓幽眇。刳刷膏肓俗，涤濯肺腑皎。骋驾无可游，一生事足了。穷冬骄寒冻地裂，北望朔方常下雪。五台积古雪不消，鸟兽毛氄结冻血。江南昔有酒如渑，蔗浆麟脯相凭陵。朝廷有道四海清，既醉凫鹥歌太平。九土夜市彻天明，楼红陌紫喧箫笙。豪气一饮一千钟，唤得国里春风生。千金少年百花眼，左右捧拥上天行。战鼓声多瓦欲飞，从此百姓无宁时。龙遭鳝舞鼠变虎，恣意反覆弄风雨。如今寂寞不救饱，髑髅眼睛生秋草。空欲拍弄百斛船，莫羡酿来曝背眠。何如我入壶中游，喝云开破天外天。翠锦帏幕车渠土，八面雪白净无烟。水王双阙琼膏填，使得五行颠倒颠。坎离媾春中央宫，俯现摩醯王王仙。手执乾坤万化柄，斟酌混沌壳中髓。咽得半掬碧色云，夙根无明百杂碎。万绿俱空恬无为，四股馥郁红玻瓈。自然氤氲太和身，融融泄泄先天春。形化为气轻于雾，飞御慈盼福下土。金相朵朵鲜绿云，花甃綵衢跨空住。八十一天开玉殿，天天互透长生路。憨涌醴泉雨甘露，孕牛产麟鳏蛟舞。九苞凤凰对舞鸣，钧天清戛云璈音。敕取龙猛大士药，尽点大地变黄金。嫦娥搦弄团圆雪，抛向下界悬作月。银光倒泼白泠明，笑吻霏雾飘香冰。戏掷火丸煎海乾，珊瑚万树红斑斑。抱出懒雨活龙帝，拔髯痒鼻激喷嚏。鼻气环空挂白虹，垂脚东贯大荒东。八八翠衫蓬莱儿，舞撒宝花双逶迤。千丈白眉老神翁，前导万从开天倪。径出盘古顶外行，劫风浩浩空掀轰。呵暖为春吸为冬，浊世甲子刹那中。数数老松化石了，篯铿小厮半刻夭。我之大醉八万四千岁，小醉三千六百日。世上几回汉与唐，苦于争战悲獝狘。万国黔首行饭囊，鬼貌蓝色心茫荒。狭步蹩躠膻埃里，蜉蝣拜天祈寿长。气浊謦欬不清响，啾啁碎声群争攘。生来不识快活国，纷华外胜夺心王。昼夜火烧菩提树，背井索水吃且僵。哨地荒年苦命活，籧篨戚施疮痍伤。贫者逼迫富者狂，一洼血气六贼戕。眼望天上金银落，垒琼架屋铁筑墙。莫知仁义为何物，冷笑诗书今不香。沉酗私欲反为醒，嫌说青山白云人。群昏鼾齁摇不觉，强语以道必生嗔。忽笑大笑休休休，回视若辈愁如仇。挥手长揖永相谢，千劫万劫逍遥游。"}