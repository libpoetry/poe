{"id":"807852","title":"贺新郎  重游菊圃纪事","dynasty":"清","author":"陈维崧","text":"乌桕全红也。过溪桥、重游昨日，笔篱茅舍。笑语生香来渐近，衫影参差入画。见一队、明妆淡雅。要撚黄花亲比瘦，小阑干、不许帘儿挂。人与菊，并堪把。霜天短鬓惊衰谢。恰何缘、人间尚有，钿车罗帕。万事西风吹散了，黄叶漫天而下。偏只向、看花人打。若使渊明今日在，料先生、也被閒情惹。狂奴态，甘遭骂。"}