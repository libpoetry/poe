{"id":"457882","title":"数日来有蜂止予门框之隙，似欲据以筑巢者，予出入为其所螫，盖已三数，搔痒不置，戏作以解。越二三日，蜂乃徙去","dynasty":"当代","author":"卢青山","text":"黄蜂何飞飞，飞飞振其羽。迁自山中木，栖我衡门柱。托身虽微巢，匪力不能举。一日来三四，再聚二十许。自旦及乎暮，经营一何苦。主人夫何人，山中老贫窭。差能足衣食，未能起屋宇；公家借我居，欹侧亦可住。旭出将佣工，启门招蜂怒。追逐过三舍，螫我肩与肚。痒痛自难当，丑肿人亦恶。前日螫其一，昨日螫三五。今日吾有谋，预置水一釜；泼水透门纱，群蜂四奔沮。挟势遽尔出，其捷如饿虎。回头笑问蜂：“此计颇佳否”？邻居指予言：“子果一迂腐。只消灭蚊剂，或者火一炬；安必穷心力，与虫折樽俎”？自顾亦自失，呼蜂相告语：“岂力不能屠，抚心有愧怖。与汝实相同，造物所哺乳。求食求其居，亦不异我汝。我欲乞我食，门遂不能堵；子欲安子居，遂必堵我户。二难莫可析，惭予私自护。请子更重迁，何处无嘉树？大运自茫茫，聚散古无据；子愿为吾邻，我感子肺腑；子别吾高飞，亦莫忘此遇”。"}