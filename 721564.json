{"id":"721564","title":"代州冯氏园亭赋呈主人杨冯甥舅","dynasty":"明末清初","author":"屈大均","text":"叠嶂纷苍翠，随云渡水来。芙蕖方伯沼，杨柳尚书台。试马分金埒，流莺送玉杯。主人挟丝管，更欲画船开。花飞棋局乱，月出射堂高。易饮兰英酒，难酬金错刀。荒淫三楚秀，游侠五陵豪。万里成欢宴，笙歌莫告劳。雁门旌节罢，宾客少逢迎。之子连甥舅，诸侯托友生。依人意气尽，失路羽毛轻。慷慨抚长剑，知君亦不平。江南少鸿雁，塞北足鸳鸯。送老凭歌管，违亲为稻粱。云含阴馆尽，城与朔天长。与子将分手，谁堪此战场。"}