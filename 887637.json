{"id":"887637","title":"宴清都 其三 寿荣王夫人","dynasty":"宋","author":"吴文英","text":"万壑蓬莱路。非烟霁，五云城阙深处。璇源媲凤，瑶池种玉，炼颜金姥。长虹梦入仙怀，便洗日、铜华翠渚。向瑞世、独占长春，蟠桃正饱风露。殷勤汉殿传卮，隔江云起，暗飞青羽。南山寿石，东周宝鼎，千秋巩固。何时地拂龙衣，待迎入、玉京阆圃。看□□、剩拥湖船，三千彩御。"}