{"id":"815014","title":"春色将还无端兴感风前花下率意口号汇而录之","dynasty":"清","author":"姚浚昌","text":"雷惊露断燕飞还，意兴无端似转环。三月春阴山阁暝，一庭花气筚门闲。片云孤出难成雨，野鹤闲飞易返山。底事流莺相唤急，故园归到又江关。袄祠高与白云齐，谋国诸贤尽种蠡。海市已通辽水北，烟艘又过皖城西。山开灊霍连三楚，江挟巴渝出五溪。终是圣朝无外日，治兵不恤法羌氐。旧日梁园诸友散，鸡豚后会倍关情。维摩道足偏多病，梁倚才高解外生。脉脉花光春色薄，濛濛雨脚暮江鸣。何当卜宅南村去，烟舍云塘事耦耕。自别龙眠长薜萝，天风吹绿下槃阿。徐陵文字东游少，殷浩声名北去多。鸠欲依人难择木，燕知得食便营窠。晓来闻道村沽美，且上江楼倒叵罗。诸芳拥绿上闺帏，花意阑珊春意非。无限愁心莺独语，有痕春梦燕双飞。蘼芜香冷输金鸭，杨柳风生忆锦騑。谁信妆台断消息，壁镫犹照彩云衣。"}