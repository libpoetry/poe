{"id":"207136","title":"新移瑞香旧曾作文忘之因今追忆去","dynasty":"宋代","author":"叶适","text":"一株当三春，名花不易得。百年等寻丈，不博千乘国。野人三十本，强卖青铜百。应怜跗蘤为薪米迫。移栽向明阳，妃媛俨行列。土膏合根性，功用成宿昔。除香出浅紫，泣露轻脉脉。含愁欲谁诉，折去情更惜。方求蔽芾阴，未受搔擢厄。嗟余自羁旅，何以慰新客。殷勤深夜来，少待山月白。"}