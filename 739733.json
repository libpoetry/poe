{"id":"739733","title":"清勤堂前后老桂七株家大人花时觞客各赋长歌小子亦附作","dynasty":"清","author":"梁启心","text":"年来买得宅一区，十亩不足五亩余，风廊水槛交萦纡。莳花种竹非自娱，岁时往往扶篮舆。中间古桂凡七株，百年外物无生枯。自有此屋此树俱，想见侍御手植初。宅为顾且庵先生故居。一株北堂高扶疏，瘦藤作骨霜为肤。一株南荣青模糊，棱棱硬叶当轩铺。旁有一株尤绝殊，盘根拔起孙枝粗。再岁已见爪角舒，欲与老干相撑扶。小园叠石流清渠，三株压檐如覆盂，蔽亏白日森阶除。其一僻在墙东隅，偃蹇不肯受束拘。著花虽好人罕誉，有若逸士逃空虚。株株似此皆画图，凉露一夕香纷敷。满堂满室连井闾，后洋街里风呵嘘，恍踏月路临天衢。我闻青桂之馆仙所都，又闻金粟之龛佛所居。非仙非佛此境无，眼前忽复周吾庐。若不痛饮真蒙愚，平生招隐繁有徒。墙头过酒不待沽，折简立至群欢呼。黄雪点点黏尊壶，饱花气似餐醒醐。阿爷大笑拉髭须，看客醉梦骑蟾蜍。朗吟直到日脚晡，诗成绕树乐只且。明年此会不可孤，乞与大椿扬灵符，不尔恐被花揶揄。"}