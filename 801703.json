{"id":"801703","title":"大江吟","dynasty":"清","author":"方朝","text":"大江曲，山树秋，天寒日暮，野鸟啁啾，中流激荡风浏浏。北兼汉沔，东下扬州，沧波浩瀚谁能收？江上何所有，芙蓉北渚，葭菼中洲。江中何所有，鲸鱼鼓浪，天吴嬉游。娥媚雪消春水涨，瞿唐巴峡猿啼幽。奔涛瞬息千里泻，雷霆惮赫日月愁。思欲一济无方舟，美人旌旆云外浮。乍去乍来不我求，青鸟欲语意夷犹。天路险阻怀灵修，白日西驰不我留，长歌徙倚增离忧。"}