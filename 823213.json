{"id":"823213","title":"百字令 地震","dynasty":"清末近现代初","author":"赵熙","text":"谁摇大块，忽壁声戛戛，四闻噫气。恍自东来西北去，新鼓洪炉大鞴。千幻生愁，五行志怪，睛转灵鳌地。令人肉颤，杞忧难怪天坠。万世陵谷谁知，景皇中叶，蜀道长如此。火在地心成海啸，一例洪荒前事。石缝螀啼，灯头花烬，久病人无寐。记将夜半，冬前十月初四。"}