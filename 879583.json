{"id":"879583","title":"夏雨叹","dynasty":"宋","author":"刘学箕","text":"君不见去年六月田作龟兆拆，祷祠乞雨遍村陌。时当饥馑民不聊，谷贵有钱无处籴。今年六月岁幸丰，十日一雨五日风。市积粟米价不长，有谷无钱人更穷。吁嗟此道孰识测，街头细听老农说。往年兵兴锡赍多，官会颁行姑济急。旧会既收新会降，所司称提苦无策。朝廷明许同见钱，便当流转同货泉。不应州县首逆旨，榜示墙壁徒纷然。库头令卖小印龊，输纳租税私相权。非钱买龊用不得，执币啧啧烦有言。遂令百姓愈惶惑，行之与否谁使然。小臣空负济时术，阊阖九重无路入。何当奏计承明庐，倾倒贾生长太息。"}