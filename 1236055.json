{"id":"1236055","title":"潍县八景 东园早春","dynasty":"元","author":"张起岩","text":"春到东园景物幽，小桃破萼柳丝柔。好邀诗友联诗句，信步携筇试一游。垂柳阴阴蘸碧溪，溪边钓叟坐苔矶。是非拨置纶竿外，閒看沙头白鹭飞。晓云冬雪冻风残，一带西山尽可观。楼上凭栏凝望处，潺湲高列玉屏寒。一抹残阳碧映岑，孤峰倒影自成阴。牧童横笛归家去，鞭趁牛羊出远林。银河漾漾净天街，碧月辉辉照麓台。台上读书燕太子，清光依旧向人来。秋风雨霁碧天凉，极目城楼逸兴长。几簇人家山色里，一川禾黍半苍黄。"}