{"id":"692991","title":"述征二首","dynasty":"明","author":"杨巍","text":"嗟余丘壑姿，趋世良非宜。始作毗陵宰，既登赤玉墀。两官无寸补，窃禄负明时。还家田已废，览镜鬓多丝。复畏简书去，远于关塞期。骨肉重分手，离忧当告谁。朝发沧海湄，暮走西河道。秋风吹河水，野阔声浩浩。客心亦如此，旅饭岂能饱。频瞻太行云，复吊燕台草。世事多艰辛，颜鬓忽已老。悠悠行路人，谁知此怀抱。"}