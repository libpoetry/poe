{"id":"686480","title":"过大廷尉张浒东先生故居","dynasty":"明","author":"申佳允","text":"勋庸那复怅夷陵，春敞龙门喜乍登。官以素盟知世胄，事从父老问中丞。恒山犹借甘棠荫，浚水应腾桂玉称。回首午桥开府墅，松楸似此郁葱曾。文章牛耳斗山名，振起中原白雪声。钟鼎器从炉冶出，纶扉春向药笼生。箕裘世衍青缃业，杖履风高白社情。莫道樵渔忘魏阙，阴阴桃李自峥嵘。春满滹沱忆使君，名垂竹帛净烟氛。燕关不改旌旄色，麟阁犹惊颇牧勋。正色拂衣何矫矫，低颜献媚任纷纷。哲人虽逝芳声在，不是虚传谏猎文。十年南北渺双鱼，浚水新除六月书。蔽芾棠阴留召泽，缤纷玉树拂潘舆。两河声著鸣珂巷，四壁诗留退食居。公子风期殊落落，懒于官舍曳长裾。"}