{"id":"563939","title":"拟嘉靖圣德颂二篇 其二","dynasty":"明","author":"孙承恩","text":"于维上天，万物父母。大君宗子，天所畀付。天能生物，不能遂物。左右斯民，大君之责。生欲有养，终欲有归。不有王者，孰主孰依。维昔文王，泽及枯骨。掩骼埋胔，王政之一。世衰俗降，治不法古。虚文虽存，实政莫睹。流离委顿，掩覆莫施。下食蝼蚁，上食鸢鸱。吾皇圣神，心含大造。惠鲜茕鳏，绥辑饥殍。念厥没者，暴尸弃骸。孰悯孰恻，颠没草莱。阴雨霜月，冤语吟啸。朕主神天，宁不汝悼。天地虽大，或缺其仁。吾皇一念，旋乾转坤。乃召司徒，汝其度地。悉俾瘗埋，汝勿怠事。乃召宗伯，汝其询咨。捡括以行，俾无或遗。相彼王郊，其土埴埴。墓人冢夫，乃经乃画。千夫如云，万锸如雨。劳相踊跃，畚筑具举。屋如堂如，斧如坊如。崇崇连连，郁其冈如。于殇于厉，于士于旅。是凭是藉，是宅是处。焄蒿悽怆，若或有知。枯壤衔恩，冥途结悲。周文则仁，据所目见。善推其为，皇泽丕遍。皇泽丕遍，逮于重泉。矧也吾人，覆冒曷言。至和薰蒸，玄化坱圠。动植蒙休，民不天折。宇宙清肃，罔有害灾。怪妖藏灭，诸福毕来。补天不能，助地不及。百神效灵，左右拱翊。稽首圣皇，寿万千亿。"}