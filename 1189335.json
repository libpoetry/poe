{"id":"1189335","title":"明冰篇","dynasty":"唐","author":"富嘉谟","text":"北陆苍茫河海凝，南山阑干昼夜冰。素彩峨峨明月升，深山穷谷不自见。安知采斲备嘉荐，阴房涸冱掩寒扇。阳春二月朝始暾，春光潭沱度千门。明冰时出御至尊，彤庭赫赫九仪备。腰玉煌煌千官事，明冰毕赋周在位。忆昨沙漠寒风涨，昆崙长河冰始壮。漫汗崚嶒积亭障，噰噰鸣雁江上来。禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。"}