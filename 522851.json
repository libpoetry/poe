{"id":"522851","title":"内弟左国玉挽歌","dynasty":"明","author":"李梦阳","text":"滔滔水东逝，靡靡日西驰。日驰虽更晨，水逝无还期。清醑满华尊，鸣琴在旁兹。门堂不改故，若人竟何之。天枉独兼今，凝澄究若斯。二纪罔自保，千秋宁讵知。情恸道与结，感往志弥悲。皇皇徂暑月，捐我就郊岐。故筑即新坟，广路席前基。狐兔夕向啼，芳麻延碧滋。解铗心巳许，回辕痛岂欺。永测游魂理，徒此眩盈亏。"}