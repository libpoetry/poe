{"id":"1123844","title":"三月十七日以檄出行赈贷旬日而复反自州门至老竹自老竹至鹅口复回老竹由乾溪上入浦口汎舟以归得诗十首","dynasty":"宋","author":"赵蕃","text":"参军出郭匪幽寻，使者移文播德音。石蒜榆皮那得饱，刀耕火种岂能任。义仓政尔因饥发，赈历兹焉遣吏临。比屋故知难户晓，分行聊得尽吾心。闻道高原尚苦乾，未妨平陆欲生湍。眼中乍见扶藜出，耳畔未嗟啼鸟欢。汉诏当知本宽大，豳诗政复著艰难。尔能粗得饥肠实，我亦安辞脚力酸。马騣岭下源初发，鹅口山前渐可舟。一百八盘谁谓险，二十四溪何自游。深厉浅揭故数数，车烦马殆真悠悠。惜哉当此方倥偬，不然亦足供夷犹。大麦初齐积渐黄，青青小麦更连冈。去冬屡雪有如此，今岁一丰端可望。负笼不须嗟甚苦，腰镰行且看争忙。太仓红腐憎泥土，亦复遥思饼饵香。既雨得晴晴亦佳，笋舆终日度咿哑。蒙笼篁竹四三里，髣髴茅茨三五家。邻舍相闻亦鸡犬，田畴随事有桑麻。居夷何陋惭君子，不尔辞官学种畬。乾溪溪侧弹子洞，薄暮过之聊且休。志欲山林成独往，愧无名姓继三游。奇奇怪怪乏画手，凿凿磷磷宜枕流。岩岫水泉真两得，未容石井独吾州。春今回首便天涯，留得芳英在物华。野色似云閒放犊，树阴如幄暗巢鸦。金钱满地空心草，紫绮漫郊苦菜花。试考方言助多识，欲传名字入诗家。浦口江头艇子呼，有怀逸兴恐成孤。非斗邮传憎尘土，自爱江山入画图。峰势宛如神峻拔，瀑痕浑似笔浓枯。顾怜文力孱非敌，剩欲追摹忽已逋。晚日微风坠镜平，中流直下縠纹生。烟云点缀多新态，鸥鸟逢迎殆宿盟。聚落近于边境接，村墟亦有戍楼横。虽然王化初无外，接畛农桑畔不争。世奇粤水与湘山，此地元居楚粤间。尽日觅诗终莫就，有时游目不能还。骤来遥点雨初过，忽尔数峰云自閒。远碧近苍元互映，浅青深绿更相关。"}