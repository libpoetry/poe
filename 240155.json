{"id":"240155","title":"遭族人横逆","dynasty":"宋代","author":"陈淳","text":"颜子有犯不之校，胸怀洒落冰雪融。孟轲横逆必自反，律己程度严秋霜。君子於物本无闷，小人胡尔好有攻。矧今薄俗抑又甚，绝无礼义争豪强。大伦大法毁瓦砾，小计小数横干将。背面反覆盖常态，是非毁誉无定章。朝为懿亲暮仇虏，外结同好中豺狼。奉之屈膝转摇尾，挤之下石仍挥枪。喜跻跖蹻夷齐上，怒黜皋益共鲧傍。要之总总皆吾外，於我内者庸何伤。达人大观等毫毛，不为欣戚留心胸。刚应以柔逆以顺，譟应以静暴以恭。红炉点雪不少凝，曲直胜负何所量。况乎他石可攻玉，火经百炼金始刚。坚吾志节熟吾仁，理义之益端无穷。"}