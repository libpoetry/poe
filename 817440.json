{"id":"817440","title":"咏燕四首 营巢","dynasty":"清","author":"戴梓","text":"何处归来白玉堂，交梭故故弄斜阳。语陈别绪听偏苦，泥带飞花坠亦香。情识安危轻绣幕，吟知趩?避空梁。托身自结高栖穴，翠隐湘帘春草长。双影低回月二三，无端增出细呢喃。梁胪黄口儿难饱，草剪青虫母不甘。他日羽毛应自健，此时饮啄未全谙。人间戊己休相妒，社近将携渡海南。喙皮才脱翮还微，小引虚堂渐出帏。短翼坐花休弱息，低檐教舞试新衣。看天欲展愁无力，渡水防危惧设机。斜日烟郊容易暝，画檐将子好来归。弱羽飘零又一秋，伤心霜落水痕收。尘侵故垒魂应断，月落空梁梦尚留。路指乌衣来往处，话深鸿雁别离洲。相思目极昭阳影，空数昏鸦集戍楼。"}