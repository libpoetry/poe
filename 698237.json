{"id":"698237","title":"十月十九日蒙恩授礼部右侍郎具疏辞以晚不及达明日陛谢又明日视事于南宫有作寄诸同年","dynasty":"明","author":"倪岳","text":"恩綍煌煌下紫宸，滥竽何幸及儒臣。回瞻东阁星辰迥，遥接南宫雨露新。自信官阶叨此地，敢忘家学继前人。非才每庆遭逢久，犹是龙飞第一春。二十三年厕玉堂，执经曾忝侍明光。新衔又逐青云伴，旧侣深怀白鹭行。岂谓长嘶思故枥，却看远翥在高冈。可能丽泽仍相及，得遂寅清答圣皇。"}