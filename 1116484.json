{"id":"1116484","title":"过广爱寺，见三学演师，观杨惠之塑宝山、朱瑶画文殊、普贤","dynasty":"宋","author":"苏轼","text":"寓世身如梦，安闲日似年。败蒲翻覆卧，破裓再三连。劝客眠风竹，长斋饮石泉。回头万事错，自笑觉师贤。妙迹苦难寻，兹山见几层。乱峰螺髻出，绝涧阵云崩。措意元同画，观空欲问僧。莫教林下意，终老叹何曾。朱瑶唐晚辈，得法尚雄深。满寺空遗迹，何人识苦心。长廊欹雨脚，破壁撼钟音。成坏无穷事，他年复吊今。"}