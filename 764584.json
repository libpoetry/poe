{"id":"764584","title":"玉漏迟 白门张修崖，京口吕锡馨游越，同人公宴于右军祠下即事","dynasty":"清","author":"毛奇龄","text":"右军祠下路，胜友高朋，一时云集。修竹崇岩，遥想兰亭当日。车毂骤如流水，交履舄、满堂笙瑟。何处觅。华灯影里，管儿歌涩。早是千里相思，更命驾能来，四愁都释。南国佳人，邂逅相逢车笠。梁苑邺宫难再，金樽满、倒倾安惜。漏转急。今夕不知何夕。"}