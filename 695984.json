{"id":"695984","title":"游嵩山二首","dynasty":"明","author":"欧大任","text":"褰裳拂烟雾，竦身青云间。浮丘何处来，接上嵩高山。云梯蹑青壁，金涧流潺湲。其前为天柱，颇象承露磐。石脂锵然下，味如玉浆寒。飒飒仙馆中，饮之生羽翰。道逢四五公，授我青琅玕。碧落空歌长，飙车逝难扳。携手千秋期，税驾何时还。峻极惟嵩峰，二室东西翼。汉柏当其阳，后隐少林壁。玉岫冒青霞，朱岩表琼石。使者持节来，云中二龙白。顾谓李少君，太乙召为客。王烈得赤文，惟有嵇康识。飞举忽上征，名记丹台籍。缥缈笙鹤音，相迎此山侧。羽节夹道行，斑麟去无迹。吾将采三花，还山炼金液。"}