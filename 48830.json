{"id":"48830","title":"金陵对雪用苏长公聚星堂禁体韵","dynasty":"明代","author":"杨基","text":"黄云冻凝不成叶，十载江南无此雪。朱帘十二晓开齐，正值千山鸟飞绝。墙腰檐角危欲堕，竹顶松梢重将折。偏来舞殿斗轻盈，忽上金钗易消灭。谁家沉火吹笙坐，着处银瓶呵手掣。脂凝香靥罢晨妆，脸晕微涡散春缬。带雨欲拈仍作片，因风误触俄成屑。渔蓑向晚画难工，歌楼未晓光盈瞥。怪事休惊越犬吠，丰年每信吴侬说。欲和东坡白战诗，冰满霜毫砚如铁。"}