{"id":"547131","title":"炙兔行为于子冲赋","dynasty":"明","author":"于慎行","text":"渔阳大使齐大侠，行边数奏甘泉捷。千金饱士士欲死，领向狐奴山下猎。黄榆九月号北风，双鞬怒马如盘空。弓影向天毛羽落，弦声撇地霜草红。绿眼健儿马前走，血悬两兔■贯首。传火无烦玉鼎调，擘肩未假鸾刀剖。鸱夷吐酒复不住，月氏漆器在左手。酒酣握槊还大叫，笑谓鲁生尔能否。沙头月出燕云黑，枕藉相看头不帻。平生肝胆向谁倾，说著世人双眼白。羽猎虚随卜祝群，词人亦自树功勋。试问陇西李都尉，雄材肯数霍将军。"}