{"id":"435747","title":"学东坡移居八首 其五","dynasty":"金末元初","author":"元好问","text":"国史经丧乱，天幸有所归。但恨后十年，时事无人知。兴废属之天，事岂尽乖违。传闻入雠敌，秖以兴骂讥。老臣与存亡，高贤死兵饥。身死名亦灭，义士为伤悲。哀哀淮西城，万夫甘伏尸。田横巨擘耳，犹为谈者资。我作南冠录，一语不敢私。稗官杂家流，国风贱妇诗。成书有作者，起本良在兹。朝我何所营，暮我何所思。胸中有茹噎，欲得快吐之。湿薪烟满眼，破砚冰生髭。造物留此笔，吾贫复何辞。"}