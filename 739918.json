{"id":"739918","title":"杂诗","dynasty":"清","author":"姚范","text":"逾淮植南橘，北土夸所奇。经时感物化，枳枸肖拳枝。橘枳虽有异，颇来众禽栖。当春发婀娜，纷溶从风披。鸣嘒协丝簧，毛羽矜缡褷。树下一徘徊，主人颜为怡。区区草木疏，讵足分高卑。养之至合抱，慎勿召工师。苟用充梁柱，不觉酒味醨，酒醨何足惜，将令众宾嗤。何如植中庭，啾啾群鸟嬉。吾怜夏仲御，散发希黄虞。苟充螊?养，何羡青紫纡。一朝入京洛，名动贾公闾。宛转飞鹢首，跌荡引鯆䱐。河水诧清激，小海徒欷歔。嗟哉面目旋，白汗竟何如。灵谈与鬼笑，奚以喻丹珠。"}