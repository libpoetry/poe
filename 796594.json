{"id":"796594","title":"沁园春","dynasty":"清","author":"顾贞立","text":"啸傲生成，薄游身世，惨淡情怀。也曾经料理，绣床花样，回文机杼，空里楼台。怕向针神称弟子，但通国闺娃受教来。今难再，看残丝剩线，意懒心灰。清神犹馀眼耳，便霜鬟雪鬓，任属形骸。与清溪小妹，飞笺索赋，孀闺病婶，险韵同裁。痼癖烟霞谁得似，有疏影孤山一树梅。江南梦，想群花未醒，雪里偏开。"}