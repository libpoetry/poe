{"id":"704789","title":"荥阳道中九首","dynasty":"明","author":"薛瑄","text":"老亲官定覃怀后，游子南来京索时。舟渡浊河高处望，太行秋碧绕天涯。前途十里即温城，暂向村林避郁蒸。野老多情能款客，呼儿旋撇瓮头清。一年几度过黄河，霁景清风此日多。临流滚滚兴无尽，直欲遥吞万里波。河水南边广武山，山头簇簇故城閒。徘徊不尽千年事，秋草秋花驻马看。独寻危坂出高冈，蔓草荆榛古道荒。谷口人家似仙馆，几间茅屋荫垂杨。一上河濆眼界宽，秋风禾黍动秋山。敖仓甬道不知处，唯见孤云自往还。连村绿树乱蝉秋，禾黍离离正满畴。为爱中州好风景，挥鞭不厌往来游。天高地阔鸟云飞，天际凉飙动客衣。万物生成看未足，满怀清思正微微。马上看书意若何，悠悠随处任经过。举头忽见南山近，爽气清辉倍觉多。"}