{"id":"1051790","title":"和叔宜弟 其一","dynasty":"宋","author":"彭汝砺","text":"悠悠白云飞，戚戚感我情。白云行四方，顾我岂惮行。投袂起番水，荷担指宜城。所怀再踰秋，计以顷刻成。远装有书帙，贫囊无金籯。马羸半徒步，仆瘦复兼程。天寒雪频飞，山阻路少平。林端虎豹迹，驿后豺狼声。我行有所怀，虽壮如孩婴。入门旅愁破，侍席春风生。丁宁道怀感，恻怛一坐倾。我今授汝记，汝当以孝名。孝能事其亲，荣亦及乃兄。乃兄久衰矣，山川倦遐征。归与治尔田，我归耦而耕。"}