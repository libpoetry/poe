{"id":"314968","title":"花犯·拥缃裘","dynasty":"现代","author":"龙榆生","text":"拥缃裘、宵衣炫缟，寒光散馀晕。暗惊蓬鬓，杂佩响瑶阶，魂返谁认。漏深渐感东风紧，亭亭莲步稳。爱小立、碧窗幽茜，从教春讯准。何人肖得此娉婷，调铅处、省识王孙遗恨。相伴久，芳根共、漱泉清韵。湘娥怨、素弦自写，还凝想、月波来浸鬒。待记取、琅玕高馆，飘飘仙袂引。"}