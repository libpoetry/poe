{"id":"436710","title":"再用杯字韵","dynasty":"金末元初","author":"段成己","text":"绿发潜为白发催，赏心未遂壮心灰。已拌事业因循却，又放风光寂寞回。春意等閒遗病木，晓寒特地妒芳梅。病来止酒人应笑，忍对良辰负此杯。人閒声利任渠催，烈烛何尝发死灰。世态翻云悲易变，年华如水挽难回。惊心旧曲空闻笛，点额新妆不见梅。百转枯肠思一溉，虚名方信不如杯。"}