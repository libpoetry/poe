{"id":"570991","title":"积霖平地水数尺毁垣倾屋民有死者感怀一首","dynasty":"明","author":"符锡","text":"滴水讵成川，商羊舞前衢。沉云瀰八极，积潦浮神区。浩浩野方割，昏昏莽为潴。尽室惧颓塌，遍境无完庐。客子悯中夜，席避空堂隅。霪威岂不畏，覆厄岂不虞。东井应候伏，恒阴固将舒。甫尔垫一壑，苍生尽为鱼。神禹徒搆思，云师安及诛。悠悠彼苍者，幽抱何当抒。"}