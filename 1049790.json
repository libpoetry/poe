{"id":"1049790","title":"蜀道篇送别府尹吴龙图","dynasty":"宋","author":"郭祥正","text":"长吟李白蜀道难，蜀道之难难于上青天。长蛇并猛虎，杀人吮血毒气何腥膻。锦城虽乐不可到，侧身西望泣涕空涟涟。其辞辛酸语势险，有如曲折顿挫万丈之洪泉。世人不识宝玉璞，每欲酬价齐刀铅。求之往古疑未有，惜哉不经孔子之手加镵镌。公今易节帅蜀国，为公重吟蜀道篇。旌旗翻空度剑阁，甲光照雪参林颠。云鳌连推谷声碎，画角慢引斜阳悬。竹马争迎旧令尹，指公长髯皓素非往年。蜀道何坦然，和气拂拂回星躔。长蛇深潜猛虎伏，但爱雄飞呼雌响亮调朱弦。时乎乐哉，公之往也，九重深拱尧舜圣，庙堂论道丘轲贤。抚绥斯民赖良守，平平政化公能宣。来宾兴学有源本，何必早夜开华筵。尝闻家家卖钗钏，只待看舞青春前。此风不革久愈薄，稔岁往往成凶年。噫吁嘻，今我无匹马，安得从公游，尽书政绩表中州。献之明堂付太史，陛下请损西顾忧。"}