{"id":"1065690","title":"送张倅彦政赴阙","dynasty":"宋","author":"苏过","text":"信马来并州，并州在何许。太行如登天，憔悴欲谁语。青衫百僚底，屏气不敢吐。谓当哭途穷，何但折腰膂。忽逢元紫芝，仰视得眉宇。敢论通家旧，窃欲比文举。使君况不凡，高论倾肺腑。能容丞掾醉，不问车茵污。念我丘壑人，老矣事簪组。端如赴缧囚，坐受狱吏侮。感公怀抱开，一笑忘羁旅。虽知抱关恶，未忍赋归去。相从仅满岁，公已歌杕杜。秋风忽零乱，吹尽西山雨。定应摧行色，不遣车轮阻。天街早飞鞚，鹓鹭看接武。青云岂难到，少展垂天羽。区区亦自怜，从此归农圃。"}