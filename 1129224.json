{"id":"1129224","title":"偈四首","dynasty":"宋","author":"释守智","text":"紧峭离水靴，踏破湖湘月。手把铁蒺藜，打碎龙虎穴。翻身倒上树，始见无生灭。却笑老瞿昙，弹指超弥勒。昨日高山看钓鱼，步行骑马失却驴。有人拾得骆驼去，重赏千金一也无。不离当处常湛然，觅即知君不可见。虽然先圣恁么道，且作个模子搭却。法门不幸法幢摧，五蕴山中化作灰。昨夜泥牛通一线，黄龙从此入轮回。"}