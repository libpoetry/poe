{"id":"1116322","title":"减字木兰花","dynasty":"宋","author":"沈瀛","text":"乘流坎止。住个斋儿无愠喜。竹引清风。透入虚窗窍窍通。仰天酌酒。万八千年磐古寿。身在无何。只这斋儿已自多。蓬门居止。竹见宾来先啸喜。窗外敲风。果有宾朋姓字通。莫嫌村酒。且祝佳宾万千寿。无用辞何。日出明朝事更多。停杯且止。斋里百无为客喜。冷淡文风。只有狂言数百通。不须载酒。粗有五车聊当寿。莫笑予何。空恁贪多嚼不多。或行或止。难得人间相聚喜。一日分风。千里如何信息通。再倾寿酒。五福从来先说寿。其次云何。直至三公未足多。渊明酒止。莫信渠言心妄喜。达士高风。只说三杯大道通。不如饮酒。人世岂能金石寿。无奈渠何。赢得尊前笑语多。老而不止。三岁发蒙心已喜。朴略其风。裴楷王戎简要通。昏如醉酒。羞见总龟灵且寿。笑杀常何。空有闲言长语多。不能者止。百念灰心无所喜。暖日和风。手把奇文诵数通。老来怯酒。欲保残生期养寿。少恕予何。近日衰翁病觉多。且安汝止。快活心中惟法喜。一处通风。万别千差处处通。腐肠是酒。伐性蛾眉徒损寿。诗到阴何。刬地乱丝头绪多。不如知止。看尽世间无可喜。心热生风。王老门前问仲通。六经如酒。一句中人仁者寿。仁道伊何。要处还他静处多。动而思止。止即患生徒自喜。试举幡风。未举之前说已通。携瓶沽酒。却著衫来为我寿。者也之何。赚却阎浮世上多。圣经五止。止向丘隅黄鸟喜。广大儒风。一贯三才万类通。太羹玄酒。圣域能跻民域寿。支派从何。关内濂溪洛涧多。定而后止。善到止时心地喜。鱼跃鸢风。此理昭然上下通。好如好酒。欲似人常心欲寿。若到兹何。治国治家用处多。气升气止。引得丹元童子喜。耳里闻风。知是泥丸一窍通。危楼宴酒。不觉黄芽生蕊寿。芽长如何。只觉金花罩体多。琴心和止。姹女与君相对喜。窗牖藏风。每唤其名应即通。玉英金酒。更唤黄婆同饮寿。莫讳人何。见说婴儿屋里多。工夫莫止。脱得壳儿方是喜。不识真风。只说双关夹脊通。氤氲似酒。元气本同天地寿。君可能何。一跃红楼好处多。擎拳仰止。不是凡人名尹喜。道骨仙风。与帝神游结信通。献花跪酒。清彻云璈歌益寿。所愿维何。愿得升平乐事多。雨难禁止。恼得衰翁浑没喜。一夜南风。北望苕溪震泽通。只鸡斗酒。且为晚禾生日寿。不奈之何。今岁田畴晚底多。荷公临止。宾客惯看儿亦喜。歌雅歌风。通鉴通书又史通。欲相酹酒。瓦缶田家羞出寿。甚欲舟何。愧没瑶觞玉斝多。棋枰响止。胜负岂能全两喜。不竞南风。忽尔三生六劫通。客方对酒。一片捷音来自寿。甚快人何。大胜呼卢百万多。鸡鸣弗止。弗到天明心弗喜。投辖成风。壑谷吾公宜弗通。齐盟歃酒。扬觯先听方饮寿。盟载言何。卜昼三杯不用多。适然萃止。不待灯花先报喜。不速真风。且免毛生不为通。诗歌棋酒。真正清欢真正寿。事事真何。更得真真真更多。"}