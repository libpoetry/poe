{"id":"786501","title":"书次儿槱十四岁所作山水画","dynasty":"清","author":"洪繻","text":"余性爱山水，偶涉辄成趣。引领东南峰，日夕起烟雾。阴晴风雨时，崎岖心遥注。重重丘壑深，无因得小住。宗炳五岳形，空从梦中遇。何意此图中，一一江山具。石岩峭以幽，瀑泉奔而赴。曲崖藏板杉，飞甍隐林树。茅屋几人家，小桥通来去。远塔想钟声，白云有深处。僻径红叶踪，渔樵相对语。回首望大荒，长江涵阴曙。烟帆缥渺中，潮流变朝暮。自昔郎士元，爱题潇湘素。未若孟襄阳，洞庭任回溯。吾儿有天机，恍入湖山路。我神为之移，载发烟霞痼。辋水出新裁，武陵寻旧渡。一时玉笋班，两见虎头顾。米家小米传，坡老小坡慕。我惟裕文章，愿汝衣钵护！况汝诗与文，妙才兼幼悟。慎勿泥雕虫，自封龙驹步！"}