{"id":"593259","title":"太学试士作","dynasty":"明","author":"欧大任","text":"斌斌右文朝，清夷睹王路。乐正秩最下，诸生录曾著。自昔周士贵，况以殷俊吁。召试辟崇扃，于焉缔良晤。雍容翠幄开，鱼雅青衿序。皋忌簉西胶，天球俨东阼。经尊孔氏言，师说信不误。有斐诵斯文，岂阙经世务。竹庭送鲜飙，槐市散清露。阒寂将迎绝，缤纷文史布。作人敢谓能，奉职庶已豫。宁须二酉书，趋上三雍赋。"}