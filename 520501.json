{"id":"520501","title":"和陶渊明饮酒二十首 其二十","dynasty":"明","author":"祝允明","text":"二仪不翻覆，万生岂无真。物情虽冯时，中亦含元淳。扬子本清静，衔垢作美新。贾生抗高志，慷慨为过秦。其君或唐虞，彷佛皋契尘。诎已徇一时，哀哉遘其勤。因知纭纭内，心与身自亲。会须直躬行，大道无迷津。提壶挂舟傍，还戴漉酒巾。何必访巢许，今古皆斯人。"}