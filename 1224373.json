{"id":"1224373","title":"登祝融峰赠星上人","dynasty":"元","author":"揭傒斯","text":"洞庭南，桂岭北，衡山连延潇湘黑。中有祝融如髻鬟，嵯峨七十二峰间。祝融不自知，千山万山如回环。回环面面芙蓉里，俨如天仙朝紫皇，千官百辟遥相望。半夜每瞻东海日，六月常飞满树霜。龙拿凤攫熊虎掷，云生雾灭何时极。我来正值太平时，况有山僧似畴昔。凭高一览四海空，草间培塿安足雄。盘盘罗汉台，翕翕炎帝宫。复恐九天上，视我如井中。朔风日夜相腾蹙，谷老崖坚松柏秃。古来铁瓦尽飘扬，山上至今犹板屋。山僧劝我歌，我歌徒自伤。天下五岳嵩中央，此山与我俱南疆。我今三十始一见，北望中原天更长。"}