{"id":"402777","title":"兰陵王","dynasty":"近现代末当代初","author":"赵尊岳","text":"望春寂。芳草长堤伫立。清明近花事几番，欲挽东风问消息。年时旧蜡屐。消得。吟边最忆。斜阳外颦柳怨烟，千百垂丝误莺织。闲愁付渔笛。奈碧落玄都，重到萧瑟，笙歌水绘成陈迹。凭月冷芳阁，藓侵瑶槛，青衫茸帽梦里客，倦何逊吟笔。香国。恣游历。看暖蝶晴蜂，飞近窗槅。啼鹃也解春须惜，劝莫放琼斝，暂停金勒。归来扶醉，罨画里，淡暮色。"}