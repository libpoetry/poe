{"id":"1245094","title":"题馀姚叶敬常州判海堤卷","dynasty":"元末明初","author":"丁鹤年","text":"阴霓夜吼风雨急，坤维震荡玄冥立。桑田变海人为鱼，叶侯诉天天为泣。侯奉天罚诛妖霓，下平水土安群黎。嶙峋老骨不肯朽，化作姚江捍海堤。海堤蜿蜒如削壁，横截狂澜三万尺。堤内耕桑堤外渔，民物欣欣始生息。潮头月落啼早鸦，柴门半启临沤沙。柳根白舫卖鱼市，花底青帘沽酒家。花柳村村各安堵，世变侯仙倏成古。侯虽已矣遗爱存，时听丛祠咽箫鼓。人生何必九鼎荣，庙食贵有千载名。君不闻一杯河水决瓠子，沈马亲勤汉皇祀。又不闻一带江波泛蜀都，刻犀厌胜秦人愚。江平河塞世犹骇，何况堂堂障沧海。论功不啻济川才，砥柱东南千万载。呜呼只今四海俱横流，平地风波沉九州。苍生引领望援溺，州县有官非叶侯，禦灾谁复忧民忧！"}