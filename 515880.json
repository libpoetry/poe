{"id":"515880","title":"赴镇远郡守丁凤仪以诗见赠次韵奉酬","dynasty":"明","author":"周瑛","text":"岐路眩南北，素丝变黄绿。本为栎杜朽，误佩汉庭竹。白日漏层云，馀辉散林麓。黾勉怀知遇，驾言骋行目。贵阳在何处，山高路绵矗。风俗杂夷夏，蛮獠混生熟。公家有程约，往往视刻木。君子行道心，不是为窃禄。世路有险夷，君子何恶欲。庄生齐物篇，每以物观物。泰山非有馀，芒芥非不足。所恨材智浅，无以供臣仆。周车畏输载，羲鼎戒覆餗。赖有同心人，教我闽海曲。"}