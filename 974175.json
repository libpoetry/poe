{"id":"974175","title":"将谒介庵以诗先之","dynasty":"宋","author":"赵蕃","text":"溪山故无尽，随取随以足。平生笑贺监，敕赐镜湖曲。今代介庵老，未归先筑屋。一区占何地，琵琶欣在目。是洲出谁氏，诗自随州续。当年名绝唱，今也安可独。溪如益弯环，山为增隐伏。以知得所托，水润由韫玉。一朝起乘传，屡疏乞祠禄。俞音落天上，装行不待束。还家谢溪山，拄杖巾一幅。开堂会宾友，快语泻酃醁。我时得得来，奉屦期追逐。维摩适示病，对客倦冠服。悠然失前瞻，重诣规再卜。尺书往问讯，劳公手亲复。爱我诲我至，敬拜不敢渎。自怜生无资，是役尤仆仆。辕驹岂忘远，归棹戒已宿。但乞老先生，一言壮空麓。"}