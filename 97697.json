{"id":"97697","title":"书事·北风卷湖水","dynasty":"宋代","author":"赵蕃","text":"北风卷湖水，万里雪欲狂。乘势不自止，云开日垂光。风伯益振厉，行子立欲殭。青女探其机，变作明日霜。湖水冻成坼，层冰傲朝阳。松柏愁悴死，宁云草苍苍。哀哉羁栖人，破褐无几长。塞向亦墐户，退怜无地藏。缅思六月中，誓言望清商。及今玄冬时，懔懔反莫当。流金与折胶，事用旦暮常。安时辅尔躬，毋为徒自伤。"}