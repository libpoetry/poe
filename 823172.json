{"id":"823172","title":"月中桂 八月十四夜月，介庵韵","dynasty":"清末近现代初","author":"赵熙","text":"又老三年，记中秋未中，酒半伤别。花潭梦冷，是一般归燕，西风如客。小山丛桂发。认不定秦时旧月。休说人间世，青天碧海，呼影醉瑶席。姮娥近应犹昔。问河山镜里，今是何夕。狼星扫未，到八荒无事，乌头先白。露凉知夜久，伴角枕、新添鬓雪。渐渐乌云上，情知雨声催曙色。"}