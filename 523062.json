{"id":"523062","title":"苦雨篇","dynasty":"明","author":"李梦阳","text":"波涛日陷蛙鸣起，梁园一夜满城水。屋庐半塌塌人死，可怜哭声水声里。忆昨出饮黄昏归，零濛巳洒力尚微。岂知中宵鬼神怒，雷翻电滚雨如注。我时怵愓不得眠，窗灯扑杀无计燃。汹涌一任霹雳走，恍忽若有蛟龙缠。地轴震仄久益急，披衣起坐坐复立。鸡鸣气势幸稍缓，积渐天明日光入。琴沾书湿开我堂，二仪高下云低昂。黄鹂晒翅燕语梁，前何恐惧今何康。万事夷险谁豫量，及时弗乐头颅苍。"}