{"id":"693661","title":"岭南道中","dynasty":"明","author":"邹智","text":"长衫大袖拥轻舆，搭飒乾坤一腐儒。平野时时火明灭，荒村往往竹扶疏。备倭将勇妖星落，穷海天寒厉鬼孤。不识不知朝又晚，几回惭愧送行夫。我道炎荒别有天，炎荒也只是西川。诸洋但比瞿塘大，五岭何如栈道悬。细和陶诗虽逸驾，力排日录亦空拳。乐天知命刘夫子，万古千秋独凛然。"}