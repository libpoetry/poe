{"id":"1075822","title":"绍兴丙寅岁当郊祀积雨弥月已而大雪前事之夕雪霁月出越翌日天宇开霁日色晏温天子乃躬祀于郊丘赋诗二十韵","dynasty":"宋","author":"周紫芝","text":"宝历三千岁，龙飞二十春。胡弓不窥月，塞马自无尘。礼乐湮沦久，君臣制作新。诚心躬庙飨，大祀肃郊禋。密雪埋群嶂，凝阴翳上旻。九枝腾晓日，万骑出严宸。辇路晴沙软，宫城宿雾匀。崇坛方肇造，苍璧遂前陈。秀色霜明俎，华滋露湿裀。馨香登秬黍，茧栗荐黄犉。月引笙箫度，风传赞祝频。依稀望璇极，髣髴降天神。皎皎星垂象，沉沉夜向晨。一人宣玉册，百执奉朝绅。欲识苍穹意，当知肸蚃臻。历年绵圣祚，敷锡惠斯民。回驾苍龙阙，旋军羽卫屯。拜恩元老重，沛泽万方均。盛世无遗典，中华有圣人。书生亦何幸，奔走缀祠臣。"}