{"id":"560418","title":"祝周彝斋寿","dynasty":"明","author":"徐庸","text":"彝斋周君不老仙，宗派远自濂溪传。古貌古心复古行，恺悌一念人称贤。顾山山下广宅第，甍栋轮奂相新鲜。四时花木互掩映，桥梓蕃衍松篁妍。布谷啼春阅耕种，疆场翼翼俱良田。及时脩事乃不废，云子秋熟成礼年。千仓万箱任积聚，歌咏鼓腹欢无边。乃者元阳忽焉沴，日色如火尘如烟。禾苗尽槁空赤土，万木落脱枯井泉。乡民啼饥及老幼，岂但里闬增忧煎。君能恻隐为赈济，出粟后先凡几千。斯时活人不可计，若兔脱网鱼逃筌。郡邑封章奏君义，玉敕究颁徭役蠲。高风从此播寰宇，名逐古哲相骈肩。岁曰蒙旃月入卯，生申诞届开琼筵。画堂罗列尽名士，共祝寿算侔彭□。余亦题诗远称庆，珍重愿效冈陵篇。"}