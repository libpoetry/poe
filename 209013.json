{"id":"209013","title":"可斋陈大卿政成暇蒐讨河渠为乡国长久虑开万","dynasty":"宋代","author":"郑清之","text":"四明瀛海堧，大田沃多稼。三江纳行潦，九谷偏畏夏。治水宜讲行，时哉及閒暇。方当暑如惔，孰谓晴可乍。十雨非所忧，一暴良已怕。东有钱湖浸，寒玉渺无价。西有它山源，盈科通昼夜。维此两支邑，厥田俱下下。问之何因尔，水道无所舍。河伯空望洋，旱魃巧乘罅。缅思井田规，畎浍分溆汊。培浚傥高深，怒潮敢雄跨。官但督赋舆，谁肯趋田驾。六辅能即功，百泉岂难壩。愿言均此施，利泽侔造化。尽复淮南陂，端可侪杜亚。"}